รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม ให้ สยจ.กระบี่ เร่งเยียวยาครอบครัว 3 นักเรียน สั่ง ป.ป.ส. เร่งสืบหาเครือข่ายค้ายา "เสี่ยต้อย" ลั่นต้องจับให้ได้ทั้งหมด


วันพฤหัสบดีที่ 8 กันยายน 2565
พิมพ์
รัฐมนตรีว่าการกระทรวงยุติธรรม ให้ สยจ.กระบี่ เร่งเยียวยาครอบครัว 3 นักเรียน สั่ง ป.ป.ส. เร่งสืบหาเครือข่ายค้ายา "เสี่ยต้อย" ลั่นต้องจับให้ได้ทั้งหมด
รัฐมนตรีว่าการกระทรวงยุติธรรม ให้ สยจ.กระบี่ เร่งเยียวยาครอบครัว 3 นักเรียน สั่ง ป.ป.ส. เร่งสืบหาเครือข่ายค้ายา "เสี่ยต้อย" ลั่นต้องจับให้ได้ทั้งหมด เผยเห็นด้วยโทษประหารแต่ขึ้นอยู่กับกระบวนการตัดสิน ชี้มีกม. JSOC ป้องกันทำผิดซ้ำรอประกาศใช้
เมื่อวันที่ 7 กันยายน 2565 นายสมศักดิ์ เทพสุทิน รัฐมนตรีว่าการกระทรวงยุติธรรม กล่าวถึงกรณี เด็กนักเรียน 3 คน ขี่รถจักรยานยนต์ชนกับรถเก๋ง แล้วถูกคนขับลงมายิงตาย และเผารถ ที่ อ.เขาพนม จ.กระบี่ ว่า ล่าสุดคนร้ายถูกจับแล้ว คือ นายธีรศักดิ์ บุญเรือง หรือ เสี่ยต้อย เจ้าของร้านเปลี่ยนยางและล้อแม็กรถยนต์ เบื้องต้นรับสารภาพยังให้การวกวนว่า เสพยาบ้ามา 2 เม็ดหรือ 10 เม็ด และไม่รู้จักกับกลุ่มผู้ตายมาก่อน ซึ่งตนขอแสดงความเสียใจกับครอบครัวผู้เสียชีวิต ที่ต้องสูญเสียคนอันเป็นที่รักของครอบครัว ด้วยความห่วงใยตนจึงได้มอบหมายให้ ทางสำนักงานยุติธรรมจังหวัดกระบี่ ประสานทายาทผู้เสียหาย ทั้ง 3 รายแล้วตั้งแต่เมื่อวานนี้ เพื่อแจ้งสิทธิตาม พ.ร.บ.ค่าตอบแทนผู้เสียหายและ ค่าทดแทนและค่าใช้จ่ายแก่จำเลยในคดีอาญา โดยกรณีเสียชีวิต มีสิทธิได้รับเงินเยียวยา 110,000 บาท คือ ค่าตอบแทนถึงแก่ความตาย 50,000 บาท ค่าจัดการศพ 20,000 บาท และค่าขาดอุปการะเลี้ยงดู 40,000 บาท ซึ่งจะเร่งพิจารณาให้ทันที
"เมื่อเกิดเหตุในลักษณะของคนเสพยา ทำร้ายคนหรือฆ่าคน ผมรู้สึกเสียใจมาก ที่ผ่านมาเราได้มีการแก้กฎหมายยาเสพติด รวมจาก 24 ฉบับเป็นฉบับเดียวทำให้ทันสมัย มุ่งเน้นการยึดทรัพย์ตัดวงจรเครือข่าย เน้นการจับกุมรายใหญ่ ส่วนผู้เสพเรามีการบูรณาการกับหลายหน่วยงานในการบำบัด ป.ป.ส. ไม่ได้เป็นหน่วยงานหลักในการดำเนินการ และผมเชื่อว่าทุกคนตั้งใจทำงานอย่างเต็มที่ ซึ่งขณะนี้เจ้าหน้าที่กำลังเร่งศึกษาและปรับตัวให้เข้ากับกฎหมายใหม่ ส่วนสาเหตุที่ขณะนี้ยาบ้ามีราคาถูกลงเพราะเทคโนโลยีการผลิตที่ทันสมัย ผลิตได้เครื่องละหลายล้านเม็ดต่อวัน แต่รัฐบาลไม่เคยนิ่งเฉย เดินหน้าเต็มที่ ทั้งการสกัดยา การยึดทรัพย์ ซึ่งที่ผ่านมามีผลงานที่เป็นรูปธรรมชัดเจน มีมูลค่าการยึดทรัพย์ที่มากเป็นประวัติการณ์" นายสมศักดิ์ กล่าว
นายสมศักดิ์ กล่าวว่า ในส่วนที่มีกระแสสังคมเรียกร้องให้ลงโทษประหารชีวิต นายธีรศักดิ์ เพราะเคยก่อเหตุร้ายแรงมาแล้ว ตนเห็นด้วยเพราะเข้าใจในความสูญเสียของครอบครัว แต่ก็ขึ้นอยู่ที่กระบวนการพิจารณาคดีและการตัดสินของศาล จะไปก้าวล่วงไม่ได้ แต่ทั้งนี้ กระทรวงยุติธรรมเองก็ได้จัดทำกฎหมาย เพื่อป้องกันเรื่องในลักษณะแบบนี้แล้ว คือ พ.ร.บ.ป้องกันการกระทำผิดซ้ำในความผิดเกี่ยวกับเพศหรือที่ใช้ความรุนแรง หรือ JSOC ในการป้องกันและควบคุมบุคคลอันตรายในลักษณะดังกล่าว ซึ่งขณะนี้กฎหมายผ่านการพิจารณาของสภาแล้วอยู่ระหว่างรอการประกาศใช้
นายสมศักดิ์ ยังกล่าวอีกว่า เวลานี้ตนพยายามเชิญชวนทุกหมู่บ้าน ชุมชน ร่วมกันแจ้งเบาะแสยาเสพติด ที่สายด่วน ป.ป.ส. 1386 ซึ่งจะมีรางวัลนำจับ 5% ของทรัพย์สินที่ยึด โดยผู้แจ้งจะได้รับการคุ้มครองความปลอดภัยอย่างดี ทั้งนี้ในช่วงเช้าที่ผ่านมา ทาง ป.ป.ส.ได้บูรณาการร่วมกับตำรวจในพื้นที่ จ.กระบี่ จับกุมผู้ค้ายาเสพติด ซึ่งตนได้สั่งการให้ ป.ป.ส. ดำเนินการบูรณาการร่วมกับหน่วยงานที่เกี่ยวข้อง สืบสาวให้ถึงขบวนการเครือข่ายทั้งหมดเพื่อจับกุมและยึดทรัพย์ให้ได้ เพื่อเป็นตัวอย่างของแนวทางการปราบปรามยาเสพติด ซึ่งตนอยากให้ทุกหมู่บ้าน ชุมชน ปลอดภัย แต่ทุกหมู่บ้าน ชุมชนก็ต้องช่วยแจ้งเบาะแส รวมถึงนักการเมืองที่ลงพื้นที่ หากทราบเบาะแสก็สามารถแจ้งมาได้เลย

ที่มา : https://www.thaigov.go.th/news/contents/details/59001