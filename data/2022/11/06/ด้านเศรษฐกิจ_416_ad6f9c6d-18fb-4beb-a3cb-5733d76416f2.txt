รัฐบาลไทย-ข่าวทำเนียบรัฐบาล-รมว.อว. ร่วมประชุม กอวช. ครั้งที่ 5/2565 พร้อมตั้ง 5 เป้าหมายใหญ่ของประเทศร่วมขับเคลื่อนให้บรรลุภายในปี 2570


วันพุธที่ 5 ตุลาคม 2565
รมว.อว. ร่วมประชุม กอวช. ครั้งที่ 5/2565 พร้อมตั้ง 5 เป้าหมายใหญ่ของประเทศร่วมขับเคลื่อนให้บรรลุภายในปี 2570
รมว.อว. ร่วมประชุม กอวช. ครั้งที่ 5/2565 พร้อมตั้ง 5 เป้าหมายใหญ่ของประเทศร่วมขับเคลื่อนให้บรรลุภายในปี 2570
เมื่อวันที่ 28 กันยายน 2565 ศ.(พิเศษ) ดร.เอนก เหล่าธรรมทัศน์ รัฐมนตรีว่าการกระทรวงการอุดมศึกษา วิทยาศาสตร์ วิจัยและนวัตกรรม (อว.) เป็นประธานการประชุมคณะกรรมการอำนวยการสำนักงานสภานโยบายการอุดมศึกษา วิทยาศาสตร์ วิจัยและนวัตกรรมแห่งชาติ (กอวช.) ครั้งที่ 5/2565 ณ ห้องประชุมชั้น 4 อาคารพระจอมเกล้า สำนักงานปลัดกระทรวงการอุดมศึกษา วิทยาศาสตร์ วิจัยและนวัตกรรม (สป.อว.) โดยหัวข้อการเสวนาให้ข้อคิดเห็นและข้อเสนอแนะ มีจำนวน 2 เรื่อง ดังนี้
1. กลไกเชิงยุทธศาสตร์ด้านการอุดมศึกษา วิทยาศาสตร์ วิจัยและนวัตกรรม เพื่อบรรลุ Carbon Neutrality และ NCT Zero GHG Emissions ของประเทศไทย
2. การขับเคลื่อนนวัตกรรมและกำลังคนเพื่อรองรับการพัฒนาเศรษฐกิจสร้างสรรค์ของประเทศ โดยเน้นการพัฒนาสมรรถนะของบุคลากร นวัตกรรมและระบบนิเวศเพื่อสื่อสร้างสรรค์สำหรับอุตสาหกรรมภาพยนตร์และสื่อ
ทั้งนี้ สำนักงานสภานโยบายการอุดมศึกษา วิทยาศาสตร์ วิจัยและนวัตกรรมแห่งชาติ (สอวช.) ยังกล่าวถึง Super KPI หรือเป้าหมายใหญ่ของประเทศที่ สอวช. จะร่วมขับเคลื่อนให้บรรลุภายในปี 2570 ได้แก่
1. ยกระดับประเทศไทยพ้นจากกับดักรายได้ปานกลางด้วยการเพิ่มจำนวนผู้ประกอบการฐานนวัตกรรม 1000x1000
2. Social Mobility ยกระดับเศรษฐกิจฐานรากและลดความเหลื่อมล้ำด้วยการปฏิรูปการอุดมศึกษา วิทยาศาสตร์ วิจัยและนวัตกรรม (อววน.) มีแพลตฟอร์ม/กลไกในการสนับสนุนการขยับสถานะทางสังคมของ 1,000,000 คน
3. ลดก๊าซเรือนกระจก 10 ล้านตันคาร์บอนไดออกไซต์เทียบเท่า ส่งเสริมพื้นที่ต้นแบบและบริษัทเอกชนที่มุ่งสู่การปล่อยก๊าซเรือนกระจกเป็นศูนย์ (Net zero emission)
4. สัดส่วนแรงงานทักษะสูงเพิ่มขึ้นเป็น 25% ในปี 2570 (ปี 2562 สัดส่วน 13.8%) ผ่านแพลตฟอร์มพัฒนากำลังคนสมรรถนะสูงรองรับการลงทุนและการพัฒนาประเทศ
5. ปฏิรูประบบการอุดมศึกษา วิทยาศาสตร์ วิจัยและนวัตกรรม ให้มีประสิทธิภาพสูง สามารถเป็นหัวรถจักรในการขับเคลื่อนการพัฒนาประเทศ เพื่อหลุดพ้นกับดักรายได้ปานกลาง

ที่มา : https://www.thaigov.go.th/news/contents/details/60068