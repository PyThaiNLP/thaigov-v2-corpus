รัฐบาลไทย-ข่าวทำเนียบรัฐบาล-รมต.อนุชา ปิดหลักสูตร The Media (New Normal) รุ่น 2 แนะคนทำสื่อปรับตัวต่อการเปลี่ยนแปลง เสนอข้อมูลอย่างสร้างสรรค์และเป็นประโยชน์ต่อสังคม


วันพุธที่ 26 ตุลาคม 2565
พิมพ์
รมต.อนุชา ปิดหลักสูตร The Media (New Normal) รุ่น 2 แนะคนทำสื่อปรับตัวต่อการเปลี่ยนแปลง เสนอข้อมูลอย่างสร้างสรรค์และเป็นประโยชน์ต่อสังคม
รมต.อนุชา ปิดหลักสูตร The Media (New Normal) รุ่น 2 แนะคนทำสื่อปรับตัวต่อการเปลี่ยนแปลง เสนอข้อมูลอย่างสร้างสรรค์และเป็นประโยชน์ต่อสังคม
วานนี้ (25 ตุลาคม 2565) ณ โรงแรมแกรนด์ ไฮแอท เอราวัณ นายอนุชา นาคาศัย รัฐมนตรีประจำสำนักนายกรัฐมนตรี เป็นประธานในพิธีปิดและมอบประกาศนียบัตรหลักสูตร The Media (New Normal) รุ่นที่ 2 ซึ่งจัดขึ้นโดยความร่วมมือของคณะผู้บริหารหลักสูตรและสมาคมนักวิทยุและโทรทัศน์แห่งประเทศไทยในพระบรมราชูปถัมภ์ โดยมี นายชาญกฤช เดชวิทักษ์ ผู้ช่วยรัฐมนตรีประจำสำนักนายกรัฐมนตรี ดร.บุษรา วงศ์รักศักดิ์ และ ดร.ธีรพล มั่นพิริยะกุล ผู้อำนวยการหลักสูตร คณะผู้บริหารหลักสูตร และผู้เข้ารับการอบรมเข้าร่วม
รัฐมนตรีประจำสำนักนายกรัฐมนตรี กล่าวว่า รูปแบบของการสื่อสารมีพัฒนาการที่เปลี่ยนแปลงไปจากอดีต ซึ่งปัจจุบันสื่อต้องปรับตัวต่อการเข้าสู่ยุคดิจิทัล การนำเสนอไม่เพียงแต่รวดเร็ว ว่องไว แต่ต้องมีความถูกต้อง เหมาะสม เชื่อถือได้ ไม่สร้างความแตกแยกและความเดือดร้อนให้สังคมหรือบุคคลใดบุคคลหนึ่ง ที่สำคัญคือต้องคำนึงถึงประโยชน์ที่เกิดขึ้นกับส่วนรวมและประเทศชาติเป็นหลัก ซึ่งมั่นใจว่าผู้เข้ารับการอบรมครั้งนี้ ซึ่งส่วนมากมีบทบาทต่อการบริหารองค์กร จะสามารถนำเอาความรู้และประโยชน์ที่ได้รับจากการอบรมไปประยุกต์ใช้อย่างสร้างสรรค์ และขยายเครือข่ายความร่วมมือระหว่างกันเพื่อร่วมพัฒนาประเทศชาติต่อไปในภายภาคหน้าได้
สำหรับหลักสูตร The Media (New Normal) ได้รับความสนใจจากคณะผู้บริหาร ผู้ปฏิบัติหน้าที่ด้านสื่อสารมวลชนเข้าร่วมเป็นจำนวนมาก ซึ่งครั้งนี้จัดขึ้นเป็นรุ่นที่ 2 โดยมีวัตถุประสงค์เพื่อให้ผู้เข้าอบรมได้พัฒนาทักษะด้านการสื่อสารมวลชน เตรียมพร้อมรับมือกับยุคดิจิทัลที่ต้องมีการปรับตัวตามกระแสเทคโนโลยีและการใช้ชีวิตของคนที่เปลี่ยนไปในยุค New Normal ผ่านการอบรมอย่างเข้มขัน อาทิ การออกแบบสื่อ Online-Offline ได้อย่างมีประสิทธิภาพ การปรับตัวต่อการสื่อสารยุคอนาคต การรักษาความเป็นข้อมูลส่วนบุคคล จริยธรรมสื่อ เป็นต้น นอกจากนี้ผู้เข้ารับการอบรมยังได้มีโอกาสศึกษาดูงานองค์กรสื่อนอกสถานที่และฝึกปฏิบัติจริง (Workshop) เพื่อนำทักษะที่ได้ไปใช้ประโยชน์กับการปฏิบัติหน้าที่

ที่มา : https://www.thaigov.go.th/news/contents/details/60870