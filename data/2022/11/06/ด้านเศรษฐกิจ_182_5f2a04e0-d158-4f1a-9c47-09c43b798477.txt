รัฐบาลไทย-ข่าวทำเนียบรัฐบาล-กรมการขนส่งทางบก และสถาบันป้องกันควบคุมโรคเขตเมือง (สปคม.) เข้าร่วมกิจกรรมให้บริการด้านใบอนุญาตขับรถ ในงาน “Transport United for Happy Journey "


วันอังคารที่ 13 กันยายน 2565
กรมการขนส่งทางบก และสถาบันป้องกันควบคุมโรคเขตเมือง (สปคม.) เข้าร่วมกิจกรรมให้บริการด้านใบอนุญาตขับรถ ในงาน “Transport United for Happy Journey "
...
ด้วยกระทรวงคมนาคมกำหนดการจัดงาน “Transport United for Happy Journey : คมนาคมรวมเป็นหนึ่ง เพื่อการเดินทางแห่งความสุข” ระหว่างวันที่ 15 - 16 กันยายน 2565 ณ สถานีกลางบางซื่อ ซึ่งภายในงานจะมีการออกบูธเผยแพร่ประชาสัมพันธ์ภารกิจโครงการแผนงานและผลการดำเนินงานของหน่วยงานในสังกัดกระทรวงคมนาคม กรมการขนส่งทางบก (ขบ.) ในฐานะหน่วยงานภายใต้การกำกับดูแลของกระทรวงคมนาคม ได้นำกระบวนงานด้านใบอนุญาตขับรถร่วมให้บริการแก่ประชาชนทั่วไปที่มาร่วมงาน
นายจิรุตม์ วิศาลจิตร อธิบดีกรมการขนส่งทางบก กระทรวงคมนาคม กล่าวว่า บูธของ ขบ. จะให้บริการด้านใบอนุญาตขับรถต่าง ๆ เช่น การเปลี่ยนใบอนุญาตขับรถจากรูปแบบกระดาษเป็นรูปแบบบัตรพลาสติกที่มี QR Code การออกใบแทนใบอนุญาตขับรถเดิมที่ชำรุด สูญหาย หรือลบเลือน การต่ออายุใบอนุญาตขับรถส่วนบุคคล กรณีสิ้นอายุไม่เกิน 1 ปี ที่ผ่านการอบรมออนไลน์จากเว็บไซต์ www.dlt-elearning.com เรียบร้อยแล้ว การขอรับใบอนุญาตขับรถส่วนบุคคล (เปลี่ยนจากชนิดชั่วคราว 2 ปี เป็นส่วนบุคคล 5 ปี) กรณีสิ้นอายุไม่เกิน 1 ปี และการขอรับใบอนุญาตขับรถส่วนบุคคลใหม่ กรณีได้รับหนังสือรับรองผ่านหลักสูตรการอบรมและทดสอบสำหรับผู้ขอรับใบอนุญาตขับรถ จำนวน 15 ชั่วโมง จากโรงเรียนสอนขับรถที่ได้รับการรับรองจาก ขบ. ยกเว้นการขอรับใบอนุญาตขับรถใหม่ที่ยังไม่ผ่านการอบรม สำหรับผู้ที่สนใจขอต่ออายุใบอนุญาตขับรถ ให้เตรียมหลักฐาน 1) ใบอนุญาตขับรถเดิม 2) บัตรประชาชน 3) ใบรับรองแพทย์ที่ออกไม่เกิน 1 เดือน ทั้งนี้ เพื่อเป็นการอำนวยความสะดวกให้ประชาชน ภายในบูธให้บริการ ขบ. ได้รับความร่วมมือจากสถาบันป้องกันควบคุมโรคเขตเมือง (สปคม.) กรมควบคุมโรค ให้บริการตรวจสุขภาพและออกใบรับรองแพทย์สำหรับประชาชนที่มิได้เตรียมใบรับรองแพทย์มาเป็นหลักฐานในการต่ออายุใบอนุญาตขับรถอีกด้วย
อธิบดีกรมการขนส่งทางบก กล่าวเพิ่มเติมว่า นอกจากบูธของ ขบ. จะมีการให้บริการด้านใบอนุญาตขับรถแล้ว ยังมีการประชาสัมพันธ์การใช้แอปพลิเคชั่น DLT QR Licence แอปพลิเคชันแสดงใบอนุญาตขับรถบนสมาร์ทโฟนที่แสดงข้อมูลเหมือนใบอนุญาตขับรถฉบับจริง แต่เปลี่ยนมาอยู่ในรูปแบบดิจิทัล สามารถใช้แสดงแทนใบอนุญาตขับรถฉบับจริงได้ โดยจะมีการแนะนำการดาวน์โหลดแอปพลิเคชัน รวมถึงแนะนำการใช้ฟังก์ชันต่าง ๆ ของแอปพลิเคชัน อาทิ การแจ้งเตือนเพื่อแสดงวันหมดอายุของใบอนุญาตขับรถ ฟังก์ชันข้อมูลส่วนบุคคล แสดงสิทธิ์การรักษาพยาบาล โรคประจำตัว และกรุ๊ปเลือด แชร์พิกัดการเดินทางของเราให้คนอื่นทราบ รวมไปถึงการติดตามข่าวสารของ ขบ. ได้อีกช่องทางหนึ่งด้วย

ที่มา : https://www.thaigov.go.th/news/contents/details/59167