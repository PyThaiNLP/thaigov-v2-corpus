รัฐบาลไทย-ข่าวทำเนียบรัฐบาล-ครม. ยกเว้นภาษีเงินได้ “นักแสดงต่างชาติ” ถ่ายทำภาพยนตร์ในไทย 5 ปี คาดดึงดูดการลงทุนถ่ายทำภาพยนตร์ในไทยกว่า 3,500 ลบ.


วันพุธที่ 19 ตุลาคม 2565
ครม. ยกเว้นภาษีเงินได้ “นักแสดงต่างชาติ” ถ่ายทำภาพยนตร์ในไทย 5 ปี คาดดึงดูดการลงทุนถ่ายทำภาพยนตร์ในไทยกว่า 3,500 ลบ.
.....
ที่ประชุม ครม. (18 ต.ค. 65) อนุมัติหลักการร่างกฎกระทรวงฉบับที่.. (พ.ศ.).... ออกตามความในประมวลรัษฎากรว่าด้วยการยกเว้นรัษฎากร (มาตรการภาษีเพื่อสนับสนุนการถ่ายทำภาพยนตร์ต่างประเทศในประเทศไทย) ตามที่ ก.คลังเสนอ
.
กฎหมายดังกล่าว เป็นการ “ยกเว้นภาษีเงินได้ ร้อยละ 10” ของนักแสดงภาพยนตร์ที่มีภูมิลำเนาอยู่ในต่างประเทศได้มาจากการแสดงภาพยนตร์ต่างประเทศที่สร้างโดยบริษัทหรือห้างหุ้นส่วนนิติบุคคลที่ตั้งขึ้นตามกฎหมายของต่างประเทศ และได้รับอนุญาตการสร้างตามกฎหมายว่าด้วยภาพยนตร์และวีดิทัศน์ของไทย
.
โดยร่างกฎกระทรวงดังกล่าว มีระยะเวลาบังคับใช้ 5 ปี และใช้บังคับเมื่อพ้นกำหนด 180 วันนับแต่วันที่ประกาศในราชกิจจานุเบกษา
.
ประโยชน์ที่ประเทศไทยจะได้รับจากมาตรการดังกล่าว
• มูลค่าการลงทุนถ่ายทำภาพยนตร์ต่างประเทศในประเทศไทยไม่น้อยกว่าปีละ 3,500 ล้านบาท
• เกิดการถ่ายทอดองค์ความรู้ บุคลากรอุตสาหกรรมภาพยนตร์ ศิลปวัฒนธรรมไทยกับต่างประเทศ
• ส่งเสริมการประชาสัมพันธ์แหล่งท่องเที่ยวและส่งเสริมภาพลักษณ์ของประเทศไทยผ่านภาพยนตร์
.
อ่านเพิ่มเติม คลิก https://www.thaigov.go.th/news/contents/details/60569
#ไทยคู่ฟ้า #สื่อสารรัฐบาลไทย
-------------------

ที่มา : https://www.thaigov.go.th/news/contents/details/60598