รัฐบาลไทย-ข่าวทำเนียบรัฐบาล-พลเอก ประวิตรฯ แสดงความเสียใจตำรวจบาดเจ็บเสียชีวิต จากเหตุระเบิดหน้า รพ.ไม้แก่น 


วันพุธที่ 21 กันยายน 2565
พิมพ์
พลเอก ประวิตรฯ แสดงความเสียใจตำรวจบาดเจ็บเสียชีวิต จากเหตุระเบิดหน้า รพ.ไม้แก่น
สั่งเร่งติดตามผู้ก่อเหตุมาลงโทษ ย้ำรอบคอบไม่ประมาท
พลเอก คงชีพ ตันตระวาณิชย์ เปิดเผยว่า พลเอก ประวิตร วงษ์สุวรรณ รองนายกรัฐมนตรี แสดงความเสียใจกับเจ้าหน้าที่ตำรวจที่เสียชีวิต 1 นาย และบาดเจ็บอีก 3 นาย จากเหตุการลอบวางระเบิดจากกลุ่มผู้ก่อความไม่สงบ บริเวณหน้าโรงพยาบาลไม้แก่น อำเภอม้แก่น จังหวัดปัตตานี ขณะออกปฏิบัติหน้าที่ออกตรวจตราดูแลความปลอดภัยของประชาชนยามค่ำคืนที่ผ่านมา โดยขอให้ กอ.รมน.ภาค 4 (ส่วนหน้า) และ ตำรวจเข้าไปช่วยดูแลผู้ได้รับบาดเจ็บเข้ารับการรักษาให้ดีที่สุด และช่วยเหลือประกอบพิธีทางศาสนากำลังพลที่เสียชีวิตอย่างสมเกียรติและดูแลครอบครัวผู้เสียชีวิตต่อเนื่องกันไป
พลเอก ประวิตรฯ ยังได้กำชับ ขอให้ตำรวจเข้าไปตรวจสอบที่เกิดเหตุและเร่งติดตามบังคับใช้กฎหมายนำผู้กระทำผิดมาลงโทษโดยเร็ว พร้อมทั้งแสดงความห่วงใยการปฏิบัติงานของเจ้าหน้าที่ โดยกำชับขอให้ใช้ความอดทน ระมัดระวัง รอบคอบไม่ประมาท ให้ความสำคัญงานข่าวและทำงานเชิงรุกร่วมกันมากขึ้น ทั้งนี้ให้เพิ่มความเข้มข้นมาตรการดูแลความปลอดภัยสถานที่สาธารณะสำคัญๆที่ชุมชมต้องใช้ประโยชน์ เพื่อดูแลความปลอดภัยในประชาชนทุกคนสามารถใช้ชีวิตโดยปกติได้ พร้อมย้ำนโยบายรัฐบาล ยังยืนหยัดแก้ปัญหา จังหวัดชายแดนภาคใต้ด้วยสันติวิธี ส่งเสริมการอยู่ร่วมกันทางศาสนาโดยไม่เลือกปฏิบัติ และพัฒนายกระดับคุณภาพชีวิตประชาชนโดยมีส่วนร่วมไปพร้อมกัน

ที่มา : https://www.thaigov.go.th/news/contents/details/59493