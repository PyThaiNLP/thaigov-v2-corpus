รัฐบาลไทย-ข่าวทำเนียบรัฐบาล-ออสเตรเลียเชิญ นายสมศักดิ์ เทพสุทิน รัฐมนตรีว่าการกระทรวงยุติธรรม ร่วมวางพวงมาลางานวันตำรวจ ปลื้มเป็นเกียรติสูงสุดได้พบ ผู้สำเร็จราชการกษัตริย์อังกฤษ


วันเสาร์ที่ 1 ตุลาคม 2565
พิมพ์
ออสเตรเลียเชิญ นายสมศักดิ์ เทพสุทิน รัฐมนตรีว่าการกระทรวงยุติธรรม ร่วมวางพวงมาลางานวันตำรวจ ปลื้มเป็นเกียรติสูงสุดได้พบ ผู้สำเร็จราชการกษัตริย์อังกฤษ
ออสเตรเลียเชิญ นายสมศักดิ์ เทพสุทิน รัฐมนตรีว่าการกระทรวงยุติธรรม ร่วมวางพวงมาลางานวันตำรวจ ปลื้มเป็นเกียรติสูงสุดได้พบ ผู้สำเร็จราชการกษัตริย์อังกฤษ พร้อมถกนายกฯออสซี่เรื่องงานยุติธรรม ยันไทยเอาจริงสกัดยาสู่แดนจิงโจ้
ผู้สื่อข่าวรายงานว่า นายสมศักดิ์ เทพสุทิน รมว.ยุติธรรม ได้รับเชิญไปยังอนุสรณ์สถานตำรวจแห่งสหพันธ์ออสเตรเลีย เพื่อร่วมงานในโอกาสวันตำรวจแห่งชาติออสเตรเลีย เป็นงานระลึกถึงตำรวจที่เสียชีวิต โดยนายสมศักดิ์ ได้รับเกียรติร่วมวางพวงมาลา หน้าอนุสรณ์สถาน ร่วมกับ นายแอนโทนี แอลบานีส นายกรัฐมนตรีออสเตรเลีย ผู้บัญชาการทหารสูงสุด และคณะผู้บริหารระดับสูงของหน่วยงานออสเตรเลีย ซึ่งถือเป็นเครื่องชี้ชัดถึงความสัมพันธ์อันแน่นแฟ้นระหว่างประเทศไทยและออสเตรเลีย ซึ่งนายแอนโทนีได้พูดคุยกับนายสมศักดิ์ด้วย
โดยทาง นายแอนโทนี กล่าวว่า ขอบคุณในความร่วมมือที่ดีของทั้งสองประเทศ ขอชื่นชมการทำงานของไทย ที่เข้มข้นในการป้องกัน ปราบปรามยาเสพติด จับกุมและสกัดกั้นการส่งยามายังออสเตรเลีย รวมถึงเรื่องของอาชญากรระหว่างประเทศ ขอให้มั่นใจว่าไทยได้รับความเชื่อมั่นจากออสเตรเลียแน่นอน เราจะร่วมมือกันทำงานต่อไป ถ้ามีโอกาสคงได้พบกันในการประชุมเอเปคที่ประเทศไทยเป็นเจ้าภาพในช่วงกลางเดือน พ.ย.นี้
ด้านนายสมศักดิ์ เปิดเผยว่า ตนเป็นเกียรติมากที่ได้ร่วมงาน และยังมีโอกาสได้พบกับ ผู้สำเร็จราชการแทนกษัตริย์อังกฤษ ถือว่าตนได้รับเกียรติอย่างสูงสุด ซึ่งในงานตนมีโอกาสได้นั่งติดกับนายกฯ จึงได้มีโอกาสพูดคุยกันถึงเรื่องงานกระบวนการยุติธรรม โดยตนได้เล่าถึงสิ่งที่ไทยร่วมแรงร่วมใจกันทำกฎหมาย การตรวจสอบ และการจับกุม ยึดทรัพย์ผู้ค้ายา และตนได้ขอบคุณที่ออสเตรเลียเป็นประเทศพันธมิตรร่วมกับไทยมายาวนาน และมีไมตรีที่ดีต่อกัน มีความสัมพันธ์ระหว่างประเทศอันดี และสนับสนุนเรื่องต่างๆเสมอมา และเรายินดีที่จะเป็นพันธมิตรและทำงานร่วมกันต่อไป
นายสมศักดิ์ กล่าวอีกว่า นอกจากนี้ตนยังได้อธิบายถึงสาเหตุที่ยาเสพติดมีเข้ามามากขึ้นในไทย เพราะที่ผ่านมาผู้ค้ามีการพัฒนาเทคโนโลยีการผลิต และกลุ่มประเทศเพื่อนบ้านโดยเฉพาะพื้นที่สามเหลี่ยมทองคำมีกำลังผลิตที่มากขึ้น แต่ยืนยันว่าไทยไม่เคยนิ่งเฉยในการปราบปรามยาเสพติด มีการพัฒนากฎหมายต่างๆให้เข้มข้นขึ้น เน้นการยึดทรัพย์ตัดวงจรเครือข่ายผู้ค้ายา และบูรณางานร่วมกันกับทุกฝ่ายทั้งในและต่างประเทศ เราเต็มที่จริงๆ ไม่เคยยิ่งหย่อน

ที่มา : https://www.thaigov.go.th/news/contents/details/59907