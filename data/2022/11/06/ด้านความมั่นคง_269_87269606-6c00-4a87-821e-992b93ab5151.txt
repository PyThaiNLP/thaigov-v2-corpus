รัฐบาลไทย-ข่าวทำเนียบรัฐบาล-​หมดห่วง!! รมว.เฮ้ง สั่ง จ่ายเงินประกันรายได้แรงงานเก็บเบอร์รี่แล้วกว่าแสนบาท


วันเสาร์ที่ 22 ตุลาคม 2565
พิมพ์
​หมดห่วง!! รมว.เฮ้ง สั่ง จ่ายเงินประกันรายได้แรงงานเก็บเบอร์รี่แล้วกว่าแสนบาท
วันที่ 22 ตุลาคม 2565 นายสุชาติ ชมกลิ่น รัฐมนตรีว่าการกระทรวงแรงงาน เปิดเผยว่า จากกรณีนางสาวศิริบูรณ์ ชื่นชม และพวก รวม 8 ราย ที่เดินทางไปเก็บผลไม้ป่าในประเทศฟินแลนด์ ฤดูกาลปี 2022 ได้ยื่นหนังสือต่อ นายสุรชัย ชัยตระกูลทอง ผู้ช่วยรัฐมนตรีประจำกระทรวงแ
เมื่อวันที่ 12 ตุลาคม ที่ผ่านมา ร้องขอให้ช่วยเหลือเนื่องจากไม่ได้รับความเป็นธรรมเรื่องค่าจ้างและสวัสดิการ ซึ่งกระทรวงฯ รับปากจะดูแลและให้ความเป็นธรรมกับทุกฝ่าย ล่าสุดหลังตรวจสอบหลักฐานข้อเท็จจริง ได้ช่วยเหลือแรงงานเก็บผลไม้ป่าฟินแลนด์กลุ่มดังกล่าว โดยนำเงินประกันรายได้หลังหักค่าใช้จ่ายมาตรฐาน ที่บริษัทผู้ประสานงานในประเทศไทยวางหลักประกัน ไว้ที่ธนาคารเพื่อการเกษตรและสหกรณ์การเกษตร จ่ายให้แรงงานตามสัดส่วน รวมทั้งสิ้นเป็นเงิน 103,445.28 บาท
“ผมพร้อมรับฟังและให้ความช่วยเหลือ แรงงานไทยที่ตั้งใจเดินทางไปทำงานต่างประเทศ เพื่อหารายได้ดูแลตนเองและครอบครัว คนเหล่านี้นำรายได้เข้าสู่ประเทศไทย หากไปทำงานแล้วประสบปัญหาผมไม่นิ่ง  นอนใจแน่นอน ในปีหน้ากรมการจัดหางาน และกรมสวัสดิการและคุ้มครองแรงงาน จะตรวจสอบสัญญาจ้างให้มีการดูแลคนหางานให้ดียิ่งขึ้นและครอบคลุมขึ้น” รัฐมนตรีว่าการกระทรวงแรงงาน กล่าว
ด้านนายไพโรจน์ โชติกเสถียร อธิบดีกรมการจัดหางาน กล่าวว่า มาตรการการเดินทางไปเก็บผลไม้ป่าในฟินแลนด์ ฤดูกาลปี 2022 ระบุให้บริษัทผู้รับซื้อผลไม้ป่าฟินแลนด์/บริษัทผู้ประสานงานในประเทศไทย ต้องประกันรายได้หลังหักค่าใช้จ่ายให้คนงานไทยโดยวางหลักประกันทางการเงินตามจำนวนที่กรมการจัดหางานกำหนด ณ ธนาคารเพื่อการเกษตรและสหกรณ์การเกษตร และหลังสิ้นสุดฤดูกาลต้องดำเนินการให้คนงานไทยมีรายได้หลังหักค่าใช้จ่ายไม่ต่ำกว่า 30,240 บาท
“ขณะนี้แรงงานส่วนใหญ่ได้เดินทางกลับถึงประเทศไทย และกลับสู่ภูมิลำเนาแล้ว ผมจึงได้มอบหมายสำนักงานจัดหางานจังหวัดทั่วประเทศสอบข้อเท็จจริงกับคนหางาน หากรายได้หลังหักค่าใช้จ่ายมาตรฐาน ได้แก่ ค่าใช้จ่ายก่อนเดินทาง และค่าใช้จ่ายขณะทำงานในฟินแลนด์ ซึ่งประกอบด้วย ค่าที่พัก ค่าอาหาร และค่าเช่ารถ ไม่เป็นไปตามที่กำหนด สามารถรวบรวมเอกสารหลักฐานการเงินยื่นคำร้องทุกข์ได้ที่สำนักงานจัดหางานจังหวัด สำนักงานจัดหางานกรุงเทพมหานครพื้นที่ 1-10 หรือที่กองบริหารแรงงานไทยไปต่างประเทศ กรมการจัดหางาน ภายในวันที่ 21 พฤศจิกายน 2565 หรือหากต้องการสอบถามข้อมูลเพิ่มเติมสามารถติดต่อได้ที่ กองบริหารแรงงานไทยไปต่างประเทศ โทร 02 245 6708 ในวันและเวลาราชการ” อธิบดีกรมการจัดหางาน กล่าว
ด้านนางสาวศิริบูรณ์ ชื่นชม แรงงานเก็บผลไม้ป่า กล่าวว่า เมื่อวานนี้ตนได้รับเงินประกันรายได้ จำนวน 30,240 บาทแล้ว ซึ่งรู้สึกดีใจมากที่กระทรวงแรงงานดูแลให้ความช่วยเหลืออย่างรวดเร็ว ไม่ทอดทิ้งแรงงานที่ได้รับความเดือดร้อน

ที่มา : https://www.thaigov.go.th/news/contents/details/60745