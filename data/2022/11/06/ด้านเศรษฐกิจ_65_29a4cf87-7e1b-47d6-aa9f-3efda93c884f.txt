รัฐบาลไทย-ข่าวทำเนียบรัฐบาล-รฟท. ร่วมกับสำนักงานเขตตลิ่งชัน จัดกิจกรรมจิตอาสาปรับปรุงพัฒนาภูมิทัศน์


วันศุกร์ที่ 2 กันยายน 2565
รฟท. ร่วมกับสำนักงานเขตตลิ่งชัน จัดกิจกรรมจิตอาสาปรับปรุงพัฒนาภูมิทัศน์
ริมทางรถไฟสายใต้ ช่วงป้ายหยุดรถบางระมาด - สะพานข้ามคลองชักพระ
เมื่อวันที่ 1 กันยายน 2565 การรถไฟแห่งประเทศไทย (รฟท.) กระทรวงคมนาคม ร่วมกับสำนักงานเขตตลิ่งชัน จัดกิจกรรมจิตอาสาปรับปรุงพัฒนาภูมิทัศน์ริมทางรถไฟสายใต้ ช่วงป้ายหยุดรถบางระมาด - สะพานข้ามคลองชักพระ โดยมีนายจำนงค์  แสงทอง สารวัตรงานเดินรถธนบุรี  ว่าที่ร้อยตรีจีรวุฒิ โรยสุวรรณ ผู้ช่วยผู้อำนวยการเขตตลิ่งชัน กรุงเทพมหานคร พนักงานการรถไฟฯ ประชาคมตลาดน้ำ ชุมชน ผู้ค้า และเจ้าหน้าที่สำนักงานเขตตลิ่งชัน ร่วมกันตัดหญ้า กิ่งไม้ ตลอดแนวเส้นทางรถไฟ รวมระยะทาง 400 เมตร เพื่อปรับปรุงภูมิทัศน์ริมทางรถไฟสายใต้ ให้มีความเป็นระเบียบ เรียบร้อย สวยงาม และปลอดภัย
ทั้งนี้ รฟท. ได้ดำเนินการปรับปรุงภูมิทัศน์พื้นที่บริเวณโดยรอบโครงสร้างพื้นฐานของ รฟท. ตามนโยบายของนายนิรุฒ มณัพันธ์ ผู้ว่าการ รฟท. อย่างต่อเนื่อง เพื่อสร้างความเป็นระเบียบ เรียบร้อย สวยงาม  รวมถึงเพื่อป้องกันไม่ให้มีการบุกรุกเข้ามาใช้ประโยชน์ ตลอดจนเป็นการสร้างความปลอดภัยให้แก่ประชาชนที่อยู่อาศัยในบริเวณดังกล่าว และที่ใช้เส้นทางในการเดินทางสัญจรอีกด้วย

ที่มา : https://www.thaigov.go.th/news/contents/details/58758