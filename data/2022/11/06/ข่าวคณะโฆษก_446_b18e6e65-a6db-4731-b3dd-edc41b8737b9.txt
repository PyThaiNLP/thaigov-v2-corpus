รัฐบาลไทย-ข่าวทำเนียบรัฐบาล-​โฆษกรัฐบาลเผย นายกฯ ยินดีที่ Fitch Ratings มองเศรษฐกิจไทยฟื้นตัวต่อเนื่อง ผลจากการฟื้นตัวของภาคอุตสาหกรรมการท่องเที่ยวและอุปสงค์ภายในประเทศ


วันศุกร์ที่ 21 ตุลาคม 2565
พิมพ์
​โฆษกรัฐบาลเผย นายกฯ ยินดีที่ Fitch Ratings มองเศรษฐกิจไทยฟื้นตัวต่อเนื่อง ผลจากการฟื้นตัวของภาคอุตสาหกรรมการท่องเที่ยวและอุปสงค์ภายในประเทศ
รัฐบาลยืนยันเดินหน้าฟื้นฟูเศรษฐกิจและการท่องเที่ยว
วันนี้ (21 ตุลาคม 2565) นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่ากระทรวงกลาโหม ยินดีที่ Fitch Ratings ได้เปิดเผยว่า เศรษฐกิจไทยจะยังคงฟื้นตัวต่อเนื่อง และเป็นเพียงหนึ่งในไม่กี่ประเทศที่คาดว่าจะมีอัตราการเติบโตของเศรษฐกิจที่สูงขึ้นในปีหน้า แม้ว่าเศรษฐกิจอื่นในต่างประเทศจะเผชิญกับการชะลอตัว
โฆษกประจำสำนักนายกรัฐมนตรี กล่าวว่า ในงานสัมมนาประจำปีของ Fitch Ratings (ประเทศไทย) บริษัทจัดอันดับความน่าเชื่อถือด้านเศรษฐกิจ มองว่า แม้เศรษฐกิจโลกกำลังเผชิญกับผลกระทบที่รุนแรงในช่วงที่เหลือของปีนี้ และแนวโน้มเศรษฐกิจในปีหน้าจะยังคงมีความท้าทาย แต่เศรษฐกิจไทยจะยังคงฟื้นตัวต่อเนื่อง เนื่องจากยังมีกันชนในส่วนของภาคการเงินต่างประเทศ (external finance) ที่ค่อนข้างแข็งแกร่ง รวมทั้งมีการฟื้นตัวของอุปสงค์ภายในประเทศ และภาคอุตสาหกรรมการท่องเที่ยว รวมถึงผลการดำเนินงานโดยรวมของภาคธนาคารและภาคธุรกิจอุตสาหกรรมน่าจะปรับตัวดีขึ้นต่อเนื่อง โดยคาดการณ์ว่า อัตราการเติบโตของเศษฐกิจ (GDP) จะอยู่ที่ 3.1% ในปี 2565 และ 4.2% ในปี 2566
ทั้งนี้ Fitch Ratings มองว่า การฟื้นตัวของเศรษฐกิจไทยจะเป็นปัจจัยสนับสนุนให้กำไรของบริษัทในภาคอุตสาหกรรมมีการเติบโตอย่างต่อเนื่องในปี 2566 โดยอุตสาหกรรมในภาคธุรกิจอาหารและค้าปลีก โทรคมนาคม และซีเมนต์และวัสดุก่อสร้าง จะมีกำไรในปี 2566 ที่เติบโตไปอยู่ในระดับสูงกว่าช่วงก่อนเกิดการแพร่ระบาดของโรคโควิด-19 แต่ปัจจัยเรื่องราคาน้ำมันและพลังงานที่สูง จะยังคงสร้างผลกระทบต่อการเติบโตของกำไรในธุรกิจปิโตรเคมีและสาธารณูปโภค นอกจากนี้ บริษัทในภาคอุตสาหกรรมที่ Fitch มีการจัดอันดับเครดิตในประเทศไทย ได้แสดงถึงความสามารถในการบริหารจัดการกระแสเงินสดในช่วงการแพร่ระบาดของโรคโควิด-19 ได้เป็นอย่างดี โดยมีการใช้เงินลงทุนอย่างระมัดระวัง และลดการจ่ายเงินปันผล
“แม้เศรษฐกิจของประเทศต่าง ๆ ทั่วโลกจะยังคงผันผวน แต่เป็นเรื่องที่น่ายินดีที่บริษัทจัดอันดับความน่าเชื่อถือด้านเศรษฐกิจระดับโลก ได้เปิดเผยถึงแนวโน้มเศรษฐกิจของไทยที่คาดว่าจะฟื้นตัวอย่างต่อเนื่อง ซึ่งสะท้อนถึงผลสำเร็จจากความมุ่งมั่นของนายกรัฐมนตรีในการดำเนินนโยบายเศรษฐกิจที่เน้นการฟื้นตัวอย่างยั่งยืน และการกระตุ้นให้เกิดการฟื้นตัวของภาคการท่องเที่ยวจากการผ่อนคลายมาตรการให้เหมาะสมกับสถานการณ์ในขณะนี้  ทั้งนี้ รัฐบาลจะเดินหน้าฟื้นฟูภาคเศรษฐกิจ ภาคการท่องเที่ยว ตามสถานการณ์และบริบทที่เหมาะสมอย่างต่อเนื่อง เพื่อยกระดับชีวิตความเป็นอยู่ของพี่น้องชาวไทย” นายอนุชา ฯ กล่าว

ที่มา : https://www.thaigov.go.th/news/contents/details/60684