รัฐบาลไทย-ข่าวทำเนียบรัฐบาล-กรมเจ้าท่า ช่วยประชาชนผู้ประสบอุทกภัยในจังหวัดสตูล ร่วมกับกรมทางหลวงชนบท


วันอังคารที่ 18 ตุลาคม 2565
กรมเจ้าท่า ช่วยประชาชนผู้ประสบอุทกภัยในจังหวัดสตูล ร่วมกับกรมทางหลวงชนบท
...
“กรมเจ้าท่า” รุดช่วยประชาชนผู้ประสบอุทกภัยในจังหวัดสตูล ร่วมกับกรมทางหลวงชนบท
นายสรพงศ์ ไพฑูรย์พงษ์ รักษาการอธิบดีกรมเจ้าท่า กระทรวงคมนาคม เปิดเผยว่า วันนี้ (18 ตุลาคม 2565) ตนได้สั่งการให้สำนักงานสาขาสตูล เร่งนำกำลังเจ้าหน้าที่พร้อมด้วยเรือ ตลอดจนอุปกรณ์ที่จำเป็นรุดช่วยเหลือประชาชน กรณีเกิดอุทกภัยน้ำท่วมฉับพลันน้ำป่าไหลหลาก บริเวณพื้นที่ ต.ปาล์มพัฒนา อ.มะนัง จ.สตูล โดยปริมาณฝนตกหนักสะสมมาตั้งแต่วันที่ 16 ตุลาคม 2565 ที่ผ่านมา จึงเกิดน้ำท่วมและล้นตลิ่งคลองลำโลน คลองมะนัง คลองการะเกด ทำให้ประชาชนได้รับความเดือดร้อน และเสียหายชุมชนริมน้ำ ริมคลอง และสวนไร่น้ำท่วม การเดินทางได้รับความลำบาก
โดยนายหิรัญวัตติ์ สืบกระพันธ์ ผู้อำนวยการสำนักงานสาขาสตูล พร้อมเจ้าหน้าที่ นำรถตรวจการณ์ 2 คัน และอุปกรณ์เรือเล็กของเจ็ทสกี และเชือก เสื้อชูชีพ พร้อมน้ำดื่มจำนวน 50 โหล เข้าทำการช่วยเหลือเบื้องต้น และประสานงานกับสำนักพัฒนาบำรุงร่องน้ำที่ 4 สงขลา นำเรือพระทานราชทาน กรมเจ้าท่า จำนวน 2 ลำ มาส่งมอบช่วยเหลือในวันนี้ช่วงเวลา 15.00 น
ทั้งนี้ ตรวจสอบระดับน้ำในคลอง และไม่พบสิ่งกีดขวางทางน้ำแต่อย่างใด พร้อมได้มอบน้ำดื่มแก่ประชาชนผู้เดือนร้อน จำนวน 16 โหล และประสานงานทางหลวงชนบทสตูล และจังหวัดสตูล ในการบูรณาการช่วยเหลือผู้ประสบภัยน้ำท่วมจังหวัดสตูลด้วยแล้ว
สำหรับการช่วยเหลือประชาชนที่ประสบอุทกภัยเป็นนโยบายของรัฐมนตรีว่าการกระทรวงคมนาคม นายศักดิ์สยาม ชิดขอบ และรัฐมนตรีช่วยว่าการกระทรวงคมนาคม นายอธิรัฐ รัตนเศรษฐ ในการบูรณาการทรัพยากรของกระทรวงคมนาคมให้ได้รับความช่วยเหลือและบรรเทาความเดือดร้อนของประชาชน

ที่มา : https://www.thaigov.go.th/news/contents/details/60575