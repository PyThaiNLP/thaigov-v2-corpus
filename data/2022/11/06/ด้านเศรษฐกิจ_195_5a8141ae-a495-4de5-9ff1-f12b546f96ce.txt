รัฐบาลไทย-ข่าวทำเนียบรัฐบาล-“ชัยวุฒิ” หารือ ICDL วางแนวทางส่งเสริม-ยกระดับทักษะด้านดิจิทัลของแรงงานไทย 


วันอังคารที่ 13 กันยายน 2565
“ชัยวุฒิ” หารือ ICDL วางแนวทางส่งเสริม-ยกระดับทักษะด้านดิจิทัลของแรงงานไทย
“ชัยวุฒิ” หารือ ICDL วางแนวทางส่งเสริม-ยกระดับทักษะด้านดิจิทัลของแรงงานไทย
เมื่อวันที่ 13 กันยายน 2565 นายชัยวุฒิ ธนาคมานุสรณ์ รัฐมนตรีว่าการกระทรวงดิจิทัลเพื่อเศรษฐกิจและสังคม (ดีอีเอส)  ได้ให้การต้อนรับ นาย Damien O’Sullivan ประธานบริหารของมูลนิธิ ICDL แห่งสหภาพยุโรป และคณะ ในโอกาสเยี่ยมคารวะและพบหารือ ณ ห้องประชุม MDES 1 ชั้น 9 กระทรวงดิจิทัลเพื่อเศรษฐกิจและสังคม
ในโอกาสนี้ นาย Damien O’Sullivan ได้นำเรียนวิสัยทัศน์และแนวทางการดำเนินการของมูลนิธิ ICDL แก่คณะผู้แทน ดศ. ก่อนนายชัยวุฒิฯ นาย Damienฯ และผู้แทนหน่วยงานของ ดศ. ที่เกี่ยวข้อง ได้แก่ นายภุชพงค์ โนดไธสง เลขาธิการคณะกรรมการดิจิทัลเพื่อเศรษฐกิจและสังคมแห่งชาติ และนายฉัตรชัย คุณปิติลักษณ์ รองผู้อำนวยการสำนักงานส่งเสริมเศรษฐกิจดิจิทัล ร่วมหารือโอกาสและแนวทางการสร้างความร่วมมือระหว่างกันเพื่อดำเนินการตามยุทธศาสตร์ที่ 5 การพัฒนากำลังคนให้พร้อมเข้าสู่ยุคเศรษฐกิจและสังคมดิจิทัล ของแผนพัฒนาดิจิทัลเพื่อเศรษฐกิจและสังคมของไทย ทั้งนี้ ที่ประชุมเล็งเห็นถึงความจำเป็นในการส่งเสริมและยกระดับทักษะด้านดิจิทัลและการใช้ประโยชน์จากเทคโนโลยีของแรงงานไทยให้มีความสอดคล้องกันและได้มาตรฐานสากล โดย รมว.ดศ. ได้มอบหมายให้ สศด. เป็นผู้ประสานงานหลักของ ดศ. เพื่อหารือรายละเอียดความร่วมมือกับมูลนิธิ ICDL ต่อไป
*****************

ที่มา : https://www.thaigov.go.th/news/contents/details/59216