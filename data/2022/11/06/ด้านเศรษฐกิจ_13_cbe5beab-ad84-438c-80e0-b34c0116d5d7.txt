รัฐบาลไทย-ข่าวทำเนียบรัฐบาล-“ชัยวุฒิ” เปิดงานสหภาพไปรษณีย์แห่งเอเชียและแปซิฟิก สมัยที่ 13 


วันจันทร์ที่ 29 สิงหาคม 2565
“ชัยวุฒิ” เปิดงานสหภาพไปรษณีย์แห่งเอเชียและแปซิฟิก สมัยที่ 13
“ชัยวุฒิ” เปิดงานสหภาพไปรษณีย์แห่งเอเชียและแปซิฟิก สมัยที่ 13
เมื่อวันที่ 29 สิงหาคม 2565 นายชัยวุฒิ ธนาคมานุสรณ์ รัฐมนตรีว่าการกระทรวงดิจิทัลเพื่อเศรษฐกิจและสังคม เป็นประธานพิธีเปิดการประชุมใหญ่สหภาพไปรษณีย์แห่งเอเชียและแปซิฟิก สมัยที่ 13 (13th APPU Congress) ณ โรงแรมแชงกรี-ล่า กรุงเทพฯ ซึ่งประเทศไทยเป็นเจ้าภาพ โดย กระทรวงดิจิทัลฯ บริษัท ไปรษณีย์ไทย จำกัด (ปณท) ทั้งนี้ ในนามของรัฐบาลไทย เป็นเกียรติอย่างยิ่งที่ได้ต้อนรับผู้แทนและแขกผู้มีเกียรติที่เข้าร่วมการประชุมใหญ่ฯ และรู้สึกเป็นเกียรติที่ได้มีส่วนร่วมในงานนี้ โดยการรวมกับหน่วยงานกำกับดูแลกิจการไปรษณีย์และผู้ให้บริการที่ได้รับมอบหมายของภูมิภาคนี้ รวมทั้งผู้สังเกตการณ์จากผู้ให้บริการที่ได้รับมอบหมายจากภูมิภาคอื่น ซึ่งปัจจุบันมีประเทศสมาชิกทั้งหมด 32 ประเทศ
สำหรับการประชุมครั้งนี้ ประเทศไทยมีบทบาทในการแสดงความร่วมมือและแลกเปลี่ยนข้อคิดเห็นที่เป็นประโยชน์กับประเทศต่างๆ ในภูมิภาค สามารถผลักดันแผนงานต่างๆ เพื่อพัฒนากิจการไปรษณีย์ของไทยและของประเทศสมาชิก รวมทั้งส่งเสริมบทบาทของประเทศไทยในฐานะประเทศที่ตั้งของสำนักงานใหญ่สหภาพฯ มากยิ่งขึ้น
ปัจจุบันกิจการไปรษณีย์มีบทบาทอย่างยิ่งในการพัฒนาเศรษฐกิจและสังคมในระดับประเทศและระหว่างประเทศ พบว่าภาวะการณ์ปัจจุบันมีการเปลี่ยนแปลงอย่างรวดเร็วทั้งในด้านการสื่อสาร ขนส่งโลจิสติกส์ ซึ่งเป็นผลจากการเปลี่ยนแปลงเทคโนโลยีด้านการสื่อสารในยุคดิจิทัล  การเปลี่ยนแปลงนี้ส่งผลต่อการลดลงของจดหมาย  การปรับเปลี่ยนไลฟ์สไตล์ และการเติบโตของธุรกิจพาณิชย์อิเล็กทรอนิกส์โดยเฉพาะอย่างยิ่งธุรกิจพาณิชย์อิเล็กทรอนิกส์ข้ามแดน  เชื่อว่าเทคโนโลยีที่ล้ำสมัยส่งผลให้กิจการไปรษณีย์สามารถเข้าสู่ Digital Transformation  มีความร่วมมือระหว่างผู้ให้บริการที่ได้รับมอบหมาย ทำให้สามารถเพิ่มทางเลือกในการให้บริการ เพื่อตอบสนองต่อความต้องการของลูกค้าได้ดีขึ้น
*********************

ที่มา : https://www.thaigov.go.th/news/contents/details/58573