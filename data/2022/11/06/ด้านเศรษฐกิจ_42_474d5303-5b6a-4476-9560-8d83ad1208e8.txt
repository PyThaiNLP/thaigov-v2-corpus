รัฐบาลไทย-ข่าวทำเนียบรัฐบาล-บีโอไอ เปิดตัว “LTR Visa” ย้ำไทยหมุดหมายหลักของโลก ตั้งเป้าหมายดึง 4 กลุ่มต่างชาติ 1 ล้านคน ใน 5 ปี


วันพุธที่ 31 สิงหาคม 2565
บีโอไอ เปิดตัว “LTR Visa” ย้ำไทยหมุดหมายหลักของโลก ตั้งเป้าหมายดึง 4 กลุ่มต่างชาติ 1 ล้านคน ใน 5 ปี
บีโอไอ เปิดตัว “LTR Visa” ย้ำไทยหมุดหมายหลักของโลก ตั้งเป้าหมายดึง 4 กลุ่มต่างชาติ 1 ล้านคน ใน 5 ปี
บีโอไอ เปิดตัว “LTR Visa” ย้ำไทยหมุดหมายหลักของโลก
ตั้งเป้าหมายดึง 4 กลุ่มต่างชาติ 1 ล้านคน ใน 5 ปี
บีโอไอ เปิดตัว “LTR Visa” อย่างเป็นทางการ พร้อมดึงบุคลากรศักยภาพสูงจากทั่วโลกเข้ามาลงทุนและพำนักอาศัยระยะยาว ย้ำไทยศูนย์กลางแห่งภูมิภาค จุดหมายหลักการเดินทางท่องเที่ยว และทำงานของชาวต่างชาติ ตั้งเป้าหมาย 4 กลุ่มหลัก จำนวน 1 ล้านคน ใน 5 ปี สนับสนุนไทยก้าวสู่ประเทศเศรษฐกิจใหม่
หม่อมหลวงชโยทิต กฤดากร ผู้แทนการค้าไทยและที่ปรึกษานายกรัฐมนตรี กล่าวในการเปิดตัววีซ่าประเภทใหม่ “Long – Term Resident Visa: LTR Visa” ที่จะเปิดใช้อย่างเป็นทางการในวันที่ 1 กันยายน 2565 ว่า รัฐบาลไทยมีนโยบายให้สิทธิพิเศษแก่นักลงทุนต่างชาติ เพื่อดึงดูดให้เข้ามาตั้งฐานธุรกิจในประเทศ โดยเฉพาะใน 12 กลุ่มอุตสาหกรรมเป้าหมาย ที่จะช่วยเพิ่มศักยภาพของเศรษฐกิจไทยให้ก้าวไปสู่เศรษฐกิจใหม่ที่ใช้เทคโนโลยีและนวัตกรรมสมัยใหม่เพื่อสร้างการเติบโตในระยะยาว
สำหรับ LTR Visa มีเป้าหมายเพื่อดึงดูดผู้พำนักชาวต่างชาติกลุ่มใหม่ที่มีศักยภาพสูง ทั้งด้านทักษะและความเชี่ยวชาญในเทคโนโลยีสมัยใหม่ ผู้ที่มีความมั่งคั่ง รวมไปถึงกลุ่มคนที่ต้องการทำงานจากที่ไหนก็ได้ในโลก ซึ่งไทยเป็นหนึ่งในจุดหมายสำคัญของนักเดินทางท่องเที่ยว และผู้ที่เดินทางเพื่อการทำงานจากทั่วโลก
“ประเทศไทย อยู่ในช่วงหัวเลี้ยวหัวต่อที่สำคัญ ที่ต้องเร่งการฟื้นตัวทางเศรษฐกิจอย่างรวดเร็ว หลังจากได้รับผลกระทบจากโควิดในช่วง 2 ปีที่ผ่านมา การเปิดประเทศรับชาวต่างชาติอีกครั้ง เรามีเป้าหมายไปที่กลุ่มนักท่องเที่ยวคุณภาพสูง รวมถึงการดึงดูดบุคลากรที่มีศักยภาพสูงเข้ามา เพื่อกระตุ้นการใช้จ่ายและการลงทุน และ LTR Visa ถือเป็นมาตรการสำคัญที่จะช่วยเร่งการฟื้นตัวของเศรษฐกิจไทย” ม.ล.ชโยทิตกล่าว
นางสาวดวงใจ อัศวจินตจิตร์ เลขาธิการคณะกรรมการส่งเสริมการลงทุน (บีโอไอ) เปิดเผยว่า สำหรับ LTR Visa จะให้สิทธิประโยชน์กับบุคลากรชาวต่างชาติ 4 กลุ่มด้วยกัน ได้แก่
ผู้มีความมั่งคั่งสูง ต้องมีทรัพย์สินมูลค่ารวมไม่ต่ำกว่า 1 ล้านเหรียญสหรัฐ และมีรายได้ส่วนบุคคลไม่น้อยกว่า 80,000 เหรียญสหรัฐ/ปี และลงทุนในไทยไม่น้อยกว่า 500,000 เหรียญสหรัฐ
ผู้เกษียณอายุจากต่างประเทศ ต้องมีรายได้ส่วนบุคคลไม่น้อยกว่า 80,000 เหรียญสหรัฐ/ปี กรณีรายได้ต่ำกว่าที่กำหนด ต้องลงทุนไม่น้อยกว่า 250,000 เหรียญสหรัฐ ในพันธบัตรรัฐบาล หรืออสังหาริมทรัพย์
ผู้ที่ต้องการทำงานจากประเทศไทย ต้องมีรายได้ส่วนบุคคลไม่น้อยกว่า 80,000 เหรียญสหรัฐ/ปี กรณีรายได้ต่ำกว่าที่กำหนด ต้องสำเร็จการศึกษาระดับปริญญาโทขึ้นไป หรือครอบครองทรัพย์สินทางปัญญา หรือได้รับเงินทุน Series A
ผู้มีทักษะเชี่ยวชาญพิเศษ ต้องมีรายได้ส่วนบุคคลไม่น้อยกว่า 80,000 เหรียญสหรัฐ/ปี กรณีรายได้ต่ำกว่าที่กำหนด ต้องสำเร็จการศึกษาระดับปริญญาโทขึ้นไปในสาขาวิทยาศาสตร์หรือเทคโนโลยีหรือมีความเชี่ยวชาญในสายงานที่เข้ามาทำในประเทศไทย
สำหรับสิทธิประโยชน์สำหรับผู้ถือ LTR Visa จะได้สิทธิพำนักในประเทศไทย 10 ปี สามารถใช้ช่องทางพิเศษ (Fast Track) ในการเข้าออกราชอาณาจักร ณ ท่าอากาศยานระหว่างประเทศ รายงานตัวทุก 1 ปี (จากเดิมทุก 90 วัน) และไม่ต้องยื่นขออนุญาตกลับเข้ามาในราชอาณาจักร (Re-entry permit) อนุญาตให้ทำงานในประเทศไทย โดยลดภาษีเงินได้บุคคลธรรมดาเหลือร้อยละ 17 สำหรับกลุ่มผู้มีทักษะเชี่ยวชาญพิเศษ และมีผู้ติดตามได้ 4 คน
“วีซ่าประเภทใหม่นี้ คาดว่าจะดึงดูดผู้พำนักชาวต่างชาติกลุ่มใหม่ที่มีฐานะทางเศรษฐกิจดี รวมถึงผู้มีทักษะและความเชี่ยวชาญ เพื่อมากระตุ้นการใช้จ่าย การลงทุน และช่วยผลักดันการเติบโตทางเศรษฐกิจของประเทศ โดยบีโอไอรับหน้าที่กลั่นกรองคุณสมบัติของผู้ขอวีซ่าประเภทใหม่นี้ ผู้ที่สนใจสามารถยื่นคำขอทางระบบออนไลน์ได้ที่ https://ltr.boi.go.th” นางสาวดวงใจกล่าว
ทั้งนี้ ในงานเปิดตัว LTR Visa อย่างเป็นทางการ เมื่อวันที่ 31 สิงหาคม 2565 ที่โรงแรมวอลดอร์ฟ แอสโทเรีย กรุงเทพฯ มีการจัดเสวนา “LTR Talk” โดยมีนางสาวดวงใจ อัศวจินตจิตร์ เลขาธิการคณะกรรมการส่งเสริมการลงทุน (บีโอไอ) นายณัฐวุฒิ อมรวิวัฒน์ รองประธานสภาดิจิทัลเพื่อเศรษฐกิจและสังคมแห่งประเทศไทย Ms. Vibeke Lyssand Leirvåg, Chairwoman of the Joint Foreign Chambers of Commerce in Thailand (JFCCT) และ Mr. Omri Morgenshtern, CEO of Agoda เข้าร่วมในการเสวนาครั้งนี้ด้วย

ที่มา : https://www.thaigov.go.th/news/contents/details/58684