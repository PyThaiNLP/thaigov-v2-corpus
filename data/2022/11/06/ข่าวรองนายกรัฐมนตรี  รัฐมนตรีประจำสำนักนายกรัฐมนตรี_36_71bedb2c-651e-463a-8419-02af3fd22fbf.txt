รัฐบาลไทย-ข่าวทำเนียบรัฐบาล-รองนายกฯ พล.อ.ประวิตร ลงพื้นที่ติดตามสถานการณ์น้ำท่วมพื้นที่เขตหนองจอก-มีนบุรี สั่งการเร่งระบายน้ำในพื้นที่ท่วมขัง ย้ำหน่วยงานที่เกี่ยวข้องบูรณาการทำงาน บรรเทาความเดือดร้อนประชาชน


วันพุธที่ 14 กันยายน 2565
พิมพ์
รองนายกฯ พล.อ.ประวิตร ลงพื้นที่ติดตามสถานการณ์น้ำท่วมพื้นที่เขตหนองจอก-มีนบุรี สั่งการเร่งระบายน้ำในพื้นที่ท่วมขัง ย้ำหน่วยงานที่เกี่ยวข้องบูรณาการทำงาน บรรเทาความเดือดร้อนประชาชน
รองนายกฯ พล.อ.ประวิตร ลงพื้นที่ติดตามสถานการณ์น้ำท่วมพื้นที่เขตหนองจอก-มีนบุรี สั่งการเร่งระบายน้ำในพื้นที่ท่วมขัง ย้ำหน่วยงานที่เกี่ยวข้องบูรณาการทำงาน บรรเทาความเดือดร้อนประชาชนในพื้นที่ คำนึงถึงความปลอดภัยของประชาชนเป็นสำคัญ
น.ส.ทิพานัน ศิริชนะ รองโฆษกประจำสำนักนายกรัฐมนตรี เปิดเผยว่า วันนี้ (14 กันยายน 2565) เวลา 14.00 น. พลเอก ประวิตร วงษ์สุวรรณ รองนายกรัฐมนตรี ลงพื้นที่ติดตามสถานการณ์น้ำท่วมและตรวจเยี่ยมประชาชน ณ พื้นที่เขตหนองจอก และเขตมีนบุรี กรุงเทพมหานคร หลังจากได้รับผลกระทบจากฝนตกหนักอย่างต่อเนื่องในช่วงสัปดาห์ที่ผ่านมา เกิดน้ำท่วมขังในหลายพื้นที่ของกรุงเทพฯ โอกาสนี้ รองนายกรัฐมนตรีรับฟังบรรยายการบริหารจัดการน้ำภายในคันกั้นน้ำพระราชดำริ และโครงการก่อสร้างโรงบำบัดน้ำเสียมีนบุรี ระยะ 1 และระยะ 2 ณ บริเวณประตูระบายน้ำคลองแสนแสบ ตอนมีนบุรี เขตมีนบุรี โดยมี นายชัชชาติ สิทธิพันธุ์ ผู้ว่าราชการกรุงเทพมหานคร เป็นผู้กล่าวสรุปเกี่ยวกับการบริหารจัดการน้ำและการระบายน้ำของกรุงเทพมหานคร
จากนั้น รองนายกรัฐมนตรีเดินทางไปยังประตูระบายน้ำและสถานีสูบน้ำหนองจอก เขตหนองจอก ติดตามการระบายน้ำพื้นที่นอกคันกั้นน้ำพระราชดำริและพื้นที่รอยต่อจังหวัดฉะเชิงเทรา ทั้งนี้ รองนายกรัฐมนตรีได้สั่งการให้กรุงเทพมหานคร ส่วนราชการในท้องที่ที่เกี่ยวข้อง รวมถึงส่วนท้องถิ่น บูรณาการทำงานร่วมกันในการแก้ไขปัญหาอย่างเร่งด่วน รวมถึงการเตรียมแผนบริหารจัดการรับมือน้ำท่วม ทั้งในส่วนของกำลังคน เครื่องมือในการสูบน้ำระบายน้ำ และเร่งระบายน้ำออกจากพื้นที่น้ำท่วมขังโดยเร็วเพื่อลดผลกระทบต่อประชาชน รวมทั้งป้องกันความเสียหายที่อาจเกิดขึ้นในภาคเศรษฐกิจ และการเกษตร ย้ำให้วางแผนบริหารจัดการน้ำ และระบายน้ำอย่างเป็นระบบ ให้รองรับสถานการณ์ที่จะเกิดขึ้นในอนาคตด้วย และสำหรับโครงการบำบัดน้ำเสียโครงการต่าง ๆ ขอให้ดำเนินการอย่างคุ้มค่า เกิดประโยชน์แก่ประชาชน รวมถึงให้ช่วยกันดูแลรักษาคลองแสนแสบและคูคลองต่าง ๆ ให้สะอาดไม่ให้เกิดผลกระทบด้านสิ่งแวดล้อม และดูแลจัดการไม่ให้มีสิ่งกีดขวางทางน้ำไหล ที่จะทำให้เกิดน้ำท่วมในพื้นที่ รวมทั้งเน้นย้ำให้ดูแลประชาชนในพื้นที่น้ำท่วมอย่างใกลชิด
ต่อจากนั้น รองนายกรัฐมนตรีเดินทางไปยังวัดวิบูลย์ธรรมาราม เขตหนองจอก เพื่อแจกถุงยังชีพช่วยเหลือน้ำท่วมแก่ประชาชน.

ที่มา : https://www.thaigov.go.th/news/contents/details/59262