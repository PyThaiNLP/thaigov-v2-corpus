รัฐบาลไทย-ข่าวทำเนียบรัฐบาล-ธ.ก.ส. ได้รับการจัดอันดับเครดิตเรทติ้งส์ สูงสุดที่ AAA (tha) และ F1+ (tha) ต่อเนื่อง 9 ปี


วันจันทร์ที่ 10 ตุลาคม 2565
พิมพ์
ธ.ก.ส. ได้รับการจัดอันดับเครดิตเรทติ้งส์ สูงสุดที่ AAA (tha) และ F1+ (tha) ต่อเนื่อง 9 ปี
​'ฟิทช์ เรทติ้งส์' คงอันดับเครดิตภายในประเทศระยะยาว ธ.ก.ส. ที่สูงสุด 'AAA (tha)' แนวโน้มอันดับเครดิต Stable และระยะสั้นที่ 'F1+ (tha)' ต่อเนื่องเป็นปีที่ 9 สะท้อนถึงสถานะทางการเงินที่แข็งแกร่ง มั่นคง และมีเสถียรภาพ
​'ฟิทช์ เรทติ้งส์' คงอันดับเครดิตภายในประเทศระยะยาว ธ.ก.ส. ที่สูงสุด 'AAA (tha)' แนวโน้มอันดับเครดิต Stable และระยะสั้นที่ 'F1+ (tha)' ต่อเนื่องเป็นปีที่ 9 สะท้อนถึงสถานะทางการเงินที่แข็งแกร่ง มั่นคง และมีเสถียรภาพ เป็นสถาบันการเงินเฉพาะกิจของรัฐที่มีการบริหารจัดการทางการเงิน ที่ดี และมีบทบาทสำคัญในการสนับสนุนนโยบายรัฐและพัฒนาภาคเกษตรได้อย่างยั่งยืนและมีประสิทธิภาพ
นายธนารัตน์ งามวลัยรัตน์ ผู้จัดการธนาคารเพื่อการเกษตรและสหกรณ์การเกษตร (ธ.ก.ส.) เปิดเผยว่า บริษัท ฟิทช์ เรทติ้งส์ (ประเทศไทย) จำกัด ได้ประกาศผลการจัดอันดับเครดิตของ ธ.ก.ส. โดยคงอันดับเครดิตภายในประเทศระยะยาวอยู่ที่ระดับ 'AAA (tha)' แสดงถึงความน่าเชื่อถือสูงสุดและความเสี่ยงในการผิดชำระหนี้ต่ำสุด แนวโน้มอันดับเครดิตมีเสถียรภาพ และคงอันดับเครดิตภายในประเทศระยะสั้นที่ระดับ 'F1+ (tha)' ซึ่งสะท้อนถึงความสามารถสูงสุดในการชำระคืนเงินกู้ตามกำหนดและความเสี่ยงในการ ผิดนัดชำระหนี้ต่ำที่สุด และมีสภาพคล่องแข็งแกร่งเป็นพิเศษ ต่อเนื่องเป็นปีที่ 9 โดยเป็นอันดับเครดิตที่สูงสุดสำหรับการจัดอันดับเครดิตในประเทศ
ในการจัดอันดับเครดิตของ ธ.ก.ส. นั้น ฟิทช์เรทติ้งส์ ระบุว่า ด้วยสถานะทางกฎหมายของ ธ.ก.ส.   ซึ่งเป็นธนาคารเฉพาะกิจของรัฐ มีกระทรวงการคลังเป็นผู้ถือหุ้นส่วนใหญ่ โดยมีรัฐมนตรีว่าการกระทรวงการคลังเป็นประธานกรรมการ รวมทั้งบริหารงานร่วมกับคณะกรรมการ ธ.ก.ส. ซึ่งได้รับการแต่งตั้งโดยคณะรัฐมนตรี จึงมีความเป็นไปได้สูงที่รัฐบาลจะให้การสนับสนุนพิเศษนอกเหนือจากการดำเนินงานตามปกติแก่ ธ.ก.ส. อย่างทันท่วงทีในกรณีที่มีความจำเป็น อาทิ การเพิ่มทุนและการค้ำประกันเงินกู้ยืม เป็นต้น นอกจากนี้ ธ.ก.ส. ยังเป็นธนาคารที่มีบทบาทในเชิงนโยบายที่สำคัญต่อรัฐบาล อันเป็นบทบาทเฉพาะตัวที่มีความเกี่ยวข้องกับภาคเกษตรและการพัฒนาชนบท ซึ่งธนาคารมีความชำนาญและได้ปฏิบัติหน้าที่ตามนโยบายดังกล่าวได้เป็นอย่างดีมาอย่างยาวนาน อีกทั้งบทบาทสำคัญในการให้ความช่วยเหลือแก่เกษตรกรและชุมชนในชนบท โดยเฉพาะในช่วงเวลาที่ยากลำบาก เช่น สถานการณ์แพร่ระบาดของเชื้อไวรัส COVID-19 และภัยพิบัติทางธรรมชาติ ซึ่งการจัดอันดับเครดิตนี้ยังสะท้อนให้เห็นถึงเสถียรภาพทางเครดิตและประสิทธิภาพด้านการบริหารจัดการองค์กรที่ดีในการจัดการทางการเงิน และขับเคลื่อนภารกิจเพื่อมุ่งสู่เป้าหมายในฐานะสถาบันการเงินที่สนับสนุนเงินทุนและมีบทบาทสำคัญในการพัฒนาภาคเกษตรของไทยไปสู่ความยั่งยืน

ที่มา : https://www.thaigov.go.th/news/contents/details/60295