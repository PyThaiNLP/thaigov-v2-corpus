รัฐบาลไทย-ข่าวทำเนียบรัฐบาล-อุตุฯ เตือน 14 - 18 ต.ค. นี้ ทั่วไทยเจอทั้งหนาว - ฝน คาดอุณหภูมิลด 2 - 4 องศา ฝนหนักบางพื้นที่


วันพฤหัสบดีที่ 13 ตุลาคม 2565
อุตุฯ เตือน 14 - 18 ต.ค. นี้ ทั่วไทยเจอทั้งหนาว - ฝน คาดอุณหภูมิลด 2 - 4 องศา ฝนหนักบางพื้นที่
.....
กรมอุตุนิยมวิทยา ประกาศแจ้งเตือนหย่อมความกดอากาศต่ำกำลังแรงบริเวณตอนบนของประเทศฟิลิปปินส์ มีแนวโน้มจะเคลื่อนตัวลงสู่ทะเลจีนใต้ตอนกลางและเคลื่อนเข้าใกล้ชายฝั่งประเทศเวียดนามตอนใต้ ส่งผลทำให้ในช่วงวันที่ 14 – 15 ต.ค. 65 ภาคตะวันออกเฉียงเหนือ ภาคตะวันออก ภาคกลาง จะมีฝนเพิ่มขึ้น และฝนตกหนักบางแห่งในภาคตะวันออกเฉียงเหนือตอนล่าง
.
ส่วนในช่วงวันที่ 16 - 18 ต.ค. 65 บริเวณความกดอากาศสูงหรือมวลอากาศเย็นจากประเทศจีนกำลังค่อนข้างแรงอีกระลอกหนึ่งจะปกคลุมประเทศไทยตอนบนและทะเลจีนใต้ ทำให้ประเทศไทยตอนบนมีอุณหภูมิลดลง 2 - 4 องศาเซลเซียส กับมีลมแรงในภาคเหนือและตะวันออกเฉียงเหนือ ในขณะที่ร่องมรสุมพาดผ่านบริเวณภาคใต้ตอนกลาง ทำให้ภาคใต้มีฝนตกต่อเนื่องและมีฝนตกหนักบางแห่ง
.
ขอให้ประชาชนดูแลรักษาสุขภาพเนื่องจากสภาพอากาศที่แปรปรวน และระวังอันตรายจากฝนตกหนักและฝนที่ตกสะสม ซึ่งอาจทำให้เกิดน้ำท่วมฉับพลันและน้ำป่าไหลหลากไว้ด้วย
#ไทยคู่ฟ้า #สื่อสารรัฐบาลไทย
-------------------

ที่มา : https://www.thaigov.go.th/news/contents/details/60416