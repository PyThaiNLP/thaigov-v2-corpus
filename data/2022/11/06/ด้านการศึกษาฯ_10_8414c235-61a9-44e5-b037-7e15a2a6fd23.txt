รัฐบาลไทย-ข่าวทำเนียบรัฐบาล-อว. จัดงาน “NST Fair Science Carnival Bangkok” รวมศิลปะผสานวิทยาศาสตร์จัดเต็มกิจกรรมภายใต้แนวคิด “วิทย์ปลุกชีวิต” 17 -21 ส.ค. 65 ณ สามย่านมิตรทาวน์


วันอังคารที่ 6 กันยายน 2565
อว. จัดงาน “NST Fair Science Carnival Bangkok” รวมศิลปะผสานวิทยาศาสตร์จัดเต็มกิจกรรมภายใต้แนวคิด “วิทย์ปลุกชีวิต” 17 -21 ส.ค. 65 ณ สามย่านมิตรทาวน์
อว. จัดงาน “NST Fair Science Carnival Bangkok” รวมศิลปะผสานวิทยาศาสตร์จัดเต็มกิจกรรมภายใต้แนวคิด “วิทย์ปลุกชีวิต” 17 -21 ส.ค. 65 ณ สามย่านมิตรทาวน์
(18 สิงหาคม 2565) กระทรวงการอุดมศึกษา วิทยาศาสตร์ วิจัยและนวัตกรรม (อว.) โดย องค์การพิพิธภัณฑ์วิทยาศาสตร์แห่งชาติ (อพวช.) เพิ่มพื้นที่จัดงานมหกรรมวิทยาศาสตร์และเทคโนโลยีแห่งชาติ ประจําปี 2565 ในรูปแบบ Science Carnival กับงาน “NST Fair Science Carnival Bangkok” ภายใต้แนวคิด “วิทย์ปลุกชีวิต” ที่มาพร้อมคอนเซปต์ “ศิลปะ วิทยาศาสตร์ และนวัตกรรมเพื่อสังคมที่ยั่งยืน (Art-Science-Innovation for Sustainable Society)” นําเสนอในรูปแบบ Immersive Experience ให้ทุกคนได้รับประสบการณ์และความคิดสร้างสรรค์ในทุกกิจกรรม พร้อมปลุกชีวิตสร้างสีสันกับอิเล็กทรอนิคพาเหรด ตั้งกล้องมองดาวใจกลางกรุงเทพฯ เพื่อสร้างแรงบันดาลใจให้กลุ่มคนรุ่นใหม่ได้สนุกกับทุกความเป็นไปได้ในการนําวิทยาศาสตร์ เทคโนโลยีและนวัตกรรมไปใช้เป็นแนวทางในการดําเนินชีวิตและพัฒนาอาชีพสู่การเป็นนักเทคโนโลยีและนวัตกรรมรุ่นใหม่ของประเทศในอนาคต บริเวณศูนย์การค้าสามย่านมิตรทาวน์ ชั้น G และชั้น 5 ทั้งในพื้นที่ร่มและพื้นที่กลางแจ้ง ตั้งแต่วันที่ 17 - 21 สิงหาคม 2565 โดยได้รับเกียรติจาก ศ. (พิเศษ) ดร.เอนก เหล่าธรรมทัศน์ รัฐมนตรีว่าการกระทรวงการอุดมศึกษา วิทยาศาสตร์ วิจัยและนวัตกรรม (รมว.อว.) เป็นประธานเปิดงาน พร้อมด้วย ดร.ดนุช ตันเทอดทิตย์ เลขานุการ รมว.อว., ศ.ศุภชัย ปทุมนากุล รองปลัด อว., น.ส.สุณีย์  เลิศเพียรธรรม หัวหน้าผู้ตรวจราชการ อว., นายวันนี นนศิริ ผู้ช่วยปลัด อว. เข้าร่วมงาน
ศ. (พิเศษ) ดร.เอนก กล่าวว่า วันที่ 18 สิงหาคมของทุกปีเป็น “วันวิทยาศาสตร์แห่งชาติ” เพื่อเทิดพระเกียรติพระบาทสมเด็จพระปรเมนทรรามาธิบดีศรีสินทรมหามงกุฎ พระจอมเกล้าเจ้าอยู่หัว พระสยามเทวมหามกุฎวิทยมหาราช รัชกาลที่ 4 “พระราชบิดาแห่งวิทยาศาสตร์ไทย” ย้อนไปเมื่อวันที่ 18 สิงหาคม 2411 ด้วยพระปรีชาสามารถ ท่านทรงคํานวณการเกิดสุริยุปราคาเต็มดวงครั้งแรกในประเทศไทยไว้ล่วงหน้า 2 ปี ได้อย่างแม่นยําเป็นสิ่งสะท้อนให้เห็นถึงวิสัยทัศน์อันกว้างไกลของรัชกาลที่ 4 ทําให้ต่างชาติรู้จักสยามเป็นอย่างดีในนามประเทศที่มีอารยะ ซึ่งเป็นส่วนหนึ่งที่ช่วยให้ประเทศชาติรอดพ้นจากการถูกล่าอาณานิคมมาได้จนถึงปัจจุบัน “ทุกวันนี้เรื่องของวิทยาศาสตร์คนไทยไม่แพ้ใคร มีนักวิทยาศาสตร์ไทยหลายคนที่ทํางานให้กับหน่วยงานด้านวิทยาศาสตร์ชั้นนําของโลก แสดงให้เห็นถึงศักยภาพของคนไทยในด้านวิทยาศาสตร์ได้เป็นอย่างดี”
ด้าน ศ.ดร.ศุภชัย กล่าวรายงานว่า อว. มุ่งเน้นขับเคลื่อนการอุดมศึกษาไทย วิทยาศาสตร์ วิจัยและนวัตกรรม ด้วยการพัฒนาขีดความสามารถในการแข่งขันด้านวิทยาศาสตร์และเทคโนโลยีสู่การเป็นมาตรฐานระดับสากล โดยเน้นการพัฒนาโครงสร้างพื้นฐาน การพัฒนาบุคลากรและพัฒนาการถ่ายทอดเทคโนโลยี รวมทั้งการสร้างสรรค์นวัตกรรม โดยการส่งเสริมให้เยาวชนประชาชนไทย เกิดความรู้ความเข้าใจความตระหนักด้านวิทยาศาสตร์และเทคโนโลยีมาอย่างต่อเนื่อง ผ่านการจัดงานมหกรรมวิทยาศาสตร์และเทคโนโลยีแห่งชาติเพื่อเตรียมคนไทยสู่ศตวรรษที่ 21 ได้อย่างสมบูรณ์ ตลอดจนการสร้างวัฒนธรรมวิทยาศาสตร์ เพื่อการปรับเปลี่ยนโครงสร้างประเทศไปสู่โครงสร้างเศรษฐกิจ และสังคมฐานนวัตกรรม นําประเทศไปสู่เป้าหมายการพัฒนาอย่างมั่นคงและยั่งยืน ปีนี้มีความพิเศษในการขยายพื้นจัดงานขึ้น 2 แห่งด้วยกัน คือ ที่อิมแพ็ค เมืองทองธานี ระหว่างวันที่ 13 -21 สิงหาคม 2565 เวลา 09.00 – 19.00 น. และที่สามย่านมิตรทาวน์ ระว่างวันที่ 17 -21 สิงหาคม 2565 เวลา 10.00 - 22.00 น. กับ “งาน “NST Fair Science Carnival Bangkok” ภายใต้แนวคิด “วิทย์ปลุกชีวิต” ในรูปแบบ Science Carnival เพื่อเข้าถึงกลุ่มวัยรุ่นและกลุ่มคนในชุมชนเมือง ให้สามารถเข้าถึงวิทยาศาสตร์ได้ง่าย ผ่านศิลปะ ดนตรี และการนําเสนอที่สอดคล้องกับชีวิตประจําวันของคนกรุงเทพ ได้มาร่วมสนุกกับกิจกรรมที่ท้าทายให้ร่วมค้นหาคําตอบและเกิดเป็นแรงบันดาลใจและนําไปใช้ในการดําเนินชีวิตได้จริง” ศ.ดร.ศุภชัย กล่าว
มหกรรมวิทยาศาสตร์และเทคโนโลยีแห่งชาติ ประจําปี 2565 “NST Fair Science Carnival Bangkok” จะจัดขึ้นตั้งแต่ วันที่ 17 - 21 สิงหาคม 2565 ณ ศูนย์การค้าสามย่านมิตรทาวน์ บริเวณชั้น G และชั้น 5 เวลา 10.00 - 22.00 น. (พื้นที่ในร่ม) และ เวลา 15.00 - 22.00 น. (พื้นที่กลางแจ้ง) สําหรับผู้ที่สนใจเข้าร่วมงาน สามารถติดตามรายละเอียดได้ที่ Facebook : NSTFair Thailand หรือ www.thailandnstfair.com สอบถามเพิ่มเติมโทร. 02-577-9960

ที่มา : https://www.thaigov.go.th/news/contents/details/58881