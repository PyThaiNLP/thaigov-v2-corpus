รัฐบาลไทย-ข่าวทำเนียบรัฐบาล-รองนายกฯ พล.อ.ประวิตร ลงพื้นที่สุราษฎร์ธานีติดตามสถานการณ์น้ำ พร้อมแผนการรับมืออุทกภัยในพื้นที่


วันจันทร์ที่ 17 ตุลาคม 2565
พิมพ์
รองนายกฯ พล.อ.ประวิตร ลงพื้นที่สุราษฎร์ธานีติดตามสถานการณ์น้ำ พร้อมแผนการรับมืออุทกภัยในพื้นที่
รองนายกฯ พล.อ.ประวิตร ลงพื้นที่สุราษฎร์ธานีติดตามสถานการณ์น้ำ พร้อมแผนการรับมืออุทกภัยในพื้นที่
นางสาวทิพานัน ศิริชนะ รองโฆษกประจำสำนักนายกรัฐมนตรี เปิดเผยว่า วันนี้ (17 ตุลาคม 2565) เวลา 9.30 น. พลเอก ประวิตร วงษ์สุวรรณ รองนายกรัฐมนตรี พร้อมด้วยนายชัยวุฒิ ธนาคมานุสรณ์ รัฐมนตรีว่าการกระทรวงดิจิทัลเพื่อเศรษฐกิจและสังคม พลเอก ชัยชาญ ช้างมงคล รัฐมนตรีช่วยว่าการกระทรวงกลาโหม เดินทางลงพื้นที่จังหวัดสุราษฎร์ธานี ติดตามสถานการณ์น้ำและแผนงานด้านทรัพยากรน้ำ จากสำนักงานทรัพยากรน้ำแห่งชาติ และแผนการดำเนินงานโครงการแก้มลิงสระบัว (อ่างเก็บน้ำทุ่งกระจูด) ของกรมชลประทาน รวมถึงกรมโยธาธิการและผังเมือง นำเสนอแผนการดำเนินงานโครงการก่อสร้างระบบป้องกันน้ำท่วมพื้นที่ชุมชนเมืองสุราษฎร์ธานี และเตรียมรับมือสถานการณ์อุทกภัยในพื้นที่ พร้อมรับฟังรายงานสถานการณ์ปาล์มน้ำมันในประเทศ
เมื่อรองนายกรัฐมนตรีเดินทางมาถึง ได้พบปะทักทายประชาชนและเกษตรกรผู้ปลูกปาล์มน้ำมัน โดยประชาชนได้บอกให้สู้ ๆ พร้อมชูป้ายข้อความให้กำลังใจ ทั้งนี้ มีเกษตรกรบางส่วนได้ขอให้รองนายกรัฐมนตรีช่วยแก้ไขปัญหาที่ดินทำกิน โดยรองนายกรัฐมนตรียืนยันรัฐบาลได้ดำเนินการแก้ไขปัญหามาอย่างต่อเนื่อง พร้อมให้คำเชื่อมั่น ว่าจะเร่งดำเนินการแก้ไขปัญหาที่ดินจังหวัดสุราษฎร์ธานีให้โดยด่วน ซึ่งสร้างความพึงพอใจให้กับเกษตรกร ต่างกล่าวขอบคุณรองนายกรัฐมนตรีอย่างพร้อมเพรียง พร้อมขอจับมือรองนายกรัฐมนตรีอย่างใกล้ชิด จากนั้น รองนายกรัฐมนตรีได้รับฟังบรรยายสรุปสถานการณ์ภาพรวมในพื้นที่จังหวัดสุราษฎร์ธานี แผนงานด้านน้ำ การเตรียมรับมือสถานการณ์น้ำ รวมถึงการนำเสนอสถานการณ์ปาล์มน้ำมันในประเทศ ณ ห้องประชุมเมืองคนดี ชั้น 5 ศาลากลางจังหวัดสุราษฎร์ธานี
ภายหลังรับฟังบรรยายสรุป รองนายกรัฐมนตรีกล่าวขอบคุณทุกภาคส่วนที่ร่วมกันทำงานอย่างต่อเนื่องเพื่อช่วยเหลือแก้ไขปัญหาให้กับประชาชน พร้อมมอบหมายให้ผู้ว่าราชการจังหวัดขับเคลื่อนการทำงานของหน่วยราชการในจังหวัดให้มีความเข้มแข็งมากยิ่งขึ้น ในส่วนสถานการณ์น้ำ รัฐบาลได้ติดตามอย่างใกล้ชิด ซึ่งคาดว่าพื้นที่ภาคใต้จะได้รับผลกระทบจากน้ำท่วมรวมถึงปริมาณน้ำที่จะไหลลงมา ขอให้ทุกหน่วยงานบูรณาการวางแผนรับมือตาม 13 มาตรการอย่างเคร่งครัด พร้อมวางแผนกักเก็บน้ำไว้ใช้ในฤดูแล้งด้วย รวมถึงให้เร่งสำรวจจุดเสี่ยงน้ำท่วมขังต่าง ๆ และทำลายกำจัดสิ่งกีดขวางทางน้ำ เปิดทางน้ำให้ไหลลงสู่ทะเลต่อไป
รองนายกรัฐมนตรีกำชับเรื่องการแจ้งเตือนประชาสัมพันธ์ ต้องสร้างการรับรู้ให้ประชาชนเข้าถึงรับทราบสถานการณ์ทุกเหตุการณ์ไม่ว่าจะน้ำท่วม หรือน้ำแล้ง ต้องให้ประชาชนเตรียมรับมือสถานการณ์ ส่วนเรื่องราคาปาล์มน้ำมัน รองนายกรัฐมนตรียืนยันรัฐบาลพยายามอย่างเต็มที่ที่จะทำให้ราคาสูงขึ้น ตั้งแต่รัฐบาลเข้ามาบริหารงาน ราคาปาล์มน้ำมันขยับสูงขึ้นเรื่อย ๆ เฉลี่ยไม่ต่ำกว่ากิโลกรัมละ 4 บาท ตั้งแต่ปี 62 เป็นต้นมาจนถึงปัจจุบัน ขอให้พ่อค้าคนกลางสร้างความเป็นธรรมต่อเกษตรกร อย่ามุ่งหวังแต่กำไร พ่อค้าอยู่ได้เกษตรกรต้องอยู่ได้
รองนายกรัฐมนตรีเน้นย้ำให้ข้าราชการทำงานโดยยึดผลประโยชน์ของประชาชนเป็นหลัก ต้องช่วยเหลือประชาชนให้มีคุณภาพชีวิตที่ดีขึ้น เพราะประชาชนเป็นหลักสำคัญในการพัฒนาประเทศให้เกิดความยั่งยืน จากนั้น ช่วงบ่าย รองนายกรัฐมนตรีจะลงพื้นที่ติดตามโครงการก่อสร้างระบบป้องกันน้ำท่วมพื้นที่ชุมชนเมืองสุราษฎร์ธานี และติดตามโครงการแก้มลิงสระบัว (อ่างเก็บน้ำทุ่งกระจุด) ต.ท่าสะท้อน อ.พุนพิน และพบปะประชาชนก่อนเดินทางกลับกรุงเทพมหานคร.

ที่มา : https://www.thaigov.go.th/news/contents/details/60514