รัฐบาลไทย-ข่าวทำเนียบรัฐบาล-โฆษกกระทรวงดิจิทัลเตือนภัยให้รู้เท่าทันอาชญากรรมออนไลน์


วันศุกร์ที่ 23 กันยายน 2565
โฆษกกระทรวงดิจิทัลเตือนภัยให้รู้เท่าทันอาชญากรรมออนไลน์
โฆษกกระทรวงดิจิทัลเตือนภัยให้รู้เท่าทันอาชญากรรมออนไลน์
วันนี้ (23 ก.ย.65) นางสาวนพวรรณ หัวใจมั่น โฆษกกระทรวงดิจิทัลเพื่อเศรษฐกิจและสังคมฝ่ายการเมือง (ดีอีเอส) ลงพื้นที่ให้ความรู้เรื่องปัญหาอาชญากรรมออนไลน์ให้กับประชาชนที่โรงเรียนปราโมชวิทยารามอินทรา
โดย น.ส.นพวรรณฯกล่าวว่า ที่ผ่านมามีผู้เสียหายจากการสั่งซื้อสินค้าออนไลน์แล้วไม่ได้รับของ  เดินทางมาร้องเรียนที่กระทรวงดิจิทัลฯ เป็นระยะๆ แม้จะมีการเปิดช่องทางรับแจ้งความออนไลน์สำหรับคดีประเภทนี้ เพื่อให้ประชาชนที่เดือดร้อนแจ้งความและส่งหลักฐานได้ตลอด 24 ชั่วโมง ซึ่งปัญหานี้เป็นเรื่องใกล้ตัวมากขึ้นเรื่อยๆ ตามการขยายตัวของแพลตฟอร์มซื้อขายสินค้าออนไลน์ โดยเฉพาะที่เป็นแพลตฟอร์มโซเชียล เช่น เพจเฟซบุ๊ก
ดังนั้น นอกเหนือจากการเร่งประสานงานกับหน่วยงานที่เกี่ยวข้อง เพื่อบูรณาการความร่วมมือช่วยเหลือผู้เดือดร้อนจากปัญหานี้ กระทรวงดิจิทัลฯ ได้ให้ความสำคัญกับการสร้างความตระหนักรู้แก่ประชาชน ให้มีภูมิต้านทานก่อนที่จะทำธุรกรรมต่างๆ ในการซื้อสินค้าหรือบริการออนไลน์ และอยากรณรงค์ให้ประชาชนซื้อสินค้าผ่านร้านค้าที่มีการลงทะเบียนอย่างถูกต้อง และผ่านช่องทางที่ปลอดภัย เนื่องจากเจ้าหน้าที่รัฐ สามารถดูแลแก้ไขปัญหาได้ หากเป็นช่องทางอื่นจะมีความเสี่ยงที่ไม่ได้เงินคืน
**********************

ที่มา : https://www.thaigov.go.th/news/contents/details/59600