รัฐบาลไทย-ข่าวทำเนียบรัฐบาล-รัฐมนตรีว่าการกระทรวงคมนาคม ห่วงผู้ใช้ทางถนนมิตรภาพ สั่งการเร่งดำเนินการแก้ไขปัญหาน้ำท่วมทางหลวงหมายเลข 2 (ถนนมิตรภาพ) ตอน บ่อทอง  - มอจะบก ระหว่าง กม. ที่ 83+100 - 83+200


วันจันทร์ที่ 5 กันยายน 2565
รัฐมนตรีว่าการกระทรวงคมนาคม ห่วงผู้ใช้ทางถนนมิตรภาพ สั่งการเร่งดำเนินการแก้ไขปัญหาน้ำท่วมทางหลวงหมายเลข 2 (ถนนมิตรภาพ) ตอน บ่อทอง  - มอจะบก ระหว่าง กม. ที่ 83+100 - 83+200
ตามที่ได้มีสื่อสังคมออนไลน์นำเสนอข่าวเมื่อวันที่ 4 กันยายน 2565 กรณีฝนตกหนักทำให้เกิดน้ำท่วม บริเวณถนนมิตรภาพ ที่ กม. 83 - 84 ส่งผลให้ผู้ใช้ทางไม่ได้รับความสะดวกในการเดินทาง นั้น
นายศักดิ์สยาม ชิดชอบ รัฐมนตรีว่าการกระทรวงคมนาคม ห่วงใยประชาชนผู้ใช้ทาง สั่งการ กรมทางหลวง (ทล.) ให้เร่งแก้ไขเหตุการณ์ดังกล่าว พร้อมติดตามสถานการณ์อุทกภัยอย่างใกล้ชิด เนื่องจากในขณะนี้เกิดร่องมรสุมกำลังแรงเลื่อนลงมาพาดผ่านภาคเหนือตอนล่าง ภาคกลางตอนบน และภาคตะวันออกเฉียงเหนือ ประกอบกับมรสุมตะวันตกเฉียงใต้ที่พัดปกคลุมทะเลอันดามัน ภาคใต้ และอ่าวไทยจะมีกำลังแรงขึ้น ทำให้ประเทศไทยมีฝนเพิ่มขึ้นและมีฝนตกหนักถึงหนักมากบางแห่ง ซึ่งอาจทำให้เกิดน้ำท่วมฉับพลันและน้ำป่าไหลหลากโดยเฉพาะพื้นที่ลาดเชิงเขาใกล้ทางน้ำไหลผ่านและพื้นที่ลุ่ม  โดยให้รายงานถึงผลกระทบจากอุทกภัยต่อการคมนาคมสัญจรของประชาชนในพื้นที่ พร้อมกับให้ดำเนินการติดตั้งป้ายเตือน ป้ายแนะนำเส้นทางเลี่ยงบริเวณสายทางที่ได้รับผลกระทบจากอุทกภัย พร้อมจัดเจ้าหน้าที่ติดตามสถานการณ์ เพื่อเข้าช่วยเหลือและอำนวยความสะดวกด้านการเดินทางให้แก่ประชาชนอย่างทันท่วงที
นายจิระพงศ์ เทพพิทักษ์ ผู้อำนวยการสำนักงานทางหลวงที่ 10 (นครราชสีมา) ทล. เปิดเผยว่า เหตุการณ์น้ำท่วมบริเวณดังกล่าว เกิดขึ้นเมื่อวันอาทิตย์ที่ 4 กันยายน 2565 เวลาประมาณ 19:50 น. บนทางหลวงหมายเลข 2 (ถนนมิตรภาพ)  ตอน บ่อทอง - มอจะบก ระหว่าง กม. ที่ 83+100 - 83+200 ด้านซ้ายทาง ทิศทางมุ่งหน้าจังหวัดนครราชสีมา ระดับน้ำท่วมผิวจราจรสูงประมาณ 30 เซนติเมตร สาเหตุเนื่องจากเกิดฝนตกหนักในพื้นที่ ทำให้มีมวลน้ำสะสมจากเขายายเที่ยงเป็นจำนวนมากไหลลงสู่เขื่อนลำตะคอง แต่ระบายไม่ทันจึงทำให้เกิดน้ำท่วมขังผิวจราจรด้านซ้ายทาง โดยหลังจากรับทราบสถานการณ์แล้วจึงเร่งสั่งการให้เจ้าหน้าที่ในสังกัดหมวดทางหลวงปากช่องที่ 1 แขวงทางหลวงนครราชสีมาที่ 2 ตำรวจทางหลวง และประสานตำรวจภูธร ตลอดจนอาสาสมัคร ลงพื้นที่เพื่ออำนวยความสะดวกด้านการจราจรให้กับผู้ใช้ทาง และดำเนินการเร่งระบายน้ำ จนสถานการณ์เข้าสู่สภาวะปกติเมื่อเวลาประมาณ 20.50 น. ใช้ระยะเวลาในการดำเนินงานประมาณ 1 ชั่วโมง
ผู้อำนวยการสำนักงานทางหลวงที่ 10 (นครราชสีมา) กล่าวเพิ่มเติมว่า สำหรับทางหลวงหมายเลข 2 (ถนนมิตรภาพ) ตอน บ่อทอง - มอจะบก ระหว่าง กม. ที่ 83+100 - 83+200 นั้น มีลักษณะทางกายภาพเป็นแนวเส้นทางตัดผ่านภูเขา โดยมีเขายายเที่ยงอยู่ด้านขวาทางและด้านซ้ายทางเป็นแนวเขื่อนลำตะคอง อีกทั้งจุดดังกล่าวเป็นช่วงที่ทางหลวงพิเศษระหว่างเมืองหมายเลข 6 (M6) ก่อสร้างยกระดับเหนือถนนมิตรภาพ ทำให้ปริมาณน้ำฝนระบายลงถนนบริเวณดังกล่าว อีกทั้งในช่วงระหว่าง กม. ที่ 80+700 - 83+600  ระยะทางยาวประมาณ 900 เมตร บริเวณนี้มีการวางแนวท่อคอนกรีต (Cross Drain) ขนาด 1 แถว เส้นผ่าศูนย์กลาง 1 เมตร ผ่านใต้ผิวการจราจรด้านขวาทางเข้าสู่ร่องกลางถนน ตามด้วยการวางท่อ Cross Drain ขนาด 2 แถว เส้นผ่าศูนย์กลาง 1 เมตร เพื่อระบายน้ำจากร่องกลางถนนลงสู่เขื่อนลำตะคอง ซึ่งในสภาวะปกติสามารถรองรับการระบายน้ำฝนได้ แต่กรณีที่เกิดเหตุนี้มีปริมาณน้ำฝนที่ตกลงมาเกินกว่า 80 มิลิเมตร รวมถึงน้ำที่ไหลมาสมทบเป็นจำนวนมากจากเขายายเที่ยง ทำให้การระบายน้ำของท่อ Cross Drain ที่มีอยู่ไม่สามารถระบายได้ทัน ทำให้เกิดน้ำฝนสะสมรอการระบาย ประกอบกับบริเวณดังกล่าวเป็นช่วงแนวทางโค้ง มีการก่อสร้าง Concrete  Barrier เพื่อป้องกันอันตรายและอุบัติเหตุรถตกข้างทาง จึงทำให้มวลน้ำถูกชะลอไว้บนผิวการจราจรด้วย
ทล. ขออภัยในความไม่สะดวกต่อเหตุการณ์ดังกล่าว และไม่ได้นิ่งนอนใจ ด้วยสภาพภูมิอากาศในระยะนี้อยู่ในช่วงฤดูฝน หากเกิดกรณีน้ำท่วมบริเวณดังกล่าวขึ้นอีกและส่งผลให้การจราจรไม่สามารถผ่านได้ สำนักงานทางหลวงที่ 10 (นครราชสีมา) โดยแขวงทางหลวงนครราชสีมาที่ 2 จะดำเนินการเปิดใช้ทางหลวงพิเศษระหว่างเมืองหมายเลข 6 (M6) เพื่อให้ประชาชนที่จะเดินทางเข้าสู่จังหวัดนครราชสีมาเดินทางได้อย่างสะดวก ที่บริเวณทางเชื่อมที่ กม. 65+000 (บริเวณศูนย์พักพิงสุนัขจรจัดฯ) ตำบลหนองสาหร่าย อำเภอปากช่อง จังหวัดนครราชสีมา ซึ่งเป็นจุดที่เคยเปิดให้เข้าใช้ในช่วงเทศกาลปีใหม่ 2565 และเทศกาลสงกรานต์ 2565 ที่ผ่านมา และออกจาก M6 ที่ อำเภอสีคิ้ว และอำเภอขามทะเลสอ จังหวัดนครราชสีมา ซึ่งตลอดช่วงระยะเวลาเปิดใช้ทางหลวงพิเศษระหว่างเมืองหมายเลข 6 (M6) จะมีเจ้าหน้าที่ของแขวงทางหลวงนครราชสีมาที่ 2 ตำรวจทางหลวง ร่วมดำเนินการเพื่ออำนวยความสะดวกแก่ประชาชน สำหรับการแก้ไขปัญหาในระยะยาว ได้เตรียมดำเนินการวางแนวท่อ Cross Drain เพิ่มอีกจำนวน 3 จุด เพื่อรองรับและระบายปริมาณน้ำฝนได้อย่างมีประสิทธิภาพมากยิ่งขึ้น
หากประชาชนผู้ใช้ทางพบเห็นสถานการณ์น้ำท่วมทางหลวง ถนนหรือสะพานชำรุด สามารถแจ้งได้ที่ สำนักงานทางหลวง แขวงทางหลวง ทั่วประเทศ หรือสายด่วน ทล. 1586 (โทรฟรี 24 ชั่วโมง)

ที่มา : https://www.thaigov.go.th/news/contents/details/58857