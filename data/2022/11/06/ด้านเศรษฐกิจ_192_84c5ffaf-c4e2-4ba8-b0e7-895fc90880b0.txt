รัฐบาลไทย-ข่าวทำเนียบรัฐบาล-ปลัดเกษตรฯ นำคณะผู้บริหารกระทรวงเกษตรฯ เปิดงานสัมมนา กรมการข้าว 


วันอังคารที่ 13 กันยายน 2565
ปลัดเกษตรฯ นำคณะผู้บริหารกระทรวงเกษตรฯ เปิดงานสัมมนา กรมการข้าว
ปลัดเกษตรฯ นำคณะผู้บริหารกระทรวงเกษตรฯ เปิดงานสัมมนา กรมการข้าว พร้อมบรรยายพิเศษ “การขับเคลื่อนภาคเกษตรอย่างยั่งยืนในยุค Next Normal” มุ่งยกระดับบุคลากร เน้นพัฒนากระบวนการผลิตเมล็ดพันธุ์ข้าว
ดร.ทองเปลว กองจันทร์ ปลัดกระทรวงเกษตรและสหกรณ์ เปิดเผยภายหลังเป็นประธานการสัมมนา“สรุปผลการดำเนินงานและแนวทางการพัฒนากระบวนการผลิตเมล็ดพันธุ์ข้าวคุณภาพดีทั้งระบบ” พร้อมบรรยายพิเศษในหัวข้อ “การขับเคลื่อนภาคเกษตรอย่างยั่งยืนในยุค Next Normal” และมอบทุนการศึกษาบุตรบุคลากรกรมการข้าวให้กับผู้อำนวยการสำนัก/กอง ที่มีบุตรของบุคลากรได้รับทุน ณ โรงแรมกระบี่รีสอร์ท อำเภอเมือง จังหวัดกระบี่ โดยมีคณะผู้บริหารกระทรวงเกษตรและสหกรณ์ นางสาวนนทิชา วรรณสว่าง นายกฤษ อุตตมะเวทิน รองอธิบดีกรมการข้าว และบุคลากรกรมการข้าวในส่วนกลางและส่วนภูมิภาค จำนวนทั้งสิ้น 300 คน เข้าร่วม ว่า การบรรยายพิเศษในวันนี้ มุ่งหวังในการสร้างความเข้าใจแนวทางการดำเนินงานและพัฒนาการทำงานไปในทิศทางเดียวกัน เพื่อให้การดำเนินงานเกิดการบูรณาการอย่างมีประสิทธิภาพ สำหรับกรมการข้าวมีความเชื่อมโยงของแผนนโยบายสำคัญกับภารกิจของกระทรวงเกษตรและสหกรณ์ มีหน้าที่ในการขับเคลื่อนนโยบายสู่การปฏิบัติ สร้างการขับเคลื่อนภาคการเกษตรโดยมุ่งเน้นเป้าหมายยุทธศาสตร์ชาติที่ต้องการให้ “ประเทศไทยเป็นหนึ่งในผู้เล่นสำคัญด้านการผลิตและการส่งออกในเวทีโลก” รวมทั้งเป้าหมายนโยบายและแผนพัฒนาเศรษฐกิจและสังคมแห่งชาติและแผนอื่นๆที่เกี่ยวข้องกับด้านการเกษตร โดยพิจารณาสถานการณ์และแนวโน้มที่เกี่ยวข้องในทุกระดับ ทั้งสถานการณ์โลกที่เกี่ยวข้องกับด้านการเกษตร โอกาสและภัยคุกคามของภาคเกษตรจากสถานการณ์การแพร่ระบาดของโควิด-19 ที่เร่งให้โลกเข้าสู่ยุค Next Normal อย่างรวดเร็ว โดยปี 2565 ถือเป็นช่วงเวลาที่มีความสำคัญในการปรับแนวทางการทำงาน การพัฒนากำลังคนภาคเกษตร พัฒนากระบวนการทำงาน ผลักดันวิจัยและนวัตกรรมเกษตร และยกระดับความร่วมมือเครือข่ายจากทุกภาคส่วน
“ประเทศไทยมีเกษตรกรผู้ปลูกข้าว ทั่วทั้งประเทศกว่า 4.49 ล้านครัวเรือน คิดเป็นเนื้อที่ปลูกกว่า 61 ล้านไร่ ซึ่งถือเป็นสินค้าเกษตรลำดับหนึ่งของประเทศ จึงจำเป็นที่กรมการข้าวซึ่งมีหน้าที่รับผิดชอบโดยตรง จะต้องเสริมสร้างศักยภาพบุลลากรให้ทันต่อการเปลี่ยนแปลงของโลก และพัฒนากระบวนการผลิตเมล็ดพันธุ์ข้าวคุณภาพดีทั้งระบบ เพื่อสร้างความเชื่อมั่นและตอบสนองเกษตรกรผู้ปลูกข้าว ต่อความต้องการเมล็ดพันธุ์ข้าวคุณภาพดีอย่างเพียงพอและทั่วถึง ทันต่อฤดูกาลเพาะปลูกได้อย่างยั่งยืน” ดร. ทองเปลว กล่าว
ทั้งนี้ กรมการข้าว มีภารกิจหน้าที่ที่เกี่ยวข้องกับเมล็ดพันธุ์ข้าว ได้แก่ การศึกษา วิจัย ทดลอง และพัฒนาพันธุ์ข้าว เทคโนโลยีการผลิต การอารักขา วิทยาการหลังการเก็บเกี่ยว การแปรรูป และมาตรฐานพันธุ์ข้าว อีกทั้งการดำเนินการเกี่ยวกับการอนุรักษ์พันธุกรรมและคุ้มครองพันธุ์ข้าว การดำเนินการเกี่ยวกับการตรวจสอบและรับรองมาตรฐานข้าว และการดำเนินการผลิตและส่งเสริมสนับสนุนเกี่ยวกับเมล็ดพันธุ์ข้าว ซึ่งครอบคลุมการส่งเสริมและสนับสนุนในด้านการผลิตเมล็ดพันธุ์ข้าวคุณภาพดี  4 ชั้นพันธุ์ ได้แก่ ชั้นพันธุ์คัด ชั้นพันธุ์หลัก ชั้นพันธุ์ขยาย และชั้นพันธุ์จำหน่าย

ที่มา : https://www.thaigov.go.th/news/contents/details/59211