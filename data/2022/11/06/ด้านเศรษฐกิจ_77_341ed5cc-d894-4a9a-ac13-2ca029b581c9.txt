รัฐบาลไทย-ข่าวทำเนียบรัฐบาล-สมอ. จับมือ ส.อ.ท. บูรณาการความร่วมมือด้านการมาตรฐาน เปิดโอกาสภาคเอกชนมีส่วนร่วมขับเคลื่อนภาคอุตสาหกรรมของประเทศ


วันอาทิตย์ที่ 4 กันยายน 2565
พิมพ์
สมอ. จับมือ ส.อ.ท. บูรณาการความร่วมมือด้านการมาตรฐาน เปิดโอกาสภาคเอกชนมีส่วนร่วมขับเคลื่อนภาคอุตสาหกรรมของประเทศ
สมอ. จับมือ ส.อ.ท. ลงนามเอ็มโอยู บูรณาการความร่วมมือด้านการมาตรฐาน เปิดโอกาสให้ภาคเอกชนมีส่วนร่วม เพื่อขับเคลื่อนภาคอุตสาหกรรมของประเทศสู่ความยั่งยืน
นายสุริยะ จึงรุ่งเรืองกิจ รัฐมนตรีว่าการกระทรวงอุตสาหกรรม เปิดเผยว่า การลงนามบันทึกข้อตกลงความร่วมมือด้านการมาตรฐาน (MoU) ระหว่างสำนักงานมาตรฐานผลิตภัณฑ์อุตสาหกรรม (สมอ.) กับสภาอุตสาหกรรมแห่งประเทศไทย (ส.อ.ท.) เมื่อวันที่ 30 สิงหาคม 2565 ที่ผ่านมานั้น เป็นการบูรณาการเป้าหมายและความร่วมมือเพื่อดำเนินกิจกรรมด้านการมาตรฐานให้เป็นไปในทิศทางเดียวกันอย่างเป็นองค์รวม
ทั้งระบบ สอดคล้องกับความต้องการของภาคอุตสาหกรรม เพื่อให้งานตามภารกิจของทั้งสองหน่วยงานได้มีส่วนสนับสนุน ขับเคลื่อน การพัฒนาเศรษฐกิจและสังคมของประเทศ ให้เกิดเสถียรภาพ เกิดความยั่งยืน และเกิดประโยชน์สูงสุด เพราะประเทศที่พัฒนาแล้วใช้มาตรฐานเป็นเครื่องมือสำคัญทางการค้า ทั้งการอำนวยประโยชน์ และการขจัดอุปสรรคทางการค้าในเวทีการค้าระหว่างประเทศ ซึ่งภาคอุตสาหกรรมจำเป็นต้องนำมาตรฐานมาช่วยเสริมสร้างขีดความสามารถในการแข่งขันเพื่อประโยชน์ทางการค้า ดังนั้น การประสานความร่วมมือระหว่าง สมอ. กับ ส.อ.ท. จะช่วยให้การขับเคลื่อนระบบเศรษฐกิจของประเทศก้าวทันต่อการเปลี่ยนแปลงในเวทีการค้าโลก
ด้าน นายบรรจง สุกรีฑา เลขาธิการสำนักงานมาตรฐานผลิตภัณฑ์อุตสาหกรรม (สมอ.) กล่าวเพิ่มเติมว่า สำนักงานมาตรฐานผลิตภัณฑ์อุตสาหกรรม (สมอ.) ในฐานะสถาบันมาตรฐานแห่งชาติ มีภารกิจด้านการกำหนดมาตรฐานและการตรวจสอบรับรอง เพื่อส่งเสริมและสนับสนุนภาคอุตสาหกรรมของประเทศให้มีศักยภาพในการแข่งขันทางการค้าทั้งในและต่างประเทศ โดย สมอ. ให้ความสำคัญกับการมีส่วนร่วมของภาคเอกชนในการดำเนินกิจกรรมด้านการมาตรฐาน ทั้งการกำหนดมาตรฐานที่ตรงตามความต้องการของภาคอุตสาหกรรม ตลอดจนการกำหนดกฎระเบียบต่างๆ เพื่ออำนวยความสะดวกในการดำเนินธุรกิจให้แก่ผู้ประกอบการ และไม่เป็นอุปสรรคในการดำเนินธุรกิจ จึงเป็นที่มาของการลงนามความร่วมมือในครั้งนี้ ระหว่าง สมอ. กับ ส.อ.ท. ซึ่งเป็นผู้แทนผู้ประกอบการภาคอุตสาหกรรมของประเทศ และเป็นองค์กรที่มีผู้เชี่ยวชาญในทุกสาขาอุตสาหกรรม สามารถให้คำแนะนำ ความคิดเห็นที่เป็นประโยชน์ต่อดำเนินกิจกรรมด้านการมาตรฐานในภาพรวม ซึ่งจะช่วยพัฒนาขีดความสามารถในการแข่งขันทางการค้าให้แก่ภาคอุตสาหกรรมของไทย โดย สมอ. จะให้ความร่วมมือกับ ส.อ.ท. ในการดำเนินกิจกรรมด้านการมาตรฐานในทุกมิติ ทั้งมาตรฐานผลิตภัณฑ์อุตสาหกรรม (มอก.) มาตรฐานผลิตภัณฑ์ชุมชน (มผช.) มาตรฐานอุตสาหกรรมเอส (มอก.เอส) และมาตรฐานการตรวจสอบและรับรองแห่งชาติ (มตช.) เพื่อร่วมกันขับเคลื่อนเศรษฐกิจไทยให้เจริญรุดหน้า
นางสาวเพชรรัตน์ เอกแสงกุล รองประธานสภาอุตสาหกรรมแห่งประเทศไทย (ส.อ.ท.) กล่าวเพิ่มเติมว่า ความร่วมมือจาก MoU ดังกล่าว จะเปรียบเสมือนการสร้าง Platform เพื่อให้ผู้ประกอบการ และ สมอ. สามารถใช้ประโยชน์เพื่อพัฒนางานมาตรฐานร่วมกัน ตั้งแต่การผลักดันแต่งตั้งผู้แทนในนามองค์กรจาก ส.อ.ท. โดยตรง และส่งเสริมให้เกิดการประสานงานร่วมกันระหว่าง 2 หน่วยงาน เพื่อแก้ไขปัญหาด้านมาตรฐาน ตลอดจนแก้ไขปัญหาอุปสรรคในการประกอบธุรกิจ หรือการผลักดันให้ภาคเอกชนมีส่วนร่วมในการจัดทำร่างมาตรฐาน หรือระเบียบปฏิบัติ ตั้งแต่เริ่มต้น เพื่อไม่สร้างภาระให้กับผู้ประกอบการเมื่อกฎหมายมีผลบังคับใช้ ทั้งนี้ ส.อ.ท. เห็นว่าความร่วมมือนี้จะนำไปสู่การพัฒนาระบบการมาตรฐานของประเทศให้เป็นไปตามแนวทางสากล ตลอดจนเป็นประโยชน์ในการคุ้มครองผู้บริโภคให้ได้รับความเป็นธรรม มีความปลอดภัยในชีวิตและทรัพย์สิน อนุรักษ์พลังงานและรักษาสิ่งแวดล้อม และนำไปสู่การพัฒนาเศรษฐกิจของประเทศอย่างยั่งยืน
2 กันยายน 2565

ที่มา : https://www.thaigov.go.th/news/contents/details/58796