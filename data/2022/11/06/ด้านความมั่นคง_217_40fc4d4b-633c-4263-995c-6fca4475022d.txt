รัฐบาลไทย-ข่าวทำเนียบรัฐบาล-กระทรวงมหาดไทย จัดพิธีรับมอบผ้าไตรพระราชทานโครงการทุนเล่าเรียนหลวงสำหรับพระสงฆ์ไทยของจังหวัดให้กับผู้แทนกลุ่มจังหวัด 18 กลุ่มจังหวัด 


วันพุธที่ 12 ตุลาคม 2565
พิมพ์
กระทรวงมหาดไทย จัดพิธีรับมอบผ้าไตรพระราชทานโครงการทุนเล่าเรียนหลวงสำหรับพระสงฆ์ไทยของจังหวัดให้กับผู้แทนกลุ่มจังหวัด 18 กลุ่มจังหวัด
กระทรวงมหาดไทย จัดพิธีรับมอบผ้าไตรพระราชทานโครงการทุนเล่าเรียนหลวงสำหรับพระสงฆ์ไทยของจังหวัดให้กับผู้แทนกลุ่มจังหวัด 18 กลุ่มจังหวัด เพื่อเชิญไปมอบให้ผู้ว่าราชการจังหวัดสำหรับจัดโครงการฯ ทั่วประเทศ
เมื่อวันที่ 11 ต.ค. 65 เวลา 13.00 น. ที่ ห้องประชุมอัษฎางค์ ชั้น 5 อาคารดำรงราชานุสรณ์ กระทรวงมหาดไทย นายสุทธิพงษ์ จุลเจริญ ปลัดกระทรวงมหาดไทย มอบหมายให้ นายชัยวัฒน์ ชื่นโกสุม รองปลัดกระทรวงมหาดไทย หัวหน้ากลุ่มภารกิจด้านพัฒนาชุมชนและส่งเสริมการปกครองท้องถิ่น เป็นประธานในพิธีรับมอบผ้าไตรพระราชทานโครงการทุนเล่าเรียนหลวงสำหรับพระสงฆ์ไทยของจังหวัด โดยมี นายสมคิด จันทมฤก รองปลัดกระทรวงมหาดไทย ด้านบริหาร พร้อมด้วยผู้ว่าราชการจังหวัด และรองผู้ว่าราชการจังหวัด ผู้แทนกลุ่มจังหวัด 18 กลุ่มจังหวัด ร่วมพิธี
โอกาสนี้ นายชัยวัฒน์ ชื่นโกสุม รองปลัดกระทรวงมหาดไทย นำผู้เข้าร่วมพิธีถวายความเคารพเบื้องหน้าพระบรมฉายาลักษณ์ พระบาทสมเด็จพระเจ้าอยู่หัว แล้วเปิดกรวยกระทงดอกไม้บนธูปเทียนแพเบื้องหน้าพระบรมฉายาลักษณ์ แล้วเชิญผ้าไตรพระราชทานวางบนพานเบื้องหน้าพระบรมฉายาลักษณ์ จากนั้น ผู้ว่าราชการจังหวัดและรองผู้ว่าราชการจังหวัด ผู้แทนกลุ่มจังหวัด 18 กลุ่มจังหวัด ได้แก่ จังหวัดนครปฐม ขอนแก่น ราชบุรี ภูเก็ต นครสวรรค์ พระนครศรีอยุธยา เชียงราย ชลบุรี อุดรธานี เพชรบุรี เชียงใหม่ นครราชสีมา พิษณุโลก ยะลา อุบลราชธานี สกลนคร สุราษฎร์ธานี และปราจีนบุรี เข้ารับมอบผ้าไตรพระราชทานเบื้องหน้าพระบรมฉายาลักษณ์ตามลำดับ แล้วถวายความเคารพพระบรมฉายาลักษณ์ โดยพร้อมเพรียงกัน เป็นอันเสร็จพิธีรับมอบผ้าไตรพระราชทานโครงการทุนเล่าเรียนหลวงสำหรับพระสงฆ์ไทยของจังหวัด จากนั้น นายชัยวัฒน์ ชื่นโกสุม รองปลัดกระทรวงมหาดไทย เป็นประธานพิธีมอบพระบรมฉายาลักษณ์พระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร ทรงผนวช พระบรมฉายาลักษณ์ พระบาทสมเด็จพระเจ้าอยู่หัว ทรงผนวช และสเปรย์แอลกอฮอล์พระราชทาน ให้แก่ผู้แทนกลุ่มจังหวัด 18 กลุ่มจังหวัด
นายชัยวัฒน์ ชื่นโกสุม รองปลัดกระทรวงมหาดไทย กล่าวว่า พระบาทสมเด็จพระเจ้าอยู่หัว ทรงพระกรุณาโปรดเกล้าโปรดกระหม่อมพระราชทานผ้าไตร จำนวน 104 ไตร เพื่อนำไปประกอบพิธีทอดผ้าป่าสมทบทุนโครงการทุนเล่าเรียนหลวงสำหรับพระสงฆ์ไทย ซึ่งกระทรวงมหาดไทยได้เข้ารับผ้าไตรพระราชทานฯ เมื่อวันที่ 5 ต.ค. 65 ที่ทำเนียบองคมนตรี เพื่อเชิญมามอบให้กับผู้ว่าราชการจังหวัดหัวหน้ากลุ่มจังหวัด ซึ่งในวันนี้ กระทรวงมหาดไทย ได้จัดให้มีพิธีรับมอบผ้าไตรพระราชทานให้กับผู้ว่าราชการจังหวัดและรองผู้ว่าราชการจังหวัดผู้แทนหัวหน้ากลุ่มจังหวัดทั้ง 18 กลุ่มจังหวัด เพื่อเชิญไปจัดพิธีมอบให้กับผู้ว่าราชการจังหวัดในกลุ่มจังหวัดครบทุกจังหวัดทั่วประเทศ สำหรับนำไปจัดพิธีทอดผ้าป่าสมทบทุนโครงการทุนเล่าเรียนหลวงสำหรับพระสงฆ์ไทยในแต่ละจังหวัดอย่างถูกต้องและสมพระเกียรติต่อไป
“พระบาทสมเด็จพระเจ้าอยู่หัว ทรงพระกรุณาโปรดเกล้าโปรดกระหม่อม พระราชทานพระบรมราชานุญาตให้จัดพิธีทอดผ้าป่า เพื่อสนับสนุนและเผยแพร่การดำเนินงานของโครงการทุนเล่าเรียนหลวงสำหรับพระสงฆ์ไทย ประกอบกับ มหาเถรสมาคมได้มีมติให้คณะสงฆ์สนับสนุนและขอความร่วมมือจากจังหวัดต่าง ๆ ทั้งในส่วนกลางและส่วนภูมิภาคทั่วประเทศ ให้จัดพิธีทอดผ้าป่าฯ ในวันที่ 13 ตุลาคมของทุกปี ซึ่งเป็นวันคล้ายวันสวรรคตของ พระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร ผู้พระราชทานจัดตั้งโครงการฯ ทั้งนี้ กระทรวงมหาดไทยและทุกจังหวัด จะได้กำหนดจัดพิธีทอดผ้าป่าสมทบทุนโครงการทุนเล่าเรียนหลวงสำหรับพระสงฆ์ไทย เพื่อสนับสนุนและส่งเสริมพระภิกษุและสามเณร ให้ได้มีโอกาสศึกษาพระปริยัติธรรมและพระธรรมอย่างลึกซึ้ง อันเป็นการสืบสานพระราชปณิธานของ พระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร ในการส่งเสริมการศึกษาของพระสงฆ์ไทย โดยผู้มีจิตศรัทธาสามารถติดต่อสอบถามรายละเอียดกำหนดการจัดงานได้ ณ สำนักงานจังหวัดทุกจังหวัดทั่วประเทศ” นายชัยวัฒน์ฯ กล่าวในช่วงท้าย

ที่มา : https://www.thaigov.go.th/news/contents/details/60393