รัฐบาลไทย-ข่าวทำเนียบรัฐบาล-คลังเตือนภัยประชาชน ระวังโดนแอบอ้างชื่อหน่วยงานในสังกัดหลอกเอาเงิน


วันอาทิตย์ที่ 4 กันยายน 2565
พิมพ์
คลังเตือนภัยประชาชน ระวังโดนแอบอ้างชื่อหน่วยงานในสังกัดหลอกเอาเงิน
ขณะนี้มีผู้ไม่หวังดีหรือมิจฉาชีพได้หลอกลวงประชาชน โดยแอบอ้างเป็นเจ้าหน้าที่หน่วยงานในสังกัดกระทรวงการคลังผ่านทางโทรศัพท์ โดยเฉพาะหน่วยงานที่เกี่ยวข้องกับการจัดเก็บภาษี
นายพรชัย ฐีระเวช ผู้อำนวยการสำนักงานเศรษฐกิจการคลัง ในฐานะโฆษกกระทรวงการคลัง เปิดเผยว่า ขณะนี้มีผู้ไม่หวังดีหรือมิจฉาชีพได้หลอกลวงประชาชน โดยแอบอ้างเป็นเจ้าหน้าที่หน่วยงานในสังกัดกระทรวงการคลังผ่านทางโทรศัพท์ โดยเฉพาะหน่วยงานที่เกี่ยวข้องกับการจัดเก็บภาษี เช่น หลอกว่าเป็นเจ้าหน้าที่กรมศุลกากร โทรศัพท์มาแจ้งว่ามีพัสดุส่งมาจากต่างประเทศ แต่ของตกค้างอยู่ที่ด่านศุลกากร เนื่องติดปัญหาด้านภาษีกับกรมศุลกากร และแจ้งให้จ่ายเงินค่าดำเนินการ ไม่เช่นนั้นจะถูกยึดพัสดุ หรือในกรณีล่าสุด ที่มีการแอบอ้างเป็นเจ้าหน้าที่กรมสรรพากร โทรศัพท์มาสอบถามข้อมูลผู้เสียภาษี และแจ้งว่าจะดำเนินการคืนภาษีให้ โดยหลอกให้ลงทะเบียนใน URL เว็บไซต์ปลอมที่มีหน้าตาเหมือนเว็บไซต์ของกรมสรรพากร หรือส่ง sms หรือ อีเมล ให้กดลิ๊งค์ปลอม หรือให้ส่ง OTP 6 หลัก และหลอกลวงว่าเงินภาษีจะถูกโอนเข้าบัญชีของผู้เสียภาษีภายใน 1 - 2 วันทำการ
กรณีดังกล่าวถือเป็นภัยและสร้างความรำคาญให้แก่ประชาชนเป็นอย่างมาก ซึ่งรัฐมนตรีว่าการกระทรวงการคลัง (นายอาคม เติมพิทยาไพสิฐ) มีนโยบายให้ความสำคัญกับเรื่องดังกล่าวเป็นลำดับแรก โดยปลัดกระทรวงการคลัง (นายกฤษฎา จีนะวิจารณะ) ได้กำชับให้ทุกหน่วยงานในสังกัดกระทรวงการคลังแจ้งเตือนและซักซ้อมทำความเข้าใจกับประชาชนให้ระมัดระวังการหลอกลวงลักษณะดังกล่าว รวมถึงให้หน่วยงานในสังกัดกระทรวงการคลังโดยเฉพาะหน่วยงานที่เกี่ยวข้องกับเรื่องการเก็บเงิน และการจัดเก็บภาษีหาแนวทางป้องกันและแก้ไขปัญหาอย่างทันทีและต่อเนื่อง ไม่ให้ประชาชนต้องเดือดร้อนหรือประสบปัญหาโดนหลอกลวงไปมากกว่านี้
ทั้งนี้ ประชาชนที่ได้รับการประสานงานจากหน่วยงานในสังกัดกระทรวงการคลัง โดยเฉพาะกรมจัดเก็บรายได้ (กรมสรรพากร กรมสรรพสามิต และกรมศุลกากร) สามารถตรวจสอบการติดต่อประสานงาน ได้ที่
• กรมสรรพากร ติดต่อได้ที่สำนักงานสรรพากรทุกแห่งทั่วประเทศ หรือ ศูนย์สารนิเทศสรรพากร (RD Intelligence Center) โทร 1161 หรือ https://www.rd.go.th
• กรมสรรพสามิต  ติดต่อได้ที่สำนักงานสรรพสามิตทุกแห่งทั่วประเทศ หรือติดต่อ สายด่วนกรมสรรพสามิต โทร 1713 หรือ https://www.excise.go.th
• กรมศุลกากร ติดต่อได้ที่สำนักงานกรมศุลกากรทุกแห่งทั่วประเทศ หรือ  Customs Call Center 1164  หรือ http://ccc.customs.go.th หรือสอบถามผ่านระบบ Chatbot ได้ง่ายๆเพียงเพิ่มเพื่อนในแอพลิเคชั่นไลน์ ที่ @mr.arkorn
• Hotline กระทรวงการคลัง โทร 1689
• การส่งข้อความส่วนตัว (DM) มาที่เพจ Facebook กระทรวงการคลัง
“ในขณะนี้เราได้รับการร้องเรียนว่ามีการแอบอ้างชื่อ 2 กรมจัดเก็บรายได้ในสังกัดกระทรวงการคลัง คือ กรมศุลกากร และกรมสรรพากร ในขณะที่กรมสรรพสามิตยังไม่พบการโดนแอบอ้าง แต่ทางกระทรวงการคลังเองก็ไม่ประมาท ได้มีการซักซ้อมและเตรียมการประชาสัมพันธ์ให้ความรู้ประชาชนอย่างต่อเนื่อง ทั้งนี้ ในการทำงานของราชการนั้น เป็นไปได้น้อยมากที่จะมีการโทรศัพท์ไปติดต่อกับประชาชน โดยส่วนมากจะมีการออกเอกสารเป็นลายลักษณ์อักษร และให้ประชาชนมาติดต่อกับหน่วยงานราชการด้วยตัวเอง ณ สถานที่ตั้ง ดังนั้นหากได้รับการติดต่อทางโทรศัพท์ หรือให้ Add Line เปิดกล้องคุย โดยอ้างว่าเป็นเจ้าหน้าที่จากหน่วยงานต่าง ๆ ของกระทรวงการคลัง ขอให้ระมัดระวังไว้ก่อนเลยว่าท่านอาจจะกำลังโดนหลอกอยู่ การคลิ๊กลิ๊งค์หรือเข้าเว็บไซด์ใด ๆ ก็ควรสังเกต URL ให้ดูให้ดีว่าเป็นเว็บไซด์ที่ถูกต้องหรือไม่ นอกจากนั้นในเรื่องของการโอนเงิน ในทางราชการส่วนมากจะมีการให้จ่ายเงิน ณ ที่ทำการของหน่วยงาน หรือจุดบริการประชาชนของภาครัฐ มีบ้างที่อำนวยความสะดวกโดยให้โอนผ่าน App ที่เชื่อถือได้ เช่น การจ่ายภาษีสรรพากร ซึ่งจะอยู่ในหมวดจ่ายบิล หน่วยงานราชการใน App ของธนาคาร ดังนั้นก่อนการโอนเงินหรือทำธุรกรรมการเงินทุกครั้ง ขอให้ประชาชนทุกท่านตรวจสอบให้แน่ใจ และเก็บหลักฐานต่าง ๆ ไว้ก่อนเผื่อในกรณีที่อาจเกิดปัญหาตามมา”
กระทรวงการคลัง
โทร. 0-2126-5800

ที่มา : https://www.thaigov.go.th/news/contents/details/58795