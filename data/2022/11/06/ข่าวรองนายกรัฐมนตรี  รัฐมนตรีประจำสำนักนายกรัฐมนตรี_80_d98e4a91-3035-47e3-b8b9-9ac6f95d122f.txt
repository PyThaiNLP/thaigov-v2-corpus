รัฐบาลไทย-ข่าวทำเนียบรัฐบาล-รมต.อนุชา ชื่นชมพุทธศาสนิกชนร่วมใจจัดงานประเพณีตักบาตรเทโวโรหนะ  ชวนร่วมอนุรักษ์ประเพณีไทยส่งต่อลูกหลาน


วันพุธที่ 12 ตุลาคม 2565
พิมพ์
รมต.อนุชา ชื่นชมพุทธศาสนิกชนร่วมใจจัดงานประเพณีตักบาตรเทโวโรหนะ  ชวนร่วมอนุรักษ์ประเพณีไทยส่งต่อลูกหลาน
รมต.อนุชา ชื่นชมพุทธศาสนิกชนร่วมใจจัดงานประเพณีตักบาตรเทโวโรหนะ  ชวนร่วมอนุรักษ์ประเพณีไทยส่งต่อลูกหลาน
วันนี้ (12 ตุลาคม 2565) เวลา 08.30 น. ณ วัดพระพุทธบาทเขาทราย ต.เขาทราย นายอนุชา นาคาศัย รัฐมนตรีประจำสำนักนายกรัฐมนตรี เดินทางลงพื้นที่จังหวัดพิจิตร เพื่อเป็นประธานเปิดงานบุญประเพณีตักบาตรเทโวโรหนะ ประจำปี พ.ศ.2565 ซึ่งเป็นงานประเพณีที่สำคัญของจังหวัดพิจิตร โดยมี นายภูดิท อินสุวรรณ์ สมาชิกสภาผู้แทนราษฎรจังหวัดพิจิตร เขต 2 นายภาคิน สมมิตรธนกุล สมาชิกสภาผู้แทนราษฎรแบบบัญชีรายชื่อ พร้อมหัวหน้าส่วนราชการในพื้นที่ นำโดย นายชนก มากพันธุ์ รองผู้ว่าราชการจังหวัดพิจิตร ร่วมด้วย
นายอนุชา กล่าวว่า รู้สึกเป็นเกียรติและยินดีที่ได้เห็นพลังมวลชนมีความร่วมมือ ร่วมแรง ร่วมใจตามหลัก บ้าน วัด โรงเรียน หรือ บวร รวมถึงส่วนราชการ หน่วยงานทั้งภาครัฐและเอกชนในพื้นที่ ร่วมกันทำนุบำรุงและสืบทอดมรดกทางวัฒนธรรม ประเพณีอันดีงามของไทย น้อมรำลึกถึงองค์สมเด็จพระสัมมา สัมพุทธเจ้า โดยถือปฏิบัติตามงานบุญประเพณีตักบาตรเทโวโรหนะซึ่งจัดขึ้นเป็นประจำทุกปี  สำหรับการเดินทางมาร่วมพิธีบุญครั้งนี้เป็นครั้งที่ 2 มีความอิ่มเอิบใจทุกครั้งที่ได้เดินทางมาร่วมประเพณีที่ทรงคุณค่าของชาวพิจิตรในวันนี้
นายอนุชา กล่าวถึงภาพรวมการทำบุญตักบาตรเทโวโรหณะ เนื่องในวันออกพรรษาที่ผ่านมาว่าพุทธศาสนิกชนชาวไทยทั่วทั้งประเทศต่างออกมาร่วมทำบุญตักบาตรเพื่อความเป็นศิริมงคลกับครอบครัว รวมถึงอุทิศส่วนกุศลให้ผู้ล่วงลับ และร่วมฟังพระธรรมเทศนาจากพระสงฆ์ บรรยากาศเป็นไปด้วยความอบอุ่น ทุกวัดมีพุทธศาสนิกชนไปทำบุญเป็นจำนวนมาก ส่วนบรรยากาศตามจังหวัดที่เป็นสถานที่ท่องเที่ยว มีนักท่องเที่ยวต่างชาติให้ความสนใจร่วมทำบุญด้วย แสดงให้เห็นประเพณีอันดีงามที่ควรอนุรักษ์สืบทอดให้รุ่นลูกหลานต่อไป เพื่อให้ดำรงไว้ซึ่งความเป็นไทยที่มีเอกลักษณ์และแบบแผนที่น่ายกย่อง
สำหรับงานบุญประเพณีตักบาตรเทโวโรหนะวัดเขาทรายในครั้งนี้ ได้มีการนิมนต์พระสงฆ์กว่า 400 รูปจากอำเภอต่างๆ ในจังหวัดใกล้เคียง เดินลงมาจากยอดเขาที่ประดิษฐานรอยพระพุทธบาทจำลองสู่ลานวัด เพื่อรับบิณฑบาตจากพุทธศาสนิกชนตามตำนานทางพระพุทธศาสนาเมื่อครั้งพุทธกาล โดยพระพุทธองค์ได้ทรงเสด็จไปโปรดพระพุทธมารดา และจำพรรษา ณ สวรรค์ชั้นดาวดึงส์ เมื่อถึงวันออกพรรษาจึงเสด็จกลับสู่โลกมนุษย์ เหล่าพุทธศาสนิกชนจึงพร้อมใจกันทำบุญตักบาตรเพื่อต้อนรับพระพุทธองค์ จึงกลายเป็นการสืบสานงานประเพณีและถือปฏิบัติมาจวบจนทุกวันนี้ แสดงให้เห็นถึงพลังศรัทธาของชาวพุทธและความร่วมมือร่วมใจของพุทธศาสนิกชน ที่มีต่อพระพุทธศาสนา
................................

ที่มา : https://www.thaigov.go.th/news/contents/details/60363