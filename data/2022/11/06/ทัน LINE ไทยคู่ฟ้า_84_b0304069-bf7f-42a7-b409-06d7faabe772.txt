รัฐบาลไทย-ข่าวทำเนียบรัฐบาล-มหาดไทยปันสุข “ชวนฟื้นวิถีการให้” ในงาน SX 2022 แจกฟรี! ผลผลิต โคก หนอง นา แก่ผู้ร่วมงานเพียงบริจาคตามกำลัง เป็นทุนเรียนแก่สงฆ์ไทย ณ ศูนย์การประชุมแห่งชาติสิริกิติ์ วันนี้ – 2 ต.ค.


วันอังคารที่ 27 กันยายน 2565
มหาดไทยปันสุข “ชวนฟื้นวิถีการให้” ในงาน SX 2022 แจกฟรี! ผลผลิต โคก หนอง นา แก่ผู้ร่วมงานเพียงบริจาคตามกำลัง เป็นทุนเรียนแก่สงฆ์ไทย ณ ศูนย์การประชุมแห่งชาติสิริกิติ์ วันนี้ – 2 ต.ค.
.....
กระทรวงมหาดไทย เชิญชวนประชาชนร่วมกิจกรรมมหาดไทยปันสุข ภายใต้แนวคิด “ขาดทุน คือ กำไร ยิ่งให้ไป ยิ่งได้มา” ซึ่งรวบรวมผลผลิตจากแปลงเกษตรโคก หนอง นา ชุมชนต้นแบบ และภาคีเครือข่ายทั่วประเทศ เช่น ผักผลไม้ ข้าวหอมมะลิอินทรีย์ ไม้ดอกไม้ประดับ น้ำพริกมะขาม กล้วยไส้มะขามอบเทียน แจกจ่ายให้ประชาชนที่ร่วมบริจาคตามกำลังศรัทธา ซึ่งรายได้ทั้งหมดจะไปสมทบในโครงการทุนเล่าเรียนหลวงสำหรับพระสงฆ์ไทย ถวายเป็นพระราชกุศลในวันคล้ายวันสวรรคตพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร
.
ผู้สนใจพกถุงผ้าไปร่วมงานมหาดไทยปันสุขได้ ภายในงานนิทรรศการนานาชาติ การขับเคลื่อนเพื่อมุ่งสู่การพัฒนาอย่างยั่งยืน Sustainability EXPO 2022 หรือ SX 2022 ตั้งแต่วันนี้ – 2 ต.ค. 65 ณ ศูนย์การประชุมแห่งชาติสิริกิติ์ เพื่อร่วมเป็นส่วนหนึ่งในการฟื้นฟูวิถีการให้ โดยให้ตามกำลัง มีน้อยให้น้อย มีมากให้มาก และขับเคลื่อนประเทศไทยสู่เป้าหมายการพัฒนาที่ยั่งยืน
#ไทยคู่ฟ้า #ร่วมต้านโควิด19
-------------------

ที่มา : https://www.thaigov.go.th/news/contents/details/59701