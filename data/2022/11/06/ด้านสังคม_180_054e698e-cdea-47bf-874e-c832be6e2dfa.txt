รัฐบาลไทย-ข่าวทำเนียบรัฐบาล-อว. ร่วมแสดงพลังปลูกต้นไม้ล้านต้น ล้านความดี เพิ่มพื้นที่ป่า พัฒนาประเทศ


วันพุธที่ 5 ตุลาคม 2565
อว. ร่วมแสดงพลังปลูกต้นไม้ล้านต้น ล้านความดี เพิ่มพื้นที่ป่า พัฒนาประเทศ
อว. ร่วมแสดงพลังปลูกต้นไม้ล้านต้น ล้านความดี เพิ่มพื้นที่ป่า พัฒนาประเทศ
29 กันยายน 2565 ศาสตราจารย์พิเศษ ดร.เอนก เหล่าธรรมทัศน์ รัฐมนตรีว่าการกระทรวงการอุดมศึกษา วิทยาศาสตร์ วิจัยและนวัตกรรม (อว.) พร้อมด้วย ดร.ดนุช ตันเทอดทิตย์ เลขานุการ รมว.อว. และ ดร.ลัทธจิตร มีรักษ์ ผู้ช่วย รมว.อว. ร่วมเปิด “โครงการต้นไม้ล้านต้น ล้านความดี” และมอบกล้าต้นไม้ให้กับตัวแทนนักศึกษา อธิการบดี ภาคีเครือข่ายความร่วมมือในพื้นที่จังหวัดลำปางและผู้นำชุมชน พร้อมร่วมปลูกกล้าไม้ ณ ดอยพระบาท จังหวัดลำปาง อีกทั้งนำคณะนักศึกษาทำกิจกรรมสร้างฝายชะลอน้ำ ณ ริมอ่างเก็บน้ำ ศูนย์การเรียนรู้มหาวิทยาลัยราชภัฏลำปาง โดยมี รศ.ดร.กิตติศักดิ์ สมุทธารักษ์ อธิการบดีมหาวิทยาลัยราชภัฏลำปาง และผู้บริหารมหาวิทยาลัยราชภัฏลำปางให้การต้อนรับ พร้อมทั้งมีพิธีการลงนามบันทึกข้อตกลงความร่วมมือ (MOU) ว่าด้วยความร่วมมือการดำเนินงานอนุรักษ์ทรัพยากรป่าไม้ ป้องกันหมอกควันและไฟป่า ฟื้นฟูป่าไม้ และพัฒนา Carbon Credit ระหว่างป่าชุมชนและมหาวิทยาลัยราชภัฏลำปาง
โครงการต้นไม้ล้านต้น ล้านความดี เป็นโครงการสำคัญที่มุ่งเน้นการพัฒนาสังคมและสิ่งแวดล้อม รวมทั้งส่งเสริมและปลูกฝังให้นักเรียน นิสิต นักศึกษา ซึ่งจะเป็นกำลังสำคัญของประเทศในอนาคตได้เกิดการเรียนรู้ด้านการอนุรักษ์ทรัพยากรธรรมชาติ ซึ่ง อว. พร้อมให้การสนับสนุนอย่างเต็มที่ในทุกด้าน “โครงการต้นไม้ล้านต้น” เป็นโครงการที่ส่งเสริมให้นักเรียน นักศึกษาผู้กู้ยืมเงินที่อยู่ในสังกัดกระทรวง อว. และ ศธ.  เข้าร่วมโครงการเพื่อทำประโยชน์ต่อสังคมและสาธารณชนด้วยการปลูกต้นไม้จำนวนหนึ่งล้านต้น  และกำหนดเป็นชั่วโมงจิตสาธารณะจำนวน 2 ชั่วโมง ต่อการปลูกต้นไม้ 1 ต้น ทำให้เกิดการเรียนรู้การดูแลทรัพยากรธรรมชาติและสิ่งแวดล้อมในระหว่างศึกษา จะทำให้เยาวชนมีความรักในธรรมชาติและสิ่งแวดล้อม ด้วยการปลูกต้นไม้เพื่อฟื้นฟูป่าไม้ให้กับประเทศอีกทางหนึ่ง โครงการนี้ได้รับความร่วมมือจากหน่วยงานต่างๆ และจะเริ่มต้นปลูกในมหาวิทยาลัย เพราะว่าพื้นที่ในมหาวิทยาลัยของไทยถือว่าใหญ่และมีพื้นที่มาก
ศาสตราจารย์พิเศษ ดร.เอนก กล่าวว่า ป่าไม้เป็นประโยชน์ต่อทุกคน การปลูกป่าต้องใช้ระยะเวลา ที่สำคัญต้องปลูกฝังความดีในใจของผู้ปลูกด้วย เพื่อทำให้ทรัพยากรธรรมชาติ แหล่งน้ำ พื้นดินมีความสมบูรณ์ รวมถึงภูมิอากาศที่ดียิ่งขึ้น การร่วมกันปลูกต้นไม้ในวันนี้นอกจากจะทำให้ธรรมชาติดีขึ้น ก็ยังถือเป็นการทำการกุศล สาธารณประโยชน์ต่อประชากรโลกอีกด้วย เนื่องจากน้ำที่เราใช้กันอยู่ในประเทศนี้ล้วนมาจากน้ำในป่าภาคเหนือทั้งสิ้น
ด้าน รศ.ดร.กิตติศักดิ์ กล่าวว่า โครงการต้นไม้ล้านต้น ล้านความดี มีวัตถุประสงค์เพื่อส่งเสริมให้นักเรียน นักศึกษา ที่อยู่ในสังกัด อว. และกระทรวงศึกษาธิการที่เข้าร่วมโครงการต้นไม้ล้านต้น ล้านความดี ได้ร่วมมือกันทำประโยชน์ต่อสังคมและสาธารณะด้วยการร่วมกันปลูกต้นไม้จำนวนหนึ่งล้านต้นในพื้นที่ต่าง ๆ ทั่วประเทศ รวมถึงเป็นการสร้างจิตสำนึกในการอนุรักษ์ป่าไม้ การดูแลทรัพยากรณ์ธรรมชาติและสิ่งแวดล้อมได้อย่างยั่งยืน

ที่มา : https://www.thaigov.go.th/news/contents/details/60070