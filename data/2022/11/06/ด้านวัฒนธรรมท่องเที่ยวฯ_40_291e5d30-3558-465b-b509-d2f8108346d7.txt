รัฐบาลไทย-ข่าวทำเนียบรัฐบาล-วธ.ถอดบทเรียน 20 ปีพร้อมเดินหน้าสู่ “กระทรวงสังคมกึ่งเศรษฐกิจ” ชูธง Restart ประเทศไทย ขับเคลื่อนสังคมและเศรษฐกิจด้วยวัฒนธรรม  


วันศุกร์ที่ 30 กันยายน 2565
วธ.ถอดบทเรียน 20 ปีพร้อมเดินหน้าสู่ “กระทรวงสังคมกึ่งเศรษฐกิจ” ชูธง Restart ประเทศไทย ขับเคลื่อนสังคมและเศรษฐกิจด้วยวัฒนธรรม
วธ.ถอดบทเรียน 20 ปีพร้อมเดินหน้าสู่ “กระทรวงสังคมกึ่งเศรษฐกิจ” ชูธง Restart ประเทศไทย ขับเคลื่อนสังคมและเศรษฐกิจด้วยวัฒนธรรม
วธ.ถอดบทเรียน 20 ปีพร้อมเดินหน้าสู่ “กระทรวงสังคมกึ่งเศรษฐกิจ” ชูธง Restart ประเทศไทย ขับเคลื่อนสังคมและเศรษฐกิจด้วยวัฒนธรรม  รวมพลังเครือข่ายทั่วประเทศจัดกิจกรรม – มอบรางวัล ครบรอบ 2 ทศวรรษ 30 ก.ย. – 3 ต.ค. นี้ที่หอศิลป์แห่งชาติ
นายอิทธิพล คุณปลื้ม รัฐมนตรีว่าการกระทรวงวัฒนธรรม (รมว.วธ.) กล่าวว่า ในวันที่ 3 ตุลาคมของทุกปีถือเป็นวันคล้ายวันสถาปนากระทรวงวัฒนธรรม (วธ.) ซึ่งในปีนี้เป็นโอกาสครบรอบ 20 ปี  ซึ่งที่ผ่านมา วธ. เป็นหนึ่งใน 20 กระทรวงที่มีบทบาทด้านการขับเคลื่อนสังคม วัฒนธรรมในหลายมิติ เช่น การรักษา การอนุรักษ์ การประยุกต์ ต่อยอดร่วมกับภาคีเครือข่าย ภาครัฐ ภาคเอกชน ภาคประชาชน ในการเทิดทูนสถาบันหลักของชาติ ศาสนา พระมหากษัตริย์ เช่น จัดกิจกรรมเนื่องในโอกาสวันเฉลิมพระชนมพรรษาพระบาทสมเด็จพระเจ้าอยู่หัว และพระบรมวงศานุวงศ์ กิจกรรมเกี่ยวเนื่องกับศาสนาทุกศาสนา โดยสามารถนำมิติวัฒนธรรมร่วมปฏิรูปประเทศใน 3 ด้านหลัก ได้แก่ การส่งเสริมคุณธรรมจริยธรรมในทุกช่วงวัย 5 ประการ คือ ความพอเพียงวินัย สุจริต จิตอาสา และกตัญญู การพัฒนาเศรษฐกิจชุมชนบนฐานวัฒนธรรมแบบบูรณาการ  และการพัฒนาแหล่งเรียนรู้ทางวัฒนธรรม
รมว.วธ. กล่าวต่อไปว่า ก้าวต่อไปของ วธ. การขับเคลื่อนงานด้านศาสนา ศิลปะ และวัฒนธรรม ปี ๒๕๖๖ ปรับบทบาทจากกระทรวงสังคม สู่กระทรวงสังคมกึ่งเศรษฐกิจ โดยมีเป้าหมายการขับเคลื่อนงานด้านศาสนา ศิลปะ และวัฒนธรรม คือ Restart ประเทศไทย ขับเคลื่อนสังคมและเศรษฐกิจด้วยวัฒนธรรม ตามนโยบาย “เปลี่ยนฉากทัศน์วัฒนธรรม สู่ก้าวที่มั่นคงและยั่งยืน” จะส่งผลให้เกิดประโยชน์อย่างยิ่งต่อประชาชน และประเทศชาติ ทั้งมิติทางสังคมและเศรษฐกิจ โดยบทบาทงานวัฒนธรรมจะต้องมีการตอบโจทย์สถานการณ์โลกในยุคหลังสถานการณ์การแพร่ระบาดของโรคติดเชื้อไวรัสโครนา 2019 และการพัฒนางานวัฒนธรรมผ่านการใช้สื่อดิจิทัล  ปรับโฉมการท่องเที่ยวเชิงวัฒนธรรมและการท่องเที่ยวเชิงสุขภาพ (Wellness Tourism)  สร้างนวัตกรรมใหม่ ๆ ภายใต้แผนแม่บทภายใต้ยุทธศาสตร์ชาติ 20 ปี แผนพัฒนาเศรษฐกิจและสังคมแห่งชาติ ฉบับที่ 13 การขับเคลื่อนการบรรลุเป้าหมาย BCG Model โดยคงไว้ซึ่งคุณค่าและเป็นที่ชื่นชมของนานาประเทศ อาทิ การเทิดทูนสถาบันหลักของชาติ การส่งเสริมเศรษฐกิจวัฒนธรรม วัฒนธรรมไทยในเวทีโลก การประกาศขึ้นทะเบียนด้านวัฒนธรรมในกรอบยูเนสโก คนไทยเข้าถึงข้อมูลทางวัฒนธรรม ผ่านแพลตฟอร์มออนไลน์และแหล่งเรียนรู้แบบ Onsite เพิ่มขึ้น เด็ก เยาวชน ประชาชน มีภูมิคุ้มกันด้านสังคมพร้อมก้าวสู่ศตวรรษที่ ๒๑ อาทิ ความเข้าใจในความหลากหลายทางวัฒนธรรม ความหลากหลายทางความคิด วิถีชีวิต ฯลฯ มีภาคีเครือข่ายงานวัฒนธรรมที่ใกล้ชิดและขยายใหญ่ขึ้น ฯลฯ
ทั้งนี้ ในวันที่ 30 กันยายน – 3 ตุลาคม 2565 นี้ วธ. จะมีการจัดงานวันคล้ายวันสถาปนา วธ. ครบรอบ 20 ปี ภายใต้โครงการถอดบทเรียนการขับเคลื่อนงานด้านศาสนา ศิลปะและวัฒนธรรมสู่ก้าวที่มั่นคงและยั่งยืน “๒ ทศวรรษกระทรวงวัฒนธรรม” มีกิจกรรมต่างๆ มากมาย ประกอบด้วย วันที่ 30 กันยายน-1 ตุลาคม 2565 มีการลงพื้นที่ศึกษาและถอดบทเรียนความสำเร็จของชุมชนต้นแบบ “เที่ยวชุมชน ยลวิถี” ณ ชุมชนคุณธรรมฯบ้านเมืองรวง ชุมชนคุณธรรมฯ วัดศรีดอนชัย จังหวัดเชียงราย , วันที่ 2 ตุลาคม 2565 มีการแลกเปลี่ยนเรียนรู้ สานต่อนโยบายสู่ความมั่นคงและยั่งยืน ณ หอศิลป์แห่งชาติ กรุงเทพฯ อาทิ การมอบนโยบายการขับเคลื่อนงานศาสนา ศิลปะและวัฒนธรรมโดย รมว.วธ. การรับฟังความคิดเห็นและข้อเสนอจากเครือข่ายสภาวัฒนธรรม ถอดบทเรียนการจัดงานมหกรรมวัฒนธรรมวิถีถิ่น วิถีไทย งานพิธีการศพที่ได้รับพระราชทาน พิธีมอบรางวัลวัฒนธรรมคุณานุสรณ์ รางวัลข้าราชการพลเรือนดีเด่น รางวัลสำนักงานวัฒนธรรมจังหวัดดีเด่น รางวัลการประกวดคลิปวีดิโอ “จำขึ้นใจ” กิจกรรมวัฒนธรรมสร้างสุข การแสดงผลงานด้านศิลปวัฒนธรรม การสาธิต การแสดง จำหน่ายสินค้าทางวัฒนธรรม  และวันที่ 3 ตุลาคม 2565 มีพิธีทำบุญ พิธีทางศาสนา และพิธีมอบรางวัลผู้ทำคุณประโยชน์ต่อกระทรวงวัฒนธรรม ประจำปีงบประมาณ พ.ศ. 2565 ณ ศูนย์วัฒนธรรมแห่งประเทศไทย อาทิ รางวัลวัฒนคุณาธร รางวัลวัฒนธรรมวินิต รางวัล Young smart Young ทำดี และรางวัลประกวดภาพยนตร์สั้น เรื่อง วัฒนธรรมสร้างสรรค์ สรรค์สร้างสังคมไทย เป็นต้น

ที่มา : https://www.thaigov.go.th/news/contents/details/59879