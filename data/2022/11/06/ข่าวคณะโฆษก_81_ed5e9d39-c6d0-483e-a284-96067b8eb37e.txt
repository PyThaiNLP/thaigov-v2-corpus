รัฐบาลไทย-ข่าวทำเนียบรัฐบาล-รอง นรม. พล.อ.ประวิตร ห่วงสถานการณ์น้ำ กำชับทุกส่วนราชการช่วยเหลือประชาชนจากสถานการณ์น้ำท่วมขัง ฝากมหาดไทย เร่งฟื้นฟูเยียวยาประชาชนที่ได้รับผลกระทบ เมื่อสถานการณ์คลี่คลาย  


วันอังคารที่ 6 กันยายน 2565
พิมพ์
รอง นรม. พล.อ.ประวิตร ห่วงสถานการณ์น้ำ กำชับทุกส่วนราชการช่วยเหลือประชาชนจากสถานการณ์น้ำท่วมขัง ฝากมหาดไทย เร่งฟื้นฟูเยียวยาประชาชนที่ได้รับผลกระทบ เมื่อสถานการณ์คลี่คลาย
รอง นรม. พล.อ.ประวิตร ห่วงสถานการณ์น้ำ กำชับทุกส่วนราชการช่วยเหลือประชาชนจากสถานการณ์น้ำท่วมขัง ฝากมหาดไทย เร่งฟื้นฟูเยียวยาประชาชนที่ได้รับผลกระทบ เมื่อสถานการณ์คลี่คลาย  พร้อมยกปาล์มน้ำมันเป็นพืชเศรษฐกิจต้นแบบ สร้างราคาดีต่อเนื่อง
วันที่ 6 กันยายน 2565 นายอนุชา บูรพชัยศรี  รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผย พลเอก ประวิตร วงษ์สุวรรณ รองนายกรัฐมนตรี มีข้อสั่งการในที่ประชุมคณะรัฐมนตรีตามที่ได้มีการคาดการณ์ในช่วงกันยายน-ตุลาคมนี้ ภาคกลางและภาคตะวันออกเฉียงเหนือ ยังคงมีฝนตกหนักถึงหนักมาก รวมทั้งสถานการณ์น้ำท่วมขังที่มีแนวโน้มเพิ่มขึ้น จึงขอให้ทุกส่วนที่เกี่ยวข้องเร่งเข้าไป ช่วยเหลือ ดูแลประชาชนที่ได้รับความเดือดร้อนจากสถานการณ์น้ำท่วมขังอย่างทันที พร้อมฝากกระทรวงมหาดไทย เร่งฟื้นฟู เยียวยาประชาชนที่ได้รับผลกระทบเมื่อสถานการณ์คลี่คลาย รวมทั้งเตรียมความพร้อมในการบริหารจัดการมวลน้ำ โอกาสนี้ จะเปิดศูนย์บริหารจัดการน้ำส่วนหน้าในพื้นที่เสี่ยงอุทกภัย ณ จังหวัดอุบลราชธานี ในวันที่ 8 กันยายนนี้ โดยกองอำนวยการน้ำแห่งชาติ (กอนช.) จะบูรณาการทุกภาคส่วนในพื้นที่ช่วยเหลือประชาชน ตาม 13 มาตรการรับมือฤดูฝนอย่างเคร่งครัด โดยบรรเทาทุกข์ให้กับพี่น้องประชาชนไม่ให้ได้รับความเดือดร้อนหรือเดือดร้อนน้อยที่สุด
นอกจากนี้ รองนายกรัฐมนตรียังพอใจราคาปาล์มน้ำมันที่ปรับตัวสูงขึ้นตลอดระยะเวลา 4 ปี ที่ผ่านมาแม้ในช่วงโควิด-19 ส่งผลให้เศรษฐกิจในพื้นที่ปลูกปาล์มมีสภาพหมุนเวียนดี ซึ่งความสำเร็จมาจากมาตรการอย่างเป็นระบบของรัฐบาลในการบูรณาการหน่วยงานเพื่อดูแลเกษตรกรผู้ปลูกปาล์มน้ำมัน สร้างการรับรู้ให้ชาวสวนตัดผลปาล์มที่สุกเต็มที่ กวดขันลานเทและโรงสกัด ไม่ฉวยโอกาสกดราคารับซื้อ มีระบบการตรวจสอบและวางมาตรการต่าง ๆ ไว้อย่างรัดกุม ทำให้เกิดเสถียรภาพด้านราคา ที่สูงกว่าราคาประกันที่กิโลกรัมละ 4 บาท สามารถประหยัดงบประมาณที่ตั้งไว้เป็นจำนวนมาก ทั้งนี้ สถิติราคาปาล์มทะลายเฉลี่ย ปี 2562 ทั้งปี อยู่ที่ 3.11 บาท /กก. ปี 2563 เพิ่มเป็น 4.80 บาท/กก. และปี 2564 ที่ผ่านมา เพิ่มเป็น 6.66 บาท/กก. และคาดว่าในปี 2565 นี้ จะเพิ่มถึง 7.50 บาท/กก. ขณะที่ มูลค่าผลปาล์มน้ำมันทะลายที่ออกจากสวน มีแนวโน้มเพิ่มสูงขึ้นและต่อเนื่อง คือจากปี 2562 มีมูลค่า 50,000 ล้านบาท ปี 2563 เพิ่มเป็น 70,000 ล้านบาทและปี 2564 เพิ่มเป็น 1.2 แสนล้านบาท ซึ่งคาดว่าในปี 2565 นี้น่าจะทะลุ 1.5 แสนล้านบาทอย่างแน่นอน
นอกจากนี้ มูลค่าการส่งออกน้ำมันปาล์มดิบ (CPO) ปี 2562-2565  นี้ คาดว่าจะมีปริมาณมากถึง 1.5 ล้านตันเศษ สามารถนำเงินเข้าประเทศได้ประมาณ  60,000 - 70,000 ล้านบาท  ซึ่งในปี 2566 ปริมาณการใช้ผลิตภัณฑ์ปาล์มน้ำมันภายในประเทศจะเพิ่มขึ้นอย่างต่อเนื่อง
รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี ยังกล่าวเพิ่มเติมว่า รองนายกรัฐมนตรียังได้ยกให้ปาล์มน้ำมันเป็นพืชเศรษฐกิจต้นแบบของไทย สร้างรายได้ให้กับเกษตรกรให้มีคุณภาพชีวิตที่ดีขึ้นอย่างยั่งยืน

ที่มา : https://www.thaigov.go.th/news/contents/details/58916