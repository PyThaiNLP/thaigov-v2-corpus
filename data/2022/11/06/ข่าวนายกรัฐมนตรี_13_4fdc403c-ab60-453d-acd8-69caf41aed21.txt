รัฐบาลไทย-ข่าวทำเนียบรัฐบาล-นายกฯ ให้กำลังใจผู้บาดเจ็บและครอบครัวผู้เสียชีวิต จากเหตุการณ์โศกนาฏกรรม จ.หนองบัวลำภู ยืนยันรัฐบาลจะดูแลอย่างดีที่สุด กำชับส่วนท้องถิ่นให้ดูแลครอบครัวผู้เสียชีวิตอย่างใกล้ชิด


วันศุกร์ที่ 7 ตุลาคม 2565
พิมพ์
นายกฯ ให้กำลังใจผู้บาดเจ็บและครอบครัวผู้เสียชีวิต จากเหตุการณ์โศกนาฏกรรม จ.หนองบัวลำภู ยืนยันรัฐบาลจะดูแลอย่างดีที่สุด กำชับส่วนท้องถิ่นให้ดูแลครอบครัวผู้เสียชีวิตอย่างใกล้ชิด
นายกฯ ให้กำลังใจผู้บาดเจ็บและครอบครัวผู้เสียชีวิต จากเหตุการณ์โศกนาฏกรรม จ.หนองบัวลำภู ยืนยันรัฐบาลจะดูแลอย่างดีที่สุด กำชับส่วนท้องถิ่นให้ดูแลครอบครัวผู้เสียชีวิตอย่างใกล้ชิด ขอทุกคนเข้มแข็ง ก้าวผ่านเหตุการณ์ความสูญเสียอันยิ่งใหญ่นี้ไปให้ได้
นายอนุชา บูรพชัยศรี รองเลขาธิการนายกรัฐมนตรี ปฏิบัติหน้าที่โฆษกประจำสำนักนายกรัฐมนตรี เปิดเผยว่า วันนี้ (7 ตุลาคม 2565) เวลา 14.20 น. พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม พร้อมด้วย พลเอก ประวิตร วงษ์สุวรรณ รองนายกรัฐมนตรี นายสุพัฒนพงษ์ พันธ์มีเชาว์ รองนายกรัฐมนตรีและรัฐมนตรีว่าการกระทรวงพลังงาน พลเอก อนุพงษ์ เผ่าจินดา รัฐมนตรีว่าการกระทรวงมหาดไทย นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ นายสุชาติ ชมกลิ่น รัฐมนตรีว่าการกระทรวงแรงงาน นายชัยวุฒิ ธนาคมานุสรณ์ รัฐมนตรีว่าการกระทรวงดิจิทัลเพื่อเศรษฐกิจและสังคม นางสาวตรีนุช เทียนทอง รัฐมนตรีว่าการกระทรวงศึกษาธิการ และนายสาธิต  ปิตุเตชะ รัฐมนตรีช่วยว่าการกระทรวงสาธารณสุข พร้อมคณะ ติดตามสถานการณ์และเยี่ยมให้กำลังใจผู้บาดเจ็บและครอบครัวผู้เสียชีวิต ณ องค์การบริหารส่วนตำบลอุทัยสวรรค์ อำเภอนากลาง จังหวัดหนองบัวลำภู
เมื่อเดินทางถึงศูนย์พัฒนาเด็กเล็ก องค์การบริหารส่วนตำบลอุทัยสวรรค์ นายกรัฐมนตรีพร้อมคณะวางดอกไม้และยืนสงบนิ่งไว้อาลัยให้กับผู้เสียชีวิตด้านหน้าศูนย์พัฒนาเด็กเล็ก จากนั้น นายกรัฐมนตรีมอบเงินช่วยเหลือของหน่วยงานภาครัฐให้กับครอบครัวผู้เสียชีวิต พร้อมกล่าวแสดงความเสียใจอย่างสุดซึ้งต่อครอบครัวผู้เสียชีวิต ยืนยันรัฐบาลจะดูแลอย่างดีที่สุด กำชับให้หน่วยงานส่วนท้องถิ่น กำนัน ผู้ใหญ่บ้าน ดูแลครอบครัวผู้เสียชีวิตอย่างใกล้ชิดให้เหมือนกับคนในครอบครัว ขอให้ทุกคนเข้มแข็งก้าวผ่านเหตุการณ์ความสูญเสียอันยิ่งใหญ่นี้ไปให้ได้ นายกรัฐมนตรีเน้นย้ำเรื่องการดูแลสุขภาพจิต ขอให้กรมสุขภาพจิตฟื้นฟูเยียวยาจิตใจครอบครัวผู้เสียชีวิตให้มีความเข้มแข็งกลับมาใช้ชีวิตได้อย่างปกติในเร็ววัน ทั้งนี้ นายกรัฐมนตรีได้โอบกอดผู้ปกครองที่สูญเสียลูก พร้อมกล่าวให้กำลังว่า  เข้าใจถึงความรู้สึกการสูญเสียคนรัก ไม่มีใครคาดคิดว่าเหตุการณ์จะเกิดขึ้น เป็นเรื่องยากที่จะทำใจ แต่ขอให้เข้มแข็ง ก้าวผ่านไปให้ได้
จากนั้น นายกรัฐมนตรีเดินทางไปตรวจเยี่ยมให้กำลังใจผู้ที่ได้รับบาดเจ็บจากเหตุการณ์โศกนาฏกรรม ณ โรงพยาบาลหนองบัวลำภู นายกรัฐมนตรีได้สอบถามอาการผู้บาดเจ็บ จากแพทย์ผู้รักษา พร้อมสอบถามปัญหาอุปสรรคว่าติดขัดอะไรขอให้บอก รัฐบาลพร้อมสนับสนุนให้การช่วยเหลือ ขอให้รักษาผู้ป่วยอย่างเต็มที่รวมถึงติดตามอาการอย่างต่อเนื่องหลังผู้ป่วยพ้นขีดอันตราย โดยเฉพาะสภาพจิตใจ โดยนายกรัฐมนตรีได้กล่าวกับผู้ป่วย ขอให้สิ่งศักดิ์สิทธิ์ทั้งหลายช่วยคุ้มครองให้หายป่วยไว ๆ มีสุขภาพแข็งแรง วันนี้นำความห่วงใยจากคนไทยทั้งประเทศมาเยี่ยมมาให้ ขอให้มีกำลังใจ อย่ากังวลถึงเรื่องการรักษา นับเป็นพระมหากรุณาธิคุณที่ พระบาทสมเด็จพระเจ้าอยู่หัว สมเด็จพระนางเจ้าฯ พระบรมราชินี ทรงรับทุกคนไว้เป็นคนไข้ในพระบรมราชานุเคราะห์ ขอให้ทุกคนสบายใจ มีกำลังใจที่ดี เพื่อจะได้หายไว ๆ จากนี้ไปขอให้พบแต่ความโชคดี.

ที่มา : https://www.thaigov.go.th/news/contents/details/60197