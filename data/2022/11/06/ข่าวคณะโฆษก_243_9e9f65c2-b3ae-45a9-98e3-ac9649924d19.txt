รัฐบาลไทย-ข่าวทำเนียบรัฐบาล-รัฐบาลเตือนประชาชน ฝนตกหนักทั่วประเทศ ช่วง 28 ก.ย.-1 ต.ค. 2565  ขอให้ระวังอันตรายจากน้ำท่วมฉับพลันและน้ำป่าไหลหลาก


วันจันทร์ที่ 26 กันยายน 2565
พิมพ์
รัฐบาลเตือนประชาชน ฝนตกหนักทั่วประเทศ ช่วง 28 ก.ย.-1 ต.ค. 2565  ขอให้ระวังอันตรายจากน้ำท่วมฉับพลันและน้ำป่าไหลหลาก
รัฐบาลเตือนประชาชน ฝนตกหนักทั่วประเทศ ช่วง 28 ก.ย.-1 ต.ค. 2565  ขอให้ระวังอันตรายจากน้ำท่วมฉับพลันและน้ำป่าไหลหลาก
นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี กล่าวถึงประกาศกรมอุตุนิยมวิทยา เรื่อง พายุไต้ฝุ่น “โนรู” คาดว่าจะขึ้นฝั่งบริเวณประเทศเวียดนามตอนกลางในวันที่ 28 กันยายน 2565 ประกอบกับมรสุมตะวันตกเฉียงใต้ที่พัดปกคลุมทะเลอันดามัน ประเทศไทย และอ่าวไทย จะมีกำลังแรงขึ้น ลักษณะเช่นนี้ทำให้ภาคเหนือ ภาคตะวันออกเฉียงเหนือ ภาคกลาง รวมทั้งกรุงเทพมหานครและปริมณฑล ภาคตะวันออก และภาคใต้ มีฝนตกหนักหลายพื้นที่ และมีฝนตกหนักมากบางแห่งกับมีลมแรงในช่วงวันที่ 28 กันยายน - 1 ตุลาคม 2565
นายอนุชาฯ กล่าวว่า ขอให้ประชาชนในบริเวณดังกล่าวระวังอันตรายจากฝนตกหนักถึงหนักมากและฝนที่ตกสะสม ซึ่งอาจทำให้เกิดน้ำท่วมฉับพลันและน้ำป่าไหลหลาก โดยเฉพาะพื้นที่ลาดเชิงเขาใกล้ทางน้ำไหลผ่านและพื้นที่ลุ่มไว้ด้วย รวมทั้งคลื่นลมบริเวณทะเลอันดามันและอ่าวไทยจะมีกำลังแรงขึ้น จึงขอให้ชาวเรือในบริเวณดังกล่าวเดินเรือด้วยความระมัดระวัง และหลีกเลี่ยงการเดินเรือบริเวณที่มีฝนฟ้าคะนอง สำหรับเรือเล็กบริเวณทะเลอันดามันและอ่าวไทยตอนบนควรงดออกจากฝั่งในช่วงวันที่ 27 กันยายน - 1 ตุลาคม 2565 เพื่อความปลอดภัย ทั้งนี้ ประชาชนสามารถติดตามประกาศจากกรมอุตุนิยมวิทยา และข้อมูลเพิ่มเติมได้ที่เว็บไซต์กรมอุตุนิยมวิทยา หรือสอบถามที่ 02-399-4012 ถึง 13 และ 1182 ได้ตลอด 24 ชั่วโมง.

ที่มา : https://www.thaigov.go.th/news/contents/details/59657