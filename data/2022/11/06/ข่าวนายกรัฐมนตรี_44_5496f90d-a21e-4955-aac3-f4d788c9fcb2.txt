รัฐบาลไทย-ข่าวทำเนียบรัฐบาล-นายกฯ ร่วมประชาสัมพันธ์ประเพณีลอยกระทง พุทธศักราช 2565 “ลอยกระทงวิถีใหม่ สืบสาน ประเพณีไทย สู่ความยั่งยืน” ขอคนไทยตระหนักคุณค่าเอกลักษณ์ไทย ร่วมกันเผยแพร่ประเพณีอันดีงาม 


วันอังคารที่ 1 พฤศจิกายน 2565
พิมพ์
นายกฯ ร่วมประชาสัมพันธ์ประเพณีลอยกระทง พุทธศักราช 2565 “ลอยกระทงวิถีใหม่ สืบสาน ประเพณีไทย สู่ความยั่งยืน” ขอคนไทยตระหนักคุณค่าเอกลักษณ์ไทย ร่วมกันเผยแพร่ประเพณีอันดีงาม
นายกฯ ร่วมประชาสัมพันธ์ประเพณีลอยกระทง พุทธศักราช 2565 “ลอยกระทงวิถีใหม่ สืบสาน ประเพณีไทย สู่ความยั่งยืน” ขอคนไทยตระหนักคุณค่าเอกลักษณ์ไทย ร่วมกันเผยแพร่ประเพณีอันดีงาม มรดกทางวัฒนธรรมที่คนไทยภาคภูมิใจ
นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า วันนี้ (1 พฤศจิกายน 2565) เวลา 09.00 น. ณ โถงกลาง ตึกสันติไมตรี ทำเนียบรัฐบาล นายอิทธิพล คุณปลื้ม รัฐมนตรีว่าการกระทรวงวัฒนธรรม และคณะผู้บริหาร เข้าพบพลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เพื่อประชาสัมพันธ์ประเพณีลอยกระทง พุทธศักราช 2565 “ลอยกระทงวิถีใหม่ สืบสาน ประเพณีไทย สู่ความยั่งยืน” เพื่อเป็นการสืบสานประเพณีที่สื่อถึงเอกลักษณ์ของความเป็นไทยและมรดกภูมิปัญญาทางวัฒนธรรม ส่งเสริมให้ทุกคนตระหนักรู้ถึงคุณค่า สาระ และความสำคัญของวัฒนธรรมประเพณีที่ดีงามของประเทศ มีส่วนร่วมในการอนุรักษ์ สืบทอดประเพณีไทย รวมทั้งยังเป็นการส่งเสริมการท่องเที่ยวเชิงวัฒนธรรมโดยการนำประเพณีที่มีความเป็นเอกลักษณ์เป็นทุนทางวัฒนธรรมมาถ่ายทอด ต่อยอด และสร้างสรรค์เพื่อเพิ่มรายได้อีกทางหนึ่งด้วย
นายกรัฐมนตรีชมการแสดงชุด “รำวงลอยกระทง” โดยนักเรียนจากกลุ่มเครือข่ายสภาวัฒนธรรมเขตป้อมปราบศัตรูพ่าย กรมส่งเสริมวัฒนธรรม กระทรวงวัฒนธรรม จากนั้น นายกรัฐมนตรีเสียบยอดพุ่มกระทงดอกไม้ทำจากดอกบานไม่รู้โรยอันแสดงถึงความเจริญรุ่งเรือง และเป็นสัญลักษณ์เครื่องบูชาพระแม่คงคา เสร็จแล้วนายกรัฐมนตรีชมการจัดแสดงกระทง 4 ภาคที่มีความเป็นเอกลักษณ์ของแต่ละท้องถิ่น ได้แก่ กระทงภาคอีสาน ประดิษฐ์จากใบตองเป็นรูปพญานาค กระทงใบตอง-ดอกไม้ของภาคกลาง กระทงหยวกกล้วยอันเป็นเอกลักษณ์ที่โดดเด่นของภาคใต้ และกระทงสาย เครื่องบูชาที่สวยงามของภาคเหนือ
โอกาสนี้ นายกรัฐมนตรีกล่าวขอให้คนไทยตระหนักในคุณค่าของเอกลักษณ์ไทย ช่วยกันสร้างความตระหนักรู้ให้ประชาชนเข้าใจในคุณค่าและสาระของประเพณีไทย เพื่อร่วมเผยแพร่ความงามอันเป็นอัตลักษณ์ทางวัฒนธรรมของท้องถิ่น และเป็นมรดกทางวัฒนธรรมที่คนไทยภาคภูมิใจ ทั้งนี้ นายกรัฐมนตรีขอให้มีการจัดแสดงประเพณีลอยกระทงในโอกาสการประชุมผู้นำเอเปค และขอให้ช่วยกันประชาสัมพันธ์ให้ชาวต่างชาติเห็นคุณค่าและเข้าใจความหมายของประเพณีไทย อันจะเป็นการช่วยส่งเสริมและเผยแพร่วัฒนธรรมไทยอีกทางหนึ่งด้วย
สำหรับประเพณีลอยกระทงตรงกับวันขึ้น 15 ค่ำ เดือน 12 หรือวันเพ็ญ เดือน 12 ของทุกปี นับเป็นประเพณีที่สำคัญของชาติ และอยู่คู่กับคนไทยมาอย่างช้านาน โดยวิถีชีวิตคนไทยมีความเกี่ยวข้องกับแม่น้ำ ลำคลอง และอาชีพเกษตรกรรมที่ต้องใช้ทรัพยากรน้ำเป็นหลัก จึงมีการปฏิบัติแตกต่างกันไปในแต่ละพื้นที่ แต่ละท้องถิ่น โดยกิจกรรมที่ทำในวันลอยกระทง จะมีการนำธูป เทียน ดอกไม้ หรือสิ่งของใส่ลงในกระทง แล้วนำไปลอยตามลำน้ำต่าง ๆ ซึ่งมีวัตถุประสงค์และความเชื่อที่แตกต่างกันไป รวมถึงเพื่อรำลึกถึงพระคุณของแม่น้ำ ลำคลอง และบูชาสิ่งศักดิ์สิทธิ์ในแม่น้ำ ได้แก่ พระแม่คงคา ซึ่งขึ้นอยู่กับความเชื่อของแต่ละท้องถิ่น โดยในส่วนกลางมีการจัดกิจกรรม “ลอยกระทงวิถีใหม่ สืบสาน ประเพณีไทย สู่ความยั่งยืน” ตลาดวัฒนธรรมงานวัดย้อนยุค ในวันที่ 8 พฤศจิกายน 2565 ณ วัดอรุณราชวรารามราชวรวิหาร  ประกอบด้วย กิจกรรมตลาดวัฒนธรรม การประกวดกระทง ซุ้มสาธิตทางวัฒนธรรม ซุ้มจำหน่ายอาหาร รวมถึงผลิตภัณฑ์ทางวัฒนธรรม เป็นต้น เพื่อให้ประชาชนมีส่วนร่วมในการสืบสานอัตลักษณ์ความงดงามของประเพณีประจำท้องถิ่นให้เกิดความยั่งยืนสืบไป

ที่มา : https://www.thaigov.go.th/news/contents/details/61100