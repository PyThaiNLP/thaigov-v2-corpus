รัฐบาลไทย-ข่าวทำเนียบรัฐบาล-​ก.อุตฯ ผนึกกำลังภาครัฐ-เอกชน ลงพื้นที่มอบถุงยังชีพส่งถึงมือผู้ประสบภัยน้ำท่วม จ.ชัยนาท ภายใต้กิจกรรม "อุตสาหกรรมรวมใจ ช่วยพี่น้องชาวไทย" 


วันอังคารที่ 25 ตุลาคม 2565
พิมพ์
​ก.อุตฯ ผนึกกำลังภาครัฐ-เอกชน ลงพื้นที่มอบถุงยังชีพส่งถึงมือผู้ประสบภัยน้ำท่วม จ.ชัยนาท ภายใต้กิจกรรม "อุตสาหกรรมรวมใจ ช่วยพี่น้องชาวไทย"
​ก.อุตฯ ผนึกกำลังภาครัฐ-เอกชน ลงพื้นที่มอบถุงยังชีพส่งถึงมือผู้ประสบภัยน้ำท่วม จ.ชัยนาท ภายใต้กิจกรรม "อุตสาหกรรมรวมใจ ช่วยพี่น้องชาวไทย"
จังหวัดชัยนาท : 24 ตุลาคม 2565 นายจุลพงษ์ ทวีศรี รองปลัดกระทรวงอุตสาหกรรม รักษาราชการแทนอธิบดีกรมโรงงานอุตสาหกรรม ได้รับมอบหมายจากปลัดกระทรวงอุสาหกรรม (ดร.ณัฐพล รังสิตพล) ให้เป็นผู้แทนมอบสิ่งของอุปโภค บริโภค และของใช้ที่จำเป็น โดยมีนายนที มนตริวัต รองผู้ว่าราชการจังหวัดชัยนาท รักษาราชการแทนผู้ว่าราชการจังหวัดชัยนาท นายอนุสรณ์ นาคาศัย นายกองค์กรบริหารส่วนจังหวัดชัยนาท นายอนุสร ภู่พงศ์สกุล อุตสาหกรรมจังหวัดชัยนาท ให้การต้อนรับ การช่วยเหลือและบรรเทาความเดือดร้อนให้กับผู้ประสบอุทกภัยน้ำท่วมในจังหวัดชัยนาท ซึ่งเป็นพื้นที่ที่กระทรวงอุตสาหกรรมได้ปั้นรากฐานอุตสาหกรรม มอบอาชีพ จัดโครงการนำร่องให้พี่น้องประชาชนในพื้นที่ตลอดช่วง 3 ปีที่ผ่านมา โอกาสนี้นายใบน้อย สุวรรณชาตรี ผู้ตรวจราชการกระทรวงอุตสาหกรรม รักษาราชการแทนอธิบดีกรมส่งเสริมอุตสาหกรรม นายอดิทัต วะสีนนท์ รองอธิบดีกรมอุตสาหกรรมพื้นฐานและการเหมืองแร่ นายภาสกร ชัยรัตน์ นางสาวณัฏฐิญา เนตยสุภา รองอธิบดีกรมส่งเสริมอุตสาหกรรม นายพรยศ กลั่นกรอง รองอธิบดีกรมโรงงานอุตสาหกรรม ร่วมลงพื้นที่ในครั้งนี้ด้วย
นายจุลพงษ์ ทวีศรี กล่าวว่า ตามที่ประเทศไทยได้ประสบกับอุทกภัยอย่างรุนแรงในพื้นที่หลายจังหวัดทั่วประเทศ อันเนื่องจากพายุ “โนรู” และพายุ “เซินกา” ที่พัดผ่านเข้าประเทศไทยในช่วงปลายเดือนกันยายนและตุลาคมที่ผ่านมา ทำให้เกิดฝนตกหนักในหลายพื้นที่ จนเกิดอุทกภัยน้ำท่วมเป็นบริเวณกว้าง รัฐมนตรีว่าการกระทรวงอุตสาหกรรม (นายสุริยะ จึงรุ่งเรืองกิจ) และปลัดกระทรวงอุตสาหกรรม (ดร.ณัฐพล  รังสิตพล) ได้ติดตามสถานการณ์น้ำท่วมอย่างใกล้ชิด และตระหนักถึงความเดือดร้อนของพี่น้องประชาชนที่ประสบอุทกภัยครั้งร้ายแรงดังกล่าว โดยเฉพาะ พ่อแม่ พี่น้อง ในอำเภอสรรพยา จังหวัดชัยนาท ที่ได้รับผลกระทบจากสถานการณ์การเร่งปล่อยน้ำของเขื่อนเจ้าพระยา ทำให้ปริมาณน้ำเอ่อล้นเข้าท่วมพื้นที่ชุมชนเป็นวงกว้างและระดับน้ำลึก จนสร้างความเดือดร้อนให้ชาวบ้าน ส่งผลกระทบให้ประชาชนในพื้นที่ท้ายเขื่อนต้องอพยพขึ้นมาสร้างที่พักเพิงและกางเต็นท์นอนริมถนน หลายพันครัวเรือน ความสูญเสียนี้ ทำให้ทรัพย์สิน พื้นที่ทำการเกษตร รวมถึงถนนหนทางถูกตัดขาดได้รับความเสียหายเป็นจำนวนมาก
กระทรวงอุตสาหกรรม จึงดำเนินการภายใต้มาตรการ 3 ระยะ คือ 1.ป้องกัน 2.เยียวยา 3.ฟื้นฟู โดยจัดกิจกรรม “อุตสาหกรรมรวมใจ ช่วยพี่น้องชาวไทย” พร้อมผนึกกำลังกับภาคเอกชน โรงงานอุตสาหกรรมทั่วประเทศ หน่วยงานในสังกัดกระทรวงอุตสาหกรรม สถาบันเครือข่าย การนิคมอุตสาหกรรมแห่งประเทศไทย ธนาคารพัฒนาวิสาหกิจขนาดกลางและขนาดย่อมแห่งประเทศไทย (SME D Bank) ร่วมมือกันช่วยเหลือเยียวยา บริจาคฯ สิ่งของเครื่องใช้ อุปโภค-บริโภค ที่จำเป็นจัดเป็นถุงยังชีพ เช่น ข้าวสาร อาหารแห้ง บะหมี่กึ่งสำเร็จรูป น้ำตาล น้ำปลา น้ำมัน ยากันยุง ปลากระป๋อง อาหารสำเร็จรูป กระดาษทิชชู น้ำดื่ม และยารักษาโรค เป็นต้น จำนวน 2,000 ถุง นำมามอบให้กับพ่อแม่ พี่น้องผู้ประสบอุกภัยใน 3 ตำบล คือ ตำบลโพนางดำออก ตำบลหาดอาสา และตำบลสรรพยา อำเภอสรรพยา จังหวัดชัยนาท เป็นการเร่งด่วน โดยในจุดแรกได้มอบถุงยังชีพ จำนวน 500 ถุง ณ ศูนย์ประสานงานผู้ประสบภัยโพนางดำออก จุดที่สอง จำนวน 500 ถุง ณ ศูนย์อำนวยการป้องกันและบรรเทาอุทกภัยเทศบาลหาดอาษา จุดที่สาม จำนวน 500 ถุง ณโรงเรียนเทศบาลสรรพยา และจุดที่สี่ จำนวน 500 ถุง ณ ย่านโรงพักเก่าสรรพยา
"กระทรวงอุตสาหกรรม ขอเป็นส่วนหนึ่งในการร่วมส่งกำลังใจให้กับพ่อแม่ พี่น้อง ชาวอำเภอสรรพยา จังหวัดชัยนาททุกท่าน ให้สามารถผ่านพ้นกับความสูญเสียครั้งร้ายแรงนี้ไปให้ได้ และกลับมาดำเนินชีวิตในรูปแบบปกติได้โดยเร็ว กระทรวงฯ พร้อมเดินเคียงข้างประชาชนเพื่อช่วยบรรเทาความเดือนร้อน และฟันฝ่ากับอุปสรรคทั้งหลาย โดยไม่ทอดทิ้งใครไว้ข้างหลัง"

ที่มา : https://www.thaigov.go.th/news/contents/details/60801