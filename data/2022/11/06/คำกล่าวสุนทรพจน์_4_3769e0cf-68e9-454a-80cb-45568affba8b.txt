รัฐบาลไทย-ข่าวทำเนียบรัฐบาล-คำปราศรัยพลเอก ประยุทธ์ จันทร์โอชา นายกรัฐมนตรี เนื่องในวันสหประชาชาติ


วันจันทร์ที่ 24 ตุลาคม 2565
พิมพ์
คำปราศรัยพลเอก ประยุทธ์ จันทร์โอชา นายกรัฐมนตรี เนื่องในวันสหประชาชาติ
ทางวิทยุกระจายเสียงแห่งประเทศไทย 24 ตุลาคม 2565
พี่น้องชาวไทยที่รัก
วันที่ 24 ตุลาคม ของทุกปี เป็นวันสหประชาชาติ ซึ่งประเทศไทยได้เข้าเป็นสมาชิกสหประชาชาติตั้งแต่ปีพุทธศักราช 2489 โดยตลอดระยะเวลากว่า 75 ปีของการเป็นสมาชิก ไทยได้แสดงบทบาทอย่างแข็งขัน และสร้างสรรค์ พร้อมทั้งได้แลกเปลี่ยนประสบการณ์กับองค์การระหว่างประเทศในประเด็นที่ไทยมีศักยภาพ อาทิ การน้อมนำหลักปรัชญาของเศรษฐกิจพอเพียงมาประยุกต์ใช้เพื่อขับเคลื่อนและบรรลุเป้าหมายการพัฒนาที่ยั่งยืน หรือ SDGs และการแสดงบทบาทนำด้านสาธารณสุขของไทยในเวทีโลก โดยร่วมกับองค์การอนามัยโลกจัดกิจกรรมเพื่อส่งเสริมหลักประกันสุขภาพถ้วนหน้า และร่วมกับองค์การทุนเพื่อเด็กแห่งสหประชาชาติจัดกิจกรรมส่งเสริมสุขภาพจิตที่ดีในเด็กและเยาวชน
ปัจจุบัน ทั่วโลกกำลังเผชิญกับผลกระทบหลังจากการแพร่ระบาดของโรคโควิด-19 โดยเฉพาะประเทศกำลังพัฒนา ที่ต้องรับมือกับวิฤตเศรษฐกิจ การขาดแคลนอาหารและพลังงาน และความขัดแย้ง อีกทั้งภัยพิบัติต่าง ๆ ที่เกิดจากการเปลี่ยนแปลงสภาพภูมิอากาศ ซึ่งสร้างความเสียหายอย่างประเมินค่ามิได้ ส่งผลให้เศรษฐกิจฟื้นตัวยาก และต้องการการช่วยเหลือเยียวยาผ่านความร่วมมือระหว่างประเทศ
ผมขอย้ำว่า ประเทศไทยให้ความสำคัญกับระบอบพหุภาคี ซึ่งมีสหประชาชาติเป็นแกนกลาง รวมทั้งพร้อมสร้างความร่วมมือกับทุกภาคส่วน รวมไปถึงการใช้พลังและความคิดสร้างสรรค์ของคนรุ่นใหม่ มาร่วมกันออกแบบอนาคตที่ดีกว่าเดิม ผมเชื่อมั่นว่า ความเป็นน้ำหนึ่งใจเดียวกันภายใต้กรอบสหประชาชาติ จะทำให้เรารอดพ้นจากวิกฤตต่าง ๆ ทั้งความท้าทายแบบดั้งเดิมและความท้าทายรูปแบบใหม่ พร้อมทั้งทำให้โลกของเรามีความสงบสุข ประชาชนมีความกินดีอยู่ดี และมนุษย์สามารถอยู่ร่วมกันกับธรรมชาติได้อย่างสมดุล
สุดท้ายนี้ รัฐบาลไทยจะสนับสนุนภารกิจและวาระต่าง ๆ ของสหประชาชาติ รวมทั้งความร่วมมือกับองค์การนานาชาติอย่างแข็งขัน โดยขณะนี้ไทยได้ประกาศตัวสมัครรับเลือกตั้งเป็นสมาชิกคณะมนตรีสิทธิมนุษยชนแห่งสหประชาชาติ วาระปีคริสต์ศักราช 2025-2027 ผมขอย้ำว่า ความร่วมมือระหว่างประเทศเป็นหนทางที่จะช่วยเสริมสร้างให้โลกมีความผาสุข เป็นโลกที่น่าอยู่สำหรับพวกเราทุกคน และคนรุ่นหลังต่อไป ผมภูมิใจที่หน่วยงานต่าง ๆ ของสหประชาชาติเลือกประเทศไทยเป็นที่ตั้ง รวมถึงคณะกรรมาธิการเศรษฐกิจและสังคมแห่งสหประชาชาติสำหรับเอเชียและแปซิฟิก หรือ เอสแคป ซึ่งผมขอแสดงความยินดีกับการก่อตั้งครบ 75 ปี ในโอกาสนี้ด้วย
ขอบคุณครับ
***************

ที่มา : https://www.thaigov.go.th/news/contents/details/60785