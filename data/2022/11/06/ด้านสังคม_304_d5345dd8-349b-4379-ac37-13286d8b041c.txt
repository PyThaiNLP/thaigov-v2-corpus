รัฐบาลไทย-ข่าวทำเนียบรัฐบาล-พม. เร่งช่วยชายสูงอายุป่วยเรื้อรัง ไร้คนดูแล รับเข้าสงเคราะห์ในบ้านบางแคด่วน


วันจันทร์ที่ 31 ตุลาคม 2565
พม. เร่งช่วยชายสูงอายุป่วยเรื้อรัง ไร้คนดูแล รับเข้าสงเคราะห์ในบ้านบางแคด่วน
พม. เร่งช่วยชายสูงอายุป่วยเรื้อรัง ไร้คนดูแล รับเข้าสงเคราะห์ในบ้านบางแคด่วน
เมื่อวันที่ 29 ตุลาคม 2565 นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยว่า วันนี้ กระทรวง พม. โดย นายกิตติ  อินทรกุล รองอธิบดีกรมพัฒนาสังคมและสวัสดิการ พร้อมด้วยศูนย์คุ้มครองคนไร้ที่พึ่งกรุงเทพมหานคร ศูนย์พัฒนาการจัดสวัสดิการสังคมผู้สูงอายุบ้านบางแค และศูนย์ช่วยเหลือสังคม สายด่วน พม. โทร. 1300 ร่วมกันลงพื้นที่ชุมชนวัดมงคลวนาราม เขตจอมทอง กรุงเทพฯ เพื่อเร่งช่วยเหลือผู้สูงอายุที่ประสบปัญหาทางสังคม หลังจากได้รับการประสานขอความช่วยเหลือจากประธานชุมชนวัดมงคลวนาราม
นายจุติ กล่าวเพิ่มเติมว่า ชายดังกล่าวอายุ 65 ปี ป่วยเรื้อรังเป็นวัณโรค สภาพร่างกายผอม มีอาการไอและมีเสมหะ ต้องใส่ผ้าอ้อมสำเร็จรูป สามารถช่วยเหลือตนเองได้เพียงเล็กน้อย แต่ยังได้เข้ารับการรักษาพยาบาลด้วยสิทธิตามบัตรหลักประกันสุขภาพถ้วนหน้า  และได้รับเบี้ยยังชีพผู้สูงอายุ เดือนละ 600 บาท นอกจากนี้ ชายดังกล่าวอาศัยอยู่เพียงลำพังในห้องเช่าที่ถูกจัดไว้เป็นห้องเก็บของ เนื่องจากภรรยาเสียชีวิตแล้ว  แต่ได้รับความช่วยเหลือจากประธานชุมชนวัดมงคลวรารามในการให้อาศัยอยู่ชั่วคราว โดยจัดหาอาหารและจ้างเพื่อนบ้านคอยดูแล วันละ 100 บาท ทั้งนี้  กระทรวง พม. โดยกรมกิจการผู้สูงอายุ ได้ดำเนินการรับตัวชายดังกล่าวเข้าไว้ในการสงเคราะห์ที่ศูนย์พัฒนาการจัดสวัสดิการสังคมผู้สูงอายุบ้านบางแค อีกทั้งประสานหน่วยงานที่เกี่ยวข้องเพื่อติดตามหาญาติพี่น้องของชายดังกล่าวต่อไป

ที่มา : https://www.thaigov.go.th/news/contents/details/61046