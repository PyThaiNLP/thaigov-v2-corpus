รัฐบาลไทย-ข่าวทำเนียบรัฐบาล-รองโฆษกรัฐบาล เตือนภัยมิจฉาชีพแก๊งคอลเซ็นเตอร์แอบอ้างเป็นศูนย์เครดิตบูโร  ขู่ขึ้นบัญชีดำหลอกลวงโอนเงิน


วันศุกร์ที่ 16 กันยายน 2565
พิมพ์
รองโฆษกรัฐบาล เตือนภัยมิจฉาชีพแก๊งคอลเซ็นเตอร์แอบอ้างเป็นศูนย์เครดิตบูโร  ขู่ขึ้นบัญชีดำหลอกลวงโอนเงิน
รองโฆษกรัฐบาล เตือนภัยมิจฉาชีพแก๊งคอลเซ็นเตอร์แอบอ้างเป็นศูนย์เครดิตบูโร  ขู่ขึ้นบัญชีดำหลอกลวงโอนเงิน
วันนี้ (16 กันยายน 2565) นางสาวรัชดา ธนาดิเรก รองโฆษกประจำสำนักนายกรัฐมนตรี เปิดเผยว่า ปัจจุบันมิจฉาชีพรูปแบบแก๊งคอลเซ็นเตอร์ (Call Center) ได้มีวิวัฒนาการที่ทำให้ดูน่าเชื่อถือมากขึ้น สร้างสถานการณ์ให้ตื่นตระหนกด้วยวิธีการต่าง ๆ อยู่เป็นจำนวนมาก ล่าสุดพบว่าแก๊งคอลเซ็นเตอร์ ทำการแอบอ้างชื่อเป็นศูนย์เครดิตบูโร หลอกลวงว่าหมายเลขบัตรประจำตัวประชาชนจะถูกขึ้นบัญชีดำ ขอให้ประชาชนอย่าหลงเชื่อ ไม่ให้ข้อมูลส่วนตัวใด ๆ รวมทั้งห้ามกดลิงก์หรือติดตั้งแอปตามที่คอลเซ็นเตอร์บอก
ทั้งนี้ เครดิตบูโรไม่มีนโยบายการโทรหาประชาชนรูปแบบคอลเซ็นเตอร์แจ้งเตือนใด ๆ และไม่ได้เก็บบันทึกข้อมูลหมายเลขโทรศัพท์มือถือของผู้ใช้บริการ สำหรับประชาชนที่ได้รับข้อความทางโทรศัพท์หรือคลิปเสียงผ่านไลน์จากมิจฉาชีพแก๊งคอลเซ็นเตอร์มีข้อความแอบอ้างว่า “สวัสดีค่ะ ศูนย์เครดิตบูโร หมายเลขบัตรประจำตัวประชาชนของท่าน จะถูกขึ้นบัญชีดำ ภายใน 1 ชั่วโมง หากมีข้อสงสัย กรุณาถือสายรอ จนกว่าเจ้าหน้าที่จะรับสาย” ขออย่าวิตกกังวล และหลงเชื่อ ข้อความดังกล่าวเป็นของมิจฉาชีพ ไม่ใช่ของเครดิตบูโร
“เครดิตบูโร หรือบริษัทข้อมูลเครดิตแห่งชาติ จำกัด เป็นสถาบันที่ทำหน้าที่เป็นศูนย์กลางในการจัดเก็บข้อมูลบัญชีสินเชื่อและประวัติการชำระสินเชื่อทุกประเภทของบุคคลธรรมดาและนิติบุคคล ซึ่งส่งมาจากสถาบันการเงินและบริษัทที่เป็นสมาชิกเครดิตบูโร โดยข้อมูลที่จัดเก็บแบ่งออกเป็น 2 ส่วน คือ 1. ข้อมูลบ่งชี้ คือข้อเท็จจริงที่บ่งชี้ถึงตัวลูกค้า  2.ข้อมูลสินเชื่อที่ได้รับอนุมัติและประวัติการชำระหนี้ จำแนกเป็นรายบัญชีที่มีอยู่ในแต่ละสถาบันการเงินและบริษัทสมาชิก เป็นต้น เครดิตบูโร ไม่ได้มีหน้าที่ขึ้นบัญชีดำ หรือแบล็กลิสต์ใด ๆ ทั้งสิ้น รวมทั้งไม่มีความเกี่ยวข้องหรือมีสิทธิอนุมัติหรือร่วมตัดสินใจให้สินเชื่อกับใคร หากบุคคลใดกล่าวอ้างกับท่าน แจ้งเรื่องได้ที่ [email protected]” นางสาวรัชดาฯ ย้ำ
...........................

ที่มา : https://www.thaigov.go.th/news/contents/details/59319