รัฐบาลไทย-ข่าวทำเนียบรัฐบาล-พลเอก ประยุทธ์ ฯ รัฐมนตรีว่าการกระทรวงกลาโหม สั่งการกำลังทหาร ลงพื้นที่สนับสนุนช่วยป้องกันและแก้ปัญหาน้ำท่วมฉับพลัน 


วันพุธที่ 7 กันยายน 2565
พิมพ์
พลเอก ประยุทธ์ ฯ รัฐมนตรีว่าการกระทรวงกลาโหม สั่งการกำลังทหาร ลงพื้นที่สนับสนุนช่วยป้องกันและแก้ปัญหาน้ำท่วมฉับพลัน
จากฝนตกหนักถล่ม กทม.และปริมณฑล
พลเอก คงชีพ ตันตระวาณิชย์ โฆษกกระทรวงกลาโหม เปิดเผยว่า จากสถานการณ์ฝนตกหนัก พื้นที่กรุงเทพมหานครและปริมณฑล เมื่อคืน 6 กันยายน 2565 ที่ผ่านมา กระทรวงกลาโหม โดยหน่วยทหารทุกเหล่าทัพ ที่มีที่ตั้งใน กรุงเทพมหานครและปริมณฑล ได้กระจายกำลัง เครื่องมือช่างและเครื่องสูบน้ำ ตามสั่งการ พลเอก ประยุทธ์ จันทร์โอชา รัฐมนตรีว่าการกระทรวงกลาโหม สนับสนุนทำงานร่วมกับเจ้าหน้าที่หน่วยงานต่าง ๆ และจิตอาสา เข้าเร่งเปิดทางน้ำและระบายน้ำออกจากพื้นที่น้ำท่วมขังในชุมชนและเส้นทางต่าง ๆ ที่เป็นปัญหาการจราจร รวมทั้งจัดยานพาหนะช่วยอำนวยความสะดวกการเดินทาง และจัดชุดช่างเข้าช่วยเหลือรถยนต์ที่เครื่องยนต์ดับตามเส้นทางต่าง ๆที่ น้ำท่วมขัง เพื่อบรรเทาความเดือดร้อนการสัญจรของประชาชนที่ผ่านมา
ทั้งนี้ กำลังทหาร จิตอาสาและเครื่องมือช่างของหน่วยทหาร ยังคงกระจายกำลังกัน สนับสนุนมาตรการป้องกันน้ำท่วมของ กทม.และ จว.ปริมณฑล ต่อเนื่องมา โดยจัดทำคันกั้นน้ำ และเข้าช่วยเก็บสิ่งปฏิกูลและวัชพืชตามคู คลองและลำรางสาธารณะในพื้นที่ต่าง ๆ เร่งเปิดทางน้ำและระบายน้ำในพื้นที่น้ำท่วมขังออกสู่ลำน้ำสายหลัก เพื่อป้องกัน แก้ปัญหาน้ำท่วมและบรรเทาความเดือดร้อนของประชาชนที่กำลังเกิดขึ้น

ที่มา : https://www.thaigov.go.th/news/contents/details/58924