รัฐบาลไทย-ข่าวทำเนียบรัฐบาล-กรมทางหลวงชนบท ยกระดับมาตรฐานทางเข้าโครงการหลวง สายบ้านทุ่งยาว อำเภอเวียงป่าเป้า กว่า 36 กิโลเมตร


วันพฤหัสบดีที่ 15 กันยายน 2565
กรมทางหลวงชนบท ยกระดับมาตรฐานทางเข้าโครงการหลวง สายบ้านทุ่งยาว อำเภอเวียงป่าเป้า กว่า 36 กิโลเมตร
ส่งเสริมการท่องเที่ยวจังหวัดเชียงรายและเชียงใหม่ เพิ่มคุณภาพชีวิตที่ดีให้ประชาชนสัญจรได้อย่างปลอดภัยในทุกฤดู ตามนโยบายของรัฐมนตรีว่าการกระทรวงคมนาคม
กรมทางหลวงชนบท (ทช.) กระทรวงคมนาคม ดำเนินโครงการก่อสร้างถนนสายแยก ทล.118 - บ้านทุ่งยาว อำเภอเวียงป่าเป้า จังหวัดเชียงราย ทางเข้าโครงการหลวงในพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร นับเป็นความภาคภูมิใจของ ทช. ที่ได้เป็นส่วนหนึ่งในการได้รับใช้ใต้เบื้องพระยุคลบาท ในการสร้างเส้นทางสนับสนุนพื้นที่โครงการหลวงและโครงการพระราชดำริ เพื่อพัฒนาคุณภาพชีวิตของประชาชนในพื้นที่อย่างเป็นรูปธรรม โดยการยกระดับมาตรฐานทางให้ประชาชนสามารถสัญจรได้อย่างสะดวกปลอดภัยในทุกฤดู
โครงการก่อสร้างดังกล่าวเป็นเส้นทางเชื่อมจากแยก ทล.118 (เชียงใหม่ - เชียงราย) กม. ที่ 76+100 ด้านซ้าย โดยผ่านอ่างเก็บน้ำดอยงู บ้านทุ่งยาว บ้านห้วยทราย บ้านปางมะกาด บ้านป่าเมี่ยงม่อนวัด บ้านห้วยคุณพระ และบ้านขุนลาวแล้วจึงเชื่อมกับ ทล.118 (เชียงใหม่ - เชียงราย) อีกครั้ง กม. ที่ 54+100 โดยแบ่งการดำเนินงานออกเป็น 2 ช่วง ดังนี้
1. โครงการก่อสร้างถนนสายแยก ทล.118 - บ้านทุ่งยาว (ช่วงที่ 1) อำเภอเวียงป่าเป้า จังหวัดเชียงราย รวมระยะทาง 19.800 กิโลเมตร ปัจจุบันได้เริ่มเข้าดำเนินการก่อสร้างแล้ว ขณะนี้อยู่ระหว่างดำเนินการก่อสร้างรางระบายน้ำ คาดว่าจะก่อสร้างเสร็จสมบูรณ์ในช่วงกลางปี 2567 โดยก่อสร้างเป็นผิวจราจรแบบแอสฟัลท์ติกคอนกรีต 2 ช่องจราจร ไป - กลับ พร้อมก่อสร้างสะพานคอนกรีตเสริมเหล็ก 3 แห่ง ก่อสร้างท่อลอดเหลี่ยม ระบบระบายน้ำคอนกรีตเสริมเหล็ก เครื่องหมายจราจรบนผิวทาง ระบบระบายน้ำ ติดตั้งเครื่องหมายจราจรและอุปกรณ์อำนวยความปลอดภัย ใช้งบประมาณในการก่อสร้างรวม 84.090 ล้านบาท
2. โครงการก่อสร้างถนนสายแยก ทล.118 - บ้านทุ่งยาว (ช่วงที่ 2) อำเภอเวียงป่าเป้า จังหวัดเชียงราย รวมระยะทาง 16.875 กิโลเมตร ปัจจุบันมีผลการดำเนินงานแล้วกว่าร้อยละ 71 ขณะนี้อยู่ระหว่างการก่อสร้างชั้นผิวจราจรคอนกรีต รางระบายน้ำ คาดว่าจะดำเนินการเสร็จสมบูรณ์ช่วงต้นปี 2566 โดยก่อสร้างเป็นถนนคอนกรีตเสริมเหล็ก 2 ช่องจราจร ไป - กลับ พร้อมก่อสร้างสะพานคอนกรีตเสริมเหล็ก 3 แห่ง และติดตั้งป้ายจราจร เครื่องหมายจราจรบนผิวทาง ระบบระบายน้ำ เครื่องหมายจราจรและอุปกรณ์อำนวยความปลอดภัย ใช้งบประมาณในการก่อสร้างรวม 108.7 ล้านบาท

ที่มา : https://www.thaigov.go.th/news/contents/details/59293