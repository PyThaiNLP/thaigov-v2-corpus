รัฐบาลไทย-ข่าวทำเนียบรัฐบาล-วธ. รุดตรวจสอบเร่งบูรณะเจดีย์วัดศรีสุพรรณ


วันศุกร์ที่ 30 กันยายน 2565
วธ. รุดตรวจสอบเร่งบูรณะเจดีย์วัดศรีสุพรรณ
วธ. รุดตรวจสอบเร่งบูรณะเจดีย์วัดศรีสุพรรณ
วธ. รุดตรวจสอบเร่งบูรณะเจดีย์วัดศรีสุพรรณ
จากกรณีที่ เจดีย์วัดศรีสุพรรณ จังหวัดเชียงใหม่ได้พังทลายลงมา เมื่อช่วงเย็นในวันที่ 29 กันยายน 2565 ที่ผ่านมา  เกิดความเสียหายของเจดีย์ก่อครอบเจดีย์สมัยล้านนา โดยกรมศิลปากรได้ประสานหน่วยงานที่เกี่ยวข้องกันพื้นที่ โดยจะเข้าไปตรวจสอบโบราณวัตถุ ศิลปวัตถุ และปิดกั้นพื้นที่เพื่อความปลอดภัย
นายอิทธิพล คุณปลื้ม รัฐมนตรีว่าการกระทรวงวัฒนธรรม (รมว.วธ.) เปิดเผยว่า ตนได้สั่งการให้กรมศิลปากรได้เร่งไปตรวจสอบการพังทลายของเจดีย์วัดศรีสุพรรณ  ทั้งนี้ได้รับรายงานจากกรมศิลปากรว่า การตรวจสอบเบื้องต้นพบความเสียหายของเจดีย์องค์นอก ซึ่งเป็นสิ่งก่อสร้างใหม่ สร้างครอบทับเจดีย์องค์เก่าซึ่งเป็นเจดีย์ แบบล้านนา ซึ่งมีสถานะเป็นโบราณสถานที่ยังไม่ได้รับการขึ้นทะเบียน ผลของความเสียหายครั้งนี้ กระทบถึงเจดีย์ภายในที่เป็นโบราณสถานด้วย อีกทั้งยังทำให้พบโบราณสถานวัตถุ อาทิ พระธาตุสมมติพระพุทธรูป ที่บรรจุอยู่ในองค์เจดีย์   และยังเผยให้เห็นถึงสิ่งก่อสร้าง​ว่ามีโครงสร้าง​มากกว่า​ 1 สมัยอย่างชัดเจน​ โดยแกนกลางชั้นในสุดเป็นอิฐ​ขนาดที่นิยมสร้างศาสนสถาน​สมัยล้านนา​ สอด้วยดิน​ ส่วนชั้นที่ก่อเสริมด้านนอกภายหลัง​ อิฐจะมีขนาดค่อนข้าง​เล็ก​ลงและสอด้วยปูน​ สอดคล้องกับความทรงจำของคนในพื้นที่​ ที่ระบุว่าเดิมมีเจดีย์​องค์​เก่าตั้งอยู่​ ต่อมามีการบูรณะก่อเสริมมาเรื่อยๆ​ การบูรณะครั้งสำคัญ​ คือ​ ช่วงราว​ พ.ศ.​ 2518  ซึ่งแสดงถึงวัตถุร่วมสมัยล้านนาและร่วมสมัยปัจจุบัน​อย่างเห็​นได้ชัด
ทั้งนี้ กรมศิลปากร โดยสำนักศิลปากรที่ 7 เชียงใหม่ ได้เข้าไปดำเนินการเร่งด่วน ในวันที่ 30 กันยายน 2565 เพื่อสำรวจจัดทำบัญชีทะเบียนโบราณวัตถุที่พบ และมอบให้ทางวัดเก็บรักษาเพื่อป้องกันการสูญหาย  รวมถึงทำการสำรวจรูปทรงของเจดีย์องค์ในที่เป็นโบราณสถาน เพื่อหาแนวทางดำเนินการบูรณะ สำหรับเจดีย์องค์นอกจะได้หารือ และให้คำแนะนำกับทางวัดศรีสุพรรณเพื่อบูรณะให้มีรูปทรงที่เหมาะสมกับอัตลักษณ์ความเป็นล้านนาต่อไป โดยได้มอบหมายให้กรมศิลปากรได้รีบดำเนินการบูรณะอย่างเร่งด่วน ให้ถูกต้องตามหลักวิชาการ

ที่มา : https://www.thaigov.go.th/news/contents/details/59857