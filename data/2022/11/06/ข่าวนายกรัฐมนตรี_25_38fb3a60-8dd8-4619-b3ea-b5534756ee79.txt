รัฐบาลไทย-ข่าวทำเนียบรัฐบาล-นายกฯ เยี่ยมชมกิจกรรมประชาสัมพันธ์ “ทอดกฐินทั่วไทย ร่วมสืบทอดพระพุทธศาสนา 2565” เชิญชวนชาวพุทธร่วมกิจกรรมเทศกาลกฐิน สืบสานพระพุทธศาสนา


วันอังคารที่ 18 ตุลาคม 2565
พิมพ์
นายกฯ เยี่ยมชมกิจกรรมประชาสัมพันธ์ “ทอดกฐินทั่วไทย ร่วมสืบทอดพระพุทธศาสนา 2565” เชิญชวนชาวพุทธร่วมกิจกรรมเทศกาลกฐิน สืบสานพระพุทธศาสนา
นายกรัฐมนตรีเยี่ยมชมกิจกรรมประชาสัมพันธ์ “ทอดกฐินทั่วไทย ร่วมสืบทอดพระพุทธศาสนา 2565” เชิญชวนชาวพุทธร่วมกิจกรรมเทศกาลกฐิน สืบสานพระพุทธศาสนา
นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรีเผยว่า วันนี้ (18 ตุลาคม 2565) เวลา 08.30 น. ณ บริเวณโถงกลาง ตึกสันติไมตรี ทำเนียบรัฐบาล ก่อนการประชุมคณะรัฐมนตรี พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เยี่ยมชมบูทประชาสัมพันธ์ “ทอดกฐินทั่วไทย ร่วมสืบทอดพระพุทธศาสนา พุทธศักราช 2565” พร้อมรับชมการสาธิตขั้นตอนบางส่วนจากประเพณีจุลกฐิน การอิ้วหรือ อิดเม็ดฝ้าย เพื่อเเยกเม็ดฝ้ายเเละปุยฝ้ายออกจากกัน การกรอหรือผัดเส้นฝ้ายใส่หลอดกระสวยเพื่อนำไปทอผ้า สำหรับทำผ้ากฐิน โดยกลุ่มลาวครั่งวัดโพรงมะเดื่อ จากศูนย์เพื่อการเรียนรู้วัฒนธรรม วัดโพรงมะเดื่อ จังหวัดนครปฐม พร้อมตัวแทนนักเรียนจากชมรมวัฒนธรรมส่งเสริมเด็กและเยาวชนต้นแบบ โรงเรียนอนุบาลเมืองใหม่ชลบุรี และโรงเรียนมหาไถ่ศึกษาบ้านน้อยสามเหลี่ยม จังหวัดขอนแก่น พูดความเป็นมาของเทศกาลกฐิน โดยมีนายอิทธิพล คุณปลื้ม รัฐมนตรีว่าการกระทรวงวัฒนธรรม นำเยี่ยมชม พร้อมด้วยนายชัยพล สุขเอี่ยม ผู้ตรวจราชการกระทรวงวัฒนธรรม ผู้บริหาร ข้าราชการและเจ้าหน้าที่กระทรวงวัฒนธรรมร่วมกิจกรรมในครั้งนี้ด้วย
โอกาสนี้ นายกรัฐมนตรีได้ร่วมทำบุญปักเสาธงต้นกฐิน เพื่อเป็นการสืบทอดประเพณีการทอดกฐิน และรับมอบสื่อประชาสัมพันธ์ เนื่องในเทศกาลกฐินด้วย พร้อมเชิญชวนชาวพุทธร่วมกิจกรรมเทศกาลกฐิน สืบสานพระพุทธศาสนา รวมทั้งขอให้รักษาสืบสานประเพณีจุลกฐิน การอิ้วหรืออิดเม็ดฝ้าย เพื่อเเยกเม็ดฝ้ายเเละปุยฝ้ายออกจากกัน การกรอหรือผัดเส้นฝ้ายใส่หลอดกระสวยเพื่อนำไปทอผ้า สำหรับทำผ้ากฐินให้คงอยู่สืบไป เพราะเป็นการร่วมแรงร่วมใจหลอมรวมใจอันยิ่งใหญ่ ซึ่งเกิดจากพลังแห่งศรัทธา จนกระทั่งนำพาให้เกิดผ้าไตรจีวรอันบริสุทธิ์
ทั้งนี้ กระทรวงวัฒนธรรม (วธ.) โดยกรมการศาสนา (ศน.) ในฐานะหน่วยงานของรัฐที่มีหน้าที่ในการส่งเสริมคนไทยให้นำหลักธรรมทางศาสนามาใช้ให้เกิดความรู้คู่คุณธรรม และเสริมสร้างคุณธรรมจริยธรรมให้สังคมมีคุณภาพ เผยแพร่หลักธรรมสู่เยาวชนและประชาชน ประเพณีการทอดกฐินของพุทธศาสนิกชนไทยปฏิบัติสืบทอดตั้งแต่อดีตจนถึงปัจจุบัน คือ พระกฐินหลวง และ กฐินราษฎร์ โดยกฐินมีกำหนดระยะเวลาถวาย 1 เดือน และตามราชประเพณีทรงพระกรุณาโปรดเกล้าฯ พระราชทานผ้าพระกฐินให้ส่วนราชการ รัฐวิสาหกิจ องค์การ สมาคม มูลนิธิ บริษัทห้างร้าน และประชาชนทั่วไปที่มีจิตศรัทธาที่มาขอรับพระราชทานผ้าพระกฐิน นำไปถวายพระสงฆ์จำพรรษา ณ พระอารามหลวงทั่วราชอาณาจักรในกฐินกาล จำนวน 292 พระอาราม และวัดไทยในต่างประเทศ จำนวน 31 วัด ซึ่งในปี 2565 ได้กำหนดกฐินกาล เริ่มตั้งแต่วันอังคารที่ 11 ตุลาคม 2565 – วันอังคารที่ 8 พฤศจิกายน 2565 และกำหนดเริ่มพระกฐินหลวงตั้งแต่วันอังคารที่ 18 ตุลาคม 2565
สำหรับกฐินพระราชทาน เป็นผ้าพระกฐินที่พระบาทสมเด็จพระเจ้าอยู่หัวได้พระราชทานให้แก่ผู้กราบบังคมทูลขอพระราชทาน เพื่อน้อมนำไปถวายยังพระอารามหลวงต่าง ๆ นอกเหนือจากพระอารามหลวงสำคัญที่ทรงกำหนดไว้ จำนวน 18 พระอาราม เนื่องจากปัจจุบันพระอารามหลวงมีจำนวนมาก จึงเปิดโอกาสให้กระทรวง กรม และหน่วยงานต่าง ๆ ตลอดจนคณะบุคคลหรือบุคคลทั่วไปที่สมควรขอรับพระราชทานผ้ากฐินไปถวาย และผู้ที่ได้รับพระราชทานจะเพิ่มไทยธรรม เพื่อถวายพระราชกุศลตามกำลังศรัทธาของตนก็ได้ โดยกรมการศาสนาขอพระราชทานพระบรมราชานุญาตจัดผ้าพระกฐินพระราชทานและบริวารพระกฐิน ให้แก่กระทรวง กรม หน่วยงาน ตลอดจนคณะบุคคลหรือบุคคลทั่วไปที่ขอรับพระราชทาน ดังนั้น หากกระทรวง กรม คณะบุคคลหรือบุคคลทั่วไปมีความประสงค์จะขอรับพระราชทานผ้ากฐินไปถวาย ณ พระอารามหลวงในปี พ.ศ. 2565 สามารถดูรายละเอียดเพิ่มเติมได้ที่เว็บไซต์กรมการศาสนา www.dra.go.th
หรือติดต่อสอบถามได้ที่หมายเลขโทรศัพท์ 02 2209 3721 ได้ในวันและเวลาราชการ.
-----------------

ที่มา : https://www.thaigov.go.th/news/contents/details/60553