รัฐบาลไทย-ข่าวทำเนียบรัฐบาล-รมว.กห.รุดลงพื้นที่อยุธยา สั่งกำลังและเครื่องมือช่าง หนุนเสริมป้องเมืองเก่า รับมือมวลน้ำเจ้าพระยาเพิ่ม


วันศุกร์ที่ 2 กันยายน 2565
รมว.กห.รุดลงพื้นที่อยุธยา สั่งกำลังและเครื่องมือช่าง หนุนเสริมป้องเมืองเก่า รับมือมวลน้ำเจ้าพระยาเพิ่ม
พล.อ.คงชีพ ตันตระวาณิชย์ โฆษก กห. เปิดเผยว่า เมื่อ 0900 พล.อ.ประยุทธ์ จันทร์โอชา รมว.กห. พร้อม รมช.กห.และ ปล.กห. ได้เดินทางลงพื้นที่ จว.พระนครศรีอยุธยา ติดตามสถานการณ์แม่น้ำเจ้าพระยาและการปฏิบัติงานของศูนย์บรรเทาสาธารณภัย กห.และเหล่าทัพในพื้นที่
โดยเดินทางไปยังวัดกษัตราธิราชเจ้า รับฟังสถานการณ์น้ำแม่น้ำเจ้าพระยาและอุทกภัยที่เกิดขึ้นในพื้นที่ รวมทั้งการเตรียมการป้องกันสถานที่สำคัญๆ ชุมชนและการรับมือกับปริมาณน้ำในแม่น้ำที่เพิ่มขึ้น ก่อนที่จะเดินทางต่อไปสังเกตการณ์สถานการณ์น้ำและการสนับสนุนของหน่วยทหารในพื้นที่พระเจดีย์ศรีสุริโยทัย และพื้นที่บริเวณพระตำหนักสิริยาลัย พร้อมทั้งตรวจเยี่ยมและให้กำลังใจการปฏิบัติงานของเจ้าหน้าที่ทหาร รวมทั้งหน่วยงานต่างๆในพื้นที่
พล.อ.ประยุทธ์’ ได้ย้ำแสดงความขอบคุณกำลังทหาร รวมไปถึงครอบครัว จาก 9 กองพันทหาร ที่หนุนเสริมเข้าช่วยสนับสนุนป้องกันน้ำท่วม จว.พระนครศรีอยุธยา รวมทั้งขอบคุณเจ้าหน้าที่และจิตอาสาจากทุกหน่วยงาน ที่สนับสนุนการปฏิบัติงานร่วมดูแลปกป้องสถานที่สำคัญทางประวัติศาสตร์และโบราณสถาน โดยเน้นย้ำ หัวใจการทำงาน คือ การทำหน้าที่ให้สำเร็จ มีความปลอดภัยและประชาชนมีความสุข
พร้อมย้ำขอให้ประสานทำงานร่วมกับฝ่ายปกครองต่อเนื่องไปโดยใกล้ชิด ในการดูแลชุมชนและแก้ปัญหาความเดือดของประชาชน โดยให้ติดตามสถานการณ์น้ำ เฝ้าระวังแจ้งเตือน พร้อมทั้งเตรียมกำลังพลและเครื่องมือช่าง เข้าหนุนเสริมช่วยแก้ปัญหาวิกฤตในแต่ละพื้นที่ให้ทันกับสถานการณ์ โดยหากจำเป็น ต้องเตรียมพร้อมอพยพประชาชนไปยังพื้นที่ปลอดภัยที่จัดเตรียมไว้ เพื่อความปลอดภัยในชีวิตและลดความเสียหายที่เกิดขึ้น ทั้งนี้ขอให้คงกำลังหลักหมุนเวียนสนับสนุนแผนการปฏิบัติในพื้นที่เสี่ยงต่อเนื่องไป จนกว่าวิกฤตอุทกภัยจะคลี่คลาย
#สำนักงานปลัดกระทรวงกลาโหม #กองบัญชาการกองทัพไทย #กองทัพบก #กองทัพเรือ #กองทัพอากาศ #สำนักงานตำรวจแห่งชาติ

ที่มา : https://www.thaigov.go.th/news/contents/details/58741