รัฐบาลไทย-ข่าวทำเนียบรัฐบาล-ไทย - ญี่ปุ่น ยกระดับความร่วมมือพัฒนาด้านการเกษตรในอนาคต


วันพุธที่ 21 กันยายน 2565
ไทย - ญี่ปุ่น ยกระดับความร่วมมือพัฒนาด้านการเกษตรในอนาคต
ไทย - ญี่ปุ่น ยกระดับความร่วมมือพัฒนาด้านการเกษตรในอนาคต
นายสมชวน รัตนมังคลานนท์ รองปลัดกระทรวงเกษตรและสหกรณ์ และนายมะซึโมโตะ มาซาโอะ (Mr.Matsumoto Masao)ที่ปรึกษารัฐมนตรีว่าการกระทรวงเกษตร ป่าไม้ และประมงร่วมหารือและชี้แจงเกี่ยวกับกรอบดำเนินงานความร่วมมือตามแถลงการณ์ร่วมว่าด้วยการผลิตทางการเกษตรและระบบอาหารที่ยั่งยืน (Joint Statement on Sustainable Agricultural Production and Food System )โดยมี ผู้แทนหน่วยงานในสังกัดกระทรวงเกษตรและสหกรณ์ เข้าร่วม
เปิดเผยภายหลังการประชุมระดับเจ้าหน้าที่อาวุโสของการประชุมรัฐมนตรีอาเซียนด้านการเกษตรและป่าไม้กับเจ้าหน้าที่อาวุโสของจีน ญี่ปุ่น และสาธารณรัฐเกาหลี (SOM-AMAF Plus Three) ครั้งที่ 21 ระหว่างวันที่ 23 – 24 สิงหาคม 2565 โดย ดร.ทองเปลว กองจันทร์ ปลัดกระทรวงเกษตรและสหกรณ์ เร่งรัดให้นายสมชวน รัตนมังคลานนท์ รองปลัดกระทรวงเกษตรและสหกรณ์ หารือเพิ่มเติมกับนายมะซึโมโตะ มาซาโอะ ที่ปรึกษารัฐมนตรีว่าการกระทรวงเกษตร ป่าไม้ และประมง ต่อความร่วมมือของฝ่ายญี่ปุ่นกับประเทศสมาชิกอาเซียน (Japan’s proposal of its cooperation for ASEAN Member States) ในการปฏิรูประบบเกษตรและอาหาร ที่มีการนำเสนอในที่ประชุมดังกล่าว
สำหรับการหารือในครั้งนี้ เพื่อแลกเปลี่ยนข้อคิดเห็นต่อแนวทางการเสริมสร้างการปฏิรูประบบเกษตรและอาหารของภูมิภาคอาเซียน ภายใต้ความร่วมมือด้านการเกษตรและระบบอาหารที่ยั่งยืนระหว่างญี่ปุ่น-อาเซียน ครอบคลุมประเด็นต่าง ๆ อาทิ การเสริมสร้างความมั่นคงทางด้านอาหารและการพัฒนาระบบอาหารที่สามารถรับมือกับการเปลี่ยนแปลงและมีความยั่งยืน การส่งเสริมเกษตรอัจฉริยะและเกษตรดิจิทัล และการส่งเสริมการทำการเกษตรที่ลดปัญหาและปรับตัว ต่อการเปลี่ยนแปลงสภาพภูมิอากาศ เพื่อให้เป็นไปตามนโยบาบ BCG ของกระทรวงเกษตรและสหกรณ์ และยุทธศาสตร์ด้านระบบอาหารยั่งยืนของญี่ปุ่น (MeaDRI)
นายสมชวนฯกล่าวว่า ในปี 2566 อาเซียน-ญี่ปุ่น จะเฉลิมฉลองการครบรอบความสัมพันธ์ 50 ปี โดยรัฐมนตรีว่าการกระทรวงเกษตร ป่าไม้ และประมงญี่ปุ่น มีดำริที่จะยกระดับความร่วมมือด้านการเกษตรกับประเทศสมาชิกอาเซียน โดยเฉพาะกับประเทศไทย ผ่านโครงการความร่วมมือต่าง ๆ ได้แก่โครงการความร่วมมือระหว่างภาครัฐบาลและเอกชน และโครงการเสริมสร้างการใช้เทคโนโลยีเกษตรอัจฉริยะ ซึ่งนายมะซึโมโตะฯ ได้ขอให้ฝ่ายไทยผลักดันความร่วมมือดังกล่าวในการประชุมรัฐมนตรีอาเซียนด้านการเกษตรและป่าไม้กับรัฐมนตรีของจีน ญี่ปุ่น และสาธารณรัฐเกาหลี ครั้งที่ 22 (22ndAMAF Plus Three)ที่จะจัดขึ้นในเดือน 2566 นี้ นอกจากนี้ ข้อเสนอความร่วมมือของฝ่ายญี่ปุ่นเป็นประโยชน์ต่อการดำเนินงานด้านการพลิกโฉมระบบเกษตรและอาหารของไทยเป็นอย่างมาก อย่างไรก็ตาม เพื่อให้ประเทศไทย
ได้รับประโยชน์สูงสุด กระทรวงเกษตรและสหกรณ์จะเป็นที่จะต้องหารือและศึกษารายละเอียดเนื้อหาของข้อเสนอของฝ่ายญี่ปุ่นให้ถี่ถ้วนต่อไป

ที่มา : https://www.thaigov.go.th/news/contents/details/59512