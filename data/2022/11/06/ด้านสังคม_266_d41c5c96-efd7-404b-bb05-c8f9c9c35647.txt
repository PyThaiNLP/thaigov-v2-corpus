รัฐบาลไทย-ข่าวทำเนียบรัฐบาล-สธ. ห่วง “พนักงานราชการ-พกส.-ลูกจ้าง” รพ.สต.ที่ถ่ายโอน อบจ. ยังวางแนวทางจ้างไม่เสร็จ อาจไม่ได้รับเงินเดือน กำชับ สสจ.ติดตามไม่ให้รับผลกระทบ


วันศุกร์ที่ 21 ตุลาคม 2565
สธ. ห่วง “พนักงานราชการ-พกส.-ลูกจ้าง” รพ.สต.ที่ถ่ายโอน อบจ. ยังวางแนวทางจ้างไม่เสร็จ อาจไม่ได้รับเงินเดือน กำชับ สสจ.ติดตามไม่ให้รับผลกระทบ
กระทรวงสาธารณสุข เผย ถ่ายโอน รพ.สต.เพิ่มที่ “ขอนแก่น” รวมเป็น 9 จังหวัด 825 แห่ง ข้าราชการ/ลูกจ้างประจำช่วงเปลี่ยนผ่าน อาจได้เงินเดือนช้ากว่าปกติ ห่วงกลุ่มพนักงานราชการ/พกส./ลูกจ้างชั่วคราว อบจ.ยังทำแนวทางการจ้างไม่เสร็จ
กระทรวงสาธารณสุข เผย ถ่ายโอน รพ.สต.เพิ่มที่ “ขอนแก่น” รวมเป็น 9 จังหวัด 825 แห่ง ข้าราชการ/ลูกจ้างประจำช่วงเปลี่ยนผ่าน อาจได้เงินเดือนช้ากว่าปกติ ห่วงกลุ่มพนักงานราชการ/พกส./ลูกจ้างชั่วคราว อบจ.ยังทำแนวทางการจ้างไม่เสร็จ อาจทำให้มีปัญหาการจ่ายเงินเดือน ให้สำนักงานสาธารณสุขจังหวัดเร่งประสานติดตาม เพื่อไม่ให้ลูกจ้างได้รับผลกระทบ
วันนี้ (21 ตุลาคม 2565) ที่กระทรวงสาธารณสุข นพ.พงศ์เกษม ไข่มุกด์ รักษาราชการแทนรองปลัดกระทรวงสาธารณสุข ได้รับมอบหมายจาก นพ.โอภาส การย์กวินพงศ์ ปลัดกระทรวงสาธารณสุขประชุมคณะกรรมการศูนย์ปฏิบัติการเพื่อรองรับการถ่ายโอนภารกิจสถานีอนามัยเฉลิมพระเกียรติ 60 พรรษานวมินทราชินี (สอน.) และโรงพยาบาลส่งเสริมสุขภาพตำบล (รพ.สต.) ให้แก่องค์การบริหารส่วนจังหวัด ครั้งที่ 1/2565 โดยมี ผู้บริหารกระทรวงสาธารณสุขและหน่วยงานที่เกี่ยวข้องเข้าประชุม
นพ.พงศ์เกษม กล่าวว่า ความคืบหน้าการถ่ายโอนภารกิจ สอน.และ รพ.สต. ให้ อบจ. ขณะนี้มีการถ่ายโอนเพิ่มขึ้นอีก 1 จังหวัด คือ ขอนแก่น รวมมีการถ่ายโอนแล้ว 9 จังหวัด 825 แห่ง ได้แก่ ภูเก็ต 12 แห่ง, สกลนคร 142 แห่ง, นครปฐม 36 แห่ง, ศรีสะเกษ 117 แห่ง, ระยอง 40 แห่ง, ปราจีนบุรี 94 แห่ง, เชียงราย 118 แห่ง, นนทบุรี 18 แห่ง และขอนแก่น 248 แห่ง ซึ่งด้านการจัดบริการประชาชนขณะนี้ยังไม่ได้รับรายงานว่ามีปัญหา แต่ด้านบุคลากรยังมีประเด็นที่น่าเป็นห่วง ได้แก่ กลุ่มข้าราชการและลูกจ้างประจำ ซึ่งมีคำสั่งโอนแล้วตั้งแต่ 2 ตุลาคม 2565 และสำนักงบประมาณได้จัดสรรเงินเดือนไปให้ อบจ. ตั้งเบิกแล้ว แต่ช่วงเปลี่ยนผ่านอาจจะมีความล่าช้าในการเบิกจ่าย ทำให้ได้รับเงินเดือนช้ากว่าปกติ ส่วนกลุ่มพนักงานราชการ พนักงานกระทรวงสาธารณสุข (พกส.) และลูกจ้างชั่วคราว ซึ่งเป็นการทำสัญญาจ้างงาน อบจ.ยังอยู่ระหว่างการวางแนวทางการจ้าง จึงอาจมีปัญหาในการเบิกจ่ายเงินเดือน/ค่าจ้าง ทำให้ไม่ได้รับเงินเดือนได้ ปลัดกระทรวงสาธารณสุขได้กำชับให้สำนักงานสาธารณสุขจังหวัดทุกแห่งเร่งรัดติดตามการดำเนินการของ อบจ. เพื่อไม่ให้บุคลากรกลุ่มดังกล่าวได้รับผลกระทบแล้ว โดยให้ยึดตามกฎหมาย ระเบียบ และข้อปฏิบัติที่เกี่ยวข้องอย่างเคร่งครัด
นพ.พงศ์เกษมกล่าต่อว่า สำหรับกลุ่มข้าราชการที่ตำแหน่งอยู่ในโรงพยาบาลและขอไปช่วยราชการที่รพ.สต./สอน.ที่ถ่ายโอนไปสังกัด อบจ. อาจไม่สามารถตัดโอนตำแหน่งไปได้ เพราะภารกิจเดิมไม่ใช่การบริการปฐมภูมิ หากประสงค์จะโอนไป อบจ. ขอให้โอนไปในตำแหน่งที่ อบจ. กำหนดไว้แล้ว ตามขั้นตอนการโอนปกติ ทั้งนี้ หากมีปัญหาใดๆ ในการถ่ายโอน สามารถแจ้งศูนย์ประสานการถ่ายโอนภารกิจฯ ประจำสำนักงานสาธารณสุขจังหวัด เพื่อช่วยประสานอบจ.แก้ไขปัญหาโดยเร็วต่อไป
*********************************************** 21 ตุลาคม 2565

ที่มา : https://www.thaigov.go.th/news/contents/details/60730