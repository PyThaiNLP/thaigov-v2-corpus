รัฐบาลไทย-ข่าวทำเนียบรัฐบาล-รัฐมนตรี อว. ปาฐกถาพิเศษในหัวข้อ “ชีวิตคือโอกาส” เพิ่มพูนความรู้และประสบการณ์ ภายใต้สถานการณ์ที่มีการเปลี่ยนแปลง


วันจันทร์ที่ 5 กันยายน 2565
รัฐมนตรี อว. ปาฐกถาพิเศษในหัวข้อ “ชีวิตคือโอกาส” เพิ่มพูนความรู้และประสบการณ์ ภายใต้สถานการณ์ที่มีการเปลี่ยนแปลง
รัฐมนตรี อว. ปาฐกถาพิเศษในหัวข้อ “ชีวิตคือโอกาส” เพิ่มพูนความรู้และประสบการณ์ ภายใต้สถานการณ์ที่มีการเปลี่ยนแปลง
เมื่อวันที่ 22 กรกฎาคม 2565 ศ.(พิเศษ) ดร.เอนก เหล่าธรรมทรรศน์ รัฐมนตรีว่าการกระทรวงการอุดมศึกษา วิทยาศาสตร์ วิจัยและนวัตกรรม (รมว.อว.) ได้รับเกียรติกล่าวปาฐกถาพิเศษในหัวข้อ “ชีวิตคือโอกาส” ณ ห้องโถงชั้น  6 อาคารสถาบันสารสนเทศทรัพยากรน้ำ (สสน.) โดยมี ดร.สุทัศน์ วีสกุล ผู้อำนวยการสถาบันสารสนเทศทรัพยากรน้ำ พร้อมคณะผู้บริหารและเจ้าหน้าที่ร่วมเข้าฟังเพื่อเป็นการเพิ่มพูนความรู้และประสบการณ์ ในเรื่องการคิดเชิงบวก การสร้างโอกาส การรู้เท่าทันการใช้ชีวิต นำไปสู่การพัฒนาตนเอง หน่วยงาน และประเทศชาติ ภายใต้สถานการณ์ที่มีการเปลี่ยนแปลงอยู่ตลอดเวลา
.  .
รมว.อว. ได้กล่าวปาฐกถา ใจความโดยสังเขปว่า ชีวิต การงาน เหตุการณ์ คือโอกาส ความเคยชินจากวัฒนธรรมองค์กร ครอบครัว และประเทศ ส่งผลให้เรามองเรื่องใดเรื่องหนึ่งเป็นปัญหา การคิดที่ดีที่สุดคือการคิดที่ปราศจากอารมณ์ ไร้การปรุงแต่ง เมื่อไรที่เราคิดเรื่องใดก็ตามแล้วรู้สึกเสียกำลังใจ ต้องรีบเปลี่ยนวิธีคิด เปลี่ยนปัญหานั้นเป็นโอกาส เพราะชีวิตคือการสะสมความสำเร็จ เก็บเอาความผิดพลาดมาเป็นบทเรียนเพื่อพัฒนาและก้าวต่อไป ต้องคิดเสมอว่าอย่าปล่อยให้ชีวิตผ่านไปอย่างไร้ความหมาย มุ่งหวังให้ตนเองมีชีวิตที่ยืนยาว สุขภาพดี และมีความสุข โดยถือหลักว่าเราอยู่บนความเป็นความตาย อย่าใช้ชีวิตอย่างประมาท เพราะทุกชีวิตมีข้อจำกัด ไม่มีใครจะมีชีวิตอยู่ตลอดไป รมว.อว.ได้นำหลักการเปลี่ยนปัญหาเป็นโอกาสมาเป็นแนวทางในการบริหารกระทรวง อว. เปลี่ยนวิกฤตที่เกิดจากการแพร่ระบาดของโรค COVID-19 เป็นโอกาสในการพัฒนาองค์กรและประเทศชาติ ประชาชนไทยหลายคนรู้จัก กระทรวง อว. ผ่านการร่วมเป็นส่วนหนึ่งในการช่วยเหลือประชาชน โดย กระทรวง อว. ผันกระทรวงให้เป็นกระทรวงแห่งการจ้างงานผ่านโครงการ U2T มหาวิทยาลัยสู่ตำบล สร้างงาน สร้างรายได้ให้ชุมชน เกิดการจ้างงานกว่า 70,000 รายต่อปี เกิดโรงพยาบาลสนามช่วยเหลือประชาชนไทย ให้สามารถรอดพ้นวิกฤตไปด้วยกัน พร้อมกันนั้นเหตุการณ์นี้ยังแสดงให้เห็นศักยภาพและความสามัคคีของประชาชนไทย ที่มีการร่วมกันพัฒนานวัตกรรมต่าง ๆ เพื่อป้องกันและแก้ไขโรคแพร่ระบาดนี้ ทั้งห้องความดันลบ วัคซีน และเทคโนโลยีอื่น ๆ ซึ่งเป็นที่ต้องการอย่างมากในช่วงเวลาที่ผ่านมา ถือเป็นการยกระดับการจัดการด้านชีวภาพอย่างเป็นรูปธรรม ทั้งนี้ยังกล่าวเสริมอีกว่า กำลังใจคือสิ่งที่สำคัญที่สุด อย่าย่อท้อกับปัญหาและอุปสรรค เพราะความสำเร็จไม่ได้มีให้กับผู้ที่ท้อแท้

ที่มา : https://www.thaigov.go.th/news/contents/details/58814