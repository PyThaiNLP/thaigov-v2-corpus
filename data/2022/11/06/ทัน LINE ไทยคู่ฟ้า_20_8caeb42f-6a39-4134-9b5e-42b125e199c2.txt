รัฐบาลไทย-ข่าวทำเนียบรัฐบาล-ครม. ไฟเขียวให้ ทอท. รับผิดชอบดูแล 3 ท่าอากาศยาน “อุดรธานี - บุรีรัมย์ - กระบี่” สู่การเป็น Cluster การขนส่งทางอากาศ


วันจันทร์ที่ 5 กันยายน 2565
ครม. ไฟเขียวให้ ทอท. รับผิดชอบดูแล 3 ท่าอากาศยาน “อุดรธานี - บุรีรัมย์ - กระบี่” สู่การเป็น Cluster การขนส่งทางอากาศ
.....
ที่ประชุม ครม. (30 ส.ค. 65) เห็นชอบให้บริษัทท่าอากาศยานไทย จำกัด (มหาชน) หรือ ทอท. เป็นผู้รับผิดชอบดูแลและบริหารจัดการท่าอากาศยานใน 3 จังหวัด คือ จ.อุดรธานี จ.บุรีรัมย์ และ จ.กระบี่ แทนกรมท่าอากาศยาน
.
โดย ทอท. ได้กำหนดแผนพัฒนาท่าอากาศยานทั้ง 3 แห่ง มีวงเงินลงทุนประมาณ 9,199.90 ล้านบาท (กรณีท่าอากาศยานพังงา เปิดให้บริการในปี 74) หรือวงเงินลงทุนรวม 10,471 ล้านบาท (กรณีท่าอากาศยานพังงาไม่เปิดให้บริการ) โดยจุดเด่นของท่าอากาศยานทั้ง 3 แห่ง มีดังนี้
.
-ท่าอากาศยานอุดรธานี มีบทบาทสำคัญในการเป็นท่าอากาศยานหลักที่ทำหน้าที่เป็น Gateway ในภาคตะวันออกเฉียงเหนือตอนบน สู่การเป็นท่าอากาศยานระดับภาค และท่าอากาศยานศูนย์กลางรองในอนาคต
.
-ท่าอากาศยานบุรีรัมย์ มีหน้าที่เป็นท่าอากาศยานรองในภาคตะวันออกเฉียงเหนือตอนล่าง เพื่อรองรับนโยบายสนับสนุนจากทางภาครัฐด้านการท่องเที่ยวและกีฬา
.
-ท่าอากาศยานกระบี่ มีความได้เปรียบทางภูมิศาสตร์ ตั้งอยู่กึ่งกลางของจังหวัดฝั่งอันดามันและฝั่งอ่าวไทย สามารถตอบสนองนโยบายด้านการท่องเที่ยว และจะช่วยบรรเทาปัญหาความแออัดของท่าอากาศยานภูเก็ต รวมทั้งรองรับการเดินทางในรูปแบบอากาศยานส่วนตัวที่จะมีมากขึ้นในอนาคต
.
ทั้งนี้ การให้ ทอท. เข้าไปเป็นผู้รับผิดชอบนั้น มุ่งให้เกิดการพัฒนาระบบท่าอากาศยานของประเทศในรูปแบบ Cluster ด้านการขนส่งทางอากาศ ซึ่งเป็นปัจจัยสำคัญในการขับเคลื่อนการขนส่งทางอากาศของประเทศไทย
.
อ่านเพิ่มเติม คลิก https://www.thaigov.go.th/news/contents/details/58609
#ไทยคู่ฟ้า #ร่วมต้านโควิด19
-------------------

ที่มา : https://www.thaigov.go.th/news/contents/details/58865