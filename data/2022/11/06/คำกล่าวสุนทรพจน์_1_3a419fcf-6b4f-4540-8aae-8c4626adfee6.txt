รัฐบาลไทย-ข่าวทำเนียบรัฐบาล-ถ้อยแถลง พลเอก ประวิตร วงษ์สุวรรณ เนื่องในโอกาสการประชุมระดับผู้นำว่าด้วยการพลิกโฉมการศึกษา


วันอังคารที่ 20 กันยายน 2565
ถ้อยแถลง พลเอก ประวิตร วงษ์สุวรรณ เนื่องในโอกาสการประชุมระดับผู้นำว่าด้วยการพลิกโฉมการศึกษา
ถ้อยแถลง
พลเอก ประวิตร วงษ์สุวรรณ
เนื่องในโอกาสการประชุมระดับผู้นำว่าด้วยการพลิกโฉมการศึกษา
ถ้อยแถลง
พลเอก ประวิตร วงษ์สุวรรณ
เนื่องในโอกาสการประชุมระดับผู้นำว่าด้วยการพลิกโฉมการศึกษา
(Transforming Education Summit 2022: TES)
ในวันจันทร์ที่ 19 กันยายน 2565
...............................................................................
ท่าน ผู้นำประเทศ
ท่าน เลขาธิการ สหประชาชาติ
และ ผู้มีเกียรติ ทุกท่าน
ในนามของรัฐบาลไทย ผมขอขอบคุณท่านเลขาธิการสหประชาชาติ ที่ได้จัดการประชุมระดับผู้นำว่าด้วยการพลิกโฉมการศึกษา ซึ่งสอดรับกับสถานการณ์การแพร่ระบาดของโควิด-19 ที่ส่งผลกระทบต่อภาคการศึกษาอย่างเป็นที่ประจักษ์ ผมจึงมั่นใจว่าการประชุมในครั้งนี้ จะเป็นโอกาสดีที่ผู้นำของแต่ละประเทศ จะได้แสดงวิสัยทัศน์และแลกเปลี่ยน ประสบการณ์เพื่อนำไปสู่การดำเนินงานให้บรรลุตามเป้าหมายการพัฒนาที่ยั่งยืน เป้าหมายที่ 4
ประเทศไทยให้ความสำคัญกับการศึกษามาโดยตลอด เนื่องจากเป็นพื้นฐานของการพัฒนากำลังคนและประเทศ ในภาพรวม โดยได้บรรจุการพัฒนาการศึกษาไว้ในแผนงานสำคัญของประเทศที่มุ่งเน้นการพัฒนา 3 ด้านหลัก ได้แก่ ผู้เรียนรู้ ผู้สอน และ ระบบการศึกษา ผ่านการใช้ประโยชน์ทางเทคโนโลยี และนวัตกรรม ประเทศไทยจึงสนับสนุนหัวข้อการดำเนินงานหลักที่สหประชาชาติ ได้นำเสนอในการพลิกโฉมการศึกษาภายใต้สถานการณ์ โควิด-19ประเทศไทย มุ่งมั่นในการสร้างหลักประกันการกลับเข้าสู่การเรียนอย่างปลอดภัยสำหรับทุกคน โดยกำหนด มาตรการที่เหมาะสมเพื่อรักษามาตรฐานและคุณภาพของระบบการศึกษา
ขณะเดียวกันในโลกปัจจุบัน ทุกอย่างเปลี่ยนแปลงอย่างรวดเร็ว เราจำเป็นต้องตระหนักว่า ความรู้ และทักษะที่มอบให้แก่ผู้เรียนนั้น มีความจำเป็นต่อการทำงานในอนาคต  รัฐบาลไทยจึงส่งเสริมความร่วมมือกับภาคเอกชนในการปรับปรุง หลักสูตร การเรียนการสอน ให้สอดรับกับความคาดหวังของนายจ้าง
ประการสำคัญ รัฐบาลได้ส่งเสริมความร่วมมือกับสถาบันการศึกษาในต่างประเทศเพื่อพัฒนาการศึกษาที่ตอบสนองต่อความต้องการของนักลงทุนต่างชาติในประเทศไทยด้วย
นอกจากนี้ รัฐบาลไทยยังได้ตระหนักถึงความจำเป็นในการลดภาระของผู้เรียนและเพิ่มขีดความสามารถให้แก่ สถาบันการศึกษา โดยการเพิ่มเงินอุดหนุนรายหัวสำหรับค่าใช้จ่ายจำเป็นพื้นฐาน ซึ่งแสดงให้เห็นถึงการส่งเสริม การลงทุนด้านการศึกษาที่เพียงพอ เท่าเทียม ยุติธรรม โปร่งใส และสอดคล้องกับการเปลี่ยนแปลง
ประเด็นสำคัญ อีกประการหนึ่ง คือ การพัฒนาครู ให้สามารถใช้ทักษะด้านการสอนเชิงนวัตกรรมและมีความสร้างสรรค์ที่เน้นผู้เรียนเป็นศูนย์กลางเพื่อให้ครูสามารถดูแลห้องเรียนที่มีสภาพแวดล้อม ที่หลากหลายได้
รัฐบาลไทย ส่งเสริมการพัฒนาการเรียนรู้เพื่อปวงชน และเตรียมความพร้อมให้ผู้เรียน สามารถใช้ชีวิตในโลกยุคดิจิทัล ภายใต้ความเป็นศูนย์กลางของผู้เรียน รวมทั้งมุ่งเน้นการเข้าถึงการศึกษาออนไลน์อย่างครอบคลุม เสมอภาค โดยไม่มีค่าใช้จ่าย ผ่านแพลตฟอร์ม
ที่เปิดให้เข้าถึงได้โดยทั่วไป
สุดท้ายนี้ ผมขอเน้นย้ำความมุ่งมั่นของประเทศไทยในการทำงานร่วมกับสหประชาชาติและประเทศสมาชิกเพื่อยกระดับคุณภาพการศึกษาผ่านการพลิกโฉมการศึกษา
ขอบคุณครับ

ที่มา : https://www.thaigov.go.th/news/contents/details/59437