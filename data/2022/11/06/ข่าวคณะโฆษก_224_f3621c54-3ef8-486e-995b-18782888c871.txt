รัฐบาลไทย-ข่าวทำเนียบรัฐบาล-อย่าหลงเชื่อ แอบอ้าง อนุทิน-ศักดิ์สยาม กว้านซื้อพืชกระท่อม เตือนภัย หลอกปลูกพืชกระท่อมระบาด แนะเกษตรกรศึกษาข้อมูลอย่างรอบคอบก่อนลงทุน


วันศุกร์ที่ 23 กันยายน 2565
พิมพ์
อย่าหลงเชื่อ แอบอ้าง อนุทิน-ศักดิ์สยาม กว้านซื้อพืชกระท่อม เตือนภัย หลอกปลูกพืชกระท่อมระบาด แนะเกษตรกรศึกษาข้อมูลอย่างรอบคอบก่อนลงทุน
อย่าหลงเชื่อ แอบอ้าง อนุทิน-ศักดิ์สยาม กว้านซื้อพืชกระท่อม เตือนภัย หลอกปลูกพืชกระท่อมระบาด แนะเกษตรกรศึกษาข้อมูลอย่างรอบคอบก่อนลงทุน
เมื่อวันที่ 23 ก.ย.65 น.ส.ไตรศุลี ไตรสรณกุล รองโฆษกประจําสํานักนายกรัฐมนตรี เปิดเผยว่า จากกรณีสื่อมวลชนนำเสนอข่าวประชาชนหลายรายแจ้งความดำเนินคดีกับหญิงรายหนึ่งอายุประมาณ 40 ปี อ้างตนเป็นเจ้าหน้ารัฐ สังกัดกรมส่งเสริมการเกษตร กระทรวงเกษตรและสหกรณ์ หลอกลวงรับซื้อต้นกระท่อม เพื่อส่งให้รัฐมนตรีในรัฐบาล ทั้งนายอนุทิน ชาญวีรกูล รองนายกรัฐมนตรีและ รมว.สาธารณสุข และนายศักดิ์สยาม ชิดชอบ รมว คมนาคม  ขอเรียนว่า พฤติกรรมดังกล่าวเป็นการหลอกลวงประชาชน ขออย่าหลงเชื่อ โดยยืนยันว่าทั้ง 2 รัฐมนตรีไม่มีส่วนเกี่ยวข้องใดๆกับการกระทำดังกล่าว ขอให้ประชาชนระมัดระวัง อย่าตกเป็นเหยื่อของมิจฉาชีพ ที่อาจส่งผลให้สูญเสียทรัพย์สินได้
"รัฐมนตรี 2 ท่านไม่มีนโยบายหรือสั่งการให้ใครไปรับซื้อต้นกระท่อม เช่นเดียวกับรัฐบาล ไม่มีนโยบาย ให้เจ้าหน้าที่รัฐหรือข้าราชการ ออกไปรวบรวมพืชกระท่อมในจำนวนมากเพื่อการส่งออก หรือการอุตสาหกรรม โดยการปลูก ค้าขาย หรือประกอบธุจกิจเกี่ยวกับพืชกระท่อมนั้น เป็นสิทธิที่ประชาชนสามารถทำได้ภายใต้กรอบกฎหมาย ซึ่งภาครัฐพร้อมสนับสนุนและอำนวยความสะดวก แต่ให้พึงระวังกลุ่มผู้ฉวยโอกาส อ้างตนเป็นเจ้าหน้าที่รัฐหลอกลวงเกษตรกรด้วยวิธีการต่างๆ ซึ่งระบาดอย่างแพร่หลายในเวลานี้" น.ส.ไตรศุลี กล่าว
น.ส.ไตรศุลี กล่าวว่า ช่วงเวลานี้พืชเศษฐกิจหลายชนิดกำลังได้รับความสนใจ ส่งผลให้เกิดการฉวยโอกาสของกลุ่มมิจฉาชีพ เช่นไม่นานมานี้ มีการส่งผลข้อมูลในโลกออนไลน์ ว่าใครที่สนใจปลูกกระท่อมสามารถลงทะเบียน เพื่อขอรับเงินสนับสนุนจากรัฐบาล 3,500-5,000 บาท/ไร่ โดยสำนักงานเศรษฐกิจการเกษตรกร กระทรวงเกษตรฯ ยืนยันแล้วว่า ไม่มีนโยบายเช่นนั้น
นอกจากนี้ ยังพบปัญหาระหว่างนายทุนกับเกษตรกร ที่มีข้อตกลงในการทำสัญญาปลูกพืชกระท่อม โดยเป็นการหลอกให้เกษตรกรปลูกเพื่อนำส่งบริษัทเอกชน แต่สุดท้ายก็ไม่เป็นไปตามข้อตกลง ทำให้เกษตรกรต้องเสียค่าต้นกล้า แต่ไม่มีการรับซื้อผลผลิตจริง ดังนั้น ขอให้ประชาชนได้ศึกษาข้อมูลก่อนการลงทุน สำหรับเกษตรกรที่สนใจลงทุนปลูกต้นกระท่อม ขอให้มีการวางแผนเพื่อตัดสินใจในการปลูกอย่างรอบคอบ

ที่มา : https://www.thaigov.go.th/news/contents/details/59584