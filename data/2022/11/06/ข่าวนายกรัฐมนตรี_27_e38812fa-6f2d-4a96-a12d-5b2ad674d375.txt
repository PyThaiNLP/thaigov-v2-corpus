รัฐบาลไทย-ข่าวทำเนียบรัฐบาล-​นายกฯ หารือเอกอัครราชทูตเปรูฯ กระชับความสัมพันธ์ และความร่วมมือด้านเศรษฐกิจหมุนเวียน การลงทุน และความร่วมมือในกรอบเอเปค 


วันพฤหัสบดีที่ 20 ตุลาคม 2565
พิมพ์
​นายกฯ หารือเอกอัครราชทูตเปรูฯ กระชับความสัมพันธ์ และความร่วมมือด้านเศรษฐกิจหมุนเวียน การลงทุน และความร่วมมือในกรอบเอเปค
พร้อมยืนยันความพร้อมต้อนรับผู้นำเปรูเข้าร่วมประชุมเอเปคที่ไทย
วันนี้ (20 ตุลาคม 2565) เวลา 13.00 น. ณ ห้องสีงาช้าง ตึกไทยคู่ฟ้า ทำเนียบรัฐบาล นางสาวเซซิเลีย ซูนิลดา กาลาร์เรตา บาซัน (H.E. Miss Cecilia Zunilda Galarreta Bazán) เอกอัครราชทูตสาธารณรัฐเปรูประจำประเทศไทย เข้าเยี่ยมคารวะ พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ในโอกาสเข้ารับหน้าที่ ภายหลังเสร็จสิ้นการหารือ นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี สรุปสาระสำคัญดังนี้
นายกรัฐมนตรีกล่าวต้อนรับเอกอัครราชทูตเปรูฯ แสดงความยินดีในโอกาสที่ได้รับการแต่งตั้งให้ดำรงตำแหน่ง และได้เข้าเฝ้าฯ ถวายอักษรสาส์นตราตั้งเมื่อวันที่ 6 ตุลาคม 2565 เชื่อมั่นว่า ประสบการณ์และการทำงานของเอกอัครราชทูตเปรูฯ จะส่งผลให้ความสัมพันธ์และความร่วมมือระหว่างไทยกับเปรูเพิ่มพูนมากขึ้น พร้อมเน้นย้ำว่า หน่วยงานภาครัฐ และเอกชนไทยมีความพร้อมที่จะทำงานร่วมกับเอกอัครราชทูตเปรูฯ อย่างใกล้ชิด เพื่อส่งเสริมความสัมพันธ์ระหว่างกัน
เอกอัครราชทูตเปรูฯ รู้สึกยินดีที่ได้เข้าเยี่ยมคารวะนายกรัฐมนตรีในวันนี้ และขอบคุณสำหรับการต้อนรับที่อบอุ่นจากรัฐบาลและกระทรวงการต่างประเทศ การหารือในวันนี้จะเป็นโอกาสอันดีที่จะได้กระชับความสัมพันธ์ ซึ่งไทยเป็นประเทศที่สวยงาม มีความสัมพันธ์กับเปรูอย่างราบรื่นและใกล้ชิด นอกจากนี้ ไทยและเปรูยังมีความร่วมมือที่ครอบคลุมและเป็นประโยชน์ต่อทั้งสองประเทศ ทั้งด้านการค้า การลงทุน ความร่วมมือทางด้านการพัฒนา ความร่วมมือในพหุภาคี และในกรอบเอเปค
ความร่วมมือด้านการค้า ทั้งสองฝ่ายต่างมองว่า การค้าของไทยกับเปรูยังมีโอกาสขยายตัวได้อีกมาก โดยเฉพาะความร่วมมือในด้านการค้าสินค้าเกษตร ซึ่งไทยและเปรูต่างมีความหลากหลายทางชีวภาพและเป็นผู้ส่งออกสินค้าเกษตรอาหารรายใหญ่ของโลก โดยนายกรัฐมนตรีมองว่า โมเดลเศรษฐกิจ BCG สอดคล้องกับนโยบายของเปรูที่ให้ความสำคัญกับเศรษฐกิจหมุนเวียน ซึ่งจะช่วยให้ทั้งสองฝ่ายสามารถพัฒนาความร่วมมือระหว่างกันในสาขาเศรษฐกิจหมุนเวียน พลังงานชีวภาพ และการเกษตรยั่งยืน ทั้งเกษตรอินทรีย์และคาร์บอนต่ำ
ด้านเอกอัครราชทูตเปรูฯ ชื่นชมโมเดลเศรษฐกิจ BCG ว่าสอดคล้องกับนโยบายของเปรู และมีส่วนสำคัญที่ช่วยให้เกิดการพัฒนาเศรษฐกิจที่ยั่งยืน และเป็นมิตรต่อสิ่งแวดล้อม โอกาสนี้ เปรูเชิญชวนภาคธุรกิจไทยเข้าไปลงทุนด้านโครงสร้างพื้นฐาน อาทิ ถนน โรงพยาบาล และภาคบริการต่าง ๆ ซึ่งไทยมีศักยภาพ และสามารถเป็นหุ้นส่วนที่สำคัญในการพัฒนาโครงสร้างพื้นฐานของเปรูได้ นอกจากนี้ เอกอัครราชทูตเปรูฯ ยังเห็นพ้องกับไทยในการสานต่อการเจรจาความตกลงการค้าเสรีไทย-เปรู ฉบับสมบูรณ์ ซึ่งจะเป็นกลไกสำคัญที่นำไปสู่การขยายมูลค่าการค้าระหว่างกัน และภาคเอกชนทั้งสองประเทศจะได้ใช้ประโยชน์จาก FTA ไทย-เปรู อย่างเต็มที่ เอื้อต่อการขยายตัวของการส่งออก และขับเคลื่อนการฟื้นฟูเศรษฐกิจของทั้งสองฝ่าย
ความร่วมมือทางด้านการท่องเที่ยวและการพัฒนา นายกรัฐมนตรียินดีที่คณะผู้แทนจากเปรูได้เดินทางมาไทยเพื่อร่วมโครงการด้านการท่องเที่ยว เชิงศิลปะด้านอาหารเมื่อเดือนกรกฎาคมที่ผ่านมา เป็นตัวอย่างที่สำคัญของการส่งเสริมความร่วมมือในสาขาใหม่ ๆ ที่เป็นประโยชน์ร่วมกันต่อทั้งสองฝ่าย พร้อมเน้นย้ำความพร้อมของไทยในการส่งเสริมความร่วมมือกับเปรู ในสาขาที่อยู่ในความสนใจร่วมกัน ซึ่งเอกอัครราชทูตเปรูฯ ยินดีอย่างยิ่งที่จะแสวงหาความร่วมมือกับไทยซึ่งมีความเชี่ยวชาญในเรื่องการพัฒนาการท่องเที่ยวอย่างยั่งยืน
ความร่วมมือในกรอบพหุภาคี นายกรัฐมนตรีพร้อมส่งเสริมความร่วมมือในกรอบพหุภาคีกับเปรู รวมถึงความร่วมมือในกรอบพันธมิตรแปซิฟิก (Pacific Alliance) ซึ่งทราบว่า เปรูได้เสนอโครงการความร่วมมือด้านดิน และการจัดการปุ๋ยในกรอบพันธมิตรแปซิฟิก ไทยพร้อมพิจารณาความเป็นไปได้ในการดำเนินความร่วมมือดังกล่าวกับเปรู ด้านเอกอัครราชทูตเปรูฯ ยินดีแสวงหาความร่วมมือกับไทยเพิ่มเติมในเรื่องการเกษตร การทำฟาร์ม และปุ๋ย โดยมองว่าเป็นสาขาที่ฝ่ายไทยมีความเชี่ยวชาญ
สำหรับความร่วมมือในกรอบเอเปค เอกอัครราชทูตเปรูฯ กล่าวว่า นายโฮเซ เปโดร กัสติโย เตร์โรเนส ประธานาธิบดีเปรู ยืนยันการเข้าร่วมการประชุมที่กรุงเทพฯ ด้วยตนเอง ซึ่งจะเป็นโอกาสให้หารือถึงการฟื้นฟูเศรษฐกิจที่ครอบคลุมและยั่งยืน นายกรัฐมนตรีพร้อมต้อนรับประธานาธิบดีเปรูในการเข้าร่วมการประชุมฯ พร้อมกล่าวขอบคุณเปรูที่ให้การสนับสนุนการเป็นเจ้าภาพเอเปคของไทย โดยหัวข้อหลักและประเด็นในการประชุมครั้งนี้สอดคล้องกับประเด็นที่เปรูให้ความสนใจ โดยเฉพาะการสนับสนุนการค้าพหุภาคีและการฟื้นฟูเศรษฐกิจและการค้าโลกที่ยั่งยืน ครอบคลุม และพร้อมรับมือกับภัยคุกคามในอนาคต โดยการประชุมที่ไทยจะเป็นผลต่อเนื่องที่สำคัญ ปูทางไปสู่การเป็นเจ้าภาพเอเปคของเปรูในปี ค.ศ. 2024 ซึ่งฝ่ายไทยพร้อมให้การสนับสนุนอย่างเต็มที่

ที่มา : https://www.thaigov.go.th/news/contents/details/60663