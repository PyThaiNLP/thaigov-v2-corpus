รัฐบาลไทย-ข่าวทำเนียบรัฐบาล-ออมสินออกมาตรการปรับลดเงินงวด “ผ่อนบ้านดี..มีเฮ” แบ่งเบาภาระลูกหนี้ผ่อนดี ผ่อนต่ำล้านละ 5 พันบาท/เดือน นาน 1 ปี ลงทะเบียนได้ที่ www.gsb.or.th ภายใน 30 กันยายน นี้


วันอังคารที่ 30 สิงหาคม 2565
พิมพ์
ออมสินออกมาตรการปรับลดเงินงวด “ผ่อนบ้านดี..มีเฮ” แบ่งเบาภาระลูกหนี้ผ่อนดี ผ่อนต่ำล้านละ 5 พันบาท/เดือน นาน 1 ปี ลงทะเบียนได้ที่ www.gsb.or.th ภายใน 30 กันยายน นี้
ธนาคารออมสินออกมาตรการปรับลดเงินงวด “ผ่อนบ้านดี มีเฮ” เพื่อช่วยเหลือลูกหนี้สินเชื่อเคหะเดิมที่มีประวัติการผ่อนชำระหนี้ดี โดยการปรับลดเงินงวดต่อเดือนให้น้อยลงจากเดือนละ 6,000-7,000 บาท เหลือผ่อนชำระเพียงล้านละ 5,000 บาทต่อเดือน เป็นระยะเวลา 1 ปี
นายวิทัย รัตนากร ผู้อำนวยการธนาคารออมสิน เปิดเผยว่า จากสถานการณ์การชะลอตัวของเศรษฐกิจในปัจจุบัน ธนาคารออมสินในฐานะธนาคารเพื่อสังคม ตระหนักถึงความเดือดร้อนและความยากลำบากในการดำเนินชีวิตของลูกค้าและประชาชน เพื่อเป็นการบรรเทาภาระและเพิ่มสภาพคล่องค่าใช้จ่ายในชีวิตประจำวัน ธนาคารจึงได้ออกมาตรการปรับลดเงินงวด “ผ่อนบ้านดี มีเฮ” เพื่อช่วยเหลือลูกหนี้สินเชื่อเคหะเดิมที่มีประวัติการผ่อนชำระหนี้ดี โดยการปรับลดเงินงวดต่อเดือนให้น้อยลงจากเดือนละ 6,000-7,000 บาท เหลือผ่อนชำระเพียงล้านละ 5,000 บาทต่อเดือน เป็นระยะเวลา 1 ปี หรือ 12 เดือน แก่ผู้กู้ที่ไม่มีหนี้ค้างชำระ ไม่เคยทำการปรับปรุงโครงสร้างหนี้ และไม่อยู่ระหว่างเข้าร่วมมาตรการช่วยเหลืออื่นๆ ของธนาคาร หรือไม่เป็นผู้กู้สินเชื่อเคหะเพื่อซื้อที่ดินเพื่อเตรียมปลูกสร้างอาคาร โดยผู้กู้หลักที่มีคุณสมบัติดังกล่าวสามารถตรวจสอบสิทธิ์หรือลงทะเบียนเข้าร่วมมาตรการได้ที่เว็บไซต์ของธนาคารออมสิน www.gsb.or.th เมื่อได้รับสิทธิ์แล้ว ให้ติดต่อธนาคารออมสินสาขาเจ้าของบัญชีสินเชื่อเคหะ เพื่อจัดทำนิติกรรมสัญญาให้แล้วเสร็จภายในวันที่ 30 กันยายน 2565 ซึ่งหลังจากครบกำหนดมาตรการปรับเงินงวดฯแล้ว ให้ชำระเงินงวดเดิมตามสัญญาเดิม ภายใต้หลักเกณฑ์ที่ธนาคารกำหนด
ทั้งนี้ โครงการดังกล่าวเป็นการช่วยเหลือประชาชนและไม่มีการเรียกเก็บค่าธรรมเนียมขอเข้าร่วมมาตรการอาจมีมิจฉาชีพแอบอ้างเชิญชวนให้ลงทะเบียนผ่านลิงค์หรือแอปพลิเคชั่นไลน์โปรดอย่าได้หลงเชื่อ หากมีข้อสงสัยขอให้สอบถามเพิ่มเติมได้ที่ GSB Contact Center โทร.1115 และที่ facebook : GSB Society
https://www.gsb.or.th/news/gsbpr30-65/

ที่มา : https://www.thaigov.go.th/news/contents/details/58593