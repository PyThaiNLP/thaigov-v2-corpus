รัฐบาลไทย-ข่าวทำเนียบรัฐบาล-“อนุทิน” เผยผู้บาดเจ็บเหตุกราดยิงอาการปลอดภัย เร่งฟื้นฟูสมรรถภาพดูแลใกล้ชิดจนปกติที่สุด


วันอาทิตย์ที่ 9 ตุลาคม 2565
“อนุทิน” เผยผู้บาดเจ็บเหตุกราดยิงอาการปลอดภัย เร่งฟื้นฟูสมรรถภาพดูแลใกล้ชิดจนปกติที่สุด
รองนายกรัฐมนตรีและรัฐมนตรีว่าการกระทรวงสาธารณสุข เผยอาการผู้บาดเจ็บเหตุกราดยิง จ.หนองบัวลำภู อาการปลอดภัย เร่งฟื้นฟูสมรรถภาพ ดูแลอย่างใกล้ชิดให้กลับมาเป็นปกติมากที่สุด พร้อมจัดทีม MCATT ดูแลเยียวยาจิตใจทุกครอบครัวเป็นรายบุคคล
รองนายกรัฐมนตรีและรัฐมนตรีว่าการกระทรวงสาธารณสุข เผยอาการผู้บาดเจ็บเหตุกราดยิง จ.หนองบัวลำภู อาการปลอดภัย เร่งฟื้นฟูสมรรถภาพ ดูแลอย่างใกล้ชิดให้กลับมาเป็นปกติมากที่สุด พร้อมจัดทีม MCATT ดูแลเยียวยาจิตใจทุกครอบครัวเป็นรายบุคคล
วันนี้ (9 ตุลาคม 2565) นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข ให้สัมภาษณ์ถึงการดูแลผู้ได้รับผลกระทบจากเหตุกราดยิงศูนย์พัฒนาเด็กเล็ก อ.นากลาง จ.หนองบัวลำภู ว่า ขณะนี้อาการของผู้บาดเจ็บทั้งเด็กและผู้ใหญ่โดยรวมอยู่ในขั้นปลอดภัยแล้ว แต่ยังต้องเร่งฟื้นฟูสมรรถภาพ โดยเฉพาะเรื่องของการควบคุมระบบประสาทและอวัยวะต่างๆ ซึ่งจากการหารือกับทีมแพทย์ ระบุว่าเด็กอายุน้อยมีโอกาสฟื้นฟูกลับมาได้สูง แต่ต้องดูแลอย่างใกล้ชิด ทั้งนี้ ผู้บาดเจ็บทุกรายได้รับพระมหากรุณาธิคุณรับไว้เป็นคนไข้ในพระบรมราชานุเคราะห์
นายอนุทินกล่าวต่อว่า ผู้ป่วยทุกรายกระทรวงสาธารณสุขไม่ใช่แค่รักษาให้พ้นขีดอันตราย แต่จะดูแลอย่างต่อเนื่องให้กลับมาอยู่ในสภาพปกติมากที่สุดเท่าที่จะทำได้ ขอให้สังคมไม่ต้องกังวล ส่วนผู้ใกล้ชิดหรือญาติหลายคนที่เป็นผู้ที่อยู่ในเหตุการณ์ แม้ไม่ได้รับบาดเจ็บหรือบางส่วนรักษาดีขึ้นจนกลับบ้านได้แล้ว กรมสุขภาพจิตจะส่งทีมเยียวยาจิตใจ (MCATT) ซึ่งมีความเชี่ยวชาญในการเยียวยาฟื้นฟูจิตใจในกรณีสถานการณ์ฉุกเฉินรุนแรง ไปดูแลทุกครอบครัวเป็นรายบุคคล
********************************* 9 ตุลาคม 2565

ที่มา : https://www.thaigov.go.th/news/contents/details/60238