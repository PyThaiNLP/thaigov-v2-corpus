รัฐบาลไทย-ข่าวทำเนียบรัฐบาล-วธ.ประกาศผลประกวดภาพยนตร์สั้น “วัฒนธรรมสร้างสรรค์ สรรค์สร้างสังคมไทย” ผลงาน “ส่งต่อ” จากทีม MOVINGIMAGE คว้ารางวัลชนะเลิศ 


วันศุกร์ที่ 23 กันยายน 2565
วธ.ประกาศผลประกวดภาพยนตร์สั้น “วัฒนธรรมสร้างสรรค์ สรรค์สร้างสังคมไทย” ผลงาน “ส่งต่อ” จากทีม MOVINGIMAGE คว้ารางวัลชนะเลิศ
วธ.ประกาศผลประกวดภาพยนตร์สั้น “วัฒนธรรมสร้างสรรค์ สรรค์สร้างสังคมไทย” ผลงาน “ส่งต่อ” จากทีม MOVINGIMAGE คว้ารางวัลชนะเลิศ  พร้อมเผยแพร่หนังสั้นส่งเสริมค่านิยม วิถีชีวิตและวัฒนธรรมที่ดีงามในสังคมไทย
วธ.ประกาศผลประกวดภาพยนตร์สั้น “วัฒนธรรมสร้างสรรค์ สรรค์สร้างสังคมไทย” ผลงาน “ส่งต่อ” จากทีม MOVINGIMAGE คว้ารางวัลชนะเลิศ  พร้อมเผยแพร่หนังสั้นส่งเสริมค่านิยม วิถีชีวิตและวัฒนธรรมที่ดีงามในสังคมไทย
นางยุพา ทวีวัฒนะกิจบวร ปลัดกระทรวงวัฒนธรรม (วธ.) กล่าวว่า วธ. โดยกองเฝ้าระวังทางวัฒนธรรมได้จัดกิจกรรมการประกวดสื่อสร้างสรรค์ในรูปแบบภาพยนตร์สั้น หัวข้อ “วัฒนธรรมสร้างสรรค์ สรรค์สร้างสังคมไทย” ซึ่งเป็นการบูรณาการการดำเนินงานร่วมกับภาคีเครือข่ายทั้งภาครัฐ ภาคเอกชน และภาคประชาสังคม เพื่อให้เกิดการขับเคลื่อนงานด้านการสนับสนุนการผลิตและเผยแพร่สื่อปลอดภัยและสร้างสรรค์ภายใต้ยุทธศาสตร์แผนพัฒนาด้านการพัฒนาสื่อปลอดภัยและสร้างสรรค์ ระยะที่ 1 (พ.ศ. 2563 - 2565) และเป็นการรณรงค์ เสริมสร้างค่านิยม จิตสำนึก และวิถีชีวิตที่ดีงามให้เกิดขึ้นในสังคมไทย โดย วธ. เปิดรับผลงานภาพยนตร์สั้นของเด็ก เยาวชน และประชาชนทั่วไป ผลิตผลงานที่สื่อถึงวิถีการดำเนินชีวิต ความคิด ความเชื่อ ค่านิยม จารีตประเพณี พิธีกรรม ภูมิปัญญา ศิลปวัฒนธรรม และการแสดงอย่างสร้างสรรค์ ความยาว 5 - 7 นาที  โดยไม่จำกัดวิธีการนำเสนอและวิธีการถ่ายทำ ซึ่งจากการเปิดรับสมัครตั้งแต่วันที่ 27 กรกฎาคมถึง 25 สิงหาคมที่ผ่านมา มีเด็ก เยาวชนและผู้ที่สนใจส่งผลงานเข้ารวมประกวด 168 เรื่อง
ปลัดกระทรวงวัฒนธรรม  กล่าวต่อไปว่า ขณะนี้ ทางคณะกรรมการตัดสินการประกวดได้พิจารณาตัดสินผลงานให้ได้รับรางวัลเรียบร้อยแล้ว จำนวน 5 ผลงาน ได้แก่ รางวัลชนะเลิศ คือ ผลงานภาพยนตร์สั้น เรื่อง “ส่งต่อ” จากทีม MOVINGIMAGE โดยผลงานดังกล่าวเป็นแบบอย่างในการถ่ายทอดวัฒนธรรมอันดีงามของไทยผ่านสถาบันครอบครัวที่เป็นสถาบันพื้นฐานหลักสำคัญที่สุดของสังคมในการทำหน้าที่อบรมเลี้ยงดูให้ความรัก ความเอื้ออาทร  พร้อมทั้งปลูกฝังคุณธรรม จริยธรรม ค่านิยม ความรับผิดชอบ ความสัมพันธ์ที่ดีต่อกันจากรุ่นสู่รุ่น โดยจะได้รับเงินรางวัล 100,000 บาท พร้อมรับโล่รางวัลจากรัฐมนตรีว่าการกระทรวงวัฒนธรรมและเกียรติบัตรจาก วธ.  ขณะที่รางวัลรองชนะเลิศ อันดับหนึ่ง ได้แก่ ผลงานเรื่อง “คีตะชาตรี” ทีม ACTITEM FILM รางวัลรองชนะเลิศ อันดับสอง ได้แก่ ผลงาน “คนพิเศษ” ทีม Ironmey และรางวัลชมเชย มีจำนวน 2 รางวัล คือ ผลงาน เรื่อง “หมอลำขำเครือ” ทีม บ้านแท่นวิทยา และเรื่อง “พาสาน” ทีม ประถมวาไรตี้ โดยทุกรางวัลจะได้รับโล่รางวัลจากรัฐมนตรีว่าการกระทรวงวัฒนธรรมและเกียรติบัตรจาก วธ.  ซึ่งนับว่าเป็นอีกหนึ่งกิจกรรมดีๆ จึงขอเชิญชวนทุกคนรับชมผลงานสื่อสร้างสรรค์ได้ที่ YouTube Channel ช่อง Culture Surveillance Bureau และFacebook Fanpage “กองเฝ้าระวังทางวัฒนธรรม” และช่องทางต่างๆ ของ วธ.
“ขอชื่นชมและแสดงความยินดีกับผู้ที่ได้รับรางวัล ซึ่งกิจกรรมดังกล่าวมีส่วนสำคัญในการถ่ายทอดคุณค่าและความสำคัญของวัฒนธรรมไทยผ่านสื่อสร้างสรรค์ในรูปแบบภาพยนตร์สั้น โดยได้รับความร่วมมือจากผู้ผลิตสื่อทั่วประเทศร่วมสร้างสรรค์ผลงานและส่งเข้าประกวด ทั้งนี้ วธ. จะมีการมอบโล่รางวัล เกียรติบัตร และเงินรางวัล ให้กับผู้ที่ได้รับรางวัลทั้งหมดในงานวันสถาปนากระทรวงวัฒนธรรมในวันจันทร์ที่ 3 ตุลาคม 2565 ณ หอประชุมใหญ่ ศูนย์วัฒนธรรมแห่งประเทศไทย” ปลัดกระทรวงวัฒนธรรม กล่าว

ที่มา : https://www.thaigov.go.th/news/contents/details/59606