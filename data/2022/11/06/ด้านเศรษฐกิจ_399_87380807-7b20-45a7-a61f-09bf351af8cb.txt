รัฐบาลไทย-ข่าวทำเนียบรัฐบาล-ธอส. ประกาศขึ้นดอกเบี้ยเงินฝากสูงสุด 0.325% ต่อปี


วันอังคารที่ 4 ตุลาคม 2565
พิมพ์
ธอส. ประกาศขึ้นดอกเบี้ยเงินฝากสูงสุด 0.325% ต่อปี
ธอส. ประกาศปรับขึ้นอัตราดอกเบี้ยเงินฝากทั้งประเภทเงินฝากประจำ และเงินฝากออมทรัพย์ และคงอัตราดอกเบี้ยเงินกู้ไว้ในระดับเดิมอย่างน้อยถึงสิ้นปี 2565 เพื่อให้สอดคล้องกับการปรับขึ้นอัตราดอกเบี้ยนโยบายของ กนง. มีผลตั้งแต่วันอังคารที่ 4 ตุลาคม 2565
ธนาคารอาคารสงเคราะห์ ประกาศปรับขึ้นอัตราดอกเบี้ยเงินฝากทั้งประเภทเงินฝากประจำ และเงินฝากออมทรัพย์ และคงอัตราดอกเบี้ยเงินกู้ไว้ในระดับเดิมอย่างน้อยถึงสิ้นปี 2565 เพื่อให้สอดคล้องกับการปรับขึ้นอัตราดอกเบี้ยนโยบายของคณะกรรมการนโยบายการเงิน(กนง.) และสนับสนุนการออมของประชาชนให้ได้รับผลตอบแทนเพิ่มขึ้น โดยมีผลตั้งแต่วันอังคารที่ 4 ตุลาคม 2565
นายฉัตรชัย ศิริไล กรรมการผู้จัดการ ธนาคารอาคารสงเคราะห์ (ธอส.) เปิดเผยว่า ตามที่คณะกรรมการนโยบายการเงิน (กนง.) มีมติให้ปรับขึ้นอัตราดอกเบี้ยนโยบาย 0.25% ต่อปี หรือจาก 0.75% ต่อปี เป็น 1.00% ต่อปี เนื่องจากเศรษฐกิจไทยยังมีแนวโน้มฟื้นตัวต่อเนื่อง แต่มีความเสี่ยงจากเงินเฟ้อเพิ่มขึ้น จึงเห็นควรให้ปรับขึ้นอัตราดอกเบี้ยนโยบายอย่างค่อยเป็นค่อยไปเข้าสู่ระดับที่เหมาะสมกับการขยายตัวของเศรษฐกิจอย่างมีเสถียรภาพในระยะยาวนั้น คณะกรรมการบริหารสินทรัพย์ หนี้สิน และการเงิน (ALCO) ของ ธอส. จึงมีมติให้ปรับขึ้นอัตราดอกเบี้ยเงินฝาก เพื่อสนับสนุนการออมของประชาชนให้ได้รับผลตอบแทนเพิ่มขึ้น และคงอัตราดอกเบี้ยเงินกู้ทุกประเภท ไว้ในระดับเดิมต่อไปอย่างน้อยถึงสิ้นปี 2565 โดยให้มีผลตั้งแต่วันอังคารที่ 4 ตุลาคม 2565 ดังนี้
เงินฝากประจำทุกประเภท      ปรับเพิ่มขึ้น 0.1 - 0.325%  ต่อปี
เงินฝากออมทรัพย์                    ปรับเพิ่มขึ้น 0.1 - 0.2%     ต่อปี
ส่วนอัตราดอกเบี้ยเงินกู้ทุกประเภทยังคงไว้ในระดับเดิมต่อไปไว้ให้นานที่สุด เพื่อแบ่งเบาภาระให้กับลูกค้าของธนาคารโดยเฉพาะกลุ่มผู้มีรายได้น้อยถึงปานกลางได้มีเวลาปรับตัวกับภาวะดอกเบี้ยที่มีแนวโน้มปรับสูงขึ้น ในอนาคต สอบถามรายละเอียดเพิ่มเติมได้ที่ ธอส. ทุกสาขาทั่วประเทศ หรือที่ G H Bank Call Center โทร.0-2645-9000 หรือ www.ghbank.co.th และ Facebook fanpage ธนาคารอาคารสงเคราะห์

ที่มา : https://www.thaigov.go.th/news/contents/details/60013