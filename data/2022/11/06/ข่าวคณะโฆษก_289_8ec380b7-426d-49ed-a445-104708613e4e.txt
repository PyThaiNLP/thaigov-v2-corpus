รัฐบาลไทย-ข่าวทำเนียบรัฐบาล-รัฐบาลปลื้มฝีมือนักวิจัยไทย 1 ต.ค.นี้ สเปรย์พ่นจมูกยับยั้งโควิดวางขายแล้ว


วันศุกร์ที่ 30 กันยายน 2565
พิมพ์
รัฐบาลปลื้มฝีมือนักวิจัยไทย 1 ต.ค.นี้ สเปรย์พ่นจมูกยับยั้งโควิดวางขายแล้ว
รัฐบาลปลื้มฝีมือนักวิจัยไทย 1 ต.ค.นี้ สเปรย์พ่นจมูกยับยั้งโควิดวางขายแล้ว
วันที่ 30 กันยายน 2565 นางสาวรัชดา ธนาดิเรก รองโฆษกประจำสำนักนายกรัฐมนตรี เปิดเผยว่า ตามนโยบายส่งเสริมการวิจัยเพื่อสร้างความมั่นคงทางการแพทย์และสาธารณสุขของประเทศ หน่วยงานภาครัฐและเอกชนได้บูรณาการร่วมกันและพัฒนาผลงานวิจัยที่ต่อยอดสร้างมูลค่าทางธุรกิจได้จริง ล่าสุด สถาบันวิจัยระบบสาธารณสุข (สวรส.) เปิดตัวผลิตภัณฑ์สเปรย์พ่นจมูกดักจับและยับยั้งโควิด-19 ทางกายภาพ ครั้งแรกของไทย ภายใต้ยี่ห้อ เวลล์โควิแทรป แอนติ-โคฟ นาซาล สเปรย์ (Vaill CoviTRAP Anti-CoV Nasal Spray)  ที่ผลิตโดยองค์การเภสัชกรรม และได้ขึ้นทะเบียนจากสำนักงานคณะกรรมการอาหารและยา (อย.) เรียบร้อยแล้ว พร้อมวางจำหน่าย 1 ต.ค. 2565 นี้ ที่ร้านยาองค์การเภสัชกรรม สาขาราชเทวี และเครือข่ายภาคี เช่น สถานพยาบาล The Senizens, และ สถานพยาบาล Panacura
สเปรย์พ่นจมูกดักจับและยับยั้งโควิด-19  นี้ มีคุณสมบัติสามารถดักจับและยับยั้งเชื้อโควิด-19 ทางกายภาพบริเวณโพรงจมูกต่อเนื่อง 6 ชั่วโมง ด้วยหลักการทำงาน 2 กลไก ได้แก่ 1. ดักจับด้วย HPMC ที่ทำหน้าที่เคลือบบริเวณพื้นผิวโพรงจมูก ทำให้ความสามารถในการเกาะของเชื้อไวรัสที่บริเวณโพรงจมูกลดลง 2. ยับยั้งเชื้อไวรัสโควิด-19 ทางกายภาพ ที่เข้ามาในบริเวณโพรงจมูกด้วยภูมิคุ้มกัน ใช้พ่นที่โพรงจมูกทั้ง 2 ข้าง สอดหัวพ่นเข้าไปในโพรงจมูกในแนวตั้ง พ่นข้างละ 1-2 ครั้ง ใช้ได้ตามต้องการทุก 6 ชั่วโมง ได้ถึงวันละ 3 ครั้ง มีขนาด 15 มล.
นางสาวรัชดากล่าวว่า รัฐบาลให้ความสำคัญกับการวิจัยและพัฒนา และขอชื่นชมความสามารถของนักวิจัยไทย รวมถึงความร่วมมืออันเข้มแข็งของสถาบันการศึกษากับภาคเอกชน ที่ได้ผลิตผลงานออกมาอย่างต่อเนื่องโดยเฉพาะในช่วงสถานการณ์โควิด-19 จนเป็นที่ยอมรับในเวทีนานาชาติ สำหรับนวัตกรรมทางการแพทย์สเปรย์พ่นจมูกดักจับและยับยั้งเชื้อโควิด-19 เกิดจากความร่วมมือของ 5 ภาคีภาครัฐและเอกชน คือ คณะแพทยศาสตร์ จุฬาลงกรณ์มหาวิทยาลัย, มหาวิทยาลัยศิลปากร, สถาบันวิจัยระบบสาธารณสุข (สวรส.), องค์การเภสัชกรรม และ บริษัท ไฮไบโอไซ จำกัด ทั้งนี้ ผู้สนใจสามารถสอบถามรายละเอียดเพิ่มเติมได้ที่ ไลน์ @Covitrap หรือ Facebook โควิแทรป

ที่มา : https://www.thaigov.go.th/news/contents/details/59853