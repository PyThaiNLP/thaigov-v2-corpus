รัฐบาลไทย-ข่าวทำเนียบรัฐบาล-มาอีกหนึ่งกลโกง เตือน ก่อนทำประกันพิจารณาให้รอบคอบ ทำกับตัวแทนที่น่าเชื่อถือ อย่าหลงเชื่อมิจฉาชีพแอบอ้างใช้โลโก้สมาคมสถาบันการเงินของรัฐ


วันอาทิตย์ที่ 18 กันยายน 2565
พิมพ์
มาอีกหนึ่งกลโกง เตือน ก่อนทำประกันพิจารณาให้รอบคอบ ทำกับตัวแทนที่น่าเชื่อถือ อย่าหลงเชื่อมิจฉาชีพแอบอ้างใช้โลโก้สมาคมสถาบันการเงินของรัฐ
มาอีกหนึ่งกลโกง เตือน ก่อนทำประกันพิจารณาให้รอบคอบ ทำกับตัวแทนที่น่าเชื่อถือ อย่าหลงเชื่อมิจฉาชีพแอบอ้างใช้โลโก้สมาคมสถาบันการเงินของรัฐ
วันที่ 18 กันยายน 2565 นางสาวรัชดา ธนาดิเรก รองโฆษกประจำสำนักนายกรัฐมนนตรี เตือนประชาชนระมัดระวังอย่าหลงเชื่อมิจฉาชีพหลอกทำประกันชีวิต โดยเฉพาะการพูดคุยโทรศัพท์ชักชวน สร้างแรงจูงใจให้เข้าใจผิด โดยมักจะอธิบายถึงสิทธิประโยชน์ที่จะได้รับเกินความจริง อ้างตัวเป็นสถาบันการเงินของรัฐ
นางสาวรัชดาฯ กล่าวต่อไปว่า มิจฉาชีพได้พัฒนากลโกงที่แยบยล ให้มีความน่าเชื่อถือมากยิ่งขึ้น ผ่านรูปแบบต่าง ๆ โดยสมาคมสถาบันการเงินของรัฐ ได้ออกประกาศแจ้งเตือนประชาชนอย่าหลงเชื่อกรณีที่มีมิจฉาชีพแอบอ้างนำตราสัญลักษณ์ของสมาคมสถาบันการเงินของรัฐไปใช้โดยไม่ได้รับอนุญาต เพื่อหลอกลวงให้ประชาชนโอนเงินเพื่อชำระค่าเบี้ยประกันชีวิตคุ้มครองวงเงินสินเชื่อหรือเพื่อยืนยันผลการทำธุรกรรมการเงินใด ซึ่งปัจจุบันสมาคมสถาบันการเงินของรัฐ ไม่มีวัตถุประสงค์และไม่มีนโยบายให้บริการทางการเงินใด ๆ กับประชาชนโดยตรง และยืนยันว่าสมาคมสถาบันการเงินของรัฐไม่มีส่วนเกี่ยวข้องกับการแอบอ้างให้บริการทางการเงินดังกล่าว และขอเตือนให้ผู้ที่ได้รับการติดต่อจากมิจฉาชีพในลักษณะเดียวกันนี้อย่าหลงเชื่อหรือโอนเงินให้อย่างเด็ดขาด
“ขอเตือนประชาชนก่อนจะพิจารณาทำประกัน ให้พิจารณาอย่างรอบคอบ ควรตรวจสอบรายชื่อจากสำนักงานคณะกรรมการกำกับและส่งเสริมการประกอบธุรกิจประกันภัย (คปภ.) หรือตัวแทนที่น่าเชื่อถือ รวมทั้งติดต่อกับบริษัทประกันภัยด้วยตนเอง ไม่ควรทำประกันผ่านตัวแทนที่ไม่เคยรู้จัก โดยเฉพาะกรณีที่มีการแจกสิ่งของเพื่อจูงใจ หรือมีราคาถูกเป็นพิเศษ เพราะอาจตกเป็นเหยื่อของมิจฉาชีพได้ ประชาชนควรศึกษาเงื่อนไข ความคุ้มครองก่อนซื้อ เพื่อให้ได้รับความคุ้มครองที่ตรงกับความต้องการ และความสามารถในการชำระเบี้ยประกันภัย อย่ารีบตัดสินใจ ” นางสาวรัชดาฯ กล่าว

ที่มา : https://www.thaigov.go.th/news/contents/details/59373