รัฐบาลไทย-ข่าวทำเนียบรัฐบาล-"ทิพานัน" ยัน “พล.อ.ประยุทธ์”ไม่แทรกแซงฝ่ายนิติบัญญัติ กรณีร่างพ.ร.บ.สุราก้าวหน้า ย้ำรัฐบาลพร้อมสนับสนุนกฎหมายทุกฉบับ หากเป็นประโยชน์ต่อชาติและประชาชน 


วันพุธที่ 26 ตุลาคม 2565
พิมพ์
"ทิพานัน" ยัน “พล.อ.ประยุทธ์”ไม่แทรกแซงฝ่ายนิติบัญญัติ กรณีร่างพ.ร.บ.สุราก้าวหน้า ย้ำรัฐบาลพร้อมสนับสนุนกฎหมายทุกฉบับ หากเป็นประโยชน์ต่อชาติและประชาชน
"ทิพานัน" ยัน “พล.อ.ประยุทธ์”ไม่แทรกแซงฝ่ายนิติบัญญัติ กรณีร่างพ.ร.บ.สุราก้าวหน้า ย้ำรัฐบาลพร้อมสนับสนุนกฎหมายทุกฉบับ หากเป็นประโยชน์ต่อชาติและประชาชน
วันนี้ 26 ตุลาคม 2565 น.ส.ทิพานัน ศิริชนะ รองโฆษกประจำสำนักนายกรัฐมนตรี กล่าวว่า ขณะนี้มีความพยายามที่จะสร้างกระแสข่าวพาดพิงพล.อ.ประยุทธ์ จันทร์โอชา นายกรัฐมนตรี ว่าอยู่เบื้องหลังสั่งการให้คว่ำร่างพ.ร.บ.สุราก้าวหน้า ซึ่งไม่เป็นความจริงแต่อย่างใด เนื่องจากพล.อ.ประยุทธ์ตระหนักดีถึงขอบเขตอำนาจหน้าที่ของฝ่ายบริหาร ไม่เคยก้าวล่วงและแทรกแซงอำนาจของฝ่ายนิติบัญญัติ ซึ่งเป็นไปตามระบอบประชาธิปไตยอันมีพระมหากษัตริย์ทรงเป็นประมุข ทุกกฎหมายที่เข้าสู่การพิจารณาของสภาผู้แทนราษฎรเป็นอำนาจหน้าที่ส.ส. ซึ่งที่ผ่านมารัฐบาลได้ให้การสนับสนุนกฎหมายทุกฉบับ หากเป็นประโยชน์ต่อประเทศชาติและประชาชนเสมอมา แต่ไม่อาจก้าวล่วงอำนาจของฝ่ายนิติบัญญัติ สั่งการให้ผ่านหรือไม่ผ่านร่างกฎหมายได้
น.ส.ทิพานัน กล่าวว่า รัฐบาล พล.อ.ประยุทธ์คำนึงถึงผลประโยชน์ของประชาชนเป็นหลัก มากกว่าผลแพ้ชนะทางการเมือง ดังนั้นผลการพิจารณาร่างพ.ร.บ.สุราก้าวหน้า จึงไม่ได้ขึ้นอยู่กับพล.อ.ประยุทธ์ จะสั่งการหรือชี้นำควบคุมเสียงในสภาฯ ได้ กระแสข่าวที่ออกมาอาจเป็นการตีตนไปก่อนไข้ และมุ่งหวังที่จะสร้างความเข้าใจผิดให้เกิดขึ้นในสังคม
“รัฐบาลไม่ได้คิดจะต่อสู้กับใคร หรือฝ่ายใด แต่ต่อสู้กับปัญหาและอุปสรรคต่างๆ ที่ขัดขวางการพัฒนาประเทศ  พล.อ.ประยุทธ์ มุ่งมั่นที่จะนำพาประเทศไทยให้เจริญก้าวหน้า พัฒนาชาติและพัฒนาสังคมให้ดีมีคุณภาพ ซึ่งขณะนี้เศรษฐกิจเริ่มฟื้นตัว ทุกฝ่ายควรหันมาช่วยกันระดมสมองเพื่อต่อยอดในการฟื้นฟูเศรษฐกิจมากว่าคิดเรื่องแพ้ชนะทางการเมือง” น.ส.ทิพานัน กล่าว

ที่มา : https://www.thaigov.go.th/news/contents/details/60868