รัฐบาลไทย-ข่าวทำเนียบรัฐบาล-กระทรวงคมนาคม จัดกิจกรรมเนื่องใน “วันพระราชทานธงชาติไทย (Thai National Flag Day)” ประจำปี 2565


วันพุธที่ 28 กันยายน 2565
กระทรวงคมนาคม จัดกิจกรรมเนื่องใน “วันพระราชทานธงชาติไทย (Thai National Flag Day)” ประจำปี 2565
กิจกรรมจัดในวันที่ 28 กันยายน 2565 ณ กระทรวงคมนาคม
นายชยธรรม์ พรหมศร ปลัดกระทรวงคมนาคม เป็นประธานในกิจกรรมเนื่องใน “วันพระราชทานธงชาติไทย (Thai National Flag Day)” ประจำปี 2565 โดยมี นายอานนท์ เหลืองบริบูรณ์ นายพิศักดิ์ จิตวิริยะวศิน นายสรพงศ์ ไพฑูรย์พงษ์ รองปลัดกระทรวงคมนาคม พร้อมด้วยผู้บริหาร ข้าราชการ และเจ้าหน้าที่กระทรวงคมนาคม เข้าร่วมกิจกรรม ในวันที่ 28 กันยายน 2565 ณ กระทรวงคมนาคม
ตามที่คณะรัฐมนตรีได้มีมติเมื่อวันที่ 20 กันยายน 2559 เห็นชอบกำหนดให้วันที่ 28 กันยายน ของทุกปี เป็นวันพระราชทานธงชาติไทย (Thai National Flag Day) รวมทั้งกำหนดให้มีการเชิญธงและประดับธงชาติไทยบริเวณอาคารสถานที่ราชการ สถานศึกษา และอาคารบ้านเรือนในวันดังกล่าว เพื่อเป็นการสร้างความภาคภูมิใจของคนในชาติ และน้อมรำลึกในพระมหากรุณาธิคุณของพระบาทสมเด็จพระมงกุฎเกล้าเจ้าอยู่หัวที่ทรงพระราชทานธงไตรรงค์เป็นธงชาติไทย ซึ่งในปี 2565 นี้เป็นโอกาสครบรอบ 105 ปี วันพระราชทานธงชาติไทย กระทรวงคมนาคมได้ดำเนินการประดับธงชาติไทยบริเวณอาคาร รวมทั้งจัดกิจกรรมเคารพธงชาติและร้องเพลงชาติไทย ในเวลา 08.00 น.
ธงชาติไทยถือเป็นสัญลักษณ์อันสูงสุดของชาติที่บ่งบอกถึงเอกลักษณ์ แสดงถึงศักดิ์ศรีความเป็นไทย ความเป็นเอกราชและอธิปไตยของชาติ จึงมีความศักดิ์สิทธิ์ต้องได้รับความเคารพ และมีความสำคัญทางจิตใจที่แสดงถึงความรัก ความรู้สึกที่มีร่วมกันของคนในชาติ เป็นเครื่องยึดเหนี่ยวจิตใจของคนในชาติ เพื่อจะได้ดำรงไว้ซึ่งความเป็นปึกแผ่นของประเทศไทย ธงชาติไทย ประกอบด้วย 3 สีหลัก ได้แก่ สีแดงหมายถึง ชาติ สีขาว หมายถึง ศาสนา และสีน้ำเงิน หมายถึง พระมหากษัตริย์ โดยแบ่งเป็นริ้ว จำนวน 5 แถบ แถบในสุดเป็นสีน้ำเงินถัดมาด้านนอกทั้งด้านบน ด้านล่าง เป็นสีขาว และสีแดงตามลำดับ ซึ่งแถบสีน้ำเงินมีขนาดใหญ่กว่าแถบสีอื่นเป็น 2 เท่าธงไตรรงค์หรือธงชาติไทย ถือเป็นสัญลักษณ์อันสูงสุดของชาติ เป็นสิ่งเตือนใจให้อนุชนได้รำลึกถึงการเสียสละเลือดเนื้อของบรรพบุรุษ และความวิริยะอุตสาหะของพระมหากษัตริย์ไทยทุกพระองค์ เพื่อรักษาไว้ซึ่งแผ่นดิน และหล่อหลอมความรักสามัคคีสร้างเสริมความภูมิใจในความเป็นชาติไทย

ที่มา : https://www.thaigov.go.th/news/contents/details/59780