รัฐบาลไทย-ข่าวทำเนียบรัฐบาล-ศาลอาญา คดีทุจริตและประพฤติมิชอบกลาง พิพากษายกฟ้อง รฟม. และคณะกรรมการคัดเลือกมาตรา 36 


วันอังคารที่ 27 กันยายน 2565
ศาลอาญา คดีทุจริตและประพฤติมิชอบกลาง พิพากษายกฟ้อง รฟม. และคณะกรรมการคัดเลือกมาตรา 36
กรณีการดำเนินการคัดเลือกเอกชนร่วมลงทุนโครงการการรถไฟฟ้าสายสีส้ม ช่วงบางขุนนนท์ - มีนบุรี (สุวินทวงศ์)
วันนี้ (27 กันยายน 2565) ศาลอาญาคดีทุจริตและประพฤติมิชอบกลางอ่านคำพิพากษาในชั้นไต่สวนมูลฟ้องคดีหมายเลขดำที่ อท 30/2564 กรณี บริษัท ระบบขนส่งมวลชนกรุงเทพ จำกัด (มหาชน) เป็นโจทก์ฟ้อง นายภคพงศ์ ศิริกันทรมาศ ผู้ว่าการการรถไฟฟ้าขนส่งมวลชนแห่งประเทศไทย (รฟม.) กระทรวงคมนาคม และคณะกรรมการคัดเลือกตามมาตรา 36 แห่งพระราชบัญญัติการร่วมลงทุนระหว่างรัฐและเอกชน พ.ศ. 2562 โครงการรถไฟฟ้าสายสีส้ม ช่วงบางขุนนนท์ - มีนบุรี (สุวินทวงศ์) (คณะกรรมการคัดเลือก) รวมจำนวน 7 คน เป็นจำเลย ในความผิดต่อตำแหน่งหน้าที่ราชการ ความผิดต่อพระราชบัญญัติประกอบรัฐธรรมนูญว่าด้วยการป้องกันและปราบปรามการทุจริต ความผิดต่อพระราชบัญญัติว่าด้วยความผิดของพนักงานในองค์การหรือหน่วยงานของรัฐ กรณีที่มีการแก้ไขหลักเกณฑ์การคัดเลือกเอกชนร่วมลงทุน โครงการรถไฟฟ้าสายสีส้ม ช่วงบางขุนนนท์ – มีนบุรี (สุวินทวงศ์)
ศาลไต่สวนมูลฟ้องแล้วเห็นว่า ผู้ว่าการ รฟม. และคณะกรรมการคัดเลือกฯ ร่วมกันใช้ดุลพินิจพิจารณาแก้ไขหลักเกณฑ์การประเมินข้อเสนอใหม่ ตามอำนาจหน้าที่ที่กำหนดไว้ในพระราชบัญญัติการร่วมลงทุนระหว่างรัฐและเอกชน พ.ศ. 2562 มาตรา 38(6) และ (7) และเป็นไปตามประกาศคณะกรรมการนโยบายร่วมลงทุนระหว่างภาครัฐและเอกชน รวมถึงเป็นไปตามข้อสงวนสิทธิ์ที่กำหนดไว้ในประกาศเชิญขวน และเอกสารสำหรับการคัดเลือกเอกชนเล่มที่ 1
การแก้ไขหลักเกณฑ์ดังกล่าวเป็นไปเพื่อประโยชน์ของรัฐ ไม่ทำให้ผู้ยื่นเอกสารข้อเสนอได้เปรียบเสียเปรียบซึ่งกันและกัน อีกทั้งการขยายระยะเวลาออกจากกำหนดเดิม ยังทำให้ผู้ยื่นข้อเสนอได้มีเวลาจัดเตรียมข้อมูลข้อเสนอเพิ่มเติมอีกด้วย การแก้ไขหลักเกณฑ์ดังกล่าวไม่เป็นการเอื้อประโยชน์ให้แก่ผู้ยื่นข้อเสนอรายใดรายหนึ่ง และกรณีที่มีการประกาศยกเลิกการคัดเลือกเอกชนครั้งดังกล่าว ไม่มีเจตนากลั่นแกล้งโจทก์ หรือเป็นการกระทำที่นอกขอบเขตแห่งกฎหมายหรือมีลักษณะเป็นการเลือกปฏิบัติแต่อย่างใด ดังนั้น การกระทำของผู้ว่าการ รฟม. และคณะกรรมการคัดเลือกฯ จึงไม่ได้ปฏิบัติหรือละเว้นการปฏิบัติหน้าที่โดยมิชอบเพื่อให้เกิดความเสียหายแก่ผู้หนึ่งผู้ใด หรือละเว้นการปฏิบัติหรือละเว้นการปฏิบัติหน้าที่โดยทุจริต และไม่ได้เป็นการขัดขวางมิให้การเป็นไปตามกฎหมายหรือคำสั่งแต่อย่างใด จึงไม่มีมูลความผิดตามฟ้อง ศาลพิพากษายกฟ้อง
ทั้งนี้ รฟม. ขอยืนยันว่า การดำเนินการคัดเลือกเอกชนร่วมลงทุนโครงการรถไฟฟ้าสายสีส้ม เป็นไปตามขั้นตอนและกระบวนการที่กฎหมาย รวมถึงมติคณะรัฐมนตรี และมติคณะกรรมการนโยบายการร่วมลงทุนระหว่างรัฐและเอกชนกำหนดอย่างครบถ้วน ซึ่งปัจจุบัน คณะกรรมการคัดเลือกได้พิจารณาข้อเสนอแล้วเสร็จ ซึ่งผลปรากฏว่า บริษัท ทางด่วนและรถไฟฟ้ากรุงเทพ จำกัด (มหาชน) (BEM) เป็นเอกชนที่ได้รับการคัดเลือก โดย รฟม. และคณะกรรมการคัดเลือกฯ อยู่ระหว่างดำเนินการ ตามขั้นตอนที่กำหนดในพระราชบัญญัติการร่วมลงทุนระหว่างรัฐและเอกชน พ.ศ. 2562 ต่อไป
สำหรับโครงการรถไฟฟ้าสายสีส้ม ช่วงบางขุนนนท์ - มีนบุรี (สุวินทวงศ์) มีแนวเส้นทางเชื่อมระหว่างกรุงเทพฯ ทิศตะวันออกและทิศตะวันตก ระยะทาง 35.9 กิโลเมตร แบ่งเป็นส่วนตะวันออก (ช่วงศูนย์วัฒนธรรมแห่งประเทศไทย - มีนบุรี (สุวินทวงศ์)) ระยะทาง 22.5 กิโลเมตร จำนวน 17 สถานี (สถานีใต้ดิน 10 สถานี และสถานียกระดับ 7 สถานี) และส่วนตะวันตก (ช่วงบางขุนนนท์ - ศูนย์วัฒนธรรมแห่งประเทศไทย) ระยะทาง 13.4 กิโลเมตร จำนวน 11 สถานี (สถานีใต้ดินตลอดสาย)

ที่มา : https://www.thaigov.go.th/news/contents/details/59745