รัฐบาลไทย-ข่าวทำเนียบรัฐบาล-นายกสมาคมแม่บ้านมหาดไทยจัดประชุมใหญ่วิสามัญ ประจำปี พร้อมนำแม่บ้าน มท. ขับเคลื่อนงาน “บำบัดทุกข์ บำรุงสุข”


วันพุธที่ 21 กันยายน 2565
พิมพ์
นายกสมาคมแม่บ้านมหาดไทยจัดประชุมใหญ่วิสามัญ ประจำปี พร้อมนำแม่บ้าน มท. ขับเคลื่อนงาน “บำบัดทุกข์ บำรุงสุข”
นายกสมาคมแม่บ้านมหาดไทยจัดประชุมใหญ่วิสามัญ ประจำปี พร้อมนำแม่บ้าน มท. ขับเคลื่อนงาน “บำบัดทุกข์ บำรุงสุข”
วันนี้ (20 กันยายน 2565) เวลา 13.30 น. ณ ห้องประชุมดำรงธรรม ชั้น 2 อาคารศาลาว่าการกระทรวงมหาดไทย ดร.วันดี กุญชรยาคง จุลเจริญ นายกสมาคมแม่บ้านมหาดไทย เป็นประธานการประชุมใหญ่วิสามัญครั้งที่ 1 ประจำปี 2565 โดยมีอุปนายกสมาคมแม่บ้านมหาดไทย กรรมการบริหารสมาคมเข้าร่วมประชุม และประธานแม่บ้านมหาดไทยจังหวัดและสมาชิกร่วมประชุมผ่านระบบวีดิทัศน์ทางไกล (Video Conference System) จำนวน 1,102 คน
ดร.วันดี กุญชรยาคง จุลเจริญ นายกสมาคมแม่บ้านมหาดไทย ได้แจ้งให้ที่ประชุมทราบว่า เมื่อวันที่ 16 กันยายน 2565 เวลา 14.00 น. ปลัดกระทรวงมหาดไทยและนายกสมาคมแม่บ้านมหาดไทย ได้นำคณะผู้บริหารระดับสูงของกระทรวงมหาดไทย ผู้ว่าราชการจังหวัดที่จะเกษียณอายุราชการ พร้อมคู่สมรส สักการะพระอนุสาวรีย์สมเด็จฯ กรมพระยาดำรงราชานุภาพ หน้ากระทรวงมหาดไทย และเข้าเฝ้าฯ สมเด็จพระอริยวงศาคตญาณ สมเด็จพระสังฆราช สกลมหาสังปริณายก ณ พระวิหาร วัดราชบพิธสถิตมหาสีมาราม และในช่วงเย็นร่วมกิจกรรมการเดินแบบผ้าไทยใส่ให้สนุก ซึ่งผู้ที่ได้รับรางวัล จำนวน 8 รางวัล ประกอบด้วย 1) รางวัลอัตลักษณ์ดีเด่น จ.สตูล 2) รางวัลความคิดสร้างสรรค์ จ.น่าน ชุมพร และกำแพงเพชร 3) รางวัลการย้อมสีธรรมชาติ จ.นครพนม 4) รางวัลขวัญใจสื่อมวลชน จ.พิจิตร 5) รางวัลออกแบบยอดเยี่ยม จ.อุบลราชธานี 6) รางวัลใช้ไหมพื้นบ้าน จ.บุรีรัมย์ 7) รางวัลขวัญใจปลัดกระทรวงมหาดไทยและนายกสมาคมแม่บ้านมหาดไทย จ.ตรัง และ 8) รางวัลขวัญใจกองเชียร์ กรมการพัฒนาชุมชน ผู้ที่ได้รับรางวัล ทั้ง 8 รางวัล จะได้เข้ารับพระราชทานรางวัลในงาน Silk Festival ซึ่งจะจัดขึ้นในช่วงเดือนธันวาคม 2565 และงานมุทิตาจิต โดยได้รับเกียรติจาก พลเอก อนุพงษ์ เผ่าจินดา รัฐมนตรีว่าการกระทรวงมหาดไทย เป็นประธานการจัดงานและมอบโล่ประกาศเกียรติคุณและของที่ระลึก ให้กับผู้เกษียณอายุราชการและคู่สมรส
หลังจากนั้น ดร.วันดี กุญชรยาคง จุลเจริญ นายกสมาคมแม่บ้านมหาดไทย ได้นำเข้าสู่การประชุม โดยที่ประชุมได้รับรองรายงานการประชุมใหญ่สามัญประจำปี ครั้งที่ 2 เมื่อวันที่ 2 ประจำปี 2564 พฤศจิกายน 2564 และอนุมัติให้สัตยาบันเห็นชอบงบการเงินของสมาคม แม่บ้านมหาดไทย ณ วันที่ 30 กันยายน 2565 อนุมัติให้สัตยาบันแต่งตั้งผู้สอบบัญชีและค่าสอบบัญชีประจำปี สิ้นสุดวันที่ 30 กันยายน 2565 และที่ประชุมได้พิจารณาอนุมัติการแก้ไขข้อบังคับ ของสมาคมแม่บ้านมหาดไทย เพื่อให้สามารถจดทะเบียนเป็นองค์กรสาธารณกุศลตามประมวลรัษฎากรได้อย่างถูกต้อง และได้แต่งตั้งที่ปรึกษานายกสมาคมแม่บ้านมหาดไทย ได้แก่ 1) นางนฤมล ล้อมทองดุลพาห กรรมการผู้จัดการบริษัท สหศีนิมา จำกัด 2) นางประเสริฐสุข เพฑูรย์สิทธิชัย กรรมการผู้ทรงคุณวุฒิ ในคณะกรรมการนโยบายเปลี่ยนแปลงสภาพภูมิอากาศแห่งชาติ 3) นางสุจิตรา ศรีนาม ผู้เคยดำรงตำแหน่งประธานแม่บ้านมหาดไทยจังหวัดจันทบุรี และ 4) ศ.ดร.ชนาทิพย์ ผาริโน รองผู้อำนวยการ สกสว. สำนักงานคณะกรรมการส่งเสริมวิทยาศาสตร์ วิจัยและนวัตกรรม (สกสว.) เพื่อให้คำปรึกษาและข้อคิดเห็นในการดำเนินกิจกรรมต่าง ๆ ของสมาคมแม่บ้านมหาดไทย
ดร.วันดี กุญชรยาคง จุลเจริญ นายกสมาคมแม่บ้านมหาดไทย กล่าวต่อว่า เมื่อวันที่ 7 กันยายน 2565 ที่ผ่านมา ปลัดกระทรวงมหาดไทย และนายกสมาคมแม่บ้านมหาดไทย ได้นำประธานแม่บ้านมหาดไทยจังหวัด ผู้อุทิศตนในการน้อมนำแนวพระราชดำริ ของสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี ไปขับเคลื่อนในการ “บำบัดทุกข์ บำรุงสุข” แก่ประชาชนดีเด่น เข้ารับพระราชทานเกียรติบัตร รางวัล “เพชรดอกแก้ว” ประจำปี 2565 จำนวน 10 ราย ได้แก่ 1) นางจุรีรัตน์ เทพอาสน์ ประธานแม่บ้านมหาดไทยจังหวัดสกลนคร 2) นางปนัดดา เนาวรัตน์ ประธานแม่บ้านมหาดไทยจังหวัดลำพูน 3) นางพัทธานันท์ ยังตรง ประธานแม่บ้านมหาดไทยจังหวัดยโสธร 4) นางวรรณฤดี กิจเจริญรุ่งโรจน์ ประธานแม่บ้านมหาดไทยจังหวัดตาก 5) นางมัทนา สุวัณณุสส์ ประธานแม่บ้านมหาดไทยจังหวัดปราจีนบุรี 6) นางวราภรณ์ เจริญศิริโชติ ประธานแม่บ้านมหาดไทยจังหวัดนครปฐม 7) นางวรสุดา รัตนสุคนธ์ ประธานแม่บ้านมหาดไทยจังหวัดสระบุรี 8) นางกนกพร พรรณเทวี ประธานแม่บ้านมหาดไทยจังหวัดสุโขทัย 9) นางธิติพร จินดาหลวง ประธานแม่บ้านมหาดไทยจังหวัดลำปาง และ 10) นางศลิษา ภิรมย์รัตน์ ประธานแม่บ้านมหาดไทยจังหวัดอุบลราชธานี นับเป็นพระมหากรุณาธิคุณอย่างหาที่สุดมิได้ สร้างความปลาบปลื้มและเป็นเกียรติอย่างสูงยิ่งแก่ผู้ที่ได้รับ
ดร.วันดี กุญชรยาคง จุลเจริญ นายกสมาคมแม่บ้านมหาดไทย กล่าวอีกว่า การดำเนินงานของสมาคมแม่บ้านมหาดไทยปีต่อไป สมาคมแม่บ้านมหาดไทย วางแผนจัดการประชุมแม่บ้านมหาดไทยสัญจร 4 ภาค ประจำปีงบประมาณ 2566 เพื่อพบปะกับสมาชิกและแลกเปลี่ยนเรียนรู้ในเรื่องต่าง ๆ และร่วมวางแผนจัดกิจกรรม เพื่อระดมทุนช่วยเหลือ “บำบัดทุกข์ บำรุงสุข” ให้กับพี่น้องประชาชน น้อมนำโครงการในพระราชดำริของสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี “ทางนี้มีผล ผู้คนรักกัน” รณรงค์ปลูกพืชที่มีผล เพื่อสร้างอาหารให้กับครัวเรือนและคนในชุมชน ส่งเสริมสุขภาพแม่และเด็ก ในศูนย์พัฒนาเด็กเล็กในสังกัดองค์กรปกครองส่วนท้องถิ่น น้อมนำแนวพระดำริสมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา “ผ้าไทยใส่ให้สนุก” ซึ่งจะส่งเสริมให้แต่ละจังหวัดจัดกิจกรรมเดินแบบผ้าไทยตามอัตลักษณ์จังหวัด เพื่อให้เกิดขวัญและกำลังใจกับผู้ประกอบการด้านการทอผ้า ด้วยการส่งเสริมให้หันมาสวมใส่ผ้าไทย เป็นการสร้างนักออกแบบ พัฒนาการตัดเย็บ สร้างรายได้ และสร้างอาชีพเสริมให้กับคนทุกช่วงวัย และสมาคมแม่บ้านมหาดไทย ให้ความสำคัญกับการบริหารจัดการคาร์บอนเครดิต ในโครงการ “แม่บ้านมหาดไทยใส่ใจสิ่งแวดล้อม” โดยการส่งเสริมให้แยกขยะเปียกในครัวเรือน เพื่อลดการปล่อยก๊าซเรือนกระจก และขอความร่วมมือให้ส่งข้อมูลการดำเนินกิจกรรมของแต่ละจังหวัดเพื่อสื่อสารประชาสัมพันธ์เผยแพร่ให้กับจังหวัดต่าง ๆ ได้รับรู้รับทราบอย่างทั่วถึง และสุดท้ายนี้ ขอขอบคุณทุกท่านที่ได้ร่วมแรงร่วมใจและมุ่งมั่นที่จะสืบสานแนวพระราชปณิธานของทุกพระองค์ และทำงานเพื่อบำบัดทุกข์ บำรุงสุขให้กับพี่น้องประชาชน ดร.วันดี กุญชรยาคง จุลเจริญ นายกสมาคมแม่บ้านมหาดไทย กล่าวทิ้งท้าย

ที่มา : https://www.thaigov.go.th/news/contents/details/59489