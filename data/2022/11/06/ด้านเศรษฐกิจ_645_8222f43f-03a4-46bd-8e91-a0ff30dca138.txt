รัฐบาลไทย-ข่าวทำเนียบรัฐบาล-ดัชนีความเชื่อมั่นอนาคตเศรษฐกิจภูมิภาค (Thailand Regional Economic Sentiment Index: RSI) ประจำเดือนตุลาคม 2565


วันศุกร์ที่ 28 ตุลาคม 2565
พิมพ์
ดัชนีความเชื่อมั่นอนาคตเศรษฐกิจภูมิภาค (Thailand Regional Economic Sentiment Index: RSI) ประจำเดือนตุลาคม 2565
ดัชนีความเชื่อมั่นอนาคต ศก.ภูมิภาคเดือน ต.ค.2565 แสดงถึงความเชื่อมั่นในอนาคตเพิ่มขึ้นทุกภูมิภาค โดยเฉพาะภาคตะวันออก ภาคใต้ ภาคตะวันตก และภาคตะวันออกเฉียงเหนือ อย่างไรก็ดี ยังมีความกังวลต่ออัตราเงินเฟ้ออัตราแลกเปลี่ยนและการเกิดอุทกภัยในบางภูมิภูมิภาค
นายพรชัย ฐีระเวช ผู้อำนวยการสำนักงานเศรษฐกิจการคลัง ในฐานะโฆษกกระทรวงการคลัง นายวุฒิพงศ์ จิตตั้งสกุล ที่ปรึกษาด้านเศรษฐกิจการคลัง สำนักงานเศรษฐกิจการคลัง ในฐานะรองโฆษกกระทรวงการคลัง และนายพิสิทธิ์ พัวพันธ์ ผู้อำนวยการกองนโยบายเศรษฐกิจมหภาค เปิดเผยดัชนีความเชื่อมั่นอนาคตเศรษฐกิจภูมิภาคประจำเดือนตุลาคม 2565 จากการประมวลผลข้อมูลการสำรวจภาวะเศรษฐกิจรายจังหวัดจากสำนักงานคลังจังหวัด 76 จังหวัดทั่วประเทศ สภาอุตสาหกรรมแห่งประเทศไทย และสภาหอการค้าแห่งประเทศไทย เพื่อจัดทำดัชนีความเชื่อมั่นอนาคตเศรษฐกิจภูมิภาค พบว่า “ดัชนีความเชื่อมั่นอนาคตเศรษฐกิจภูมิภาคเดือนตุลาคม 2565 แสดงถึงความเชื่อมั่นในอนาคตที่เพิ่มขึ้นในทุกภูมิภาค โดยเฉพาะ ภาคตะวันออก ภาคใต้ ภาคตะวันตก และภาคตะวันออกเฉียงเหนือ อย่างไรก็ดี ยังมีความกังวลต่ออัตราเงินเฟ้ออัตราแลกเปลี่ยน และการเกิดอุทกภัยในบางภูมิภาค” โดยมีรายละเอียดดังนี้
ดัชนีความเชื่อมั่นอนาคตเศรษฐกิจภาคตะวันออกอยู่ที่ระดับ 77.4 ปรับเพิ่มขึ้นจากเดือนก่อนหน้าแสดงถึงความเชื่อมั่นเศรษฐกิจในอนาคตที่เพิ่มขึ้น โดยเป็นความเชื่อมั่นที่ดีขึ้นในภาคบริการ เนื่องจากจำนวนนักท่องเที่ยวในประเทศและต่างประเทศเพิ่มขึ้น จากการจัดกิจกรรมส่งเสริมการท่องเที่ยวในพื้นที่อย่างต่อเนื่อง ประกอบกับเข้าสู่ฤดูกาลท่องเที่ยว อีกทั้งยังมีความเชื่อมั่นเศรษฐกิจภาคเกษตรในอนาคตที่ดีขึ้น เนื่องจากเข้าสู่ฤดูกาลเก็บเกี่ยวพืชเศรษฐกิจสำคัญ เช่น เงาะ มังคุด และทุเรียน เป็นต้น ดัชนีความเชื่อมั่นอนาคตเศรษฐกิจภาคใต้อยู่ที่ระดับ 75.0 สะท้อนถึงความเชื่อมั่นอนาคตเศรษฐกิจที่อยู่ในระดับสูงโดยเฉพาะในภาคบริการ เนื่องจากผลประกอบการของธุรกิจภาคบริการดีขึ้น จากการจัดกิจกรรมส่งเสริมการท่องเที่ยวของทั้งหน่วยงานภาครัฐและเอกชนในพื้นที่ต่อเนื่อง ประกอบกับนักท่องเที่ยวทั้งชาวไทยและชาวต่างประเทศเดินทางข้ามแดนมาท่องเที่ยวเพิ่มขึ้น และในภาคการลงทุน เนื่องจากผู้ประกอบการภาคบริการส่วนหนึ่งมีการลงทุนขยายกิจการเพิ่มขึ้น ดัชนีความเชื่อมั่นอนาคตเศรษฐกิจของภาคตะวันตกอยู่ที่ระดับ 74.9 ปรับเพิ่มขึ้นจากเดือนก่อนหน้าแสดงถึงความเชื่อมั่นเศรษฐกิจในอนาคตที่เพิ่มขึ้น โดยเป็นความเชื่อมั่นที่ดีขึ้นในภาคอุตสาหกรรม เนื่องจากมีการเพิ่มกำลังการผลิตสินค้าอุตสาหกรรม จากยอดคำสั่งซื้อที่เพิ่มขึ้น อีกทั้งยังมีความเชื่อมั่นเศรษฐกิจภาคบริการในอนาคตที่ดีขึ้น เนื่องจากจำนวนนักท่องเที่ยวทั้งในประเทศและต่างประเทศเพิ่มขึ้นต่อเนื่อง ประกอบกับเข้าสู่ฤดูการท่องเที่ยว ดัชนีความเชื่อมั่นอนาคตเศรษฐกิจของภาคตะวันออกเฉียงเหนืออยู่ที่ระดับ 74.0 ปรับเพิ่มขึ้นจากเดือนก่อนหน้าแสดงถึงความเชื่อมั่นเศรษฐกิจในอนาคตที่เพิ่มขึ้น โดยเป็นความเชื่อมั่นที่ดีขึ้นในภาคบริการ เนื่องจากมีการจัดกิจกรรมส่งเสริมการท่องเที่ยวจากหน่วยงานภาครัฐและเอกชนต่อเนื่อง และในภาคอุตสาหกรรม เนื่องจากความต้องการสินค้าอุตสาหกรรมเพิ่มขึ้นต่อเนื่อง โดยเฉพาะสินค้ากลุ่มอาหารแปรรูป ดัชนีความเชื่อมั่นอนาคตเศรษฐกิจภาคเหนืออยู่ที่ระดับ 68.3 สะท้อนถึงความเชื่อมั่นอนาคตเศรษฐกิจที่ยังอยู่ในระดับสูงโดยเฉพาะในภาคบริการ เนื่องจากเข้าสู่ฤดูกาลท่องเที่ยวทำให้นักท่องเที่ยวในประเทศและต่างประเทศเพิ่มขึ้น ประกอบกับมีการจัดงานประเพณีประจำท้องถิ่น เช่น การแข่งขันเรือยาว เป็นต้น และในภาคการลงทุน เนื่องจากผู้ประกอบการทั้งภาคบริการและอุตสาหกรรมมีการลงทุนขยายกิจการเพิ่มขึ้น  ดัชนีความเชื่อมั่นอนาคตเศรษฐกิจภาคกลางอยู่ที่ระดับ 57.2 แสดงถึงความเชื่อมั่นเศรษฐกิจในอนาคตที่ยังอยู่ในระดับสูง โดยเป็นความเชื่อมั่นที่ดีขึ้นในภาคบริการ เนื่องจากจำนวนนักท่องเที่ยวเพิ่มขึ้น ประกอบกับมีการจัดกิจกรรมส่งเสริมการท่องเที่ยวจากหน่วยงานภาครัฐและเอกชนต่อเนื่อง และในภาคอุตสาหกรรม ที่ยอดการผลิตสินค้าอุตสาหกรรมเพิ่มขึ้น โดยเฉพาะสินค้ากลุ่มอิเล็กทรอนิกส์ อย่างไรก็ตาม ในบางพื้นที่ของภาคกลางยังมีความกังวลต่อการเกิดอุทกภัยในอนาคต สำหรับดัชนีความเชื่อมั่นอนาคตเศรษฐกิจของ กทม. และปริมณฑลอยู่ที่ระดับ 52.7 แสดงถึงความเชื่อมั่นเศรษฐกิจในอนาคตที่เพิ่มขึ้น โดยเป็นความเชื่อมั่นที่ดีขึ้นในภาคอุตสาหกรรม เนื่องจากยอดคำสั่งซื้อสินค้าอุตสาหกรรมเพิ่มขึ้นต่อเนื่อง และในภาคเกษตร จากความต้องการสินค้าเกษตรของประชาชนในพื้นที่เพิ่มขึ้น อย่างไรก็ตาม ผู้ประกอบการในพื้นที่ กทม. และปริมณฑล มีความกังวลต่ออัตราเงินเฟ้อและอัตราแลกเปลี่ยนที่ผันผวน
ตารางสรุปดัชนีความเชื่อมั่นอนาคตเศรษฐกิจภูมิภาค ปี 2565 (ณ เดือนตุลาคม 2565)
กทม. และปริมณฑล    ภาคตะวันออก    ภาคตะวันออก
เฉียงเหนือ    ภาคใต้    ภาคกลาง    ภาคเหนือ    ภาคตะวันตก
ดัชนีความเชื่อมั่น
อนาคตเศรษฐกิจภูมิภาค    52.7    77.4    74.0    75.0    57.2    68.3    74.9
ดัชนีแนวโน้มรายภาค
1) ภาคเกษตร    55.6    77.3    65.4    69.5    49.6    67.5    61.4
2) ภาคอุตสาหกรรม    61.5    75.3    77.5    64.7    58.9    55.9    82.6
3) ภาคบริการ    53.9    84.1    83.2    91.2    65.8    81.2    81.4
4) ภาคการจ้างงาน    49.2    74.3    67.6    71.8    54.2    62.8    70.7
5) ภาคการลงทุน    43.3    75.9    76.3    77.9    57.2    74.0    78.3
กองนโยบายเศรษฐกิจมหภาค สำนักงานเศรษฐกิจการคลัง
โทร. 0-2273-9020 ต่อ 3254

ที่มา : https://www.thaigov.go.th/news/contents/details/60964