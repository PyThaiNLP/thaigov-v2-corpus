รัฐบาลไทย-ข่าวทำเนียบรัฐบาล-จับกุมแพลตฟอร์มไดมอนด์ล็อตเตอรี่ หลอกลวงขายสลากทิพย์เกินราคา


วันพฤหัสบดีที่ 15 กันยายน 2565
พิมพ์
จับกุมแพลตฟอร์มไดมอนด์ล็อตเตอรี่ หลอกลวงขายสลากทิพย์เกินราคา
กลุ่มบุคคลหรือแพลตฟอร์มใช้ชื่อว่า “ไดมอนด์ล็อตเตอรี่” มีพฤติการณ์ในการจำหน่ายสลากเกินราคา และนำเอาภาพสลากกินแบ่งรัฐบาลที่ไม่มีอยู่จริงมาจำหน่ายแก่ประชาชน มีการนำโลโก้ของแพลทฟอร์มของตนเองมาปกปิดบาร์โค้ด และอัตลักษณ์ประจำของตัวสลากกินแบ่งรัฐบาล
จากกรณี พล.ต.ท.สุรเชษฐ์ หักพาล ผู้ช่วย ผบ.ตร. ร่วมกับ พ.ท.หนุน ศันสนาคม ผอ.สนง.สลากกินแบ่งรัฐบาล นำทีมเจ้าหน้าที่ตำรวจ และ จนท.กองสลากฯ เปิดปฏิบัติการตรวจสอบ สืบสวน และดำเนินคดีกับบริษัทหรือผู้ประกอบการที่มีพฤติกรรมในการจำหน่ายสลากกินแบ่งรัฐบาลผ่านระบบแพลตฟอร์มของตนเองทางออนไลน์ในราคาสูงกว่าที่กฎหมายกำหนด หรือมีพฤติกรรมนำสลากกินแบ่งรัฐบาลที่ตนเองไม่มีอยู่จริง (สลากทิพย์) มาจำหน่ายให้กับประชาชน โดยเจ้าหน้าที่ตำรวจสามารถจับกุมดำเนินคดีกับผู้บริหารหรือเจ้าของบริษัทที่มีพฤติกรรมดังกล่าวมาอย่างต่อเนื่องจำนวนหลายราย มีทั้งบุคคลที่มีชื่อเสียง ดารานักแสดง ตามที่สื่อมวลชนและโซเชียลมีเดียนำเสนอแล้ว นั้น
ต่อมา เจ้าหน้าที่ได้รับแจ้งจากพลเมืองดีว่า มีกลุ่มบุคคลหรือแพลตฟอร์มใช้ชื่อว่า “ไดมอนด์ล็อตเตอรี่” มีพฤติการณ์ในการจำหน่ายสลากเกินราคา และนำเอาภาพสลากกินแบ่งรัฐบาลที่ไม่มีอยู่จริงมาจำหน่ายแก่ประชาชน มีการนำโลโก้ของแพลทฟอร์มของตนเองมาปกปิดบาร์โค้ด และอัตลักษณ์ประจำของตัวสลากกินแบ่งรัฐบาล พล.ต.ท.สุรเชษฐ์ ฯ จึงได้สั่งการให้ พล.ต.ท.ธนายุตม์ วุฒิจรัสธำรงค์ ผบช.ภ.7 , พล.ต.ต.ปรีดา อิ่มเจริญ ผบก.ศฝร.ภ.7,พล.ต.ต.วันชัย ธารณธรรม ผบก.ภ.จว.ประจวบคีรีขันธ์ และพ.ต.อ.ภาคภูมิ พิศมัย รอง ผบก.สส.ภ.4 พร้อมชุดปฏิบัติการปราบปรามฯ ร่วมกับ นายทวีป วุฒิบาทุกาจิตต์ รอง ผอ.สำนักงานสลากกินแบ่งรัฐบาล เร่งทำการสืบสวน ตรวจสอบโดยเร่งด่วน
จากการสืบสวนของเจ้าหน้าที่ตำรวจพบว่า แพลตฟอร์ม “ไดมอนด์ล็อตเตอรี่” มีนายวิชัย กุนโรมจันทร์ อายุ 49 ปี อยู่บ้านเลขที่ 17/4 หมู่ 8 ต.ช้างแรก อ.บางสะพานน้อย จ.ประจวบคีรีขันธ์ เป็นเจ้าของแพลทฟอร์ม มีพฤติกรรมในการนำเอาภาพสลากกินแบ่งรัฐบาลมาจำหน่ายภายในแพลตฟอร์มของตนเอง ผ่านระบบแอปพลิเคชั่น Line Official (OA) โดยจะนำโลโก้ของแพลทฟอร์มของตนเองมาปกปิดบาร์โค้ด และอัตลักษณ์ประจำของสลาก นำมาจำหน่ายในราคาฉบับละ 100 บาท และเมื่อมีผู้สั่งซื้อสลากกินแบ่งรัฐบาลใบที่ต้องการ ก็จะไม่มีสลากตัวจริงมอบให้กับผู้ซื้อ นอกจากนี้ เจ้าหน้าที่ยังได้ตรวจพบว่า ภาพสลากที่ถูกจำหน่ายนี้มีบางฉบับมีการเสนอจำหน่ายอยู่ในอีกแพลตฟอร์มหนึ่ง โดยที่แพลตฟอร์มนั้นมีสลากกินแบ่งตัวจริงให้กับผู้ซื้อ พฤติการณ์ดังกล่าวจึงเข้าข่ายการหลอกลวงจำหน่ายสลากกินแบ่งให้กับประชาชนโดยไม่มีสลากจริง
ต่อมาเมื่อวันที่ 14 ก.ย.65 เจ้าหน้าที่ตำรวจชุดปฏิบัติการฯ สามารถจับกุม นายวิชัยฯ ผู้ต้องหา ตามหมายจับศาลอาญากรุงเทพใต้ ในความผิดฐาน “ร่วมกันฉ้อโกงประชาชน และร่วมกันลักลอบจัดให้มีการเล่นการพนันสลากกินรวบโดยเป็นเจ้ามือรับกินรับใช้ พนันเอาทรัพย์สินกันโดยไม่ได้รับอนุญาต  ร่วมกันโดยทุจริต หรือโดยหลอกลวง นำเข้าสู่ระบบคอมพิวเตอร์ ซึ่งข้อมูลคอมพิวเตอร์ที่บิดเบือนหรือปลอมไม่ว่าทั้งหมดหรือบางส่วน หรือข้อมูลคอมพิวเตอร์อันเป็นเท็จ โดยประการที่น่าจะเกิดความเสียหายแก่ประชาชน” นำตัวส่งพนักงานสอบสวน สน.ทองหล่อ ดำเนินคดีตามกฎหมาย
พล.ต.ท.สุรเชษฐ์ฯ กล่าวว่า การดำเนินคดีกับผู้ค้าสลากในคราวนี้ เจ้าหน้าที่ตรวจพบการกระทำผิดในลักษณะที่มีการนำเอาภาพสลากกินแบ่งนำมาเสนอขายเกินราคาในแพลตฟอร์มของตัวเอง อีกทั้งยังเป็นภาพสลากที่ถูกปิดบังบาร์โค้ดเพื่อหลีกเลี่ยงการถูกตรวจสอบ ซึ่งเป็นการส่อเจตนาทุจริต และหลังจากการตรวจสอบเพิ่มเติมของเจ้าหน้าที่ สามารถยืนยันได้ว่า เป็นสลากที่มีการเสนอขายในแพลตฟอร์มอื่นอยู่แล้ว จึงต้องสั่งการให้มีการดำเนินคดีโดยเร่งด่วน เพื่อมิให้มีประชาชนตกเป็นเหยื่อและหลงเชื่อกลลวงเช่นนี้อีก และจะยังมีการตรวจสอบแพลตฟอร์มที่มีพฤติการณ์ลักษณะนี้เพื่อนำมาดำเนินคดีอย่างต่อเนื่องต่อไป
นายทวีป วุฒิบาทุกาจิตต์ รองผู้อำนวยการสำนักงานสลากกินแบ่งรัฐบาล เปิดเผยว่า  ปัจจุบัน สำนักงานสลากฯ ได้มีการจำหน่ายสลากในระบบดิจิทัล สามารถซื้อผ่านแอปฯเป๋าตังได้  โดยระบบจะบันทึกชื่อผู้ซื้อไว้อย่างชัดเจน เมื่อถูกรางวัล เงินรางวัลจะโอนเข้าบัญชีผู้ซื้อ หรือหากจะไปขึ้นเงินรางวัลเอง ก็มีขั้นตอนที่สะดวก ง่าย ไม่ยุ่งยาก โดยในงวด 1 ตุลาคม 2565 จะเพิ่มสลากเข้าไปในระบบดิจิทัลเป็น 12,879,500 ฉบับ พร้อมกันนั้น ก็ได้เพิ่มจุดจำหน่ายสลาก 80 เป็น 1,076 จุด กระจายอยู่ทั่วประเทศและในระยะต่อไป จะมีการจำหน่ายที่จุดบริการน้ำมันทั่วประเทศด้วย
ส่วนจะมีการจำหน่ายสลากทิพย์ หรือ นำสลากจากที่จำหน่ายในระบบดิจิทัล ฯ ไปขายในแพลตฟอร์มอื่นนั้น ไม่สามารถทำได้ เพราะ เมื่อเจ้าหน้าที่นำสลากสแกนลงแพลตฟอร์ม และประชาชนกดซื้อผ่านแอปฯ เป๋าตัง ตัวสลากจะไปอยู่ในประวัติการซื้อในแอปฯ เป๋าตัง ของผู้ซื้อ ไม่สามารถโอนสิทธิเปลี่ยนมือการขึ้นรางวัลไปให้บุคคลอื่นได้ หรือกรณีหากจะมารับสลากฯ ที่สำนักงานฯ ก็จะต้องใช้ชื่อผู้ซื้อยืนยันตัวตนในการมารับสลากฯ  ดังนั้น จึงขอให้ประชาชนซื้อสลากดิจิทัลโดยตรงผ่านแอปฯเป๋าตังเท่านั้น ซึ่งระบบมีความปลอดภัย และสามารถขึ้นเงินรางวัลได้อย่างแน่นอน

ที่มา : https://www.thaigov.go.th/news/contents/details/59304