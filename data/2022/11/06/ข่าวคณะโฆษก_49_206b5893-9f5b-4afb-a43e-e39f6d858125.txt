รัฐบาลไทย-ข่าวทำเนียบรัฐบาล-รองโฆษกรัฐบาลย้ำ ย้ายสิทธิบัตรทอง-เปลี่ยนหน่วยบริการ เกิดสิทธิทันที ไม่ต้องรอ 15 วัน ลงทะเบียนผ่านออนไลน์ได้เลย!


วันอาทิตย์ที่ 4 กันยายน 2565
พิมพ์
รองโฆษกรัฐบาลย้ำ ย้ายสิทธิบัตรทอง-เปลี่ยนหน่วยบริการ เกิดสิทธิทันที ไม่ต้องรอ 15 วัน ลงทะเบียนผ่านออนไลน์ได้เลย!
รองโฆษกรัฐบาลย้ำ ย้ายสิทธิบัตรทอง-เปลี่ยนหน่วยบริการ เกิดสิทธิทันที ไม่ต้องรอ 15 วัน ลงทะเบียนผ่านออนไลน์ได้เลย!
วันที่ 4 กันยายน 2565 นางสาวรัชดา ธนาดิเรก รองโฆษกประจำสำนักนายกรัฐมนตรี เปิดเผยว่า ตามนโยบายยกระดับสิทธิบัตรทอง สำนักงานหลักประกันสุขภาพถ้วนหน้า (สปสช.) แจ้งผู้ถือบัตรทอง หรือ บัตรประกันสุขภาพถ้วนหน้าที่ต้องการย้ายโรงพยาบาลหรือหน่วยบริการในการรักษาพยาบาล สามารถย้ายสิทธิบัตรทองได้ด้วยตัวเองหรือมอบอำนาจให้ดำเนินการแทน สำหรับสิทธิบัตรทอง หรือ สิทธิหลักประกันสุขภาพแห่งชาติ สามารถเปลี่ยนหน่วยบริการได้มากกว่า 1 ครั้ง แต่จะไม่เกิน 4 ครั้งต่อปี เพื่ออำนวยความสะดวกให้กับประชาชน รวมถึงสอดคล้องกับบริบทของสังคมไทยในปัจจุบันที่มีการเคลื่อนย้ายไปยังที่ต่าง ๆ บ่อยขึ้น เช่น คนทำงาน นักเรียน นักศึกษา เป็นต้น
นางสาวรัชดาฯ กล่าวว่า ด้วยความก้าวหน้าของระบบราชการไทย และเทคโนโลยีที่ทันสมัยทำให้การตรวจสอบข้อมูลของประชาชนทำได้แบบเรียลไทม์ สามารถตรวจสอบออนไลน์ได้ ส่งผลให้การดำเนินการย้ายสิทธิหน่วยรักษาบริการสามารถทำได้ทันที ไม่ต้องระยะเวลา 15 วัน เหมือนอดีตที่ผ่านมา โดยรัฐบาลต้องการอำนวยความสะดวกให้กับผู้ถือสิทธิบัตรทองได้เข้าถึงบริการสาธารณสุขมากยิ่งขึ้น ช่วยประหยัดเวลา และประหยัดค่าใช้จ่ายในการเดินทางไปรักษา
“สำหรับช่องทางลงทะเบียนย้ายสิทธิบัตรทองมี 2 ช่องทาง ดังนี้ 1. แอป สปสช. ดาวน์โหลดฟรี! ไม่มีค่าใช้จ่าย ได้ทั้งระบบ Android และ iOS 2. ไลน์ สปสช.เพิ่มเพื่อนด้วยไอดี พิมพ์คำว่า @nhso หรือสอบถามเพิ่มเติม สายด่วน สปสช. โทร.1330 ตลอด 24 ชั่วโมง ขอให้ประชาชนมั่นใจเวลาเจ็บป่วย มีหน่วยรักษาพยาบาลคอยดูแล และไม่ต้องกังวลเรื่องค่าใช้จ่าย สามารถเข้ารับบริการฟรีตามนโยบายของรัฐบาล” นางสาวรัชดาฯ กล่าว

ที่มา : https://www.thaigov.go.th/news/contents/details/58791