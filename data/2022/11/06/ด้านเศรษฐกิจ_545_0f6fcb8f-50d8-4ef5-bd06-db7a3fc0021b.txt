รัฐบาลไทย-ข่าวทำเนียบรัฐบาล-กรมเจ้าท่า ติดตามการกู้เรือมหานคร 2 จ.สมุทรปราการ ขึ้นมาเหนือน้ำได้แล้ว ก่อนเร่งสอบสวนการชดเชยความเสียหายต่อไป


วันพุธที่ 19 ตุลาคม 2565
กรมเจ้าท่า ติดตามการกู้เรือมหานคร 2 จ.สมุทรปราการ ขึ้นมาเหนือน้ำได้แล้ว ก่อนเร่งสอบสวนการชดเชยความเสียหายต่อไป
...
นายสรพงศ์ ไพฑูรย์พงษ์ รักษาการอธิบดีกรมเจ้าท่า มอบหมายให้นายภูริพัฒน์ ธีระกุลพิศุทธิ์ รองอธิบดีกรมเจ้าท่า ด้านปลอดภัย และสำนักงานเจ้าท่าภูมิภาคที่ 6 สาขาสมุทรปราการ ติดตามผลการดำเนินงานตามแผนฯการกู้เรือมหานคร 2 ที่จมลงบริเวณร่องน้ำเจ้าพระยา จังหวัดสมุทรปราการ
วันที่ 19 ตุลาคม 2565 รองอธิบดีกรมเจ้าท่า ด้านปลอดภัย มอบหมายให้ผู้อำนวยการสำนักงานเจ้าท่าภูมิภาคที่ 6 สาขาสมุทรปราการ ติดตามการดำเนินการกู้เรือมหานคร 2 โดยทางบริษัท เอเซด อันเดอร์ วอเตอร์ เวอค แอนด์ เอ็นจิเนียริ่ง จำกัด ได้ดำเนินการมาตั้งแต่วันที่ 12 ตุลาคม 2565 จนถึงวันที่ 19 ตุลาคม 2565 สามารถกู้ตัวเรือมหานคร 2 ขึ้นมาจากจุดที่เรือจมบริเวณทุ่นหมายเลข 10 ร่องน้ำเจ้าพระยาเป็นที่เรียบร้อยแล้ว โดยใช้วิธีการอัดลมเข้าถังอับเฉาบริเวณหัวเรือ ท้ายเรือ และใช้ทุ่นเชื่อมบริเวณที่เรือโดนชนกราบซ้ายและกราบขวาเพื่อพยุงให้ตัวเรือลอยตัวขึ้นมา สำหรับความเสียหายที่ตัวเรือมีรอยถูกชนขนาดใหญ่
ทั้งนี้ ได้ทำการลากตัวเรือออกจากบริเวณทุ่นหมายเลข 10 ร่องน้ำเจ้าพระยา เพื่อไม่ให้เป็นการกีดขวางทางเดินเรือ ก่อนนำไปเกยตื้นยังบริเวณใกล้เคียงทุ่นหมายเลข 17 วัดอโศการาม ซึ่งเป็นจุดปลอดภัย และขั้นตอนต่อไปจะเป็นการซ่อมแซมเรือมหานคร 2 บริเวณที่เกิดความเสียหาย เป็นการชั่วคราว ก่อนนำเรือไปขึ้นอู่ซ่อมทำ และดำเนินการสรุปผลการสอบสวนหาสาเหตุการเกิดอุบัติเหตุ การชดใช้ความเสียหาย พร้อมกันนี้ผู้ประกอบการเดินเรือต้องคำนึงถึงความปลอดภัย คอยตรวจเช็คอุปกรณ์ประจำเรือ เครื่องจักร เครื่องยนต์ของตัวเรือ เพื่อป้องกันการเกิดอุบัติเหตุที่อาจส่งผลต่อชีวิตและทรัพย์สินได้

ที่มา : https://www.thaigov.go.th/news/contents/details/60633