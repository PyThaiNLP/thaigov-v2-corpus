รัฐบาลไทย-ข่าวทำเนียบรัฐบาล-“ชัยวุฒิ” โชว์โครงการใหญ่จากกองทุนดีอี หนุน มธ. จัดตั้งศูนย์ Thammasat AI Center


วันพฤหัสบดีที่ 22 กันยายน 2565
“ชัยวุฒิ” โชว์โครงการใหญ่จากกองทุนดีอี หนุน มธ. จัดตั้งศูนย์ Thammasat AI Center
“ชัยวุฒิ” โชว์โครงการใหญ่จากกองทุนดีอี หนุน มธ. จัดตั้งศูนย์ Thammasat AI Center
“ชัยวุฒิ” รมว.ดีอีเอส เป็นประธานพิธีเปิด “ศูนย์ปัญญาประดิษฐ์แห่งมหาวิทยาลัยธรรมศาสตร์ (Thammasat AI Center)” ปลื้มเป็นโครงการเด่นภายใต้การสนับสนุนของกองทุนดิจิทัลฯ โชว์เคสความร่วมมือรัฐ-เอกชน-สถาบันการศึกษา มุ่งวิจัยและพัฒนา รวมถึงสร้างระบบนิเวศรับตัวเลขมูลค่าตลาดโลกที่คาดว่าจะสูงถึง 565 ล้านล้านบาท ในปี 2573 และเพิ่มมูลค่าทางเศรษฐกิจได้สูงสุดถึง 26%
นายชัยวุฒิ ธนาคมานุสรณ์ รัฐมนตรีว่าการกระทรวงดิจิทัลเพื่อเศรษฐกิจและสังคม (ดีอีเอส) กล่าวในโอกาสเป็นประธานการเปิดศูนย์ปัญญาประดิษฐ์แห่งมหาวิทยาลัยธรรมศาสตร์ ว่า ศูนย์ Thammasat AI Center แห่งนี้ เป็นหนึ่งในโครงการที่ได้รับการสนับสนุนจากกองทุนพัฒนาดิจิทัลเพื่อเศรษฐกิจและสังคม (กองทุนดีอี) เพื่อสร้างเป็นแหล่งเรียนรู้ด้าน AI ของประชาชนที่มีความสนใจ รวมถึงการทำหน้าที่ให้คำปรึกษาและวิจัยด้าน AI เพื่อใช้ประโยชน์ในการแก้ปัญหาทางธุรกิจและสังคม รวมทั้งการประยุกต์ใช้ AI ในรูปแบบใหม่ ๆ ที่กำลังเกิดขึ้น
จากกระแสใหม่ๆ ของนวัตกรรมและเทคโนโลยีโลกเปลี่ยนแปลงแบบก้าวกระโดด กระทรวงดิจิทัลฯ มุ่งส่งเสริมองค์กรต่างๆ ในการประยุกต์ใช้ปัญญาประดิษฐ์ (AI) โดยมีการพัฒนาแผนยุทธศาสตร์ปัญญาประดิษฐ์แห่งชาติ การพัฒนากำลังคนด้านปัญญาประดิษฐ์ และล่าสุด ได้สนับสนุน มหาวิทยาลัยธรรมศาสตร์ จัดตั้ง Thammasat AI Center AI  ซึ่งถือเป็นตัวอย่างของการสร้างความร่วมมือระหว่างภาครัฐ ภาคเอกชน และสถาบันการศึกษา ที่จะช่วยกันยกระดับศักยภาพของคนไทยและประเทศไทย เพื่อที่จะสร้างประโยชน์ต่อภาพรวมของเศรษฐกิจไทย นอกเหนือจากภาคการศึกษา
นายชัยวุฒิ กล่าวว่า AI เป็นเทคโนโลยีที่มีศักยภาพสูง และเชื่อว่าเป็นเทคโนโลยีที่จะเปลี่ยนรูปแบบการดำเนินชีวิตและธุรกิจ โดยเฉพาะกิจกรรมที่สามารถเรียนรู้ได้ด้วยคอมพิวเตอร์ผ่านข้อมูลจำนวนมากที่เกิดขึ้นในยุคดิจิทัล ด้วยความโดดเด่นของเทคโนโลยีที่สามารถเรียนรู้รูปแบบการทำงานและการตัดสินใจผ่านข้อมูลจำนวนมาก ทำให้การตัดสินใจหรือการทำงานของ AI มีประสิทธิภาพและมีแนวโน้มที่จะดีขึ้นเรื่อย ๆ จากการพัฒนาทางด้านฮาร์ดแวร์ ซอฟต์แวร์ และข้อมูลนาดใหญ่ หรือ Big Data จึงทำให้เกิดนวัตกรรมใหม่ๆที่ก่อให้เกิดมูลค่าทางเศรษฐกิจที่ทั่วโลกให้ความสนใจอย่างมาก
ทั้งนี้ มีตัวเลขคาดการณ์ว่า มูลค่าการตลาด AI ทั่วโลกจะสูงกว่า 15.7 ล้านล้านดอลลาร์สหรัฐ หรือประมาณ 565 ล้านล้านบาท ในปี 2573 เพิ่มมูลค่าถึง 26% นำไปสู่โอกาสพัฒนาเศรษฐกิจและสังคมไทยในอนาคต
“ผมเชื่อมั่นว่า หลังจากที่ศูนย์ Thammasat AI Center ได้เปิดดำเนินการแล้ว ท่านจะได้เห็นประโยชน์ของเทคโนโลยี AI สร้างระบบนิเวศชุมชนใช้ AI เป็นเครื่องมือดำเนินธุรกิจ  และหวังว่าจะกระตุ้นให้เกิดการคิดพัฒนาต่อยอดการนำเทคโนโลยี AI มาใช้ใน Use Cases ใหม่ๆ” นายชัยวุฒิกล่าว
ด้าน รศ.เกศินี วิฑูรชาติ อธิการบดีมหาวิทยาลัยธรรมศาสตร์ กล่าวว่า มหาวิทยาลัยธรรมศาสตร์มีการขับเคลื่อนโครงการใหม่ๆ พัฒนานวัตกรรม ความรู้ และทักษะด้านดิจิทัลอย่างต่อเนื่อง ปัจจุบัน นอกจาก Thammasat AI Center แล้ว ยังได้ริเริ่มโครงการใหม่ 3 โครงการ ได้แก่ 1. โครงการ Medical Valley ต้นแบบศูนย์นวัตกรรมการแพทย์ครบวงจร มหาวิทยาลัยธรรมศาสตร์ ศูนย์พัทยา 2. โครงการ 88 sandbox ศูนย์การเรียนรู้ทักษะผู้ประกอบการแห่งอนาคต 3. โครงการ TU Metaverse ที่จะสร้าง campus ที่ 5 ใน Metaverse พร้อมหลักสูตร AI ทั้งระดับปริญญาตรี โท และเอก สอน online และ offline ร่วมมือกับหน่วยงานต่างๆ กว่า 60 องค์กร พัฒนานวัตกรและวิศวกรด้านปัญญาประดิษฐ์ เสริมศักยภาพ AI ของประเทศ
***************************

ที่มา : https://www.thaigov.go.th/news/contents/details/59565