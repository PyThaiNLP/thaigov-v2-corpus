รัฐบาลไทย-ข่าวทำเนียบรัฐบาล-“อนุทิน” เปิดสัปดาห์สุขภาพจิตแห่งชาติ จ.นครราชสีมา แนะวัยรุ่นมองโลกแง่บวก ปรับตัวให้เข้ากับสถานการณ์ปัจจุบัน


วันพฤหัสบดีที่ 3 พฤศจิกายน 2565
“อนุทิน” เปิดสัปดาห์สุขภาพจิตแห่งชาติ จ.นครราชสีมา แนะวัยรุ่นมองโลกแง่บวก ปรับตัวให้เข้ากับสถานการณ์ปัจจุบัน
รองนายกรัฐมนตรีและรัฐมนตรีว่าการกระทรวงสาธารณสุข เปิดงานสัปดาห์สุขภาพจิตแห่งชาติ ประจำปี 2565 จังหวัดนครราชสีมา แนะวัยรุ่นมองโลกในแง่บวก ปรับตัวให้เข้ากับสถานการณ์ อยู่กับปัจจุบัน พัฒนาจิตใจตนเองให้พร้อมเสมอ และช่วยเหลือผู้อื่นเท่าที่จะช่วยได้
รองนายกรัฐมนตรีและรัฐมนตรีว่าการกระทรวงสาธารณสุข เปิดงานสัปดาห์สุขภาพจิตแห่งชาติ ประจำปี 2565 จังหวัดนครราชสีมา แนะวัยรุ่นมองโลกในแง่บวก ปรับตัวให้เข้ากับสถานการณ์ อยู่กับปัจจุบัน พัฒนาจิตใจตนเองให้พร้อมเสมอ และช่วยเหลือผู้อื่นเท่าที่จะช่วยได้ เผย ข้อมูลคัดกรองสุขภาพใจคนไทย พบกลุ่มอายุ 20-29 ปี เสี่ยงซึมเศร้าถึงร้อยละ 16.48
วันนี้ (3 พฤศจิกายน 2565) ที่อาคารยุพราชเบญจมงคล มหาวิทยาลัยราชภัฏนครราชสีมา จังหวัดนครราชสีมา นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข เปิดงานสัปดาห์สุขภาพจิตแห่งชาติ ประจำปี 2565 “วัดใจ เติมพลัง สังคมมีสุข” จังหวัดนครราชสีมา โดยมี แพทย์หญิงอัมพร เบญจพลพิทักษ์ อธิบดีกรมสุขภาพจิต นายแพทย์สุผล ตติยนันทพร นายแพทย์สาธารณสุขจังหวัดนครราชสีมา ผศ.ดร.อดิศร เนาวนนท์ อธิการบดีมหาวิทยาลัยราชภัฏนครราชสีมา คณาจารย์ และนักศึกษา เข้าร่วมงานกว่า 300 คน
นายอนุทินกล่าวว่า ปัจจุบันเทคโนโลยีเข้ามามีบทบาทอยู่ในการดำเนินชีวิตของประชาชนมากขึ้น โดยเฉพาะวัยรุ่นซึ่งเป็นช่วงอายุที่อารมณ์อ่อนไหวต่อสิ่งเร้าที่แวดล้อมรอบด้านได้ง่าย ทำให้อาจได้รับผลกระทบต่อภาวะสุขภาพจิตทั้งระยะสั้นและระยะยาวได้ ซึ่งจากข้อมูลการตรวจคัดกรองวัดสุขภาพใจด้วยตนเองผ่านแอปพลิเคชันไลน์ โปรแกรม Mental Health Check-In (MHCI) ตั้งแต่วันที่ 1 มกราคม - 2 พฤศจิกายน 2565 พบว่า ภาพรวมประชาชนไทยกลุ่มอายุ 20-29 ปี เสี่ยงมีภาวะซึมเศร้าถึงร้อยละ 16.48 ขณะที่ช่วงที่ผ่านมา ประเทศไทยมีหลายสถานการณ์ที่อาจส่งผลกระทบทำให้เกิดความเศร้าโศกเสียใจ หรือสูญเสียบุคคลอันเป็นที่รัก การเร่งฟื้นฟู
ให้ประชาชนมีสุขภาพจิตใจที่เข้มแข็ง ดำเนินชีวิตต่อไปได้ จึงเป็นภารกิจเร่งด่วนของกระทรวงสาธารณสุข
“นอกจากปัจจัยเรื่องเทคโนโลยี ความเปลี่ยนแปลงของสภาพทางสังคมที่รวดเร็วก็อาจส่งผลต่อสุขภาพจิตได้ จึงต้องรู้จักพัฒนาจิตใจตนเองให้มีความพร้อมอยู่เสมอ ปรับตัวให้เข้ากับสถานการณ์ อยู่กับปัจจุบัน มองโลกในแง่ดี รู้จักคิดบวกและช่วยเหลือผู้อื่นเท่าที่จะช่วยได้ ซึ่งหากพัฒนาได้ตามนี้เราก็จะมีความสุข” นายอนุทินกล่าว
ด้านแพทย์หญิงอัมพร กล่าวว่า กรมสุขภาพจิตได้ลงนามบันทึกข้อตกลงจัดโครงการคู่เครือข่ายดูแลจิตใจ ก้าวสู่คนไทยคุณภาพ กับมหาวิทยาลัยราชภัฏทั่วประเทศ เพื่อให้นักศึกษาได้รับการดูแลช่วยเหลืออย่างเหมาะสมทันท่วงที โดยมหาวิทยาลัยราชภัฏนครราชสีมาได้ดำเนินงานร่วมกันตั้งแต่ปี 2564 นักศึกษาที่ประเมินสุขภาพจิตด้วยตนเองผ่าน MHCI พบว่า มีอัตราเสี่ยงซึมเศร้า ร้อยละ 11.01 ได้ดูแลให้คำปรึกษาช่วยเหลือเบื้องต้น โทรศัพท์ติดตามในรายที่มีความเสี่ยงสูง โดยรายที่เสี่ยงสูงมากจะส่งข้อมูลให้ โรงพยาบาลคู่เครือข่ายที่มีจิตแพทย์ นักจิตวิทยาและพยาบาลจิตเวชทราบ เพื่อติดตามให้การช่วยเหลือ ดำเนินการแล้วกว่า 17 ราย นอกจากนี้ ยังสนับสนุนการจัดกิจกรรมเติมพลังจิตใจ เสริมสร้างความเข้มแข็งทางใจให้แก่นักศึกษาและอาจารย์ รวมถึงพัฒนาศักยภาพคณาจารย์ ให้มีทักษะการฟัง ให้คำปรึกษาช่วยเหลือนักศึกษาเบื้องต้น จำนวนกว่า 50 คน
ทั้งนี้ ขอเชิญชวนประชาชนที่สนใจร่วม “วัดใจ เติมพลัง สังคมมีสุข” โดยโรงพยาบาลจิตเวชนครราชสีมาราชนครินทร์ และศูนย์สุขภาพจิตที่ 9 ในงานสัปดาห์สุขภาพจิตแห่งชาติ ระหว่างวันที่ 3-4 พฤศจิกายน 2565 ณ อาคารยุพราชเบญจมงคล (อาคาร 31) มหาวิทยาลัยราชภัฏนครราชสีมา ตั้งแต่เวลา 8.30 น. เป็นต้นไป ภายในงานมีกิจกรรม อาทิ ให้คำปรึกษาทางสุขภาพจิต กิจกรรมเสริมสร้างพลังใจ พลังสังคม ให้มีความสุขร่วมกัน
************************************ 3 พฤศจิกายน 2565

ที่มา : https://www.thaigov.go.th/news/contents/details/61228