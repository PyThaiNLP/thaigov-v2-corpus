รัฐบาลไทย-ข่าวทำเนียบรัฐบาล-รองนายกฯ ประวิตร ห่วงใยประชาชนที่ได้รับผลกระทบจากกรณีสารเคมีจากโรงงานรั่วไหล ในเขต อ.นครชัยศรี นครปฐม กำชับหน่วยงานเกี่ยวข้องดูแลให้เข้าสู่สถานการณ์ปกติโดยเร็ว 


วันพฤหัสบดีที่ 22 กันยายน 2565
พิมพ์
รองนายกฯ ประวิตร ห่วงใยประชาชนที่ได้รับผลกระทบจากกรณีสารเคมีจากโรงงานรั่วไหล ในเขต อ.นครชัยศรี นครปฐม กำชับหน่วยงานเกี่ยวข้องดูแลให้เข้าสู่สถานการณ์ปกติโดยเร็ว
รองนายกฯ ประวิตร ห่วงใยประชาชนที่ได้รับผลกระทบจากกรณีสารเคมีจากโรงงานรั่วไหล ในเขต อ.นครชัยศรี นครปฐม กำชับหน่วยงานเกี่ยวข้องดูแลให้เข้าสู่สถานการณ์ปกติโดยเร็ว สาธารณสุขให้คำแนะนำปฏิบัติประชาชนป้องกันตนเอง
วันที่ 22 กันยายน 2565 น.ส.ไตรศุลี ไตรสรณกุล รองโฆษกประจำสำนักนายกรัฐมนตรี กล่าวว่า พล.อ.ประวิตร วงษ์สุวรรณ รองนายกรัฐมนตรี ได้มีความห่วงใยประชาชนที่ได้รับผลกระทบจากเหตุสารเคมีรั่วไหลจากโรงงานในพื้นที่บริเวณพื้นที่ ต.ขุนแก้ว อ.นครชัยศรี จ.นครปฐม เนื่องจากกลิ่นสารเคมีได้กระจายในวงกว้างทั้งในพื้นที่และรอยต่อกรุงเทพฯ โดยขณะนี้หน่วยงานที่เกี่ยวข้องทั้ง อยู่ระหว่างการตรวจสอบประเภทสารเคมี
อย่างไรก็ตาม ในเบื้องต้นขอให้ประชาชนปฏิบัติตัวตามคำแนะนำของทางการ คือ ให้หลีกเลี่ยงการออกนอกอาคาร ไม่อยู่ในที่โล่งแจ้ง สวมหน้ากากอนามัยตลอดเวลา เพื่อป้องกันระบบทางเดินหายใจ เนื่องจากโรงงานนี้เป็นโรงงานประเภทฟอกย้อมมี copper sulfate หรือสารประกอบที่มีผลทำให้ระคายเคืองระบบทางเดินหายใจ หรือหากมีการรวมตัวกับน้ำเกิดเป็นกรดแล้วหายใจไอกรดเข้าไปจะเป็นอันตรายเช่นกัน ทั้งนี้ หากประชาชนมีอาการผิดปกติทางร่างกายควรรีบพบแพทย์เพื่อประเมินอาการ
น.ส.ไตรศุลี กล่าวว่า  รองนายกรัฐมนตรีได้กำชับให้หน่วยงานเกี่ยวข้อง ทั้งกรมควบคุมมลพิษ กรมโรงงานอุตสาหกรรม ประสานงานกับผู้ประกอบการ และหน่วยงานท้องถิ่นในการดูแลแก้ไขปัญหาให้เข้าสู่ภาวะปกติโดยเร็ว และให้ตรวจสอบอย่างเข้มงวดว่าเหตุที่เกิดขึ้นดังกล่าวมาจากข้อบกพร่องของระบบหรือของผู้ปฏิบัติงาน โดยให้ดำเนินการตามข้อกฎหมายอย่างเคร่งครัด เนื้องจากการประกอบการของโรงงานจะต้องมีความเข้มงวดป้องกันผลกระทบในวงกว้างต่อประชาชน
นอกจากนี้ ขอให้หน่วยงานด้านสาธารณสุขออกคำแนะนำ ทั้งข้อปฏิบัติ วิธีการรักษากรณีเกิดอาการผิดปกติทางร่างกายขึ้น
ทั้งนี้ กรมควบคุมมลพิษรายงานในเบื้องต้นว่า เหตุการณ์ครั้งนี้เป็นเหตุรั่วไหลของน้ำมันถ่ายเทความร้อน โดยเหตุเกิดเมื่อเวลาประมาณ 6.15 น. ทางผู้ประกอบการได้แก้ไขแล้วแต่กลิ่นส่งผลกระทบในวงกว้าง ซึ่งกรมควบคุมมลพิษได้ส่งข้อมูลเกี่ยวกับน้ำมันถ่ายเทความร้อนให้เจ้าหน้าที่กู้ภัยสารเคมีที่เข้าพื้นที่รับทราบแล้วหลังจากนี้จะมีการแจ้งผลการตรวจสอบให้ทราบต่อไป

ที่มา : https://www.thaigov.go.th/news/contents/details/59543