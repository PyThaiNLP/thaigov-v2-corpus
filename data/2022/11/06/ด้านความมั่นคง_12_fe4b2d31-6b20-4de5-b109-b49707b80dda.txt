รัฐบาลไทย-ข่าวทำเนียบรัฐบาล-รมว.เฮ้ง ห่วงลูกจ้างเหตุโรงงานบรรจุก๊าซระเบิด จ.สมุทรปราการ สั่งทีมเฉพาะกิจลงพื้นที่ช่วยเหลือและตรวจสอบข้อเท็จจริงทันที


วันอังคารที่ 30 สิงหาคม 2565
พิมพ์
รมว.เฮ้ง ห่วงลูกจ้างเหตุโรงงานบรรจุก๊าซระเบิด จ.สมุทรปราการ สั่งทีมเฉพาะกิจลงพื้นที่ช่วยเหลือและตรวจสอบข้อเท็จจริงทันที
รมว.เฮ้ง ห่วงลูกจ้างเหตุโรงงานบรรจุก๊าซระเบิด จ.สมุทรปราการ สั่งทีมเฉพาะกิจลงพื้นที่ช่วยเหลือและตรวจสอบข้อเท็จจริงทันที
รัฐมนตรีว่าการกระทรวงแรงงาน ห่วงเหตุโรงงานบรรจุก๊าซและเกิดเพลิงไหม้ จ.สมุทรปราการ เป็นเหตุให้ลูกจ้างบาดเจ็บสาหัสหลายราย สั่งทีมเฉพาะกิจพร้อมหน่วยงานในสังกัดกระทรวงแรงงานลงพื้นที่ตรวจสอบและช่วยเหลือลูกจ้างให้ได้รับสิทธิตามกฎหมายทันที
นายสุชาติ ชมกลิ่น รัฐมนตรีว่าการกระทรวงแรงงาน เปิดเผยถึง กรณีเหตุโรงงานบรรจุก๊าซระเบิดและเกิดเพลิงไหม้เป็นเหตุให้ลูกจ้างบาดเจ็บสาหัสหลายราย ณ บริษัท วี.ไอ.พี ปิโตรเลียม จำกัด อ.บางเสาธง จ.สมุทรปราการ ว่า พลเอก ประวิตร วงษ์สุวรรณ รองนายกรัฐมนตรี รักษาราชการแทนนายกรัฐมนตรี และกำกับดูแลกระทรวงแรงงาน ได้แสดงความห่วงใยกับเหตุการณ์
ที่เกิดขึ้นพร้อมสั่งการให้กระทรวงแรงงานเร่งดำเนินการช่วยเหลือลูกจ้างทันที ผมจึงได้ส่งทีมเฉพาะกิจลงพื้นที่ตรวจสอบหาข้อเท็จจริงทันที เบื้องต้นพบว่า สถานที่เกิดเหตุ คือ บริษัท วี.ไอ.พี ปิโตรเลียม จำกัด ตั้งอยู่เลขที่ 30/100-1 หมู่ที่ 11 ถนนบางนา-ตราด กม. 23 ต.บางเสาธง
อ.บางเสาธง จ.สมุทรปราการ ประกอบกิจการโรงบรรจุแก๊สหุงต้ม มีลูกจ้างทั้งหมด 30 คน
ในเวลา 00.30 น. (30 สิงหาคม 2565) ขณะที่ลูกจ้างกำลังพักผ่อนอยู่ภายในห้องพักคนงาน
ในบริษัท เกิดเหตุระเบิดดังขึ้นภายในโรงงานจึงพากันวิ่งหนีฝ่าวงล้อมเพลิงออกมาจนได้รับ
บาดเจ็บไฟคลอกอาการสาหัส 5 ราย เจ้าหน้าที่ดับเพลิง ต.บางเสาธงและพื้นที่ใกล้เคียง
ใช้เวลาประมาณ 1 ชั่วโมง จึงควบคุมเพลิงได้และปิดวาล์วถังก๊าซได้ทุกจุด โดยลูกจ้างที่ได้รับบาดเจ็บถูกส่งตัวไปรักษาที่โรงพยาบาลเรียบร้อยแล้ว ทั้งนี้ ได้มอบหมายให้คณะทำงานเฉพาะกิจตรวจสอบอุบัติเหตุ อุบัติภัย หรือการประสบอันตรายจากการทำงาน กรณีร้ายแรง พร้อมด้วยหน่วยงานในสังกัดกระทรวงแรงงาน เข้าตรวจสอบสถานที่เกิดเหตุเพิ่มเติม รวมทั้งให้ความช่วยเหลือลูกจ้างที่ได้รับผลกระทบจากเหตุดังกล่าว ประสานดูแลรักษาพยาบาลลูกจ้างที่ได้รับบาดเจ็บ ให้ได้รับสิทธิประโยชน์ตามกฎหมายต่อไป
นางสาวปรียานันท์ ลิขิตศานต์ ผู้ตรวจราชการกรมสวัสดิการและคุ้มครองแรงงาน ในฐานะคณะทำงานทีมเฉพาะกิจตรวจสอบอุบัติเหตุ อุบัติภัย หรือการประสบอันตรายจากการทำงาน กรณีร้ายแรง กล่าวว่า คณะทำงานเฉพาะกิจและหน่วยงานในสังกัดกระทรวงแรงงานได้ลงพื้นที่ตรวจสอบสถานที่เกิดเหตุและเข้าเยี่ยมให้กำลังใจลูกจ้างที่ได้รับบาดเจ็บ จากรายงาน
ของสำนักงานประกันสังคมจังหวัดสมุทรปราการ ได้ตรวจสอบสิทธิกองทุนประกันสังคม
และกองทุนเงินทดแทนของลูกจ้างที่ได้รับบาดเจ็บทั้ง 5 ราย เป็นลูกจ้างสัญชาติไทย 2 ราย
และสัญชาติเมียนมา 3 ราย เบื้องต้นจะได้รับสิทธิรักษาพยาบาลและเงินทดแทนจากสำนักงานประกันสังคม ในส่วนของสาเหตุการเกิดอุบัติเหตุในครั้งนี้นั้น กรมสวัสดิการและคุ้มครองแรงงานจะเชิญนายจ้างและผู้ที่เกี่ยวข้องมาสอบหาข้อเท็จจริงเพิ่มเติม ในวันที่ 5 กันยายนนี้ พร้อมทั้งตรวจสอบว่านายจ้างได้ปฏิบัติอย่างถูกต้องตามกฎหมายความปลอดภัยในการทำงาน กฎกระทรวงกำหนดมาตรฐานในการบริหาร จัดการ และดำเนินการ ด้านความปลอดภัย อาชีวอนามัย และสภาพแวดล้อมในการทำงานเกี่ยวกับการป้องกันและระงับอัคคีภัย พ.ศ. 2555 หรือไม่ ทั้งนี้
ขอความร่วมมือนายจ้าง และลูกจ้างปฏิบัติตามพระราชบัญญัติ ความปลอดภัย อาชีวอนามัย และสภาพแวดล้อมในการทํางาน พ.ศ. 2554 และกฎกระทรวงกำหนดมาตรฐานในการบริหาร จัดการ และดำเนินการ ด้านความปลอดภัย อาชีวอนามัย และสภาพแวดล้อมในการทำงานเกี่ยวกับ
การป้องกันและระงับอัคคีภัย พ.ศ. 2555 อย่างเคร่งครัด เพื่อป้องกันความสูญเสียที่จะเกิดจากอุบัติเหตุหรืออุบัติภัยจากการทำงาน

ที่มา : https://www.thaigov.go.th/news/contents/details/58625