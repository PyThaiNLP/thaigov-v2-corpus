รัฐบาลไทย-ข่าวทำเนียบรัฐบาล-อนุทิน ชื่นชมเขตฯ 8 - กรมสุขภาพจิต พัฒนาระบบดูแลผู้ป่วยจิตเวช อบรม อสม. ต.อุทัยสวรรค์ จ.หนองบัวลำภู ร่วมคัดกรองสุขภาพจิตผู้ได้รับผลกระทบ


วันพฤหัสบดีที่ 3 พฤศจิกายน 2565
อนุทิน ชื่นชมเขตฯ 8 - กรมสุขภาพจิต พัฒนาระบบดูแลผู้ป่วยจิตเวช อบรม อสม. ต.อุทัยสวรรค์ จ.หนองบัวลำภู ร่วมคัดกรองสุขภาพจิตผู้ได้รับผลกระทบ
รองนายกรัฐมนตรีและรัฐมนตรีว่าการกระทรวงสาธารณสุข เยี่ยมติดตามอาการผู้ได้รับบาดเจ็บจากเหตุการณ์ จ.หนองบัวลำภู ชื่นชมเขตสุขภาพที่ 8 และกรมสุขภาพจิต พัฒนาระบบการดูแลผู้ป่วยจิตเวช จัดตั้งศูนย์คัดกรองใน รพ.สต. ทุกแห่ง ตั้งกลุ่มจิตเวชและยาเสพติดในโรงพยาบาล
รองนายกรัฐมนตรีและรัฐมนตรีว่าการกระทรวงสาธารณสุข เยี่ยมติดตามอาการผู้ได้รับบาดเจ็บจากเหตุการณ์ จ.หนองบัวลำภู ชื่นชมเขตสุขภาพที่ 8 และกรมสุขภาพจิต พัฒนาระบบการดูแลผู้ป่วยจิตเวช จัดตั้งศูนย์คัดกรองใน รพ.สต. ทุกแห่ง ตั้งกลุ่มจิตเวชและยาเสพติดในโรงพยาบาลศูนย์ โรงพยาบาลทั่วไป และโรงพยาบาลชุมชน ครบ 100% พร้อมทั้งอบรม อสม. ต.อุทัยสวรรค์ จ.หนองบัวลำภู ร่วมคัดกรองสุขภาพจิตผู้ได้รับผลกระทบต่อเนื่อง
วันนี้ (3 พฤศจิกายน 2565) ที่โรงพยาบาลศูนย์ อุดรธานี นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข พร้อมด้วย นพ.ทวีศิลป์ วิษณุโยธิน รองปลัดกระทรวงสาธารณสุข พญ.อัมพร เบญจพลพิทักษ์ อธิบดีกรมสุขภาพจิต นพ.ปราโมทย์ เสถียรรัตน์ ผู้ตรวจราชการกระทรวงสาธารณสุข เขตสุขภาพที่ 8 และคณะผู้บริหาร ติดตามระบบดูแลผู้ป่วยจิตเวชและติดตามอาการผู้บาดเจ็บจากเหตุการณ์ที่ อบต.อุทัยสวรรค์ จ.หนองบัวลำภู และการเยียวยาจิตใจผู้ประสบเหตุและครอบครัว
นายอนุทินกล่าวว่า ผู้บาดเจ็บจากเหตุการณ์ที่ศูนย์เด็กเล็ก จ.หนองบัวลำภู ขณะนี้ยังคงรักษาพยาบาลในหอผู้ป่วยวิกฤติ โรงพยาบาลศูนย์อุดร 2 ราย เป็นเด็กชายอายุ 3 ปี และชายอายุ 21 ปี อาการปลอดภัย มีพัฒนาการที่ดีขึ้น สภาพการรับรู้ตอบสนองดีขึ้น ส่วนการฟื้นฟูเยียวยาจิตใจญาติและผู้ที่ได้รับผลกระทบ มีทีม MCATT จากกรมสุขภาพจิตดูแลอยู่ในพื้นที่ตลอดเวลาเพื่อให้สภาพจิตใจกลับสู่ภาวะปกติเร็วที่สุด โดยขณะนี้เข้าสู่ระยะที่ 2 (Post-impact Phase) คือ 2 สัปดาห์ ถึง 3 เดือน หลังเกิดเหตุ เป็นช่วงการติดตามผลกระทบ ประเมินซ้ำ ค้นหาปัญหาภาวะทางจิตใจ เช่น ฆ่าตัวตาย ซึมเศร้า และปัญหาการใช้สารเสพติด ได้ดำเนินการในกลุ่มญาติผู้เสียชีวิต ผู้ได้รับบาดเจ็บ /ญาติผู้บาดเจ็บ ผู้อยู่ในเหตุการณ์ รวม 212 ราย จากทั้งหมด 345 ราย หรือ 40.06% พบอยู่ในระดับเสี่ยงต่ำ/ไม่เสี่ยง 77 ราย เป็นกลุ่มเสี่ยงต้องส่งต่อ 15 ราย ส่วนกลุ่มผู้รับรู้คือ ประชาชน ต.อุทัยสวรรค์ นักเรียนโรงเรียนท่าอุทัยและโรงเรียนโนนสวาท ได้เสริมวัคซีนใจ จัดกิจกรรมเล่นสร้างสุข พาเด็กเล่นนอกบ้าน และกิจกรรมฟื้นกายฟื้นใจให้กับกลุ่มครู นอกจากนี้ ได้พัฒนา อสม. ของ รพ.สต. ใน ต.อุทัยสวรรค์ ได้แก่ รพ.สต.ท่าอุทัย และ รพ.สต.โนนสวรรค์ จำนวน 149 ราย (100%) ในการร่วมคัดกรองสุขภาพจิต ซึ่งจะมีการติดตามต่อเนื่องจนครบ 1 ปี
นายอนุทินกล่าวต่อว่า ด้านเขตสุขภาพ ที่ 8 ได้พัฒนาระบบการดูแลผู้ป่วยจิตเวช โดยจัดตั้งศูนย์คัดกรองใน รพ.สต. ทุกแห่ง (874 แห่ง) จัดตั้งกลุ่มจิตเวชและยาเสพติดในโรงพยาบาลศูนย์ โรงพยาบาลทั่วไป และโรงพยาบาลชุมชน ครบ 100% (88 แห่ง) และจะจัดตั้งหอผู้ป่วยจิตเวช ในโรงพยาบาลศูนย์ โรงพยาบาลทั่วไป ทุกแห่ง ขณะนี้ดำเนินการไปแล้ว 4 แห่ง ได้แก่ โรงพยาบาลอุดรธานี โรงพยาบาลหนองบัวลำภู โรงพยาบาลสกลนคร และโรงพยาบาลหนองคาย อีก 7 แห่ง ตั้งเป้าแล้วเสร็จภายในวันที่ 1 มกราคม 2566 โดยมีการพัฒนาบุคลากร ได้แก่ อบรมพยาบาลในโรงพยาบาลศูนย์/โรงพยาบาลทั่วไป อบรมแพทย์สาขาอื่นที่ไม่ใช่จิตเวช และอบรมเจ้าหน้าที่ศูนย์คัดกรองใน รพ.สต. ด้วย
“จากเหตุการณ์ที่ จ.หนองบัวลำภู ทำให้มีความมั่นใจถึงคุณภาพและประสิทธิภาพการทำงานของบุคลากรทางการแพทย์และสาธารณสุขไทย ที่ทำหน้าที่สุดความสามารถ รักษาชีวิตผู้ที่ได้รับบาดเจ็บได้ครบทุกคน ช่วยให้ความทุกข์ของผู้ที่เกี่ยวข้องคลี่คลายลง และควบคุมสถานการณ์ได้ในทิศทางที่ดี” นายอนุทินกล่าว
******************************* 3 พฤศจิกายน 2565

ที่มา : https://www.thaigov.go.th/news/contents/details/61240