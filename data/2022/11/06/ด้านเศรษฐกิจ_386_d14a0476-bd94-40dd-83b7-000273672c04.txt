รัฐบาลไทย-ข่าวทำเนียบรัฐบาล-รฟท. แจ้งเปิดให้บริการเดินรถเส้นทางสายตะวันออกเฉียงเหนือ (หนองคาย) ทุกขบวนตามปกติ 


วันจันทร์ที่ 3 ตุลาคม 2565
รฟท. แจ้งเปิดให้บริการเดินรถเส้นทางสายตะวันออกเฉียงเหนือ (หนองคาย) ทุกขบวนตามปกติ
ภายหลังระดับน้ำลดลง และเจ้าหน้าที่เข้าซ่อมแซม ตรวจสอบเส้นทางจนมั่นใจในความปลอดภัย
การรถไฟแห่งประเทศไทย (รฟท.) กระทรวงคมนาคม แจ้งเปิดให้บริการเดินรถเส้นทางสายตะวันออกเฉียงเหนือ (หนองคาย) ทุกขบวนตามปกติ หลังจากระดับน้ำลดลงเข้าสู่สถานการณ์ปกติ และเจ้าหน้าที่ฝ่ายการโยธาและฝ่ายการอาณัติสัญญาณได้เข้าดำเนินการซ่อมแซมทางรถไฟที่ได้รับความเสียหายจากน้ำท่วม ช่วงระหว่างสถานีบำเหน็จณรงค์ - จัตุรัส เขตพื้นที่จังหวัดชัยภูมิ พร้อมทำการตรวจสภาพสอบเส้นทางจนมั่นใจในความปลอดภัย จึงเปิดให้บริการเดินรถในเส้นทางสายตะวันออกเฉียงเหนือ (หนองคาย) ทั้ง 10 ขบวน ตามปกติ ตั้งแต่วันที่ 3 ตุลาคม 2565 เป็นต้นไป ดังนี้
1. ขบวนรถด่วนพิเศษที่ 25/26 กรุงเทพ - หนองคาย - กรุงเทพ
2. ขบวนรถด่วนที่ 75/76 กรุงเทพ - หนองคาย - กรุงเทพ
3. ขบวนรถเร็วที่ 133/134 กรุงเทพ - หนองคาย - กรุงเทพ
4. ขบวนรถท้องถิ่นที่ 439/440 ชุมทางแก่งคอย - ชุมทางบัวใหญ่ - ชุมทางแก่งคอย
5. ขบวนรถท้องถิ่นที่ 433/434 ชุมทางแก่งคอย - ชุมทางบัวใหญ่ - ชุมทางแก่งคอย
อย่างไรก็ตาม ในสถานการณ์ที่ยังต้องเฝ้าระวังและติดตามน้ำท่วมที่อาจเกิดขึ้นได้อีก รฟท. จึงได้มอบหมายให้ทุกหน่วยงานเตรียมแผนป้องกันและรับมือกับสถานการณ์น้ำท่วมในทุกพื้นที่เสี่ยง ทั้งในด้านการเดินรถ การซ่อมบำรุงทาง และระบบอาณัติสัญญาณ ตลอดจนการลงพื้นที่ เพื่อตรวจสอบความเสียหายของระบบต่าง ๆ การเตรียมความพร้อมของเจ้าหน้าที่ เครื่องมือและอุปกรณ์ ให้พร้อม สามารถลงพื้นที่ในการซ่อมบำรุงได้ทันที โดยยังคงเฝ้าระวังติดตามสถานการณ์ระดับน้ำตลอด 24 ชั่วโมง
สำหรับผู้โดยสารที่ประสงค์จะเดินทางโดยรถไฟ สามารถตรวจสอบเส้นทางและสอบถามรายละเอียดเพิ่มได้ที่ศูนย์บริการลูกค้าสัมพันธ์หมายเลขโทรศัพท์ 1690 ตลอด 24 ชั่วโมง หรือ เฟซบุ๊ก แฟนเพจ ทีมพีอาร์การรถไฟแห่งประเทศไทย

ที่มา : https://www.thaigov.go.th/news/contents/details/59961