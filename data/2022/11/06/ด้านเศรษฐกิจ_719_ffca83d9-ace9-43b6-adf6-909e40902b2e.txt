รัฐบาลไทย-ข่าวทำเนียบรัฐบาล-อว. มอบรางวัลเทคโนโลยียอดเยี่ยมด้านเครื่องจักรกลและอุปกรณ์ ประจำปี 2565


วันพฤหัสบดีที่ 3 พฤศจิกายน 2565
อว. มอบรางวัลเทคโนโลยียอดเยี่ยมด้านเครื่องจักรกลและอุปกรณ์ ประจำปี 2565
อว. มอบรางวัลเทคโนโลยียอดเยี่ยมด้านเครื่องจักรกลและอุปกรณ์ ประจำปี 2565
19 ตุลาคม 2565 - กระทรวงการอุดมศึกษา วิทยาศาสตร์ วิจัยและนวัตกรรม ร่วมกับ สมาคมเครื่องจักรกลไทย จัดพิธีมอบรางวัลเทคโนโลยียอดเยี่ยมด้านเครื่องจักรกลและอุปกรณ์ ประจำปี 2565 (Technology for Equipment and Machinery Awards 2022) จำนวน 12 ผลงาน โดยมี ดร.ลัทธจิตร มีรักษ์ ผู้ช่วยรัฐมนตรีประจำกระทรวงการอุดมศึกษา วิทยาศาสตร์ วิจัยและนวัตกรรมเป็นประธาน พร้อมด้วย ดร.ดนุช ตันเทอดทิตย์ เลขานุการรัฐมนตรีว่าการกระทรวงการอุดมศึกษาฯ เข้าร่วมงาน ณ ห้อง Krungthep 3-4 ชั้น 9 โรงแรมแลนด์มาร์ค กรุงเทพฯ
ดร.ลัทธจิตร มีรักษ์ กล่าวว่า ตามนโยบายรัฐบาล “ไทยแลนด์ 4.0” มีความมุ่งมั่นที่จะปรับเปลี่ยนโครงสร้างเศรษฐกิจไปสู่ “เศรษฐกิจที่ขับเคลื่อนด้วยนวัตกรรม” จากการขับเคลื่อนประเทศด้วยอุตสาหกรรมที่ใช้แรงงานคนเป็นหลัก ไปสู่การขับเคลื่อนด้วยเทคโนโลยี ความคิดสร้างสรรค์ และนวัตกรรม จึงทำให้ประเทศไทยต้องส่งเสริม และขับเคลื่อนการพัฒนานวัตกรรมอย่างจริงจัง เพื่อช่วยแก้ปัญหาต่างๆ ที่เกิดขึ้นในประเทศ โดยเฉพาะด้านเครื่องจักร เครื่องมือ และอุปกรณ์ ที่จะช่วยเพิ่มประสิทธิภาพด้านการผลิต แก้ปัญหาการขาดแคลนแรงงาน โดยเฉพาะในภาคการเกษตรและภาคอุตสาหกรรม รวมทั้งปัญหาด้านพลังงาน และสิ่งแวดล้อม ซึ่งจะช่วยเพิ่มขีดความสามารถในการแข่งขันของประเทศ ทำให้ประเทศเกิดการพัฒนา นอกจากนี้ยังสามารถส่งออกเป็นสินค้าเทคโนโลยี นำเงินตราเข้าประเทศได้อีกด้วย และผลงานที่ได้รับรางวัลก็ถือว่าเป็นผลงานที่มีศักยภาพที่จะส่งเสริมให้เกิดการสร้างนวัตกรรมให้เกิดขึ้นและใช้ได้จริง ซึ่งแสดงให้เห็นถึงขีดความสามารถ ในการแข่งขันกับนานาประเทศ ซึ่งจะมีบทบาทสำคัญในการขับเคลื่อนเศรษฐกิจของประเทศอย่างยิ่ง
กระทรวงการอุดมศึกษาฯ ได้มีการจัดโครงการประกวดรางวัลเทคโนโลยียอดเยี่ยมด้านเครื่องจักรกลและอุปกรณ์อย่างต่อเนื่อง มาตั้งแต่ปี พ.ศ. 2549 เดิมใช้ชื่อว่า รางวัลเครื่องจักรกลยอดเยี่ยม จัดขึ้นเพื่อประกาศเกียรติคุณ ให้กับบริษัทคนไทยที่มีการวิจัยและพัฒนาเทคโนโลยีด้านเครื่องจักรกลและอุปกรณ์ที่มีความโดดเด่น สามารถผลิตและใช้งานได้จริงในเชิงพาณิชย์ เป็นการสนับสนุนเพื่อส่งเสริมให้ผู้ประกอบการไทยเข้าร่วมพัฒนาเทคโนโลยี ให้เกิดประโยชน์สูงสุด มีความทันสมัยและเป็นสากลมากยิ่งขึ้น ช่วยสร้างชุมชนของผู้ผลิตเครื่องจักรกลในประเทศไทย อีกทั้งเป็นการประชาสัมพันธ์เทคโนโลยีเครื่องจักรกลของไทยให้เป็นที่รู้จักในวงกว้าง โดยเป็นความร่วมมือกับสมาคมเครื่องจักรกลไทย
รางวัลการประกวดเทคโนโลยียอดเยี่ยมด้านเครื่องจักรกลและอุปกรณ์ ประจำปี 2565 แบ่งประเภทรางวัลออกเป็น 4 สาขา ได้แก่
- สาขาการเกษตรและเกษตรแปรรูป
รางวัลชนะเลิศ     รถเก็บเกี่ยวข้าวโพดและวัสดุเหลือใช้ทางการเกษตร (ซังและใบข้าวโพด) บริษัท เกษตรพัฒนาอุตสาหกรรม จำกัด
รางวัลรองชนะเลิศ อันดับ 1     เครื่องจักรทำปุ๋ยหมัก บริษัท แอสโซซิเอชั่น ออฟ ทรี จำกัด
รางวัลรองชนะเลิศ อันดับ 2     หนูนา หุ่นยนต์ทำนา บริษัท ที.ซี.เวลดิ้ง ออโตเมชั่น จำกัด
- สาขาการผลิตในเชิงอุตสาหกรรม
รางวัลชนะเลิศ     ยูนิบอต บริษัท ยูนิคัล เวิร์คส์ จำกัด
รางวัลรองชนะเลิศ อันดับ 1     หุ่นยนต์ขนส่งอัตโนมัติ (AGV & AMR) บริษัท ทริปเปิ้ล เอ เอ็นจิเนียริ่ง แอนด์ ซัพพลาย จำกัด
รางวัลรองชนะเลิศ อันดับ 2     เครื่องห่อขนมจีบกึ่งอัตโนมัติ บริษัท เอ็นซี เบเกอรี่ อีควิปเมนท์ จำกัด
- สาขาพลังงาน สิ่งแวดล้อม และพัฒนาคุณภาพชีวิต
รางวัลชนะเลิศ     เครื่องย่อยเศษอาหารเป็นสารปรับปรุงดินชีวภาพขนาดครัวเรือนรองรับเศษอาหาร 5 กก./วัน บริษัท ที. ซี. เอ็ม. เอ็นไวรอนเมนท์ จำกัด
รางวัลรองชนะเลิศ อันดับ 1     ควบคุมอัตโนมัติในฟาร์ม และโรงงาน บริษัท จีอี เทคโนโลยี แอนด์ อินโนเวชั่น จำกัด
รางวัลรองชนะเลิศ อันดับ 2     เครื่องผลิตน้ำจากอากาศ บริษัท การันตี เอ็นจิเนียริ่ง จำกัด
- สาขาโปรแกรมสำเร็จรูป ภาคการผลิตและบริการ
รางวัลชนะเลิศ     แพลตฟอร์มการเชื่อมต่ออุตสาหกรรมอัจฉริยะสำหรับอุตสาหกรรม SMEs บริษัท เซ็นเซอร์นิกส์ จำกัด
รางวัลรองชนะเลิศ อันดับ 1     แอพ ออลทิกเก็ท   บริษัท แอพพลิเคชั่น ออน เน็ต จำกัด
รางวัลรองชนะเลิศ อันดับ 2     ตู้ออม บริษัท บางจาก คอร์ปอเรชั่น จำกัด (มหาชน)

ที่มา : https://www.thaigov.go.th/news/contents/details/61203