รัฐบาลไทย-ข่าวทำเนียบรัฐบาล-“ชัยวุฒิ” ขายวิชั่น 192 ประเทศดัน Digital GDP โต 30%


วันจันทร์ที่ 19 กันยายน 2565
“ชัยวุฒิ” ขายวิชั่น 192 ประเทศดัน Digital GDP โต 30%
“ชัยวุฒิ” ขายวิชั่น 192 ประเทศดัน Digital GDP โต 30%
“ชัยวุฒิ” โชว์วิสัยทัศน์ในงาน ‘HUAWEI CONNECT 2022’ ที่มี 192 ประเทศเข้าร่วม ประกาศดัน Digital  GDP ประเทศไทยโต 30%  เน้นพัฒนาคนให้รองรับตลาดงานดิจิทัลในอนาคต
นายชัยวุฒิ ธนาคมานุสรณ์ รัฐมนตรีว่าการกระทรวงดิจิทัลเพื่อเศรษฐกิจเเละสังคม (ดีอีเอส) กล่าวระหว่างเข้าร่วมเปิดงานมหกรรมเทคโนโลยีไอซีที ‘HUAWEI CONNECT 2022’  ว่า ปัจจุบันประเทศไทย ก้าวเข้าสู่ไทยเเลนด์ 4.0 มีการพัฒนาด้านดิจิทัล สนับสนุนเป้าหมายการส่งเสริมเศรษฐกิจด้านดิจิทัลเพื่อเพิ่มมูลค่าเศรษฐกิจของประเทศ โดยตั้งเป้าว่าศักยภาพด้านดิจิทัลจะทำให้ GDP ของประเทศเติบโต 30%
ทั้งนี้ ประเทศไทย ต้องเตรียมส่งเสริมเเละพัฒนาบุคลากร ของประเทศเพื่อรองรับตลาดเเรงงาน เเละบริษัทต่างประเทศที่เตรียมเข้ามาลงทุนในประเทศไทยด้วย โดยช่วง 2 ปีที่ผ่านมา จะเห็นได้ว่าการเติบโตของ GDP ทั่วโลกไม่คงที่ มีเพียงเศรษฐกิจดิจิทัลเท่านั้นที่เติบโตอย่างต่อเนื่องในระดับโลก หรือมากกว่า 15% ในปี 2564 หลายองค์กรจึงพลิกโฉมการดำเนินงาน และการให้บริการด้วยการใช้เทคโนโลยีดิจิทัลล้ำสมัย
สำหรับงาน HUAWEI CONNECT 2022 คืองานประชุมใหญ่ประจำปีของหัวเว่ย ที่จัดขึ้นเพื่ออุตสาหกรรมไอซีทีทั่วโลก มีผู้เข้าร่วมงานราว 4,000 คน จาก 192 ประเทศ จัดตั้งเเต่ วันที่ 19-21 ก.ย.65 คาดว่างานนี้จะดึงดูดเงินเข้าสู่ประเทศไทยไม่ต่ำกว่า 30 ล้านดอลลาร์สหรัฐ โดยเปิดฉากที่กรุงเทพมหานคร ประเทศไทย และจัดต่อเนื่องที่เมืองดูไบ สหรัฐอาหรับเอมิเรตส์, กรุงปารีส ประเทศฝรั่งเศส และปิดท้ายที่เมืองเซินเจิ้น ประเทศจีน
โดยมีจุดมุ่งหมายเพื่อทำหน้าที่เป็นเวทีแห่งการเปิดกว้างและการประสานความร่วมมือ ซึ่งเชิญชวนบรรดาผู้นำทางความคิด ผู้นำภาคธุรกิจ ผู้เชี่ยวชาญทางเทคนิค บริษัทผู้บุกเบิก พันธมิตรในระบบนิเวศ ผู้ให้บริการแอปพลิเคชัน และนักพัฒนา มารวมตัวกันเพื่อขับเคลื่อนการพัฒนานวัตกรรมในภาคอุตสาหกรรม ตลอดจนส่งเสริมอีโคซิสเต็มที่เปิดกว้าง และแข็งแกร่งเพื่อความสำเร็จร่วมกัน
****************************

ที่มา : https://www.thaigov.go.th/news/contents/details/59422