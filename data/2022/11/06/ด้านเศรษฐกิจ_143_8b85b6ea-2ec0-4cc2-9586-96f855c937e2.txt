รัฐบาลไทย-ข่าวทำเนียบรัฐบาล-นางสุขสมรวย วันทนียกุล เลขานุการรัฐมนตรีว่าการกระทรวงคมนาคม เป็นประธานพิธีทำบุญ


วันศุกร์ที่ 9 กันยายน 2565
นางสุขสมรวย วันทนียกุล เลขานุการรัฐมนตรีว่าการกระทรวงคมนาคม เป็นประธานพิธีทำบุญ
เนื่องในโอกาสครบรอบ 22 ปี สหภาพแรงงานรัฐวิสาหกิจองค์การขนส่งมวลชนกรุงเทพ
นายศักดิ์สยาม ชิดชอบ รัฐมนตรีว่าการกระทรวงคมนาคม มอบหมายให้ นางสุขสมรวย วันทนียกุล เลขานุการรัฐมนตรีว่าการกระทรวงคมนาคม เป็นประธานในพิธีทำบุญครบรอบ 22 ปี สหภาพแรงงานรัฐวิสาหกิจองค์การขนส่งมวลชนกรุงเทพ (สร.ขสมก.) โดยมี นายมนัส ครุฑชั่งทอง ผู้ช่วยผู้อำนวยการฝ่ายการเดินรถองค์การ 1 นางสาวเบญจวรรณ เปี่ยมสุวรรณ ผู้ช่วยผู้อำนวยการฝ่ายการเดินรถองค์การ 2 และนายบุญมา ป๋งมา ประธาน สร.ขสมก. ให้การต้อนรับ ในวันที่ 9 กันยายน 2565 ณ ห้องประชุม สร.ขสมก. เขตการเดินรถที่ 4 อู่คลองเตย
นางสุขสมรวย วันทนียกุล ได้กล่าวแสดงความยินดีแก่ สร.ขสมก. เนื่องในโอกาสครบรอบ 22 ปี พร้อมชื่นชมในความวิริยะ อุตสาหะ เสียสละของ สร.ขสมก. และสมาชิกทุกท่านที่ได้ดำเนินการเพื่อรักษาไว้ซึ่ง สิทธิประโยชน์และมีบทบาทสำคัญในอันที่จะเสริมสร้างระบบแรงงานสัมพันธ์ในทุกระดับชั้น จะเห็นได้ว่าที่ผ่านมา สร.ขสมก. ได้สร้างคุณภาพการบริหารจัดการที่ดี บ่งชี้ได้ถึงการมีระบบแรงงานสัมพันธ์ที่ดีและเข้มแข็ง อันสามารถเป็นแบบอย่างที่ดีแก่องค์กรแรงงานอื่น ๆ และเป็นการพัฒนาองค์กรให้เข้าสู่มาตรฐานสากล
ทั้งนี้ ในนามของกระทรวงคมนาคมพร้อมที่จะให้การส่งเสริมและสนับสนุนการดำเนินงานของสร.ขสมก. และขอให้การดำเนินงานของ สร.ขสมก. บรรลุผลสำเร็จตามเป้าหมายและวัตถุประสงค์ เพื่อเสริมสร้างประโยชน์สุขร่วมกันของผู้ใช้แรงงาน ลูกจ้าง นายจ้าง ประชาชน และประเทศชาติต่อไป

ที่มา : https://www.thaigov.go.th/news/contents/details/59037