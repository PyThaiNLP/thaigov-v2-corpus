รัฐบาลไทย-ข่าวทำเนียบรัฐบาล-รองนายกฯ พล.อ.ประวิตรฯ ห่วงใยประชาชน ลงพื้นที่ติดตามสถานการณ์น้ำ จ.กระบี่ สั่งวางแผนอย่างเป็นระบบเพื่อป้องกันและแก้ไขปัญหาเรื่องน้ำในระยะยาว 


วันจันทร์ที่ 5 กันยายน 2565
พิมพ์
รองนายกฯ พล.อ.ประวิตรฯ ห่วงใยประชาชน ลงพื้นที่ติดตามสถานการณ์น้ำ จ.กระบี่ สั่งวางแผนอย่างเป็นระบบเพื่อป้องกันและแก้ไขปัญหาเรื่องน้ำในระยะยาว
รองนายกฯ พล.อ.ประวิตรฯ ห่วงใยประชาชน ลงพื้นที่ติดตามสถานการณ์น้ำ จ.กระบี่ สั่งวางแผนอย่างเป็นระบบเพื่อป้องกันและแก้ไขปัญหาเรื่องน้ำในระยะยาว กำชับให้เตรียมพร้อมตาม 13 มาตรการและแผนป้องกันอย่างเคร่งครัด
น.ส.ทิพานัน ศิริชนะ รองโฆษกประจำสำนักนายกรัฐมนตรี เปิดเผยว่า วันนี้ (5 กันยายน 2565) พลเอก ประวิตร วงษ์สุวรรณ รองนายกรัฐมนตรี พร้อมด้วยนายชัยวุฒิ ธนาคมานุสรณ์ รัฐมนตรีว่าการกระทรวงดิจิทัลเพื่อเศรษฐกิจและสังคม พลเอก ชัยชาญ ช้างมงคล รัฐมนตรีช่วยว่าการกระทรวงกลาโหม และคณะทำงานลงพื้นที่จังหวัดกระบี่ติดตามสถานการณ์น้ำและการคาดการณ์น้ำในพื้นที่ภาคใต้ รวมถึงติดตามแผนดำเนินโครงการพัฒนาแหล่งน้ำเพื่อการเกษตร และสถานการณ์ปาล์มน้ำมันในพื้นที่จังหวัดกระบี่ โดยมี สส.พรรคพลังประชารัฐมาให้การต้อนรับ และชาวบ้านรำโนราอวยพรให้ พลเอก ประวิตร วงษ์สุวรรณ มีสุขภาพร่างกายแข็งแรง ทำงานเพื่อประเทศชาติ ให้ประสบความสำเร็จตามที่มุ่งหวังไว้
โอกาสนี้ พลเอก ประวิตร วงษ์สุวรรณ รองนายกรัฐมนตรี รับฟังรายงานสรุปจากหน่วยงานที่เกี่ยวข้อง ภายหลังรับฟังบรรยายสรุปฯ รองนายกรัฐมนตรีกล่าวมอบนโยบายตอนหนึ่งว่า จากสถานการณ์ฝนตกหนักในหลายพื้นที่บริเวณภาคใต้ของประเทศไทย ซึ่งอาจเกิดอุทกภัย น้ำท่วมฉับพลัน และน้ำป่าไหลหลาก รัฐบาลมีความห่วงใยผลกระทบต่อประชาชน ได้กำชับให้หน่วยงานต่าง ๆ ร่วมดำเนินการ จัดทำแผนเผชิญเหตุรับมือล่วงหน้า หากเกิดเหตุอุทกภัยขึ้น รวมถึงการวางแผนอย่างเป็นระบบ เพื่อป้องกันและแก้ไขปัญหาเรื่องน้ำในระยะยาว โดยให้สำนักงานทรัพยากรน้ำแห่งชาติ (สทนช.) กรมชลประทาน และจังหวัดกระบี่ ดำเนินการตามแผนรับมือฤดูฝนทั้ง 13 มาตรการอย่างเคร่งครัด และดำเนินการตามแผนป้องกันและแก้ไขภาวะน้ำท่วมปี 2565 ที่คณะกรรมการทรัพยากรน้ำแห่งชาติ (กนช.) ได้เห็นชอบไว้
พร้อมทั้ง มอบหมายให้กรมชลประทาน วางแผนการบริหารจัดการน้ำร่วมกับหน่วยงานในพื้นที่เพื่อเตรียมความพร้อมรับมือ และเฝ้าระวังสถานการณ์น้ำอย่างใกล้ชิด รวมทั้งเร่งก่อสร้างโครงการระบบส่งน้ำพร้อมอาคารประกอบอ่างเก็บน้ำคลองแห้ง ให้แล้วเสร็จตามแผนที่กำหนดไว้ เพื่ออำนวยประโยชน์ให้กับพื้นที่สามารถรองรับกับปริมาณความต้องการ การใช้น้ำเพื่อการอุปโภค บริโภค และการเกษตรในพื้นที่ ได้อย่างเพียงพอ และให้ ส.ป.ก. กระบี่ เร่งรัดการดำเนินโครงการพัฒนาแหล่งน้ำเพื่อการเกษตร ให้แล้วเสร็จตามแผนที่กำหนด เพื่อให้ประชาชนได้มีพื้นที่ทำกิน หาเลี้ยงครอบครัวได้อย่างมั่นคง
ส่วนด้านเกษตรกรผู้ปลูกปาล์ม รองนายกรัฐมนตรีสั่งการให้จังหวัดกระบี่ร่วมบูรณาการหน่วยงานที่เกี่ยวข้องเพื่อดูแลเกษตรกรผู้ปลูกปาล์มน้ำมัน ซึ่งเป็นพืชเศรษฐกิจสำคัญของจังหวัดกระบี่ มอบหมายให้สำนักงานเศรษฐกิจการเกษตร (สศก.) ร่วมบูรณาการกับหน่วยงานที่เกี่ยวข้อง ได้แก่ กระทรวงพาณิชย์ กระทรวงอุตสาหกรรม และจังหวัดที่มีพื้นที่ปลูกปาล์มน้ำมันทั่วประเทศ ดำเนินการตามมาตรการที่ กนป. กำหนด โดยสร้างการรับรู้ ให้ชาวสวนตัดผลปาล์มที่สุกเต็มที่ กวดขันลานเท และโรงสกัด มิให้ฉวยโอกาสกดราคารับซื้อ ตรวจสอบ การติดตั้งมิเตอร์และระบบรายงานข้อมูล พร้อมทั้งร่วมกันพัฒนาพันธุ์ปาล์มน้ำมันที่มีคุณภาพ ทำการจับกุมเมล็ดพันธุ์และต้นกล้าปลอม รวมทั้งน้ำมันปาล์มเถื่อนจากประเทศเพื่อนบ้าน สนับสนุนการใช้น้ำมัน B100 ทดแทนน้ำมันดีเซลในภาคการเกษตร รวมถึงส่งเสริมมาตรการเพิ่มมูลค่า ผลิตภัณฑ์แปรรูป 8 ชนิด “สู่พืชเศรษฐกิจแห่งอนาคตที่ยั่งยืน ระดับโลก”
รองนายกรัฐมนตรีกล่าวให้กำลังใจให้เจ้าหน้าที่ทุกคน ขอให้ปฏิบัติงานในหน้าที่บรรลุตามเป้าหมายร่วมกันดำเนินการเตรียมความพร้อมรับมือกับสถานการณ์ตามแผนที่กำหนด เพื่อเป็นการป้องกัน และช่วยบรรเทา ความเสียหาย โดยมีเป้าหมายสำคัญ คือ ความผาสุกของพี่น้องประชาชน ซึ่งเป็นหัวใจหลักในการทำงานของรัฐบาล เมื่อประเทศชาติ มีความมั่นคงด้านน้ำแล้ว เศรษฐกิจภาพรวมของประเทศ จะมีความมั่งคั่งและยั่งยืน
.........................

ที่มา : https://www.thaigov.go.th/news/contents/details/58841