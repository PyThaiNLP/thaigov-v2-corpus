รัฐบาลไทย-ข่าวทำเนียบรัฐบาล-สธ. เร่งฉีดวัคซีนโควิดกลุ่มเสี่ยง 608 และเด็กเล็ก ตั้งเป้า 2 ล้านโดส ภายใน ธ.ค. นี้


วันพฤหัสบดีที่ 3 พฤศจิกายน 2565
สธ. เร่งฉีดวัคซีนโควิดกลุ่มเสี่ยง 608 และเด็กเล็ก ตั้งเป้า 2 ล้านโดส ภายใน ธ.ค. นี้
.....
กระทรวงสาธารณสุข เผยขณะนี้สถานการณ์โรคโควิด-19 ของไทย มีแนวโน้มดีขึ้น ผู้ติดเชื้อรายใหม่ รวมถึงผู้เสียชีวิต ค่อย ๆ ลดลง ขณะนี้มีการฉีดวัคซีนไปแล้ว 143.6 ล้านโดส มีผู้ที่ฉีดครบ 2 เข็ม 53.9 ล้านราย คิดเป็น 77.5 % และฉีดเข็มที่ 3 ขึ้นไป 32.3 ล้านราย คิดเป็น 46.5%
.
พร้อมเน้นย้ำความสำคัญวัคซีนยังจำเป็นต้องฉีดกระตุ้นต่อเนื่อง เพราะภูมิคุ้มกันจะลดลงตามระยะเวลา โดยเฉพาะกลุ่ม 608 รวมถึงเด็กเล็ก 6 เดือน ถึง 4 ปี ที่เพิ่งเริ่มมีการฉีดวัคซีนโควิด-19 เนื่องจากมีโอกาสติดเชื้อสูงจากคนในครอบครัวที่ออกไปทำกิจกรรมนอกบ้าน ซึ่งการฉีดวัคซีนจะช่วยลดการป่วยอาการหนักและเสียชีวิตได้ โดยสามารถเข้ารับวัคซีนได้ที่สถานพยาบาลใกล้บ้าน
.
ขณะเดียวกัน จะเร่งเดินหน้าจัดกิจกรรม “สัปดาห์แห่งการฉีดวัคซีน” ร่วมกับหน่วยงานภาคีเครือข่ายเชิญชวน ค้นหา ติดตามคนที่ยังไม่ได้ฉีด รวมทั้งอำนวยความสะดวกแก่ผู้รับวัคซีนให้มากที่สุด เช่น บริการฉีดวัคซีนถึงบ้าน ในกลุ่มผู้ป่วยติดบ้าน ติดเตียง ซึ่งหลายจังหวัดเริ่มดำเนินการแล้ว โดยมีเป้าหมายฉีดวัคซีนไม่น้อยกว่า 2 ล้านโดส ภายในเดือน ธ.ค. 65
#ไทยคู่ฟ้า #สื่อสารรัฐบาลไทย
-------------------

ที่มา : https://www.thaigov.go.th/news/contents/details/61204