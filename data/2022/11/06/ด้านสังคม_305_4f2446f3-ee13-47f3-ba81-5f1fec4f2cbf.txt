รัฐบาลไทย-ข่าวทำเนียบรัฐบาล-พม. เข้าช่วยเด็กถูกพ่อทำร้ายใน 10 นาที หลังรับแจ้งเหตุผ่านไลน์ “พม.พิษณุโลก พร้อมช่วย”


วันจันทร์ที่ 31 ตุลาคม 2565
พม. เข้าช่วยเด็กถูกพ่อทำร้ายใน 10 นาที หลังรับแจ้งเหตุผ่านไลน์ “พม.พิษณุโลก พร้อมช่วย”
พม. เข้าช่วยเด็กถูกพ่อทำร้ายใน 10 นาที หลังรับแจ้งเหตุผ่านไลน์ “พม.พิษณุโลก พร้อมช่วย”
เมื่อวันที่ 30 ตุลาคม 2565  นายอนุกูล  ปีดแก้ว ปลัดกระทรวงการพัฒนาสังคมและความมั่นคงของมนุษย์ (ปลัด พม.) เปิดเผยว่า  กระทรวง พม. โดยสำนักงานพัฒนาสังคมและความมั่นคงของมนุษย์จังหวัดพิษณุโลก ได้จัดทำ Line Official “พม.พิษณุโลก พร้อมช่วย” สำหรับรับแจ้งเหตุด่วนในพื้นที่  ซึ่งใช้เวลากว่า 7 เดือนในการพัฒนาแอปพลิเคชันดังกล่าว ล่าสุด มีการแจ้งเหตุจากพลเมืองดีว่าที่อำเภอวังทองมีเด็กชายวัย 7 ขวบ ถูกทำร้ายโดยผู้เป็นพ่อ อีกทั้งครอบครัวยังมีผู้สูงอายุป่วยติดเตียง จึงเกรงว่าจะได้รับอันตราย ซึ่งหลังจากได้รับเรื่องเพียง 10 นาที ทางเจ้าหน้าที่ได้เดินทางเข้าไประงับเหตุ และช่วยเหลือเด็กได้อย่างรวดเร็ว โดยเด็กได้เข้ารับการคุ้มครองที่บ้านผู้ใหญ่บ้านแล้ว นับว่าเป็นการเข้าช่วยเหลืออย่างทันเหตุการณ์  ทั้งนี้ ไลน์ดังกล่าวจะทำให้เจ้าหน้าที่สามารถดำเนินการได้อย่างรวดเร็ว โดยจะเชื่อมการทำงานกับตำรวจในจังหวัด และมีการระบุพิกัดของพื้นที่เกิดเหตุได้อย่างแม่นยำ
ด้านพลเมืองดีผู้แจ้งเหตุ  กล่าวว่า  Line Official “พม.พิษณุโลก พร้อมช่วย” ถือว่ามีประโยชน์มาก จากกรณีเด็กที่ถูกพ่อทำร้ายร่างกาย ตอนแรกคิดว่าจะแจ้งเจ้าหน้าที่ แต่ไม่มีเบอร์โทรศัพท์  และนึกได้ว่าเรามี Line Official นี้ จึงรีบแจ้งผ่านไลน์ดังกล่าว ปรากฎว่ามีเจ้าหน้าที่มาถึงที่เกิดเหตุภายในเวลาไม่ถึง 10 นาที และช่วยเด็กให้ปลอดภัยอย่างทันท่วงที  อีกทั้งถ้าบ้านไหนมีคนพิการติดเตียงสามารถแจ้งขอรับการช่วยเหลือได้อีกด้วย นับว่าเป็นไลน์ที่ดีมาก

ที่มา : https://www.thaigov.go.th/news/contents/details/61047