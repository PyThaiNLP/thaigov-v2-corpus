รัฐบาลไทย-ข่าวทำเนียบรัฐบาล-สธ. เตือนประชาชนพื้นที่เสี่ยงระวังจมน้ำ กำชับเจ้าหน้าที่ป้องกันตนเองก่อนออกปฏิบัติงาน


วันพุธที่ 12 ตุลาคม 2565
สธ. เตือนประชาชนพื้นที่เสี่ยงระวังจมน้ำ กำชับเจ้าหน้าที่ป้องกันตนเองก่อนออกปฏิบัติงาน
กระทรวงสาธารณสุข เตือนประชาชนในพื้นที่เสี่ยงน้ำท่วมระวังอุบัติเหตุจมน้ำ พร้อมกำชับเจ้าหน้าที่ทุกฝ่ายสวมเสื้อชูชีพป้องกันตนเองก่อนออกปฏิบัติงานช่วยเหลือผู้ประสบภัย และเฝ้าระวังติดตามสถานการณ์ ดูแลอาคารสถานที่ ครุภัณฑ์
กระทรวงสาธารณสุข เตือนประชาชนในพื้นที่เสี่ยงน้ำท่วมระวังอุบัติเหตุจมน้ำ พร้อมกำชับเจ้าหน้าที่ทุกฝ่ายสวมเสื้อชูชีพป้องกันตนเองก่อนออกปฏิบัติงานช่วยเหลือผู้ประสบภัย และเฝ้าระวังติดตามสถานการณ์ ดูแลอาคารสถานที่ ครุภัณฑ์ ด้วยหลัก “ป้องกัน ยกสูง และเคลื่อนย้าย” เผยข้อมูลตั้งแต่เดือนสิงหาคม - ตุลาคม 2565 พบผู้เสียชีวิตจากการจมน้ำถึง 82 ราย
วันนี้ (12 ตุลาคม 2565) นายแพทย์โอภาส การย์กวินพงศ์ ปลัดกระทรวงสาธารณสุข เปิดเผยถึงสถานการณ์น้ำท่วม ว่า ขณะนี้ประเทศไทยยังคงมีสถานการณ์น้ำท่วมฉับพลัน น้ำป่าไหลหลาก น้ำล้นตลิ่งและน้ำท่วมใน 33 จังหวัด ประชาชนได้รับผลกระทบ 224,774 ครัวเรือน มีการเปิดศูนย์อพยพใน 14 จังหวัด รวม 187 แห่ง ส่วนสถานบริการสาธารณสุขได้รับผลกระทบสะสม 191 แห่ง ประกอบด้วย สำนักงานสาธารณสุขจังหวัด 1 แห่ง โรงพยาบาล 14 แห่ง สำนักงานสาธารณสุขอำเภอ 8 แห่ง รพ.สต. 168 แห่ง ศสม. 5 แห่ง เปิดให้บริการได้ตามปกติ 146 แห่ง เปิดให้บริการบางส่วน 22 แห่ง และปิดหรือย้ายจุดบริการ 23 แห่ง ได้กำชับให้สถานบริการในพื้นที่เสี่ยงติดตามสถานการณ์อย่างใกล้ชิด เตรียมสำรองยา เวชภัณฑ์ อุปกรณ์ทางหารแพทย์ให้เพียงพอต่อการให้บริการ และดูแลอาคารสถานที่ ครุภัณฑ์ ด้วยหลัก “ป้องกัน ยกสูง และเคลื่อนย้าย” ทั้งนี้ ตั้งแต่เดือนสิงหาคม 2565 จนถึงปัจจุบัน หน่วยงานสาธารณสุขในพื้นที่ได้จัดทีมปฏิบัติการด้านการแพทย์รวม 551 ทีม ออกให้บริการเชิงรุกต่อเนื่อง ทั้งการเยี่ยมบ้าน ให้สุขศึกษา แจกยาชุดช่วยเหลือผู้ประสบภัย และตรวจรักษาโรคทั่วไป รวมผู้รับบริการ 91,532 ราย ส่วนใหญ่เป็นการเจ็บป่วยด้วยโรคระบบทางเดินหายใจ ระบบผิวหนัง เช่น แพ้ ผื่นคัน ระบบกล้ามเนื้อและกระดูก และปวดศีรษะ/เวียนศีรษะ
นายแพทย์โอภาส กล่าวต่อว่า จากสถานการณ์น้ำท่วมที่เกิดขึ้น มีรายงานผู้เสียชีวิตสะสมแล้ว 87 ราย บาดเจ็บ 21 ราย โดยสาเหตุการเสียชีวิตเกิดจากการจมน้ำถึง 82 ราย จึงขอเตือนประชาชนที่อยู่ในพื้นที่น้ำท่วมให้ระมัดระวังอันตรายจากการจมน้ำ ควรหลีกเลี่ยงการเดินหรือขับรถฝ่ากระแสน้ำเชี่ยว หากต้องเข้าพื้นที่น้ำท่วม หรือต้องทำกิจกรรมทางน้ำ ขอให้เตรียมอุปกรณ์ป้องกันการจมน้ำติดไปด้วย เช่น เสื้อชูชีพ ห่วงยาง ถังแกลลอน หรืออุปกรณ์อื่นๆ ที่ช่วยให้ลอยตัวได้ ส่วนพ่อแม่ผู้ปกครองต้องดูแลเด็กอย่างใกล้ชิด ไม่ปล่อยให้เด็กลงเล่นน้ำ สำหรับเจ้าหน้าที่ที่จะต้องออกปฏิบัติการให้การช่วยเหลือผู้ประสบภัย ต้องสวมเสื้อชูชีพทุกครั้ง เพื่อความปลอดภัยและลดการสูญเสียจากอุบัติเหตุจมน้ำ
********************************* 12 ตุลาคม 2565

ที่มา : https://www.thaigov.go.th/news/contents/details/60379