รัฐบาลไทย-ข่าวทำเนียบรัฐบาล-ปลัด สธ. เยี่ยมชมระบบการแพทย์ฉุกเฉิน จ.สตูล ประสานส่งต่อผู้ป่วยให้เข้าถึงการดูแลรักษารวดเร็ว ไร้รอยต่อ


วันพุธที่ 14 กันยายน 2565
ปลัด สธ. เยี่ยมชมระบบการแพทย์ฉุกเฉิน จ.สตูล ประสานส่งต่อผู้ป่วยให้เข้าถึงการดูแลรักษารวดเร็ว ไร้รอยต่อ
ปลัดกระทรวงสาธารณสุข เยี่ยมชมระบบการแพทย์ฉุกเฉิน โรงพยาบาลสตูล มีการประสานส่งต่อผู้ป่วยทั้งทางบก ทางทะเล และทางอากาศ ให้ประชาชน นักท่องเที่ยว ได้รับการดูแล ส่งต่อรักษาที่มีมาตรฐาน อย่างรวดเร็ว ไร้รอยต่อ ช่วยหนุนภาคการท่องเที่ยวของจังหวัดสตูล
วันนี้ (14 กันยายน 2565) ที่ โรงพยาบาลสตูล จังหวัดสตูล นายแพทย์เกียรติภูมิ วงศ์รจิต ปลัดกระทรวงสาธารณสุข และผู้บริหารกระทรวงสาธารณสุข เยี่ยมชมการดำเนินงานสาธารณสุขฉุกเฉินทางบก ทะเล และSky Doctor ในพื้นที่เกาะหลีเป๊ะ พร้อมเปิดศูนย์รับแจ้งเหตุและสั่งการ และศูนย์ประสานงานส่งต่อผู้ป่วย จังหวัดสตูล และกล่าวว่า  จังหวัดสตูล เป็นพื้นที่ที่มีแหล่งท่องเที่ยวทางธรรมชาติจำนวนมาก ส่วนใหญ่เป็นพื้นที่เกาะที่สามารถสร้างรายได้จากภาคการท่องเที่ยวให้กับประเทศ โดยเฉพาะเกาะหลีเป๊ะ ในช่วงก่อนสถานการณ์โควิด 19 มีนักท่องเที่ยวเดินทางเข้ามาถึงปีละ 1 ล้านคน สร้างรายได้ให้กับพื้นที่ประมาณ 1 หมื่นล้านบาท นอกจากนี้ยังมีประชาชน ผู้ประกอบการและแรงงานอาศัยอยู่ในพื้นที่เกาะต่างๆ เช่น เกาะอาดัง เกาะตะรุเตา เกาะบุโหลน เกาะสาหร่ายและเกาะปูยู ซึ่งไกลจากฝั่งท่าเรือปากบาราประมาณ 70 กิโลเมตร การจัดบริการด้านสาธารณสุขในพื้นที่ดังกล่าวให้มีความพร้อมนอกจากจะช่วยสร้างความมั่นใจให้กับนักท่องเที่ยว ยังช่วยสนับสนุนภาคการท่องเที่ยวให้กับจังหวัดสตูลได้อีกทางหนึ่งด้วย
นพ.เกียรติภูมิ กล่าวต่อว่า โรงพยาบาลสตูลได้พัฒนาส่วนรับแจ้งเหตุและสั่งการ ศูนย์ประสานงานส่งต่อผู้ป่วย เพื่อตอบสนองนโยบายการท่องเที่ยวและความปลอดภัยของประชาชนในจังหวัดสตูล ให้ได้รับบริการการแพทย์ฉุกเฉินทั้งทางบก ทางทะเล และทางอากาศ อย่างไร้รอยต่อ ด้วยการบริหารสั่งการรถพยาบาลของโรงพยาบาลทุกแห่งในจังหวัด ผ่านศูนย์ Ambulance Operation Center และระบบ Telemedicine ซึ่งจะช่วยให้ผู้ป่วยได้รับการช่วยเหลืออย่างรวดเร็วภายใต้มาตรฐานความปลอดภัยก่อนส่งต่อถึงโรงพยาบาล โดยการลำเลียงส่งต่อผู้ป่วยฉุกเฉินทางอากาศด้วยเฮลิคอปเตอร์ หรือ Sky Doctor เป็นความร่วมมือระหว่าง สถาบันการแพทย์ฉุกเฉินแห่งชาติ กองทัพบก กองทัพเรือ และตำรวจ ทำให้ช่วยลดระยะเวลาการส่งต่อรักษา เช่น จากรพ.สต. เกาะหลีเป๊ะ มายังโรงพยาบาลสตูล จากเดิมลำเลียงทางน้ำใช้เวลา 2.5-3 ชั่วโมง เหลือเพียง 1-1.5 ชั่วโมง
****************************************** 14 กันยายน 2565

ที่มา : https://www.thaigov.go.th/news/contents/details/59270