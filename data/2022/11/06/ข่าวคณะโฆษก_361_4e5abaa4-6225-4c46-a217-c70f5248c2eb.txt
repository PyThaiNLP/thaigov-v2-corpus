รัฐบาลไทย-ข่าวทำเนียบรัฐบาล-นายกฯ ติดตามสถานการณ์น้ำท่วมอย่างต่อเนื่อง กำชับจัดลำดับความสำคัญเร่งด่วนของงาน มุ่งตอบสนองความเดือดร้อนและความต้องการของประชาชน ขอบคุณและให้กำลังใจเจ้าหน้าที่ในการปฏิบัติงาน


วันอาทิตย์ที่ 9 ตุลาคม 2565
พิมพ์
นายกฯ ติดตามสถานการณ์น้ำท่วมอย่างต่อเนื่อง กำชับจัดลำดับความสำคัญเร่งด่วนของงาน มุ่งตอบสนองความเดือดร้อนและความต้องการของประชาชน ขอบคุณและให้กำลังใจเจ้าหน้าที่ในการปฏิบัติงาน
นายกฯ ติดตามสถานการณ์น้ำท่วมอย่างต่อเนื่อง กำชับจัดลำดับความสำคัญเร่งด่วนของงาน มุ่งตอบสนองความเดือดร้อนและความต้องการของประชาชน ขอบคุณและให้กำลังใจเจ้าหน้าที่ในการปฏิบัติงาน
วันนี้ (9 ตุลาคม 2565) นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า จากเหตุการณ์น้ำท่วมฉับพลัน และน้ำป่าไหลหลากในช่วงที่ผ่านมา ซึ่งปัจจุบันยังคงมีพื้นที่ที่ได้รับผลกระทบในหลายจังหวัด และจากการลงพื้นที่ติดตามสถานการณ์น้ำและอุทกภัยของ พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหมในช่วงที่ผ่านมา ซึ่งได้มีข้อสั่งการกำชับส่วนราชการในพื้นที่ ให้จัดลำดับความสำคัญเร่งด่วนของงาน มุ่งตอบสนองความเดือดร้อนและความต้องการของพี่น้องประชาชนเป็นหลัก
นายอนุชาฯ กล่าวว่า นายกรัฐมนตรีได้รับฟังแผนการปฏิบัติ และการช่วยเหลือพี่น้องประชาชนผู้ประสบภัยแล้ว ซึ่งได้มีการเตรียมการไว้ล่วงหน้าแล้วบางส่วน ทั้งก่อน ระหว่าง และหลังน้ำท่วม เช่น ก่อนฤดูฝน ได้มีการเตรียมการพร่องน้ำ ติดตามสถานการณ์น้ำฝนและพายุ ขุดลอกคูคลอง ขจัดสิ่งปฏิกูล วัชพืช ผักตบชวา เคลื่อนย้ายสิ่งกีดขวางทางน้ำ แผนเผชิญเหตุ แผนอพยพ ระบบการสื่อสารกับประชาชน ฯลฯ ในช่วงระหว่างเกิดน้ำท่วม ได้ตั้งศูนย์บัญชาการ บริหารจัดการอย่างมีเอกภาพ บูรณาการ อพยพผู้คนเข้าพื้นที่ปลอดภัย บริหารอาหาร น้ำดื่ม เครื่องนุ่งห่ม ยารักษาโรค สุขภาพอนามัยของประชาชน เร่งระบายน้ำตามจังหวะฟ้าฝน หลังน้ำท่วม เร่งฟื้นฟูซ่อมแซมบ้านเรือน โครงสร้างพื้นฐาน ถนน สะพาน ประปา ไฟฟ้า เป็นต้น โดยการดำเนินการทั้งหมดนี้นายกรัฐมนตรีทราบดีว่าได้มีการเตรียมการและดำเนินการเป็นที่เรียบร้อย ซึ่งนายกรัฐมนตรีได้ขอบคุณและให้กำลังใจเจ้าหน้าที่ในการปฎิบัติงานเพื่อประชาชนอย่างเต็มที่
“อย่างไรก็ตาม นายกรัฐมนตรีขอเน้นย้ำเพิ่มเติมในเรื่องดังต่อไปนี้
1) การดูแลบ้านเรือน ทรัพย์สินผู้ประสบภัยในช่วงที่ต้องอพยพออกจากพื้นที่ เพราะผู้ประสบภัยมีความเป็นห่วงบ้าน ข้าวของ เมื่อต้องอพยพห่างไกลบ้านไปหลาย ๆ วัน
2) การดูแลพี่น้องประชาชนกลุ่มเปราะบาง เช่น สถานเลี้ยงเด็ก บ้านคนชรา ผู้ป่วยติดเตียงในแต่ละชุมชน ให้ได้รับการดูแลเป็นพิเศษ และให้ทันท่วงที
3) การป้องกันที่ตั้งโรงพยาบาลและสถานพยาบาลบริการทางการแพทย์ ซึ่งต้องสามารถทำงานต่อไปได้ เข้าถึงได้
และ
4) การสัญจรไปมา เช่น ถนน สะพาน บริการรถรับ-ส่งนักเรียนและประชาชนทั่วไป เพื่อลดผลกระทบการใช้ชีวิตของพี่น้องประชาชน
โดยทั้งหมดนี้ ขอให้จัดลำดับความสำคัญเร่งด่วนของงาน โดยมุ่งตอบสนองความเดือดร้อน ความต้องการของพี่น้องประชาชนเป็นหลัก” นายอนุชาฯ กล่าว.

ที่มา : https://www.thaigov.go.th/news/contents/details/60227