รัฐบาลไทย-ข่าวทำเนียบรัฐบาล-วธ.เปิดมิติใหม่ท่องเที่ยวเชิงศาสนา พร้อมศึกษาประวัติ ความรู้ และศิลปวิทยาการด้านต่าง ๆ วัดแห่งกรุงรัตนโกสินทร์ ผ่านหนังสือ “10 พระอาราม กรุงรัตนโกสินทร์” 


วันจันทร์ที่ 19 กันยายน 2565
วธ.เปิดมิติใหม่ท่องเที่ยวเชิงศาสนา พร้อมศึกษาประวัติ ความรู้ และศิลปวิทยาการด้านต่าง ๆ วัดแห่งกรุงรัตนโกสินทร์ ผ่านหนังสือ “10 พระอาราม กรุงรัตนโกสินทร์”
วธ.เปิดมิติใหม่ท่องเที่ยวเชิงศาสนา พร้อมศึกษาประวัติ ความรู้ และศิลปวิทยาการด้านต่าง ๆ วัดแห่งกรุงรัตนโกสินทร์ ผ่านหนังสือ “10 พระอาราม กรุงรัตนโกสินทร์” วธ.เตรียมเผยแพร่ในรูปแบบหนังสือและ E-book ให้ประชาชนศึกษา
วธ.เปิดมิติใหม่ท่องเที่ยวเชิงศาสนา พร้อมศึกษาประวัติ ความรู้ และศิลปวิทยาการด้านต่าง ๆ วัดแห่งกรุงรัตนโกสินทร์ ผ่านหนังสือ “10 พระอาราม กรุงรัตนโกสินทร์” วธ.เตรียมเผยแพร่ในรูปแบบหนังสือและ E-book ให้ประชาชนศึกษา ซึมซับความงดงามในสถานที่จริง พร้อมชมภาพถ่ายสวยงาม ดึงดูดการท่องเที่ยว สร้างรายได้สู่ประเทศไทย เร็วๆ นี้
นายอิทธิพล คุณปลื้ม เปิดเผยว่า กระทรวงวัฒนธรรม (วธ.) มีนโยบายเทิดทูนสถาบันชาติ ศาสนา พระมหากษัตริย์และทำนุบำรุงศาสนา ศิลปะ วัฒนธรรม เพื่อสืบสาน รักษาและต่อยอดอย่างยั่งยืน และส่งเสริมคุณธรรม จริยธรรม สร้างจิตสำนึก ค่านิยมและวิถีชีวิตที่ดีงามในสังคมไทยผ่านกิจกรรม โครงการ สื่อต่างๆ ไปสู่ประชาชน ล่าสุด วธ. ได้เตรียมจัดพิมพ์หนังสือ “10 พระอาราม กรุงรัตนโกสินทร์” เพื่อเทิดพระเกียรติและน้อมรำลึกในพระมหากรุณาธิคุณของพระมหากษัตริย์แห่งพระบรมราชจักรีวงศ์ ที่ทรงบำเพ็ญพระราชกรณียกิจเพื่อสร้างสรรค์ประโยชน์แก่ชาติบ้านเมือง และอุปถัมภ์ค้ำจุนบวรพระพุทธศาสนาให้มั่นคงสถาพร โดยเฉพาะการสถาปนาและการบูรณปฏิสังขรณ์พระอารามต่างๆ ซึ่งพระอารามที่เกี่ยวเนื่องกับพระมหากษัตริย์แห่งพระบรมราชจักรีวงศ์ล้วนมีเอกลักษณ์โดดเด่น และเป็นแหล่งรวมสรรพวิชาความรู้หลายแขนง ส่งผลให้เกียรติคุณของชาติไทยเป็นที่รู้จักของนานาประเทศ และได้รับการยกย่องชื่นชมในคุณค่าความงดงามของศิลปวัฒนธรรม ศาสนา และขนบธรรมเนียมประเพณีที่เจริญรุ่งเรืองมายาวนาน ตลอดจนศิลปวัฒนธรรมได้รับการต่อยอด สร้างมูลค่าทางเศรษฐกิจของประเทศ และส่งเสริมให้เกิดรายได้จากการท่องเที่ยวมากยิ่งขึ้น
รมว.วธ. กล่าวว่า ขณะนี้อยู่ในระหว่างจัดพิมพ์หนังสือ “10 พระอาราม กรุงรัตนโกสินทร์”  โดยมีเนื้อหาเกี่ยวกับประวัติ ความรู้ และศิลปวิทยาการด้านต่าง ๆ ภายในวัดสำคัญของกรุงรัตนโกสินทร์ 10 วัด ประกอบภาพถ่ายและการจัดรูปเล่มที่สวยงามในรูปแบบของหนังสือซึ่งจะเป็นประโยชน์สำหรับเยาวชนและประชาชนผู้สนใจได้ใช้เป็นข้อมูลศึกษาเรียนรู้ และซึมซับความงดงามในสถานที่จริง อันจะสร้างความภาคภูมิใจ  ในมรดกของชาติผ่านเรื่องราวของพระอารามสำคัญที่พระมหากษัตริย์ไทยทรงสืบสาน และทำนุบำรุงรักษาไว้ตั้งแต่อดีตสืบมาจนปัจจุบัน และต่อเนื่องไปในอนาคต โดยมีแนวทางเผยแพร่และมอบหนังสือดังกล่าว ให้แก่โรงเรียนมัธยมศึกษา สถาบันอุดมศึกษา วิทยาลัยสารพัดช่าง โรงเรียนตำรวจตระเวนชายแดน หอสมุดแห่งชาติ หอจดหมายเหตุแห่งชาติทั่วประเทศ ฯลฯ รวมถึงรูปแบบหนังสืออิเล็กทรอนิกส์ (E-Book)
ทั้งนี้ “10 พระอาราม กรุงรัตนโกสินทร์” แต่ละแห่งล้วนมีความสำคัญและเอกลักษณ์โดดเด่นน่าสนใจ เช่น จารึกสรรพวิชาความรู้ ในวัดพระเชตุพนวิมลมังคลาราม ที่องค์การการศึกษา วิทยาศาสตร์ และวัฒนธรรมแห่งสหประชาชาติ หรือ ยูเนสโก ยกย่องให้เป็นมรดกความทรงจำแห่งโลก  พระปรางค์องค์ใหญ่ หมุดหมายสายตาริมแม่น้ำเจ้าพระยา เป็นที่รู้จักของนักท่องเที่ยวทั่วโลกที่วัดอรุณราชวราราม  ศิลปะไทยผสมจีนอันงดงามแปลกตาที่วัดราชโอรสาราม วัดราชประดิษฐสถิตมหาสีมาราม วัดธรรมยุติกนิกายแห่งแรกของประเทศไทย พระอุโบสถหินอ่อนแห่งวัดเบญจมบพิตรดุสิตวนาราม วัดบวรนิเวศวิหาร วิทยาลัยสงฆ์แห่งแรกของประเทศ  การประดับตกแต่งวัดอย่างสวยงามด้วยกระเบื้องเบญจรงค์ที่วัดราชบพิธสถิตมหาสีมาราม  วัดสุทัศนเทพวราราม วัดใจกลางพระนครที่สร้างตามคติจักรวาลวิทยา  วัดพระราม ๙ กาญจนาภิเษก วัดต้นแบบแห่งความพอเพียง และวัดวชิรธรรมสาธิต วัดร้างที่ได้รับการบูรณปฏิสังขรณ์และพัฒนาจนเป็นวัดที่งดงามใจกลางพื้นที่เศรษฐกิจของประเทศ พระอารามเหล่านี้ นอกจากจะเป็นพื้นที่เพื่อประกอบพิธีทางศาสนาแล้ว ยังเป็นแหล่งรวมศิลปวิทยาการหลากหลายแขนงอีกด้วย

ที่มา : https://www.thaigov.go.th/news/contents/details/59426