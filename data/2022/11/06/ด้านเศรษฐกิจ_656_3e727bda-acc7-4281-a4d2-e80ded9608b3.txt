รัฐบาลไทย-ข่าวทำเนียบรัฐบาล-กรมชลประทานเดินหน้าป้องกันน้ำท่วมเพชรบุรีส่งเรือขุดลอกลุยคลองบางจากช่วย4อำเภอ 


วันเสาร์ที่ 29 ตุลาคม 2565
กรมชลประทานเดินหน้าป้องกันน้ำท่วมเพชรบุรีส่งเรือขุดลอกลุยคลองบางจากช่วย4อำเภอ
กรมชลประทานเดินหน้าป้องกันน้ำท่วมเพชรบุรีส่งเรือขุดลอกลุยคลองบางจากช่วย4อำเภอ นายกอบต.ขอบคุณ “เฉลิมชัย-อลงกรณ์-กรมชลฯ” ทำไวทำจริงร้องขอ 48 ชั่วโมงลงมือทันที
วันนี้ (28 ต.ค.) นายอลงกรณ์ พลบุตร ที่ปรึกษารัฐมนตรีว่าการกระทรวงเกษตรและสหกรณ์ นำทีมชลประทานเพชรบุรีและคณะทำงานเพชรบุรีโมเดล ลงพื้นที่ติดตามความคืบหน้าการขุดลอกผักตบชวาและวัชชพืชในคลองบางจากโดยเรือขุดลอกของกรมชลประทาน โดยมีนายวิชา ทองยืน นายกอบต.บางจาก นางพรนภา คนคล่อง รองนายกอบต. ปลัดอบต. และสมาชิดอบต. ให้การต้อนรับ ร่วมลงพื้นที่ โดยนายก อบต.ตำบลบางจาก ได้กล่าวขอบคุณ ดร.เฉลิมชัย ศรีอ่อน รัฐมนตรีว่าการกระทรวงเกษตรและสหกรณ์ นายอลงกรณ์ พลบุตร ที่ปรึกษารัฐมนตรีว่าการกระทรวงเกษตรและสหกรณ์ และกรมชลประทาน ที่ส่งเรือขุดลอกมาดำเนินการอย่างรวดเร็วภายใน 2 วันหลังจากแจ้งปัญหาคลองบางจาก ให้ที่ปรึกษารัฐมนตรีเกษตรฯ ทราบซึ่งเป็นคลองที่รับน้ำมาจากอำเภอท่ายาง อำเภอบ้านลาด อำเภอเมืองและอำเภอบ้านแหลม โดยก่อนหน้านี้มีผักตบชวาและวัชชพืชจำนวนมากกีดขวางทางน้ำทำให้หวั่นวิตกว่าหากมีพายุฝนตกหนักในจังหวัดเพชรบุรีจะทำให้น้ำท่วมพื้นที่การเกษตรและชุมชนหมู่บ้านที่คลองบางจากไหลผ่านโดยเฉพาะตำบลหัวสะพาน ตำบลวังตะโก ตำบลบางจาก และคำบลบางครก เพราะส่วนใหญ่เพชรบุรีจะเกิดน้ำท่วมช่วงปลายเดือนตุลาคมถึงกลางเดือนพฤศจิกายน
นายอลงกรณ์ ได้ขอบคุณและให้กำลังใจเจ้าหน้าที่ผู้ปฏิบัติงานบนเรือโป๊ะบรรทุกรถแบคโค พร้อมกับมอบหมายนายเจษฎา สาระ ผู้อำนวยการสถานีพัฒนาที่ดินเพชรบุรี ขยายผลน้ำผักตบชวาที่ขุดลองผลิตเป็นปุ๋ยหมักและให้ว่าที่ ร้อยตรี อาณัติ หุ่นหลา เกษตรจังหวัดเพชรบุรีสร้างการรับรู้ในการใช้ปุ๋ยหมักที่ผลิตได้ไปใช้ประโยชน์ในไร่นาเป็นการลดต้นทุนการผลิตตามแนวทางBCG Modelของรัฐบาลและนโยบายส่งเสริมการใช้ปุ๋ยหมักปุ๋ยคอกปุ๋ยอินทรีย์ของรัฐมนตรีเกษตรฯ.

ที่มา : https://www.thaigov.go.th/news/contents/details/61002