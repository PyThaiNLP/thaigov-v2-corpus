รัฐบาลไทย-ข่าวทำเนียบรัฐบาล-กรมทางหลวงชนบท เผยสถานการณ์น้ำท่วมในพื้นที่ จ.สุพรรณบุรี ไม่สามารถสัญจรผ่านได้ 1 สายทาง พร้อมจัดเจ้าหน้าที่ลาดตระเวน


วันจันทร์ที่ 31 ตุลาคม 2565
กรมทางหลวงชนบท เผยสถานการณ์น้ำท่วมในพื้นที่ จ.สุพรรณบุรี ไม่สามารถสัญจรผ่านได้ 1 สายทาง พร้อมจัดเจ้าหน้าที่ลาดตระเวน
ติดตามสถานการณ์ต่อเนื่อง และมอบของใช้จำเป็นช่วยเหลือผู้ประสบภัยในพื้นที่ เพื่อบรรเทาความเดือดร้อนให้ประชาชน ตามนโยบายของรัฐมนตรีว่าการ
นายอภิรัฐ ไชยวงศ์น้อย อธิบดีกรมทางหลวงชนบท (ทช.) กระทรวงคมนาคม เปิดเผยว่า ปัจจุบันสถานการณ์อุทกภัยบนโครงข่ายทางหลวงชนบทในพื้นที่จังหวัดสุพรรณบุรี ขณะนี้ได้รับผลกระทบ จำนวน 4 สายทาง แบ่งเป็น สามารถสัญจรผ่านได้ 3 สายทาง ดังนี้
1. สาย สพ.014 สะพานบ้านบางซอ ต.บางตาเถร อ.สองพี่น้อง ช่วง กม. ที่ 0+000 - 0+400 ระดับน้ำ 10 เซนติเมตร
2. สาย สพ.3048 แยก ทล.340 บ้านบางตาเถร อ.บางปลาม้า ช่วง กม. ที่ 25+000 - 25+500 ระดับน้ำ 10 เซนติเมตร
3. สาย สพ.5085 แยกทางหลวงชนบทสาย สพ.2004 บ้านโรงนา อ.บางปลาม้า ช่วง กม. ที่ 6+975 - 7+000 ระดับน้ำ 5 เซนติเมตร
และสายทางที่ไม่สามารถสัญจรผ่านได้ 1 สายทาง คือ สาย สพ.005 สะพานบางแม่หม่าย - บางเลน ต.กฤษณา อ.บางปลาม้า ช่วง กม. ที่ 0+000 - 0+900 ระดับน้ำท่วมสูง 50 เซนติเมตร เนื่องจากเขื่อนกระเสียวระบายน้ำออกมาบางส่วนเพื่อรักษาระดับน้ำสูงสุดของเขื่อน ทั้งนี้ สำนักงานทางหลวงชนบทที่ 18 (สุพรรณบุรี) โดยแขวงทางหลวงชนบทสุพรรณบุรี หมวดบำรุงทางหลวงชนบทสองพี่น้อง ได้ดำเนินการติดตั้งอุปกรณ์อำนวยความปลอดภัย ป้ายเตือนระดับน้ำ ป้ายเส้นทางเลี่ยง ซึ่งประชาชนที่ต้องการเดินทางข้ามแม่น้ำท่าจีนสามารถใช้เส้นทางสาย สพ.014 สะพานบ้านบางซอ ต.บางตาเถร ทดแทนได้ โดยใช้ ทล.3351 ระยะทาง 12 กิโลเมตร หรือใช้ถนนทางหลวงชนบทสาย สพ.3048 ระยะทาง 14 กิโลเมตร นอกจากนี้ ทช.ยังได้จัดเจ้าหน้าที่เฝ้าระวังและลาดตระเวนบนโครงข่ายทางหลวงชนบทที่ได้รับผลกระทบจากอุทกภัยอย่างใกล้ชิด พร้อมเตรียมเครื่องมือเครื่องจักร วัสดุ อุปกรณ์ เพื่อเข้าสำรวจและดำเนินการซ่อมแซมชั่วคราวทันทีหลังน้ำลด ตลอดจนได้จัดรถรับส่งอำนวยความสะดวกให้กับผู้ประสบภัย พร้อมส่งมอบของใช้จำเป็น อาทิ น้ำดื่ม ตามบ้านเรือน เพื่อเป็นการบรรเทาความเดือดร้อนช่วยเหลือให้กำลังใจและร่วมเคียงข้างไปกับประชาชน ตามนโยบายของนายศักดิ์สยาม ชิดชอบ รัฐมนตรีว่าการกระทรวงคมนาคม
อย่างไรก็ตาม ทช. จะติดตามสถานการณ์อุทกภัยในโครงข่ายทางหลวงชนบทอย่างใกล้ชิด และจะรายงานให้ประชาชนได้รับทราบเป็นระยะ ๆ ซึ่งหากประชาชนต้องการขอความช่วยเหลือหรือแจ้งเหตุสามารถติดต่อได้ที่แขวงทางหลวงชนบททุกจังหวัด หรือสายด่วนกรมทางหลวงชนบท โทร. 1146

ที่มา : https://www.thaigov.go.th/news/contents/details/61063