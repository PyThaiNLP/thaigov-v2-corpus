รัฐบาลไทย-ข่าวทำเนียบรัฐบาล-วธ.ร่วมใจหน่วยงานในสังกัด จัดกิจกรรมเนื่องในวันคล้ายวันสวรรคต พระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร 13 ตุลาคม 2565


วันอังคารที่ 11 ตุลาคม 2565
วธ.ร่วมใจหน่วยงานในสังกัด จัดกิจกรรมเนื่องในวันคล้ายวันสวรรคต พระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร 13 ตุลาคม 2565
วธ.ร่วมใจหน่วยงานในสังกัด จัดกิจกรรมทำบุญตักบาตร สวดพระพุทธมนต์ ถวายพระราชกุศล และงานครบรอบ 36 ปี การถวายพระราชสมัญญา “อัครศิลปิน เนื่องในวันคล้ายวันสวรรคต พระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร 13 ตุลาคม 2565
วธ.ร่วมใจหน่วยงานในสังกัด จัดกิจกรรมทำบุญตักบาตร สวดพระพุทธมนต์ ถวายพระราชกุศล และงานครบรอบ 36 ปี การถวายพระราชสมัญญา “อัครศิลปิน เนื่องในวันคล้ายวันสวรรคต พระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร 13 ตุลาคม 2565
นายอิทธิพล คุณปลื้ม รัฐมนตรีว่าการกระทรวงวัฒนธรรม เปิดเผยว่า กระทรวงวัฒนธรรม (วธ.) มีนโยบายเทิดทูนสถาบันชาติ ศาสนา พระมหากษัตริย์ จึงได้ร่วมกับหน่วยงานรัฐ เอกชน เครือข่ายทางศาสนาและวัฒนธรรมจัดกิจกรรมน้อมรำลึกในพระมหากรุณาธิคุณ เนื่องในวันคล้ายวันสวรรคต พระบาทสมเด็จ พระบรมชนกาธิเบศร มหาภูมิพลอดุลยเดชมหาราช บรมนาถบพิตร 13 ตุลาคม 2565 ทั้งส่วนกลางและส่วนภูมิภาค วธ. โดยสำนักงานปลัดกระทรวงวัฒนธรรมและกรมการศาสนา ร่วมกับวัดพระราม 9 กาญจนาภิเษก จัดกิจกรรมถวายพระราชกุศลพระบาทสมเด็จ พระบรมชนกาธิเบศร มหาภูมิพลอดุลยเดชมหาราช บรมนาถบพิตร วันที่ 13 ตุลาคม 2565 ณ วัดพระราม 9 กาญจนาภิเษก เขตห้วยขวาง กรุงเทพมหานคร มีกิจกรรมประกอบด้วย พิธีทำบุญตักบาตรถวายพระราชกุศล พิธีสวดพระพุทธมนต์ ขณะเดียวกันกรมส่งเสริมวัฒนธรรมจัดงานสานสัมพันธ์เครือข่ายรวมใจรำลึกในพระมหากรุณาธิคุณ “อัครศิลปิน” เนื่องในวันคล้ายวันสวรรคต พระบาทสมเด็จพระบรมชนกาธิเบศร    มหาภูมิพลอดุลยเดชมหาราช บรมนาถบพิตร 13 ตุลาคม 2565 และครบรอบ 36 ปี การถวายพระราชสมัญญา “อัครศิลปิน” ณ หออัครศิลปิน อำเภอคลองหลวง จังหวัดปทุมธานี
รัฐมนตรีว่าการกระทรวงวัฒนธรรม กล่าวอีกว่า นอกจากนี้หอภาพยนตร์ (องค์การมหาชน) ได้เผยแพร่ภาพยนตร์ข่าวบันทึกเหตุการณ์เมื่อครั้งพระบาทสมเด็จพระปรมินทรมหาภูมิพลอดุลยเดชและสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง เสด็จพระราชดำเนินเยือน สหราชอาณาจักร ในปี พ.ศ. 2503 ทางช่องยูทูบของหอภาพยนตร์ (องค์การมหาชน) เพื่อน้อมรำลึกวันคล้ายวันสวรรคต พระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิต 13 ตุลาคม 2565 ในส่วนของภูมิภาค สำนักงานวัฒนธรรมจังหวัด ร่วมกับเครือข่ายทางวัฒนธรรมจัดกิจกรรมถวายพระราชกุศลตามความพร้อมและบริบทของแต่ละพื้นที่ ทั้งนี้ วธ.จึงขอเชิญชวนพสกนิกรชาวไทย ร่วมกันแสดงออกถึงความจงรักภักดีและน้อมรำลึกถึงพระมหากรุณาธิคุณอันหาที่สุดมิได้โดยพร้อมเพรียงกัน

ที่มา : https://www.thaigov.go.th/news/contents/details/60315