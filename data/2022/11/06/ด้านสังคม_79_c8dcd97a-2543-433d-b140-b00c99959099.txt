รัฐบาลไทย-ข่าวทำเนียบรัฐบาล-“ชัยวุฒิ” ลุยปราบพนันออนไลน์ 12 เดือน ปิดแล้ว 2,819 เว็บ   


วันพุธที่ 14 กันยายน 2565
“ชัยวุฒิ” ลุยปราบพนันออนไลน์ 12 เดือน ปิดแล้ว 2,819 เว็บ
“ชัยวุฒิ” ลุยปราบพนันออนไลน์ 12 เดือน ปิดแล้ว 2,819 เว็บ
นายชัยวุฒิ ธนาคมานุสรณ์ รัฐมนตรีว่าการกระทรวงดิจิทัลเพื่อเศรษฐกิจและสังคม (ดีอีเอส) กล่าวว่าจากที่ พลเอก ประวิตร วงษ์สุวรรณ รองนายกรัฐมนตรี และรักษาการนายกรัฐมนตรี มีข้อสั่งการให้กระทรวงดิจิทัลฯ ประสานหน่วยงานที่เกี่ยวข้องให้เร่งปราบปรามและปิดกั้นเว็บไซต์พนันออนไลน์ เพื่อป้องกันผลกระทบที่จะเกิดขึ้นกับเยาวชนและประชาชนในสังคม
กระทรวงดิจิทัลฯ ได้มีการตั้งคณะทำงานปราบปรามอาชญากรรมทางออนไลน์ ร่วมกับสำนักงานตำรวจแห่งชาติ และหน่วยงานที่เกี่ยวข้อง ทำการรวบรวมพยานหลักฐาน ทำสำนวนส่งให้ศาลมีคำสั่งปิดกั้นเว็บไซต์พนันออนไลน์ต่างๆ และขณะเดียวกัน ได้ประสานทางเจ้าหน้าที่ตำรวจเพื่อดำเนินคดีกับผู้ที่กระทำความผิดที่เกี่ยวข้องตามกฎหมาย
สำหรับผลการปิดกั้นตามคำสั่งศาล ในระยะเวลา 12 เดือนที่ผ่านมาตั้งแต่ ก.ย 64 ถึง ส.ค. 65 ได้ปิดกั้นไปแล้ว 2,819 URL หรือเว็บไซต์ เป็นการปิดกั้นเพิ่มขึ้น 224% (หรือเพิ่มขึ้น 2.24 เท่าตัว) เทียบกับระยะเวลาเดียวกันของปีก่อน (ก.ย. 63 - ส.ค. 64) ที่ได้มีการปิดกั้น 1,259 เว็บไซต์
สำหรับประชาชน หรือผู้ที่มีข้อมูลเว็บพนันออนไลน์ สามารถแจ้ง กับกระทรวงดิจิทัลฯ ได้ที่ 1212 หรือ https://facebook.com/DESMonitor เพจอาสาจับตาออนไลน์
“เรามีนโยบายให้เร่งดำเนินการปิดกั้นเว็บพนันอย่างต่อเนื่อง เพราะเป็นแหล่งอบายมุขที่สร้างความเสียหายให้กับพี่น้องประชาชน และอาจเป็นแหล่งที่เก็บข้อมูลไว้ใช้สำหรับการกระทำความผิดอื่นๆ อีก เช่น แก๊งหลอกเอาข้อมูลบัญชีธนาคาร แก๊งหลอกให้เงินกู้ หรือแก๊งคอลเซนเตอร์ จึงจำเป็นต้องจัดการให้เด็ดขาด” นายชัยวุฒิกล่าว
********************

ที่มา : https://www.thaigov.go.th/news/contents/details/59232