รัฐบาลไทย-ข่าวทำเนียบรัฐบาล-ความสัมพันธ์และความร่วมมือด้านการป้องกันประเทศระหว่างไทย - ออสเตรเลีย


วันพุธที่ 7 กันยายน 2565
ความสัมพันธ์และความร่วมมือด้านการป้องกันประเทศระหว่างไทย - ออสเตรเลีย
วันนี้ (5 กันยายน 2565 เวลา 10.30 น.) พลเอก วรเกียรติ รัตนานนท์ ปลัดกระทรวงกลาโหม ให้การต้อนรับ นางสาว Angela Jane Macdonald (แอนเจลา เจน แม็กดอนัลล์) เอกอัครราชทูตออสเตรเลียประจำประเทศไทย ณ ห้องพระบารมีปกเกล้า ในศาลาว่าการกลาโหม
ในโอกาสแนะนำตัวในโอกาสเข้ารับหน้าที่ โดยปลัดกระทรวงกลาโหมได้กล่าวต้อนรับและยินดีที่ได้ร่วมหารือเพื่อแสวงหาแนวทางในการพัฒนาความสัมพันธ์ระหว่างไทย - เครือรัฐออสเตรเลียเพื่อให้มีพัฒนาการที่ก้าวหน้ามากยิ่งขึ้น รวมทั้งกล่าวแสดงความยินดีที่เข้ารับตำแหน่ง เอกอัครราชทูตออสเตรเลียประจำประเทศไทย โดยทราบว่าท่านทูตมีประสบการณ์ทำงานในด้านการต่างประเทศที่หลากหลาย
ทั้งนี้ ความสัมพันธ์อันดีระหว่างไทย - ออสเตรเลีย โดยในปี 2565 จะครบ 70 ปี (สถาปนาความสัมพันธ์ เมื่อ 19 ธันวาคม 2495) นับเป็นความสัมพันธ์ที่ใกล้ชิดและยาวนาน อีกทั้ง ยังแสดงความขอบคุณ กระทรวงกลาโหมออสเตรเลียที่ได้สนับสนุนและส่งเสริมความร่วมมือระหว่างกองทัพอย่างต่อเนื่องในทุกระดับ ทั้งในด้านการแลกเปลี่ยนการเยือน การฝึกศึกษา และการพัฒนาขีดความสามารถในด้านต่าง ๆ เพื่อประโยชน์ต่อกองทัพของทั้งสองประเทศ ในส่วนความร่วมมือระหว่างกระทรวงกลาโหม – กระทรวงกลาโหมออสเตรเลีย ได้มีพัฒนาการอย่างเป็นรูปธรรมมาอย่างต่อเนื่อง ภายใต้โครงการความร่วมมือด้านการป้องกันประเทศ (Defence Cooperation: DC) ซึ่งได้ดำเนินการมากว่า 30 ปี โดยมุ่งมั่นในการสนับสนุน และร่วมมือกันดำเนินการในกิจกรรมหลายประเภทที่เกี่ยวข้องกับการป้องกันประเทศ

ที่มา : https://www.thaigov.go.th/news/contents/details/58927