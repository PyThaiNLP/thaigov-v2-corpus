รัฐบาลไทย-ข่าวทำเนียบรัฐบาล-“ทิพานัน”เผย “พล.อ.ประวิตร” ฟิต สั่งกลางที่ประชุมครม.ช่วยน้ำท่วม-เตรียมรับมือราคาพลังงานพุ่ง มอบคลังถกภาษี-ค่าการกลั่นน้ำมัน กำชับหน่วยงานราชการประหยัดพลังงานตั้งเป้าลดลง 20 %


วันพุธที่ 31 สิงหาคม 2565
พิมพ์
“ทิพานัน”เผย “พล.อ.ประวิตร” ฟิต สั่งกลางที่ประชุมครม.ช่วยน้ำท่วม-เตรียมรับมือราคาพลังงานพุ่ง มอบคลังถกภาษี-ค่าการกลั่นน้ำมัน กำชับหน่วยงานราชการประหยัดพลังงานตั้งเป้าลดลง 20 %
“ทิพานัน”เผย “พล.อ.ประวิตร” ฟิต สั่งกลางที่ประชุมครม.ช่วยน้ำท่วม-เตรียมรับมือราคาพลังงานพุ่ง มอบคลังถกภาษี-ค่าการกลั่นน้ำมัน กำชับหน่วยงานราชการประหยัดพลังงานตั้งเป้าลดลง 20 % ให้มท.ลงพื้นที่ศึกษาความเป็นไปได้ใช้โซล่าเซลล์ประหยัดพลังงานในครัวเรือน
วันที่ 31 สิงหาคม 2565 น.ส.ทิพานัน ศิริชนะ รองโฆษกประจำสำนักนายกรัฐมนตรี เปิดเผยว่า ในการประชุมคณะรัฐมนตรีเมื่อวันที่ 30 สิงหาคมที่ผ่านมา พล.อ.ประวิตร วงษ์สุวรรณ รองนายกรัฐมนตรี ได้ติดตามความพร้อมในการรับมือสถานการณ์น้ำ โดยได้สั่งการให้ทุกภาคส่วนเร่งดำเนินการให้ความช่วยเหลือ และบรรเทาความเดือดร้อนของพี่น้องประชาชนในพื้นที่เสี่ยงที่จะเกิดอุทกภัย พร้อมกับให้เตรียมรับมือกับสถานการณ์ฝนตกหนักที่จะมีเพิ่มมากขึ้น
ส่วนการคาดการณ์แนวโน้มราคาพลังงานที่จะปรับตัวสูงขึ้นในช่วงฤดูหนาวนั้น พล.อ.ประวิตร ได้กำชับให้หน่วยงานที่เกี่ยวข้องเตรียมมาตรการรองรับสถานการณ์ไว้  โดยมอบหมายให้กระทรวงการคลังพิจารณาเรื่องอัตราภาษีน้ำมัน และค่าการกลั่น ทั้งนี้ในส่วนของหน่วยงานภาครัฐเองนั้น ต้องติดตามมาตรการประหยัดพลังงานโดยมีเป้าหมายในการประหยัดพลังงาน ลดลงให้ได้ 20% ทุกส่วนราชการ พร้อมกับให้ศึกษาเกี่ยวกับการติดตั้งโซล่าเซลล์แสงอาทิตย์บนหลังคาอาคาร หรือ solar roof-top เพื่อประหยัดพลังงานในครัวเรือนว่า มีความเป็นไปได้มากน้อยแค่ไหน  ที่จะขยายในวงกว้างมากขึ้น หรือมีข้อจำกัดในด้านใด โดยมอบหมายให้กระทรวงมหาดไทยลงพื้นที่ศึกษาความเป็นไปได้ เพื่อช่วยเหลือพี่น้องประชาชนจากภาระค่าครองชีพ น.ส.ทิพานัน กล่าว
............................

ที่มา : https://www.thaigov.go.th/news/contents/details/58652