รัฐบาลไทย-ข่าวทำเนียบรัฐบาล-รัฐบาลเข้มทลายและกวาดล้างขบวนการนำเข้าเนื้อหมูผิดกฎหมายไม่ได้มาตรฐาน ช่วง 7 เดือนแรกยึดและดำเนินการทำลายซากสุกร 325,027 กิโลกรัม


วันพุธที่ 31 สิงหาคม 2565
พิมพ์
รัฐบาลเข้มทลายและกวาดล้างขบวนการนำเข้าเนื้อหมูผิดกฎหมายไม่ได้มาตรฐาน ช่วง 7 เดือนแรกยึดและดำเนินการทำลายซากสุกร 325,027 กิโลกรัม
รัฐบาลเข้มทลายและกวาดล้างขบวนการนำเข้าเนื้อหมูผิดกฎหมายไม่ได้มาตรฐาน ช่วง 7 เดือนแรกยึดและดำเนินการทำลายซากสุกร 325,027 กิโลกรัม
วันที่ 31 สิงหาคม 2565 นางสาวรัชดา ธนาดิเรก รองโฆษกประจำสำนักนายกรัฐมนตรี เปิดเผยถึงกรณีที่มีข่าวการลักลอบนำสินค้าเนื้อและชิ้นส่วนสุกรเข้าประเทศ ซึ่งทำให้เกิดความกังวลและความเสี่ยงต่อการนำเชื้อไวรัส หรือพาหะต่างๆ ที่ก่อให้เกิดโรคระบาดร้ายแรง ที่ผ่านมา นายเฉลิมชัย ศรีอ่อน รัฐมนตรีว่าการกระทรวงเกษตรและสหกรณ์ได้สั่งการให้กรมปศุสัตว์ เข้มงวดทลายและกวาดล้างขบวนการนำเข้าเนื้อหมูผิดกฎหมาย ไม่ได้มาตรฐานมาอย่างต่อเนื่อง โดยทางกรมฯ ได้จัดทีมตรวจค้นห้องเย็นหรือสถานที่พักซากสัตว์ทั่วประเทศ พร้อมกับบูรณาการงานป้องกันการลักลอบนำเข้า กับกระทรวงกลาโหม กระทรวงมหาดไทย สำนักงานตำรวจแห่งชาติ และกรมศุลกากร มีการจัดตั้งหน่วยปฏิบัติการพิเศษปราบปรามผู้กระทำความผิดตามกฎหมายที่กรมปศุสัตว์รับผิดชอบ เข้มงวดการตรวจสอบการนำเข้า ส่งออก และนำผ่านราชอาณาจักร โดยเฉพาะพื้นที่ชายแดนติดต่อกับเมียนมา ลาว กัมพูชา และมาเลเซีย หากพบผู้กระทำผิด จะดำเนินการตามกฎหมายโดยเด็ดขาดและถึงที่สุด ไม่ละเว้นให้กับผู้ใดทั้งสิ้น
จากความร่วมมือในการกวาดล้างการลักลอบสินค้าเนื้อแและชิ้นส่วนสุกร กรมปศุสัตว์รายงานว่า สามารถตรวจยึดซากสุกรตามพื้นที่แนวตะเข็บชายแดน โดยผลการตรวจยึด 4 ปีที่ผ่านมา (ปี 2562-2565) ตรวจสอบการลักลอบนำเข้าซากสัตว์ 3,516 ครั้ง แจ้งความดำเนินคดี 20 คดี (ร่วมกับศุลกากร 3 คดี) ยึดและดำเนินการทำลายซากสุกร 339,192 กิโลกรัม มูลค่าของกลางกว่า 79 ล้านบาท  ในปี 2565 ผลการปฏิบัติงานช่วงเดือนมกราคม-เดือนกรกฎาคม 2565 ดำเนินการตรวจสอบการลักลอบนำเข้าจำนวน 2,425 ครั้ง แจ้งความดำเนินคดี 13 คดี (ร่วมกับศุลกากร 3 คดี) ยึดและดำเนินการทำลายซากสุกร 325,027 กิโลกรัม มูลค่าของกลางกว่า 65 ล้านบาท
"กระทรวงเกษตรได้ร่วมกับหน่วยงานที่เกี่ยวข้องดำเนินการจับกุมผู้ลักลอบน้ำเข้าเนื้อสัตว์ผิดกฎหมาย และได้ออกมาตรการการควบคุมโรค ASFอย่างเข้มงวด ส่งผลให้ประเทศไทยได้รับการยอมรับจากต่างประเทศติดอันดับโลก ในการป้องกันควบคุมโรคดีที่สุดในเอเชีย หลังล่าสุดตัวเลขติดเชื้อ ASF ในสุกรลดลงเป็นศูนย์ ทั้งนี้ หากประชาชนพบเบาะแสการกระทำผิด หรือสงสัยการระบาดของโรคต่างๆ ในสัตว์ ตลอดจนหากต้องการสอบถามข้อมูลเพิ่มเติม สามารถติดต่อเจ้าหน้าที่ปศุสัตว์ในพื้นที่หรือ สายด่วนกรมปศุสัตว์ 06 3225 6888 ได้ตลอดเวลา 24 ชั่วโมง รวมทั้งผ่าน www.dld.go.th หรือแอปพลิเคชัน DLD 4.0." นางสาวรัชดาฯ กล่าว

ที่มา : https://www.thaigov.go.th/news/contents/details/58666