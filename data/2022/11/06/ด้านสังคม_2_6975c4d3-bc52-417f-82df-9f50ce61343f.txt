รัฐบาลไทย-ข่าวทำเนียบรัฐบาล-พม. เร่งช่วยเหลือกลุ่มเปราะบางในชุมชนกุหลาบแดง กทม. หลังเกิดเหตุเพลิงไหม้


วันจันทร์ที่ 29 สิงหาคม 2565
พม. เร่งช่วยเหลือกลุ่มเปราะบางในชุมชนกุหลาบแดง กทม. หลังเกิดเหตุเพลิงไหม้
พม. เร่งช่วยเหลือกลุ่มเปราะบางในชุมชนกุหลาบแดง กทม. หลังเกิดเหตุเพลิงไหม้
วันที่ 28 สิงหาคม 2565 นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.)  มีความห่วงใยชาวชุมชนกุหลาบแดง เขตปทุมวัน  กทม. ได้รับความเดือดร้อนจากเหตุเพลิงไหม้บ้านเรือน เมื่อวันที่ 26 สิงหาคม 2565 ทั้งนี้ กระทรวงการพัฒนาสังคมและความมั่นคงของมนุษย์ (พม.) โดยหน่วยงานสังกัดกรมพัฒนาสังคมและสวัสดิการ (พส.) ได้แก่ ศูนย์คุ้มครองคนไร้ที่พึ่งกรุงเทพมหานคร และบ้านมิตรไมตรีห้วยขวาง พร้อมด้วยอาสาสมัครพัฒนาสังคมและความมั่นคงของมนุษย์ (อพม.) เขตปทุมวัน กทม. ได้ร่วมกันลงพื้นที่ชุมชนกุหลาบแดงเรียบร้อยแล้ว เมื่อวานนี้ (27 ส.ค. 65) เพื่อเร่งสำรวจกลุ่มเปราะบางทั้งเด็ก ผู้สูงอายุ และคนพิการ รวมทั้งผู้ป่วยติดเตียง ที่ได้รับผลกระทบ อีกทั้งเร่งให้ความช่วยเหลือตามภารกิจกระทรวง พม. เพื่อบรรเทาความเดือดร้อนในเบื้องต้น
นายจุติ กล่าวต่อไปว่า ชุมชนกุหลาบแดงอยู่ในซอยปลูกจิต ถนนพระรามสี่ เขตปทุมวัน  กทม. มีลักษณะที่พักอาศัยเป็นบ้านไม้ 2 ชั้น ปลูกติดกันหลายหลัง โดยบ้านถูกเพลิงไหม้เสียหายหมดทั้งหลัง จำนวน 4 หลัง และบ้านเสียหายบางส่วน จำนวน 2 หลัง ทั้งนี้ มีผู้ประสบภัย จำนวน 6 หลังคาเรือน 20 ครอบครัว 43 คน แต่โชคดีที่ไม่มีชาวชุมชนได้รับบาดเจ็บและเสียชีวิต
นายจุติ กล่าวเพิ่มเติมว่า สำหรับการช่วยเหลือชาวชุมชนกุหลาบแดงในระยะเร่งด่วน นั้น กระทรวง พม. โดยศูนย์คุ้มครองคนไร้ที่พึ่งกรุงเทพมหานคร จะเร่งพิจารณาให้การช่วยเหลือจ่ายเงินสงเคราะห์ครอบครัวผู้มีรายได้น้อยแก่ผู้ประสบภัยตามที่สำนักเขตปทุมวันรับรอง ซึ่งได้ตั้งจุดอำนวยการผู้ประสบภัย ณ ศูนย์สร้างสุขทุกวัยบ่อนไก่ อีกทั้งจะร่วมหาแนวทางช่วยเหลือในระยะต่อไปร่วมกับสำนักงานเขตปทุมวัน กทม. และหน่วยงานที่เกี่ยวข้อง เพื่อให้ชาวชุมชนกุหลาบแดงกลับมาใช้ชีวิตได้เป็นปกติสุขโดยเร็ว ทั้งนี้ สามารถติดต่อขอความช่วยเหลือได้ที่ ศูนย์ช่วยเหลือสังคม สายด่วน พม. โทร. 1300 บริการฟรี 24 ชั่วโมง และอาสาสมัครพัฒนาสังคมฯ (อพม.) ในพื้นที่

ที่มา : https://www.thaigov.go.th/news/contents/details/58554