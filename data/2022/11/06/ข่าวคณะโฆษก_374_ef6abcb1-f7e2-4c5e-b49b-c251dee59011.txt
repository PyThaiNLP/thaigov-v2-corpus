รัฐบาลไทย-ข่าวทำเนียบรัฐบาล-โฆษกรัฐบาลเผย นายกรัฐมนตรีและคณะ มีกำหนดการเดินทางไปร่วมพิธีพระราชทานเพลิงศพ ณ จังหวัดหนองบัวลำภู วันอังคารที่ 11 ตุลาคม 2565


วันจันทร์ที่ 10 ตุลาคม 2565
พิมพ์
โฆษกรัฐบาลเผย นายกรัฐมนตรีและคณะ มีกำหนดการเดินทางไปร่วมพิธีพระราชทานเพลิงศพ ณ จังหวัดหนองบัวลำภู วันอังคารที่ 11 ตุลาคม 2565
โฆษกรัฐบาลเผย นายกรัฐมนตรีและคณะ มีกำหนดการเดินทางไปร่วมพิธีพระราชทานเพลิงศพ ณ จังหวัดหนองบัวลำภู วันอังคารที่ 11 ตุลาคม 2565
วันที่ 10 ตุลาคม 2565 นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เผยว่า ในวันอังคารที่ 11 ตุลาคม 2565 ภายหลังเสร็จสิ้นการประชุมคณะรัฐมนตรี  พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม และคณะ ประกอบด้วย นายจุรินทร์ ลักษณวิศิษฏ์ รองนายกรัฐมนตรีและรัฐมนตรีว่าการกระทรวงพาณิชย์ นายสุพัฒนพงษ์ พันธ์มีเชาว์ รองนายกรัฐมนตรีและรัฐมนตรีว่าการกระทรวงพลังงาน พลเอก อนุพงษ์ เผ่าจินดา รัฐมนตรีว่าการกระทรวงมหาดไทย นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ นายชัยวุฒิ ธนาคมานุสรณ์ รัฐมนตรีว่าการกระทรวงดิจิทัลเพื่อเศรษฐกิจและสังคม นายอิทธิพล คุณปลื้ม รัฐมนตรีว่าการกระทรวงวัฒนธรรม นายอนุชา นาคาศัย รัฐมนตรีประจำสานักนายกรัฐมนตรี พลเอก ชัยชาญ ช้างมงคล รัฐมนตรีช่วยว่าการกระทรวงกลาโหม จะเดินทางไปร่วมพิธีพระราชทานเพลิงศพผู้เสียชีวิตจากเหตุโศกนาฏกรรม ณ จังหวัดหนองบัวลำภู โดยมีกำหนดการดังนี้
เวลา 13.30 น. นายกรัฐมนตรีและคณะ ออกเดินทางจากท่าอากาศยานทหาร 2 กองบิน 6 (บน.6) ดอนเมือง กรุงเทพฯ ไปยังท่าอากาศยานทหาร กองบิน 23 ตำบลหมากแข้ง อำเภอเมืองอุดรธานี จังหวัดอุดรธานี โดยเครื่องบิน Airbus 320 ของกองทัพอากาศ โดยจะเดินทางถึงท่าอากาศยานทหาร กองบิน 23 ในเวลาประมาณ 14.15 น.
เวลา 14.30 น. นายกรัฐมนตรีและคณะ ออกเดินทางจากท่าอากาศยานทหาร กองบิน 23 ไปยังจุดจอด ฮ. โรงเรียนคำแสนวิทยาสรรค์ ตำบลนากลาง อำเภอนากลาง จังหวัดหนองบัวลำภู โดยเฮลิคอปเตอร์ โดยจะเดินทางถึงจุดจอด ฮ. โรงเรียนคำแสนวิทยาสรรค์ ในเวลาประมาณ 15.00 น. แล้วนายกรัฐมนตรีและคณะ เดินทางด้วยขบวนรถยนต์ไปที่วัดราษฎร์สามัคคี ตำบลอุทัยสวรรค์ อำเภอนากลาง จังหวัดหนองบัวลำภู
เวลา 16.00 น. นายกรัฐมนตรีและคณะ ร่วมพิธีพระราชทานเพลิงศพ ณ วัดราษฎร์สามัคคี โดยนายกรัฐมนตรีและคณะ จะเดินทางกลับถึงท่าอากาศยานทหาร 2 กองบิน 6 (บน.6) ดอนเมือง กรุงเทพฯ ในเวลาประมาณ 18.45 น. (กำหนดการอาจมีการเปลี่ยนแปลงตามความเหมาะสม)
ทั้งนี้ นายจุรินทร์ ลักษณวิศิษฏ์ รองนายกรัฐมนตรีและรัฐมนตรีว่าการกระทรวงพาณิชย์ และคณะ ร่วมพิธีพระราชทานเพลิงศพ ณ วัดศรีอุทัย ตำบลอุทัยสวรรค์ อำเภอนากลาง จังหวัดหนองบัวลำภู และนายสุพัฒนพงษ์ พันธ์มีเชาว์ รองนายกรัฐมนตรีและรัฐมนตรีว่าการกระทรวงพลังงาน และคณะ ร่วมพิธีพระราชทานเพลิงศพ ณ วัดเทพมงคลพิชัย ตำบลด่านช้าง อำเภอนากลาง จังหวัดหนองบัวลำภู

ที่มา : https://www.thaigov.go.th/news/contents/details/60285