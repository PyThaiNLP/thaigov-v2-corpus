รัฐบาลไทย-ข่าวทำเนียบรัฐบาล-​โอกาส มาแล้ว! ซาอุฯ รับสมัครพนักงานขับรถ ไม่จำกัดวุฒิ เงินเดือนสูงสุด 2.8 หมื่นบาท 43 อัตรา


วันอังคารที่ 30 สิงหาคม 2565
พิมพ์
​โอกาส มาแล้ว! ซาอุฯ รับสมัครพนักงานขับรถ ไม่จำกัดวุฒิ เงินเดือนสูงสุด 2.8 หมื่นบาท 43 อัตรา
กระทรวงแรงงาน รับสมัครคนหางานทำงานซาอุฯ ตำแหน่งพนักงานขับรถและควบคุมดูแล ช่างเครื่องยนต์ ช่างไฟฟ้า เพิ่มอีก 43 อัตรา สมัครได้ระหว่างวันที่ 29 สิงหาคม – 9 กันยายน 2565
นายสุชาติ ชมกลิ่น รัฐมนตรีว่าการกระทรวงแรงงาน เปิดเผยว่า กระทรวงแรงงาน โดยกรมการจัดหางานเปิดรับสมัครคนหางานเพื่อไปทำงานซาอุดีอาระเบียกับนายจ้างบริษัท AL Madeed Contracting Est. ซึ่งประกอบกิจการก่อสร้างซ่อมแซมและบำรุงรักษาถนน ทางเท้า สิ่งอำนวยความสะดวกบนท้องถนน สะพาน และอุโมงค์ จำนวน 43 อัตรา เป็นเพศชาย อายุระหว่าง 22 - 45 ปี ไม่จำกัดวุฒิการศึกษา สามารถสื่อสารภาษาอังกฤษได้พอเข้าใจ ในตำแหน่งพนักงานขับรถและควบคุมดูแล 30 อัตรา (Heavy Drivers and Operators) ช่างเครื่องยนต์ (Mechanic) จำนวน 10 อัตรา ช่างไฟฟ้า (Electrician) จำนวน 2 อัตรา และเจ้าหน้าที่บันทึกข้อมูล (Data Entry) จำนวน 1 อัตรา โดยหากมีประสบการณ์การทำงานที่เกี่ยวข้อง 2 ปีขึ้นไป จะได้รับการพิจารณาเป็นพิเศษ ซึ่งผู้ที่ได้รับการคัดเลือกจะได้ค่าจ้างเดือนละ 2,000 – 3,000 ริยาล หรือประมาณ 18,766 – 28,149 บาท (อัตราแลกเปลี่ยนเงินตราต่างประเทศ ณ วันที่ 17 สิงหาคม 2565) โดยนายจ้างจะจัดเตรียมที่พักให้ฟรี จ่ายค่าตั๋วโดยสารเครื่องบินเที่ยวไปทำงานครั้งแรก ค่ารักษาพยาบาลและประกันสุขภาพ ซึ่งคนหางาน    ที่สนใจสามารถสมัครได้ระหว่างวันที่ 29 สิงหาคม – 9 กันยายน 2565 ในวันและเวลาราชการ
“การจัดส่งแรงไทยไปทำงานประเทศซาอุดีอาระเบีย เป็นเรื่องที่กระทรวงแรงงาน ภายใต้การกำกับดูแลของพล.อ.ประวิตร วงษ์สุวรรณ รองนายกรัฐมนตรี ให้ความสำคัญเป็นอย่างมาก โดยหลังจากการลงนามข้อตกลงความร่วมมือด้านแรงงานระหว่างสองประเทศ เมื่อวันที่ 28 มีนาคม 2565 ณ ประเทศซาอุดีอาระเบีย ก็ได้มีการประชาสัมพันธ์แจ้งคนหางานและดำเนินการเพื่อจัดส่งแรงงานไทยไปทำงานซาอุฯมาโดยตลอดทำให้มีผู้ลงทะเบียนประสงค์ไปทำงานซาอุดีอาระเบีย ผ่าน e-Service ของกองบริหารแรงงานไทยไปต่างประเทศแล้ว ทั้งสิ้น 2,402 คน แยกเป็นชาย 1,601 คน หญิง 801 โดยขณะนี้นายจ้างซาอุฯ เริ่มทยอยแจ้งความต้องการทั้งในตำแหน่ง และระดับวุฒิการศึกษาที่หลากหลายเพิ่มขึ้น อาทิ ตำแหน่งผู้จัดการพยาบาล พยาบาล ผู้ดูแลผู้ป่วยหรือคนชรา พนักงานทำความสะอาด ผู้ช่วยสัตวแพทย์ พนักงานตัดขนสัตว์เลี้ยง ช่างเชื่อม ช่างไฟฟ้าอุตสาหกรรม และล่าสุดพนักงานขับรถและควบคุมดูแล โดยตำแหน่งงานทั้งหมดที่กล่าวมานี้มีความต้องการตั้งแต่ระดับปริญญาเอกจนถึงไม่จำกัดวุฒิการศึกษา” รัฐมนตรีว่าการกระทรวงแรงงาน กล่าว
ด้านนายไพโรจน์ โชติกเสถียร อธิบดีกรมการจัดหางาน กล่าวว่า นอกจากความพยายามในการจัดส่งแรงงานไทยไปทำงานซาอุฯ โดยรัฐจัดส่งแล้ว ในขณะเดียวกันกรมฯพร้อมสนับสนุนให้เกิด Business Matching โดยไม่ปิดกั้นการจัดส่งระหว่างบริษัทจัดหางานเอกชนด้วยกัน โดยเมื่อวันที่ 25 สิงหาคม 2565 กรมฯได้เป็นสื่อกลางเชิญผู้รับอนุญาตจัดหางานเพื่อไปทำงานในต่างประเทศที่มีความสนใจจัดส่งแรงงานไทยไปทำงานในซาอุดีอาระเบีย เข้ารับการอบรมการใช้โปรแกรมมูซาเนต (Musaned) จากผู้แทนกระทรวงทรัพยากรมนุษย์และการพัฒนาสังคม ซาอุดีอาระเบีย โดยโปรแกรมดังกล่าวจะใช้ในกระบวนการจัดหางานของตำแหน่งงานประเภทแรงงานในบ้าน ทุกขั้นตอน เช่น การทำสัญญาจ้าง การอนุมัติ การติดตามผลการพิจารณาต่าง ๆ เป็นต้น
“สำหรับผู้ที่มีความประสงค์สมัครงานสามารถตรวจสอบคุณสมบัติเบื้องต้น และยื่นใบสมัครได้ด้วยตนเอง ณ สำนักงานจัดหางานจังหวัดทุกจังหวัด สำนักงานจัดหางานกรุงเทพมหานครพื้นที่ 1 - 10 หรือกองบริหารแรงงานไทยไปต่างประเทศ ฝ่ายจัดส่งไปทำงานไต้หวันและประเทศอื่นๆ ชั้น 12 อาคารสำนักงานประกันสังคม กรุงเทพมหานครพื้นที่ 3 ถนนมิตรไมตรี แขวงดินแดง เขตดินแดง กรุงเทพมหานคร ระหว่างวันที่ 29 สิงหาคม – 9 กันยายน 2565 ในวันและเวลาราชการ โดยจะประกาศรายชื่อผู้มีสิทธิ ทางเว็บไซต์ doe.go.th/overseas หลังจากนายจ้างคัดเลือกคนหางานด้วยตนเอง ด้วยวิธีสอบสัมภาษณ์แบบออนไลน์ หากมีข้อสงสัยสามารถสอบถามรายละเอียดเพิ่มเติมได้ที่ สายด่วนกระทรวงแรงงาน โทร. 1506 กด 2 กรมการจัดหางาน หรือสายด่วนกรมการจัดหางาน โทร. 1694” อธิบดีกรมการจัดหางาน กล่าว

ที่มา : https://www.thaigov.go.th/news/contents/details/58607