รัฐบาลไทย-ข่าวทำเนียบรัฐบาล-DAD ร่วมโครงการ “แยกขวด สู้ภัยโควิด” แปรรูปทำชุด PPE และจีวร สำหรับพระสงฆ์


วันศุกร์ที่ 9 กันยายน 2565
พิมพ์
DAD ร่วมโครงการ “แยกขวด สู้ภัยโควิด” แปรรูปทำชุด PPE และจีวร สำหรับพระสงฆ์
DAD Asset Development ส่งมอบขวดพลาสติกใช้แล้ว (ขวด PET) ในโครงการ “แยกขวด สู้ภัยโควิด” ให้แก่พระราชวัชรบัณฑิต (ประนอม ธมฺมาลงฺกาโร) เจ้าอาวาสวัดจากแดง อำเภอพระประแดง จังหวัดสมุทรปราการ เพื่อนำขวดมาแปรรูปทำชุด PPE สำหรับพระสงฆ์ใช้ในการปฏิบัติศาสนกิจ
นายธีธัช สุขสะอาด รองกรรมการผู้จัดการ บริษัท ธนารักษ์พัฒนาสินทรัพย์ จำกัด (DAD Asset Development) ร่วมกับนายอิสรินทร์ สุวัฒโน กรรมการบริหาร บริษัท สโตนเฮ้นจ์ อินเตอร์ จำกัด (มหาชน) (STI) ผู้แทนกลุ่มที่ปรึกษาควบคุมงานก่อสร้างโครงการพัฒนาพื้นที่ส่วนขยายศูนย์ราชการเฉลิมพระเกียรติ ๘๐ พรรษา ๕ ธันวาคม ๒๕๕๐ โซนซี ส่งมอบขวดพลาสติกใช้แล้ว (ขวด PET) ในโครงการ “แยกขวด สู้ภัยโควิด” ให้แก่พระราชวัชรบัณฑิต (ประนอม ธมฺมาลงฺกาโร) เจ้าอาวาสวัดจากแดง อำเภอพระประแดง จังหวัดสมุทรปราการ เพื่อนำขวดมาแปรรูปทำชุด PPE สำหรับพระสงฆ์ใช้ในการปฏิบัติศาสนกิจ ในช่วงสถานการณ์โควิด-19 ระบาด และนำมาขวดพลาสติกที่ใช้แล้วมารีไซเคิลเป็นผ้าผืน เพื่อให้จิตอาสาของชุมชนนำมาตัดเย็บเป็นชุดผ้าไตรจีวรถวายให้แก่พระสงฆ์ได้สวมใส่
สำหรับโครงการ “แยกขวด สู้ภัยโควิด” DAD ได้เริ่มดำเนินการตั้งแต่เดือนตุลาคม 2564 ที่ผ่านมา โดยได้ตั้งจุดรับบริจาคในบริเวณโดยรอบโครงการศูนย์ราชการเฉลิมพระเกียรติ ๘๐ พรรษา ๕ ธันวาคม ๒๕๕๐ ทั้งหมด 3 จุด ได้แก่ 1. อาคารราชบุรีดิเรกฤทธิ์ (อาคาร A) บริเวณประตู 6 ชั้น 1 2. อาคารรัฐประศาสนภักดี (อาคาร B) บริเวณทางเชื่อมอาคารจอดรถ ชั้นที่ 2 และ 3. กองอำนวยการร่วมโครงการศูนย์ราชการเฉลิมพระเกียรติฯ โซน C (ตั้งอยู่บริเวณตรงข้ามอาคาร B) รวมระยะเวลาในการรวบรวมขวดพลาสติกกว่า 11 เดือน มีปริมาณขวดพลาสติกกว่า 275 กิโลกรัม
ทั้งนี้ โครงการดังกล่าว ยังสอดคล้องตามแผนพัฒนารัฐวิสาหกิจ พ.ศ. 2566-2570 ที่ให้ความสำคัญกับภาวะโลกร้อน การลดปริมาณของก๊าซคาร์บอนไดออกไซต์ (CO2) และการใช้ทรัพยากรที่มีอยู่อย่างคุ้มค่าและยั่งยืน (Reduce Reuse and Recycle) เพื่อเป็นการช่วยลดปัญหาการแยกขยะ การหมุนเวียนพลาสติกที่ใช้แล้ว และการส่งเสริมการรีไซเคิลขยะให้เกิดมูลค่าทำให้เกิดประโยชน์ต่อสิ่งแวดล้อมและถือเป็นงานด้านกิจกรรมเพื่อสังคมอีกด้วย เมื่อวันที่ 6 กันยายน 2565

ที่มา : https://www.thaigov.go.th/news/contents/details/59071