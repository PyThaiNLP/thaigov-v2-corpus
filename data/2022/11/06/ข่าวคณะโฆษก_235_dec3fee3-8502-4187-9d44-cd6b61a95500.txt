รัฐบาลไทย-ข่าวทำเนียบรัฐบาล-“ทิพานัน” เผย “พล.อ.ประวิตร” ชื่นชมยินดีในความสำเร็จทีมวอลเลย์บอลหญิงชาติไทยทุบสถิติเอาชนะทีมชาติตุรกีสำเร็จ พร้อมชวนคนไทยส่งกำลังใจแข่งนัดต่อไปพบกับทีมชาติโปแลนด์เจ้าภาพ 28 ก.ย. 


วันเสาร์ที่ 24 กันยายน 2565
พิมพ์
“ทิพานัน” เผย “พล.อ.ประวิตร” ชื่นชมยินดีในความสำเร็จทีมวอลเลย์บอลหญิงชาติไทยทุบสถิติเอาชนะทีมชาติตุรกีสำเร็จ พร้อมชวนคนไทยส่งกำลังใจแข่งนัดต่อไปพบกับทีมชาติโปแลนด์เจ้าภาพ 28 ก.ย.
“ทิพานัน” เผย “พล.อ.ประวิตร” ชื่นชมยินดีในความสำเร็จทีมวอลเลย์บอลหญิงชาติไทยทุบสถิติเอาชนะทีมชาติตุรกีสำเร็จ พร้อมชวนคนไทยส่งกำลังใจแข่งนัดต่อไปพบกับทีมชาติโปแลนด์เจ้าภาพ 28 ก.ย. นี้
วันที่ 24 กันยายน 2565 น.ส.ทิพานัน ศิริชนะ รองโฆษกประจำสำนักนายกรัฐมนตรี เปิดเผยว่าพล.อ. ประวิตร วงษ์สุวรรณ รองนายกรัฐมนตรีรักษาราชการแทนนายกรัฐมนตรี ติดตามให้กำลังใจการแข่งขันของทีมวอลเลย์บอลหญิงชาติไทยที่เข้าร่วมการแข่งขันทัวร์นาเมนต์ "วอลเลย์บอลหญิงชิงแชมป์โลก 2022 : FIVB Volleyball Women's World Championship" ที่ เนเธอร์แลนด์ - โปแลนด์ โดยเมื่อวานนี้ (23 กันยายน 2565) ได้โทรวีดีโออวยพรให้ได้รับชัยชนะในการแข่งขันวันนี้ ซึ่งเป็นการแข่งขันนัดแรกที่แข่งขันกับทีมชาติตุรกี และขอชื่นชมยินดีที่ทีมชาติไทยได้รับชัยชนะมาได้อย่างสมศักดิ์ศรี ไป 3 ต่อ 2 เซ็ต นำความภาคภูมิใจให้คนไทยเป็นอย่างมาก ทำลายสถิติชนะทีมชาติตุรกีครั้งแรก เพราะจากสถิติการแข่งขันที่ผ่านมาระหว่างปี 2562 – 2565 ทีมชาติตุรกีมีชัยชนะเหนือทีมชาติไทยมาทั้ง 3 ครั้ง
น.ส.ทิพานัน กล่าวว่า พล.อ.ประวิตรชื่นชมความสำเร็จของนักกีฬาวอลเลย์บอลหญิงทีมชาติไทยเป็นอย่างมาก แข่งนัดนี้ลุ้นมากโดยเฉพาะเซ็ตที่ 2 ที่ไทยชนะแบบลุ้นตัวโก่งด้วยคะแนน 31:29 และมาตีเสมอเอาชนะได้ในเซ็ตที่ 4 ด้วยคะแนน 25:19 และชนะในเซ็ตตัดสินคือเซ็ตที่ 5 ที่ไทยมีคะแนนตามในตอนต้นแต่ก็พลิกเอาชนะมาได้อย่างสูสีด้วยคะแนน 15:13 พร้อมรอยยิ้มที่ดีใจของทั้งนักกีฬา โค้ช ทีมงานและกองเชียร์
"ทัวร์นาเมนต์นี้ วอลเลย์บอลหญิงทีมชาติไทยชุดใหญ่ เป็น 1 ใน 24 ประเทศ ที่ได้สิทธิ์เข้าร่วมแข่งขันวอลเลย์บอลหญิงชิงแชมป์โลก 2022 โดยในการจัดอันดับ วอลเลย์บอลหญิงทีมชาติไทยมีคะแนน 204 คะแนน จัดเป็นอันดับ 14 ของโลก ในชัยชนะเหนือทีมชาติตุรกีที่อยู่อันดับ 6 ของโลกนั้น เป็นความภาคภูมิใจอย่างยิ่ง ทีมเวิร์คมีการพัฒนาไปได้อย่างก้าวกระโดดและนักกีฬาทุกคนแสดงทักษะการเล่นที่แสดงถึงวินัยในการฝึกซ้อมมาเป็นอย่างดี มีสมาธิมาก อีกทั้งโค้ชยังวางแผนการเล่นควบคุมและแก้เกมได้ดีมาก ทำให้สามารถเอาชนะทีมชาติตุรกีที่มีอันดับดีกว่าได้"
“นอกจากพล.อ.ประวิตรจะติดตามเชียร์แล้วยังชวนคนไทยร่วมกันส่งกำลังใจให้ทีมวอลเลย์บอลหญิงชาติไทยสำหรับในการการแข่งขันนัดต่อไปในวันที่ 28 กันยายน เวลา 1.15 น. ทีมชาติไทยจะแข่งกับทีมชาติโปแลนด์ (เจ้าภาพ) ด้วย” น.ส.ทิพานัน กล่าว

ที่มา : https://www.thaigov.go.th/news/contents/details/59640