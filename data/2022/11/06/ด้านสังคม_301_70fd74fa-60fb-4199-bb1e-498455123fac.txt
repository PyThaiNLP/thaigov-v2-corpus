รัฐบาลไทย-ข่าวทำเนียบรัฐบาล-รพ.แม่ระมาด พัฒนางานอนามัยแม่และเด็ก - บำบัดยาเสพติดประชากรพื้นที่สูง/ห่างไกล ส่วนพื้นราบ เน้นส่งเสริมสุขภาพ ป้องกันโรคไม่ติดต่อ


วันอาทิตย์ที่ 30 ตุลาคม 2565
รพ.แม่ระมาด พัฒนางานอนามัยแม่และเด็ก - บำบัดยาเสพติดประชากรพื้นที่สูง/ห่างไกล ส่วนพื้นราบ เน้นส่งเสริมสุขภาพ ป้องกันโรคไม่ติดต่อ
รองนายกรัฐมนตรีและรัฐมนตรีว่าการกระทรวงสาธารณสุข ติดตามการดำเนินงานด้านการแพทย์และสาธารณสุขในพื้นที่ห่างไกล รพ.แม่ระมาด จ.ตาก ซึ่งมีความแตกต่างทั้งเชื้อชาติ วัฒนธรรมประเพณี และความเป็นอยู่ พบเตรียมระบบการดูแลรักษาอย่างครอบคลุม ทั้งงานอนามัยแม่และ
รองนายกรัฐมนตรีและรัฐมนตรีว่าการกระทรวงสาธารณสุข ติดตามการดำเนินงานด้านการแพทย์และสาธารณสุขในพื้นที่ห่างไกล รพ.แม่ระมาด จ.ตาก ซึ่งมีความแตกต่างทั้งเชื้อชาติ วัฒนธรรมประเพณี และความเป็นอยู่ พบเตรียมระบบการดูแลรักษาอย่างครอบคลุม ทั้งงานอนามัยแม่และเด็ก การบำบัดรักษายาเสพติด การส่งเสริมสุขภาพ ลดการป่วยด้วยโรคไม่ติดต่อเรื้อรัง
วันนี้ (30 ตุลาคม 2565) นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข พร้อมด้วยนายแพทย์ยงยศ ธรรมวุฒิ รักษาราชการแทนรองปลัดกระทรวงสาธารณสุข และคณะผู้บริหารกระทรวงสาธารณสุข ติดตามการดำเนินงานด้านการแพทย์และสาธารณสุขในพื้นที่ห่างไกล ที่ โรงพยาบาลแม่ระมาด อำเภอแม่ระมาด จังหวัดตาก และกล่าวว่า เป้าหมายสำคัญของกระทรวงสาธารณสุข คือ ประชาชนทุกคน ทุกพื้นที่ ต้องได้รับการดูแลรักษาอย่างทั่วถึงและเท่าเทียม ซึ่งอำเภอแม่ระมาด อยู่ชายแดนติดกับประเทศเมียนมา พื้นที่ส่วนใหญ่อยู่ห่างไกล มีความแตกต่างทั้งเชื้อชาติวัฒนธรรมประเพณี และความเป็นอยู่ มีประชากรในพื้นที่ 59,045 คน เป็นกลุ่มชาติพันธุ์และประชากรบนพื้นที่สูงถึง 40% ปัญหาด้านสาธารณสุขที่สำคัญคือ อนามัยแม่และเด็ก มีการเกิดจำนวนมาก ขณะที่การเดินทางมายังโรงพยาบาลลำบากและการเตรียมการคลอดมีความซับซ้อน โรงพยาบาลแม่ระมาดจึงจัดการบริการและระบบรองรับ ทั้งห้องคลอดระบบความดันลบ พัฒนาศักยภาพให้สามารถทำผ่าตัดคลอดได้เอง มี ICU เด็ก และแพทย์เฉพาะทางให้การดูแล นอกจากนี้ ยังพบปัญหาการติดฝิ่นในกลุ่มชาวเขา ได้จัดบริการบำบัดรักษาด้วยสารเมทาโดนให้ครอบคลุมทุกพื้นที่ และมีการติดตามอย่างต่อเนื่อง เพื่อขับเคลื่อนตามเป้าหมาย ลด เลิก ใช้ฝิ่น
สำหรับการดูแลประชาชนในพื้นที่ราบ โรงพยาบาลแม่ระมาดได้เป็นแม่ข่ายสร้างความเข้มแข็งให้กับหน่วยบริการปฐมภูมิ โดยมี อสม. ทำงานร่วมกับทีมหมอครอบครัว/สหวิชาชีพ และหน่วยงานภาคท้องถิ่น ออกเยี่ยมบ้านผู้ป่วย ซึ่งส่วนใหญ่เป็นโรคไม่ติดต่อเรื้อรัง เช่น เบาหวาน ความดันโลหิตสูง ทำให้ผู้ป่วยได้รับการดูแลต่อเนื่อง และเนื่องจากปัจจุบันพบโรคไม่ติดต่อเรื้องรังในกลุ่มประชากรอายุน้อยเพิ่มมากขึ้น จึงได้ปรับกระบวนการดูแลเป็นการส่งเสริม ป้องกัน โดยมีอสม.เป็นกำลังสำคัญในการดูแลสุขภาพเบื้องต้น สร้างความรอบรู้ด้านสุขภาพเพื่อป้องกันโรค ลดการเจ็บป่วย ทำให้ประชาชนมีคุณภาพชีวิตที่ดีขึ้น
************************************************** 30 ตุลาคม 2565

ที่มา : https://www.thaigov.go.th/news/contents/details/61024