รัฐบาลไทย-ข่าวทำเนียบรัฐบาล-การประชุมคณะอนุกรรมการบริหารจัดการกลุ่มสินค้ากล้วยไม้ ไม้ดอกไม้ประดับ ครั้งที่ 4/2565


วันอังคารที่ 27 กันยายน 2565
การประชุมคณะอนุกรรมการบริหารจัดการกลุ่มสินค้ากล้วยไม้ ไม้ดอกไม้ประดับ ครั้งที่ 4/2565
การประชุมคณะอนุกรรมการบริหารจัดการกลุ่มสินค้ากล้วยไม้ ไม้ดอกไม้ประดับ ครั้งที่ 4/2565
วันที่ 27 กันยายน 2565 รองปลัดกระทรวงเกษตรและสหกรณ์ นายโอภาส ทองยงค์ เป็นประธานการประชุมคณะอนุกรรมการบริหารจัดการกลุ่มสินค้ากล้วยไม้ ไม้ดอกไม้ประดับ ครั้งที่ 4/2565 ณ ห้องประชุม 135 และผ่านระบบประชุมออนไลน์ (Zoom Meeting)
การประชุมครั้งนี้มีวาระที่สำคัญ คือ การพิจารณาโครงการรวบรวมรับซื้อผลผลิตกล้วยไม้ตัดดอก ปี 2565 ที่ขอใช้เงินกองทุนรวมเพื่อช่วยเหลือเกษตรกร เพื่อกระตุ้นการรับซื้อผลผลิตจากเกษตรกรให้กระจายออกสู่ตลาดเพิ่มขึ้น รวมทั้งเพื่อรักษาเสถียรภาพและยกระดับราคากล้วยไม้ตัดดอก ซึ่งประธานฯ ได้มอบหมายฝ่ายเลขานุการจัดประชุมหารือผู้ที่เกี่ยวข้องเพื่อหารือในรายละเอียดและจัดส่งข้อมูลให้คณะกรรมการบริหารกองทุนรวมเพื่อช่วยเหลือเกษตรกรโดยเร็วต่อไป
ที่ประชุมได้รับทราบสถานการณ์กล้วยไม้และไม้ดอกไม้ประดับ และผลการดำเนินงานตามแผนปฏิบัติการด้านกล้วยไม้ ระยะ 3 ปี (2563-2565) และพิจารณาแผนปฏิบัติการด้านกล้วยไม้ ไม้ดอกไม้ประดับ ปี 2566-2570 โดยมีการวิเคราะห์ SWOT และกำหนดวิสัยทัศน์เป็น "ประเทศไทยเป็นฐานการผลิตและการส่งออกกล้วยไม้และไม้ดอกไม้ประดับเมืองร้อนที่มีคุณภาพ" ประกอบด้วยแผนปฏิบัติการย่อย 4 ด้าน คือ
1. ด้านการเพิ่มประสิทธิภาพผลผลิตและพัฒนาคุณภาพสินค้าไม้ดอกไม้ประดับ
2. ด้านการเพิ่มศักยภาพการตลาด
3. ด้านการส่งเสริมและพัฒนางานวิจัยด้านการผลิต การเพิ่มมูลค่า และการตลาด
4. ด้านบูรณาการความร่วมมือการบริหารจัดการสินค้าไม้ดอกไม้ประดับ
ประธานฯ ได้มอบหมายให้หน่วยงานที่เกี่ยวข้องจัดส่งแผนงานและงบประมาณในแต่ละแผนปฏิบัติการย่อย ให้ฝ่ายเลขานุการตรวจสอบความครบถ้วนและสมบูรณ์ของแผน เพื่อให้เกิดการบูรณาการทุกภาคส่วนในการพัฒนาอุตสาหกรรมกล้วยไม้ ไม้ดอกไม้ประดับของไทยให้สามารถแข่งขันได้ในตลาดโลกท่ามกลางความผันผวนของปัจจัยต่างๆ ที่ไม่แน่นอนในอีก 5 ปีข้างหน้านับจากนี้
ประธานฯ ได้กล่าวขอบคุณคณะกรรมการทุกท่านสำหรับการร่วมงานในปี 2565 นี้ และขอให้ทุกภาคส่วนช่วยกันส่งเสริมและพัฒนาวงการกล้วยไม้ และไม้ดอกไม้ประดับของไทยต่อไป

ที่มา : https://www.thaigov.go.th/news/contents/details/59710