รัฐบาลไทย-ข่าวทำเนียบรัฐบาล-รัฐบาลห่วงเยาวชนถูกลวงเปิดบัญชีม้า แนะผู้ปกครองรู้เท่าทันดูแลบุตรหลาน ไม่ให้ตกเป็นเหยื่อแก๊งมิจฉาชีพ


วันพฤหัสบดีที่ 22 กันยายน 2565
รัฐบาลห่วงเยาวชนถูกลวงเปิดบัญชีม้า แนะผู้ปกครองรู้เท่าทันดูแลบุตรหลาน ไม่ให้ตกเป็นเหยื่อแก๊งมิจฉาชีพ
.....
รัฐบาลห่วงใยกรณีเด็กและเยาวชนถูกล่อลวงเปิดบัญชีเงินฝากธนาคารให้ผู้อื่น ซึ่งถูกมิจฉาชีพนำไปใช้เป็นช่องทางการรับเงินและถ่ายโอนเงิน จากการกระทำผิดกฎหมายหลอกลวงประชาชน เพื่อป้องกันไม่ให้มีพยานหลักฐานเชื่อมโยงมาถึงตัว หรือเรียกว่า “บัญชีม้า” โดยให้ผลประโยชน์ตอบแทนบัญชีละ 500 - 800 บาท
.
ซึ่งผู้กระทำผิดจะมีความผิดฐานเป็นตัวการ หรือเป็นผู้สนับสนุนในความผิดนั้น ๆ อีกทั้งอาจถูกดำเนินคดีฐานฟอกเงิน ระวางโทษจำคุก 1 - 10 ปี หรือปรับตั้งแต่ 20,000 - 200,000 บาท หรือทั้งจำทั้งปรับ
.
จึงขอให้ผู้ปกครองช่วยกันดูแลบุตรหลาน หมั่นตรวจสอบพฤติกรรมการเงินในบัญชีของบุตรหลาน รวมทั้งบัญชีของตัวเอง หากพบสิ่งผิดปกติของเงินไหลเข้า - ออก หรือมีบัญชีเพิ่มมาโดยไม่รู้ตัว ให้รีบแจ้งธนาคาร เจ้าของบัญชี เพื่อขอคำแนะนำและระงับยับยั้ง
.
ผู้ที่ถูกหลอกลวง หรือผู้เสียหาย สามารถแจ้งความออนไลน์กับสำนักงานตำรวจแห่งชาติ ที่ www.thaipoliceonline.com หรือรวบรวมหลักฐานแจ้งความด้วยตนเองที่สถานีตำรวจใกล้บ้าน หรือแจ้งเบาะแสไปยังสายด่วน 191 หรือสายด่วนสำนักงานตำรวจแห่งชาติ 1599 ตลอด 24 ชั่วโมง
#ไทยคู่ฟ้า #ร่วมต้านโควิด19
-------------------

ที่มา : https://www.thaigov.go.th/news/contents/details/59567