รัฐบาลไทย-ข่าวทำเนียบรัฐบาล-ปลัด สธ. วางศิลาฤกษ์ อาคารผู้ป่วยใน 10 ชั้น รพ.สกลนคร เพิ่มศักยภาพเป็นรพ.แม่ข่ายรองรับผู้ป่วย


วันจันทร์ที่ 26 กันยายน 2565
ปลัด สธ. วางศิลาฤกษ์ อาคารผู้ป่วยใน 10 ชั้น รพ.สกลนคร เพิ่มศักยภาพเป็นรพ.แม่ข่ายรองรับผู้ป่วย
ปลัดกระทรวงสาธารณสุข วางศิลาฤกษ์ อาคารผู้ป่วยใน 10 ชั้น โรงพยาบาลสกลนคร เพิ่มศักยภาพให้เป็นโรงพยาบาลแม่ข่าย รองรับผู้ป่วยในพื้นที่และจังหวัดใกล้เคียง ลดการส่งต่อ ลดภาระค่าใช้จ่ายของประชาชนในการเดินทางไปรับบริการ
ปลัดกระทรวงสาธารณสุข วางศิลาฤกษ์ อาคารผู้ป่วยใน 10 ชั้น โรงพยาบาลสกลนคร เพิ่มศักยภาพให้เป็นโรงพยาบาลแม่ข่าย รองรับผู้ป่วยในพื้นที่และจังหวัดใกล้เคียง ลดการส่งต่อ ลดภาระค่าใช้จ่ายของประชาชนในการเดินทางไปรับบริการ รวมถึงเป็นสถานที่เรียนรู้ของนักศึกษาแพทย์และวิชาชีพสาธารณสุข
วันนี้ (26 กันยายน 2565) ที่ โรงพยาบาลสกลนคร อำเภอเมือง จังหวัดสกลนคร นายแพทย์เกียรติภูมิ วงศ์รจิต ปลัดกระทรวงสาธารณสุข พร้อมด้วย นางรัจริน วงศ์รจิต นายกสมาคมแม่บ้านสาธารณสุข เป็นประธานในพิธีวางศิลาฤกษ์อาคารผู้ป่วยใน 10 ชั้น โรงพยาบาลสกลนคร โดยมี นายแพทย์ปราโมทย์ เสถียรรัตน์ ผู้ตรวจราชการเขตสุขภาพที่ 8 นายแพทย์วิศณุ วิทยาบำรุง นายแพทย์สาธารณสุขจังหวัดสกลนคร คณะผู้บริหารกระทรวงสาธารณสุข และนายแพทย์สมโภช ธีระกุลภักดี ผู้อำนวยการโรงพยาบาลสกลนคร พร้อมคณะแพทย์ พยาบาลและเจ้าหน้าที่ เข้าร่วมพิธี
นายแพทย์เกียรติภูมิ กล่าวว่า โรงพยาบาลสกลนคร เป็นโรงพยาบาลประจำจังหวัด ขนาด 768 เตียง แต่เปิดให้บริการจริง 909 เตียง นอกจากดูแลประชาชนในจังหวัดสกลนคร ยังรองรับการดูแลผู้ป่วยในจังหวัดใกล้เคียง ได้แก่ นครพนม บึงกาฬ กาฬสินธุ์ และมุกดาหาร มีการพัฒนาตามนโยบาย EMS ของกระทรวงสาธารณสุขให้เป็น Smart Hospital ที่มีสิ่งแวดล้อมที่ดี มีความทันสมัยด้วยระบบดิจิทัล และประชาชนได้รับบริการที่สะดวกรวดเร็ว ซึ่งมีแนวโน้มผู้รับบริการเพิ่มขึ้น จึงได้ก่อสร้างอาคารผู้ป่วยใน 10 ชั้น พื้นที่ใช้สอยประมาณ 8,206 ตารางเมตร เพื่อรองรับผู้ป่วยและขยายการจัดบริการทางการแพทย์ให้สอดรับการความต้องการของประชาชนในพื้นที่ รวมถึงเพิ่มศักยภาพเพื่อเป็นโรงพยาบาลแม่ข่ายของจังหวัดสกลนครและจังหวัดใกล้เคียง
“อาคารผู้ป่วยใน 10 ชั้นที่จะสร้างขึ้นนี้ จะเกิดประโยชน์อย่างมากทั้งในการบริการผู้ป่วยในและการบริการในมิติอื่นๆ รวมถึงเป็นการสร้างความเชื่อมั่นให้แก่ประชาชนในพื้นที่และจังหวัดใกล้เคียง ช่วยลดการส่งต่อ ลดภาระค่าใช้จ่ายในการเดินทางของประชาชน ซึ่งเป็นแนวทางของกระทรวงสาธารณสุขที่มุ่งพัฒนาศักยภาพของสถานพยาบาลในภูมิภาคให้ประชาชนเข้าถึงบริการใกล้บ้าน นอกจากนี้ ยังเป็นสถานที่เรียนรู้ สำหรับนักศึกษาแพทย์และสาขาวิชาชีพด้านสาธารณสุขได้อีกด้วย” นพ.เกียรติภูมิ กล่าว
******************* 26 กันยายน 2565

ที่มา : https://www.thaigov.go.th/news/contents/details/59679