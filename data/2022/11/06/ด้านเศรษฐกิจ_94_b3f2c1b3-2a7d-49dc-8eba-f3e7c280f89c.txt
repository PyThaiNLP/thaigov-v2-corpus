รัฐบาลไทย-ข่าวทำเนียบรัฐบาล-กรมการขนส่งทางบกเชิญชวนใช้บริการต่อใบอนุญาตขับรถนอกเวลาราชการในเดือน กันยายน 2565 ณ สำนักงานขนส่งในพื้นที่กรุงเทพมหานคร ปริมณฑล และจังหวัดท่องเที่ยว


วันอังคารที่ 6 กันยายน 2565
กรมการขนส่งทางบกเชิญชวนใช้บริการต่อใบอนุญาตขับรถนอกเวลาราชการในเดือน กันยายน 2565 ณ สำนักงานขนส่งในพื้นที่กรุงเทพมหานคร ปริมณฑล และจังหวัดท่องเที่ยว
กรมการขนส่งทางบกเชิญชวนใช้บริการต่อใบอนุญาตขับรถนอกเวลาราชการในเดือน กันยายน 2565 ณ สำนักงานขนส่งในพื้นที่กรุงเทพมหานคร ปริมณฑล และจังหวัดท่องเที่ยว โดยสามารถจองคิวผ่านแอปพลิเคชัน DLT Smart Queue
นายจิรุตม์ วิศาลจิตร อธิบดีกรมการขนส่งทางบก กระทรวงคมนาคม กล่าวว่า ตั้งแต่วันที่ 11 กรกฎาคม 2565 ที่ผ่านมา กรมการขนส่งทางบก (ขบ.) ได้ขยายระยะเวลาการให้บริการต่ออายุใบอนุญาตขับรถในวันธรรมดา (ยกเว้นวันหยุดนักขัตฤกษ์) นอกเวลาราชการ ซึ่งจะให้บริการตั้งแต่เวลา 08.30 - 18.00 น. เพื่อรองรับการให้บริการการต่อใบอนุญาตขับรถ โดยมีผู้จองคิวล่วงหน้าผ่านแอปพลิเคชัน DLT Smart Queue และมีผู้มาใช้บริการต่อใบขับขี่นอกเวลาราชการ ณ สำนักงานขนส่งพื้นที่กรุงเทพมหานคร สำนักงานขนส่งจังหวัดและสาขา ในจังหวัดปริมณฑล และจังหวัดท่องเที่ยว เป็นจำนวนมาก ตั้งแต่ 11 กรกฎาคม - 20 สิงหาคม 2565 มีผู้มาใช้บริการต่อใบอนุญาตขับขี่นอกเวลาราชการ ณ สำนักงานขนส่งพื้นที่กรุงเทพมหานคร 17, 632 ราย สำนักงานขนส่งจังหวัดและสาขา ในจังหวัดปริมณฑล และจังหวัดท่องเที่ยว จำนวน 54,146 ราย รวมทั้งสิ้น 71,778 ราย โดยในเดือนกันยายน 2565 จะเป็นเดือนสุดท้ายในการให้บริการต่อใบอนุญาตขับรถนอกเวลาราชการ ขบ. จึงขอประชาสัมพันธ์เชิญชวนผู้ที่ต้องการต่อใบอนุญาตขับรถ สามารถจองคิวล่วงหน้าผ่านแอปพลิเคชัน DLT Smart Queue ทั้งวันธรรมดา (ยกเว้นวันหยุดนักขัตฤกษ์) นอกเวลาราชการ ซึ่งจะให้บริการตั้งแต่เวลา 08.30 - 18.00 น. และวันเสาร์ระหว่างเวลา 08.30 - 16.30 น. โดยจะให้บริการเฉพาะสำนักงานขนส่งกรุงเทพมหานครพื้นที่ 1 - 5 และสำนักงานขนส่งจังหวัดและสาขาในจังหวัดปริมณฑล และจังหวัดท่องเที่ยว ประกอบด้วย ภาคกลาง นนทบุรี ปทุมธานี สมุทรปราการ พระนครศรีอยุธยา นครปฐม สมุทรสาคร สุพรรณบุรี ฉะเชิงเทรา ลพบุรี สระบุรี ภาคตะวันออก ชลบุรี ระยอง ปราจีนบุรี  ภาคเหนือ นครสวรรค์ พิษณุโลก เชียงใหม่ เชียงราย กำแพงเพชร ภาคตะวันออกเฉียงเหนือ ขอนแก่น นครราชสีมา อุบลราชธานี บุรีรัมย์ สุรินทร์ อุดรธานี มหาสารคาม ชัยภูมิ ภาคใต้ สุราษฎร์ธานี ภูเก็ต สงขลา นครศรีธรรมราช ภาคตะวันตก กาญจนบุรี ราชบุรี เพชรบุรี
อธิบดีกรมการขนส่งทางบก กล่าวเพิ่มเติมว่า รัฐบาลได้มีการผ่อนคลายมาตรการป้องกันและควบคุมการแพร่ระบาดของโรคติดเชื้อไวรัส COVID-19 ทำให้ ขบ. รองรับจำนวนผู้มาใช้บริการได้เต็มขีดความสามารถ สำหรับประชาชนที่สนใจต่อใบอนุญาตล่วงหน้าในเดือนกันยายน 2565 สามารถจองคิวล่วงหน้าผ่านแอปพลิเคชัน DLT Smart Queue ผู้ที่จองคิวล่วงหน้าผ่านแอปพลิเคชันไว้แล้ว หากต้องการเปลี่ยนวันและเวลาให้การดำเนินการให้เร็วขึ้นสามารถดำเนินการจองคิวใหม่ได้ โดยคิวที่จองไว้เดิมจะถูกยกเลิกโดยอัตโนมัติ ส่วนผู้ที่ยังไม่เคยจองคิวมาก่อนแต่ต้องการดำเนินการต่ออายุใบอนุญาตขับรถนอกเวลาราชการ สามารถจองคิวผ่านแอปพลิเคชัน DLT Smart Queue เลือกนอกเวลาทำการได้เช่นเดียวกัน สำหรับการให้บริการที่สำนักงานขนส่งทุกแห่งทั่วประเทศ ขบ. ยังคงดำเนินการตามมาตรการด้านสาธารณสุขเพื่อป้องกันการแพร่กระจายของเชื้อไวรัส COVID-19 ตั้งแต่การคัดกรองก่อนเข้าอาคาร เว้นระยะห่างตามมาตรการ Social Distancing  เพื่อลดความเสี่ยงในการติดต่อแพร่กระจายของโรค

ที่มา : https://www.thaigov.go.th/news/contents/details/58873