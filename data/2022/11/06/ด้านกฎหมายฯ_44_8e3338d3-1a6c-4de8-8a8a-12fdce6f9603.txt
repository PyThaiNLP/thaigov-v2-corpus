รัฐบาลไทย-ข่าวทำเนียบรัฐบาล-รัฐมนตรีว่าาการกระทรวงยุติธรรม เผยราชทัณฑ์ร่วมมือ GISTDA ติดตามสภาพอากาศ ตั้งวอร์รูมวางแผนรับมืออุทกภัย


วันพฤหัสบดีที่ 13 ตุลาคม 2565
พิมพ์
รัฐมนตรีว่าาการกระทรวงยุติธรรม เผยราชทัณฑ์ร่วมมือ GISTDA ติดตามสภาพอากาศ ตั้งวอร์รูมวางแผนรับมืออุทกภัย
รัฐมนตรีว่าาการกระทรวงยุติธรรม เผยราชทัณฑ์ร่วมมือ GISTDA ติดตามสภาพอากาศ ตั้งวอร์รูมวางแผนรับมืออุทกภัย พร้อมส่งนักโทษช่วยชาวบ้านทำแนวกั้น-สูบน้ำ ย้ำท้องถิ่นไหนมีปัญหาประสานมาได้เลยยินดีให้บริการสังคม
นายสมศักดิ์ เทพสุทิน รัฐมนตรีว่าการกระทรวงยุติธรรม เปิดเผยว่า จากกรณีน้ำท่วมในหลายพื้นที่ทั่วประเทศ ตนได้กำชับให้กรมราชทัณฑ์เฝ้าติดตามสถานการณ์ระดับน้ำอย่างใกล้ชิดและให้เรือนจำทุกแห่งเตรียมความพร้อมรับมือ ซึ่งจากรายงานล่าสุดยังไม่มีเรือนจำถูกน้ำท่วม แต่ก็ได้มีการประชุมเพื่อเตรียมพร้อมรับมือ และเตรียมแผนการรองรับกรณีเกิดน้ำทะลักเข้าท่วมเรือนจำ โดยเฉพาะเรือนจำในจังหวัดที่อยู่ในเส้นทางน้ำหลาก นอกจากนี้ทางกรมราชทัณฑ์ได้ทำ MOU ร่วมกับ สำนักงานพัฒนาเทคโนโลยีอวกาศและภูมิสารสนเทศ (GISTDA) ในการส่งภาพถ่ายดาวเทียมเพื่อเฝ้าระวังน้ำท่วมและสภาพภูมิอากาศต่างๆ เพื่อให้เราสามารถรับรู้สถานการณ์ต่างๆได้อย่างรวดเร็ว
นายสมศักดิ์ กล่าวว่า นอกจากนี้ กรมราชทัณฑ์ยังได้ตั้งไลน์กลุ่ม เพื่อเป็นวอร์รูมในการรายงานสถานการณ์ต่างๆจากทั่วประเทศ และในส่วนของจังหวัดต่างๆที่ประสบอุทกภัย ทางเรือนจำในพื้นที่ใกล้เคียง ได้ส่งผู้ต้องขังออกไปช่วยงานสาธารณะ เช่น การวางกระสอบทรายทำแนวกั้นน้ำ การช่วยติดตั้งเครื่องสูบน้ำ และการช่วยขนสิ่งของต่างๆ ส่วนในพื้นที่ กทม.และปริมณฑล ก็ได้มีการช่วยบรรจุกระสอบทราย ทำแนวกั้นน้ำ และทำความสะอาดท่อระบายน้ำในหลายจุด
"ผมขอย้ำอีกครั้งว่า หากหน่วยงานท้องถิ่นที่มีปัญหาน้ำท่วมหรือประสบภัยต่างๆ สามารถประสานมายังกรมราชทัณฑ์ได้เลย เรายินดีให้บริการสังคม อยากช่วยประชาชน กระทรวงยุติธรรม กรมราชทัณฑ์ และผู้ต้องขังทุกคน อยากช่วยลดภาระให้กับสังคมและประชาชน เรายินดีให้บริการ นอกจากนี้ยังเป็นการให้โอกาสผู้ต้องขังได้ร่วมทำความดี ได้ปรับตัวเพื่อเรียนรู้ในการกลับสู่สังคมอีกด้วย"นายสมศักดิ์ กล่าว

ที่มา : https://www.thaigov.go.th/news/contents/details/60413