รัฐบาลไทย-ข่าวทำเนียบรัฐบาล-นายกฯ ยินดี 25 หน่วยงานรับรางวัล ITA ประจำปี 2565 ขอร่วมมือกันสร้างภาครัฐโปร่งใส มีธรรมาภิบาล ให้บริการโดยไม่เลือกปฏิบัติ ขับเคลื่อนงานด้านการป้องกันและปราบปรามการทุจริต 


วันพฤหัสบดีที่ 3 พฤศจิกายน 2565
พิมพ์
นายกฯ ยินดี 25 หน่วยงานรับรางวัล ITA ประจำปี 2565 ขอร่วมมือกันสร้างภาครัฐโปร่งใส มีธรรมาภิบาล ให้บริการโดยไม่เลือกปฏิบัติ ขับเคลื่อนงานด้านการป้องกันและปราบปรามการทุจริต
นายกฯ ยินดี 25 หน่วยงานรับรางวัล ITA ประจำปี 2565 ขอร่วมมือกันสร้างภาครัฐโปร่งใส มีธรรมาภิบาล ให้บริการโดยไม่เลือกปฏิบัติ ขับเคลื่อนงานด้านการป้องกันและปราบปรามการทุจริต เพื่อประโยชน์แก่ภาครัฐและประชาชน
นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า วันนี้ (3 พฤศจิกายน 2565) เวลา 14.00 น. ณ ห้องสีม่วง ตึกไทยคู่ฟ้า ทำเนียบรัฐบาล นายนิวัติไชย เกษมมงคล เลขาธิการคณะกรรมการป้องกันและปราบปรามการทุจริตแห่งชาติ นำคณะผู้แทนหน่วยงานภาครัฐที่ได้รับโล่เกียรติยศรางวัลการประเมินคุณธรรมและความโปร่งใสในการดำเนินงานของหน่วยงานภาครัฐ (Integrity & Transparency Assessment : ITA) ประจำปีงบประมาณ พ.ศ. 2565 เข้าเยี่ยมคารวะนายกรัฐมนตรีและรับมอบโล่เกียรติยศฯ รวม 25 รางวัล โดยมี พลตำรวจเอก วัชรพล ประสารราชกิจ ประธานคณะกรรมการป้องกันและปราบปรามการทุจริตแห่งชาติ นายภักดี โพธิศิริ ประธานกรรมการปฏิรูปประเทศด้านการป้องกันและปราบปรามการทุจริตและประพฤติมิชอบ พร้อมด้วยคณะผู้บริหารคณะกรรมการป้องกันและปราบปรามการทุจริตแห่งชาติ เข้าร่วม
นายกรัฐมนตรีกล่าวแสดงความยินดีกับหน่วยงานที่ได้รับรางวัล ซึ่งเป็นสิ่งยืนยันความสำเร็จและแสดงให้เห็นถึงความมุ่งมั่นตั้งใจ ในการพัฒนางานด้านการป้องกันการทุจริตของประเทศให้เกิดประสิทธิภาพสูงสุด โดยรัฐบาลได้ร่วมมือกับคณะกรรมการ ป.ป.ช. ขับเคลื่อนงานด้านการป้องกันและปราบปรามการทุจริตมาอย่างต่อเนื่อง และการประเมิน ITA นับเป็นมาตรการสำคัญที่มุ่งเน้นการพัฒนาและปรับปรุงหน่วยงานภาครัฐให้มีความโปร่งใส มีธรรมาภิบาล มีมาตรฐานการปฏิบัติราชการและการให้บริการประชาชนโดยไม่เลือกปฏิบัติ เป็นที่ยอมรับของสาธารณชนทั่วไป โดยขอให้ทุกหน่วยงานรักษามาตรฐานการดำเนินงาน เพื่อเป็นภาพลักษณ์ที่ดีของหน่วยงานภาครัฐ พร้อมกับพัฒนาการสร้างธรรมาภิบาลให้ดียิ่ง ๆ ขึ้นไป อันจะเป็นแบบอย่างที่ดีให้แก่หน่วยงานต่าง ๆ พร้อมทั้งขอให้ร่วมมือกันขยายองค์ความรู้ในการดำเนินงานให้แก่หน่วยงานอื่น ๆ เพื่อร่วมกันเป็นกำลังสำคัญในการสร้างธรรมาภิบาลในการบริหารจัดการ อันจะก่อให้เกิดประโยชน์แก่ภาครัฐและประชาชนตลอดไป
ในตอนท้าย นายกรัฐมนตรียืนยัน รัฐบาลมีเจตนารมณ์ในการแก้ไขปัญหาอย่างเต็มที่มาโดยตลอด และจะปฏิบัติหน้าที่อย่างดีที่สุด ขอให้ทุกคน ทุกฝ่าย ช่วยกันแก้ไขปัญหาเพื่อให้ได้รับความเชื่อมั่นจากประชาชนและนานาประเทศ รวมทั้งช่วยกันรักษามาตรฐานในการปฏิบัติหน้าที่ด้วยความซื่อสัตย์สุจริต โปร่งใส ตรวจสอบได้ และมีการใช้งบประมาณอย่างคุ้มค่า ก่อให้เกิดประโยชน์กับประชาชนและประเทศชาติต่อไป
สำหรับหน่วยงานที่ได้รับรางวัลโล่เกียรติยศฯ ประกอบด้วย
1) หน่วยงานที่มีผลการประเมินฯ สูงที่สุด จำนวน 11 รางวัล ได้แก่ สำนักงานเลขาธิการสภาผู้แทนราษฎร กรมการปกครอง ธนาคารอาคารสงเคราะห์ องค์การบริหารการพัฒนาพื้นที่พิเศษเพื่อการท่องเที่ยวอย่างยั่งยืน (องค์การมหาชน) สำนักงานคณะกรรมการกิจการกระจายเสียง กิจการโทรทัศน์ และกิจการโทรคมนาคมแห่งชาติ มหาวิทยาลัยราชภัฏธนบุรี จังหวัดอ่างทอง องค์การบริหารส่วนจังหวัดยโสธร เทศบาลตำบลจังหาร (จังหวัดร้อยเอ็ด) องค์การบริหารส่วนตำบลบ้านพลับ (จังหวัดพระนครศรีอยุธยา) และองค์การบริหารส่วนตำบลโคกสะอาด (จังหวัดสระบุรี)
2) หน่วยงานที่มีพัฒนาการสูงที่สุด จำนวน 10 รางวัล ได้แก่ สำนักงานเลขาธิการวุฒิสภา กรมการขนส่งทางราง องค์การสวนสัตว์แห่งประเทศไทย สำนักงานบริหารและพัฒนาองค์ความรู้ (องค์การมหาชน) สำนักงานการบินพลเรือนแห่งประเทศไทย มหาวิทยาลัยราชภัฏภูเก็ต จังหวัดกำแพงเพชร องค์การบริหารส่วนจังหวัดชัยนาท เทศบาลตำบลน้ำปลีก (จังหวัดอำนาจเจริญ) และองค์การบริหารส่วนตำบลหมูม้น จังหวัดร้อยเอ็ด และ
3) จังหวัดที่มีการขับเคลื่อนการประเมิน ITA บรรลุเป้าหมายสูงสุด จำนวน 4 รางวัล ได้แก่ จังหวัดนครสวรรค์ จังหวัดบึงกาฬ จังหวัดสิงห์บุรี และจังหวัดภูเก็ต
ทั้งนี้ โครงการประเมินคุณธรรมและความโปร่งใสในการดำเนินงานของหน่วยงานภาครัฐ (Integrity & Transparency Assessment : ITA) ประจำปีงบประมาณ พ.ศ. 2565 มีวัตถุประสงค์เพื่อให้หน่วยงานภาครัฐที่เข้ารับการประเมินฯ ได้รับทราบผลประเมินฯ พร้อมแนวทางการปรับปรุงแก้ไขและพัฒนาการดำเนินงานของหน่วยงานให้มีคุณธรรมและความโปร่งใสได้มาตรฐานเดียวกันทั่วประเทศ สำหรับนำไปใช้ประกอบการพัฒนามาตรการและการส่งเสริมคุณธรรมและความโปร่งใส รวมไปถึงการป้องกันและแก้ไขปัญหาการทุจริตทั้งในระดับนโยบายและระดับปฏิบัติของประเทศได้อย่างมีประสิทธิภาพและประสิทธิผลต่อไป

ที่มา : https://www.thaigov.go.th/news/contents/details/61227