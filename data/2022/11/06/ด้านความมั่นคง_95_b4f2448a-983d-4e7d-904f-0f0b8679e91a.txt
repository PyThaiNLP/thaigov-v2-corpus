รัฐบาลไทย-ข่าวทำเนียบรัฐบาล-ปลัดกระทรวงมหาดไทย พร้อมด้วยนายกสมาคมแม่บ้านมหาดไทย ลงพื้นที่เยี่ยมให้กำลังใจ "น้องบาส" วีรบุรุษช่วยเด็กถูกไฟฟ้าดูด


วันเสาร์ที่ 17 กันยายน 2565
พิมพ์
ปลัดกระทรวงมหาดไทย พร้อมด้วยนายกสมาคมแม่บ้านมหาดไทย ลงพื้นที่เยี่ยมให้กำลังใจ "น้องบาส" วีรบุรุษช่วยเด็กถูกไฟฟ้าดูด
ปลัดกระทรวงมหาดไทย พร้อมด้วยนายกสมาคมแม่บ้านมหาดไทย ลงพื้นที่เยี่ยมให้กำลังใจ "น้องบาส" วีรบุรุษช่วยเด็กถูกไฟฟ้าดูด ที่จ.อุดรธานี
วันนี้ (17 ก.ย. 65) เวลา 12.30 น. ณ โรงพยาบาลอุดรธานี อำเภอเมืองอุดรธานี จังหวัดอุดรธานี นายสุทธิพงษ์ จุลเจริญ ปลัดกระทรวงมหาดไทย พร้อมด้วย ดร.วันดี กุญชรยาคง จุลเจริญ นายกสมาคมแม่บ้านมหาดไทย นายสยาม ศิริมงคล ผู้ว่าราชการจังหวัดอุดรธานี เข้าเยี่ยมติดตามอาการ นายอรรถชัย อาจอุดม หรือ "น้องบาส" อายุ 19 ปี นักศึกษาวิทยาลัยเทคนิคอุดรธานี พลเมืองดีช่วยเด็กที่โดนไฟดูด พร้อมมอบกระเช้าและเงินช่วยเหลือให้แก่น้องบาส และชื่นชมความกล้าหาญ ทั้งได้ติดตามอาการของเด็กชายชยุต เลยชัยภูมิ อายุ 12 ปี นักเรียนโรงเรียนอุดรพิทยานุกูล ที่ถูกกระแสไฟช็อตนอนแช่น้ำที่ท่วมขัง และนางสาวจิดาภา เปรมปรีดิ์ อายุ 15 ปี นักเรียนโรงเรียนสตรีราชินูทิศ ที่ถูกกระแสไฟดูด และให้กำลังใจแก่ญาติผู้ได้รับบาดเจ็บ โดยผู้อำนวยการโรงพยาบาลอุดรธานี และนายแพทย์ผู้ดูแลรักษาได้แจ้งให้ทราบว่าปลอดภัยทุกคน
นายสุทธิพงษ์ จุลเจริญ ปลัดกระทรวงมหาดไทย กล่าวว่า จากกรณีเกิดฝนตกหนักทั่วเมืองอุดรธานี เมื่อวานนี้ (16 ก.ย. 65) เกิดน้ำท่วมเมืองอุดรธานี ทำให้น้ำท่วมถนนเกือบทุกสายในเขตเทศบาลนครอุดรธานี โดยเฉพาะถนนศรีสุขหน้าโรงเรียนอุดรพิทยานุกูล และถนนศรีชมชื่น หลังโรงเรียนอุดรพิทยานุกูล และได้เกิดเหตุไฟดูดนักเรียนชายโรงเรียนอุดรพิทยานุกูล ชั้น ม.1 อายุ 13 ปี ที่นอนนิ่งอยู่ตรงโคนเสาไฟฟ้าส่องสว่างบริเวณประตูด้านหลังโรงเรียนสตรีราชินูทิศ ถนนศรีชมชื่น แล้วมีนักศึกษาวิทยาลัยเทคนิคอุดรธานี (น้องบาส) สวมเสื้อกันฝนสีม่วงมาเห็นเหตุการณ์พอดี ได้เข้าช่วยน้องที่ถูกไฟดูดออกมาได้อย่างหวุดหวิด แล้วแจ้งหน่วยกู้ชีพเข้าไปช่วยเหลือนำส่งโรงพยาบาลอุดรธานี ทันที ซึ่งนักศึกษาฯ คนดังกล่าวก็ได้รับบาดเจ็บจากไฟดูดเช่นกัน
นายสุทธิพงษ์ จุลเจริญ ปลัดกระทรวงมหาดไทย กล่าวต่ออีกว่า ได้แจ้งให้ นายสยาม ศิริมงคล ผู้ว่าราชการจังหวัดอุดรธานี รวบรวมประวัติและวีรกรรมของน้องบาส ส่งมายังกระทรวงมหาดไทย เพื่อมอบรางวัลพลเมืองดี พร้อมทั้งประสาน ดร.ธนดร พุทธรักษ์ นายกเทศมนตรีนครอุดรธานี แจ้งให้เด็กทราบว่าถ้าเรียนจบระดับ ปวส. และสนใจทำงานที่เทศบาล ทางเทศบาลก็ยินดีรับเป็นพนักงานต่อไป
นายสุทธิพงษ์ จุลเจริญ ปลัดกระทรวงมหาดไทย กล่าวเพิ่มเติมว่า ได้เน้นย้ำให้ผู้ว่าราชการจังหวัดและนายอำเภอทั่วประเทศ ประสานหน่วยงานที่เกี่ยวข้องได้เร่งตรวจสอบจุดที่อาจจะเกิดอันตรายจากกระแสไฟฟ้ารั่ว เนื่องจากในขณะนี้ทั่วประเทศมีสถานการณ์ฝนตกและเกิดน้ำท่วมขัง เพื่อให้เกิดความปลอดภัยในชีวิตและทรัพย์สินของเด็ก เยาวชน และพี่น้องประชาชน

ที่มา : https://www.thaigov.go.th/news/contents/details/59367