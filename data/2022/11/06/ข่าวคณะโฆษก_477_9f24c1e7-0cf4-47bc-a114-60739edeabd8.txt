รัฐบาลไทย-ข่าวทำเนียบรัฐบาล-ครม.รับทราบการประเมินการปฏิบัติตามกฎอนามัยระหว่างประเทศของไทย มอบหน่วยงานเกี่ยวข้องให้การสนับสนุน แสดงสมรรถนะความพร้อมสำหรับภาวะฉุกเฉินด้านสาธารณสุขของประเทศ  


วันอังคารที่ 25 ตุลาคม 2565
พิมพ์
ครม.รับทราบการประเมินการปฏิบัติตามกฎอนามัยระหว่างประเทศของไทย มอบหน่วยงานเกี่ยวข้องให้การสนับสนุน แสดงสมรรถนะความพร้อมสำหรับภาวะฉุกเฉินด้านสาธารณสุขของประเทศ
ครม.รับทราบการประเมินการปฏิบัติตามกฎอนามัยระหว่างประเทศของไทย มอบหน่วยงานเกี่ยวข้องให้การสนับสนุน แสดงสมรรถนะความพร้อมสำหรับภาวะฉุกเฉินด้านสาธารณสุขของประเทศ
น.ส.ไตรศุลี ไตรสรณกุล รองโฆษกประจำสำนักนายกรัฐมนตรี กล่าวว่า ที่ประชุมคณะรัฐมนตรี (ครม.) วันที่ 25 ต.ค. 65 ได้รับทราบการประเมินการปฏิบัติตามกฎอนามัยระหว่างประเทศโดยผู้เชี่ยวชาญขององค์การอนามัยโลกของประเทศไทย ครั้งที่2 ระหว่างวันที่ 31 ต.ค.- 4 พ.ย. 65  โดยการประเมินดังกล่าวสืบเนื่องจากกฎอนามัยระหว่างประเทศมีสถานะเป็นสนธิสัญญาระหว่างประเทศ ซึ่งผูกพันประเทศไทยในฐานะรัฐภาคีการปฏิบัติตามข้อกำหนด โดยการประเมินจะมีขึ้นทุก 5 ปี
อย่างไรก็ตาม เนื่องจากการประเมินตามตามคู่มือของกฎอนามัยระหว่างประเทศ ครอบคลุมงานที่อยู่ในอำนาจหน้าที่และความรับผิดชอบของกรมต่างๆ ในหลายกระทรวงรวมถึงภาคเอกชน ซึ่งต้องอาศัยความร่วมมือของหลายหน่วยงานในการเข้ารับการตรวจประเมิน จึงต้องเสนอให้ ครม. รับทราบเพื่อให้กระทรวงสาธารณสุขในฐานะผู้ประสานงานกฎอนามัยระหว่างประเทศ สามารถประสานผู้แทนของทุกหน่วยงานที่เกี่ยวข้องได้อย่างมีประสิทธิภาพ และร่วมกันเตรียมความพร้อมในการเสนอผลการปฏิบัติตามกฎอนามัยระหว่างประเทศ ต่อผู้เชี่ยวชาญขององค์การอนามัยโลกในครั้งนี้เป็นไปด้วยความเรียบร้อยต่อไป
น.ส.ไตรศุลี กล่าวว่า องค์การอนามัยโลกได้กำหนดกรอบการติดตามและประเมินการปฏิบัติตามกฎอนามัยระหว่างประเทศ โดยรัฐภาคีจะต้องจัดทำรายงานการประเมินสมรรถนะประจำปี ส่งให้องค์การอนามัยโลกเพื่อรวบรวมและวิเคราะห์เสนอในที่ประชุมสมัชชาอนามัยโลกในปีนั้นๆ โดยผลประเมินจะถูกใช้เป็นตัวชี้วัดตามเป้าหมายการพัฒนาที่ยั่งยืนขององค์การสหประชาชาติ ที่สะท้อนมีศักยภาพการดำเนินการตามกฎอนามัยระหว่างประเทศ และการเตรียมความพร้อมสำหรับภาวะฉุกเฉินด้านสาธารณสุขของรัฐภาคี
สำหรับการประเมินตามข้อกำหนดของกฎอนามัยระหว่างประเทศในครั้งนี้ จะดำเนินการประเมินใน  4 กลุ่ม รวม 19 ด้าน ประกอบด้วย 1)กลุ่มการป้องกัน 8 ด้าน 2)กลุ่มการตรวจจับ 3 ด้าน 3)กลุ่มการตอบโต้ 5 ด้าน  และ 4)กลุ่มเฉพาะภาวะอันตราย 3 ด้าน

ที่มา : https://www.thaigov.go.th/news/contents/details/60846