รัฐบาลไทย-ข่าวทำเนียบรัฐบาล-​โฆษกรัฐบาลเผย ของที่ระลึกสำหรับผู้นำเขตเศรษฐกิจและคู่สมรส ในการประชุม APEC 2022


วันอาทิตย์ที่ 6 พฤศจิกายน 2565
พิมพ์
​โฆษกรัฐบาลเผย ของที่ระลึกสำหรับผู้นำเขตเศรษฐกิจและคู่สมรส ในการประชุม APEC 2022
​โฆษกรัฐบาลเผย ของที่ระลึกสำหรับผู้นำเขตเศรษฐกิจและคู่สมรส ในการประชุม APEC 2022
วันนี้  6 พ.ย. 65 นายอนุชา บูรพชัยศรี รองเลขาธิการนายกรัฐมนตรี ปฏิบัติหน้าที่โฆษกประจำสำนักนายกรัฐมนตรี เปิดเผยถึงของที่ระลึกสำหรับผู้นำและคู่สมรส และแขกพิเศษ ที่จะเข้าร่วมการประชุมผู้นำเขตเศรษฐกิจเอเปค 2022 ในช่วงที่ประเทศไทยเป็นเจ้าภาพจัดการประชุมฯ ซึ่งจะมี 7 ชิ้น ดังนี้
1. ภาพดุนโลหะ ขนาด 30 x 60 ซม. หนา 5 ซม. ผลิตจากโลหะรีไซเคิล สะท้อนถึงตัวอย่างที่เป็นรูปธรรมของ BCG ใช้เทคนิคดุนลายบนแผ่นโลหะรีไซเคิล โดยขึ้นเป็นรูปพระบรมมหาราชวัง มุมมองจากหอประชุมกองทัพเรือ ซึ่งเป็นสถานที่จัดงานเลี้ยงรับรองผู้นำเขตเศรษฐกิจเอเปคและคู่สมรส ประดับพื้นหลังด้วยตราสัญลักษณ์การเป็นเจ้าภาพเอเปคของไทย “ชะลอม” ที่จัดวางเป็นรูปทรงตราประจำยามของไทย ผลิตจากชุมชนคุณธรรมวัดศรีสุพรรณ (วัวลาย) จังหวัดเชียงใหม่
2. กล่องเครื่องประดับดุนโลหะ (สำหรับคู่สมรส) ขนาด 13 x 20 ซม. หนา 5 ซม. ใช้เทคนิคดุนลายบนแผ่นโลหะรีไซเคิล เป็นลวดลายด้วยตราสัญลักษณ์การเป็นเจ้าภาพเอเปคของไทย “ชะลอม” ที่จัดวางเป็นรูปทรงตราประจำยามของไทย ผลิตจากชุมชนคุณธรรมวัดศรีสุพรรณ (วัวลาย) จังหวัดเชียงใหม่ เช่นกัน
3. ผลิตภัณฑ์ผ้าไหมทอมือย้อมสีธรรมชาติจาก อ.ปักธงชัย จ.นครราชสีมา พิมพ์ลายตราสัญลักษณ์ชะลอม ประกอบด้วย เนคไท ผ้าคลุมไหล่ ผ้าเช็ดหน้า หน้ากากผ้า
ทั้งนี้ ของขวัญและของที่ระลึกทั้ง 3 รายการจะใช้บรรจุภัณฑ์ที่ผลิตจากไม้ยางพาราฆ่าเชื้อ ประดับตราสัญลักษณ์ APEC 2022 ด้านหน้าบรรจุภัณฑ์
ของขวัญที่ระลึกจากหน่วยงานของไทย
1. สมุดรายนามผู้ผลิตผ้าไหม และผู้ประกอบการทั่วประเทศฉบับพิเศษ โดยสำนักงานเสริมสร้างเอกลักษณ์ของชาติ สำนักงานปลัดสำนักนายกรัฐมนตรี
2. เหรียญกษาปณ์ที่ระลึกการประชุมฯ โดยกรมธนารักษ์
ของขวัญและของที่ระลึกจากสถาบันสิริกิติ์ มูลนิธิส่งเสริมศิลปาชีพ ในสมเด็จพระนางเจ้าสิริกิติ์ พระบรมราชินีนาถ จำนวน 2 รายการ ได้แก่
1. กรอบรูปถมเงิน ขนาด 5 x 7 นิ้ว พร้อมภาพพระราชทานของผู้นำเขตเศรษฐกิจเอเปค ในระหว่างการเข้าเฝ้าฯ
2. กล่องลิเภาเลี่ยมขอบเงิน ตกแต่งเงินลงยาสี
ซึ่งทั้ง 2 รายการนี้จะมอบให้ผู้นำเขตเศรษฐกิจ และแขกพิเศษของรัฐบาลในภายหลัง
“รัฐบาลใส่ใจทุกรายละเอียดในการจัดการประชุมฯ ซึ่งของขวัญของที่ระลึกผ่านชุดความคิดว่าจะต้องนำเสนอเอกลักษณ์ความเป็นไทย ทรงคุณค่า มีเรื่องราวที่สามารถนำเสนอได้ และสอดคล้องกับการอนุรักษ์สิ่งแวดล้อม คำนึงถึงโมเดลเศรษฐกิจ BCG ทั้งนี้เพื่อให้ผู้นำทุกเขตเศรษฐกิจที่จะเดินทางมาร่วมการประชุมประทับใจในรายละเอียดการเตรียมการต้อนรับของไทย” นายอนุชาฯ กล่าว

ที่มา : https://www.thaigov.go.th/news/contents/details/61306