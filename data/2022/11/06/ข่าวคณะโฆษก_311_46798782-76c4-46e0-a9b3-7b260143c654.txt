รัฐบาลไทย-ข่าวทำเนียบรัฐบาล-​รัฐบาลเดินหน้าเร่งสร้างศูนย์ทดสอบยานยนต์ที่ใหญ่ที่สุดและได้มาตรฐานโลกแห่งแรกในอาเซียน มุ่งสู่การเป็นฐานการผลิตรถยนต์สำคัญของโลก


วันจันทร์ที่ 3 ตุลาคม 2565
พิมพ์
​รัฐบาลเดินหน้าเร่งสร้างศูนย์ทดสอบยานยนต์ที่ใหญ่ที่สุดและได้มาตรฐานโลกแห่งแรกในอาเซียน มุ่งสู่การเป็นฐานการผลิตรถยนต์สำคัญของโลก
​รัฐบาลเดินหน้าเร่งสร้างศูนย์ทดสอบยานยนต์ที่ใหญ่ที่สุดและได้มาตรฐานโลกแห่งแรกในอาเซียน มุ่งสู่การเป็นฐานการผลิตรถยนต์สำคัญของโลก
วันนี้ (3 ตุลาคม 2565) นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า ศูนย์ทดสอบยานยนต์และยางล้อแห่งชาติ (Automotive and Tyre Testing, Research and Innovation Center – ATTRIC) มีความคืบหน้าแล้วกว่าครึ่ง คาดว่าจะแล้วเสร็จพร้อมเปิดให้บริการเต็มรูปแบบปี 2569 จากที่เมื่อปี 2559 คณะรัฐมนตรี (ครม.) ได้มีมติให้กระทรวงอุตสาหกรรม โดยสำนักงานมาตรฐานผลิตภัณฑ์อุตสาหกรรม (สมอ.) ดำเนินโครงการจัดตั้งศูนย์ดังกล่าว
โฆษกประจำสำนักนายกรัฐมนตรี เปิดเผยว่า ศูนย์ ATTRIC ตั้งอยู่ในเขตพัฒนาพิเศษภาคตะวันออก (Eastern Economic Corridor: EEC) โดยรัฐบาลมุ่งให้เป็นส่วนหนึ่งของการส่งเสริมและยกระดับคุณภาพผลิตภัณฑ์ยานยนต์ ชิ้นส่วนยานยนต์ และยางล้อของไทย รวมทั้งพัฒนาอุตสาหกรรมยานยนต์ไปสู่การเป็น Super Cluster อุตสาหกรรมยานยนต์สมัยใหม่ ตามยุทธศาสตร์ของประเทศ ตลอดจนเป็นศูนย์กลางการเรียนรู้และถ่ายทอดเทคโนโลยีให้กับภาคส่วนต่าง ๆ ที่เกี่ยวข้อง
“โครงการดังกล่าวถือเป็นโครงการสำคัญที่จะช่วยสนับสนุนให้ไทย และ เขต EEC เป็นฐานการผลิตยานยนต์ไฟฟ้าที่สำคัญของโลก ตามแผนที่รัฐบาลได้วางไว้ นอกจากจะช่วยสร้างงาน เป็นโอกาสพัฒนาต่อยอดการเรียนรู้เปลี่ยนผ่านเทคโนโลยีแล้ว ยังช่วยเพิ่มขีดความสามารถในการแข่งขันของภาคอุตสาหกรรม สร้างผลิตภัณฑ์มีคุณภาพเป็นที่ยอมรับในตลาดสากล ยกระดับอุตสาหกรรมยานยนต์และชิ้นส่วนของไทย" นายอนุชา ฯ กล่าว

ที่มา : https://www.thaigov.go.th/news/contents/details/59936