รัฐบาลไทย-ข่าวทำเนียบรัฐบาล-ปลัด สธ. เผย จัดทีมแพทย์รวม 928 ทีม ดูแลผู้ประสบภัยน้ำท่วมกว่า 2.4 แสนราย กำชับพื้นที่ดูแลผู้ป่วยกลุ่มเปราะบางต่อเนื่องจนกว่าจะเข้าสู่ภาวะปกติ


วันพุธที่ 19 ตุลาคม 2565
ปลัด สธ. เผย จัดทีมแพทย์รวม 928 ทีม ดูแลผู้ประสบภัยน้ำท่วมกว่า 2.4 แสนราย กำชับพื้นที่ดูแลผู้ป่วยกลุ่มเปราะบางต่อเนื่องจนกว่าจะเข้าสู่ภาวะปกติ
ปลัดกระทรวงสาธารณสุข เผย จากสถานการณ์น้ำท่วมจนถึงปัจจุบัน กระทรวงสาธารณสุขจัดส่งทีมแพทย์รวม 928 ทีม ดูแลผู้ประสบภัยแล้วกว่า 2.4 แสนราย ให้บริการตรวจสุขภาพ คัดกรอง ประเมินสุขภาพจิต แจกยาชุด และให้คำแนะนำการดูแลสุขอนามัย
ปลัดกระทรวงสาธารณสุข เผย จากสถานการณ์น้ำท่วมจนถึงปัจจุบัน กระทรวงสาธารณสุขจัดส่งทีมแพทย์รวม 928 ทีม ดูแลผู้ประสบภัยแล้วกว่า 2.4 แสนราย ให้บริการตรวจสุขภาพ คัดกรอง ประเมินสุขภาพจิต แจกยาชุด และให้คำแนะนำการดูแลสุขอนามัย เพื่อป้องกันการเจ็บป่วยและอุบัติเหตุ พร้อมกำชับพื้นที่จัดหน่วยแพทย์เคลื่อนที่ดูแลผู้ป่วยติดบ้านติดเตียง ผู้สูงอายุ ผู้ป่วยโรคเรื้อรัง อย่างต่อเนื่องจนกว่าสถานการณ์จะเข้าสู่ภาวะปกติ
วันนี้ (19 ตุลาคม 2565) นายแพทย์โอภาส การย์กวินพงศ์ ปลัดกระทรวงสาธารณสุข เผยถึงสถานการณ์น้ำท่วมในขณะนี้ ว่า ปัจจุบันยังคงมีจังหวัดที่ได้รับผลกระทบ 30 จังหวัด ประชาชนได้รับผลกระทบ 395,372 ครัวเรือน ส่วนสถานบริการได้รับผลกระทบสะสม 239 แห่ง ได้แก่ สสจ. 1 แห่ง รพ. 16 แห่ง สสอ. 11 แห่ง รพ.สต. 206 แห่ง ศสม. 5 แห่ง เปิดให้บริการปกติ 176 แห่ง เปิดบริการบางส่วน 21 แห่ง ปิด/ย้ายจุดบริการ 42 แห่ง กระทรวงสาธารณสุขยังคงจัดทีมแพทย์ลงพื้นที่อย่างต่อเนื่องเพื่อให้การดูแลประชาชนทั้งสุขภาพกายและสุขภาพจิต รวม 928 ทีม มีผู้เข้ารับบริการสะสม 240,304 ราย แยกเป็น เยี่ยมบ้าน 45,262 ราย แจกยาชุดช่วยเหลือผู้ประสบภัย 50,685 ราย ให้สุขศึกษา 55,599 ราย และบริการตรวจรักษา 88,735 ราย พบส่วนใหญ่เป็นโรคน้ำกัดเท้า โรคผิวหนัง และกล้ามเนื้อและกระดูกอักเสบจากการยกของหนัก นอกจากนี้ ได้ประเมินคัดกรองสุขภาพจิต 49,435 ราย
พบ ภาวะเครียด 6,801 ราย ภาวะซึมเศร้า 1,016 ราย และภาวะเสี่ยงฆ่าตัวตาย 29 ราย ทั้งนี้ ได้กำชับให้พื้นที่ที่ได้รับผลกระทบยังคงจัดหน่วยแพทย์เคลื่อนที่ให้บริการประชาชนอย่างต่อเนื่อง โดยเฉพาะกลุ่มเปราะบางผู้ป่วยติดบ้านติดเตียง ผู้สูงอายุ ผู้ป่วยโรคเรื้อรัง จนกว่าสถานการณ์จะเข้าสู่ภาวะปกติ พร้อมเฝ้าระวังโรคที่มากับน้ำท่วมและหลังน้ำลด อาทิ โรคระบบทางเดินหายใจ โรคระบบทางเดินอาหาร อุจจาระร่วงเฉียบพลัน/อาหารเป็นพิษ โรคฉี่หนู โรคไข้เลือดออก และอุบัติเหตุจากการจมน้ำ ไฟฟ้าช็อต เป็นต้น
ส่วนกรณีพายุไต้ฝุ่น “เนสาท” ที่กรมอุตุนิยมวิทยาแจ้งเตือนว่าจะส่งผลกระทบในช่วงวันที่ 19-22 ตุลาคม 2565 ทำให้ภาคใต้มีฝนตกหนักถึงหนักมากในจังหวัดชุมพร สุราษฎร์ธานี นครศรีธรรมราช ระนอง พังงา ภูเก็ต กระบี่ ตรัง และสตูล ขอให้หน่วยบริการในพื้นที่เสี่ยงเฝ้าระวังสถานการณ์อย่างใกล้ชิด เตรียมแผนป้องกันและเคลื่อนย้ายครุภัณฑ์ อุปกรณ์การแพทย์ ไปไว้ในที่ปลอดภัย และเตรียมสำรองยา เวชภัณฑ์ต่างๆ ให้เพียงพอ สำหรับประชาชนขอให้ระมัดระวังอันตรายที่อาจเกิดขึ้น โดยเฉพาะอุบัติเหตุจากการจมน้ำ
************************************************** 19 ตุลาคม 2565

ที่มา : https://www.thaigov.go.th/news/contents/details/60630