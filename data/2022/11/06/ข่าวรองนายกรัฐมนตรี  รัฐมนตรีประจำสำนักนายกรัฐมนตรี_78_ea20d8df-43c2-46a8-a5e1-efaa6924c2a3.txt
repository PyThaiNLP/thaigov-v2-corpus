รัฐบาลไทย-ข่าวทำเนียบรัฐบาล-รมต.อนุชา เร่งติดตามสถานการณ์น้ำในพื้นที่ จ.ชัยนาท หลังได้รับรายงานคันกั้นน้ำพัง เบื้องต้นซ่อมแซมแล้วเสร็จ คาดหากไม่มีปริมาณน้ำเพิ่ม จะกลับสู่สภาวะปกติเร็วๆ นี้


วันจันทร์ที่ 10 ตุลาคม 2565
พิมพ์
รมต.อนุชา เร่งติดตามสถานการณ์น้ำในพื้นที่ จ.ชัยนาท หลังได้รับรายงานคันกั้นน้ำพัง เบื้องต้นซ่อมแซมแล้วเสร็จ คาดหากไม่มีปริมาณน้ำเพิ่ม จะกลับสู่สภาวะปกติเร็วๆ นี้
รมต.อนุชา เร่งติดตามสถานการณ์น้ำในพื้นที่ จ.ชัยนาท หลังได้รับรายงานคันกั้นน้ำพัง เบื้องต้นซ่อมแซมแล้วเสร็จ คาดหากไม่มีปริมาณน้ำเพิ่ม จะกลับสู่สภาวะปกติเร็วๆ นี้
วันนี้ (10 ตุลาคม2565) เวลา 11.00 น.  นายอนุชา นาคาศัย รัฐมนตรีประจำสำนักนายกรัฐมนตรี พร้อมด้วย นายนที มนตริวัต รองผู้ว่าราชการจังหวัดชัยนาท รักษาราชการแทนผู้ว่าราชการจังหวัดชัยนาท นายอนุสรณ์ นาคาศัย นายกองค์การบริหารส่วนจังหวัดชัยนาท และหัวหน้าส่วนราชการจังหวัดชัยนาท เดินทางลงพื้นที่ อ.เมือง จ.ชัยนาท เพื่อติดตามสถานการณ์น้ำหลังได้รับรายงานน้ำในพื้นที่เพิ่มสูงจากปริมาณฝนตกหนักและน้ำเหนือไหลเข้าพื้นที่ ประกอบกับคันกั้นน้ำที่วัดลัดเสนาบดี(วัดเกาะ) พัง ส่งผลให้บ้านเรือนประชาชนและพื้นที่การเกษตรได้รับความเสียหาย
รัฐมนตรีประจำสำนักนายกรัฐมนตรีและคณะได้เดินทางไปยังวัดลัดเสนาบดี(วัดเกาะ) หมู่ที่ 1 ต.เขาท่าพระ อ.เมือง และบ้านดักคะนน ต.ธรรมามูล อ.เมือง  ซึ่งได้รับผลกระทบจากคันกั้นน้ำพัง มีปริมาณน้ำไหลแรงเข้าสู่พื้นที่อยู่อาศัยของประชาชนและพื้นที่การเกษตรอย่างรวดเร็ว ถนนหนทางบางส่วนได้รับความเสียหายจากน้ำกัดเซาะ สร้างความเดือดร้อนแก่ประชาชนในพื้นที่
รัฐมนตรีประจำสำนักนายกรัฐมนตรีกล่าวว่า พลเอก ประยุทธ์ จันทร์โอชา นายกรัฐมนตรี กำชับให้ทุกภาคส่วนให้ความช่วยเหลือและดูแลประชาชนอย่างเต็มกำลัง และฝากความห่วงใยมายังพี่น้องประชาชนทุกพื้นที่ สำหรับ จ.ชัยนาท พื้นที่ ต.ธรรมามูล และ ต.เขาท่าพระ เป็นพื้นที่เหนือเขื่อนเจ้าพระยา และเป็นพื้นที่สำคัญที่ต้องรักษาไม่ให้เกิดน้ำท่วมสูง เมื่อคันกั้นน้ำพังจะทำให้น้ำท่วมไปหลายตำบลและอาจส่งผลถึงจังหวัดใกล้เคียง ขณะนี้ ตนได้กำชับหน่วยงานที่เกี่ยวข้องในพื้นที่เร่งระดมสรรพกำลังทุกภาคส่วนให้ความช่วยเหลือ โดยเร่งดำเนินการซ่อมแซมคันกั้นน้ำ เพื่อลดความเสียหายที่จะเกิดขึ้นแก่พี่น้องประชาชน คาดว่าหากไม่มีปริมาณน้ำฝนและปริมาณน้ำจากแหล่งอื่นมาเพิ่มเติม สถานการณ์จะกลับสู่สภาวะปกติ
"ตอนนี้เราอยู่ในช่วงของการเฝ้าระวังและเสริมกำลังไปยังพื้นที่เปราะบางเพื่อให้มีความมั่นคงในการป้องกันคันน้ำไม่ให้พังทลาย ในระยะยาวจะดำเนินการประสานไปยังองค์การบริหารส่วนจังหวัดและทางหลวงชนบทที่ดูแลถนนเส้นนี้ ให้ทำการยกระดับถนนให้ปลอดภัยจากน้ำท่วม และได้กำชับทางจังหวัดให้ดูแลประชาชนผู้ได้รับผลกระทบทุกด้าน ทั้งชีวิตความเป็นอยู่และสุขอนามัย หากมีความเดือดร้อนเรื่องใดจะจัดชุดเคลื่อนที่เร็วให้ความช่วยเหลือประชาชนทันที" รัฐมนตรีประจำสำนักนายกรัฐมนตรีกล่าว
ทั้งนี้ จ.ชัยนาท ประสบสถานการณ์อุทกภัยในพื้นที่ 6 อำเภอ 30 ตำบล 145 หมู่บ้าน 10 ชุมชน ประชาชนได้รับความเสียหาย 8,250 ครัวเรือน มีพื้นที่การเกษตรได้รับผลกระทบ 86,994 ไร่ โดยพื้นที่ที่ประสบอุทกภัยรุนแรงมากที่สุดคือ อ.สรรพยา เบื้องต้นองค์กรปกครองส่วนท้องถิ่นและหน่วยงานที่เกี่ยวข้องให้ความช่วยเหลือและอยู่ระหว่างการสำรวจความเสียหาย

ที่มา : https://www.thaigov.go.th/news/contents/details/60282