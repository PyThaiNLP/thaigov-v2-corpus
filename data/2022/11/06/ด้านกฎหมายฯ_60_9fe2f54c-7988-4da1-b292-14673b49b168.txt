รัฐบาลไทย-ข่าวทำเนียบรัฐบาล-กระทรวงยุติธรรม เข้าร่วมการหารือข้อราชการ และพิธีลงนามบันทึกความเข้าใจว่าด้วยความร่วมมือระหว่างรัฐบาลไทยและรัฐบาลออสเตรเลียในการจัดตั้งศูนย์ความเป็นเลิศเพื่อต่อต้านการค้ามนุษย์


วันพุธที่ 2 พฤศจิกายน 2565
พิมพ์
กระทรวงยุติธรรม เข้าร่วมการหารือข้อราชการ และพิธีลงนามบันทึกความเข้าใจว่าด้วยความร่วมมือระหว่างรัฐบาลไทยและรัฐบาลออสเตรเลียในการจัดตั้งศูนย์ความเป็นเลิศเพื่อต่อต้านการค้ามนุษย์
กระทรวงยุติธรรม เข้าร่วมการหารือข้อราชการ และพิธีลงนามบันทึกความเข้าใจว่าด้วยความร่วมมือระหว่างรัฐบาลไทยและรัฐบาลออสเตรเลียในการจัดตั้งศูนย์ความเป็นเลิศเพื่อต่อต้านการค้ามนุษย์
ในวันพุธที่ ๒ พฤศจิกายน ๒๕๖๕ เวลา ๑๐.๓๐ น. นายสมศักดิ์ เทพสุทิน รัฐมนตรีว่าการกระทรวงยุติธรรม พร้อมด้วยนางพงษ์สวาท กายอรุณสุทธิ์ ปลัดกระทรวงยุติธรรม เข้าร่วมการหารือข้อราชการระหว่างพลเอก ประวิตร วงษ์สุวรรณ รองนายกรัฐมนตรี และนางสาวเพนนี หว่อง รัฐมนตรีว่าการต่างประเทศเครือรัฐออสเตรเลีย ในโอกาสเยือนประเทศไทย ณ ห้องสีเหลือง ตึกสันติไมตรี ทำเนียบรัฐบาล
โดยทั้งสองฝ่ายได้ร่วมหารือถึงความร่วมมือที่มีมายาวนานและใกล้ชิดในด้านต่างๆ ซึ่งในปีนี้ทั้งสองประเทศจะครบรอบ ๗๐ ปี ของการสถาปนาความสัมพันธ์ทางการทูตระหว่างกัน โดยเฉพาะอย่างยิ่งความร่วมมือในการต่อต้านการค้ามนุษย์ โดยรองนายกรัฐมนตรีได้เน้นย้ำถึงประเด็นความเป็นหุ้นส่วนทางยุทธศาสตร์ของทั้งสองประเทศ รวมถึงความมุ่งมั่นของรัฐบาลไทยในการต่อต้านการค้ามนุษย์อย่างจริงจังและต่อเนื่อง โดยยกเป็นหนึ่งในวาระแห่งชาติ  ซึ่งได้ขยายความร่วมมือจนนำไปสู่การจัดตั้ง “ศูนย์ความเป็นเลิศเพื่อต่อต้านการค้ามนุษย์” ซึ่งทั้งสองประเทศจะร่วมผลักดันความร่วมมือด้านการต่อต้านการค้ามนุษย์ให้เกิดผลเป็นรูปธรรม นอกจากนี้ ศูนย์ความเป็นเลิศฯ ยังจะเป็นโอกาสในการเสริมสร้างความร่วมมือด้านวิชาการและแลกเปลี่ยนผู้เชี่ยวชาญด้านการบังคับใช้กฎหมายและกระบวนการยุติธรรมในการป้องกันและปราบปรามการค้ามนุษย์ ตลอดจนการเพิ่มศักยภาพของเจ้าหน้าที่บังคับใช้กฎหมายในการสืบสวนสอบสวน ดำเนินคดี และพิจารณาคดีการค้ามนุษย์ ทั้งในระดับประเทศและระดับภูมิภาคอาเซียน
ในโอกาสนี้ รองนายกรัฐมนตรีได้ร่วมเป็นประธานสักขีพยานในพิธีลงนามบันทึกความเข้าใจว่าด้วยความร่วมมือระหว่างรัฐบาลแห่งราชอาณาจักรไทยและรัฐบาลแห่งเครือรัฐออสเตรเลียในการจัดตั้งศูนย์ความเป็นเลิศเพื่อต่อต้านการค้ามนุษย์ (Memorandum of Understanding between the Government of the Kingdom of Thailand and the Government of Australia concerning Counter Trafficking in Persons Centre of Excellence) โดยมีนายสมศักดิ์ เทพสุทิน รัฐมนตรีว่าการกระทรวงยุติธรรม เป็นผู้ลงนามฝ่ายไทย และนางสาวเพนนี หว่อง รัฐมนตรีว่าการต่างประเทศเครือรัฐออสเตรเลีย เป็นผู้ลงนามฝ่ายออสเตรเลีย พร้อมด้วยนางพงษ์สวาท กายอรุณสุทธิ์ ปลัดกระทรวงยุติธรรม นายไตรยฤทธิ์ เตมหิวงศ์ อธิบดีกรมสอบสวนคดีพิเศษ ร้อยตำรวจเอก ปิยะ รักสกุล รองอธิบดีกรมสอบสวนคดีพิเศษ และผู้บริหารจากหน่วยงานด้านการต่อต้านการค้ามนุษย์และที่เกี่ยวข้องของไทย ได้แก่ สำนักงานศาลยุติธรรม สำนักงานอัยการสูงสุด สำนักเลขาธิการนายกรัฐมนตรี กรมสอบสวนคดีพิเศษ สำนักงานตำรวจแห่งชาติ กระทรวงการพัฒนาสังคมและความมั่นคงของมนุษย์ กระทรวงแรงงาน และกระทรวงการต่างประเทศ เข้าร่วมในโอกาสนี้ด้วย

ที่มา : https://www.thaigov.go.th/news/contents/details/61172