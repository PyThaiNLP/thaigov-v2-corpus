รัฐบาลไทย-ข่าวทำเนียบรัฐบาล-บสย. เร่งบรรเทาผลกระทบ ช่วยทันที SMEs น้ำท่วม 25 จังหวัด พักชำระค่าธรรมเนียม-ค่างวด นานสูงสุด  6 เดือน


วันศุกร์ที่ 7 ตุลาคม 2565
พิมพ์
บสย. เร่งบรรเทาผลกระทบ ช่วยทันที SMEs น้ำท่วม 25 จังหวัด พักชำระค่าธรรมเนียม-ค่างวด นานสูงสุด  6 เดือน
คณะกรรมการ บสย. อนุมัติมาตรการเร่งด่วนช่วยผู้ประกอบการ SMEs ที่ได้รับผลกระทบจากอุทกภัย พร้อมให้ติดตามสถานการณ์อย่างใกล้ชิดเพื่อประคับประคองธุรกิจ SMEs กลุ่มเปราะบาง
นายสิทธิกร ดิเรกสุนทร กรรมการและผู้จัดการทั่วไป บรรษัทประกันสินเชื่ออุตสาหกรรมขนาดย่อม (บสย.) เปิดเผยว่า คณะกรรมการ บสย. มีมติเร่งด่วนอนุมัติมาตรการพักชำระค่าธรรมเนียมการค้ำประกันสินเชื่อ - ค่าจัดการค้ำประกันสินเชื่อ และ อนุมัติมาตรการช่วยลูกหนี้ ที่เข้าโครงการประนอมหนี้กับ บสย. ที่ได้รับผลกระทบจากอุทกภัยในพื้นที่ 25 จังหวัด เพื่อบรรเทาความเดือดร้อนผู้ประกอบการ SMEs  สำหรับลูกค้าและลูกหนี้ค้ำประกันสินเชื่อ บสย. พร้อมให้ติดตามให้ความช่วยเหลือต่อเนื่องโดยเฉพาะกลุ่มเปราะบาง มีผลวันนี้ ดังนี้
1.กลุ่มลูกค้าผู้ประกอบการ SMEs ที่ บสย. ค้ำประกันสินเชื่อ ได้รับผลกระทบจากอุทกภัยปี 2565 และถึงกำหนดชำระค่าธรรมเนียมการค้ำประกันสินเชื่อและค่าจัดการค้ำประกัน (ถ้ามี) ตั้งแต่วันที่ 6 ตุลาคม 2565 ถึงวันที่ 30 พฤศจิกายน 2565 (หนังสือค้ำประกันสินเชื่อ ลงวันที่ 6 ตุลาคม ถึง 30 พฤศจิกายน) โดยสามารถพักชำระออกไปอีก 6 เดือนนับจากวันถึงกำหนดชำระค่าธรรมเนียมเดิม โดยเป็นลูกค้าที่มีสถานประกอบการตั้งอยู่ในเขตพื้นที่ 25 จังหวัดที่ประสบอุทกภัยตามที่กรมป้องกันและบรรเทาสาธารณภัย ประกาศ ณ วันที่ 3 ตุลาคม 2565 หรือที่กรมป้องกันและบรรเทาสาธารณภัยได้มีการประกาศเพิ่มเติมต่อไป แต่หากลูกค้า SMEs รายใดไม่ประสงค์จะเข้าร่วมมาตรการนี้  ยังคงชำระค่าธรรมเนียมการค้ำประกันสินเชื่อและค่าจัดการค้ำประกัน (ถ้ามี) ให้แก่ บสย. ได้ตามปกติ
2. สำหรับกลุ่มลูกหนี้ ที่ประนอมหนี้กับ บสย. ที่ค้างชำระไม่เกิน 3 งวด (ณ วันที่อนุมัติ) และได้รับผลกระทบจากอุทกภัยในพื้นที่ 25 จังหวัด ได้พักชำระค่างวด นานสูงสุด 6 เดือน โดยเริ่มงวดแรกในเดือนที่อนุมัติ แต่ไม่เกินเดือนธันวาคม 2565  ลูกหนี้ บสย. สามารถแจ้งความประสงค์ได้ตั้งแต่วันนี้ – 30 พฤศจิกายน 2565
ทั้งนี้ ผู้ประกอบการ SMEs สามารถแจ้งความประสงค์และสอบถามรายละเอียดเพิ่มเติมได้ที่ บสย. Call Center 02-890-9999

ที่มา : https://www.thaigov.go.th/news/contents/details/60166