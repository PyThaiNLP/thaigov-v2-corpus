รัฐบาลไทย-ข่าวทำเนียบรัฐบาล-ดีอีเอส พบข่าวปลอม นโยบายรัฐพุ่ง สวนทางข่าวปลอมด้านเศรษฐกิจรั้งท้าย


วันจันทร์ที่ 10 ตุลาคม 2565
ดีอีเอส พบข่าวปลอม นโยบายรัฐพุ่ง สวนทางข่าวปลอมด้านเศรษฐกิจรั้งท้าย
ดีอีเอส พบข่าวปลอม นโยบายรัฐพุ่ง สวนทางข่าวปลอมด้านเศรษฐกิจรั้งท้าย
กระทรวงดิจิทัลเพื่อเศรษฐกิจและสังคม (ดีอีเอส) สรุปสถานการณ์ข่าวปลอมสัปดาห์ล่าสุด พบ 2 ใน 3 ข่าวปลอมคนสนใจมากสุด อยู่ในกลุ่มข่าวนโยบายรัฐ ขณะที่ข่าวปลอมด้านเศรษฐกิจน้อยสุด
นางสาวนพวรรณ หัวใจมั่น โฆษกกระทรวงดิจิทัลเพื่อเศรษฐกิจและสังคมฝ่ายการเมือง (ดีอีเอส) กล่าวว่า สรุปผลการมอนิเตอร์ และรับแจ้งข่าวปลอมประจำสัปดาห์ ระหว่างวันที่ 30 กันยายน- 6 ตุลาคม 2565 โดยศูนย์ต่อต้านข่าวปลอม พบข้อความที่เข้ามาจำนวน 5,650,190 ข้อความ โดยมีข้อความที่ต้องดำเนินการตรวจสอบ (Verify) ทั้งสิ้น 345 ข้อความ รวมเรื่องที่ต้องดำเนินการตรวจสอบ 142 เรื่อง ในจำนวนนี้เป็นเรื่อง Covid-19 จำนวน 6 เรื่อง
ทั้งนี้เมื่อพิจารณาจากข่าวปลอมที่ได้รับความสนใจในสัปดาห์ล่าสุดนี้ แบ่งได้เป็น 4 กลุ่ม ประกอบด้วย กลุ่มที่ 1. ข่าวปลอมเรื่องนโยบายรัฐบาล จำนวน 63 เรื่อง กลุ่มที่ 2. ข่าวปลอมเรื่องผลิตภัณฑ์สุขภาพ วัตถุอันตรายเครื่องสำอาง รวมถึงสินค้าและบริการที่ผิดกฎหมาย จำนวน 36 เรื่อง กลุ่มที่ 3. คือ ข่าวปลอมเรื่องภัยพิบัติ จำนวน 23 เรื่อง และสุดท้ายกลุ่มที่ 4. ข่าวปลอมเรื่องเศรษฐกิจ จำนวน 20 เรื่อง ทั้งนี้ข่าวปลอมทั้ง 4 กลุ่มมีความเกี่ยวเนื่องกับเรื่องโควิค-19 จำนวน 6 เรื่อง
อย่างไรก็ตาม เมื่อพิจารณาจากข่าวปลอมที่ได้รับความสนใจลำดับต้นๆ ในสัปดาห์ล่าสุดนี้ พบว่าส่วนใหญ่เป็นข่าวด้านเศรษฐกิจ ขณะที่ข่าวปลอมโควิดอยู่ในช่วงขาลง ทั้งนี้ ข่าวปลอมที่มีคนสนใจสูงสุด 10 อันดับ มีดังนี้อันดับที่ 1 เรื่อง ไปรษณีย์ไทยเปิดรับสมัครงานตำแหน่งกดรับออเดอร์ออนไลน์ รายได้ 800 - 3,000 บาท ต่อวัอันดับที่ 2 เรื่อง ธนาคารออมสินปล่อยสินเชื่อไทรทอง วงเงิน 100,000 บาท ผ่อน 700 บาท ผ่านไลน์ อันดับ 3 เรื่อง กินบะหมี่กึ่งสำเร็จรูปดิบ จะถูกดูดน้ำย่อยในลำไส้ ทำให้ร่างกายขาดน้ำ อันดับที่ 4 เรื่อง ดื่มน้ำใบย่านางช่วยรักษาโรคมะเร็ง อันดับที่ 5 เรื่อง ออมสินปล่อยสินเชื่อเพื่อคุณ ผ่อนต่ำสุด 485 บาทต่อเดือน ผ่านไลน์ อันดับที่ 6 เรื่อง กรุงไทยส่ง SMS ให้ประชาชนเพื่อยื่นรับสิทธิ์สินเชื่อ 60,000 บาท อันดับที่ 7 เรื่อง ออมสินและกรุงไทยร่วมกับบริษัทเอกชนเปิดให้กู้ยืมผ่านไลน์ 5,000 - 300,000 บาท อันดับที่ 8 เรื่อง ผู้ประกอบการที่ใช้ตราฮาลาลบนสินค้า ไม่ต้องเสียภาษีอันดับที่ 9 เรื่อง ผลิตภัณฑ์ Keru ผักในรูปแบบแคปซูล ช่วยชะลอการเสื่อมของสมอง กำจัดไขมันล้างหลอดเลือด ลดอาการอ่อนเพลีย เหนื่อยง่าย อันดับที่ 10 เรื่อง เกาหลีเตรียมเปิดรับแรงงานรอบใหม่ไม่จำกัดวุฒิ รายได้มากกว่า52,900 บาท
“ขอให้ประชาชนตระหนักรู้เท่าทันข่าวปลอมที่ถูกแพร่กระจายอยู่บนโซเชียล/ออนไลน์ โดยสามารถติดตามและแจ้งเบาะแสข่าวปลอม ได้ผ่านช่องทางต่างๆ ของศูนย์ต่อต้านข่าวปลอม ดังนี้ ไลน์ @antifakenewscenter เว็บไซต์ https://www.antifakenewscenter.com/ ทวิตเตอร์ https://twitter.com/AFNCThailand และช่องทางโทรศัพท์โทรสายด่วน GCC 1111 ต่อ 87” นางสาวนพวรรณกล่าว
**************

ที่มา : https://www.thaigov.go.th/news/contents/details/60290