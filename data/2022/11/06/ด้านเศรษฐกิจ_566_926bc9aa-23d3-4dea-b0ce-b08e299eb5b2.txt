รัฐบาลไทย-ข่าวทำเนียบรัฐบาล-การรถไฟแห่งประเทศไทย ถวายผ้าพระกฐินพระราชทาน ประจำปี 2565


วันศุกร์ที่ 21 ตุลาคม 2565
การรถไฟแห่งประเทศไทย ถวายผ้าพระกฐินพระราชทาน ประจำปี 2565
ณ วัดสระเกศราชวรมหาวิหาร เมื่อวันที่ 20 ตุลาคม 2565
เมื่อวันที่ 20 ตุลาคม 2565 เวลา 13.45 น. นายนิรุฒ มณีพันธ์ ผู้ว่าการรถไฟแห่งประเทศไทย เป็นประธานนำคณะผู้บริหาร พนักงาน และลูกจ้าง การรถไฟแห่งประเทศไทย (รฟท.) กระทรวงคมนาคม อัญเชิญผ้าพระกฐินพระราชทาน พระบาทสมเด็จพระเจ้าอยู่หัว ประจำปีพุทธศักราช 2565 พร้อมบริวารกฐิน (เครื่องพระกฐินพระราชทานทั้งหมด) ถวาย ณ วัดสระเกศราชวรมหาวิหาร เขตป้อมปราบศัตรูพ่าย กรุงเทพฯ โดยมีพระธรรมโพธิมงคล (เจ้าอาวาส) เป็นประธานฝ่ายสงฆ์ พร้อมทั้งมีประชาชนและผู้มีจิตกุศลร่วมถวายจตุปัจจัยบำรุงและบูรณะพระอารามทำบุญกฐินพระราชทาน ประจำปี 2565 เป็นจำนวนเงิน 1,899,559 บาท (หนึ่งล้านแปดแสนเก้าหมื่นเก้าพันห้าร้อยห้าสิบเก้าบาทถ้วน)
ในโอกาสนี้ ผู้ว่า รฟท. ยังได้ร่วมถวายจตุปัจจัยไทยธรรมแด่พระสงฆ์ จำนวน 134 รูป เพื่อถวายเป็นพระราชกุศล และทำนุบำรุงการศึกษาแก่โรงเรียนวัดสระเกศ จำนวน 20,000 บาท และวงดุริยางค์ โรงเรียนเทพศิรินทร์ จำนวน 10,000 บาท เพื่อช่วยสนับสนุนโอกาสทางการศึกษาและการประกอบอาชีพ ยกระดับคุณภาพชีวิตที่ดีสำหรับเด็กและเยาวชน ตลอดจนการเสริมสร้างความเข้มแข็งของชุมชน ตามนโยบายของการรถไฟแห่งประเทศไทย
สำหรับวัดสระเกศราชวรมหาวิหาร หรือวัดภูเขาทอง เดิมชื่อ วัดสะแก เป็นวัดโบราณสมัยกรุงศรีอยุธยา จัดเป็นวัดอารามหลวงชั้นโท ชนิดราชวรมหาวิหาร ตั้งอยู่ในเขตป้อมปราบศัตรูพ่าย เป็นวัดที่มีความวิจิตรงดงามแห่งเกาะรัตนโกสินทร์ ซึ่งมีพระเจดีย์สีทองสูงเด่นเป็นสง่าเหลืองอร่ามอยู่ท่ามใจกลางกรุงเทพมหานคร โดยพระบาทสมเด็จพระพุทธยอดฟ้าจุฬาโลกมหาราช รัชกาลที่ 1 ทรงโปรดเกล้าฯ ให้ปฏิสังขรณ์และขุดคลองรอบพระอาราม ทรงพระราชทานนามใหม่ว่า "วัดสระเกศ" ซึ่งมีชื่อที่นิยมเรียกอีกอย่างหนึ่งว่า “วัดภูเขาทอง” เนื่องจากมีพระเจดีย์ "ภูเขาทอง" หรือ "บรมบรรพต" ที่สร้างขึ้นสมัยพระบาทสมเด็จพระนั่งเกล้าเจ้าอยู่หัว เพื่อบรรจุพระบรมสารีริกธาตุอันได้รับจากประเทศอินเดีย ซึ่งขุดจากเนินพระเจดีย์เก่าในเมืองกบิลพัสดุ์ เป็นปูชนียสถานและสัญลักษณ์อยู่คู่วัดสระเกศ

ที่มา : https://www.thaigov.go.th/news/contents/details/60686