รัฐบาลไทย-ข่าวทำเนียบรัฐบาล-กรมการขนส่งทางบก ผ่อนคลายการดำเนินการขอต่ออายุใบอนุญาตขับรถและใบอนุญาตเป็นผู้ประจำรถ ให้ผู้ประสงค์ขอต่ออายุใบอนุญาตขับรถสามารถดำเนินการได้ทั้งจองคิว และ walk in 


วันจันทร์ที่ 3 ตุลาคม 2565
กรมการขนส่งทางบก ผ่อนคลายการดำเนินการขอต่ออายุใบอนุญาตขับรถและใบอนุญาตเป็นผู้ประจำรถ ให้ผู้ประสงค์ขอต่ออายุใบอนุญาตขับรถสามารถดำเนินการได้ทั้งจองคิว และ walk in
...
นายจิรุตม์ วิศาลจิตร อธิบดีกรมการขนส่งทางบก กระทรวงคมนาคม เปิดเผยว่า ตามที่ศูนย์บริหารสถานการณ์แพร่ระบาดของโรคติดเชื้อไวรัสโคโรนา 2019 (ศบค.) รายงานว่าปัจจุบันสถานการณ์การแพร่ระบาดของโรคติดเชื้อไวรัสโคโรนา 2019 (COVID-19) ได้คลี่คลายและมีแนวโน้มในทางที่ดีขึ้น จนสามารถผ่อนปรนบรรดามาตรการและข้อจำกัดต่าง ๆ ให้ประชาชนและผู้ประกอบการสามารถดำรงชีวิตและดำเนินกิจกรรมทางเศรษฐกิจและสังคมได้ใกล้เคียงกับสถานการณ์ปกติ นั้น เพื่อให้การบริหารจัดการการให้บริการด้านการต่ออายุใบอนุญาตขับรถและใบอนุญาตเป็นผู้ประจำรถเป็นไปอย่างมีประสิทธิภาพ ลดเวลารอคอยคิวให้บริการกับประชาชน กรมการขนส่งทางบก (ขบ.) จึงผ่อนคลายมาตรการให้ผู้ที่มีความประสงค์ต่ออายุใบอนุญาตขับรถและใบอนุญาตเป็นผู้ประจำรถที่ผ่านการอบรมภาคทฤษฎีออนไลน์ผ่านระบบ e-Learning ทางเว็บไซต์ www.dlt-elearning.com มาแล้ว สามารถนำบัตรประจำตัวประชาชน ใบอนุญาตขับรถฉบับเดิม ผลผ่านการอบรมออนไลน์ พร้อมใบรับรองแพทย์ เข้ารับบริการต่ออายุใบอนุญาตขับรถได้โดยไม่ต้อง จองคิวล่วงหน้าได้ทุกสำนักงานขนส่ง ทั้งสำนักงานขนส่งกรุงเทพมหานครพื้นที่ 1 - 5 และสำนักงานขนส่งทั่วประเทศ เริ่มตั้งแต่บัดนี้เป็นต้นไป นอกจากนี้การขอรับใบอนุญาตขับรถส่วนบุคคล (ชนิด 2 ปี เป็น 5 ปี) สิ้นอายุไม่เกิน 1 ปี การขอรับใบอนุญาตขับรถระหว่างประเทศ การขอรับใบแทนใบอนุญาตขับรถที่ชำรุด สูญหาย หรือขอแก้ไขรายการ การขอหนังสือรับรองใบอนุญาตขับรถเป็นภาษาไทยหรือภาษาอังกฤษ และการขอรับหรือขอต่อใบอนุญาตขับรถสาธารณะ สามารถเข้ารับบริการได้ทั้งจองคิวล่วงหน้า และ walk in ได้เช่นเดียวกัน โดยจะให้บริการผู้ที่จองคิวล่วงหน้าเป็นอันดับแรก ส่วนผู้ที่มิได้จองคิวมาจะเข้ารับบริการในลำดับถัดไป กรณีดำเนินการไม่แล้วเสร็จภายในวันนั้นเจ้าหน้าที่จะนัดคิวเพื่อดำเนินการต่อไป สำหรับชาวต่างชาติที่ประสงค์ต่อใบอนุญาตขับรถ เมื่อเจ้าหน้าที่ตรวจสอบเอกสารหลักฐานครบถ้วนแล้วจะออกใบนัดเพื่อดำเนินการในโอกาสต่อไป
อธิบดีกรมการขนส่งทางบก กล่าวเพิ่มเติมว่า อย่างไรก็ตาม ขบ. ยังคงดำเนินการตามมาตรการด้านสาธารณสุข (D-M-H-T-T-A) เพื่อควบคุมและป้องกันการแพร่กระจายของโรคติดเชื้อไวรัส COVID-19 อย่างเคร่งครัด ตั้งแต่การคัดกรองก่อนเข้าอาคาร เว้นระยะห่างตามมาตรการ Social Distancing  พร้อมบริการจุดล้างมือด้วยแอลกอฮอล์ เจ้าหน้าที่ของ ขบ. ผู้ให้บริการทุกคนได้รับวัคซีนป้องกัน COVID-19  และสวมหน้ากากอนามัยตลอดเวลาให้บริการ รวมทั้งขอความร่วมมือประชาชนที่ติดต่อราชการ สวมหน้ากากอนามัยในการติดต่อราชการ และปฏิบัติตามคำแนะนำของเจ้าหน้าที่อย่างเคร่งครัด เพื่อลดความเสี่ยงในการติดต่อแพร่กระจายของโรค ทั้งนี้ ขอประชาสัมพันธ์แจ้งเตือนประชาชนอย่าหลงเชื่อกลุ่มมิจฉาชีพแอบอ้างรับต่ออายุใบขับขี่บนโลกออนไลน์ไม่ต้องอบรมหรือทดสอบ เพียงแค่จ่ายเงินก็รอรับใบขับขี่ที่บ้านได้เลย ซึ่งไม่เป็นความจริงอย่าหลงเชื่อโดยเด็ดขาด เพราะการทำใบขับขี่ต้องดำเนินการด้วยตนเองที่สำนักงานขนส่งเท่านั้น และ สามารถแจ้งเบาะแสมายัง ขบ. ได้โดยตรง หรือโทรสายด่วน 1584 ตลอด 24 ชั่วโมง

ที่มา : https://www.thaigov.go.th/news/contents/details/59945