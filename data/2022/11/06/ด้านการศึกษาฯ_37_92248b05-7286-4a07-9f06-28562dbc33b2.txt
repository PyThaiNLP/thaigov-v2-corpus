รัฐบาลไทย-ข่าวทำเนียบรัฐบาล-“ดร.พัชรินรุจา” ที่ปรึกษา รมว.อว. มอบวุฒิบัตรให้กับผู้เข้ารับการอบรม “หลักสูตรส่งเสริมคุณภาพกรรมการสภาสถาบันอุดมศึกษาและผู้บริหารระดับสูง” รุ่นที่ 1


วันจันทร์ที่ 31 ตุลาคม 2565
“ดร.พัชรินรุจา” ที่ปรึกษา รมว.อว. มอบวุฒิบัตรให้กับผู้เข้ารับการอบรม “หลักสูตรส่งเสริมคุณภาพกรรมการสภาสถาบันอุดมศึกษาและผู้บริหารระดับสูง” รุ่นที่ 1
“ดร.พัชรินรุจา” ที่ปรึกษา รมว.อว. มอบวุฒิบัตรให้กับผู้เข้ารับการอบรม “หลักสูตรส่งเสริมคุณภาพกรรมการสภาสถาบันอุดมศึกษาและผู้บริหารระดับสูง” รุ่นที่ 1
วันที่ 4 ตุลาคม 2565 ดร.พัชรินรุจา จันทโรนานนท์ ที่ปรึกษารัฐมนตรีว่าการกระทรวงการอุดมศึกษา วิทยาศาสตร์ วิจัยและนวัตกรรม (อว.) เป็นประธานพิธีมอบวุฒิบัตรให้กับผู้เข้ารับการอบรม “หลักสูตรส่งเสริมคุณภาพกรรมการสภาสถาบันอุดมศึกษาและผู้บริหารระดับสูง” รุ่นที่ 1 ซึ่งเป็นการแลกเปลี่ยนเรียนรู้ประสบการณ์ร่วมกันจากกรณีศึกษา มีการบูรณาการและประยุกต์ใช้องค์ความรู้ที่ได้รับจากอบรมให้เหมาะสมกับบริบทของสถาบันอุดมศึกษาต้นสังกัด พร้อมด้วย นายวันนี นนท์ศิริ ผู้ช่วยปลัดกระทรวงการอุดมศึกษา วิทยาศาสตร์ วิจัยและนวัตกรรม เข้าร่วมงาน โดยมี นางสาวจารุรินทร์ ภู่ระย้า ผู้อำนวยการกลุ่มเสริมสร้างธรรมาภิบาลและระบบบริหาร กองขับเคลื่อนและพัฒนาการอุดมศึกษา วิทยาศาสตร์ วิจัยและนวัตกรรม เป็นผู้กล่าวรายงาน ณ ห้องเมจิก 1 ชั้น 1 โรงแรมมิราเคิล แกรนด์ คอนเวนชั่น กรุงเทพมหานคร
ดร.พัชรินรุจา กล่าวว่า สถาบันอุดมศึกษาเป็นองค์กรสำคัญอย่างยิ่งในการพัฒนากำลังคนและขับเคลื่อนประเทศให้มีความเจริญก้าวหน้า พระราชบัญญัติการอุดมศึกษา พ.ศ. 2562 บัญญัติให้การบริหารจัดการอุดมศึกษาในสถาบันอุดมศึกษาต้องเป็นไปตามหลักธรรมาภิบาล ประกอบด้วย หลักประสิทธิภาพ หลักประสิทธิผล หลักการตอบสนอง หลักความเสมอภาค หลักการมุ่งเน้นฉันทามติ หลักความรับผิดชอบ สามารถตรวจสอบได้ หลักความโปร่งใส หลักการกระจายอำนาจ หลักการมีส่วนร่วม และหลักนิติธรรม ซึ่งเป็นหลักการที่ได้รับการยอมรับเป็นสากล ที่จะส่งผลให้สถาบันอุดมศึกษามีการบริหารจัดการที่มีประสิทธิภาพ มีความโปร่งใส มีความเป็นธรรม สามารถตรวจสอบได้ สร้างความน่าเชื่อถือให้แก่ผู้มีส่วนเกี่ยวข้องและสาธารณะ
นายกสภา อุปนายกสภา กรรมการสภาและผู้บริหารระดับสูงในสถาบันอุดมศึกษา จึงมีบทบาทสำคัญในการกำหนดนโยบายและสร้างกลไกการขับเคลื่อนนโยบายไปสู่การบริหารจัดการ และกำกับดูแลการบริหารจัดการของผู้บริหารทุกระดับ รวมทั้ง การปฏิบัติงานของบุคลากรภายในสถาบันอุดมศึกษา ให้มีความเรียบร้อยถูกต้องเป็นไปตามกฎหมาย ระเบียบ ข้อบังคับของสถาบันอุดมศึกษาและหลักธรรมาภิบาล
สำนักงานปลัดกระทรวงการอุดมศึกษาฯ มีความคาดหวังว่า ผู้ที่เข้ารับการอบรมจะนำประสบการณ์ ความรู้และข้อคิดเห็นที่ได้จากวิทยากร รวมทั้ง การนำหลักธรรมาภิบาลมาใช้ในการบริหารจัดการในสถาบันอุดมศึกษา เพื่อให้สถาบันอุดมศึกษามีการบริหารจัดการตามแนวปฏิบัติที่ดี โดยมีนายกสภา อุปนายกสภา กรรมการสภาและผู้บริหารระดับสูงในสถาบันอุดมศึกษา เป็นผู้ที่มีคุณธรรมและจริยธรรม เป็นแบบอย่างที่ดีในการปฏิบัติหน้าที่และการครองตน เป็นที่ยอมรับให้แก่บุคลากร นิสิต นักศึกษา และสาธารณะ ซึ่งจะเป็นการเสริมสร้างธรรมาภิบาลแบบมีส่วนร่วมในสถาบันอุดมศึกษา
ด้าน นางสาวจารุรินทร์ กล่าวรายงาน สำนักงานปลัดกระทรวงการอุดมศึกษาฯ ได้ดำเนินการจัดฝึกอบรมหลักสูตรส่งเสริมคุณภาพกรรมการสภาสถาบันอุดมศึกษาและผู้บริหารระดับสูง ในระหว่างวันที่ 26 กันยายน - 5 ตุลาคม 2565 เป็นการอบรมภาคบรรยาย จำนวน 3 วัน ณ โรงแรมพูลแมน คิงเพาเวอร์ กรุงเทพฯ และการศึกษาดูงานภายในประเทศ จำนวน 3 วัน ณ มหาวิทยาลัยรังสิต สถาบันเทคโนโลยีเจ้าคุณทหารลาดกระบัง และบริษัท ปตท. จำกัด (มหาชน) ในการอบรมครั้งนี้ มีผู้เข้ารับการอบรม จำนวน 41 ท่าน ประกอบด้วย นายกสภาสถาบันอุดมศึกษา กรรมการสภาสถาบันอุดมศึกษา อธิการบดีและผู้บริหารจากสถาบันอุดมศึกษาของรัฐ ในสังกัดและในกำกับ จำนวน 29 แห่ง สถาบันอุดมศึกษาเอกชน จำนวน 9 แห่ง ซึ่งผู้เข้ารับการอบรมจะมีการแลกเปลี่ยนเรียนรู้ประสบการณ์ร่วมกันจากกรณีศึกษา มีการบูรณาการและประยุกต์ใช้องค์ความรู้ที่ได้รับจากอบรมให้เหมาะสมกับบริบทของสถาบันอุดมศึกษาต้นสังกัด

ที่มา : https://www.thaigov.go.th/news/contents/details/61035