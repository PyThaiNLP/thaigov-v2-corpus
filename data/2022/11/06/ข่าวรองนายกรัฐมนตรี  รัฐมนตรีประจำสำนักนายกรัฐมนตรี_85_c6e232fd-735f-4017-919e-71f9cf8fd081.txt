รัฐบาลไทย-ข่าวทำเนียบรัฐบาล-รองนายกฯ พล.อ.ประวิตร ฝ่าฝนลุยตรวจคลองป้องกันน้ำท่วม ให้ความเชื่อมั่นชาวสุราษฎร์ จากนี้น้ำไม่ท่วม ยืนยันรัฐบาลต้องการให้ประชาชนอยู่ดีกินดี ไม่ทิ้งใครไว้ข้างหลังแม้แต่คนเดียว 


วันจันทร์ที่ 17 ตุลาคม 2565
พิมพ์
รองนายกฯ พล.อ.ประวิตร ฝ่าฝนลุยตรวจคลองป้องกันน้ำท่วม ให้ความเชื่อมั่นชาวสุราษฎร์ จากนี้น้ำไม่ท่วม ยืนยันรัฐบาลต้องการให้ประชาชนอยู่ดีกินดี ไม่ทิ้งใครไว้ข้างหลังแม้แต่คนเดียว
รองนายกฯ พล.อ.ประวิตร ฝ่าฝนลุยตรวจคลองป้องกันน้ำท่วม ให้ความเชื่อมั่นชาวสุราษฎร์ จากนี้น้ำไม่ท่วม ยืนยันรัฐบาลต้องการให้ประชาชนอยู่ดีกินดี ไม่ทิ้งใครไว้ข้างหลังแม้แต่คนเดียว
นางสาวทิพานัน ศิริชนะ รองโฆษกประจำสำนักนายกรัฐมนตรี เปิดเผยว่า วันนี้ (17 ตุลาคม 2565) เวลา 13.45 น. พลเอก ประวิตร วงษ์สุวรรณ รองนายกรัฐมนตรี พร้อมคณะ ลงพื้นที่ติดตามโครงการก่อสร้างระบบป้องกันน้ำท่วมพื้นที่ชุมชนเมืองสุราษฎร์ธานี ท่ามกลางฝนกระหน่ำอย่างแรง โดยมีชาวบ้านชุมชนในพื้นที่รอให้การต้อนรับ พร้อมตะโกน “ลุงป้อมสู้ ๆ”
โดย พลเอก ประวิตร กล่าวว่ารู้สึกมีความสุขที่ได้เห็นรอยยิ้มของชาวสุราษฎร์ธานี และมีความยินดีที่ได้มาลงพื้นที่ จ.สุราษฎร์ธานี ได้พบปะกับพี่น้องในวันนี้ ที่ผ่านมา จ.สุราษฎร์ธานี ได้เกิดปัญหาน้ำท่วมในหลายพื้นที่ การขุดคลองในครั้งนี้จะช่วยให้สุราษฎร์ธานีเลิกน้ำท่วม และต่อไปไม่มีน้ำท่วมอีกแล้ว ที่ผ่านมาประชาชนได้รับความเสียหายกับทรัพย์สิน รัฐบาลพยายามแก้ไขมาอย่างต่อเนื่อง และมอบนโยบายให้กรมโยธาธิการและผังเมืองดำเนินโครงการก่อสร้างระบบป้องกันน้ำท่วมพื้นที่ชุมชนเมืองสุราษฎร์ธานี ซึ่งจะทำให้กว้างเพิ่มเป็น 12 เมตร มีผนังปูนกั้นอย่างดี สร้างทัศนียภาพที่สวยงาม สามารถรับน้ำได้ทุกประเภทไม่ว่าจะหนัก หรือหนักมาก เพื่อเป็นการเตรียมความพร้อมเข้าฤดูฝนของภาคใต้ในปีนี้
รองนายกรัฐมนตรีมอบให้หน่วยงานที่เกี่ยวข้องติดตามสถานการณ์น้ำ และเตรียมรับมือตาม 13 มาตรการของรัฐบาลอย่างเคร่งครัด พร้อมกับขอให้หน่วยงานนำแนวทางและดำเนินการตามแผนงานที่วางไว้ให้แล้วเสร็จโดยเร็ว ทั้งนี้ ประชาชนและข้าราชการต้องร่วมมือกัน บริหารจัดการแหล่งกักเก็บน้ำเพื่อให้มีแก้มลิงไว้ใช้ และมีพื้นที่ให้ประชาชนได้ออกกำลังกายหรือเดินเที่ยวได้ ยืนยันรัฐบาลต้องการให้ประชาชนอยู่ดีกินดี และมีความเป็นอยู่ที่ดี รัฐบาลจะไม่ทิ้งใครไว้ข้างหลังแม้แต่คนเดียว
จากนั้น รองนายกรัฐมนตรีได้พบปะทักทายชาวบ้านอย่างเป็นกันเอง โดยชาวบ้านต่างขอเซลฟี่และขอถ่ายรูปกับรองนายกรัฐมนตรี พร้อมกับกล่าวอวยพรให้สุขภาพแข็งแรง และฝากความคิดถึงไปยัง พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ด้วย โดยบรรยากาศเป็นไปอย่างคึกคัก แม้ว่าฝนจะตก จากนั้น พลเอก ประวิตร พร้อมคณะ ลงพื้นที่ติดตามโครงการแก้มลิงสระบัว (อ่างเก็บน้ำทุ่งกระจูด) ต.ท่าสะท้อน อ.พุนพิน จ.สุราษฎร์ธานี ก่อนเดินทางกลับกรุงเทพมหานคร
......................

ที่มา : https://www.thaigov.go.th/news/contents/details/60526