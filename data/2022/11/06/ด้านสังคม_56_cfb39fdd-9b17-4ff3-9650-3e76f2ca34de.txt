รัฐบาลไทย-ข่าวทำเนียบรัฐบาล-สธ. รวมพลัง อสม.ภาคใต้ ประกาศเจตนารมณ์ “อสม. หมอคนที่ 1 ที่พึ่งชุมชน คนรักษ์สุขภาพ” พร้อมเป็นแกนนำสุขภาพให้คนในชุมชน


วันศุกร์ที่ 9 กันยายน 2565
สธ. รวมพลัง อสม.ภาคใต้ ประกาศเจตนารมณ์ “อสม. หมอคนที่ 1 ที่พึ่งชุมชน คนรักษ์สุขภาพ” พร้อมเป็นแกนนำสุขภาพให้คนในชุมชน
กระทรวงสาธารณสุข จัดประชุมวิชาการเสริมศักยภาพ อสม. ภาคใต้ ประจำปี 2565 รวมพลังประกาศเจตนารมณ์ “อสม. หมอคนที่ 1 ที่พึ่งชุมชน คนรักษ์สุขภาพ” เป็นแกนนำสร้างเสริมสุขภาพ ปรับเปลี่ยนพฤติกรรมเสี่ยง
กระทรวงสาธารณสุข จัดประชุมวิชาการเสริมศักยภาพ อสม. ภาคใต้ ประจำปี 2565 รวมพลังประกาศเจตนารมณ์ “อสม. หมอคนที่ 1 ที่พึ่งชุมชน คนรักษ์สุขภาพ” เป็นแกนนำสร้างเสริมสุขภาพ ปรับเปลี่ยนพฤติกรรมเสี่ยง ประสานภาคีเครือข่ายขับเคลื่อนงานโควิด 19 รณรงค์การใช้กัญชาทางการแพทย์ในชุมชนอย่างเข้าใจ เพื่อทุกคนมีสุขภาพที่ดีและปลอดภัย และร่วมสร้างความเชื่อมั่นระบบสาธารณสุขของประเทศเพื่อก้าวสู่การเป็นศูนย์กลางด้านสุขภาพในอนาคต
วันนี้ (9 กันยายน 2565) ที่โรงแรมเซาท์เทิร์นวิว อ.เมือง จ.ปัตตานี นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข เป็นประธานเปิดการประชุมวิชาการเสริมศักยภาพ อสม.หมอคนที่ 1 ที่พึ่งชุมชน คนรักษ์สุขภาพ ภาคใต้ ปี 2565 พร้อมมอบนโนบายการดำเนินงาน โดยมี นพ.ธงชัย เลิศวิไลรัตนพงศ์ รองปลัดกระทรวงสาธารณสุข นพ.โอภาส การย์กวินพงษ์ อธิบดีกรมควบคุมโรค นพ.ธเรศ กรัษนัยรวิวงค์ อธิบดีกรมสนับสนุนบริการสุขภาพ นพ.สุเทพ เพชรมาก หัวหน้าผู้ตรวจราชการกระทรวงสาธารณสุข ผู้บริหารกระทรวงสาธารณสุข ประธานชมรม อสม.ระดับภาค/เขต/จังหวัด และอำเภอ ชมรม อสม. ต้นแบบสร้างสุขภาพ และบุคลากรสาธารณสุขเขตภาคใต้ ร่วมงานกว่า 1,000 คน
นายอนุทินกล่าวว่า อสม. กว่า 1.05 ล้านคน เป็นกำลังสำคัญในการขับเคลื่อนระบบสาธารณสุขของประเทศ ปฏิบัติหน้าที่เป็นหมอคนที่ 1 ทำงานในชุมชนร่วมกับหมอคนที่ 2 (เจ้าหน้าที่สาธารณสุข) และหมอคนที่ 3 (หมอเวชศาสตร์ครอบครัว) ในการดูแลสุขภาพประชาชนในชุมชน จึงต้องเป็นต้นแบบของการมีสุขภาพดีและเป็นแกนนำสร้างสุขภาพให้กับประชาชน โดยในวันนี้ อสม.ภาคใต้ได้รวมพลังประกาศเจตนารมณ์ในการสร้างเสริมสุขภาพ มีคุณภาพชีวิตที่ดี ทั้งของตนเอง ชุมชนและประเทศชาติ ด้วยการประพฤติปฏิบัติตนเพื่อการมีสุขภาพที่ดี ทั้งการตรวจสุขภาพ เฝ้าระวังคัดกรองสุขภาพ ลด/เลิก/หลีกเลี่ยงปัจจัยเสี่ยงที่ก่อให้เกิดโรคเบาหวาน โรคความดันโลหิตสูง, ปรับเปลี่ยนพฤติกรรมที่เสี่ยงต่อการเกิดโรค ละเว้นการสูบบุหรี่ ดื่มสุรา เสพยาเสพติด และส่งเสริมพฤติกรรมการกินอาหารที่ถูกต้อง ออกกำลังกายที่เหมาะสม และสร้างสิ่งแวดล้อมที่ปลอดภัย เพื่อเป็นองค์กร อสม. สร้างสุขภาพต้นแบบ พร้อมทั้งประสานภาคีเครือข่ายขับเคลื่อนตำบลจัดการคุณภาพชีวิต ตำบลวิถีใหม่ปลอดภัยจากโควิด 19 และรณรงค์การใช้กัญชาทางการแพทย์ในชุมชนอย่างเข้าใจ เพื่อสุขภาพที่ดีและปลอดภัย
“ขอให้ อสม. เป็นตัวอย่างในการเสริมสร้างสุขภาพที่ดี ช่วยสื่อสารข้อมูลด้านสุขภาพที่ถูกต้องให้กับคนในพื้นที่ ชักชวนประชาชนเข้ารับการฉีดวัคซีนโควิด 19 ทั้งเข็มปกติและเข็มกระตุ้นให้ครอบคลุม เพื่อลดการป่วยหนักและเสียชีวิต ซึ่งจะช่วยสร้างความเชื่อมั่นระบบสาธารณสุขที่เข้มแข็งของประเทศ โดยกระทรวงสาธารณสุขจะสนับสนุนการผลิตบุคลากรทางการแพทย์ที่มีคุณภาพ เช่น หลักสูตรผู้ช่วยพยาบาล ที่คัดเลือก อสม.หรือบุตรเข้ารับการศึกษา เพื่อรองรับการก้าวสู่การเป็นศูนย์กลางด้านสุขภาพในอนาคต” นายอนุทินกล่าว
ด้าน นพ.ธเรศ กรัษนัยรวิวงค์ กล่าวว่า การจัดประชุมวิชาการเสริมศักยภาพ อสม.หมอคนที่ 1 ที่พึ่งชุมชน คนรักษ์สุขภาพ ภาคใต้ ครั้งนี้ เป็นการสนับสนุนและเสริมศักยภาพ อสม. ใน 14 จังหวัดภาคใต้ให้เป็นแกนนำสร้างสุขภาพอย่างเข้มแข็ง เป็นกลไกขับเคลื่อนการสร้างสุขภาพด้วยกิจกรรม 3อ. 2ส. คือ ออกกำลังกาย อาหาร อารมณ์ งดสูบบุหรี่ และงดดื่มสุรา และเกิดกระบวนการแลกเปลี่ยนเรียนรู้ประสบการณ์ ผลการดำเนินงานผ่านเวทีมหกรรมสร้างสุขภาพ เพื่อขยายผลกิจกรรมไปยังเครือข่าย อสม. ในเขตภาคใต้ นอกจากนี้ ยังมีการเสวนาและอภิปรายในหัวข้อต่างๆ อาทิ “การพัฒนาความเข้มแข็งของ อสม.” การแลกเปลี่ยนเรียนรู้พื้นที่ต้นแบบตำบล SANDBOX และบูธนิทรรศการจากวิทยาลัยพยาบาลบรมราชชนนี ยะลา, ชมรมอาสาสมัครสาธารณสุข ปัตตานี, การรับสมัครสมาชิกฌาปนกิจสงค์เคราะห์ อสม., การให้ความรู้ในการบริโภคอาหาร ลด หวาน มัน เค็ม โดย กรมอนามัย, ผลิตภัณฑ์จากผู้ที่เข้ารับการบำบัดยาเสพติด โรงพยาบาลธัญญารักษ์ ปัตตานี เป็นต้น
********************************** 9 กันยายน 2565

ที่มา : https://www.thaigov.go.th/news/contents/details/59048