รัฐบาลไทย-ข่าวทำเนียบรัฐบาล-โฆษกรัฐบาลเผย นายกรัฐมนตรีและคณะ เตรียมลงพื้นที่ตรวจติดตามสถานการณ์น้ำท่วม จ.นนทบุรี พรุ่งนี้ (13 ต.ค. 65) 


วันพุธที่ 12 ตุลาคม 2565
พิมพ์
โฆษกรัฐบาลเผย นายกรัฐมนตรีและคณะ เตรียมลงพื้นที่ตรวจติดตามสถานการณ์น้ำท่วม จ.นนทบุรี พรุ่งนี้ (13 ต.ค. 65)
โฆษกรัฐบาลเผย นายกรัฐมนตรีและคณะ เตรียมลงพื้นที่ตรวจติดตามสถานการณ์น้ำท่วม จ.นนทบุรี พรุ่งนี้ (13 ต.ค. 65)
วันที่ 12 ตุลาคม 2565 นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เผยว่า ในช่วงเช้าวันพรุ่งนี้ (พฤหัสบดีที่ 13 ตุลาคม 2565) พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม มีกำหนดการเตรียมลงพื้นที่ตรวจติดตามสถานการณ์น้ำท่วม ณ จังหวัดนนทบุรี ซึ่งพลเอก อนุพงษ์ เผ่าจินดา รัฐมนตรีว่าการกระทรวงมหาดไทย นายชัยวุฒิ ธนาคมานุสรณ์ รัฐมนตรีว่าการกระทรวงดิจิทัลเพื่อเศรษฐกิจและสังคม นายสุชาติ ชมกลิ่น รัฐมนตรีว่าการกระทรวงแรงงาน และ พลเอก ชัยชาญ ช้างมงคล รัฐมนตรีช่วยว่าการกระทรวงกลาโหม จะร่วมคณะตรวจติดตามสถานการณ์ฯ ด้วย ดังนี้
เวลาประมาณ 09.00 น. นายกรัฐมนตรีจะตรวจติดตามสถานการณ์น้ำท่วม จ.นนทบุรี ณ วัดเขมาภิรตารามราชวรมหาวิหาร ต.สวนใหญ่ อ.เมืองนนทบุรี จ.นนทบุรี จากนั้น นายกรัฐมนตรีจะไปตรวจติดตามสถานการณ์น้ำท่วม ที่วัดแสงสิริธรรม ต.ท่าอิฐ อ.ปากเกร็ด จ.นนทบุรี
“การลงพื้นที่ จ.นนทบุรีในวันพรุ่งนี้ นายกรัฐมนตรีจะติดตามการแก้ไขปัญหาน้ำท่วมของหน่วยงานที่เกี่ยวข้อง รวมทั้งติดตามการให้ความช่วยเหลือ บรรเทาความเดือดร้อนพี่น้องประชาชนและผู้ประกอบการในพื้นที่ ซึ่งนายกรัฐมนตรีได้ติดตามสถานการณ์มาโดยตลอดพร้อมกำชับให้หน่วยงานเร่งดำเนินการลดผลกระทบประชาชนให้ได้มากที่สุด” นายอนุชาฯ กล่าว.

ที่มา : https://www.thaigov.go.th/news/contents/details/60391