รัฐบาลไทย-ข่าวทำเนียบรัฐบาล-กรมทางหลวง รายงานความคืบหน้าโครงการสำรวจออกแบบสายเลี่ยงเมืองชะอำ 


วันพุธที่ 2 พฤศจิกายน 2565
กรมทางหลวง รายงานความคืบหน้าโครงการสำรวจออกแบบสายเลี่ยงเมืองชะอำ
เพื่อยกระดับความปลอดภัยด้านคมนาคมขนส่ง เชื่อมโยงการเดินทางภาคกลางสู่ภาคใต้ หนุนเศรษฐกิจและการท่องเที่ยวไทยอย่างยั่งยืน
นายสราวุธ ทรงศิวิไล อธิบดีกรมทางหลวง กระทรวงคมนาคม เปิดเผยว่า นายศักดิ์สยาม ชิดชอบ รัฐมนตรีว่าการกระทรวงคมนาคม ได้ผลักดันการพัฒนาโครงสร้างพื้นฐานด้านคมนาคมในทุกมิติ เพื่อยกระดับถนนปลอดภัยและเชื่อมโยงโครงข่ายคมนาคม พร้อมให้เร่งโครงการสำรวจและออกแบบปรับปรุงและแก้ไขปัญหาการจราจรบนทางหลวงหมายเลข 37 สายเลี่ยงเมืองชะอำ ซึ่งเป็นอีกโครงข่ายหนึ่งที่สำคัญในการเชื่อมโยงการเดินทางระหว่างภาคกลางและภาคใต้ เนื่องจากมีสถานที่สำคัญหลายแห่ง ทั้งพื้นที่ธุรกิจ และแหล่งท่องเที่ยวที่สวยงาม โดดเด่น เป็นอัตลักษณ์ระดับนานาชาติ ส่งผลให้มีปริมาณการจราจรหนาแน่นโดยเฉพาะในชั่วโมงเร่งด่วนและในช่วงวันหยุดเทศกาล ซึ่งจากผลการสำรวจข้อมูลปริมาณการจราจรปี 2563 มีจำนวนประมาณ 29,000 คัน/วัน โดยคาดว่าในปี 2569 จะเพิ่มขึ้นเป็น 34,9000 คัน/วัน และในปี 2587 จะเพิ่มขึ้นเป็น 53,300 คัน/วัน ประกอบกับปัจจุบันเส้นทางดังกล่าว มีขนาด 4 ช่องจราจร (ไป - กลับทิศทางละ 2 ช่องจราจร) รวมทั้งสภาพภูมิประเทศที่เส้นทางตัดผ่านเป็นพื้นที่ราบ เส้นทางส่วนใหญ่อยู่ในพื้นที่นอกเมือง บางช่วงจะมีชุมชน สถานประกอบการและสถานที่ราชการอยู่บริเวณริมเขตทาง ดังนั้นเพื่อลดปัญหาความคับคั่งของการจราจรและยกระดับโครงสร้างพื้นฐานด้านคมนาคมขนส่ง รัฐมนตรีว่าการกระทรวงคมนาคมจึงเร่งรัดการดำเนินงานในโครงการดังกล่าว เพื่อเพิ่มประสิทธิภาพการจราจรและยกระดับถนนปลอดภัยในพื้นที่เส้นทางท่องเที่ยวชายฝั่งทะเลอ่าวไทยฝั่งตะวันตกอย่างยั่งยืน
กรมทางหลวง (ทล.) โดยสำนักสำรวจและออกแบบรับมอบนโยบายเร่งดำเนินโครงการสำรวจและออกแบบปรับปรุงและแก้ไขปัญหาการจราจรบนทางหลวงหมายเลข 37 สายเลี่ยงเมืองชะอำ ระยะทาง 47.348 กิโลเมตร มีจุดเริ่มต้นโครงการที่ กม. 0+000 โดยจุดเริ่มต้นโครงการจะแยกออกจาก ถนนเพชรเกษม บริเวณทางแยกต่างระดับชะอำมุ่งลงสู่ภาคใต้ (ด้านทิศตะวันตกของชะอำและหัวหิน) ผ่านห้วยตะแปด แยกข้างแทงกระจาด มหาวิทยาลัยศิลปากร แยกวัดห้วยมงคล ที่ว่าการอำเภอหัวหิน บรรจบถนนเพชรเกษม บริเวณทางแยกต่างระดับวังยาวที่ กม. 47+348.260 จึงเป็นจุดสิ้นสุดโครงการ ซึ่งครอบคลุมพื้นที่ 2 จังหวัด 3 อำเภอ ได้แก่ อำเภอชะอำ จังหวัดเพชรบุรี อำเภอหัวหิน และอำเภอปราณบุรี จังหวัดประจวบคีรีขันธ์ โดยรูปตัดทางหลวงของโครงการขยายทางเป็นทางหลวงขนาด 6 ช่องจราจร (ไป - กลับทิศทางละ 3 ช่องจราจร) กว้างช่องละ 3.50 เมตร ไหล่ทางด้านนอกกว้าง 2.50 เมตร ไหล่ทางด้านในกว้าง 1 เมตร แบ่งทิศทางจราจรด้วยกาะกลางแบบกดเป็นร่อง (Depressed Median) กว้าง 10.60 เมตร และติดตั้งคอนกรีตแบริเออร์ (Concrete Barrier) บริเวณขอบไหล่ทางด้านในทั้งสองฝั่ง สำหรับรูปแบบทางแยกต่างระดับตลอดเส้นทางโครงการมีทางแยกสำคัญที่ทางหลวงโครงการตัดกับถนนของกรมทางหลวงชนบทและถนนท้องถิ่นซึ่งได้ออกแบบเป็นทางแยกต่างระดับจำนวน 6 แห่ง โดยรูปแบบเป็นทางลอดและวงเวียนทางกลับรถบริเวณ ใต้สะพาน ดังนี้ 1) ทางแยกต่างระดับคลองชลประทานที่ กม. 2+111.476 (จุดตัดถนนเลียบคลองชลประทาน) 2) ทางแยกต่างระดับห้วยตะแปดที่ กม. 10+530.384 (จุดตัดทางหลวงชนบท พบ.1001) 3) ทางแยกต่างระดับข้างแทงกระจาดที่ กม. 16+838.098 (จุดตัดทางหลวงชนบท พบ.1010) 4) ทางแยกต่างระดับมหาวิทยาลัยศิลปากรที่ กม. 19+450.735 (จุดตัดถนนท้องถิ่น) 5) ทางแยกต่างระดับที่ว่าการอำเภอหัวหิน ที่ กม. 33+989.081 (จุดตัดทางหลวงชนบท ปช.2043) และ 6) ทางแยกต่างระดับหนองไผ่ที่ กม. 39+173.753 (จุดตัดทางหลวงชนบท ปช.2030)
ทั้งนี้ การออกแบบจัดการจราจรท้องถิ่นและการกลับรถได้พิจารณาจากความต้องการในการใช้จุดกลับรถของประชาชนเป็นหลัก โดยมีรูปแบบจุดกลับรถและตำแหน่งจุดกลับรถ ดังนี้
รูปแบบที่ 1 รูปแบบจุดกลับรถแบบสะพานบก เป็นการก่อสร้างสะพานบกบนทางหลวงโครงการให้ถนนท้องถิ่นลอดผ่านและกลับรถ ออกแบบให้มีความสูงเพียงพอที่รถประเภทต่าง ๆ สามารถลอดผ่านได้ เพื่อให้ประชาชนใช้งานได้สะดวกและปลอดภัย มีจำนวน 11 แห่ง คือ 1) กม. ที่ 3+388.809(หุบกะพง) 2) กม. ที่ 5+000 (ถนนท้องถิ่นไปวัดหุบกะพง) 3) กม. ที่ 6+600 (จุดกลับรถเดิม) 4) กม. ที่ 8+115(ช.บ่อแขม) 5) กม. ที่ 13+440.944 (ศูนย์พัฒนาห้วยทราย) 6) กม. ที่ 14+906 (ทางเข้า บ้านหนองข้าวนก) 7) กม. ที่ 21+650 (วิทยาลัยเกษตรและเทคโนโลยีเพชรบุรี) 8) กม. ที่ 23+496.412 (ถนนท้องถิ่นไปบ้านสามพันนาม) 9) กม. ที่ 25+428.725 (ซอยวัดวังโบสถ์/สวนน้ำ Black Mountain) 10) กม. ที่ 36+650 (ทางเข้าอ่างเก็บน้ำปราณบุรี) และ 11) กม. ที่ 41+974.850 (ทางเข้าบ้านทุ่งเสือนอน)
รูปแบบที่ 2 จุดกลับรถใต้สะพานข้ามคลอง เป็นการก่อสร้างจุดกลับรถใต้สะพานข้ามคลอง ซึ่งจะช่วยให้ประชาชนในท้องถิ่นใช้ระบบกลับรถในโครงการให้มีความปลอดภัยขึ้น มี 4 แห่ง คือ 1) กม. ที่11+427.731 (ห้วยตะแปด) 2) กม. ที่ 18+768 (ห้วยมะกอก) 3) กม. ที่ 31+804.200 (ห้วยหอย) 4) กม. ที่43+351.448 (ห้วยนาตะคลอง)
รูปแบบที่ 3 จุดกลับรถแบบท่อลอดเหลี่ยมได้ออกแบบตามข้อเสนอแนะของประชาชน เพื่อลดผลกระทบสิ่งแวดล้อม โดยได้ออกแบบให้รถขนาดเล็ก รถจักรยานยนต์ สามารถลอดผ่านได้รวมถึงเป็นทางเดินลอดของสัตว์เลี้ยงในพื้นที่โครงการด้วย มี 2 แห่ง คือ 1) กม. ที่ 24+050 (บ้านสามพันนาม) และ 2) กม. ที่32+325 (บ้านเขาเสวยราชย์)
นอกจากนี้ ทล. ได้ออกแบบปรับภูมิทัศน์บริเวณทางแยกต่างระดับบริเวณวงเวียนเพื่อให้เกิดความร่มรื่นและสวยงาม รวมถึงได้ออกแบบเกาะและทางเดินลอดใต้สะพานเป็นพื้นคอนกรีตพิมพ์ลาย (Stamped Concrete) ให้มีสีสันสวยงาม ปัจจุบันการออกแบบรายละเอียดแล้วเสร็จ ใช้วงเงินงบประมาณก่อสร้างทั้งโครงการประมาณ 7,000 ล้านบาท โดยในปี 2566 ได้รับงบประมาณก่อสร้างในส่วนของทางแยกต่างระดับจำนวน 2 แห่ง คือ แยกห้วยตะแปด จำนวน 50 ล้านบาท และแยกช้างแทงกระจาด จำนวน 56 ล้านบาท ซึ่งแยกห้วยตะแปดงบประมาณก่อสร้าง 250 ล้านบาท และแยกช้างแทงกระจาด งบประมาณ 280 ล้านบาท โดยส่วนที่เหลือจะดำเนินการในปีงบประมาณ 2567 และปีงบประมาณ 2568 โดยใช้เวลาก่อสร้างประมาณ 3 ปี
เมื่อโครงการแล้วเสร็จจะช่วยแก้ไขปัญหาการจราจรสายหลักและเชื่อมโยงโครงข่ายการคมนาคมขนส่งในอนาคตระหว่างภูมิภาค สนับสนุนยุทธศาสตร์การพัฒนาพื้นที่ภาคใต้ตอนบนซึ่งเป็นเมืองเป้าหมายด้านเศรษฐกิจและการท่องเที่ยวที่สำคัญอย่างมีประสิทธิภาพและยั่งยืนตามแผนพัฒนาเศรษฐกิจและสังคมแห่งชาติฉบับที่ 13 (ปี 2566 - 2570) ยกระดับถนนปลอดภัยและยกระดับคุณภาพชีวิตประชาชนให้ได้รับความสะดวก รวดเร็ว ปลอดภัย และจะเป็นกลไก/เครื่องมือที่สำคัญในการขับเคลื่อนระบบเศรษฐกิจของประเทศนำไปสู่การพัฒนาที่ยั่งยืนตามนโยบายของรัฐบาล และรัฐมนตรีว่าการกระทรวงคมนาคม

ที่มา : https://www.thaigov.go.th/news/contents/details/61165