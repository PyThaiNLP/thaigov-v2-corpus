รัฐบาลไทย-ข่าวทำเนียบรัฐบาล-รมว.เฮ้ง ห่วงใย ส่ง 'เลขารัฐมนตรี' มอบถุงยังชีพช่วยผู้ประสบภัยน้ำท่วม จ.ชลบุรี 


วันอาทิตย์ที่ 11 กันยายน 2565
รมว.เฮ้ง ห่วงใย ส่ง 'เลขารัฐมนตรี' มอบถุงยังชีพช่วยผู้ประสบภัยน้ำท่วม จ.ชลบุรี
...
นายสุชาติ ชมกลิ่น รัฐมนตรีว่าการกระทรวงแรงงาน มอบหมายให้ นายสุเทพ ชิตยวงษ์ เลขานุการรัฐมนตรีว่าการกระทรวงแรงงาน ลงพื้นที่นำถุงยังชีพเครื่องอุปโภคบริโภค เช่น ข้าวสาร น้ำดื่ม บะหมี่กึ่งสำเร็จรูป และของใช้ที่จำเป็นไปมอบให้แก่ชาวบ้านผู้ได้รับผลกระทบจากอุทกภัยในพื้นที่หมู่ที่ 1 และหมู่ที่ 4 ต.เหมือง อ.เมือง จ.ชลบุรี จำนวน 400 ครัวเรือน เพื่อบรรเทาความเดือดร้อนในเบื้องต้น โดยมี หน่วยงานในสังกัดกระทรวงแรงงานจังหวัดชลบุรี และเทศบาลตำบลเหมือง ร่วมมอบถุงยังชีพด้วย นอกจากนี้ กระทรวงแรงงาน โดยสถาบันพัฒนาฝีมือแรงงาน 3 ชลบุรี ได้ส่งเจ้าหน้าที่มาให้บริการซ่อมแซมเครื่องใช้ไฟฟ้าและรถจักรยานยนต์ที่พังเสียหายจากอุทกภัย เพื่อลดรายจ่ายของประชาชนที่อุปกรณ์ไฟฟ้าได้รับความเสียหาย
นายสุเทพ กล่าวว่า ตามที่มีร่องมรสุมพัดผ่าน ทำให้เกิดฝนตกหนักถึงหนักมากบางพื้นที่ ส่งผลให้เกิดน้ำท่วมฉับพลัน น้ำป่าไหลหลาก น้ำล้นตลิ่ง บ้านเรือนประชาชนและพื้นที่ทางการเกษตรได้รับผลกระทบเสียหายเป็นวงกว้างนั้น ท่าน พล.อ.ประวิตร วงษ์สุวรรณ รองนายกรัฐมนตรี รักษาราชการแทนนายกรัฐมนตรี ได้มีความห่วงใยต่อสถานการณ์ดังกล่าว จึงได้กำชับให้ทุกภาคส่วนบูรณาการความช่วยเหลือเพื่อบรรเทาความเดือดร้อนแก่ผู้ประสบอุกทกภัย ซึ่งในส่วนของกระทรวงแรงงาน ท่านสุชาติ ชมกลิ่น ได้มีความห่วงใยพี่น้องแรงงาน ลูกจ้าง ผู้ประกันตน และประชาชนทั่วไปที่ได้รับผลกระทบ ในวันนี้ ท่านรัฐมนตรีสุชาติ จึงได้มอบหมายให้ผมลงพื้นที่นำทีมหน่วยงานในสังกัดกระทรวงแรงงานจังหวัดชลบุรี ร่วมกับเจ้าหน้าที่เทศบาลตำบลเหมือง นำถุงยังชีพมามอบให้กับพี่น้องประชาชนในพื้นที่ที่ได้รับผลกระทบเพื่อบรรเทาความเดือดร้อนในเบื้องต้น
นายสุเทพ ยังกล่าวถึง มาตรการช่วยเหลือผู้ประสบอุทกภัยของกระทรวงแรงงานในระยะฟื้นฟูภายหลังน้ำลด ว่า กระทรวงแรงงานจะมีการออกประกาศขอความร่วมมือจากสถานประกอบการ ให้ลูกจ้างหยุดงานโดยไม่ถือเป็นวันลาหรือเป็นความผิดต่อข้อบังคับเกี่ยวกับการทำงาน ให้บริการจัดหางานและส่งเสริมการประกอบอาชีพ โครงการจ้างงานเร่งด่วนและพัฒนาทักษะฝีมือ โดยสนับสนุนค่าตอบแทน รวมถึงวัสดุอุปกรณ์ฝึกอาชีพ เพื่อให้ประชาชนมีรายได้อย่างต่อเนื่อง สามารถดำรงชีพได้หลังจากน้ำลดและรอการฟื้นฟูจัดหน่วยให้บริการซ่อมอุปกรณ์เครื่องใช้ไฟฟ้า และเครื่องยนต์เล็กเพื่อการเกษตร เพื่อลดรายจ่ายของประชาชนที่อุปกรณ์ไฟฟ้าได้รับความเสียหาย รวมถึงตรวจสอบความปลอดภัยของสายไฟภายในบ้าน ดูแลสิทธิประโยชน์ให้แก่ผู้ประสบภัย ทั้งในเรื่องสิทธิประกันสังคม สิทธิตามกฎหมายคุ้มครองแรงงานภายหลังน้ำลด จัดทีมแพทย์และพยาบาลร่วมกับโรงพยาบาลในเครือข่ายให้บริการตรวจรักษาเบื้องต้นในพื้นที่ที่ได้รับผลกระทบ เป็นต้น

ที่มา : https://www.thaigov.go.th/news/contents/details/59108