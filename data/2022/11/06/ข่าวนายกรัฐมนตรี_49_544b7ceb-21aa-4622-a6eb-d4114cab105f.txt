รัฐบาลไทย-ข่าวทำเนียบรัฐบาล-นายกรัฐมนตรีเป็นประธานพิธี ถวายผ้าพระกฐินพระราชทานสำนักนายกรัฐมนตรี ประจำปี 2565 ณ วัดวชิรธรรมสาธิต ยอดเงินถวายผ้าพระกฐินฯ รวม 9,232,179.75 บาท 


วันพุธที่ 2 พฤศจิกายน 2565
พิมพ์
นายกรัฐมนตรีเป็นประธานพิธี ถวายผ้าพระกฐินพระราชทานสำนักนายกรัฐมนตรี ประจำปี 2565 ณ วัดวชิรธรรมสาธิต ยอดเงินถวายผ้าพระกฐินฯ รวม 9,232,179.75 บาท
นายกรัฐมนตรีเป็นประธานพิธี ถวายผ้าพระกฐินพระราชทานสำนักนายกรัฐมนตรี ประจำปี 2565 ณ วัดวชิรธรรมสาธิต ยอดเงินถวายผ้าพระกฐินฯ รวม 9,232,179.75 บาท
วันที่ 2 พฤศจิกายน 2565 นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า วันนี้ (2 พฤศจิกายน 2565) เวลา 14.00 น. ณ วัดวชิรธรรมสาธิต แขวงบางจาก  เขตพระโขนง กรุงเทพมหานคร พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เป็นประธานพิธีถวายผ้าพระกฐินพระราชทานสำนักนายกรัฐมนตรี ประจำปี 2565 โดยมีนายศักดิ์สยาม ชิดชอบ รัฐมนตรีว่าการกระทรวงคมนาคม นายสุชาติ ชมกลิ่น รัฐมนตรีว่าการกระทรวงแรงงาน นายอิทธิพล คุณปลื้ม รัฐมนตรีว่าการกระทรวงวัฒนธรรม พลเอก ชัยชาญ ช้างมงคล รัฐมนตรีช่วยว่าการกระทรวงกลาโหม นายสันติ พร้อมพัฒน์ รัฐมนตรีช่วยว่าการกระทรวงการคลัง นายประทีป กีรติเรขา รองเลขาธิการนายกรัฐมนตรีฝ่ายการเมือง หัวหน้าส่วนราชการ ข้าราชการ และประชาชน เข้าร่วมพิธี
โอกาสนี้ นายกรัฐมนตรีถวายความเคารพและถวายธูปเทียนแพ พระบรมฉายาลักษณ์พระบาทสมเด็จพระเจ้าอยู่หัว ก่อนหยิบผ้าพระกฐินพระราชทานจากพาน เดินเข้าสู่พระอุโบสถ พร้อมวางผ้าพระกฐินบนพานแว่นฟ้า พระสงฆ์กระทำพิธีอปโลกน์ และสวดญัตติทุติยกรรม พระสงฆ์รูปที่ได้รับฉันทานุมัติให้เป็นผู้ครองผ้าพระกฐินลงไปครองผ้า
จากนั้น นายกรัฐมนตรีจุดธูปเทียนบูชาพระรัตนตรัย กล่าวคำนมัสการและกล่าวคำถวายผ้าพระกฐิน พร้อมถวายเครื่องบริวารกฐิน โดยมีคณะรัฐมนตรี ข้าราชการชั้นผู้ใหญ่ ถวายเครื่องไทยธรรมแด่พระสงฆ์ ต่อจากนั้น นายกรัฐมนตรีถวายจตุปัจจัยแด่ประธานพระสงฆ์ และกรวดน้ำ รับพร เสร็จแล้วกราบลาพระประธานและพระสงฆ์ โดยยอดเงินที่ถวายผ้าพระกฐินพระราชทานสำนักนายกรัฐมนตรี ประจำปี 2565 เป็นจำนวนยอดเงินรวม 9,232,179.75 บาท โดยมีประชาชนผู้มีจิตศรัทธาร่วมสมทบ ทั้งนี้ นายกรัฐมนตรีได้นำคณะรัฐมนตรีและผู้ร่วมงาน ร่วมถวายพวงมาลัยและกราบสักการะพระพุทธมหามุนีศรีหริภุญชัย ในพระวิหารมหามุนี เพื่อความเป็นสิริมงคลด้วย

ที่มา : https://www.thaigov.go.th/news/contents/details/61175