รัฐบาลไทย-ข่าวทำเนียบรัฐบาล-รองปลัด.โอภาส เข้าร่วมการประชุมคณะอนุกรรมการขับเคลื่อนโครงการหนึ่งตำบล หนึ่งผลิตภัณฑ์ ครั้งที่ 2/2565


วันพุธที่ 28 กันยายน 2565
รองปลัด.โอภาส เข้าร่วมการประชุมคณะอนุกรรมการขับเคลื่อนโครงการหนึ่งตำบล หนึ่งผลิตภัณฑ์ ครั้งที่ 2/2565
รองปลัด.โอภาส เข้าร่วมการประชุมคณะอนุกรรมการขับเคลื่อนโครงการหนึ่งตำบล หนึ่งผลิตภัณฑ์ ครั้งที่ 2/2565
วันที่ 28 กันยายน 2565 รองปลัดกระทรวงเกษตรและสหกรณ์ นายโอภาส ทองยงค์ เป็นผู้แทนกระทรวงเกษตรและสหกรณ์ เข้าร่วมการประชุมคณะอนุกรรมการขับเคลื่อนโครงการหนึ่งตำบล หนึ่งผลิตภัณฑ์ ครั้งที่ 2/2565 เวลา 09.30 น. ผ่านทางสื่ออิเล็กทรอนิกส์ (Zoom Meeting) โดยมีปลัดสำนักนายกรัฐมนตรี นายธีรภัทร ประยูรสิทธิ ประธานอนุกรรมการ เป็นประธานการประชุม
โดยที่ประชุมรับทราบการแต่งตั้งผู้ทรงคุณวุฒิ จำนวน 4 ท่าน เพิ่มเติมในคณะอนุกรรมการฯ และรับทราบผลการจัดงานเสวนารับฟังความคิดเห็นจากผู้ประกอบการ OTOP Success Story เพื่อนำข้อมูลมาประกอบการจัดทำแผนปฏิบัติการขับเคลื่อนโครงการหนึ่งตำบล หนึ่งผลิตภัณฑ์ ปี 2566-2570
นอกจากนี้ ที่ประชุมได้รับทราบ วงเงินงบประมาณสำหรับการขับเคลื่อนโครงการหนึ่งตำบล หนึ่งผลิตภัณฑ์ ประจำปีงบประมาณ 2566 จำนวน 734,154,100 บาท ซึ่งในจำนวนนี้ เป็นของกระทรวงเกษตรและสหกรณ์ จำนวน 910,500 บาท โดยเป็นโครงการของกรมปศุสัตว์ ประธานฯ ได้มอบหมายให้หน่วยงานต่างๆ พิจารณาการจัดทำงบประมาณ ปี 2567 สำหรับขับเคลื่อนโครงการหนึ่งตำบล หนึ่งผลิตภัณฑ์ ในลักษณะบูรณาการภายในหน่วยงานต่างๆ มากยิ่งขึ้น
ที่ประชุมเห็นชอบแผนปฏิบัติการขับเคลื่อนโครงการหนึ่งตำบล หนึ่งผลิตภัณฑ์ ปี 2566-2570 ประกอบด้วย 5 ยุทธศาสตร์ ได้แก่
1. การส่งเสริมพัฒนาผลิตภัณฑ์และผู้ประกอบการ
2. การส่งเสริมการสร้างแบรนด์เพื่อเพิ่มคุณค่าและมูลค่าผลิตภัณฑ์
3. การพัฒนา Network/ Supporter เพื่อการก้าวสู่เป็น Cluster
4. การส่งเสริมการสร้าง/ขยายตลาด
5. การส่งเสริมการใช้นวัตกรรมและความคิดสร้างสรรค์
รวมทั้งได้มีการกำหนดกลยุทธ์ผลิตภัณฑ์ที่จับต้องไม่ได้ คือ การท่องเที่ยวชุมชน โดยแบ่งเป็น 3 sectors คือ
- การท่องเที่ยวที่เป้นมิตรต่อสิ่งแวดล้อม
- การท่องเที่ยวมูลค่าสูง ได้แก่ การท่องเที่ยวแบบหรูหรา การท่องเที่ยวเชิงสุขภาพ การท่องเที่ยวเชิงกีฬา การท่องเที่ยวเชิงวัฒนธรรม การท่องเที่ยวเชิงนิเวศ และการท่องเที่ยวเชิงจิตวิญญาณ
- การทำ Sandbox บริการสุขภาพ ซึ่งกระทรวงเกษตรและสหกรณ์ ได้เสนอวิสาหกิจชุมชนท่องเที่ยวเชิงเกษตรอำเภอวังน้ำเขียวเข้าร่วมโครงการ
ทั้งนี้ ผลการประชุมของคณะอนุกรรมการฯ จะนำเสนอให้คณะกรรมการอำนวยการ หนึ่งตำบล หนึ่งผลิตภัณฑ์ แห่งชาติ ทราบต่อไป

ที่มา : https://www.thaigov.go.th/news/contents/details/59798