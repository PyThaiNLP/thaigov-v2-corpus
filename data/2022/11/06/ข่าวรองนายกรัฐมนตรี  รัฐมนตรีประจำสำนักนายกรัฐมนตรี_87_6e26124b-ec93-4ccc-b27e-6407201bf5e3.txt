รัฐบาลไทย-ข่าวทำเนียบรัฐบาล-รมต.อนุชา ชวนคนไทยเป็นเจ้าบ้านที่ดี เปิดรับชาวต่าวชาติร่วมประชุมเอเปค 2565 ชูบทบาท OPEN.CONNECT.BALANCE ผ่านชุดนิทรรศการเพื่อทุก 'ความเป็นไปได้' ไร้พรมแดน 


วันพุธที่ 19 ตุลาคม 2565
พิมพ์
รมต.อนุชา ชวนคนไทยเป็นเจ้าบ้านที่ดี เปิดรับชาวต่าวชาติร่วมประชุมเอเปค 2565 ชูบทบาท OPEN.CONNECT.BALANCE ผ่านชุดนิทรรศการเพื่อทุก 'ความเป็นไปได้' ไร้พรมแดน
รมต.อนุชา ชวนคนไทยเป็นเจ้าบ้านที่ดี เปิดรับชาวต่าวชาติร่วมประชุมเอเปค 2565 ชูบทบาท OPEN.CONNECT.BALANCE ผ่านชุดนิทรรศการเพื่อทุก 'ความเป็นไปได้' ไร้พรมแดน
วานนี้ (18 ตุลาคม 2565) ณ ท่าอากาศยานสุวรรณภูมิ นายอนุชา นาคาศัย รัฐมนตรีประจำสำนักนายกรัฐมนตรี เป็นประธานเปิดชุดนิทรรศการ APEC 2022 Open.Connect.Balance เปิดกว้างสร้างสัมพันธ์ เชื่อมโยงกัน สู่สมดุล For Infinite Possibility เพื่อทุก 'ความเป็นไปได้' ไร้พรมแดน ภายใต้โครงการประชาสัมพันธ์การเป็นเจ้าภาพเอเปคของไทย ปี 2565 และผลงานสำคัญ ของรัฐบาล โดยมี พลโท สรรเสริญ แก้วกำเนิด อธิบดีกรมประชาสัมพันธ์ นายธัชชญาณ์ณัช  เจียรธนัทกานนท์  เลขานุการรัฐมนตรีประจำสำนักนายกรัฐมนตรี นายธนวัต ศิริกุล รองอธิบดีกรมสารนิเทศ คณะผู้บริหารท่าอากาศยานสุวรรณภูมิ ศิลปินดาราผู้แทนการรณรงค์และประชาสัมพันธ์การจัดงาน นำโดย เชอรี่ - เข็มอัปสร   สิริสุขะ, มิว - ศุภศิษฏ์ จงชีวีวัฒน์ รวมทั้ง คมสันต์ แซ่ลี CEO และผู้ร่วมก่อตั้ง “แฟลช เอ็กซ์เพรส (Flash Express)” สตาร์ทอัพยูนิคอร์นแรกของเมืองไทย และ ทารีน่า โบเทส รองอันดับ 1 มิสยูนิเวิร์สไทยแลนด์ 2564 และสื่อมวลชนร่วมงาน
นายอนุชา นาคาศัย รัฐมนตรีประจำสำนักนายกรัฐมนตรี เปิดเผยว่า ไทยได้เป็นเจ้าภาพจัดการประชุมความร่วมมือทางเศรษฐกิจในภูมิภาคเอเชีย–แปซิฟิก (เอเปค) ปี 2565 (Asia–Pacific Economic Cooperation : APEC 2022) ภายใต้แนวคิด “Open. Connect. Balance. เปิดกว้างสร้างสัมพันธ์ เชื่อมโยงกัน สู่สมดุล”  เพื่อเปิดกว้างด้านการค้า และการลงทุน การส่งเสริมการรวมตัวทางเศรษฐกิจในภูมิภาคผ่านมุมมองใหม่ ที่ได้เรียนรู้จากสถานการณ์โควิด–19 เพื่อสร้างโอกาสทางเศรษฐกิจให้ทุกภาคส่วนในสังคม เชื่อมโยงในทุกมิติ เพื่อฟื้นฟูการเดินทางระหว่างกันที่สะดวกและปลอดภัย รวมทั้งเพิ่มความเชื่อมโยงทางดิจิทัล และส่งเสริมการเติบโตที่เน้นสร้างสมดุลในทุก ๆ ด้าน มากกว่าการสร้างผลกำไร ผ่านการดำเนินธุรกิจอย่างมีความรับผิดชอบที่คำนึงถึงสิ่งแวดล้อม การสร้างความมั่นคงทางอาหาร และการเกษตรเพื่อความเป็นอยู่ที่ดีของประชาชน  โดยได้นำโมเดลเศรษฐกิจชีวภาพ เศรษฐกิจหมุนเวียน และเศรษฐกิจสีเขียว (Bio–Circular–Green Economy : BCG Economy Model) เป็นแนวคิดหลักในการขับเคลื่อนเอเปคให้เติบโตอย่างยั่งยืน
สำหรับ ชุดนิทรรศการ APEC 2022 Open.Connect.Balance เปิดกว้างสร้างสัมพันธ์ เชื่อมโยงกัน สู่สมดุล For Infinite Possibility เพื่อทุก 'ความเป็นไปได้' ไร้พรมแดน จัดขึ้นโดยกรมประชาสัมพันธ์ ในฐานะฝ่ายเลขานุการของคณะอนุกรรมการด้านการประชาสัมพันธ์การเตรียมความพร้อมไทยเป็นเจ้าภาพจัดการประชุมเอเปค 2565  โดยงานนิทรรศการภาพถูกตีความออกเป็น 3 แนวคิด ผ่านประตู 3 บาน ที่นำเสนอผลลัพธ์ 3 ด้าน ประกอบด้วย 1) Open การอำนวยความสะดวกด้านการค้าและการลงทุน 2) Connect การฟื้นฟูความเชื่อมโยง และ 3) Balance การส่งเสริมการเจริญเติบโตที่ยั่งยืนและครอบคลุม โดยเลือกจัดตั้งที่ท่าอากาศยานสุวรรณภูมิ ซึ่งเปรียบเสมือนประตูบานแรกที่คอยต้อนรับนักท่องเที่ยวสู่ไทย กำหนดจัดแสดงตั้งแต่ วันนี้ จนถึงวันที่ 3 ธันวาคม 2565 ณ บริเวณ Row W ชั้น 4 อาคารผู้โดยสารขาออกระหว่างประเทศ ท่าอากาศยานสุวรรณภูมิ
"ท่านนายกรัฐมนตรีให้ความสำคัญเป็นอย่างมากต่อการประชุมผู้นำเศรษฐกิจเอเปค 2565 ที่ไทยเป็นเจ้าภาพ เราในฐานะเจ้าบ้านต้องสร้างความประทับใจแก่ชาวต่างชาติตั้งแต่ก้าวแรก และตลอดระยะเวลาที่เขาพำนักอยู่ในไทย  ชุดนิทรรศการ APEC 2022 เป็นการแสดงให้เห็นถึงความพร้อมของไทยในทุกด้านต่อการจัดประชุมเอเปค โดยเฉพาะสัปดาห์การประชุมผู้นำเอเปคในวันที่ 14-19 พฤศจิกายนนี้ ซึ่งจะมีกลุ่มผู้นำและผู้แทนของ 21 เขตเศรษฐกิจ เดินทางเข้ามาในประเทศไทยเป็นจำนวนมาก โอกาสนี้ จึงขอเชิญชวนคนไทยร่วมเป็นเจ้าบ้านที่ดี ต้อนรับชาวต่างชาติที่เดินทางเข้ามาด้วยมิตรไมตรี และร่วมเป็นส่วนหนึ่งของความภาคภูมิใจ ในโอกาสที่ประเทศไทยเป็นเจ้าภาพจัดการประชุมเอเปคในครั้งนี้ และยืนยันว่ารัฐบาลจะผลักดันความร่วมมือด้านการค้าการลงทุน สินค้าเกษตร และการท่องเที่ยวที่เป็นผลประโยชน์ร่วมกันของเอเปค ให้เกิดผลสำเร็จเป็นรูปธรรม”  รัฐมนตรีประจำสำนักนายกรัฐมนตรี กล่าว

ที่มา : https://www.thaigov.go.th/news/contents/details/60594