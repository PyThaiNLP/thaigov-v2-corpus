รัฐบาลไทย-ข่าวทำเนียบรัฐบาล-นายกฯ ประชุมบอร์ดบีโอไอ ย้ำยกระดับ SME Startup และวิสาหกิจชุมชนของไทย ให้พัฒนาอย่างต่อเนื่องเข้มแข็งอย่างยั่งยืน ลงไปสู่เศรษฐกิจฐานรากเกิดประโยชน์กับประชาชนแท้จริง


วันพุธที่ 12 ตุลาคม 2565
พิมพ์
นายกฯ ประชุมบอร์ดบีโอไอ ย้ำยกระดับ SME Startup และวิสาหกิจชุมชนของไทย ให้พัฒนาอย่างต่อเนื่องเข้มแข็งอย่างยั่งยืน ลงไปสู่เศรษฐกิจฐานรากเกิดประโยชน์กับประชาชนแท้จริง
นายกฯ ประชุมบอร์ดบีโอไอ ย้ำยกระดับ SME Startup และวิสาหกิจชุมชนของไทย ให้พัฒนาอย่างต่อเนื่องเข้มแข็งอย่างยั่งยืน ลงไปสู่เศรษฐกิจฐานรากเกิดประโยชน์กับประชาชนแท้จริง
นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า วันนี้ (12 ต.ค.65) เวลา 13.30 น. ณ ตึกภักดีบดินทร์ ทำเนียบรัฐบาล พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เป็นประธานการประชุมคณะกรรมการส่งเสริมการลงทุน ครั้งที่ 5/2565 ร่วมกับหน่วยงานที่เกี่ยวข้อง โดยมีนายสุพัฒนพงษ์ พันธ์มีเชาว์ รองนายกรัฐมนตรีและรัฐมนตรีว่าการกระทรวงพลังงาน เข้าร่วมด้วย
นายกรัฐมนตรีย้ำต่อที่ประชุมว่า รัฐบาลพยายามทำอย่างเต็มที่ในการขับเคลื่อนการส่งเสริมการลงทุนในทุกด้านทั้งการปรับปรุง พัฒนา เปลี่ยนแปลงให้ทันกับสถานการณ์ที่เกิดในปัจจุบันและอนาคต  เพื่อให้ทุกอย่างสามารถดำเนินการได้ตามแผนและเป้าหมายที่กำหนดไว้ ทั้งนี้ จากภาพรวมของร่างยุทธศาสตร์ฯ ดังกล่าว และข้อเสนอแนะต่าง ๆ ของคณะกรรมการ เชื่อว่าจะนำไปสู่การเปลี่ยนแปลงในอนาคต แต่สิ่งสำคัญคือต้องทำงานในเชิงรุก เพื่อให้ดึงดูดกิจการใหม่ ๆ ที่มีศักยภาพเข้ามาในประเทศไทยให้มากขึ้น โดยเฉพาะอย่างยิ่งให้ Game Changer เกิดขึ้นในประเทศไทย รวมถึงพิจารณาถึงศักยภาพและบริบทต่าง ๆ ของแต่ละประเทศในอาเซียนมีเพื่อนำมาพัฒนาศักยภาพของไทยให้มีขีดความสามารถในการแข่งขันได้อย่างมีประสิทธิภาพ รวมทั้งได้ชื่นชมเกี่ยวกับแนวทางการดำเนินการยกระดับ SME Startup และวิสาหกิจชุมชนของไทยให้มีการพัฒนาอย่างต่อเนื่องและเข้มแข็งอย่างยั่งยืน พร้อมย้ำให้มีการพัฒนาแบบพุ่งเป้า โดยเฉพาะการดำเนินการในรูปแบบของ Sandbox ที่เป็นการเปิดโอกาสให้ SME  Startup และวิสาหกิจชุมชนของไทยที่มีศักยภาพได้เข้ามานำเสนอแนวคิดและร่วมแข่งขันกันอย่างเป็นธรรม เพื่อภาครัฐสนับสนุนทุนให้ในการดำเนินนำไปสู่การพัฒนาต่อไป
นายกรัฐมนตรีเน้นย้ำถึงการส่งเสริมการลงทุนและการขับเคลื่อน EEC ขณะนี้มีความก้าวหน้าและพัฒนาตามแผนโดยลำดับ ทั้งนี้ การส่งเสริมการลงทุนนอกจากในพื้นที่ EEC แล้ว ขอให้เน้นไปถึงระเบียงเศรษฐกิจตะวันตก ตะวันออกด้วย เพื่อให้ลงไปสู่เศรษฐกิจฐานราก SME และ Start up ตลอดจนใน SEC ภาคใต้ในเรื่องสิทธิประโยชน์ส่งเสริมการลงทุนในพื้นที่ดังกล่าวให้เป็นไปอย่างเหมาะสมและเกิดประโยชน์กับประชาชนในพื้นที่อย่างแท้จริง
ทั้งนี้ ที่ประชุมได้พิจารณาร่างข้อเสนอยุทธศาสตร์การส่งเสริมการลงทุน 5 ปี (พ.ศ. 2566-2570) โดยนายกรัฐมนตรีย้ำให้นำข้อสังเกตและข้อเสนอแนะของที่ประชุมไปประกอบการพิจารณาดำเนินการปรับปรุงรายละเอียดของร่างข้อเสนอยุทธศาสตร์การส่งเสริมการลงทุน 5 ปี (พ.ศ. 2566-2570) ให้ชัดเจนมากยิ่งขึ้น แล้วนำเสนอที่ประชุมพิจารณาอีกครั้งโดยเร็ว เพื่อเร่งขับเคลื่อนยุทธศาสตร์ใหม่ BOI ทันที เพื่อนำไปสู่การขับเคลื่อนการปฏิบัติและการทำงานให้เกิดผลเป็นรูปธรรมอย่างต่อเนื่องตามแผนที่กำหนดไว้ และปรับให้สอดคล้องและทันกับสถานการณ์.

ที่มา : https://www.thaigov.go.th/news/contents/details/60390