รัฐบาลไทย-ข่าวทำเนียบรัฐบาล-รฟม. เริ่มขยายระยะทางทดสอบเดินรถไฟฟ้าโมโนเรลสายสีเหลือง จากถนนศรีนครินทร์ - ถนนลาดพร้าว เป็นครั้งแรก


วันอังคารที่ 11 ตุลาคม 2565
รฟม. เริ่มขยายระยะทางทดสอบเดินรถไฟฟ้าโมโนเรลสายสีเหลือง จากถนนศรีนครินทร์ - ถนนลาดพร้าว เป็นครั้งแรก
พร้อมชวนคุณร่วมกิจกรรม “เซลฟี่รูปตัวเอง คู่กับ รถไฟฟ้าโมโนเรลสายสีเหลือง” ลุ้นรับของที่ระลึกสุดพิเศษ 12 ตุลาคม นี้
การรถไฟฟ้าขนส่งมวลชนแห่งประเทศไทย (รฟม.) กระทรวงคมนาคม มีข่าวดีที่ทุกท่านรอคอยมาฝาก ในวันที่ 12 ตุลาคม นี้ โครงการรถไฟฟ้าสายสีเหลือง ช่วงลาดพร้าว - สำโรง จะเริ่มขยายระยะทางทดสอบเดินรถไฟฟ้าโมโนเรลสายสีเหลือง จากถนนศรีนครินทร์ ไปยังถนนลาดพร้าว เป็นครั้งแรก โดยจะวิ่งผ่านสถานีมากสุดถึง 16 สถานี นับเป็นระยะทางที่ไกลกว่าครั้งไหน ๆ ที่ผ่านมา เส้นทางเริ่มต้นจากศูนย์ซ่อมบำรุง (Depot) ของโครงการฯ ผ่านสถานีศรีอุดม (YL16) บนถนน ศรีนครินทร์ ผ่านแยกพัฒนาการ แยกลำสาลี เข้าสู่ถนนลาดพร้าว มุ่งหน้าสู่สถานีปลายทาง สถานีลาดพร้าว (YL01) ซึ่งเป็นสถานีที่ผู้โดยสารจะสามารถเปลี่ยนเส้นทางไปยัง สถานีลาดพร้าว (BL15) ของรถไฟฟ้า MRT สายสีน้ำเงิน ได้ในอนาคต เพื่อเป็นการฉลองความคืบหน้าครั้งสำคัญของโครงการฯ รฟม. ขอเชิญชวนชาวศรีนครินทร์และชาวลาดพร้าวทุกท่าน ที่อยู่ในแนวสายทางของโครงการฯ ร่วมทักทายรถไฟฟ้าโมโนเรลสายสีเหลืองกันได้ตลอดทั้งวัน ระหว่างเวลา 10.00 น. - 17.30 น. แบบชิล ๆ ไม่ต้องรีบร้อน เพราะรถไฟฟ้าของเรายังต้องจำกัดความเร็วให้ตรงตามแผนการทดสอบระบบเดินรถอย่างเคร่งครัด รับรองว่าเร่งสปีดหนีคุณไปไม่ได้ง่าย ๆ แน่นอน และห้ามพลาดร่วมสนุกกับกิจกรรมดี ๆ ที่ รฟม. จัดให้ เพียงแค่คุณ “เซลฟี่รูปตัวเอง คู่กับ รถไฟฟ้าโมโนเรลสายสีเหลือง” อัพโหลดรูปถ่ายขึ้นบน Facebook ของตนเอง ติดแฮชแท็ก #Yellowmonorail #Mrta และตั้งค่าเป็นสาธารณะ (Public) เฉพาะภายในวันที่ 12 ตุลาคม 2565 วันเดียวเท่านั้น ตั้งแต่เวลา 10.00 น. - 24.00 น. จากนั้นทีมงานจะสุ่มเลือกผู้โชคดี จำนวน 100 ท่าน รับของที่ระลึกสุดพิเศษ “กระปุกออมสินโมโนเรลสายสีเหลือง” ส่งตรงถึงบ้านท่านทันที ทั้งนี้ รายชื่อผู้โชคดีจะประกาศทาง เฟซบุ๊กแฟนเพจโครงการรถไฟฟ้าสายสีเหลือง ช่วงลาดพร้าว - สำโรง ในวันที่ 14 ตุลาคม 2565 นี้
ปัจจุบัน โครงการรถไฟฟ้าสายสีเหลือง ช่วงลาดพร้าว - สำโรง มีความก้าวหน้างานโยธา 96.96% ความก้าวหน้างานระบบรถไฟฟ้า 96.56% และความก้าวหน้าโดยรวม 96.79% (ข้อมูล ณ สิ้นเดือนกันยายน 2565) ติดตามรายละเอียดและสอบถามข้อมูลโครงการฯ ได้ที่เว็บไซต์ www.mrta-yellowline.com เฟซบุ๊กแฟนเพจโครงการรถไฟฟ้าสายสีเหลืองฯ และไลน์ : @mrtyellowline และติดตามข้อมูลข่าวสาร รฟม. ได้ที่เว็บไซต์ รฟม. www.mrta.co.th เฟซบุ๊กแฟนเพจการรถไฟฟ้าขนส่งมวลชนแห่งประเทศไทย หรือ Call Center รฟม. โทร. 0 2716 4044
“30 ปี รฟม. เชื่อมต่อเส้นทางสู่ความยั่งยืน Completing Connection, Mission for All”

ที่มา : https://www.thaigov.go.th/news/contents/details/60341