รัฐบาลไทย-ข่าวทำเนียบรัฐบาล-ครม. อนุมัติ 1,050 ล้านบาท ค่าเสี่ยงภัยอสม. และ อสส.  ในการเฝ้าระวัง ป้องกันและควบคุมการแพร่ระบาดโควิด-19 ในชุมชนประจำเดือนเมษายน-พฤษภาคม 2565


วันอังคารที่ 30 สิงหาคม 2565
พิมพ์
ครม. อนุมัติ 1,050 ล้านบาท ค่าเสี่ยงภัยอสม. และ อสส.  ในการเฝ้าระวัง ป้องกันและควบคุมการแพร่ระบาดโควิด-19 ในชุมชนประจำเดือนเมษายน-พฤษภาคม 2565
ครม. อนุมัติ 1,050 ล้านบาท ค่าเสี่ยงภัยอสม. และ อสส.  ในการเฝ้าระวัง ป้องกันและควบคุมการแพร่ระบาดโควิด-19 ในชุมชนประจำเดือนเมษายน-พฤษภาคม 2565
วันที่ 30 สิงหาคม 2565 นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี แถลงมติคณะรัฐมนตรี อนุมัติ 1,050.31 ล้านบาท เพื่อเป็นค่าตอบแทน เยียวยา ชดเชยและค่าเสี่ยงภัยสำหรับ อาสาสมัครสาธารณสุขประจำหมู่บ้าน (อสม.) จำนวน 1,039,729 คน และ อาสาสมัครสาธารณสุขกรุงเทพมหานคร (อสส.) จำนวน 10,577 คน  รวมทั้งสิ้น 1,050,306 คน ในอัตรา 500 บาท/คน/เดือน ระยะเวลาเดือนเมษายน-พฤษภาคม 2565 ภายใต้ โครงการค่าตอบแทน  เยียวยา ชดเชยและค่าเสี่ยงภัยสำหรับการปฏิบัติงานของ อสม.  ในการเฝ้าระวัง ป้องกันและควบคุมโรคติดเชื้อไวรัส โควิด-19 ในชุมชน
จากสถานการณ์การแพร่ระบาดของโรคโควิด-19 ในไทย กระทรวงสาธารณสุขได้มอบหมายให้อสม.และอสส. ร่วมดำเนินการเฝ้าระวัง ป้องกันและควบคุมโรคติดเชื้อไวรัสโควิด-19 ในชุมชน ตั้งแต่เดือนกุมภาพันธ์ 2563 โดยมีการดำเนินงาน เช่น การให้ความรู้ในการป้องกันและดูแลสุขภาพตนเองแก่ประชาชน  การเฝ้าระวังและคัดกรองกลุ่มเสี่ยง  การเคาะประตูบ้านต้านภัยโควิด-19 ร่วมทีมแพทย์ ดูแลผู้ป่วยโควิด-19 แยกจากรักษาตัวในชุมชน (CI) และแยกกักรักษาตัวที่บ้าน (HI) แนะนำกลุ่มเป้าหมายตรวจ ATK และรายงานผลผ่านแอพพลิเคชั่น “สมาร์ท อสม.”  รวมทั้ง เชิญชวนกลุ่มผู้สูงอายุ 60 ปีขึ้นไปและผู้ที่มีโรคประจำตัวมารับวัคซีนเข็มที่ 1/2/3 ด้วย  ทั้งนี้รัฐบาลได้เคยให้ค่าตอบแทนเสี่ยงภัยแก่อสม. และ อสส.ในการเฝ้าระวังป้องกันและควบคุมโรค โควิด-19 ในชุมชนไปแล้วก่อนหน้านี้เป็นระยะเวลา 6 เดือนตั้งแต่เดือนตุลาคม 2564-มีนาคม 2565 แล้วจำนวนเงิน 3,150.92 ล้านบาท

ที่มา : https://www.thaigov.go.th/news/contents/details/58614