รัฐบาลไทย-ข่าวทำเนียบรัฐบาล-ครม. เห็นชอบแก้เกณฑ์ช่วยกลุ่มที่ไม่สามารถติดต่อคู่สมรสได้ ให้เข้าถึงโครงการเพื่อสวัสดิการแห่งรัฐ ปี 65


วันอาทิตย์ที่ 9 ตุลาคม 2565
ครม. เห็นชอบแก้เกณฑ์ช่วยกลุ่มที่ไม่สามารถติดต่อคู่สมรสได้ ให้เข้าถึงโครงการเพื่อสวัสดิการแห่งรัฐ ปี 65
.....
ที่ประชุม ครม. (5 ต.ค. 65) เห็นชอบแนวทางแก้ปัญหาผู้ลงทะเบียนโครงการลงทะเบียนเพื่อสวัสดิการแห่งรัฐ ปี 2565 ที่ไม่สามารถติดต่อคู่สมรสลงนามในแบบฟอร์มการลงทะเบียน โดยเฉพาะผู้ที่ถูกทิ้งร้าง ผู้ที่แยกกันอยู่กับคู่สมรส หรือผู้ที่อยู่ระหว่างการหย่า เป็นต้น ให้สามารถเข้าถึงสิทธิประโยชน์ในโครงการฯ ได้
.
1.กลุ่มเปราะบาง ได้แก่ ผู้ลงทะเบียนที่เป็นผู้สูงอายุ 60 ปีขึ้นไป (นับถึงวันที่ 19 ต.ค. 65) ผู้พิการหรือผู้ป่วยติดเตียงที่ไม่สามารถติดตามคู่สมรสได้ ยังสามารถลงทะเบียนเข้าร่วมโครงการ ฯ โดยรับรองตนเองว่า ไม่สามารถติดตามคู่สมรสได้ พร้อมลายมือชื่อพยานรับรองด้วยจำนวน 2 คน และต้องมีการลงนามรับรองจากเจ้าหน้าที่กระทรวงมหาดไทยในพื้นที่ และไปยื่นที่หน่วยงานรับลงทะเบียน ซึ่งกระทรวงการคลังจะตรวจสอบคุณสมบัติกลุ่มดังกล่าวตามสถานะ
2.กลุ่มผู้ลงทะเบียนทั่วไปที่มีอายุต่ำกว่า 60 ปี กรณีไม่สามารถติดตามคู่สมรสมาเพื่อดำเนินการได้ ให้ผู้ลงทะเบียนรับรองในเอกสารที่กระทรวงการคลังกำหนดว่าไม่สามารถติดตามคู่สมรสได้พร้อมลายมือชื่อพยาน 2 คน นำไปยื่นต่อหน่วยงานรับลงทะเบียน กระทรวงการคลังจะตรวจสอบคุณสมบัติของผู้ลงทะเบียนกลุ่มดังกล่าวในสถานะไม่มีคู่สมรส
3.เมื่อผู้ลงทะเบียนผ่านเกณฑ์การพิจารณาคุณสมบัติ จะสามารถใช้สิทธิได้เมื่อยืนยันตัวตน ณ ธ.ก.ส. และ ธ.ออมสิน ตั้งแต่วันที่ประกาศผลผู้ผ่านการตรวจคุณสมบัติ (ภายใน 180 วัน) และ ธ.กรุงไทย (ไม่มีกำหนดระยะเวลาสิ้นสุด)
#ไทยคู่ฟ้า #สื่อสารรัฐบาลไทย
-------------------

ที่มา : https://www.thaigov.go.th/news/contents/details/60248