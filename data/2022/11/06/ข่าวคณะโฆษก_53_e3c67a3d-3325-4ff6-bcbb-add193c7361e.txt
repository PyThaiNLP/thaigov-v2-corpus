รัฐบาลไทย-ข่าวทำเนียบรัฐบาล-รัฐบาลชื่นชม “บาส-ปอป้อ" ทำผลงานได้อย่างยอดเยี่ยม ในการแข่งขันแบดมินตัน " Daihatsu Yonex Japan Open Badminton Championships 2022 "


วันอาทิตย์ที่ 4 กันยายน 2565
พิมพ์
รัฐบาลชื่นชม “บาส-ปอป้อ" ทำผลงานได้อย่างยอดเยี่ยม ในการแข่งขันแบดมินตัน " Daihatsu Yonex Japan Open Badminton Championships 2022 "
รัฐบาลชื่นชม “บาส-ปอป้อ" ทำผลงานได้อย่างยอดเยี่ยม ในการแข่งขันแบดมินตัน " Daihatsu Yonex Japan Open Badminton Championships 2022 "
นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เผยว่า รัฐบาลแสดงความยินดีและชื่นชม "บาส" เดชาพล พัววรานุเคราะห์และ "ปอป้อ" ทรัพย์สิรี แต้รัตนชัย ที่สามารถทำผลงานได้อย่างยอดเยี่ยมในการแข่งขันแบดมินตันเวิลด์ทัวร์ ซูเปอร์ 750 รายการ " Daihatsu Yonex Japan Open Badminton Championships 2022" ณ เมืองโอซาก้า ประเทศญี่ปุ่น ประเภทคู่ผสม โดยทั้งสองได้เอาชนะ หวัง อี้ หลิว- หวง ตง ปิง จากจีน ในรอบรองชนะเลิศ และเข้าสู่รอบชิงชนะเลิศ โดยสามารถเอาชนะ ยูตะ วาตานาเบะ - อริสะ ฮิกาชิโนะ ไปได้ด้วยคะแนน สองต่อหนึ่งเซต 16-21 23-21 และ 21-18 แม้ช่วงแรกไทยจะพลาดมากกว่า แต่พลิกกลับมาเอาชนะได้จากสติ สมาธิ และชั้นเชิงของทั้งคู่ ส่งผลให้ บาสและปอป้อคว้าแชมป์รายการนี้ไปได้อย่างสวยงาม
การแข่งขันครั้งนี้ นับเป็นการเข้าชิงชนะเลิศรายการที่ 5 ในปีนี้ของบาส-ปอป้อ โดยทำสำเร็จได้ถึง 3 แชมป์ คือ เยอรมัน โอเพ่น และ สิงคโปร์ โอเพ่น และ การแข่งขันครั้งนี้ ประกอบกับอีก 2 รองแชมป์ คือ ไทยแลนด์ โอเพ่นและ มาเลเซีย โอเพ่น ซึ่งแบดมินตัน Japan Open 2022 นี้ ถือเป็นแชมป์ที่ 15 ของทั้งคู่
โฆษกประจำสำนักนายกรัฐมนตรี กล่าวว่า รัฐบาลชื่นชมความสามารถของนักกีฬาไทยทุกคน ซึ่งถือเป็นตัวแทนประเทศประเทศในการเข้าร่วมการแข่งขันทุกครั้ง โดยสามารถสร้างชื่อเสียงให้กับประเทศ แสดงศักยภาพของนักกีฬาไทยในเวทีการแข่งขันระดับนานาชาติ ในโอกาสนี้ ขอชื่นชมบาสและปอป้อ ซึ่งเป็นตัวอย่างที่ดีให้กับเยาวชนไทย เป็นนักกีฬาที่ยอดเยี่ยม น่าชื่นชม ขอบคุณที่สร้างรอยยิ้มและความภูมิใจให้กับคนไทย

ที่มา : https://www.thaigov.go.th/news/contents/details/58800