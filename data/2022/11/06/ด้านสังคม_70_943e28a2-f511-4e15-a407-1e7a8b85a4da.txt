รัฐบาลไทย-ข่าวทำเนียบรัฐบาล-“ชัยวุฒิ” เผย ขับเคลื่อน PDPA เน้นให้ความรู้และเร่งสร้างความชัดเจนของ กม. ไม่เน้นการลงโทษ  


วันจันทร์ที่ 12 กันยายน 2565
“ชัยวุฒิ” เผย ขับเคลื่อน PDPA เน้นให้ความรู้และเร่งสร้างความชัดเจนของ กม. ไม่เน้นการลงโทษ
“ชัยวุฒิ” เผย ขับเคลื่อน PDPA เน้นให้ความรู้และเร่งสร้างความชัดเจนของ กม. ไม่เน้นการลงโทษ
นายชัยวุฒิ ธนาคมานุสรณ์ รัฐมนตรีว่าการกระทรวงดิจิทัลเพื่อเศรษฐกิจและสังคม เผยว่า คณะกรรมการคุ้มครองข้อมูลส่วนบุคคลได้เห็นชอบ 1) แนวทางขอความยินยอมเจ้าของข้อมูลส่วนบุคคล และ 2) แนวทางในการแจ้งวัตถุประสงค์ในการเก็บข้อมูลจากเจ้าของข้อมูลส่วนบุคคล ซึ่งการออกแนวปฏิบัติ ทั้ง 2 ฉบับดังกล่าว ช่วยสร้างความชัดเจนในทางปฏิบัติ สำหรับผู้ที่เกี่ยวข้อง และเป็นแนวทางปฏิบัติ ที่ไม่ได้เน้นการลงโทษ
ขณะนี้ ได้มีการออก กฎหมายลำดับรอง รวมทั้งกฎระเบียบ แนวปฏิบัติและข้อบังคับของสำนักงานคณะกรรมการคุ้มครองข้อมูลส่วนบุคคลไปแล้ว รวม 17 ฉบับ รวมทั้งประกาศการผ่อนปรน ต่างๆ สำหรับ เอสเอ็มอี-วิสาหกิจชุมชน ตลอดจน ประกาศเกี่ยวกับการลงโทษทางปกครอง ที่คำนึงถึงเจตนา และให้มีการไกล่เกลี่ย ตักเตือน
นายชัยวุฒิ กล่าวว่า พ.ร.บ.คุ้มครองข้อมูลส่วนบุคคล พ.ศ. 2562 (PDPA)  ที่บังคับใช้ตั้งแต่วันที่ 1 มิ.ย.65 มีเจตจำนงชัดเจน ที่ต้องการให้ PDPA เกิดประโยชน์กับประชาชน ในขณะเดียวกัน มุ่งให้ผู้ที่เกี่ยวข้องมีภาระในการปฏิบัติตามกฎหมายน้อยที่สุด เน้นการให้ความรู้ สร้างความชัดเจนของ กม. และตักเตือน ไม่เน้นการลงโทษ จากการเร่งรัดและติดตาม ทราบว่า ขณะนี้ มี กม. ลูก รวม 17 ฉบับ ได้ลงประกาศในราชกิจจานุเบกษา หรือมีผลบังคับใช้แล้ว ซึ่งใน 17 ฉบับ รวมถึง 1) แนวทางขอความยินยอมเจ้าของข้อมูลส่วนบุคคล และ 2) แนวทางในการแจ้งวัตถุประสงค์ในการเก็บข้อมูลจากเจ้าของข้อมูลส่วนบุคคล 2 ฉบับ ที่คณะกรรมการคุ้มครองข้อมูลส่วนบุคคลได้เห็นชอบและเผยแพร่แล้ว โดยแนวทางทั้ง 2 ฉบับดังกล่าว จะช่วยสร้างความชัดเจนในทางปฏิบัติ สำหรับผู้ที่เกี่ยวข้อง สำหรับ รายละเอียด แนวทางขอความยินยอมฯ และ แนวทางในการแจ้งวัตถุประสงค์ฯ ดังกล่าวสามารถดูฉบับเต็มได้จากที่เผยแพร่ทาง facebook pdpc thailand
“ในเชิงนโยบาย และแนวทางการดำเนินงานของ สำนักงานคณะกรรมการคุ้มครองข้อมูลส่วนบุคคล เรามุ่งให้ผู้ที่เกี่ยวข้องมีภาระในการปฏิบัติตามกฎหมายน้อยที่สุด สะท้อนการเริ่มบังคับใช้ในช่วงแรกของกฎหมายฉบับนี้ ที่ไม่ควรเป็นภาระเกินไป เน้นการให้ความรู้ และเร่งสร้างความชัดเจนในทางปฏิบัติ ไม่เน้นการลงโทษ” รัฐมนตรีชัยวุฒิ กล่าว
************************

ที่มา : https://www.thaigov.go.th/news/contents/details/59141