รัฐบาลไทย-ข่าวทำเนียบรัฐบาล-“ชัยวุฒิ” เป็นประธานพิธีมอบโล่และประกาศนียบัตรแก่ผู้เกษียณอายุราชการ ของกระทรวงดิจิทัลเพื่อเศรษฐกิจและสังคม ประจำปี 2565


วันเสาร์ที่ 24 กันยายน 2565
“ชัยวุฒิ” เป็นประธานพิธีมอบโล่และประกาศนียบัตรแก่ผู้เกษียณอายุราชการ ของกระทรวงดิจิทัลเพื่อเศรษฐกิจและสังคม ประจำปี 2565
“ชัยวุฒิ” เป็นประธานพิธีมอบโล่และประกาศนียบัตรแก่ผู้เกษียณอายุราชการ ของกระทรวงดิจิทัลเพื่อเศรษฐกิจและสังคม ประจำปี 2565
เมื่อวันที่ 23 กันยายน 2565 นายชัยวุฒิ ธนาคมานุสรณ์ รัฐมนตรีว่าการกระทรวงดิจิทัลเพื่อเศรษฐกิจและสังคม (ดีอีเอส) เป็นประธานการมอบโล่และใบประกาศนียบัตรแก่ผู้เกษียณอายุราชการของกระทรวงดิจิทัลเพื่อเศรษฐกิจและสังคมประจำปี 2565  ประกอบด้วย สำนักงานปลัดกระทรวง กรมอุตุนิยมวิทยา สำนักงานสถิติแห่งชาติ บริษัทโทรคมนาคมแห่งชาติ จำกัด (มหาชน) บริษัท ไปรษณีย์ไทย จำกัด จำนวน 24 ท่าน โดยมีนางสาวอัจฉรินทร์ พัฒนพันธ์ชัย ผู้แทนผู้เกษียณอายุ กล่าวขอบคุณประธานในพิธี  ณ ห้องประชุม ชั้น 2 บริษัท ทีโอที จำกัด (มหาชน) แจ้งวัฒนะ
รัฐมนตรีฯ กล่าวขอบคุณ และรู้สึกยินดี เป็นเกียรติอย่างยิ่งที่ได้มาร่วมในพิธีฯวันนี้  ปัจจุบันหน่วยงานภาครัฐได้ให้ความสำคัญกับบุคลากรในองค์กร ซึ่งเป็นปัจจัยที่ส่งเสริมให้องค์กรมีความสำเร็จอย่างยั่งยืน ข้าราชการ หรือพนักงานรัฐวิสาหกิจ ที่มีประสบการณ์การทำงานมาอย่างยาวนานนั้น ถือว่าเป็นผู้ที่มีความรู้ความสามารถ และมากด้วยประสบการณ์ เป็นทั้งผู้นำและผู้อาวุโสในองค์กร ซึ่งนับได้ว่าเป็นทรัพยากรที่มีคุณค่าและทำประโยชน์ให้กับสังคมประเทศชาติ มาอย่างต่อเนื่อง สุดท้ายนี้ ขออาราธนาคุณพระศรีรัตนตรัยและสิ่งศักดิ์สิทธิ์ทั้งหลาย ตลอดจนคุณงามความดีที่ทุกท่านได้ปฏิบัติสั่งสมไว้  จงดลบันดาลให้ทุกท่านที่จะเกษียณอายุ และครอบครัวจงมีสุขภาพพลานามัยสมบูรณ์ มีความสุข ความเจริญโดยทั่วกัน
**************

ที่มา : https://www.thaigov.go.th/news/contents/details/59625