รัฐบาลไทย-ข่าวทำเนียบรัฐบาล-ปลัด สธ. เผย พบผู้เสียชีวิตจากสถานการณ์น้ำท่วมสะสม 26 ราย ส่วนใหญ่จากโดนน้ำพัดและจมน้ำ แนะใช้หลักป้องกัน “4 ห้าม 4 ให้”


วันพฤหัสบดีที่ 6 ตุลาคม 2565
ปลัด สธ. เผย พบผู้เสียชีวิตจากสถานการณ์น้ำท่วมสะสม 26 ราย ส่วนใหญ่จากโดนน้ำพัดและจมน้ำ แนะใช้หลักป้องกัน “4 ห้าม 4 ให้”
ปลัดกระทรวงสาธารณสุข เผย สถานการณ์น้ำท่วม ตั้งแต่ 15 ส.ค. ถึงขณะนี้ พบผู้เสียชีวิตสะสม 26 ราย ส่วนใหญ่โดนกระแสน้ำพัดและจมน้ำ แนะหลักป้องกันการจมน้ำ “4 ห้าม 4 ให้” รวมถึงขอให้ระมัดระวังโรคและภัยสุขภาพอื่น ๆ ที่เกิดในช่วงน้ำท่วม
ปลัดกระทรวงสาธารณสุข เผย สถานการณ์น้ำท่วม ตั้งแต่ 15 ส.ค. ถึงขณะนี้ พบผู้เสียชีวิตสะสม 26 ราย ส่วนใหญ่โดนกระแสน้ำพัดและจมน้ำ แนะหลักป้องกันการจมน้ำ “4 ห้าม 4 ให้” รวมถึงขอให้ระมัดระวังโรคและภัยสุขภาพอื่น ๆ ที่เกิดในช่วงน้ำท่วม เช่น ตาแดง โรคอุจจาระร่วง โรคฉี่หนู น้ำกัดเท้า อันตรายจากไฟดูด เหยียบของมีคม และสัตว์มีพิษกัดต่อย หากบาดเจ็บหรือเจ็บป่วยฉุกเฉินโทร 1669 ตลอด 24 ชั่วโมง
วันนี้ (6 ตุลาคม 2565) นายแพทย์โอภาส การย์กวินพงศ์ ปลัดกระทรวงสาธารณสุข กล่าวถึงสถานการณ์น้ำท่วมว่า ตั้งแต่วันที่ 15 สิงหาคม 2565 จนถึงปัจจุบัน พบผู้เสียชีวิตที่สัมพันธ์กับเหตุการณ์น้ำท่วมสะสม 26 ราย โดยมีสาเหตุจากถูกกระแสน้ำพัดขณะเดินเท้าหรือใช้รถ/เรือ และการจมน้ำถึง 23 ราย จึงขอให้ประชาชนยึดหลัก “4 ห้าม 4 ให้” โดย 4 ห้าม ได้แก่ 1.ห้ามหาปลาในช่วงน้ำไหลหลาก 2.ห้ามดื่มสุราแล้วลงเล่นน้ำ 3.ห้ามเดินผ่านหรือขับรถฝ่ากระแสน้ำท่วม เพราะระดับน้ำเพียง 6 นิ้ว ก็ทำให้รถเสียหลักและล้มได้ 4.ห้ามเด็กลงเล่นน้ำ เพราะอาจพลัดตกหรือถูกน้ำพัดได้ สำหรับ 4 ให้ ได้แก่ 1.ให้อพยพไปพื้นที่สูงและรีบออกจากพื้นที่กรณีเกิดน้ำท่วม 2.ให้สวมเสื้อชูชีพ หรือนำอุปกรณ์ที่ลอยน้ำได้ติดตัวไปด้วย 3.ให้เดินทางเป็นกลุ่ม เพื่อช่วยเหลือกันเวลาฉุกเฉิน และ 4.ให้ติดตามข้อมูลข่าวสารสภาพอากาศของกรมอุตุนิยมวิทยาอย่างใกล้ชิด และหากเกิดอุบัติเหตุขับรถตกน้ำ ขอให้คุมสติ ปลดเข็มขัดนิรภัย กรณีรถเพิ่งเริ่มจมน้ำ ให้ปลดล็อกประตู รีบลดกระจกลงหรือใช้ของแข็งทุบกระจกด้านข้างให้แตกหากรถจมน้ำทั้งคัน เปิดประตูไม่ได้ ให้ยกศีรษะเหนือน้ำ รอให้น้ำไหลเข้ามาจนเกือบเต็มจะเปิดประตูได้ง่ายขึ้นเมื่อออกจากรถได้แล้วปล่อยตัวให้ลอยขึ้นเหนือน้ำตามธรรมชาติ
นายแพทย์โอภาส กล่าวต่อว่า สำหรับสถานการณ์น้ำล้นตลิ่งและพายุโซนร้อนโนรู ปัจจุบันมีพื้นที่ได้รับผลกระทบ 19  จังหวัด สถานบริการสาธารณสุขได้รับผลกระทบสะสม 93 แห่ง สสจ. 1 แห่ง รพ. 7 แห่ง สสอ. 6 แห่ง รพ.สต. 79 แห่ง เปิดให้บริการปกติ 71 แห่ง เปิดบริการบางส่วน 16 แห่ง ปิด/ย้ายจุดบริการ 6 แห่ง ได้แก่ รพ.สต.ท่าช้าง และ รพ.สต.ปากดุก อ.หล่มสัก ตั้งจุดบริการบริเวณหน้าหมู่บ้าน, รพ.สต.มะกอก จ.มหาสารคาม ตั้งจุดบริการที่วัดจันทร์ประดิษฐ์ บ้านท่ามะกอก, รพ.สต.หนองเมือง รพ.สต.บัวชุม และรพ.สต.ท่ามะนาว จ.ลพบุรี ตั้งจุดบริการในหมู่บ้าน ได้จัดทีมปฏิบัติการด้านการแพทย์ออกให้บริการประชาชนรวม 211 ทีม ให้บริการตรวจรักษา 10,471 ราย ส่วนใหญ่เป็นโรคน้ำกัดเท้า โรคผิวหนัง เช่น แพ้ ผื่นคัน และโรคทางเดินหายใจ พบผู้มีภาวะเครียด 1,115 ราย เฉพาะจังหวัดศรีสะเกษพบผู้มีภาวะเครียดถึง 982 ราย และมีภาวะซึมเศร้าอีก 25 ราย ได้ให้การดูแลต่อเนื่องแล้ว
ทั้งนี้ ขอให้ประชาชนระมัดระวังโรคและภัยสุขภาพอื่น ๆ ที่จะเกิดในช่วงน้ำท่วม เช่น ไข้หวัด ตาแดง โรคอุจจาระร่วง อาหารเป็นพิษ โรคฉี่หนู น้ำกัดเท้า รวมถึงระวังอันตรายจากไฟดูด เหยียบของมีคม และสัตว์มีพิษกัดต่อย หากได้รับบาดเจ็บหรือเจ็บป่วยฉุกเฉิน สามารถโทรขอความช่วยเหลือได้ที่หมายเลข 1669 ตลอด 24 ชั่วโมง
************************** 6 ตุลาคม 2565

ที่มา : https://www.thaigov.go.th/news/contents/details/60133