รัฐบาลไทย-ข่าวทำเนียบรัฐบาล-​โฆษกรัฐบาลเผย รัฐบาลยินดี “เทนนิส” พาณิภัค วงศ์พัฒนกิจ ทำผลงานยอดเยี่ยมคว้าเหรียญทองรายการ ปารีส เวิลด์ เทควันโด กรังด์ปรีซ์ 


วันเสาร์ที่ 3 กันยายน 2565
พิมพ์
​โฆษกรัฐบาลเผย รัฐบาลยินดี “เทนนิส” พาณิภัค วงศ์พัฒนกิจ ทำผลงานยอดเยี่ยมคว้าเหรียญทองรายการ ปารีส เวิลด์ เทควันโด กรังด์ปรีซ์
โฆษกรัฐบาลเผย รัฐบาลยินดี “เทนนิส” พาณิภัค วงศ์พัฒนกิจ ทำผลงานยอดเยี่ยมคว้าเหรียญทองรายการ ปารีส เวิลด์ เทควันโด กรังด์ปรีซ์
วันนี้ (3 กันยายน 2565) นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผย  รัฐบาลยินดี “เทนนิส” พาณิภัค วงศ์พัฒนกิจ ทำผลงานยอดเยี่ยมคว้าเหรียญทองจากการแข่งขันเทควันโด เวิลด์กรังด์ปรีซ์ สนาม 2 รายการ ปารีส เวิลด์ เทควันโด กรังด์ปรีซ์
โฆษกประจำสำนักนายกรัฐมนตรีกล่าวว่า เทนนิส พาณิภัค ทำผลงานได้อย่างยอดเยี่ยม เข้าสู่รอบชิงชนะเลิศไปพบกับเมอร์ฟ ดินเซล จากตุรกี แชมป์ยุโรปปี 2022 โดยสามารถเอาชนะไป 2-0 ยก (6-0 และ 11-6) ทำให้คว้าเหรียญทองมาได้สำเร็จ โดยน้องเทนนิส ได้กลับมาเล่นในรุ่น 49 กก.หญิงอีกครั้ง หลังจากที่ก่อนหน้านี้ได้ไปเล่นในรุ่น 53 กก. หญิง โดยรุ่น 49 กก.หญิง เป็นรุ่นที่คว้าเหรียญทองจากโอลิมปิก 2020 ณ กรุงโตเกียว ประเทศญี่ปุ่นมาครองได้
รายการปารีส เวิลด์ เทควันโด กรังด์ปรีซ์ 2022 จัดขึ้นระหว่างวันที่ 2-4 กันยายน 2565 ณ กรุงปารีส ประเทศฝรั่งเศส เป็นรายการแข่งขันที่สำคัญ เพราะเป็นรายการแข่งขันเพื่อเก็บคะแนนสะสมคว้าโควตาไปแข่งขันโอลิมปิกเกมส์ 2024 ในอีก 2 ปีที่ประเทศฝรั่งเศส ซึ่งสนามนี้เป็นสนามที่ 2 สำหรับสนามถัดไปสนามที่ 3 แข่งขันกันที่เมืองแมนเชสเตอร์ สหราชอาณาจักร ระหว่างวันที่ 21-23 ตุลาคม 2565 นี้
“รัฐบาลยินดี และชื่นชมนักกีฬาที่อดทนฝึกฝน ท้าทายตนเอง พัฒนาศักยภาพจนเป็นที่ยอมรับสามารถเทียบเท่านักกีฬาระดับโลก โดยรัฐบาลพร้อมให้การส่งเสริมและผลักดันนักกีฬาไทยตามความถนัดและความสามารถให้พร้อมต่อการแข่งขันทุกประเภท โดยเฉพาะความสามารถจากนักกีฬาเยาวชนที่จะเป็นแรงบันดาลใจให้กับคนรุ่นใหม่ และขอร่วมส่งกำลังใจจากคนไทยทั้งประเทศไปยังนักกีฬาไทยทุกคน ในการทำศึกแข่งขันรายการอื่นๆ ในขณะนี้ด้วย” นายอนุชา กล่าว

ที่มา : https://www.thaigov.go.th/news/contents/details/58776