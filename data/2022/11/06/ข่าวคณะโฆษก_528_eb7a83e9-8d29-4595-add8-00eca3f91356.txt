รัฐบาลไทย-ข่าวทำเนียบรัฐบาล-ครม.เห็นชอบเพิ่มโอกาสของการขยายฐานเศรษฐกิจ สร้างงาน สร้างรายได้ให้ชุมชน ผ่อนผันใช้ประโยชน์พื้นที่ป่าชายเลน ต.คลองขุด 11 ไร่ จ.สตูล ให้ปลูกป่าทดแทน 20 เท่า พื้นที่ เกือบ 232ไร่ 


วันอังคารที่ 1 พฤศจิกายน 2565
พิมพ์
ครม.เห็นชอบเพิ่มโอกาสของการขยายฐานเศรษฐกิจ สร้างงาน สร้างรายได้ให้ชุมชน ผ่อนผันใช้ประโยชน์พื้นที่ป่าชายเลน ต.คลองขุด 11 ไร่ จ.สตูล ให้ปลูกป่าทดแทน 20 เท่า พื้นที่ เกือบ 232ไร่
ครม.เห็นชอบเพิ่มโอกาสของการขยายฐานเศรษฐกิจ สร้างงาน สร้างรายได้ให้ชุมชน ผ่อนผันใช้ประโยชน์พื้นที่ป่าชายเลน ต.คลองขุด 11 ไร่ จ.สตูล ให้ปลูกป่าทดแทน 20 เท่า พื้นที่ เกือบ 232ไร่ ดันเป็นเส้นทางแหล่งท่องเที่ยวเชิงอนุรักษ์
วันที่ 1 พฤศจิกายน 2565 น.ส.ทิพานัน ศิริชนะ รองโฆษกประจำสำนักนายกรัฐมนตรี กล่าวว่า  ที่ประชุมคณะรัฐมนตรีวันที่ 1 พฤศจิกายน 2565 มีมติเห็นชอบผ่อนผันยกเว้นการปฏิบัติตามมติคณะรัฐมนตรีเพื่อการขออนุญาตใช้พื้นที่ป่าชายเลนขององค์การบริหารส่วนจังหวัดสตูล ท้องที่ตำบลคลองขุด อำเภอเมืองสตูล จังหวัดสตูล 11 ไร่ 2 งาน 40 ตรว เพื่อดำเนินโครงการก่อสร้างถนนสายบ้านเขาจีน-บ้านโคกพยอม ตำลคลองขุด อำเภอเมืองสตูล จังหวัดสตูล ตามที่กระทรวงมหาดไทยเสนอมา
"ซึ่งถนนเส้นทางดังกล่าว ประชาชนใช้สัญจรไปมา เนื่องจากเป็นเส้นทางลัดดั้งเดิม ที่มีมาก่อนปี 2521  ต่อมาได้มีการโอนมาที่กรมทางหลวงชนบท ก่อนที่จะโอนมาที่ องค์กรปกครองส่วนท้องถิ่น เทศบาลคลองขุด ซึ่งได้มีแผนสร้างถนนเพิ่มเติม เป็นถนนลาดยาง ผิวทางแอสฟัลต์ ระยะทาง 578 เมตร จากระยะทางรวมระยะทางทั้งหมด 1,546 เมตร ซึ่งเมื่อได้มีการสำรวจพื้นที่โครงการแล้วพบว่า มีสภาพเป็นถนนลูกรังที่ไม่มีสภาพเป็นป่าชายเลน แต่อยู่ในเขตป่าชายเลน ตามมติครม. 15.ธ.ค.2530 , 23 ก.ค. 2534 , 22 ส.ค. 43 และ 17 ต.ค. 43  จึงต้องเสนอขออนุญาตใช้พื้นที่ป่าชายเลนดังกล่าว" น.ส. ทิพานัน กล่าว
น.ส. ทิพานัน กล่าวว่า การขออนุญาติสร้างได้มีการจัดทำ EIA แล้ว และผ่านการเห็นชอบรายงาน EIA ของโครงการแล้วเมื่อวันที่ 1 กพ 62  ที่ผ่านมาแล้ว  รวมถึงทางองค์การบริหารส่วนจังหวัดสตูลจะดำเนินการปลูกป่าชายเลนทดแทน จำนวน 20 เท่า ของพื้นที่ดังกล่าว หรือคิดเป็นเนื้อที่ 231.9 ไร่ ด้วย
น.ส.ทิพานัน กล่าวว่า โครงการปรับปรุงนี้จะช่วยรองรับการเดินทางของนักท่องเที่ยว และเพิ่มโอกาสของการขยายฐานเศรษฐกิจในพื้นที่เทศบาลตกบลคลองขุด และเทศบาลเมืองสตูล รวมทั้งช่วยกระตุ้นให้เกิดการพัฒนาเศรษฐกิจฐานรากที่มั่นคงและยั่งยืน โดยมีแผนดำเนินโครงการปรับปรุงภูมิทัศน์แหล่งท่องเที่ยว ถ้ำเขาจีน รวมถึงการพัฒนาแหล่งท่องเที่ยวเชิงอนุรักษ์ทรัพยากรธรรมชาติ และสิ่งแวดล้อม ซึ่งจะก่อให้เกิดการสร้างงาน สร้างรายได้ให้กับคนในหมู่บ้านและชุมชนในอนาคตได้

ที่มา : https://www.thaigov.go.th/news/contents/details/61116