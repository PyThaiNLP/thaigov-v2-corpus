รัฐบาลไทย-ข่าวทำเนียบรัฐบาล-สั่งทุกเหล่าทัพ หนุนเสริมรัฐบาล และ กทม.ช่วยวิกฤตน้ำท่วม กำชับเร่งเปิดทางน้ำ ดูแลวัดโรงเรียน และเสริมรถรับส่งประชาชน


วันจันทร์ที่ 12 กันยายน 2565
สั่งทุกเหล่าทัพ หนุนเสริมรัฐบาล และ กทม.ช่วยวิกฤตน้ำท่วม กำชับเร่งเปิดทางน้ำ ดูแลวัดโรงเรียน และเสริมรถรับส่งประชาชน
โฆษก กห. กล่าวถึง สถานการณ์ฝนตกหนักสะสมต่อเนื่องในหลายพื้นที่ทั่วประเทศจากมรสุมพาดผ่าน เกิดมวลน้ำสะสมจำนวนมากไหลลงพื้นที่ต่ำและแม่น้ำสายหลัก
ประกอบกับเขตเมืองที่ขยายตัวทับเส้นทางระบายน้ำ และเกิดการอุดตันของระบบระบายน้ำ เป็นเหตุให้พื้นที่ต่ำชุมชนเขตเมือง รวมทั้งพื้นที่ขวางเส้นทางระบายน้ำและพื้นที่ต่ำริมลำน้ำสายหลักได้รับผลกระทบหลายพื้นที่จังหวัด รวมทั้ง กรุงเทพมหานครและปริมณฑล
กห.โดยทุกเหล่าทัพ ยังคงความสนับสนุนรัฐบาล ตามสั่งการของ พล.อ.ประยุทธ์ จันทร์โอชา รมว.กห. โดยกระจายกำลังพล เครื่องมือช่าง ยานพาหนะ ทั้งรถและเรือ อากาศยานไร้คนขับ เครื่องสูบน้ำและเรือดันน้ำ รวมทั้งชุดกู้ภัยและชุดแพทย์เคลื่อนที่ เข้าไปเสริมทำงานร่วมกับ หน่วยงานหลักโดยกรมป้องกันและบรรเทาสาธารณภัยของแต่ละจังหวัดและจิตอาสา ช่วยเหลือประชาชนในหลายพื้นที่ ทั้งพื้นที่วิกฤตที่น้ำป่าไหลหลากเกิดน้ำท่วมฉับพลัน พื้นที่เขตเมืองและชุมชนที่น้ำท่วมขังสูง เส้นทางที่ถูกตัดขาด บ้านเรือนประชาชนที่ชำรุดเสียหาย
โดยทุกเหล่าทัพ ที่มีหน่วยทหารในพื้นที่ ยังคงกระจายกำลังและเสริมกำลังเข้าไปช่วยเหลือประชาชนในพื้นที่วิกฤตและพื้นที่ที่ได้รับความเสียหาย ทั้งการแจ้งเตือน ช่วยยกของขึ้นที่สูง อพยพประชาชนจากพื้นที่เสี่ยงเข้าพื้นที่ปลอดภัย การแจกสิ่งของบรรเทาทุกข์และจัดชุดแพทย์เคลื่อนที่เข้าดูแลประชาชนที่ยังอยู่ในพื้นที่ การจัดชุดครัวเคลื่อนที่และจัดทำอาหารกระจายแจกจ่าย การบรรจุกระสอบทรายจัดทำคันกั้นน้ำ การเปิดทางน้ำและเร่งระบายน้ำจากพื้นที่น้ำท่วมขังลงแม่น้ำสายหลัก การลอกสวะที่ขวางอุดตันทางน้ำในพื้นที่ การซ่อมแซมถนนที่ถูกตัดขาด เป็นต้น
สำหรับพื้นที่ กรุงเทพมหานคร และปริมณฑล พล.อ.ประยุทธ์’ รมว.กห. ได้สั่งการเพิ่มเติมให้ทุกเหล่าทัพ ยังคงเกาะติดเฝ้าระวังสถานการณ์น้ำและสภาพอากาศต่อเนื่อง โดยเฉพาะให้สนับสนุน กทม. เร่งลอกสวะจำนวนมากที่อุดตันทางน้ำ ทั้งช่องและท่อระบายน้ำตามถนน รวมถึงเศษสวะที่ขวางทางน้ำคูคลองและประตูระบายน้ำ เพื่อเร่งระบายน้ำลงลำนำ้สายหลัก และขอให้เข้าไปช่วยดูแลศาสนสถานและโรงเรียนที่ได้รับผลกระทบ รวมทั้งให้แบ่งมอบพื้นที่ จัดยานพาหนะเข้าเสริมรถสาธารณะ อำนวยความสะดวกกระจายรับส่งประชาชนจากระบบขนส่งสาธารณะเข้าพื้นที่

ที่มา : https://www.thaigov.go.th/news/contents/details/59132