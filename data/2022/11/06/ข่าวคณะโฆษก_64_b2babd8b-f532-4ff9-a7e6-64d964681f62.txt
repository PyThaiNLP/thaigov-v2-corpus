รัฐบาลไทย-ข่าวทำเนียบรัฐบาล-โฆษกรัฐบาลเผย รัฐบาลให้ความสำคัญการพัฒนาคุณภาพชีวิตแรงงานนอกระบบ พร้อมเสริมสร้างการคุ้มครองสิทธิและสวัสดิการให้ครอบคลุม


วันอังคารที่ 6 กันยายน 2565
พิมพ์
โฆษกรัฐบาลเผย รัฐบาลให้ความสำคัญการพัฒนาคุณภาพชีวิตแรงงานนอกระบบ พร้อมเสริมสร้างการคุ้มครองสิทธิและสวัสดิการให้ครอบคลุม
โฆษกรัฐบาลเผย รัฐบาลให้ความสำคัญการพัฒนาคุณภาพชีวิตแรงงานนอกระบบ พร้อมเสริมสร้างการคุ้มครองสิทธิและสวัสดิการให้ครอบคลุม
นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า รัฐบาลมีความมุ่งมั่นตั้งใจที่จะดูแลและส่งเสริมแรงงานนอกระบบที่เป็นแรงงานกลุ่มใหญ่ของประเทศให้ได้รับสิทธิ การคุ้มครอง และสวัสดิการ อย่างเหมาะสมและครอบคลุม
โฆษกประจำสำนักนายกรัฐมนตรี กล่าวว่า จากการประชุมคณะกรรมการบริหารจัดการแรงงานนอกระบบแห่งชาติ (คนช.) ครั้งที่ 1/2565 เมื่อวันที่ 29 สิงหาคม 2565 ซึ่งมี พลเอก ประวิตร วงษ์สุวรรณ รองนายกรัฐมนตรี เป็นประธาน ที่ประชุมเห็นความสำคัญของการพัฒนาคุณภาพชีวิตและคุ้มครองแรงงานนอกระบบ เพื่อให้แรงงานนอกระบบได้รับการคุ้มครองและมีคุณภาพชีวิตที่ดีขึ้น โดยกฎหมายแรงงานที่มีอยู่ยังมีส่วนที่ไม่ครอบคลุม และไม่สอดรับกับสถานการณ์ในปัจจุบันที่มีการจ้างงานรูปแบบใหม่ ๆ ทำให้สิทธิ การคุ้มครอง และสวัสดิการของแรงงานนอกระบบยังมีความไม่เหมาะสม รัฐบาลโดยกระทรวงแรงงานจึงมีความมุ่งมั่นตั้งใจที่จะดูแลและส่งเสริมคุ้มครองแรงงานนอกระบบให้มีประสิทธิภาพมากขึ้น
ทั้งนี้ ที่ประชุมฯ ได้หารือถึงแนวทางที่จะทำให้แรงงานนอกระบบได้รับการพัฒนาทักษะ ส่งเสริมการประกอบอาชีพ ได้รับความคุ้มครองและมีหลักประกันจากการทำงานเพิ่มมากขึ้น รวมทั้งพัฒนาระบบฐานข้อมูลและเสริมสร้างเครือข่ายการทำงานเกี่ยวกับแรงงานนอกระบบให้เข้มแข็งยิ่งขึ้น โดยที่ประชุมฯ ได้พิจารณาให้ความเห็นชอบ (ร่าง) แผนปฏิบัติการด้านการบริหารจัดการแรงงานนอกระบบ พ.ศ. 2566 – 2570 พร้อมมุ่งมั่นที่จะนำแผนปฏิบัติการฯ ไปสู่การปฏิบัติ โดยรองนายกรัฐมนตรีได้กำชับให้รายงานผลความคืบหน้าทุกเดือน และยังให้กระทรวงแรงงาน เร่งผลักดันร่างพระราชบัญญัติส่งเสริมการพัฒนาคุณภาพชีวิตและคุ้มครองแรงงานนอกระบบ พ.ศ. …. ให้มีผลบังคับใช้โดยเร็ว
โฆษกประจำสำนักนายกรัฐมนตรีกล่าวเพิ่มเติมว่า กระทรวงแรงงานยังได้เตรียมความพร้อมรองรับการบังคับใช้กฎหมายว่าด้วยการส่งเสริมการพัฒนาคุณภาพชีวิตและคุ้มครองแรงงานนอกระบบ ได้แก่ การปรับปรุงโครงสร้างองค์กรให้สอดรับกับภารกิจตามกฎหมาย การพัฒนาบุคลากรให้มีประสิทธิภาพและเพียงพอ การพัฒนาระบบสารสนเทศ เพื่ออำนวยความสะดวกการให้บริการประชาชน และการเร่งรัดประชาสัมพันธ์สร้างการรับรู้ให้กับประชาชน
“รัฐบาลให้ความสำคัญกับการดูแลผู้ใช้แรงงานมาโดยตลอด แรงงานคือผู้ที่มีส่วนช่วยการพัฒนาของประเทศ การดูแลแรงงานจึงเป็นข้อปฏิบัติพื้นฐานที่รัฐบาลให้ความสำคัญ รัฐบาลจึงขอเชิญชวนให้มาลงทะเบียนแรงงานนอกระบบ ให้มีฐานข้อมูลในการกำหนดนโยบายช่วยเหลือและเยียวยาแรงงานได้อย่างครอบคลุมมีประสิทธิภาพมากขึ้น” นายอนุชาฯ กล่าว

ที่มา : https://www.thaigov.go.th/news/contents/details/58870