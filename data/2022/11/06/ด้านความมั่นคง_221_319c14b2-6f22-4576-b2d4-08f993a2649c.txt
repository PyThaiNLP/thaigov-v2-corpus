รัฐบาลไทย-ข่าวทำเนียบรัฐบาล-รองปลัด มท. นำข้าราชการร่วมทำกิจกรรมจิตอาสาบรรจุกระสอบทรายป้องกันน้ำท่วม เนื่องในวันคล้ายวันสวรรคต รัชกาลที่ 9 13 ตุลาคม 2565


วันพุธที่ 12 ตุลาคม 2565
พิมพ์
รองปลัด มท. นำข้าราชการร่วมทำกิจกรรมจิตอาสาบรรจุกระสอบทรายป้องกันน้ำท่วม เนื่องในวันคล้ายวันสวรรคต รัชกาลที่ 9 13 ตุลาคม 2565
รองปลัด มท. นำข้าราชการร่วมทำกิจกรรมจิตอาสาบำเพ็ญสาธารณประโยชน์บรรจุกระสอบทรายป้องกันน้ำท่วม เนื่องในวันคล้ายวันสวรรคต พระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร 13 ตุลาคม 2565
วันนี้ (12 ต.ค. 65) เวลา 13.40 น. ที่สวนป่าเฉลิมพระเกียรติ ใต้สะพานสาทร (สะพานตากสิน) เขตคลองสาน กรุงเทพฯ นายสุทธิพงษ์ จุลเจริญ ปลัดกระทรวงมหาดไทย มอบหมายให้ นายพรพจน์ เพ็ญพาส รองปลัดกระทรวงมหาดไทย หัวหน้ากลุ่มภารกิจด้านกิจการความมั่นคงภายใน เป็นประธานกิจกรรมจิตอาสาบำเพ็ญสาธารณประโยชน์ เนื่องในวันคล้ายวันสวรรคต พระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร 13 ตุลาคม 2565 โดยมี นายกฤษณะ พินิจ ผู้อำนวยการสำนักพัฒนาและส่งเสริมการบริหารราชการจังหวัด นายชัยรัตน์ แก้วเพียงเพ็ญ หัวหน้าสำนักงานคณะกรรมการมาตรฐานการบริหารงานบุคคลส่วนท้องถิ่น ผู้เชี่ยวชาญ ผู้อำนวยการกลุ่มงาน ข้าราชการ เจ้าหน้าที่สำนักงานปลัดกระทรวงมหาดไทย และกรุงเทพมหานคร จำนวนกว่า 100 คน ร่วมกิจกรรม
โอกาสนี้ นายพรพจน์ เพ็ญพาส รองปลัดกระทรวงมหาดไทย นำจิตอาสาพระราชทานร่วมบรรจุกระสอบทราย จำนวนกว่า 500 ถุง ส่งมอบให้กับกรุงเทพมหานครเพื่อใช้ประโยชน์ในการป้องกันน้ำท่วมเขตพื้นที่กรุงเทพมหานคร
นายพรพจน์ เพ็ญพาส รองปลัดกระทรวงมหาดไทย กล่าวว่า กิจกรรมจิตอาสาบำเพ็ญสาธารณประโยชน์ในการบรรจุกระสอบทรายป้องกันน้ำท่วมเขตพื้นที่กรุงเทพมหานครในครั้งนี้ เป็นการแสดงออกถึงความจงรักภักดีและน้อมสำนึกในพระมหากรุณาธิคุณของพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร ที่ได้พระราชทานหลักการสำคัญในการทำงานและใช้ชีวิตร่วมกัน นั่นคือ “รู้ รัก สามัคคี” ซึ่งในขณะนี้ พื้นที่กรุงเทพมหานคร กำลังเผชิญสถานการณ์น้ำท่วมจากภาวะน้ำทะเลหนุน และฝนตกหนักในพื้นที่ ส่งผลกระทบต่อพี่น้องประชาชนที่อาศัยบริเวณริมแม่น้ำเจ้าพระยา ซึ่งกิจกรรมในครั้งนี้มีส่วนช่วยในการบรรเทาและลดผลกระทบให้กับประชาชน ซึ่งถือเป็นกิจกรรมตามแนวพระราชดำริของพระบาทสมเด็จพระเจ้าอยู่หัวที่ได้พระราชทานโครงการจิตอาสาพระราชทาน “เราทำความ ดี ด้วยหัวใจ” ด้วยทรงมุ่งหวังให้พสกนิกรทุกหมู่เหล่ามีความสมัครสมาน สามัคคี ร่วมมือร่วมใจประกอบกิจกรรมสาธารณะเพื่อประโยชน์สุขของชุมชนส่วนรวมโดยไม่หวังสิ่งตอบแทนเพื่อให้เกิดความรักความผูกพันใน 4 สถาบันหลักของชาติ คือ สถาบันชาติ สถาบันศาสนา สถาบันพระมหากษัตริย์ และประชาชน
“เนื่องในโอกาสวันคล้ายวันสวรรคต พระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร 13 ตุลาคม 2565 ขอเชิญชวนคนไทยทุกหมู่เหล่า ร่วมกันน้อมนำพระบรมราโชวาทและโครงการอันเนื่องมาจากพระราชดำริด้านต่าง ๆ โดยเฉพาะอย่างยิ่งหลักปรัชญาของเศรษฐกิจพอเพียง มาประยุกต์ใช้ในการดำรงชีวิตประจำวัน เพื่อให้เกิดการพัฒนาคุณภาพชีวิตอย่างรอบด้าน และเพื่อเป็นการร้อยรวมพลังแห่งความดีอันเป็นกุศลอันยิ่งใหญ่ จึงขอเชิญชวนทุกท่านได้ร่วมกันทำความดีในรูปแบบและวิธีการที่เหมาะสม เพื่อเป็นการปฏิบัติบูชาถวายเป็นพระราชกุศลแด่พระผู้เป็นที่รักของพวกเราคนไทยทุกคน” นายพรพจน์ฯ กล่าวเพิ่มเติม

ที่มา : https://www.thaigov.go.th/news/contents/details/60400