รัฐบาลไทย-ข่าวทำเนียบรัฐบาล-อสส.-ผบ.ตร.ออสซี่ เปิดโต๊ะเจรจา รัฐมนตรีว่าการกระทรวงยุติธรรม ถกแนวทางร่วมมือปราบยาเสพติด - อาชญากรข้ามชาติ แลกเปลี่ยนเทคโนโลยีความรู้เพื่อหาทางป้องกัน


วันศุกร์ที่ 30 กันยายน 2565
พิมพ์
อสส.-ผบ.ตร.ออสซี่ เปิดโต๊ะเจรจา รัฐมนตรีว่าการกระทรวงยุติธรรม ถกแนวทางร่วมมือปราบยาเสพติด - อาชญากรข้ามชาติ แลกเปลี่ยนเทคโนโลยีความรู้เพื่อหาทางป้องกัน
อสส.-ผบ.ตร.ออสซี่ เปิดโต๊ะเจรจา รัฐมนตรีว่าการกระทรวงยุติธรรม ถกแนวทางร่วมมือปราบยาเสพติด - อาชญากรข้ามชาติ แลกเปลี่ยนเทคโนโลยีความรู้เพื่อหาทางป้องกัน ต่างชาติชมประมวลกม.ใหม่วิธีการเข้าตาชาวโลก
เมื่อวันที่ 30 กันยายน 2565 ที่กรุงแคนเบอร์รา ออสเตรเลีย นายสมศักดิ์ เทพสุทิน รมว.ยุติธรรม พร้อมด้วย นายวิชัย ไชยมงคล เลขาธิการ ป.ป.ส. นายมนตรี ศิลป์มหาบัณฑิต ผู้พิพากษาศาลอุทธรณ์ประจำสำนักประธานศาลฎีกา สำนักงานศาลยุติธรรม พล.ต.ท.พรชัย เจริญวงศ์ รักษาราชการแทนรอง ผบช.ปส. พ.อ. บุรี บุญธรรม รอง ผอ.สำนักปฏิบัติการข่าว ศูนย์รักษาความปลอดภัย กองบัญชาการกองทัพไทย และนายอภิชาติ ใจงาม นักวิชาการ กรมศุลกากร ได้เดินทางเข้าหารือกับ นายมาร์ค เดรย์ฟัส อัยการสูงสุด ออสเตรเลีย และนายรีซ พี เคอร์ชอว์ ผู้บัญชาการตำรวจสหพันธ์ออสเตรเลีย (AFP) ที่ทำเนียบรัฐบาล รวมถึงได้เยี่ยมชมสำนักงานใหญ่ตำรวจสหพันธ์ออสเตรเลีย (AFP HQs) และศูนย์ฝึกอบรมระหว่างประเทศมาจูรา ของ AFP ซึ่งเป็นสถาบันที่มีหลักสูตรการฝึกอบรมที่หลากหลายและถูกออกแบบสำหรับเจ้าหน้าที่ตำรวจท้องที่ และตำรวจที่จะไปประจำการต่างประเทศในภูมิภาคเอเชียและแปซิฟิก
นายมาร์ค กล่าวว่า ขอบคุณความร่วมมือที่ดีระหว่างทั้งสองประเทศทั้งการปราบอาชญากรรมและยาเสพติด โดยเราเห็นว่าประมวลกฎหมายยาเสพติดใหม่ของไทย ที่เพิ่มมาตรการยึดทรัพย์ เป็นเรื่องน่าทึ่ง เพราะปีที่ผ่านมาเราทราบว่า สามารถยึดอายัดทรัพย์ได้ถึง 10,000 ล้านบาท ถือเป็นพัฒนาการตั้งแต่เริ่มต้นของรัฐบาลนี้ ในส่วนของการแจ้งเบาะแสและการมีเงินรางวัลจากการยึดทรัพย์นั้น เป็นเรื่องที่ทางออสเตรเลียเซอร์ไพร์สมาก เพราะออสเตรเลียแม้จะมีการยึดทรัพย์แต่ไม่ได้มีรางวัลนำจับให้เจ้าหน้าที่และผู้แจ้งเบาะแส แต่จะนำเงินไปพัฒนาเทคโนโลยี และช่วยประเทศในภูมิภาคเพื่อทำงานร่วมกันในด้านนี้ การมีเงินรางวัลทำให้การจ่ายเงินใต้โต๊ะของกลุ่มค้ายาจะยากขึ้น ซึ่งพวกเราเห็นด้วย
นายมาร์ค ยังกล่าวว่า สำหรับในเรื่องของความร่วมมือระหว่างออสเตรเลียกับไทย ที่ผ่านมาเราได้ส่งเครื่องมือและอุปกรณ์ต่างๆ ที่ใช้พิสูจน์สารเสพติดที่ทันสมัย ซึ่งมีมูลค่า 52 ล้านบาทให้ ซึ่งเป็นเงินที่ยึดจากผู้ค้ายามาสนับสนุนประเทศต่างๆ  และจากนี้ทางไทยต้องการแลกเปลี่ยนข้อมูลต่างๆ เช่น ข้อมูลพ่อค้ายา สารเคมี สารตั้งต้นที่ผลิตเป็นยาเสพติด เพราะนักเคมีของผู้ค้า พัฒนาการผลิตและมีสูตรทำยาใหม่ๆอยู่ตลอด ซึ่งนิติวิทยาศาสตร์ของออสเตรเลีย ที่ได้ตรวจสอบสารตั้งต้นและเคมีหลัก พร้อมจะถ่ายทอดให้ความรู้แลกเปลี่ยนกัน ซึ่งทางออสเตรเลียจะส่งเจ้าหน้าที่คนสำคัญไปร่วมงาน ขอให้มั่นใจได้ว่าไทยได้รับความเชื่อมั่นจากออสเตรเลียอย่างแน่นอน
ด้านนายสมศักดิ์ กล่าวว่า สำหรับ นายมาร์ค เป็นอัยการสูงสุดและเลขาฯครม. รวมทั้งเคยเป็น รัฐมนตรีหลายกระทรวง เป็นกรรมาธิการอีกหลายคณะ เป็นสมาชิกพรรคแรงงาน ถือว่าเป็นคนที่เก่งมาก ซึ่งอัยการสูงสุดของออสเตรเลียนั้น เป็นหน่วยงานที่กำกับดูแลตำรวจ ควบคุมไปทุกรัฐ 6 รัฐ โดยตนได้พูดคุยกับทั้ง 2 ท่าน ในเรื่องการปราบปรามยาเสพติด และขอบคุณที่ออสเตรเลียให้ความร่วมมือกับเรามาเป็นอย่างดี สนับสนุนเทคโนโลยี และแลกเปลี่ยนข้อมูลต่างๆกับไทย ซึ่งข้อมูลที่เราได้มาจะไม่ได้เก็บไว้คนเดียว แต่จะถ่ายทอดไปให้กับกลุ่มพันธมิตร 6 ประเทศลุ่มน้ำโขงด้วย เพราะเราไม่ได้ทำเพื่อใครคนใดคนหนึ่ง แต่ทำเพื่อคนทั้งโลก ดังนั้นมีอะไรก็ต้องแบ่งกัน ทั้งนี้ต้องขอบคุณการสนับสนุนด้านต่างๆ และความเชื่อมั่นต่อไทยในการป้องกันและปราบปรามยาเสพติด จากนี้เราจะทำงานให้หนักขึ้นเพื่อประสิทธิภาพสูงสุด ขอให้มั่นใจว่าไทยให้ความสำคัญในการปราบปรามยาเสพติด

ที่มา : https://www.thaigov.go.th/news/contents/details/59868