รัฐบาลไทย-ข่าวทำเนียบรัฐบาล-รมต.อนุชา ชี้ผู้นำท้องถิ่น มีส่วนกำหนดทิศทางการพัฒนาการเมืองระดับพื้นที่ ชูความคิด “ท้องถิ่นนิยม” ให้เกิดการพัฒนาทุกมิติ


วันศุกร์ที่ 9 กันยายน 2565
พิมพ์
รมต.อนุชา ชี้ผู้นำท้องถิ่น มีส่วนกำหนดทิศทางการพัฒนาการเมืองระดับพื้นที่ ชูความคิด “ท้องถิ่นนิยม” ให้เกิดการพัฒนาทุกมิติ
รมต.อนุชา ชี้ผู้นำท้องถิ่น มีส่วนกำหนดทิศทางการพัฒนาการเมืองระดับพื้นที่ ชูความคิด “ท้องถิ่นนิยม” ให้เกิดการพัฒนาทุกมิติ
วันนี้ (9 กันยายน 2565) เวลา 09.00 น. ณ โรงแรมเจ้าพระยาธาราริเวอร์ไซด์ อ.เมือง จ.ชัยนาท นายอนุชา นาคาศัย รัฐมนตรีประจำสำนักนายกรัฐมนตรี เดินทางลงพื้นที่ เป็นประธานเปิดโครงการสัมมนาแนวทางการพัฒนาการเมือง ซึ่งจัดขึ้นโดยองค์การบริหารส่วนจังหวัดชัยนาท เพื่อเป็นการระดมความคิดเห็น แลกเปลี่ยนเรียนรู้ในการพัฒนาการเมืองท้องถิ่นให้มีศักยภาพ สร้างการมีส่วนร่วมในชุมชน โดยมี นายนที มนตริวัต รองผู้ว่าราชการจังหวัดชัยนาท นายอนุสรณ์ นาคาศัย นายกองค์การบริหารส่วนจังหวัดชัยนาท ผู้บริหาร สมาชิก และเจ้าหน้าที่ส่วนท้องถิ่น รวมถึงผู้นำชุมชนและประชาชนเข้าร่วมกว่า 200 คน
การสัมมนาครั้งนี้มีส่วนช่วยให้ผู้นำท้องถิ่นและประชาชนในพื้นที่ได้มีส่วนร่วมในการพัฒนาบริบทด้านต่าง ๆ ของเมืองชัยนาท ผ่านการระดมความคิดเห็น แลกเปลี่ยนเรียนรู้ประสบการณ์เรื่องการเมือง การปกครอง การประชุมสภาท้องถิ่น เพื่อนำข้อสรุปที่ได้จากการสัมมนาไปพัฒนาและเพิ่มประสิทธิภาพการปฏิบัติงานแก่สมาชิกสภาองค์กรปกครองส่วนท้องถิ่น เจ้าหน้าที่ท้องถิ่น ผู้นำท้องถิ่น ผู้นำชุมชนและประชาชนในพื้นที่ จ.ชัยนาท อีกทั้งยังเพิ่มพูนความรู้ด้านวิถีชีวิตการเมืองแบบประชาธิปไตย การปฏิรูปการเมือง และการพัฒนาเมืองควบคู่กับการพัฒนาเศรษฐกิจ ภายใต้ปรัชญา “เศรษฐกิจพอเพียง”
รัฐมนตรีประจำสำนักนายกรัฐมนตรี กล่าวย้ำว่า ขอให้ผู้บริหารท้องถิ่นดึงเอามิติทางการเมืองที่ดีและเป็นประโยชน์ต่อบ้านเมืองมาใช้ในการปฏิบัติงาน โดยคำนึงถึงประชาชนส่วนรวมเป็นหลัก เพื่อเสริมสร้างความเข้มแข็งให้ท้องถิ่นมีศักยภาพ ประชาชนอยู่ดีมีสุข โดยดึงเอาความเป็นท้องถิ่นนิยมมากระตุ้นให้เกิดการพัฒนาทุกด้าน ทั้งนี้ ขอให้องค์กรปกครองส่วนท้องถิ่นในพื้นที่จับมือกันเพื่อผลิตนโยบายที่เป็นประโยชน์ สร้างการเปลี่ยนแปลงให้เกิดขึ้นเพื่ออนาคตลูกหลานชาวชัยนาทในภายภาคหน้า ให้สมกับที่ได้รับความไว้วางใจจากประชาชนที่ได้เลือกให้เข้ามาทำหน้าที่แทนตามระบอบประชาธิปไตย

ที่มา : https://www.thaigov.go.th/news/contents/details/59063