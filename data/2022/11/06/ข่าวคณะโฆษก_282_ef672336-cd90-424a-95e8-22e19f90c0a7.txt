รัฐบาลไทย-ข่าวทำเนียบรัฐบาล-รองนายกฯ อนุทิน มั่นใจ ไทยเป็นเจ้าภาพจัด โมโตจีพี 30 ก.ย.-2 ต.ค. ช่วยกระตุ้นเศรษฐกิจในช่วงการแข่งขันพร้อมสร้างแรงส่งภาคการท่องเที่ยวผ่านกิจกรรมโปรโมตซอฟต์พาวเวอร์


วันพฤหัสบดีที่ 29 กันยายน 2565
พิมพ์
รองนายกฯ อนุทิน มั่นใจ ไทยเป็นเจ้าภาพจัด โมโตจีพี 30 ก.ย.-2 ต.ค. ช่วยกระตุ้นเศรษฐกิจในช่วงการแข่งขันพร้อมสร้างแรงส่งภาคการท่องเที่ยวผ่านกิจกรรมโปรโมตซอฟต์พาวเวอร์
รองนายกฯ อนุทิน มั่นใจ ไทยเป็นเจ้าภาพจัด โมโตจีพี 30 ก.ย.-2 ต.ค. ช่วยกระตุ้นเศรษฐกิจในช่วงการแข่งขันพร้อมสร้างแรงส่งภาคการท่องเที่ยวผ่านกิจกรรมโปรโมตซอฟต์พาวเวอร์ทั้งมวยไทย อาหาร สถานที่ท่องเที่ยวในจังหวะเหมาะสมก่อนเข้าสู่ไฮซีซัน
วันที่ 29 กันยายน 2565 น.ส.ไตรศุลี ไตรสรณกุล รองโฆษกประจำสำนักนายกรัฐมนตรี กล่าวว่า นายอนุทิน ชาญวีรกูล รองนายกรัฐมนตรีและรมว.สาธารณสุข ได้รับรายงานเกี่ยวกับการเตรียมพร้อมของหน่วยงานที่เกี่ยวข้องทั้งภาครัฐ และเอกชนผู้สนับสนุน สำหรับการแข่งขันจักรยานยนต์ชิงแชมป์โลก รายการโมโตจีพี สนามประเทศไทย รายการโออาร์ ไทยแลนด์กรังด์ปรีซ์ 2022 ที่การแข่งขันจะมีขึ้นในวันที่ 30 ก.ย -2 ต.ค. นี้ ที่สนามช้างฯ เซอร์กิต จ.บุรีรัมย์ โดยขณะนี้มีความพร้อมในทุกด้าน และนักแข่งต่างเดินทางถึงสนามแข่งขันแล้ว
ทั้งนี้ นายอนุทิน จะเดินทางไปเป็นประธานเปิดการแข่งขัน และมอบรางวัลแก่ผู้ชนะในสนามประเทศไทย ในวันอาทิตย์ ที่ 2 ต.ค. 65 โดยมีกำหนดการตรวจเยี่ยมการจัดแสดงกิจกรรมของหน่วยงานภาครัฐและเอกชนที่ให้การสนับสนุนด้วย
น.ส.ไตรศุลี กล่าวว่า รองนายกรัฐมนตรีแสดงความมั่นใจว่าการเป็นเจ้าภาพจัดการแข่งขันจักรยานยนต์ชิงแชมป์โลก จะเป็นแรงกระตุ้นทางเศรษฐกิจในช่วงที่ประเทศอยู่ในการฟื้นฟูหลังการแพร่ระบาดของโควิด19  โดยจะส่งผลต่อเศรษฐกิจทั้งในระยะสั้นจากการเดินทางเข้ามาชมการแข่งขันของนักท่องเที่ยวทั้งไทยและต่างชาติ เกิดการใช้จ่ายในส่วนของโรงแรม ที่พัก ร้านอาหารและสถานที่ท่องเที่ยวในจังหวัดที่จัดการแข่งขันและจังหวัดใกล้เคียง เกิดเม็ดเงินกระจายลงไปถึงท้องถิ่น
สำหรับผลต่อการท่องเที่ยวในระยะยาวนั้น การท่องเที่ยวแห่งประเทศไทย (ททท.) ได้เตรียมแผนงานและจัดกิจกรรมการโปรโมตประเทศไทยเพื่อดึงดูดนักท่องเที่ยวจากทั่วโลกผ่านการเป็นเจ้าภาพจัดการแข่งขันในครั้งนี้  อาทิ การร่วมกับ ดอร์นา สปอร์ต เจ้าของลิขสิทธิ์การจัดการแข่งขันรถจักรยานยนต์ชิงแชมป์โลกนำนักแข่งในรายการโมโตจีพี มาลงนวมซ้อมมวยไทยเมื่อสร้างไวรัลประชาสัมพันธ์ ในธีมส่งเสริมการท่องเที่ยวของไทยผ่านศิลปะแม่ไม้มวยไทยที่เวทีมวยราชดำเนิน  ซึ่งจะมีการเผยแพร่ไวรัลผ่านช่องทางต่างๆ ไปยังผู้ชมกว่า 800 ล้านคน ใน  207 ประเทศ ในช่วงสุดสัปดาห์นี้
นอกจากนี้ ในช่วงวันการแข่งขัน ททท. ได้เปิดพาวิลเลียน Amazing Thailand Festival at ThaiGP ให้บริการข้อมูลการท่องเที่ยวไทยแก่นักท่องเที่ยวทั้งไทยและต่างชาติ จัดกิจกรรมเป็นโซนต่างๆ อาทิ โซนเที่ยวไทย 5 ภาค โซน Sport Event มีกิจกรรมกีฬาในรูปแบบเกม Interactive
“รัฐบาลมีเป้าหมายและวางแผนเพื่อให้การเป็นเจ้าภาพจัดการแข่งขันโมโตจีพี ส่งผลบวกต่อเศรษฐกิจไทยมากที่สุด โดยเฉพาะการโปรโมตสถานที่ท่องเที่ยวและซอฟต์พาวเวอร์ของประเทศไทยอย่างมวยไทย อาหารไทย ซึ่งทั้งหมดจะเป็นแรงดึงดูดนักท่องเที่ยวให้เข้ามายังประเทศไทย และถือเป็นจังหวะที่เหมาะสมเนื่องจากตอนนี้กำลังใกล้เข้าสู่ไฮซีซันการท่องเที่ยวของไทยด้วย หากการท่องเที่ยวดีขึ้นจะส่งผลบวกต่ออุตสาหกรรมเกี่ยวเนื่องอีกจำนวนมาก มีการจ้างงาน และกระจายรายได้ลงสู่ท้องถิ่น โดยรองนายกรัฐมนตรีมั่นใจว่าจากการร่วมกันวางแผนงานเป็นอย่างดีของหน่วยงานที่เกี่ยวข้อง จะทำให้การจัดการแข่งขันในครั้งนี้จะบรรลุเป้าหมายที่รัฐบาลตั้งไว้ได้อย่างแน่นอน” น.ส.ไตรศุลี กล่าว
..........................

ที่มา : https://www.thaigov.go.th/news/contents/details/59805