รัฐบาลไทย-ข่าวทำเนียบรัฐบาล-นายกรัฐมนตรีและคณะ ร่วมพิธีพระราชทานเพลิงศพในพระบรมราชานุเคราะห์ ณ จังหวัดหนองบัวลำภู


วันอังคารที่ 11 ตุลาคม 2565
พิมพ์
นายกรัฐมนตรีและคณะ ร่วมพิธีพระราชทานเพลิงศพในพระบรมราชานุเคราะห์ ณ จังหวัดหนองบัวลำภู
นายกรัฐมนตรีและคณะ ร่วมพิธีพระราชทานเพลิงศพในพระบรมราชานุเคราะห์ ณ จังหวัดหนองบัวลำภู
นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า วันนี้ (11 ตุลาคม 2565) เวลา 15.30 น. พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม พร้อมคณะรัฐมนตรี ประกอบด้วย นายจุรินทร์ ลักษณะวิศิษฏ์ รองนายกรัฐมนตรีและรัฐมนตรีว่าการกระทรวงพาณิชย์ นายสุพัฒนพงษ์ พันธ์มีเชาว์ รองนายกรัฐมนตรีและรัฐมนตรีว่าการกระทรวงพลังงาน พลเอก อนุพงษ์ เผ่าจินดา รัฐมนตรีว่าการกระทรวงมหาดไทย นายชัยวุฒิ ธนาคมานุสรณ์ รัฐมนตรีว่าการกระทรวงดิจิทัลเพื่อเศรษฐกิจและสังคม นายอิทธิพล คุณปลื้ม รัฐมนตรีว่าการกระทรวงวัฒนธรรม นางสาวตรีนุช เทียนทอง รัฐมนตรีว่าการกระทรวงศึกษาธิการ นายอนุชา นาคาศัย รัฐมนตรีประจำสำนักนายกรัฐมนตรี และพลเอก ชัยชาญ ช้างมงคล รัฐมนตรีช่วยว่าการกระทรวงกลาโหม ร่วมพิธีพระราชทานเพลิงศพในพระบรมราชานุเคราะห์ ณ จังหวัดหนองบัวลำภู
เมื่อนายกรัฐมนตรีและคณะเดินทางถึงวัดราษฎร์สามัคคี ตำบลอุทัยสวรรค์ อำเภอนากลาง จังหวัดหนองบัวลำภู นายสุวิทย์ จันทร์หวร รองผู้ว่าราชการจังหวัดหนองบัวลำภู รักษาราชการแทนผู้ว่าราชการจังหวัดหนองบัวลำภู อ่านหมายรับสั่งพิธีพระราชทานเพลิงและอ่านสำนึกในพระมหากรุณาธิคุณ ตามลำดับ
นายกรัฐมนตรีและผู้ร่วมพิธียืนสงบนิ่งเป็นเวลา 1 นาที จากนั้นนายกรัฐมนตรีทอดผ้าไตรพระราชทาน จำนวน 5 ไตร พระสงฆ์สมณศักดิ์ 5 รูป พิจารณาผ้าไตรบังสุกุล
นายกรัฐมนตรีเป็นประธานประกอบพิธีพระราชทานเพลิงศพ วางดอกไม้จันทน์พระราชทานของพระบาทสมเด็จพระเจ้าอยู่หัว จากนั้น นายกรัฐมนตรีวางดอกไม้จันทน์
พันโท สมชาย กาญจนมณี รองเลขาธิการสำนักพระราชวัง วางดอกไม้จันทน์ของสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง สมเด็จพระนางเจ้าฯ พระบรมราชินี และพระบรมวงศานุวงศ์ทุกพระองค์ พระพิธีธรรมสวดพระอภิธรรม
จากนั้น พระสงฆ์ ข้าราชการ แขกผู้มีเกียรติ ขึ้นวางดอกไม้จันทน์ ตามลำดับ เสร็จพิธีพระราชทานเพลิง
อนึ่ง นายจุรินทร์ ลักษณวิศิษฏ์ รองนายกรัฐมนตรีและรัฐมนตรีว่าการกระทรวงพาณิชย์ และนายชัยวุฒิ ธนาคมานุสรณ์ รัฐมนตรีว่าการกระทรวงดิจิทัลเพื่อเศรษฐกิจและสังคม ร่วมพิธีพระราชทานเพลิงศพ ณ วัดศรีอุทัย ตำบลอุทัยสวรรค์ อำเภอนากลาง จังหวัดหนองบัวลำภู และนายสุพัฒนพงษ์ พันธ์มีเชาว์ รองนายกรัฐมนตรีและรัฐมนตรีว่าการกระทรวงพลังงาน และนายอนุชา นาคาศัย รัฐมนตรีประจำสำนักนายกรัฐมนตรี ร่วมพิธีพระราชทานเพลิงศพ ณ วัดเทพมงคลพิชัย ตำบลด่านช้าง อำเภอนากลาง จังหวัดหนองบัวลำภู
............................

ที่มา : https://www.thaigov.go.th/news/contents/details/60342