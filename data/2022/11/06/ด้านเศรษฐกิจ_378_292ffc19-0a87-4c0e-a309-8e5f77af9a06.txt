รัฐบาลไทย-ข่าวทำเนียบรัฐบาล-รฟท. แจ้งปรับเปลี่ยนเส้นทางการเดินรถ 6 ขบวน และงดเดินรถท้องถิ่น สายตะวันออกเฉียงเหนือ (หนองคาย) 4 ขบวน


วันจันทร์ที่ 3 ตุลาคม 2565
รฟท. แจ้งปรับเปลี่ยนเส้นทางการเดินรถ 6 ขบวน และงดเดินรถท้องถิ่น สายตะวันออกเฉียงเหนือ (หนองคาย) 4 ขบวน
เป็นการชั่วคราว ตั้งแต่วันที่ 2 ตุลาคม 2565 เป็นต้นไปจนกว่า จะมีคำสั่งเปลี่ยนแปลง เนื่องจากสถานการณ์น้ำท่วม
การรถไฟแห่งประเทศไทย (รฟท.) กระทรวงคมนาคม แจ้งว่า จากสถานการณ์ฝนตกหนักอย่างต่อเนื่องในหลายพื้นที่ ส่งผลให้มีน้ำไหลเข้าท่วมทางรถไฟ ระหว่างสถานีบำเหน็จณรงค์ - จัตุรัส เขตพื้นที่จังหวัดชัยภูมิ รฟท. จึงจำเป็นต้องประกาศปรับเปลี่ยนเส้นทางการเดินรถสายหนองคาย ช่วงระหว่างสถานีบำเหน็จณรงค์ - จัตุรัส ไปใช้เส้นทางชุมทางแก่งคอย - ชุมทางถนนจิระ - ชุมทางบัวใหญ่ แทน พร้อมกับงดเดินขบวนรถท้องถิ่น จำนวน 4 ขบวน (เป็นการชั่วคราว) ตั้งแต่วันที่ 2 ตุลาคม 2565 เป็นต้นไปจนกว่าจะมีคำสั่งเปลี่ยนแปลง ดังนี้
1. ปรับเปลี่ยนไปใช้เส้นทาง ช่วงชุมทางแก่งคอย - ชุมทางถนนจิระ - ชุมทางบัวใหญ่ จำนวน 6 ขบวน ได้แก่
- ขบวนรถด่วนพิเศษที่ 25/26 กรุงเทพ - หนองคาย - กรุงเทพ
- ขบวนรถด่วนที่ 75/76 กรุงเทพ - หนองคาย - กรุงเทพ
- ขบวนรถเร็วที่ 133/134 กรุงเทพ - หนองคาย - กรุงเทพ
2. งดเดินขบวนรถท้องถิ่น จำนวน 4 ขบวน ได้แก่
- ขบวนรถท้องถิ่นที่ 439/440 ชุมทางแก่งคอย - ชุมทางบัวใหญ่ - ชุมทางแก่งคอย
- ขบวนรถท้องถิ่นที่ 433/434 ชุมทางแก่งคอย - ชุมทางบัวใหญ่ - ชุมทางแก่งคอย
โดยจากการลงพื้นที่ตรวจสอบความเสียหายเบื้องต้นของเจ้าหน้าที่ รฟท. พบว่าเส้นทางรถไฟ ช่วงบริเวณหลักกิโลเมตรที่  296/5-297/7 ระหว่าง บำเหน็จณรงค์ - จัตุรัส มีระดับน้ำท่วมสูงเหนือสันราง พบความเสียหายหินรองรางรถไฟถูกพัดไปกับกระแสน้ำ ทำให้ทางรถไฟทรุดตัวและเสียหาย บริเวณหลักกิโลเมตร 296/6 - 296/7 ระยะทาง 30 เมตร ล่าสด เจ้าหน้าที่ฝ่ายการช่างโยธาสามารถเข้าไปดำเนินซ่อมแซมทางรถไฟที่ได้รับความเสียหาย แต่เนื่องจากกระแสน้ำยังไหลแรง จำเป็นต้องรอให้ระดับน้ำลดลงถึงจะสามารถเข้าดำเนินการได้ รฟท. จะยังคงติดตามสถานการณ์น้ำท่วมอย่างใกล้ชิด โดยเจ้าหน้าที่ฝ่ายการช่างโยธา และนายสถานีในพื้นที่ได้เฝ้าระวังและติดตาม เพื่อประเมินและสั่งการแก้ไขสถานการณ์อย่างเหมาะสม นอกจากนี้ ยังได้จัดเตรียมกำลังเจ้าหน้าที่และมาตรการด้านความปลอดภัย เพื่ออำนวยความสะดวกและดูแลความปลอดภัยในการเดินทางแก่ผู้โดยสาร สำหรับประชาชนที่ซื้อตั๋วโดยสารเดินทางล่วงหน้ากับขบวนรถดังกล่าวข้างต้น หากไม่ประสงค์จะเดินทาง สามารถติดต่อขอคืนเงินเต็มราคาได้ที่ช่องจำหน่ายตั๋วสถานีรถไฟทุกแห่งทั่วประเทศ หรือสอบถามข้อมูลเพิ่มเติมได้ที่ศูนย์บริการลูกค้าสัมพันธ์ หมายเลขโทรศัพท์ 1690 ตลอด 24 ชั่วโมง และสำหรับผู้โดยสารที่ต้องการเดินทางกับ รฟท. ขอให้ตรวจสอบรายละเอียดอีกครั้งก่อนเดินทาง

ที่มา : https://www.thaigov.go.th/news/contents/details/59938