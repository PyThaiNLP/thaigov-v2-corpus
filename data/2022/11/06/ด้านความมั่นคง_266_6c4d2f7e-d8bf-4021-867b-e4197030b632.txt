รัฐบาลไทย-ข่าวทำเนียบรัฐบาล-​รมว.เฮ้ง สั่งลุยต่อ รุกสถานประกอบการต่อเนื่อง เตรียมเสิร์ฟตำแหน่งงาน


วันศุกร์ที่ 21 ตุลาคม 2565
พิมพ์
​รมว.เฮ้ง สั่งลุยต่อ รุกสถานประกอบการต่อเนื่อง เตรียมเสิร์ฟตำแหน่งงาน
รัฐมนตรีว่าการกระทรวงแรงงาน มอบกรมการจัดหางาน ลุยสถานประกอบการต่อเนื่อง เตรียมตำแหน่งงานรองรับคนหางานทั่วประเทศ ใช้บริการได้ผ่าน “ไทยมีงานทำ”
นายสุชาติ ชมกลิ่น รัฐมนตรีว่าการกระทรวงแรงงาน เปิดเผยว่า พล.อ.ประยุทธ์ จันทร์โอชา นายกรัฐมนตรี และพล.อ.ประวิตร วงษ์สุวรรณ รองนายกรัฐมนตรี ซึ่งกำกับดูแลกระทรวงแรงงาน ให้ความสำคัญ  ในการขับเคลื่อนตลาดแรงงาน เพื่อส่งเสริมการเจริญเติบโตทางเศรษฐกิจ มีการจ้างงานเต็มที่ สร้างความยั่งยืนให้กับภาคแรงงาน โดยเฉพาะการเตรียมตำแหน่งงานรองรับคนหางานและนักศึกษาจบใหม่ ให้มีหลักประกัน        มีรายได้ที่มั่นคง
“ผมได้มอบหมายกรมการจัดหางานลงพื้นที่หารือสถานประกอบการที่มีศักยภาพในการจ้างงานมีสวัสดิการที่ดี เป็นบริษัทที่คนให้ความสนใจร่วมงานด้วย ที่ผ่านมาเราได้รับความร่วมมือที่ดีจากหลายบริษัทชั้นนำที่แจ้งตำแหน่งงานผ่านแพลตฟอร์ม "ไทยมีงานทำ" เราจะดำเนินการเชิงรุกอย่างต่อเนื่องเพื่อให้คนหางานทั่วประเทศมีตำแหน่งงานรองรับ ขอบคุณบริษัทที่เข้ามามีส่วนร่วม และเป็นส่วนหนึ่งในการขับเคลื่อนภาคแรงงาน   ให้เติบโตอย่างยั่งยืน" นายสุชาติ กล่าว
ด้านนายไพโรจน์ โชติกเสถียร อธิบดีกรมการจัดหางาน เปิดเผยว่า กรมการจัดหางาน รับข้อสั่งการจากรัฐมนตรีว่าการกระทรวงแรงงานเดินหน้าสร้างความร่วมมือกับสถานประกอบการภาคเอกชนในการหาตำแหน่งงานว่างเพื่อรองรับคนหางาน ล่าสุดได้มอบหมาย นายณัฐวุฒิ ภัทรประยูร ผู้อำนวยการกองพัฒนาระบบบริการจัดหางาน และนางเพ็ญศรี ปราชญ์นครเขตต์ ผู้อำนวยการสำนักงานจัดหางานกรุงเทพมหานครพื้นที่ 4 เข้าพบหารือบริษัท เอก-ชัย ดิสทริบิวชั่น จำกัด หรือ LOTUS ซึ่งบริษัทฯ ได้แจ้งตำแหน่งงานว่าง ได้แก่ บัญชีการเงิน Data Analytic IT Programmer และพนักงานปฏิบัติงานที่สาขา รวม 400 อัตรา ในหลายจังหวัดทั่วประเทศ เช่น กรุงเทพมหานคร ฉะเชิงเทรา ปราจีนบุรี นครราชสีมา ประจวบคีรีขันธ์ สงขลา เชียงใหม่ พระนครศรีอยุธยา เป็นต้น
ทั้งนี้ คนหางานทั่วประเทศสามารถใช้บริการที่เว็บไซต์ “ไทยมีงานทำ.doe.go.th” หรือแอปพลิเคชัน “ไทยมีงานทำ” ซึ่งเป็นระบบการให้บริการจัดหางานภาครัฐ บริการฟรี ไม่มีค่าใช้จ่าย หากต้องการสอบถามข้อมูลเพิ่มเติมติดต่อที่สายด่วนกระทรวงแรงงาน 1506 กด 2 กรมการจัดหางาน หรือสายด่วนกรมการจัดหางาน 1694

ที่มา : https://www.thaigov.go.th/news/contents/details/60705