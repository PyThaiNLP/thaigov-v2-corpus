รัฐบาลไทย-ข่าวทำเนียบรัฐบาล-ไทยจับมือออสเตรเลียลงนาม MOU จัดตั้ง “ศูนย์ความเป็นเลิศเพื่อต่อต้านการค้ามนุษย์” ในไทย


วันอังคารที่ 25 ตุลาคม 2565
พิมพ์
ไทยจับมือออสเตรเลียลงนาม MOU จัดตั้ง “ศูนย์ความเป็นเลิศเพื่อต่อต้านการค้ามนุษย์” ในไทย
ไทยจับมือออสเตรเลียลงนาม MOU จัดตั้ง “ศูนย์ความเป็นเลิศเพื่อต่อต้านการค้ามนุษย์” ในไทย
นางสาวรัชดา ธนาดิเรก รองโฆษกประจำสำนักนายกรัฐมนตรี เปิดเผยหลังการประชุมคณะรัฐมนตรี (ครม.) เมื่อวันที่ 25 ตุลาคม 2565 ว่า ครม.เห็นชอบร่างบันทึกความเข้าใจว่าด้วยความร่วมมือระหว่างรัฐบาลแห่งราชอาณาจักรไทยและรัฐบาลแห่งเครือรัฐออสเตรเลียในการจัดตั้งศูนย์ความเป็นเลิศเพื่อต่อต้านการค้ามนุษย์ โดยจะมีพิธีลงนามร่างบันทึกความเข้าใจในวันพุธที่ 2 พฤศจิกายน 2565 ณ ทำเนียบรัฐบาล
ร่างบันทึกความเข้าใจฉบับนี้ มีผลบังคับใช้ 5 ปี จัดทำขึ้นเพื่อสร้างกรอบความร่วมมือระหว่างภาคีที่เกี่ยวข้องกับผลประโยชน์ร่วมกันในการต่อต้านกับการค้ามนุษย์และอาชญากรรมที่เกี่ยวข้องผ่านศูนย์ความเป็นเลิศเพื่อต่อต้านการค้ามนุษย์ที่จัดตั้งขึ้นในไทย (คาดว่า จะจัดตั้ง ณ อาคารกองบัญชาการตำรวจสอบสวนกลาง) โดยมีวัตถุประสงค์เพื่อ 1)สนับสนุนหน่วยงานที่เกี่ยวข้องทั้งในไทยและประเทศสมาชิกอาเซียนในการเสริมสร้างทักษะการป้องกัน การตรวจสอบ และการดำเนินคดีกับการค้ามนุษย์และอาชญากรรมที่เกี่ยวข้อง 2)เสริมสร้างขีดความสามารถของเจ้าหน้าที่ในการให้ความช่วยเหลือทางกฎหมาย ความร่วมมือการสืบสวนข้ามชาติ และการแบ่งปันข่าวกรองเพื่อต่อต้านการค้ามนุษย์และอาชญากรรมที่เกี่ยวข้อง 3)ส่งเสริมการแบ่งปันความรู้และการแลกเปลี่ยนความเชี่ยวชาญทางวิชาชีพในการต่อต้านการค้ามนุษย์และอาชญากรรมที่เกี่ยวข้องระหว่างคู่ภาคีและภายในภูมิภาคอาเซียน
นางสาวรัชดา กล่าวด้วยว่า ทั้งสองประเทศจะขับเคลื่อนความร่วมมือผ่านการจัดตั้งคณะกรรมการร่วมเพื่อขับเคลื่อนศูนย์ความเป็นเลิศฯ ซึ่งประกอบด้วย ผู้แทนระดับอาวุโสของภาคีแต่ละฝ่ายและผู้แทนอื่น ๆ จากหน่วยงานที่เกี่ยวข้อง โดยฝ่ายออสเตรเลีย จะให้การสนับสนุนด้านเลขานุการ พร้อมทั้งกำหนดให้มีการประชุมร่วมกันอย่างน้อยปีละครั้ง เพื่อการตัดสินใจ กำหนดทิศทางเชิงกลยุทธ์ และการกำกับดูแลของศูนย์ความเป็นเลิศฯ  ส่วนการสนับสนุนของคู่ภาคีนั้น ฝ่ายไทยจะสนับสนุนด้านการปฏิบัติงานและงบประมาณสำหรับที่ตั้งและสิ่งอำนวยความสะดวกทางกายภาพของศูนย์ความเป็นเลิศฯ พร้อมทั้งจัดหาทรัพยากรมนุษย์และงบประมาณในการจัดการ รวมถึงโครงการและค่าใช้จ่ายในการจัดหลักสูตรฝึกอบรมและกิจกรรมที่เกี่ยวข้อง โดยมีกระทรวงยุติธรรม เป็นหน่วยประสานงาน ส่วนฝ่ายออสเตรเลีย จะให้ความช่วยเหลือด้านเทคนิคเพื่อกำหนดหลักสูตรและพัฒนานโยบายขั้นตอนการปฏิบัติงาน ของศูนย์ความเป็นเลิศฯ โดยมีกระทรวงการต่างประเทศและการค้า เป็นหน่วยประสานงาน

ที่มา : https://www.thaigov.go.th/news/contents/details/60852