รัฐบาลไทย-ข่าวทำเนียบรัฐบาล-จ.สุรินทร์ ปล่อยแถวปิดล้อม ตรวจค้น จับกุม และกวาดล้างยาเสพติด ภายใต้ “ยุทธการคชสาร ขจัดสิ้นยาเสพติด” เพื่อสร้างสังคมสุรินทร์ที่เป็นสังคมแห่งความสุขอย่างยั่งยืน


วันเสาร์ที่ 5 พฤศจิกายน 2565
พิมพ์
จ.สุรินทร์ ปล่อยแถวปิดล้อม ตรวจค้น จับกุม และกวาดล้างยาเสพติด ภายใต้ “ยุทธการคชสาร ขจัดสิ้นยาเสพติด” เพื่อสร้างสังคมสุรินทร์ที่เป็นสังคมแห่งความสุขอย่างยั่งยืน
จ.สุรินทร์ ปล่อยแถวปิดล้อม ตรวจค้น จับกุม และกวาดล้างยาเสพติด ภายใต้ “ยุทธการคชสาร ขจัดสิ้นยาเสพติด” เพื่อสร้างสังคมสุรินทร์ที่เป็นสังคมแห่งความสุขอย่างยั่งยืน
วันนี้ (4 พ.ย. 2565) เวลา 04.20 น. ณ บริเวณสถานีตำรวจภูธรเมืองสุรินทร์ อำเภอเมืองสุรินทร์ จังหวัดสุรินทร์ นายกองเอก พิจิตร บุญทัน ผู้ว่าราชการจังหวัดสุรินทร์ ในฐานะผู้อำนวยการศูนย์อำนวยการป้องกันและปราบปรามยาเสพติดจังหวัดสุรินทร์ พร้อมด้วยนายศักรินทร์ ทุมเสน ปลัดจังหวัดสุรินทร์ ในฐานะเลขานุการศูนย์อำนวยการป้องกันและปราบปรามยาเสพติดจังหวัดสุรินทร์ ร่วมกับ พลตำรวจตรี ชาญชัย พงษ์พิชิตกุล ผู้บังคับการตำรวจภูธรจังหวัดสุรินทร์ นายไกรเลิศ ดาวเรือง ผู้อำนวยการสำนักงานป้องกันและปราบปรามยาเสพติด ภาค 3 นายแพทย์สินชัย ตันติรัตนานนท์ นายแพทย์สาธารณสุขจังหวัดสุรินทร์ หัวหน้าส่วนราชการ นายอำเภอ และผู้แทนทุกหน่วยงานในพื้นที่จังหวัดสุรินทร์ ร่วมปฏิบัติการฯ ปล่อยแถว ปิดล้อม ตรวจค้น จับกุม และกวาดล้างยาเสพติดแบบบูรณาการ ภายใต้ชื่อ “ยุทธการคชสาร ขจัดสิ้นยาเสพติด”
นายกองเอก พิจิตร บุญทัน ผู้ว่าราชการจังหวัดสุรินทร์ กล่าวว่า "ยุทธการคชสาร ขจัดสิ้นยาเสพติด" เป็นการบูรณาการหน่วยงานที่เกี่ยวข้องในการปล่อยแถวกวาดล้างยาเสพติดในพื้นที่ 17 อำเภอ 33 สถานีตำรวจภูธรเป้าหมาย รวม 59 จุด เพื่อสร้างสังคมปลอดภัยจากยาเสพติดในพื้นที่จังหวัดสุรินทร์ โดยกำหนดเป็น "วาระจังหวัด" ซึ่งสอดคล้องกับนโยบายของรัฐบาลที่กำหนดให้ปัญหายาเสพติดเป็นวาระแห่งชาติ และนโยบายของกระทรวงมหาดไทยในการทำสงครามกับยาเสพติดอย่างเข้มข้น ด้วยการทำงานร่วมกันของฝ่ายปกครอง ตำรวจ ป.ป.ส. หน่วยงานสาธารณสุข และภาคีเครือข่าย เป็นกลไกการขับเคลื่อน อย่างไร้รอยต่อ
"การปฏิบัติการ "ยุทธการคชสาร ขจัดสิ้นยาเสพติด" ในครั้งนี้ สามารถดำเนินการจับกุมผู้กระทำผิด จำนวน 242 คดี มีผู้ต้องหารวมทั้งสิ้น 270 คน จำแนกเป็น ผู้ค้า จำนวน 105 ราย ผู้เสพ/ครอบครองเพื่อเสพ จำนวน 137 ราย พร้อมตรวจยึดของกลางยาเสพติด คือ ยาบ้า (เมทแอมเฟตามีน) จำนวน 27,630 เม็ด ยาไอซ์ จำนวน 6.16 กรัม อาวุธปืน 80 กระบอก วัตถุระเบิด จำนวน 1 ลูก เครื่องกระสุนปืน จำนวน 207 ลูกและส่งผู้เสพยาเสพติดเข้ารับการบำบัดรักษา จำนวน 110 ราย" ผวจ.สุรินทร์ กล่าวเน้นย้ำ
นายกองเอก พิจิตร บุญทัน ผู้ว่าราชการจังหวัดสุรินทร์ กล่าวเพิ่มเติมว่า จังหวัดสุรินทร์ มุ่งมั่นในการทำสงครามกับยาเสพติดด้วยกลไกภาครัฐบูรณาการร่วมกับภาคีเครือข่าย เพื่อนำผู้กระทำความผิดมารับโทษตามกฎหมายอย่างเฉียบขาด นำตัวผู้เสพเข้าสู่กระบวนการบำบัดฟื้นฟูสมรรถภาพในสถานพยาบาลตามมาตรฐานของกระทรวงสาธารณสุข เพื่อสร้างสังคมสุรินทร์ที่เป็นสังคมแห่งความสุข เพื่อคืนคนดีสู่ครอบครัว และเพื่อตัดวงจรยาเสพติดทุกรูปแบบ ลูกหลานห่างไกลยาเสพติด ประชาชนใช้ชีวิตได้เป็นปกติสุขอย่างยั่งยืน
"จังหวัดสุรินทร์ ขอความร่วมมือพี่น้องประชาชน และสถานประกอบการทุกแห่งในการแจ้งเบาะแส/ข้อมูล ผู้เกี่ยวข้องกับยาเสพติด ทั้งผู้เสพ ผู้ค้า นอกและในสถานประกอบการฯ หรืออาศัยสถานประกอบการฯ ในการกระทำผิด โดยแจ้งข้อมูลผ่านสายด่วนยาเสพติด 1599 สายด่วน 191 Application Police I lert U และศูนย์ดำรงธรรมจังหวัดสุรินทร์ สายด่วน 1567 ได้ตลอด 24 ชม. เพื่อดำเนินการปราบปราม จับกุม ดำเนินคดีผู้กระทำความผิดเกี่ยวกับยาเสพติดและลดปัญหายาเสพติด ในภาพรวมอย่างต่อเนื่องและเข้มข้น" ผวจ.สุรินทร์ กล่าวในช่วงท้าย

ที่มา : https://www.thaigov.go.th/news/contents/details/61285