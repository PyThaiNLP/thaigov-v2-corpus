รัฐบาลไทย-ข่าวทำเนียบรัฐบาล-“น้อยหน่าปากช่องเขาใหญ่” ขึ้นทะเบียนสินค้า GI ใหม่ หวาน หอม เนื้อเหนียว เมล็ดเล็ก สร้างรายได้ให้เกษตรกรกว่า 51 ลบ. ต่อปี


วันอาทิตย์ที่ 30 ตุลาคม 2565
“น้อยหน่าปากช่องเขาใหญ่” ขึ้นทะเบียนสินค้า GI ใหม่ หวาน หอม เนื้อเหนียว เมล็ดเล็ก สร้างรายได้ให้เกษตรกรกว่า 51 ลบ. ต่อปี
.....
การขึ้นทะเบียนสิ่งบ่งชี้ทางภูมิศาสตร์ (Geographical Indications : GI) เป็นหนึ่งในนโยบายขับเคลื่อนเศรษฐกิจฐานรากของรัฐบาล เพื่อคุ้มครองสินค้าที่มีเอกลักษณ์เฉพาะตัวในพื้นที่แหล่งผลิตสินค้าในแต่ละท้องถิ่น ช่วยสร้างมูลค่าเพิ่มให้กับสินค้า มีระบบควบคุมคุณภาพสินค้าเพื่อสร้างความเชื่อมั่นแก่ผู้บริโภค และขยายช่องทางการตลาดอย่างต่อเนื่อง
.
ล่าสุด กระทรวงพาณิชย์ ประกาศขึ้นทะเบียน “น้อยหน่าปากช่องเขาใหญ่” เป็นสินค้า GI รายการใหม่ของ จ.นครราชสีมา ซึ่งเป็นสินค้าที่มีชื่อเสียงและเป็นที่ยอมรับของผู้บริโภคมาอย่างยาวนาน ทั้งคุณภาพ รสชาติ และอัตลักษณ์โดดเด่น ที่เกิดจากการปลูกในสภาพดินแดง ที่เหมาะต่อการปลูกน้อยหน่ามากที่สุด ส่งผลให้น้อยหน่าปากช่องเขาใหญ่ มีรสชาติหวาน หรือหวานอมเปรี้ยว กลิ่นหอมละมุน เนื้อละเอียด เหนียว เมล็ดเล็ก ทำให้ได้รับความนิยม สามารถสร้างรายได้ให้เกษตรกรในจังหวัด กว่า 51 ล้านบาทต่อปี
.
ปัจจุบัน จ.นครราชสีมา มีสินค้า GI มากที่สุดในประเทศไทย จำนวน 11 สินค้า ประกอบด้วย กาแฟดงมะไฟ กาแฟวังน้ำเขียว ไวน์เขาใหญ่ ข้าวหอมมะลิทุ่งสัมฤทธิ์ มะขามเทศเพชรโนนไทย ทุเรียนปากช่องเขาใหญ่ เครื่องปั้นดินเผาด่านเกวียน ผ้าไหมปักธงชัย เส้นไหมไทยพื้นบ้านอีสาน ผ้าไหมคึมมะอุบัวลาย และน้อยหน่าปากช่องเขาใหญ่ ถือเป็นจังหวัดต้นแบบในการนำระบบ GI มายกระดับสินค้าท้องถิ่นจนเกิดผลสำเร็จอย่างเป็นรูปธรรม ช่วยสร้างรายได้และขับเคลื่อนเศรษฐกิจฐานรากของประเทศได้อย่างยั่งยืน
#ไทยคู่ฟ้า #สื่อสารรัฐบาลไทย
-------------------

ที่มา : https://www.thaigov.go.th/news/contents/details/61027