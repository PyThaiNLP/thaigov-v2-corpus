รัฐบาลไทย-ข่าวทำเนียบรัฐบาล-ปลัดมหาดไทย และนายกสมาคมแม่บ้านมหาดไทย นำคณะผู้บริหารระดับสูง มท. ร่วมถวายความอาลัยแด่สมเด็จพระราชินีนาถเอลิซาเบธที่ 2 แห่งสหราชอาณาจักร ณ บริเวณประตูมณีนพรัตน์ พระบรมมหาราชวัง


วันพุธที่ 21 กันยายน 2565
พิมพ์
ปลัดมหาดไทย และนายกสมาคมแม่บ้านมหาดไทย นำคณะผู้บริหารระดับสูง มท. ร่วมถวายความอาลัยแด่สมเด็จพระราชินีนาถเอลิซาเบธที่ 2 แห่งสหราชอาณาจักร ณ บริเวณประตูมณีนพรัตน์ พระบรมมหาราชวัง
ปลัดกระทรวงมหาดไทย และนายกสมาคมแม่บ้านมหาดไทย นำคณะผู้บริหารระดับสูง มท. ร่วมถวายความอาลัยแด่สมเด็จพระราชินีนาถเอลิซาเบธที่ 2 แห่งสหราชอาณาจักร ณ บริเวณประตูมณีนพรัตน์ พระบรมมหาราชวัง
วันนี้ (20 ก.ย. 65) เวลา 08.30 น. ที่บริเวณประตูมณีนพรัตน์ พระบรมมหาราชวัง นายสุทธิพงษ์ จุลเจริญ ปลัดกระทรวงมหาดไทย พร้อมด้วย ดร.วันดี กุญชรยาคง จุลเจริญ นายกสมาคมแม่บ้านมหาดไทย นายอรรษิษฐ์ สัมพันธรัตน์ รองปลัดกระทรวงมหาดไทย ด้านบริหาร นายประยูร รัตนเสนีย์ อธิบดีกรมส่งเสริมการปกครองท้องถิ่น นายพรพจน์ เพ็ญพาส อธิบดีกรมโยธาธิการและผังเมือง นายสมคิด จันทมฤก อธิบดีกรมการพัฒนาชุมชน นำคณะผู้บริหารในสังกัดกระทรวงมหาดไทย คณะกรรมการบริหารสมาคมแม่บ้านมหาดไทยและสมาชิก ข้าราชการ และบุคลากรในสังกัดกระทรวงมหาดไทย รวมกว่า 100 คน เข้าร่วมถวายความอาลัยแด่สมเด็จพระราชินีนาถเอลิซาเบธที่ 2 แห่งสหราชอาณาจักร
นายสุทธิพงษ์ จุลเจริญ ปลัดกระทรวงมหาดไทย เปิดเผยว่า พระบาทสมเด็จพระเจ้าอยู่หัว ทรงพระกรุณาโปรดเกล้าโปรดกระหม่อมให้หน่วยราชการในพระองค์ จัดพิธีถวายความอาลัยหน้าพระบรมฉายาลักษณ์ในพระราชพิธีพระบรมศพของสมเด็จพระราชินีนาถเอลิซาเบธที่ 2 แห่งสหราชอาณาจักร ซึ่งทางสำนักพระราชวัง จะประดิษฐานพระบรมฉายาลักษณ์สมเด็จพระราชินีนาถเอลิซาเบธที่ 2 แห่งสหราชอาณาจักร ณ บริเวณประตูมณีนพรัตน์ พระบรมมหาราชวัง แขวงพระบรมมหาราชวัง เขตพระนคร กรุงเทพฯ ระหว่างวันที่ 19 – 25 กันยายน 2565
นายสุทธิพงษ์ จุลเจริญ ปลัดกระทรวงมหาดไทย กล่าวว่า ตามที่สำนักพระราชวังบักกิงแฮม ได้ออกแถลงการณ์ เมื่อวันพฤหัสบดีที่ 8 กันยายน 2565 เวลา 18.30 น. ตามเวลาท้องถิ่น หรือตรงกับเวลา 00.30 น. วันศุกร์ตามเวลาในประเทศไทย ระบุว่า สมเด็จพระราชินีนาถเอลิซาเบธที่ 2 เสด็จสวรรคตด้วยพระอาการสงบ ที่พระตำหนักบัลมอรัลในสกอตแลนด์ เมื่อช่วงเย็นวันพฤหัสบดีตามเวลาท้องถิ่น ด้วยพระชนมพรรษา 96 พรรษา สำหรับ พระราชพิธีพระบรมศพ สมเด็จพระราชินีนาถเอลิซาเบธที่ 2 จัดขึ้นเมื่อวันที่ 19 กันยายน 2565 ณ มหาวิหารเวสต์มินสเตอร์ กรุงลอนดอน
ในโอกาสนี้ ในนามของกระทรวงมหาดไทย พร้อมด้วยสมาคมแม่บ้านมหาดไทย ผู้บริหาร ข้าราชการ บุคลากรในสังกัด ขอถวายความอาลัยอย่างหาที่สุดมิได้ต่อการเสด็จสวรรคตของสมเด็จพระราชินีนาถเอลิซาเบธที่ 2 แห่งสหราชอาณาจักร ตลอดพระชนม์ชีพ สมเด็จพระราชินีนาถเอลิซาเบธที่ 2 ได้ทรงอุทิศพระองค์ด้วยพระปรีชาสามารถและความมุ่งมั่นแน่วแน่ที่จะยังประโยชน์ต่อพสกนิกรชาวสหราชอาณาจักร และในเครือจักรภพ รวมทั้ง ความสัมพันธไมตรีอันใกล้ชิดระหว่างราชอาณาจักรทั้งสอง จึงนำคณะผู้บริหารในสังกัดกระทรวงมหาดไทย สมาคมแม่บ้านมหาดไทย ข้าราชการ บุคลากรในสังกัดกระทรวงมหาดไทย รวมกว่า 100 คน เข้าร่วมถวายความอาลัย โดยนำดอกกุหลาบสีขาววางหน้าพระบรมฉายาลักษณ์สมเด็จพระราชินีนาถเอลิซาเบธที่ 2 แห่งสหราชอาณาจักร

ที่มา : https://www.thaigov.go.th/news/contents/details/59487