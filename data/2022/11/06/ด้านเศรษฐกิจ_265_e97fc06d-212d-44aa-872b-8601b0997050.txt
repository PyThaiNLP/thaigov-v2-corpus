รัฐบาลไทย-ข่าวทำเนียบรัฐบาล-ก.เกษตรฯ เตรียมความพร้อมเดินหน้าเกษตรอัจฉริยะ พัฒนาเทคโนโลยีร่วมกับญี่ปุ่น


วันอังคารที่ 20 กันยายน 2565
ก.เกษตรฯ เตรียมความพร้อมเดินหน้าเกษตรอัจฉริยะ พัฒนาเทคโนโลยีร่วมกับญี่ปุ่น
ก.เกษตรฯ เตรียมความพร้อมเดินหน้าเกษตรอัจฉริยะ พัฒนาเทคโนโลยีร่วมกับญี่ปุ่น
ดร.ทองเปลว กองจันทร์ ปลัดกระทรวงเกษตรและสหกรณ์ เปิดเผยภายหลังเป็นประธานการประชุมเพื่อมอบนโยบายด้านการดำเนินงานภายใต้บันทึกความร่วมมือว่าด้วยการพัฒนาเกษตรอัจฉริยะระหว่างกระทรวงเกษตรและสหกรณ์ กับ กระทรวงเกษตร ป่าไม้ และประมงญี่ปุ่น โดยมี ดร.วนิดา กำเนิดเพ็ชร และ ผู้แทนสังกัดหน่วยงานกระทรวงเกษตรและสหกรณ์ เข้าร่วมการประชุม
ดร. ทองเปลว เปิดเผยภายหลังการประชุมว่า ได้มอบหมายให้หน่วยงานต่าง ๆ ทั้งในส่วนกลางและภูมิภาค เร่งจัดทำแผนงานและรายละเอียดการของบประมาณประจำปี 2567 ที่ครอบคลุมการพัฒนาเกษตรอัจฉริยะ เพื่อเสริมสร้างพลิกโฉมระบบการเกษตรและอาหารให้รุดหน้ามีความยั่งยืน ตอบสนองตามแนวทาง BCG โมเดล นโยบายThailand 4.0 และแผนปฏิบัติการเกษตรอัจฉริยะของกระทรวงเกษตรและสหกรณ์ โดยการจัดทำโครงการต่าง ๆ จะต้องสอดคล้องกับขอบเขตและวัตถุประสงค์ที่ได้ตกลงกันไว้ อาทิ เทคโนโลยีเกษตรอัจฉริยะ เครื่องจักรกลเกษตรอัจฉริยะ ระบบการจัดการเกษตรอัจฉริยะ การจัดการข้อมูลการเกษตร (agricultural data platforms) การสร้างมูลค่าเพิ่มด้วยเกษตรอัจฉริยะ และห่วงโซ่อาหารอัจฉริยะ รวมทั้งการเสริมสร้างศักยภาพของบุคลากร ผ่านการร่วมวิจัยและพัฒนา การแลกเปลี่ยนข้อมูลและเทคนิค การประชุมปฏิบัติการและการสาธิตการใช้เทคโนโลยีเกษตรอัจฉริยะ
สำหรับบริษัทญี่ปุ่นที่มีความเชี่ยวชาญด้านเทคโนโลยีและนวัตกรรมเกษตรอัจฉริยะ จำนวน 13 บริษัท ให้ความสนใจในการพัฒนาโครงการฯ กับฝ่ายไทย ครอบคลุมตั้งแต่การขับเคลื่อนรถแทรกเตอร์ในรูปแบบอัตโนมัติ (auto steering) การแบ่งจัดสรรและระบุที่ดินที่เหมาะสมสำหรับการเกษตรในรูปแบบอัตโนมัติด้วยระบบดาวเทียม (GRID Polygon) โดรน (Sensing Drone) ไปจนถึงโรงเรือนกระจกอัจฉริยะ (IT Greenhouse) นอกจากนี้หน่วยงานสังกัดกระทรวงเกษตรฯ ยังได้ดำเนินโครงการร่วมกับฝ่ายญี่ปุ่นอย่างเป็นรูปธรรม เช่น กรมส่งเสริมการเกษตร ร่วมกับ บริษัท Ajinomoto (Thailand) จำกัด และบริษัท เอฟ ดี กรีน (ประเทศไทย) จำกัด ดำเนินโครงการความร่วมมือเพื่อพัฒนาการใช้เทคโนโลยีอากาศยานไร้คนขับ (โดรน) ในการสำรวจติดตามสถานการณ์ศัตรูมันสำปะหลัง และกรมการข้าว ร่วมกับบริษัท Topcon Corporation จำกัด จะดำเนินความร่วมมือด้านการทดลอง/สาธิตการปรับใช้เทคโนโลยีเกษตรอัจฉริยะในแปลงเพาะปลูกข้าวในพื้นที่ของสถาบันวิทยาศาสตร์ข้าวแห่งชาติ เพื่อเปรียบเทียบประสิทธิภาพ ผลิตภาพ และผลผลิต ระหว่างแปลงที่ใช้รถแทรกเตอร์ในรูปแบบอัตโนมัติกับที่ไม่ใช้ในระบบดังกล่าว

ที่มา : https://www.thaigov.go.th/news/contents/details/59472