รัฐบาลไทย-ข่าวทำเนียบรัฐบาล-นายชยธรรม์ พรหมศร ปลัดกระทรวงคมนาคม ประชุมคณะอนุกรรมการฝ่ายคมนาคมและการขนส่งงานแข่งขันจักรยานยนต์ชิงแชมป์โลก


วันอังคารที่ 6 กันยายน 2565
นายชยธรรม์ พรหมศร ปลัดกระทรวงคมนาคม ประชุมคณะอนุกรรมการฝ่ายคมนาคมและการขนส่งงานแข่งขันจักรยานยนต์ชิงแชมป์โลก
รายการ โมโต จีพี ประจำปี 2565 - 2569 ครั้งที่ 1/2565
นายชยธรรม์ พรหมศร ปลัดกระทรวงคมนาคม เป็นประธานประชุมคณะอนุกรรมการฝ่ายคมนาคมและการขนส่งงานแข่งขันจักรยานยนต์ชิงแชมป์โลก รายการ โมโต จีพี ประจำปี 2565 - 2569 ครั้งที่ 1/2565 ซึ่งเป็นคณะอนุกรรมการภายใต้คณะกรรมการอำนวยการจัดการแข่งขันรถจักรยานยนต์ชิงแชมป์โลก รายการโมโต จีพี ประจำปี 2564 - 2569 ที่มีนายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข เป็นประธานคณะกรรมการ โดยมี นายสรพงศ์ ไพฑูรย์พงษ์ รองปลัดกระทรวงคมนาคม นางสาวรัชนีพร ธิติทรัพย์ ผู้ช่วยปลัดกระทรวงคมนาคม ผู้แทนหน่วยงานในสังกัดกระทรวงคมนาคมและหน่วยงานที่เกี่ยวข้อง ได้แก่ กรมการขนส่งทางบก กรมท่าอากาศยาน กรมทางหลวง กรมทางหลวงชนบท การรถไฟแห่งประเทศไทย การท่าเรือแห่งประเทศไทย องค์การขนส่งมวลชนกรุงเทพ บริษัท ขนส่ง จำกัด บริษัท ท่าอากาศยานไทย จำกัด (มหาชน) จังหวัดบุรีรัมย์ กระทรวงการท่องเที่ยวและกีฬา การกีฬาแห่งประเทศไทย กรมศุลกากร สำนักงานตำรวจแห่งชาติ สำนักงานตรวจคนเข้าเมือง กองบังคับการตำรวจทางหลวง กสทช. บริษัท การบินไทย จำกัด (มหาชน) สนามช้าง อินเตอร์เนชั่นแนล เซอร์กิต บริษัท บิ๊ก บอย บริษัท ดับบลิวเอฟเอสพีจี คาร์โก้ จำกัด เข้าร่วมประชุม เมื่อวันที่ 1 กันยายน 2565 ณ ห้องประชุมกระทรวงคมนาคม
ที่ประชุมได้รายงานผลการดำเนินงานและร่วมกันพิจารณาการเตรียมพร้อมของหน่วยงานสำหรับงานแข่งขันจักรยานยนต์ชิงแชมป์โลก รายการ โมโต จีพี ประจำปี 2565 ในด้านการคมนาคมขนส่งและการขนส่ง ซึ่งมีกำหนดจัดระหว่างวันที่ 30 กันยายน - 2 ตุลาคม 2565 ณ สนามช้าง อินเตอร์เนชั่นแนล เซอร์กิต จังหวัดบุรีรัมย์ ใน 2 ประเด็น ดังนี้
1. ด้านการขนส่งรถจักรยานยนต์ พร้อมอุปกรณ์การแข่งขัน และอุปกรณ์ถ่ายทอดสดการแข่งขัน ประกอบด้วย การขนส่งระหว่างท่าอากาศยาน และสนามแข่งขัน และการขนส่งระหว่างท่าเรือ และสนามแข่งขัน ในส่วนของกระทรวงฯ หน่วยงานในสังกัดได้เตรียมความพร้อมในการดำเนินการดังกล่าว อาทิ บริษัท ท่าอากาศยานไทย จำกัด (มหาชน) อำนวยความสะดวกด้านสถานที่ภายในท่าอากาศยานสุวรรณภูมิ ประกอบด้วย ที่จอดรถบรรทุก สถานที่ตั้งกองอำนวยการ ช่องตรวจค้น (เพื่อเข้าพื้นที่เขตปลอดอากร) อาคารขนถ่ายสินค้า การอำนวยความสะดวกด้านการจราจรภายในท่าอากาศยาน รถรับ - ส่งผู้ทำงาน เข้าพื้นที่ไปยังจุดขนถ่ายสินค้า สถานีตรวจสอบสินค้า การท่าเรือแห่งประเทศไทย อำนวยความสะดวกและจัดเตรียมสถานที่สำหรับตั้งขบวนการเคลื่อนย้ายตู้สินค้า (อะไหล่ และยางรถ) ที่ท่าเรือแหลมฉบัง และกรมการขนส่งทางบก อำนวยความสะดวกของรถขนส่งให้เป็นไปตามระเบียบและกฎจราจร
2. ด้านการอำนวยความสะดวกในการเดินทางของประชาชนมายังสนามแข่งขัน ประกอบด้วย การพัฒนาโครงข่ายถนนเชื่อมการเดินทางเข้าสู่การแข่งขัน และการอำนวยความสะดวกของประชาชน ทั้งทางบก ทางราง และทางอากาศ ในส่วนของกระทรวงฯ หน่วยงานในสังกัดได้เตรียมความพร้อมในการดำเนินการดังกล่าว ได้แก่ กรมท่าอากาศยาน เตรียมความพร้อมของท่าอากาศยานบุรีรัมย์ เพื่อรองรับ Charter Flight และ Private Jet จากต่างประเทศ รวมทั้งรองรับผู้โดยสารที่จะเดินทางมาที่อากาศยานใกล้เคียง กำหนดพื้นที่เพื่อดำเนินการด้าน CIQ และได้ประสานตำรวจตรวจคนเข้าเมือง ศุลกากร เจ้าหน้าที่ด่านตรวจพืชและสัตว์ เพื่อมาดำเนินการด้านปฏิบัติการ จัดสรรพื้นที่พักคอยของผู้โดยสาร การรองรับกรณีอากาศยานขัดข้องในพื้นที่ Airside และการประสานเพิ่มเที่ยวบินของสายการบิน เพื่อรองรับการเดินทางมายังจังหวัดบุรีรัมย์ การรถไฟแห่งประเทศไทย เตรียมความพร้อมของสถานีรถไฟบุรีรัมย์ ทั้งด้านโครงสร้าง การให้บริการ และการรักษาความปลอดภัย การเพิ่มเที่ยวรถไฟพิเศษจากสถานีหัวลำโพงไปยังสถานีบุรีรัมย์ และการเพิ่มรถไฟ Sprinter จากจังหวัดใกล้เคียงไปยังสถานีบุรีรัมย์ และจากสถานีรถไฟบุรีรัมย์ไปยังสนามแข่งโดยตรง กรมทางหลวงและกรมทางหลวงชนบท เตรียมการบำรุงรักษาถนนสายหลักและสายรองเข้าสู่สนามการแข่งขัน บริษัท ขนส่ง จำกัด เตรียมพร้อมด้านรถโดยสารเชื่อมโยงระหว่างจังหวัด และดำเนินการตามมาตรการความปลอดภัยในการเดินทาง โดยตรวจสอบสภาพรถและพนักงานผู้ขับรถ องค์การขนส่งมวลชนกรุงเทพและกรมการขนส่งทางบก เตรียมสนับสนุนรถโดยสาร เพื่อรองรับการเดินทางในจังหวัดบุรีรัมย์
ทั้งนี้ ปลัดกระทรวงคมนาคมได้ให้ความสำคัญกับการอำนวยความสะดวกประชาชนในจุด Feeder การจัดเตรียมแผนการเดินรถ แผนผัง แผนที่ ตารางการให้บริการรถ และความถี่ในการให้บริการ รวมทั้งได้เน้นย้ำให้ทุกหน่วยงานร่วมกันดำเนินงานในส่วนที่เกี่ยวข้อง เพื่อช่วยกันทำให้งานแข่งขันจักรยานยนต์ชิงแชมป์โลก รายการ โมโต  จีพี ประจำปี 2565 เป็นไปด้วยความเรียบร้อย เพื่อเป็นหน้าเป็นตาให้กับประเทศ ซึ่งงานดังกล่าว นับเป็นงานระดับโลกที่จะแสดงให้เห็นถึงศักยภาพของประเทศไทยร่วมกัน รวมทั้งเป็นการกระตุ้นเศรษฐกิจตามนโยบายของรัฐบาลภายหลังสถานการณ์การแพร่ระบาดของโรคติดเชื้อไวรัส COVID-19 คลี่คลายลง

ที่มา : https://www.thaigov.go.th/news/contents/details/58894