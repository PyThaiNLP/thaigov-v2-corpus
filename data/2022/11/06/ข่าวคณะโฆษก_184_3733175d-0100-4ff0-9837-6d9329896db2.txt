รัฐบาลไทย-ข่าวทำเนียบรัฐบาล-โฆษกรัฐบาลเผยรัฐบาลเตือนคนไทยที่จะเดินทางไปต่างประเทศให้เช็กสถานการณ์ประเทศปลายทางก่อนการเดินทางหลังเกิดเหตุภัยธรรมชาติ ไต้หวัน ญี่ปุ่น และ เม็กซิโก


วันอังคารที่ 20 กันยายน 2565
พิมพ์
โฆษกรัฐบาลเผยรัฐบาลเตือนคนไทยที่จะเดินทางไปต่างประเทศให้เช็กสถานการณ์ประเทศปลายทางก่อนการเดินทางหลังเกิดเหตุภัยธรรมชาติ ไต้หวัน ญี่ปุ่น และ เม็กซิโก
โฆษกรัฐบาลเผยรัฐบาลเตือนคนไทยที่จะเดินทางไปต่างประเทศให้เช็กสถานการณ์ประเทศปลายทางก่อนการเดินทางหลังเกิดเหตุภัยธรรมชาติ ไต้หวัน ญี่ปุ่น และ เม็กซิโก
นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรีเปิดเผยว่า รัฐบาลห่วงใยประชาชนที่จะเดินทางไปต่างประเทศ ขอให้เช็กสถานการณ์ในประเทศปลายทางก่อนเดินทางเพื่อความปลอดภัย
จากกรณีเกิดเหตุแผ่นดินไหวรุนแรงขนาด 6.8 ที่เมืองไถตง ไต้หวัน เกิดความเสียหายในหลายพื้นที่ และสถานการณ์พายุไต้ฝุ่นหมายเลข 14 ที่ญี่ปุ่นรุนแรงขึ้น เกิดฝนตกหนัก เสี่ยงที่จะเกิดภัยพิบัติจากปริมาณฝน รวมถึงลมกระโชกแรงในภูมิภาคคิวชู และโอกินาวะ
รวมทั้ง สถานเอกอัครราชทูต ณ กรุงเม็กซิโก รายงานว่า เมื่อวานนี้ (19 กันยายน 2565) ทางการเม็กซิโกได้จัดการซ้อมรับมือแผ่นดินไหว ซึ่งภายหลังการซ้อมไม่นาน ได้เกิดแผ่นดินไหวใหญ่ความรุนแรง 7.7 ริกเตอร์ มีจุดศูนย์กลางอยู่ใกล้ชายฝั่งแปซิฟิกในรัฐ Michoacán ที่ระดับความลึกประมาณ 15 กม. ห่างจากกรุงเม็กซิโกประมาณ 600 กม. ประชาชนในกรุงเม็กซิโกสามารถรับรู้ถึงแรงสั่นสะเทือน และพากันออกจากอาคารบ้านเรือนอีกครั้งหลังการซ้อม
“รัฐบาลห่วงใยประชาชนที่จะเดินทางไปยังต่างประเทศขอให้ตรวจสอบสถานการณ์ประเทศปลายทางที่จะเดินทางไปเพื่อหลีกเลี่ยงสถานการณ์ที่ไม่ปลอดภัย ใช้ความระมัดระวังในการเดินทางและหลีกเลี่ยงบริเวณพื้นที่เสี่ยง ซึ่งในชั้นนี้ ทั้งสามเหตุการณ์ยังไม่มีรายงานว่ามีผลกระทบต่อชีวิตของคนไทย” นายอนุชาฯ กล่าว

ที่มา : https://www.thaigov.go.th/news/contents/details/59441