รัฐบาลไทย-ข่าวทำเนียบรัฐบาล-การนำเทคโนโลยีมาช่วยจำหน่ายสลากดิจิทัล ช่วยบรรเทาปัญหาสลากแพง ทำให้ประชาชนเข้าถึงสลากใบ 80 บ.ได้จริง พร้อมตั้งเป้าจำหน่ายสลากดิจิทัล ไม่เกิน 20 ล้านใบ ภายในสิ้นปีนี้


วันพุธที่ 5 ตุลาคม 2565
พิมพ์
การนำเทคโนโลยีมาช่วยจำหน่ายสลากดิจิทัล ช่วยบรรเทาปัญหาสลากแพง ทำให้ประชาชนเข้าถึงสลากใบ 80 บ.ได้จริง พร้อมตั้งเป้าจำหน่ายสลากดิจิทัล ไม่เกิน 20 ล้านใบ ภายในสิ้นปีนี้
ภายหลังจากที่สำนักงานสลากฯ ดำเนินการจำหน่ายสลากโดยใช้เทคโนโลยีผ่านแอปฯ เป๋าตัง หรือสลากดิจิทัล สามารถซื้อสลากเลขที่ต้องการได้ในราคา 80 บาท โดยมีแอปฯ เป๋าตัง เป็นช่องทางการจำหน่าย ตัดปัญหาพ่อค้าคนกลาง รวมถึงความกังวลเรื่องสลากปลอม หรือสลากทิพย์
วันนี้ (5 ตุลาคม 2565)  นายธนวรรธน์ พลวิชัย กรรมการและโฆษกคณะกรรมการสลากกินแบ่งรัฐบาล เปิดเผยว่า ภายหลังจากที่สำนักงานสลากฯ ดำเนินการจำหน่ายสลากโดยใช้เทคโนโลยีผ่านแอปฯ เป๋าตัง หรือ สลากดิจิทัล ตั้งแต่งวดวันที่ 16 มิถุนายน 2565 เป็นต้นมา โดยเริ่มจาก 5 ล้านใบในงวดแรก จนถึงปัจจุบัน 13.9 ล้านใบ ในงวด 16 ตุลาคม 2565 นี้ จนถึงขณะนี้ ผ่านมาแล้ว 8 งวด ได้รับการตอบรับที่ดีอย่างต่อเนื่อง สลากจำหน่ายหมดลงอย่างรวดเร็ว มีผู้ซื้อกว่า 1.7 ล้านคน สามารถซื้อสลากเลขที่ต้องการได้ในราคา 80 บาทที่จำหน่ายโดยตัวแทนจำหน่ายสลากฯ ขายให้กับผู้ซื้อ โดยตรงโดยมีแอปฯ เป๋าตัง เป็นช่องทางการจำหน่าย ทำให้สามารถตัดปัญหาพ่อค้าคนกลาง รวมถึงความกังวลเรื่องสลากปลอม หรือสลากทิพย์
จากผลตอบรับที่ประชาชนให้ความสนใจซื้อสลากดิจิทัลผ่านแอปฯ เป๋าตัง เห็นได้จากการจำหน่ายสลากหมดภายในเวลาไม่กี่วัน สะท้อนว่า การแก้ปัญหาสลากเกินราคาของรัฐบาล โดยการนำเทคโนโลยีมาใช้อย่างเป็นผล  สอดคล้องกับวิถีชีวิตใหม่ ทำให้เห็นว่า สลากราคา 80 บาทมีอยู่จริง และได้รับความพอใจอย่างมากจากประชาชน
"ในช่วงระยะเวลาที่ผ่านมา สำนักงานสลากฯ ได้ดำเนินการตามนโยบายรัฐบาลในการนำระบบเทคโนโลยีดิจิทัล มาใช้ในการแก้ไขปัญหาการจำหน่ายสลากเกินราคา เพื่อประโยชน์โดยตรงกับพี่น้องประชาชน ตั้งแต่การจำหน่ายสลากดิจิทัล ผ่านแอปฯ “เป๋าตัง” ที่สามารถเลือกตัวเลขที่ต้องการได้ในราคา 80 บาท  การตรวจผลรางวัลผ่านแอปฯ  รวมถึงวิธีการรับเงินรางวัลที่สะดวก ง่าย ไม่ยุ่งยาก ด้วยการนำระบบการโอนเงินรางวัลเข้าบัญชีมาใช้ ซึ่งถือเป็นก้าวที่สำคัญของการเข้าสู่สังคมไร้เงินสด   สอดคล้องกับนโยบายของรัฐบาล ที่ให้ความสำคัญต่อการเข้าสู่ระบบเศรษฐกิจดิจิทัล เพื่อพัฒนาคุณภาพชีวิตประชาชน ควบคู่กับความพร้อมในการยกระดับการแข่งขันในด้านสังคมเศรษฐกิจดิจิทัลของประเทศ" นายธนวรรธน์ ฯ กล่าว
สำหรับการจำหน่ายสลากดิจิทัล ในงวดถัดไปคืองวดวันที่ 1 พ.ย. นี้จะมีจำนวนสลากประมาณ 15 ล้านใบ  เพื่อให้ผู้ซื้อมีเวลาเลือกซื้อสลากได้นานวันขึ้น ทั้งนี้ คนขายจะค่อยๆ ปรับตัวและเรียนรู้ ในขณะที่ประชาชนมีทางเลือกในการเข้าถึงสลากราคา 80 บาทมากขึ้น  ในกรณีที่ถูกรางวัล ก็เลือกขึ้นเงินรางวัลผ่านแอปพลิเคชันได้ทันที และในระยะเวลาอันใกล้ จะเพิ่มการอำนวยความสะดวกยิ่งขึ้นให้กับผู้ที่ถูกรางวัล ซึ่งขณะนี้อยู่ระหว่างการพัฒนาระบบการโอนเงินรางวัล ผ่าน G-Wallet ในแอป ฯ เป๋าตัง โดยผู้ถูกรางวัลสามารถโอนต่อไปยังบัญชีของธนาคารอะไรก็ได้ และโอนเงินให้ผู้ถูกรางวัลได้ภายใน 2 ชั่วโมง คาดว่าจะเริ่มใช้ได้ในเดือนมกราคม 2566 เป็นต้นไป

ที่มา : https://www.thaigov.go.th/news/contents/details/60078