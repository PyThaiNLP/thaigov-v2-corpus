รัฐบาลไทย-ข่าวทำเนียบรัฐบาล-รองนายกฯ อนุทิน นำคณะร่วมพิธีให้สัตยบันเข้าร่วมเป็นภาคีสถาบันวัคซีนนานาชาติ ย้ำความมุ่งมั่นประเทศไทยในการพัฒนาด้านสาธารณสุขระดับโลก หลังเป็นหนึ่งในฐานผลิตวัคซีนโควิด 19 ที่สำคัญ 


วันอังคารที่ 25 ตุลาคม 2565
พิมพ์
รองนายกฯ อนุทิน นำคณะร่วมพิธีให้สัตยบันเข้าร่วมเป็นภาคีสถาบันวัคซีนนานาชาติ ย้ำความมุ่งมั่นประเทศไทยในการพัฒนาด้านสาธารณสุขระดับโลก หลังเป็นหนึ่งในฐานผลิตวัคซีนโควิด 19 ที่สำคัญ
รองนายกฯ อนุทิน นำคณะร่วมพิธีให้สัตยบันเข้าร่วมเป็นภาคีสถาบันวัคซีนนานาชาติ ย้ำความมุ่งมั่นประเทศไทยในการพัฒนาด้านสาธารณสุขระดับโลก หลังเป็นหนึ่งในฐานผลิตวัคซีนโควิด 19 ที่สำคัญ
น.ส.ไตรศุลี ไตรสรณกุล รองโฆษกประจำสำนักนายกรัฐมนตรี กล่าวว่า วันนี้ (25 ต.ค. 65) เวลา 10.00 น. ตามเวลาท้องถิ่น กรุงโซล สาธารณรัฐเกาหลี  นายอนุทิน ชาญวีรกูล รองนายกรัฐมนตรีและรมว.สาธารณสุข พร้อมคณะซึ่งประกอบด้วย นายวัชรพงศ์ คูวิจิตรสุวรรณ เลขานุการ รมว.สาธารณสุข  นพ.โอภาส การย์กวินพงศ์ ปลัดกระทรวงสาธารณสุข นพ.ธเรศ กรัษนัยรวิวงค์ อธิบดีกรมควบคุมโรค นพ.นคร เปรมศรี ผู้อำนวยการสถาบันวัคซีนแห่งชาติ  นพ.จเด็จ ธรรมธัชอารี เลขาธิการสำนักงานหลักประกันสุขภาพแห่งชาติ (สปสช.) ผู้แทนจากองค์การเภสัชกรรม และกระทรวงสาธารณสุขเข้าร่วมการประชุม ได้เข้าร่วมในพิธี Thailand-IVI Ratification Ceremony ในโอกาสที่ประเทศไทยได้ให้สัตยาบันสารในการเข้าร่วมเป็นภาคีกับสถาบันวัคซีนนานาชาติ (IVI) อย่างสมบูรณ์  ณ สำนักงานใหญ่ IVI กรุงโซล สาธารณรัฐเกาหลี
นายอนุทิน กล่าวระหว่างการเข้าร่วมพิธีว่า รู้สึกยินดีที่ไทยได้เข้าร่วมเป็นภาคีกับ IVI ซึ่งปัจจุบันไทยเป็นหนึ่งในฐานการผลิตวัคซีนโควิด19 ที่สำคัญ และนโยบายการจัดสรรงบประมาณเพื่อสร้างความมั่นคงด้านสุขภาพโดยมีเรื่องของวัคซีน เป็นหนึ่งในเป้าหมาย ซึ่งการได้เข้าร่วมเป็นภาคีของสถาบันวัคซีนนานาชาติเป็นการตอกย้ำความมุ่งมั่นของประเทศไทย ในการทำงานด้านสาธารณสุขระดับโลก ซึ่งการเข้าเป็นภาคีดังกล่าวจะส่งผลให้ประเทศไทยได้รับโอกาสในการพัฒนาและขยายความร่วมมือด้านวัคซีนทั้งในและต่างประเทศ โดยเฉพาะอย่างยิ่งในด้านการส่งเสริมการพัฒนาบุคลากรด้านวัคซีนของไทย
"ประเทศไทยขอแสดงความยินดีกับสถาบันวัคซีนนานาชาติที่ได้มีการเฉลิมฉลองครบรอบ 25 ปีของการก่อตั้ง ความร่วมมือของไทยกับสถาบันวัคซีนนานาชาติจะทำให้มีโอกาสอย่างมากในการวิจัยและพัฒนาวัคซีน ที่จะช่วยสนับสนุนประเทศไทยในการลดช่องว่างการพัฒนาวัคซีนได้ และยืนยันว่าสถาบันวัคซีนแห่งชาติของประเทศไทยจะสามารถสนับสนุนเป้าหมายและวัตถุประสงค์ในการดำเนินงานร่วมกับสถาบันวัคซีนนานาชาติได้เป็นอย่างดี ในการเสริมสร้างความมั่นคงด้านวัคซีนในระดับภูมิภาค” นายอนุทิน กล่าว
ทั้งนี้ พิธี Thailand-IVI Ratification Ceremony ได้มีขึ้นในช่วงที่นายอนุทิน นำคณะเข้าร่วมการประชุม World Bio Summit 2022 ที่กรุงโซล สาธารณรัฐเกาหลี ระหว่างวันที่ 24-27 ต.ค. 65

ที่มา : https://www.thaigov.go.th/news/contents/details/60821