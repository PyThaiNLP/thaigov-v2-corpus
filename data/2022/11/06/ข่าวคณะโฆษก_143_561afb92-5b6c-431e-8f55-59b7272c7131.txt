รัฐบาลไทย-ข่าวทำเนียบรัฐบาล-รัฐบาลเชิญร่วมงาน “คมนาคมรวมเป็นหนึ่ง เพื่อการเดินทางฯ” 15-16 ก.ย. ห้ามพลาด จำหน่ายตั๋วเครื่องบิน บัตรท่องเที่ยวราคาพิเศษ ต่ออายุใบขับขี่ และอื่นๆอีกมากมาย


วันพุธที่ 14 กันยายน 2565
พิมพ์
รัฐบาลเชิญร่วมงาน “คมนาคมรวมเป็นหนึ่ง เพื่อการเดินทางฯ” 15-16 ก.ย. ห้ามพลาด จำหน่ายตั๋วเครื่องบิน บัตรท่องเที่ยวราคาพิเศษ ต่ออายุใบขับขี่ และอื่นๆอีกมากมาย
รัฐบาลเชิญร่วมงาน “คมนาคมรวมเป็นหนึ่ง เพื่อการเดินทางฯ” 15-16 ก.ย. ห้ามพลาด จำหน่ายตั๋วเครื่องบิน บัตรท่องเที่ยวราคาพิเศษ ต่ออายุใบขับขี่ และอื่นๆอีกมากมาย
เมื่อวันที่ 14 ก.ย.65 น.ส.ไตรศุลี ไตรสรณกุล รองโฆษกประจำสำนักนายกรัฐมนตรี เปิดเผยว่า รัฐบาลขอเชิญประชาชน ร่วมงาน “Transport United for Happy Journey : คมนาคมรวมเป็นหนึ่ง เพื่อการเดินทางแห่งความสุข” จัดโดยกระทรวงคมนาคม ระหว่างวันที่ 15 - 16 ก.ย. 2565 ณ สถานีกลางบางซื่อ โดยนายศักดิ์สยาม ชิดชอบ รมว.คมนาคม จะเป็นประธานพร้อมกล่าวปาฐกถาในการเปิดงาน ในวันที่ 15 ก.ย. 65 เวลา 10.00 น.
สำหรับงานนี้ จัดขึ้นเพื่อประชาสัมพันธ์ภารกิจ โครงการ แผนงานและผลการดำเนินงานของหน่วยงานในสังกัดกระทรวงคมนาคม พร้อมแสดงนิทรรศการและการเสวนาแลกเปลี่ยนความรู้ด้านการคมนาคม การพัฒนาโครงสร้างพื้นฐาน ส่งเสริมการท่องเที่ยวโดยวิทยากรผู้ทรงคุณวุฒิ ไม่ว่าจะเป็น นายชยธรรม์ พรหมศร ปลัดกระทรวงคมนาคม น.ส.ฐาปนีย์ เกียรติไพบูลย์ รองผู้ว่าการด้านตลาดในประเทศ การท่องเที่ยวแห่งประเทศไทย ,  น.ส.จรีพร จารุกรสกุล ประธานกรรมการ บริษัท ดับบลิวเอชเอ คอร์ปอเรชั่น จำกัด (มหาชน) , นายทิพย์ ดาลาล ประธานเจ้าหน้าที่บริหาร บริษัท ทริพเพิล ไอ โลจิสติกส์ จำกัด (มหาชน)
น.ส.ไตรศุลี กล่าวว่า ภายในงานยังมีการออกบูธเพื่อให้บริการของหน่วยงานต่างๆ ของกระทรวงคมนาคม และหน่วยงานด้านการท่องเที่ยว อาทิ บริการจำหน่ายตั๋วเครื่องบินและบัตรท่องเที่ยวราคาพิเศษ เพื่อส่งเสริมการเดินทางท่องเที่ยวกระตุ้นเศรษฐกิจ การจำหน่ายบัตรผ่านทางอัตโนมัติ (M-Pass, Easy Pass และ Toll Way) เพื่อเพิ่มความสะดวกในการเดินทางของประชาชน
นอกจากนี้ กรมการขนส่งทางบก จะให้บริการด้านใบอนุญาตขับรถต่าง ๆ เช่น เปลี่ยนใบอนุญาตขับรถจากรูปแบบกระดาษเป็นรูปแบบบัตรพลาสติกที่มี QR Code , การออกใบแทนใบอนุญาตขับรถเดิมที่ชำรุด สูญหาย หรือลบเลือน , การต่ออายุใบอนุญาตขับรถส่วนบุคคล กรณีสิ้นอายุไม่เกิน 1 ปี ที่ผ่านการอบรมออนไลน์เรียบร้อยแล้ว , การขอรับใบอนุญาตขับรถส่วนบุคคล (เปลี่ยนจากชนิดชั่วคราว 2 ปี เป็นส่วนบุคคล 5 ปี) และการขอรับใบอนุญาตขับรถส่วนบุคคลใหม่ หลังได้รับหนังสือรับรองผ่านหลักสูตรการอบรมและทดสอบจากโรงเรียนสอนขับรถแล้ว เป็นต้น

ที่มา : https://www.thaigov.go.th/news/contents/details/59220