รัฐบาลไทย-ข่าวทำเนียบรัฐบาล-​รองโฆษกรัฐบาล ย้ำเตือน! ซื้อรถใหม่ตรวจสอบป้ายแดงให้ถูกต้องตามกฎหมาย หากใช้ป้ายปลอม มีโทษจำคุก 6 เดือน – 5 ปี ปรับตั้งแต่ 10,000 – 100,000 บาท หรือทั้งจำทั้งปรับ


วันอังคารที่ 1 พฤศจิกายน 2565
พิมพ์
​รองโฆษกรัฐบาล ย้ำเตือน! ซื้อรถใหม่ตรวจสอบป้ายแดงให้ถูกต้องตามกฎหมาย หากใช้ป้ายปลอม มีโทษจำคุก 6 เดือน – 5 ปี ปรับตั้งแต่ 10,000 – 100,000 บาท หรือทั้งจำทั้งปรับ
​รองโฆษกรัฐบาล ย้ำเตือน! ซื้อรถใหม่ตรวจสอบป้ายแดงให้ถูกต้องตามกฎหมาย หากใช้ป้ายปลอม มีโทษจำคุก 6 เดือน – 5 ปี ปรับตั้งแต่ 10,000 – 100,000 บาท หรือทั้งจำทั้งปรับ
วันที่ 1 พฤศจิกายน 2565 นางสาวรัชดา ธนาดิเรก รองโฆษกประจำสำนักนายกรัฐมนตรี เปิดเผยว่า จากกรณีเซลล์บริษัทตัวแทนจำหน่ายรถแห่งหนึ่งใช้ป้ายแดงปลอมมาติดให้ลูกค้า ทำให้ถูกเจ้าหน้าที่ตำรวจจับกุมนั้น ขอย้ำเตือนผู้ซื้อรถใหม่ป้ายแดงตรวจสอบป้ายแดงให้ถูกต้องตามกฎหมาย  โดยปัจจุบันมีการนำป้ายแดงปลอมมาขายผ่านออนไลน์จำนวนมาก ซึ่งการปลอมป้ายทะเบียนหรือใช้ป้ายแดงปลอมไปติดรถมีความผิดตามประมวลกฎหมายอาญา ฐานปลอมเอกสารราชการหรือใช้เอกสารราชการปลอม มีโทษถึงขั้นจำคุกตั้งแต่ 6 เดือน – 5 ปี ปรับตั้งแต่ 10,000 – 100,000 บาท หรือทั้งจำทั้งปรับ
นางสาวรัชดา กล่าวว่า จุดสังเกตป้ายแดงที่ออกโดยกรมการขนส่งทางบกอย่างถูกต้องตามกฎหมาย สามารถสังเกตได้จากตัวย่อนูน ขส ที่มุมด้านล่างขวา ต้องมีลายน้ำตราเครื่องหมายราชการกรมการขนส่งทางบก (รูปมาตุลีเทพบุตรขับรถเทียมม้า) เป็นลักษณะเฉพาะที่กำหนดไว้ในแผ่นป้ายทะเบียนรถ ซึ่งกรมการขนส่งทางบกออกให้แก่บริษัทตัวแทนจำหน่ายรถสำหรับใช้ติดรถเพื่อนำรถไปส่งให้ลูกค้า หรือนำรถไปซ่อมแซมเท่านั้น โดยแต่ละบริษัทตัวแทนจำหน่ายรถจะมีหมวดและหมายเลขป้ายแดงหมุนเวียนต้องใช้คู่กับสมุดคู่มือประจำรถและใบอนุญาตให้ใช้รถด้วย
“ขอให้ผู้ซื้อรถใหม่ป้ายแดง ตรวจสอบจำนวนวันการใช้รถขณะติดป้ายแดง ต้องไม่เกิน 30 วัน นับจากวันรับรถ หากเจ้าของรถนำป้ายแดงไปใช้เกินกว่าระยะเวลาที่กำหนดโดยไม่ดำเนินการนำรถไปจดทะเบียนให้แล้วเสร็จ ถือว่ามีความผิดตามกฎหมายว่าด้วยรถยนต์ ฐานใช้รถโดยไม่จดทะเบียนหรือใช้ป้ายแดงผิดเงื่อนไขมีโทษปรับสูงสุดไม่เกิน 10,000 บาท” นางสาวรัชดา ย้ำ

ที่มา : https://www.thaigov.go.th/news/contents/details/61089