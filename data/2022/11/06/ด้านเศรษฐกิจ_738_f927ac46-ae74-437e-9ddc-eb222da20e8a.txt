รัฐบาลไทย-ข่าวทำเนียบรัฐบาล-กรมทางหลวงชนบท รายงานสถานการณ์อุทกภัยใน สำนักงานทางหลวงชนบทที่ 6 (ขอนแก่น)  


วันศุกร์ที่ 4 พฤศจิกายน 2565
กรมทางหลวงชนบท รายงานสถานการณ์อุทกภัยใน สำนักงานทางหลวงชนบทที่ 6 (ขอนแก่น)
พร้อมกำชับเร่งสำรวจออกแบบหลังน้ำลด และให้ความช่วยเหลือประชาชาชนทันที
นายอภิรัฐ ไชยวงศ์น้อย อธิบดีกรมทางหลวงชนบท (ทช.) กระทรวงคมนาคม กล่าวถึงสถานการณ์อุทกภัยในพื้นที่รับผิดชอบของ สำนักงานทางหลวงชนบทที่ 6 (ขอนแก่น) ล่าสุดว่าขณะนี้ได้รับรายงานสถานการณ์เริ่มกลับเข้าสู่ภาวะปกติ ระดับน้ำเริ่มลดลง ดังนั้นจึงได้กำชับให้หน่วยงานที่ได้รับผลกระทบเร่งดำเนินการสำรวจ ออกแบบและประมาณการราคา เพื่อเสนอแผนฟื้นฟูและซ่อมบำรุงให้กลับเข้าสู่ภาวะปกติต่อไป ทั้งนี้เพื่อให้เป็นไปตามนโยบายของนายศักดิ์สยาม ชิดชอบ รัฐมนตรีว่าการกระทรวงคมนาคม ที่ห่วงใยในการใช้รถใช้ถนนและการเดินทางอย่างปลอดภัยของประชาชนในพื้นที่ พร้อมทั้งได้กำชับทุกหน่วยงานที่ได้รับผลกระทบจากอุทกภัย เฝ้าติดตามสถานการณ์อย่างใกล้ชิด แม้ระดับน้ำจะลดลง แต่ในด้านสังคมจะต้องดูแลและให้ความช่วยเหลือประชาชนอย่างเต็มกำลังความสามารถ ซึ่งทางสำนักงานทางหลวงชนบทที่ 6 (ขอนแก่น) ได้จัดเจ้าหน้าที่เข้าอำนวยความสะดวกในการใช้เส้นทางให้กับประชาชน รวมทั้งติดตั้งป้านเตือนและอุปกรณ์อำนวยความปลอดภัยเพื่อให้ประชาชนที่ใช้เส้นทางสัญจรได้รับทราบ
สำหรับรายงานสถานการณ์อุทกภัยในพื้นที่รับผิดชอบของ สำนักงานทางหลวงชนบทที่ 6 (ขอนแก่น) ปัจจุบัน (3 พ.ย.65) มีสายทางหลวงชนบทที่ได้รับผลกระทบจากอุทกภัย 9 สายทาง แบ่งออกเป็น
- จังหวัดขอนแก่น 1 สายทาง สัญจรผ่านไม่ได้
- จังหวัดมหาสารคาม 5 สายทาง สัญจรผ่านไม่ได้ 3 สายทาง และสัญจร ผ่านได้แล้ว 2 สายทาง
- จังหวัดร้อยเอ็ด 3 สายทาง สัญจรผ่านไม่ได้ 2 สายทาง และสัญจรผ่านได้แล้ว 1 สายทาง
ทช. เฝ้าติดตามสายทางที่ได้รับผลกระทบอย่างต่อเนื่อง พร้อมจัดเจ้าหน้าที่เข้าอำนวยความสะดวกปลอดภัยให้กับผู้ประสบภัยในพื้นที่ จนกว่าสถานการณ์จะกลับสู่ภาวะปกติ โดยประชาชนสามารถสอบถามข้อมูลหรือแจ้งเหตุได้ที่แขวงทางหลวงชนบททุกจังหวัด หรือโทรสายด่วนกรมทางหลวงชนบท โทร. 1146

ที่มา : https://www.thaigov.go.th/news/contents/details/61264