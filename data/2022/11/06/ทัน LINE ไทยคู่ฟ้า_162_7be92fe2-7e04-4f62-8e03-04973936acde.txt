รัฐบาลไทย-ข่าวทำเนียบรัฐบาล-ยืนยัน! แผ่นดินไหว จ.เชียงใหม่ ไม่ส่งผลกระทบต่อเขื่อนในภาคเหนือ มีความปลอดภัยและแข็งแรงดี


วันศุกร์ที่ 21 ตุลาคม 2565
ยืนยัน! แผ่นดินไหว จ.เชียงใหม่ ไม่ส่งผลกระทบต่อเขื่อนในภาคเหนือ มีความปลอดภัยและแข็งแรงดี
.....
จากเหตุการณ์แผ่นดินไหวบริเวณพื้นที่ ต.แม่คือ อ.ดอยสะเก็ด จ.เชียงใหม่ เมื่อช่วงเช้ามืดของวันที่ 20 ต.ค. 65 นั้น สำนักสำรวจด้านวิศวกรรมและธรณีวิทยา กรมชลประทาน ได้ดำเนินการตรวจสอบเขื่อนในความรับผิดชอบที่อยู่บริเวณใกล้เคียงเหตุแผ่นดินไหว ประกอบด้วย เขื่อนแม่งัดสมบูรณ์ชล และเขื่อนแม่กวงอุดมธารา จ.เชียงใหม่, เขื่อนแม่สรวย จ.เชียงราย, เขื่อนกิ่วคอหมา และเขื่อนกิ่วลม จ.ลำปาง พบว่า ไม่ได้รับผลกระทบ
.
จากการตรวจสอบ “ค่าอัตราเร่งสูงสุด” ที่สถานีตรวจวัดแผ่นดินไหว พบว่ามีความเร่งสูงสุดที่ตรวจวัดได้มีค่าเท่ากับ 0.00646g ซึ่งค่าอัตราเร่งสูงสุดที่ได้ออกแบบไว้ สามารถรองรับแผ่นดินไหวมีค่าไม่น้อยกว่า 0.2 g จึงไม่ส่งผลกระทบต่อความมั่นคงแข็งแรงของตัวเขื่อนทั้งขนาดใหญ่และขนาดกลาง
.
ทั้งนี้ กรมชลประทานได้ออกแบบเขื่อนทุกแห่ง ให้สามารถรองรับแรงสั่นสะเทือนจากแผ่นดินไหวไว้ด้วย “ค่าที่สูงสุดของความเสี่ยงในพื้นที่ประเทศไทย” และได้ดำเนินการตรวจสอบและติดตามข้อมูลทางสถิติของค่าความเร่งสูงสุดที่เกิดจากเหตุการณ์แผ่นดินไหวอยู่ตลอดเวลา ดังนั้น ขอให้ ปชช. ที่อาศัยอยู่ในพื้นที่ท้ายเขื่อนมีความมั่นใจและเชื่อมั่นในความปลอดภัยแข็งแรงของเขื่อน
Cr. กรมชลประทาน
#ไทยคู่ฟ้า #สื่อสารรัฐบาลไทย
-------------------

ที่มา : https://www.thaigov.go.th/news/contents/details/60720