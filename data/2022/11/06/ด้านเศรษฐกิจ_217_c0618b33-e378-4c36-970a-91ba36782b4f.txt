รัฐบาลไทย-ข่าวทำเนียบรัฐบาล-กรมทางหลวง เปิดทดลองใช้จุดกลับรถบนถนนพระราม 2 ระหว่างซ่อมแซมสะพานกลับรถหน้าโรงพยาบาลวิภาราม


วันพฤหัสบดีที่ 15 กันยายน 2565
กรมทางหลวง เปิดทดลองใช้จุดกลับรถบนถนนพระราม 2 ระหว่างซ่อมแซมสะพานกลับรถหน้าโรงพยาบาลวิภาราม
เพื่ออำนวยความสะดวก และลดปัญหาการจราจรติดขัด
นายสราวุธ ทรงศิวิไล อธิบดีกรมทางหลวง กระทรวงคมนาคม เปิดเผยว่า กรมทางหลวง (ทล.) โดยแขวงทางหลวงสมุทรสาคร ได้เปิดทดลองใช้จุดกลับรถชั่วคราวสำหรับรถขนาดเล็ก กม. ที่ 37+450 บนทางหลวงหมายเลข 35 (ถนนพระราม 2) ตั้งแต่วันที่ 5 กันยายน ที่ผ่านมา ตามความต้องการของประชาชนในพื้นที่ และได้รับการพิจารณาโดยผู้เชี่ยวชาญแล้วว่า ลักษณะทางกายภาพของรูปแบบจุดกลับรถไม่มีความเสี่ยง สามารถเปิดให้สัญจรได้ตลอดเวลา ซึ่งจากการทดลองเปิดใช้ยังไม่มีปัญหาการจราจรติดขัดและอุบัติเหตุ นอกจากนี้ แขวงทางหลวงสมุทรสาครยังได้ติดตั้งป้ายประชาสัมพันธ์ ป้ายแจ้งเตือน ทั้งระบบป้ายปรับเปลี่ยนข้อความ (VMS) และป้ายเคลื่อนที่ (Mobile VMS) รวมทั้งติดไฟสัญญาณเตือน ปรับปรุงไฟฟ้าส่องสว่าง ติดตั้งหลักนำทาง พร้อมติดตั้งแผงกั้นพลาสติกในการจัดช่องจราจรและป้องกันอุบัติเหตุจากรถทางตรง เพื่อความปลอดภัยของผู้ใช้จุดกลับรถ
ทั้งนี้ การเปิดทดลองใช้จุดกลับรถบริเวณดังกล่าวเพื่อลดผลกระทบต่อผู้ใช้รถใช้ถนนจากการปิดซ่อมสะพานกลับรถบนถนนพระราม 2 กม. ที่ 34+000 (หน้าโรงพยาบาลวิภาราม จังหวัดสมุทรสาคร) ซึ่งปัจจุบันอยู่ระหว่างการออกแบบและเตรียมการก่อสร้าง โดยในวันที่ 29 กันยายน 2565 จะมีพิธีลงนามบันทึกข้อตกลงความร่วมมือด้านวิชาการและวิชาชีพวิศวกรรมระหว่าง ทล. สภาวิศวกร และวิศวกรรมสถานแห่งประเทศไทยในพระบรมราชูปถัมภ์ (วสท.) เพื่อเพิ่มความมั่นใจให้ประชาชนถึงมาตรฐานด้านความปลอดภัยในการดำเนินการซ่อมแซมสะพานดังกล่าว
ทล. ขออภัยในความไม่สะดวกมา และขอความร่วมมือผู้ใช้ทางขับขี่ด้วยความระมัดระวังปฏิบัติตามป้ายเตือน ป้ายแนะนำ ในการใช้จุดกลับรถชั่วคราว หากประชาชนผู้ใช้ทางต้องการสอบถามข้อมูลการเดินทางเพิ่มเติม หรือไม่ได้รับความสะดวกในการเดินทาง สามารถติดต่อได้ที่สายด่วนกรมทางหลวง 1586 (โทรฟรีทุกเครือข่ายตลอด 24 ชั่วโมง) หรือแขวงทางหลวงสมุทรสาคร โทร. 0 2420 1406

ที่มา : https://www.thaigov.go.th/news/contents/details/59290