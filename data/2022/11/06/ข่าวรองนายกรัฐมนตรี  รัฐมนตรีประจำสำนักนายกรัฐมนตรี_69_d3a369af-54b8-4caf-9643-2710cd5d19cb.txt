รัฐบาลไทย-ข่าวทำเนียบรัฐบาล-บอร์ด สสว.เห็นชอบจัดสรรเงินกองทุน สสว. ปี 66 รวม 810 ล้านบาท ช่วยเหลือส่งเสริม SME “พล.อ.ประวิตร” ย้ำทุกหน่วยงานบูรณาการทำงาน เป็นพลังสำคัญให้ SME ในการฟื้นฟูพัฒนาเศรษฐกิจไทย


วันศุกร์ที่ 30 กันยายน 2565
พิมพ์
บอร์ด สสว.เห็นชอบจัดสรรเงินกองทุน สสว. ปี 66 รวม 810 ล้านบาท ช่วยเหลือส่งเสริม SME “พล.อ.ประวิตร” ย้ำทุกหน่วยงานบูรณาการทำงาน เป็นพลังสำคัญให้ SME ในการฟื้นฟูพัฒนาเศรษฐกิจไทย
บอร์ด สสว.เห็นชอบจัดสรรเงินกองทุน สสว. ปี 66 รวม 810 ล้านบาท ช่วยเหลือส่งเสริม SME “พล.อ.ประวิตร” ย้ำทุกหน่วยงานบูรณาการทำงาน เป็นพลังสำคัญให้ SME ในการฟื้นฟูพัฒนาเศรษฐกิจไทยให้เข้มแข็ง
นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยผลการประชุมคณะกรรมการส่งเสริมวิสาหกิจขนาดกลางและขนาดย่อม (บอร์ด สสว.) ครั้งที่ 4/2565 ที่มีพลเอก ประวิตร วงษ์สุวรรณ รองนายกรัฐมนตรี เป็นประธานการประชุม วันนี้ (30 กันยายน 2565) เมื่อเวลา 14.00 น. ณ ห้องประชุมมูลนิธิอนุรักษ์ป่ารอยต่อ 5 จังหวัด เขตพญาไท กรุงเทพฯ ซึ่งมีนายสุพัฒนพงษ์ พันธ์มีเชาว์ รองนายกรัฐมนตรีและรัฐมนตรีว่าการกระทรวงพลังงาน นายกอบศักดิ์ ภูตระกูล ประธานกรรมการบริหารสำนักงานส่งเสริมวิสาหกิจขนาดกลางและขนาดย่อม และผู้ที่เกี่ยวข้องเข้าร่วมการประชุม สรุปสาระสำคัญดังนี้
ที่ประชุมมีมติเห็นชอบจัดสรรเงินกองทุนส่งเสริมวิสาหกิจขนาดกลางและขนาดย่อม ประจำปี 2566 จำนวน 810.0000 ล้านบาท เป็นเงินงบประมาณ จำนวน 570.0000 ล้านบาท และเงินนอกงบประมาณ จำนวน 240.0000 ล้านบาท (ใช้เงินคงเหลือกองทุนฯ สมทบ) ตามพระราชบัญญัติงบประมาณรายจ่ายประจำปีงบประมาณ พ.ศ. 2566 โดยมีระยะเวลาดำเนินงานตั้งแต่วันที่ 1 ตุลาคม 2565 ถึงวันที่ 30 กันยายน 2566 เพื่อให้การดำเนินงานของ สสว. เป็นไปอย่างต่อเนื่องตามเจตนารมณ์ และวัตถุประสงค์ของกองทุนส่งเสริมวิสาหกิจขนาดกลางและขนาดย่อม ตามมาตรา 34 แห่งพระราชบัญญัติส่งเสริมวิสาหกิจขนาดกลางและขนาดย่อม พ.ศ. 2543
ทั้งนี้ เงินกองทุนส่งเสริมวิสาหกิจขนาดกลางและขนาดย่อม ประจำปี 2566 จำนวน 810.0000 ล้านบาท ที่ได้รับความเห็นชอบจัดสรรในครั้งนี้ เพื่อเป็นค่าใช้จ่ายในการดำเนินงานส่งเสริมวิสาหกิจขนาดกลางและขนาดย่อม โดยจำแนกเป็นกิจกรรมผลักดันการส่งเสริม MSME และกิจกรรมสนับสนุนและให้บริการ MSME ตามพระราชบัญญัติงบประมาณรายจ่ายประจำปีงบประมาณ 2566 โดยแผนการส่งเสริม SME ที่สำคัญ ในปี 2566 มีเป้าหมายที่จะช่วยสร้างมูลค่าเศรษฐกิจ 6,000 ล้านบาท และมี SME ที่จะได้รับประโยชน์จากการสนับสนุนส่งเสริมอยู่ที่ 789,785 ราย
พร้อมกันนี้ ที่ประชุมมีมติเห็นชอบการจัดสรรเงินกองทุนส่งเสริมวิสาหกิจขนาดกลางและขนาดย่อม เพื่อดำเนินการงานบริหารจัดการโครงการสนับสนุน SMEs รายย่อย (ดำเนินงานโดยธนาคารพัฒนาวิสาหกิจขนาดกลางและขนาดย่อมแห่งประเทศไทย) วงเงินงบประมาณ 250,540,000 บาท
ในตอนท้าย รองนายกรัฐมนตรีกล่าวว่า การประชุมในวันนี้เป็นการจัดสรรเงินจากกองทุนส่งเสริมวิสาหกิจขนาดกลางและขนาดย่อม ประจำปี 2566 เพื่อช่วยเหลือส่งเสริม SME ในภาวะวิกฤต ตลอดจนภาคธุรกิจของไทยให้ผ่านพ้นสถานการณ์ที่ยากลำบาก ซึ่งถือว่ามีความสำคัญ จึงขอเน้นย้ำทุกหน่วยงานให้ความสำคัญและบูรณาการทำงานร่วมกันเป็นพลังสำคัญให้กับ SME ในการฟื้นฟูและพัฒนาเศรษฐกิจของประเทศไทยให้กลับมาเข้มแข็งอีกครั้ง.

ที่มา : https://www.thaigov.go.th/news/contents/details/59878