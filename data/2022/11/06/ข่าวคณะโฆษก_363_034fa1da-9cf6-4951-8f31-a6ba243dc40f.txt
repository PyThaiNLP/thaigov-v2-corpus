รัฐบาลไทย-ข่าวทำเนียบรัฐบาล-​ ประกาศแล้ว ระเบียบการทำงานแบบ work from home ของส่วนราชการ หัวหน้าส่วนราชการพิจารณาตามสมควร


วันอาทิตย์ที่ 9 ตุลาคม 2565
พิมพ์
​ ประกาศแล้ว ระเบียบการทำงานแบบ work from home ของส่วนราชการ หัวหน้าส่วนราชการพิจารณาตามสมควร
​ประกาศแล้ว ระเบียบการทำงานแบบ work from home ของส่วนราชการ หัวหน้าส่วนราชการพิจารณาตามสมควร
เมื่อวันที่ 9 ต.ค.65 น.ส.ไตรศุลี ไตรสรณกุล รองโฆษกประจำสำนักนายกรัฐมนตรี เปิดเผยว่า เว็บไซต์ราชกิจจานุเบกษาได้เผยแพร่ประกาศระเบียบสำนักนายกรัฐมนตรี ว่าด้วยการปฏิบัติงานนอกสถานที่ตั้งของส่วนราชการ  เพื่อให้การดำเนินการของส่วนราชการเป็นไปในทิศทางเดียวกัน เกิดความยืดหยุ่นในการปฏิบัติงานของเจ้าหน้าที่ของส่วนราชการ พัฒนาประสิทธิภาพการทำงานของส่วนราชการ และการให้บริการประชาชน โดยได้ให้อำนาจหัวหน้าส่วนราชการ สั่งการให้เจ้าหน้าที่ของส่วนราชการในสังกัด ปฏิบัติงานนอกสถานที่ตั้งของส่วนราชการหรือกลับมาฏิบัติราชการ ณ สถานที่ตั้งของส่วนราชการ ได้ตามที่เห็นสมควร พร้อมกับให้ส่วนราชการสนับสนุนการปฏิบัติงานนอกสถานที่ตั้งของส่วนราชการ รวมถึงการจัดเตรียมสถานที่หรือพื้นที่ที่ส่วนราชการจัดไว้เป็นที่ทํางานร่วม (co - working space) และ อุปกรณ์สํานักงาน ตามที่เห็นสมควรแก่กรณี
ทั้งนี้ การปฏิบัติงานนอกสถานที่ตั้งของส่วนราชการ จะต้องไม่กระทบต่อประสิทธิภาพ ลักษณะของงานตามภารกิจของส่วนราชการ และการให้บริการแก่ประชาชน โดยคำนึงถึงสภาพแวดล้อมที่เหมาะสมต่อชีวิต ร่างกาย สุขภาพ และความปลอดภัยของเจ้าหน้าที่ของส่วนราชการ โดยประกาศดังกล่าวบังคับใช้กับส่วนราชการตามกฎหมายว่าด้วยระเบียบบริหารราชการแผ่นดิน และกฎหมายว่าด้วยการปรับปรุงกระทรวง ทบวง กรม แต่ไม่รวมถึงองค์กรปกครองส่วนท้องถิ่น (อปท.) รัฐวิสาหกิจ และองค์การมหาชน
น.ส.ไตรศุลี กล่าวว่า  ระเบียบสำนักนายกรัฐมนตรี ว่าด้วยการปฏิบัติงานนอกสถานที่ตั้งของส่วนราชการ ประกาศในเว็บไซต์ราชกิจจานุเบกษาเมื่อวันที่ 6 ต.ค.65 มีผลบังคับตั้งแต่วันที่ 7 ต.ค.65 โดยแนวทางดังกล่าว สอดคล้องกับแผนการปฏิรูปประเทศด้านการบริหารราชการแผ่นดิน (ฉบับปรับปรุง) การจัดโครงสร้างองค์กร และระบบงานภาครัฐให้มีความยืดหยุ่น คล่องตัวและเปลี่ยนแปลงได้ตามสถานการณ์รองรับชีวิตวิถีใหม่ (New Normal) เหมาะสมกับสถานการณ์ปัจจุบัน โดยการประยุกต์ใช้เทคโนโลยีอย่างสอดคล้องกับสภาพสังคมและการพัฒนาประกาศ
........................

ที่มา : https://www.thaigov.go.th/news/contents/details/60229