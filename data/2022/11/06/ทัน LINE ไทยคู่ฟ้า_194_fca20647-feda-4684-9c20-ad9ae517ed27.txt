รัฐบาลไทย-ข่าวทำเนียบรัฐบาล-ปลื้ม! OHCHR ชื่นชมไทย ที่ประกาศใช้กฎหมาย “ป้องกันทรมาน – บุคคลสูญหาย ปี 65”


วันพฤหัสบดีที่ 3 พฤศจิกายน 2565
ปลื้ม! OHCHR ชื่นชมไทย ที่ประกาศใช้กฎหมาย “ป้องกันทรมาน – บุคคลสูญหาย ปี 65”
.....
เป็นอีกหนึ่งข่าวดี ที่สำนักงานเพื่อสิทธิมนุษยชนแห่งสหประชาชาติ (Office of the High Commissioner for Human Rights: OHCHR) ได้เล็งเห็นความพยายามของรัฐบาล และได้ “ชื่นชม” ประเทศไทยที่ประกาศใช้ พ.ร.บ.ป้องกันและปราบปรามการทรมานและการกระทำให้บุคคลสูญหาย พ.ศ. 2565
.
โดย OHCHR มองว่ากฎหมายฉบับนี้ เป็นก้าวสำคัญในการ “ปฏิบัติตามคำมั่นของไทย” เพื่อขจัดการกระทำทรมาน และการกระทำให้บุคคลสูญหายให้หมดสิ้น รวมทั้งการให้ความยุติธรรมกับผู้เสียหายในเหตุการณ์ดังกล่าว ซึ่งเนื้อหาจะครอบคลุมในเรื่อง ดังนี้
.
• สิทธิในการไม่ถูกทรมานเป็นสิทธิมนุษยชนที่ไม่อาจระงับชั่วคราวได้ (non-derogation)
• หลักการไม่ส่งใครกลับไปเผชิญอันตราย (non-refoulement)
.
ซึ่งจะช่วยป้องกันไม่ให้เจ้าหน้าที่ขับไล่ เนรเทศ หรือส่งบุคคลใดไปยังอีกประเทศหนึ่งที่อาจเผชิญความเสี่ยงต่อการกระทำที่โหดร้าย ไร้มนุษยธรรม หรือที่ย่ำยีศักดิ์ศรี หรือการกระทำให้บุคคลสูญหาย
.
ทั้งนี้ OHCHR ชื่นชมไทยที่ได้ปฏิบัติตามคำมั่นที่ให้ไว้ในการทบทวนสิทธิมนุษยชนครั้งล่าสุดตามกระบวนการ Universal Periodic Review (UPR) และระบุว่า หลังจากที่มีกรอบกฎหมายบังคับใช้ในประเทศแล้ว ก็จะสามารถดำเนินการในกระบวนการลำดับถัดไป คือ
.
• การให้สัตยาบันต่ออนุสัญญาระหว่างประเทศว่าด้วยการคุ้มครองบุคคลทุกคนจากการหายสาบสูญโดยถูกบังคับ (International Convention for the Protection of All Persons from Enforced Disappearance)
• พิธีสารเลือกรับของอนุสัญญาว่าด้วยการต่อต้านการทรมาน และการกระทำอื่น ๆ ที่โหดร้าย ไร้มนุษยธรรม หรือที่ย่ำยีศักดิ์ศรี (Optional Protocol to the Convention against Torture and other Cruel, Inhuman or Degrading Treatment or Punishment)
.
อ่านเพิ่มเติม คลิก https://www.thaigov.go.th/news/contents/details/61184
#ไทยคู่ฟ้า #สื่อสารรัฐบาลไทย
-------------------

ที่มา : https://www.thaigov.go.th/news/contents/details/61218