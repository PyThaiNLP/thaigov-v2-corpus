รัฐบาลไทย-ข่าวทำเนียบรัฐบาล-นายกฯ หารือ เอกอัครราชทูตคาซัคสถานฯ เห็นพ้องเพิ่มพูนความร่วมมือระหว่างกัน โดยเฉพาะการค้าและการลงทุน โดยใช้ประโยชน์จากภูมิศาสตร์ของทั้งสองในการเชื่อมโยงภูมิภาค


วันจันทร์ที่ 3 ตุลาคม 2565
พิมพ์
นายกฯ หารือ เอกอัครราชทูตคาซัคสถานฯ เห็นพ้องเพิ่มพูนความร่วมมือระหว่างกัน โดยเฉพาะการค้าและการลงทุน โดยใช้ประโยชน์จากภูมิศาสตร์ของทั้งสองในการเชื่อมโยงภูมิภาค
นายกฯ หารือ เอกอัครราชทูตคาซัคสถานฯ เห็นพ้องเพิ่มพูนความร่วมมือระหว่างกัน โดยเฉพาะการค้าและการลงทุน โดยใช้ประโยชน์จากภูมิศาสตร์ของทั้งสองในการเชื่อมโยงภูมิภาค
วันนี้ (วันจันทร์ที่ 3 ตุลาคม 2565) เวลา 13.30 น. ณ ห้องสีงาช้าง ตึกไทยคู่ฟ้า ทำเนียบรัฐบาล นายอาร์มัน อิสเซตอฟ (H.E. Mr. Arman Issetov) เอกอัครราชทูตคาซัคสถานประจำประเทศไทย เข้าเยี่ยมคารวะ พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ในโอกาสเข้ารับหน้าที่ โดยภายหลังเสร็จสิ้นการหารือ นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยสาระสำคัญของการหารือ ดังนี้
นายกรัฐมนตรีแสดงความยินดีกับเอกอัครราชทูตคาซัคสถานฯ ในโอกาสเข้ารับตำแหน่งใหม่ ชื่นชมความสัมพันธ์ระหว่างไทยกับคาซัคสถานที่ดำเนินมาอย่างราบรื่น โดยในปีนี้ถือเป็นปีครบรอบ 30 ปีของการสถาปนาความสัมพันธ์ทางการทูตระหว่างกัน ซึ่งทั้งสองฝ่ายจะได้จัดกิจกรรมเพื่อเฉลิมฉลองวาระสำคัญดังกล่าวร่วมกัน ซึ่งเชื่อว่าจะเป็นโอกาสดีให้ร่วมมือส่งเสริมความร่วมมือในทุกมิติให้ใกล้ชิดกันยิ่งขึ้น นอกจากนี้ นายกรัฐมนตรียืนยันว่า รัฐบาลไทยพร้อมให้ความช่วยเหลือและสนับสนุนการดำเนินงานเพื่อส่งเสริมความสัมพันธ์ระหว่างกันของเอกอัครราชทูตคาซัคสถานฯ อย่างเต็มที่ พร้อมทั้งฝากความปรารถนาดีถึงนายกรัฐมนตรีคาซัคสถานด้วย
เอกอัครราชทูตคาซัคสถานฯ ยินดีที่ได้พบหารือกับนายกรัฐมนตรีในวันนี้ และรู้สึกเป็นเกียรติอย่างยิ่งที่ได้ดำรงตำแหน่งเอกอัครราชทูตคาซัคสถานประจำประเทศไทย โดยไทยกับคาซัคสถานมีความสัมพันธ์และความร่วมมือที่ใกล้ชิดทั้งในระดับทวิภาคี และพหุภาคี โดยเฉพาะทางด้านการค้าและการลงทุน ซึ่งจากศักยภาพของทั้งสองประเทศ ทำให้ตัวเลขการค้าการลงทุนมีแนวโน้มเพิ่มขึ้นอย่างต่อเนื่อง นอกจากนี้ ความท้าทายต่าง ๆ ระดับโลก ทำให้เกิดความห่วงกังวลถึงประเด็นวิกฤตอาหาร เอกอัครราชทูตคาซัคสถานฯ เห็นว่า ไทยกับคาซัคสถานมีศักยภาพที่จะเพิ่มพูนร่วมมือกันเพื่อเป็นแหล่งอาหารของโลก และจะเป็นประโยชน์กับทั้งสองประเทศ
ประเด็นความร่วมมือที่ทั้งสองฝ่ายได้หารือกัน ดังนี้
ด้านเศรษฐกิจ ทั้งสองฝ่ายยินดีที่ไทยกับคาซัคสถานมีความร่วมมือทางเศรษฐกิจที่เข้มแข็ง โดยคาซัคสถานเป็นประเทศที่ไทยมีความสัมพันธ์ทางการค้าและการลงทุนมากที่สุดในภูมิภาคเอเชียกลาง และมูลค่าทางการค้าของทั้งสองประเทศเริ่มกลับมาเพิ่มจำนวนมากขึ้นตั้งแต่ปี 2564 สะท้อนภาพรวมเศรษฐกิจของทั้งสองประเทศเริ่มฟื้นตัว นอกจากนี้ ทั้งสองฝ่ายเห็นว่า ยังมีศักยภาพที่จะเพิ่มพูนความร่วมมือทางเศรษฐกิจระหว่างกันได้อีกมาก โดยสามารถใช้จุดเด่นด้านภูมิศาสตร์ของทั้งสองที่เป็นจุดเชื่อมโยงสำคัญของทั้งสองภูมิภาค นอกจากนี้ เอกอัครราชทูตคาซัคสถานฯ ชื่นชมศักยภาพในการพัฒนาเศรษฐกิจของไทย ผ่านโครงการต่าง ๆ โดยเฉพาะโครงการเขตพัฒนาพิเศษภาคตะวันออก (EEC) ซึ่งคาซัคสถานพร้อมเพิ่มพูนความร่วมมือด้านการลงทุนกับไทยในโครงการดังกล่าวด้วย
ด้านการท่องเที่ยว นายกรัฐมนตรียินดีที่นักท่องเที่ยวชาวคาซัคสถานเดินทางมาท่องเที่ยวยังประเทศไทยมากขึ้น ซึ่งเป็นผลจากการกลับมาให้บริการเที่ยวบินตรงจากคาซัคสถานมายังจังหวัดภูเก็ตของไทยอีกครั้ง และในเดือนตุลาคมคาซัคสถานจะเริ่มกลับมาให้บริการเที่ยวบินตรงมายังกรุงเทพฯ ซึ่งคาดว่าจะทำให้มีการแลกเปลี่ยนนักท่องเที่ยวระหว่างกันเพิ่มมากขึ้น ซึ่งเอกอัครราชทูตยินดีที่จะสนับสนุนให้ชาวคาซัคสถานเดินทางมาไทย
ด้านความร่วมมือภายใต้กรอบความร่วมมือพหุภาคี ไทยยินดีสนับสนุนบทบาทที่แข็งขันของคาซัคสถานในฐานะประธานปัจจุบันของการประชุมว่าด้วยการส่งเสริมปฏิสัมพันธ์และมาตรการสร้างความไว้เนื้อเชื่อใจระหว่างประเทศในภูมิภาคเอเชีย (Conference on Interaction and Confidence Building Measures in Asia : CICA) โดยไทยพร้อมมีบทบาทร่วมอย่างสร้างสรรค์ในฐานะผู้ประสานงานในสาขาการพัฒนาที่ยั่งยืน และผู้ประสานงานร่วมในมิติเศรษฐกิจ ซึ่งเอกอัครราชทูตฯ ยืนยันว่า คาซัคสถานพร้อมสนับสนุนบทบาทของไทยในการเป็นเจ้าภาพจัดการประชุมผู้นำเขตเศรษฐกิจเอเปค 2565 ที่จะมีขึ้นในเดือนพฤศจิกายนนี้ โดยเชื่อมั่นว่าจะประสบความสำเร็จด้วยดี

ที่มา : https://www.thaigov.go.th/news/contents/details/59959