รัฐบาลไทย-ข่าวทำเนียบรัฐบาล-ธ.ก.ส. ปลื้มกระแสตอบรับยอดฝากสลาก ธ.ก.ส. ชุดเกษตรมั่งคั่ง 7 รอบที่ 2 ครบเต็มวงเงิน 22,000 ล้านบาทแล้วอย่างรวดเร็ว


วันพฤหัสบดีที่ 22 กันยายน 2565
พิมพ์
ธ.ก.ส. ปลื้มกระแสตอบรับยอดฝากสลาก ธ.ก.ส. ชุดเกษตรมั่งคั่ง 7 รอบที่ 2 ครบเต็มวงเงิน 22,000 ล้านบาทแล้วอย่างรวดเร็ว
จากการที่ ธ.ก.ส. ได้เปิดรับฝาก “สลากออมทรัพย์ ธ.ก.ส. ชุดเกษตรมั่งคั่ง 7” ช่วงที่ 2 ซึ่งเปิดรับฝาก 22 กันยายน 2565 จำนวน 2,200 ล้านหน่วย ๆ ละ 100 บาท วงเงินรับฝาก 22,000 ล้านบาท ยอดรับฝากเต็มวงเงิน ภายใน 15 นาที
นายธนารัตน์ งามวลัยรัตน์ ผู้จัดการธนาคารเพื่อการเกษตรและสหกรณ์การเกษตร (ธ.ก.ส.) เปิดเผยว่า จากการที่ ธ.ก.ส. ได้เปิดรับฝาก “สลากออมทรัพย์ ธ.ก.ส. ชุดเกษตรมั่งคั่ง 7” ช่วงที่ 2 ซึ่งเปิดรับฝาก 22 กันยายน 2565 จำนวน 2,200 ล้านหน่วย ๆ ละ 100 บาท วงเงินรับฝาก 22,000 ล้านบาท ซึ่งได้รับเสียงตอบรับเป็นอย่างดีจากเกษตรกรลูกค้าและประชาชนทั่วไป ทำให้ยอดรับฝากเต็มวงเงิน  ภายใน 15 นาที โดยมียอดรับฝากผ่านทางแอปพลิเคชัน ธ.ก.ส. A-Mobile จำนวน 4,685 ล้านบาท และยอดรับฝากผ่านทางเคาน์เตอร์ธนาคาร จำนวน 17,315 ล้านบาท
ธ.ก.ส. ขอขอบคุณเกษตรกรลูกค้าและผู้มีอุปการคุณทุกท่าน ที่ให้ความไว้วางใจและสนับสนุนผลิตภัณฑ์เงินฝากของธนาคาร ซึ่งเงินทุก ๆ บาทที่ท่านฝากไว้ ธ.ก.ส. จะนำไปใช้เป็นทุนสนับสนุนภาคเกษตรกรรมเพื่อพัฒนาและสร้างความเข้มแข็งสู่ธุรกิจชุมชน อันเป็นฐานรากที่สำคัญของประเทศ ทั้งนี้
สลากออมทรัพย์ ธ.ก.ส. ชุดเกษตรมั่งคั่ง 7  มีอายุรับฝาก 3 ปี เมื่อฝากครบกำหนดไถ่ถอนจะได้รับดอกเบี้ยหน่วยละ 0.18 บาท หรือคิดเป็นอัตราดอกเบี้ยร้อยละ 0.06 ต่อปี นอกจากนี้ยังได้ลุ้นรางวัลทุกวันที่ 16 ของเดือน และวันที่ 17 มกราคม ของทุกปี รวม 36 ครั้ง ลุ้นรางวัลที่ 1 มูลค่า 10,000,000 บาท และรางวัลอื่น ๆ รวมรางวัลทั้งสิ้น 2,113,400 รางวัล เป็นเงิน 46,990,000 บาทต่อเดือน  ที่สำคัญดอกเบี้ยและเงินรางวัลได้รับการยกเว้นภาษีสำหรับบุคคลทั่วไปและยังสามารถนำไปใช้เป็นหลักทรัพย์ในการค้ำประกัน (Bank Guarantee)
รวมถึงเป็นหลักทรัพย์ค้ำประกันในการขอสินเชื่อกับ ธ.ก.ส. ได้อีกด้วย ทั้งนี้  ธ.ก.ส. ยังมีบริการ BAAC Connect ซึ่งเป็นข้อความแจ้งเตือนผ่าน LINE Official : BAAC Family เมื่อมีเงินเข้า - ออกบัญชีเงินฝากและการถูกรางวัลสลาก รวมถึงกรณีสลากใกล้ครบอายุรับฝากอีกด้วย โดยท่านที่สนใจสามารถติดต่อสอบถามรายละเอียดเพิ่มเติมเกี่ยวกับสลากออมทรัพย์ได้ที่ ธ.ก.ส. ทุกสาขาทั่วประเทศ หรือที่ Call Center
02 555 0555

ที่มา : https://www.thaigov.go.th/news/contents/details/59555