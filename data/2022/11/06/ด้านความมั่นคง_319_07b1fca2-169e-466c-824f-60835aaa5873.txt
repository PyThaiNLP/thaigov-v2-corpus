รัฐบาลไทย-ข่าวทำเนียบรัฐบาล-รมว.เฮ้ง สั่ง สปส. เร่งมอบสิทธิประโยชน์เหยื่ออิแทวอน อดีตผู้ประกันตน ม.33


วันอังคารที่ 1 พฤศจิกายน 2565
รมว.เฮ้ง สั่ง สปส. เร่งมอบสิทธิประโยชน์เหยื่ออิแทวอน อดีตผู้ประกันตน ม.33
...
วันที่ 1 พฤศจิกายน 2565 นายสุชาติ ชมกลิ่น รัฐมนตรีว่าการกระทรวงแรงงาน เปิดเผยถึงความคืบหน้ากรณีที่ปรากฏข่าวมีคนไทยที่เสียชีวิต 1 ราย จากโศกนาฏกรรมในงานเทศกาลคืนวันฮัลโลวีนที่จัดขึ้นในย่านถนนอิแทวอน กรุงโซล ประเทศเกาหลีใต้ ที่มีผู้คนไปร่วมงานจำนวนมาก เบียดเสียดกันแน่น ล้ม และเหยียบกัน จนทำให้มีผู้เสียชีวิตและได้รับบาดเจ็บเป็นจำนวนมาก เนื่องจากขาดอากาศหายใจ เมื่อคืนวันที่ 29 ตุลาคมที่ผ่านมานั้น
นายสุชาติ กล่าวต่อว่า ในส่วนของกระทรวงแรงงานผมได้สั่งการให้หน่วยงานในสังกัดกระทรวงแรงงานเร่งตรวจสอบรายละเอียดผู้เสียชีวิต ซึ่งจากข้อมูลของหน่วยงานสังกัดกระทรวงแรงงานจังหวัดเพชรบูรณ์ทราบว่า คนไทยที่ผู้เสียชีวิต ชื่อ น.ส.ณัฐธิชา มาแก้ว อายุ 27 ปี มีภูมิลำเนาอยู่บ้านเลขที่ 40 หมู่ที่ 9 ตำบลหนองไขว่ อำเภอหล่มสัก จังหวัดเพชรบูรณ์ เคยเป็นผู้ประกันตนมาตรา 33 มาก่อน และต่อมาได้ลาออกเมื่อวันที่ 30 มิถุนายน 2565 ผมจึงได้สั่งการให้สำนักงานประกันสังคม เร่งมอบสิทธิประโยชน์ให้แก่ญาติของผู้เสียชีวิต ซึ่งญาติมีสิทธิได้รับค่าทำศพ จำนวน 50,000 บาท และเงินบำเหน็จชราภาพ จำนวน 15,500 บาท รวมเป็นเงินทั้งสิ้น 65,500 บาท ทั้งนี้ หน่วยงานสังกัดกระทรวงแรงงานจังหวัดเพชรบูรณ์ ได้แจ้งให้ญาติผู้เสียชีวิตทราบในเบื้องต้นแล้ว และในวันนี้ได้ลงพื้นที่เยี่ยมให้กำลังใจ และมอบสิทธิประโยชน์ให้ความช่วยเหลือในส่วนที่เกี่ยวข้องต่อไป

ที่มา : https://www.thaigov.go.th/news/contents/details/61115