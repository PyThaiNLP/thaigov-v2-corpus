รัฐบาลไทย-ข่าวทำเนียบรัฐบาล-โฆษกรัฐบาลเผย นายกรัฐมนตรีเตรียมลงพื้นที่จังหวัดขอนแก่น และอุบลราชธานี ติดตามแก้ไขปัญหาสถานการณ์อุทกภัย พร้อมให้กำลังใจผู้ประสบอุทกภัย 4 ต.ค.นี้ 


วันจันทร์ที่ 3 ตุลาคม 2565
พิมพ์
โฆษกรัฐบาลเผย นายกรัฐมนตรีเตรียมลงพื้นที่จังหวัดขอนแก่น และอุบลราชธานี ติดตามแก้ไขปัญหาสถานการณ์อุทกภัย พร้อมให้กำลังใจผู้ประสบอุทกภัย 4 ต.ค.นี้
โฆษกรัฐบาลเผย นายกรัฐมนตรีเตรียมลงพื้นที่จังหวัดขอนแก่น และอุบลราชธานี ติดตามแก้ไขปัญหาสถานการณ์อุทกภัย พร้อมให้กำลังใจผู้ประสบอุทกภัย 4 ต.ค.นี้
วันนี้ (3 ตุลาคม 2565) นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เผยว่า พล.อ.ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม พร้อมคณะ เตรียมลงพื้นที่ติดตามแก้ไขปัญหาสถานการณ์อุทกภัย ณ จังหวัดขอนแก่น และจังหวัดอุบลราชธานี ในวันอังคารที่ 4 ตุลาคม 2565 โดยมีกำหนดการ ดังนี้
ช่วงเช้า นายกรัฐมนตรีและคณะจะเดินทางไปยังจุดปฏิบัติงานบึงหนองโคตร หน้าวัดศรีสะอาดหนองโคตร ต.บ้านเป็ด อ.เมืองขอนแก่น จ.ขอนแก่น เพื่อตรวจเยี่ยมการปฏิบัติงานของเจ้าหน้าที่ และตรวจระบบการทำงานของเครื่องสูบน้ำแรงดันสูง ติดตามเฝ้าระวังสถานการณ์น้ำ พร้อมหารือแนวทางร่วมกับหน่วยงานที่เกี่ยวข้องในพื้นที่ เพื่อลดผลกระทบจากสถานการณ์ให้เกิดประสิทธิภาพ จากนั้น เดินทางต่อไปยังวัดเทพนิมิตวนาราม บ้านพรหมนิมิต หมู่ 4 ต.โคกสี อ.เมืองขอนแก่น จ.ขอนแก่น ตรวจเยี่ยมผู้ประสบอุทกภัยอันเกิดจากสถานการณ์ฝนตกหนักอย่างต่อเนื่องในช่วงสัปดาห์ที่ผ่านมาทำให้มีน้ำท่วมขัง บ้านเรือนประชาชนได้รับความเสียหายหลายพื้นที่
ช่วงบ่าย นายกรัฐมนตรี จะเดินทางไปยังจังหวัดอุบลราชธานี เพื่อตรวจเยี่ยมศูนย์พักพิงผู้ประสบอุทกภัยและเยี่ยมเยียนบ้านเรือนประชาชน ณ ชุมชนวัดวารินทราราม ต.วารินชำราบ อ.วารินชำราบ จ.อุบลราชธานี ทั้งนี้ ในการลงพื้นที่จังหวัดขอนแก่น และจังหวัดอุบลราชธานี เพื่อหารือการบริหารจัดการน้ำ เร่งแก้ปัญหาน้ำท่วมร่วมกับหน่วยงานที่เกี่ยวข้อง รวมทั้งเพื่อติดตามการให้ความช่วยเหลือ บรรเทาความเดือดร้อนพี่น้องประชาชน และผู้ประกอบการในพื้นที่ให้มากที่สุด
“นายกรัฐมนตรีมีความห่วงใยประชาชนในพื้นที่น้ำท่วม สั่งการให้ข้าราชการทุกหน่วย และกองทัพ เสริมกำลังคนและเครื่องมือในการช่วยเหลือเพื่อเคลื่อนย้ายประชาชนไปพื้นที่ปลอดภัย รวมถึงดูแลเรื่องที่อยู่ อาหาร น้ำดื่ม รวมถึงยารักษาโรคให้เพียงพอต่อความต้องการ เพื่อบรรเทาความเดือดร้อนของประชาชนในเบื้องต้น โดยการลงพื้นที่ของนายกรัฐมนตรีเพื่อต้องการให้กำลังใจประชาชนในพื้นที่น้ำท่วม และติดตามการแก้ไขปัญหาจากสถานการณ์อุทกภัยในพื้นที่ให้ทันท่วงที” โฆษกรัฐบาลย้ำ
............................

ที่มา : https://www.thaigov.go.th/news/contents/details/59946