รัฐบาลไทย-ข่าวทำเนียบรัฐบาล-คำกล่าวของพลเอก ประยุทธ์ จันทร์โอชา นายกรัฐมนตรี ในงาน Thailand-China Investment Forum


วันพฤหัสบดีที่ 3 พฤศจิกายน 2565
พิมพ์
คำกล่าวของพลเอก ประยุทธ์ จันทร์โอชา นายกรัฐมนตรี ในงาน Thailand-China Investment Forum
วันพฤหัสบดีที่ 3 พฤศจิกายน 2565
ผมยินดีและเป็นเกียรติอย่างยิ่งที่ได้มาเป็นประธานในงานสัมมนา Thailand-China Investment Forum ในวันนี้
การจัดงานในครั้งนี้ เป็นความริเริ่มที่ดีของภาคเอกชนไทย ซึ่งเป็นกลไกสำคัญในการขับเคลื่อนความสัมพันธ์ทางเศรษฐกิจระหว่างประเทศไทยกับประเทศจีน รวมทั้งเป็นโอกาสอันดีที่ทั้งสองประเทศ จะร่วมกันฟื้นฟูเศรษฐกิจที่ได้รับผลกระทบจากวิกฤตโควิด-19 และยกระดับความร่วมมือ เพื่อรับมือกับสถานการณ์ความเปลี่ยนแปลงใหม่ ๆ ที่อาจเกิดขึ้น และต่อยอดไปสู่ความร่วมมือเพื่อการพัฒนาอย่างยั่งยืนต่อไป
ในช่วงที่ผ่านมา รัฐบาลได้ทำงานอย่างเต็มที่ในการขับเคลื่อนการฟื้นฟูเศรษฐกิจของประเทศให้เดินหน้าได้อย่างเต็มกำลัง ผ่านนโยบายการเปิดประเทศ ซึ่งส่งผลดีต่อภาคการค้า การลงทุน โดยเฉพาะการลงทุนจากต่างประเทศ และการฟื้นตัวของภาคการท่องเที่ยวและบริการ ซึ่งการดำเนินการต่าง ๆ เหล่านี้ทำให้เกิดการขยายตัวของการลงทุนจากต่างประเทศเป็นอย่างมากในปีนี้
หนึ่งในประเทศที่เป็นคู่ค้าที่สำคัญยิ่งของประเทศไทยก็คือ ประเทศจีน เรามีความสัมพันธ์แน่นแฟ้นในทุกระดับและมีพลวัตอย่างต่อเนื่อง ความร่วมมือในด้านเศรษฐกิจ ได้กลายเป็นองค์ประกอบที่มีความสำคัญต่อความสัมพันธ์ระหว่างทั้งสองประเทศ ซึ่งนอกจากการเป็นประเทศคู่ค้าแล้ว ยังเป็นคู่มิตรที่มีความสัมพันธ์ที่แน่นแฟ้นทางวัฒนธรรมอย่างยาวนาน รวมถึงไมตรีจิตของรัฐบาลและประชาชนชาวจีนในการร่วมฝ่าฟันวิกฤตโควิด-19 ไปด้วยกัน
ในปี 2565 นี้ เป็นปีที่ครบรอบหนึ่งทศวรรษของความเป็น “หุ้นส่วนความร่วมมือเชิงยุทธศาสตร์อย่างรอบด้าน” ดังนั้น เพื่อฟื้นฟูเศรษฐกิจจากผลกระทบโควิด-19 และสถานการณ์โลก รวมทั้งเพื่อฟื้นฟูเศรษฐกิจของภูมิภาค และความท้าทายต่าง ๆ รัฐบาลไทยพร้อมร่วมมือกับรัฐบาลจีน เพื่อพัฒนาความเป็นหุ้นส่วนสู่ทศวรรษหน้าในทุกมิติ โดยเราจะก้าวไปสู่อนาคตที่มั่นคง มั่งคั่ง และยั่งยืนพร้อมกัน ดังคำกล่าวที่ว่า “จีน-ไทย ใช่อื่นไกล พี่น้องกัน”
นอกจากนี้ ประเทศไทยได้สนับสนุนบทบาทเชิงสร้างสรรค์ของรัฐบาลจีน ตามแผนริเริ่มการพัฒนาโลก (Global Development Initiative : GDI) ซึ่งแผนดังกล่าวได้มุ่งส่งเสริมสันติภาพ เสถียรภาพ และการพัฒนาที่ยั่งยืนของโลก ทั้งนี้ แผนยุทธศาสตร์การขับเคลื่อนประเทศด้วยโมเดลเศรษฐกิจ BCG ของประเทศไทยนั้น ก็มีแนวคิดหลักเช่นเดียวกันกับ GDI ที่มุ่งเน้นความเจริญรุ่งเรือง โดยมีประชาชนเป็นศูนย์กลาง ซึ่งจะนำไปสู่การเติบโตที่สมดุล ยั่งยืน และครอบคลุมในทุกมิติ
รัฐบาลไทยได้ส่งเสริมการลงทุนอย่างต่อเนื่อง เพื่อดึงดูดนักลงทุนจากต่างประเทศ โดยเฉพาะจากประเทศจีน ไม่ว่าจะเป็นการยกระดับความเชื่อมโยงทางด้านโครงสร้างพื้นฐาน ทั้งภายในประเทศและระหว่างประเทศ การพัฒนาเขตพัฒนาเศรษฐกิจพิเศษ การพัฒนา EEC และการเชื่อมโยงกับ BRI รวมทั้งการพัฒนาปรับปรุงหลักเกณฑ์การให้สิทธิประโยชน์การส่งเสริมการลงทุน ซึ่งทั้งหมดที่ผมกล่าวมานั้น ก็เพื่ออำนวยความสะดวก และสร้างแรงจูงใจให้นักลงทุนจากต่างประเทศได้เข้ามาลงทุนในประเทศไทยมากขึ้นอีก
นอกจากนี้ รัฐบาลยังได้ปรับปรุงร่างข้อเสนอยุทธศาสตร์การส่งเสริมการลงทุน 5 ปี (พ.ศ. 2566 - 2570) ให้มีความชัดเจนมากยิ่งขึ้น เพื่อเร่งขับเคลื่อนยุทธศาสตร์ใหม่ของ BOI ทันที ซึ่งจะนำไปสู่ การขับเคลื่อนการทำงานให้เกิดผลสำเร็จอย่างเป็นรูปธรรม เน้นทำงานในเชิงรุก เพื่อดึงดูดกิจการใหม่ ๆ ที่มีศักยภาพให้เข้ามาลงทุนในประเทศไทยมากขึ้น
ด้วยศักยภาพที่ตั้งของประเทศไทย ที่เป็นยุทธศาสตร์สำคัญในการเชื่อมโยงระบบโลจิสติกส์ในภูมิภาค เราพร้อมผลักดันไปสู่การเป็นจุดยุทธศาสตร์การคมนาคมไร้รอยต่อ ซึ่งสอดคล้องกับ การยกระดับการพัฒนา EEC ที่แสดงให้เห็นถึงความพร้อมของประเทศไทยในการรองรับการลงทุนจากภาคอุตสาหกรรมของบริษัทจากจีนที่มีศักยภาพและความเชี่ยวชาญ เช่น ยานยนต์ไฟฟ้า อิเล็กทรอนิกส์อัจฉริยะและดิจิทัล เป็นต้น นอกจากนี้ EEC ยังมีความเชื่อมโยงกับเขตเศรษฐกิจลุ่มแม่น้ำแยงซี (Yangtze River Delta: YRD) ที่มีขนาด GDP เทียบเท่า 1 ใน 4 ของประเทศจีนด้วย
ในช่วง 9 เดือนแรกของปี 2565 การส่งเสริมการลงทุนจากจีน มีเงินลงทุนกว่า 45,000 ล้านบาท ซึ่งส่วนใหญ่จะอยู่ในอุตสาหกรรมเครื่องใช้ไฟฟ้าและอิเล็กทรอนิกส์ และอุตสาหกรรมยานยนต์ไฟฟ้า ซึ่งเป็นกลุ่มเป้าหมายของไทย ไม่ว่าจะเป็นการลงทุนจาก SAIC Motor, Great Wall Motor หรือ BYD ทั้งนี้ โครงการรถไฟฟ้าที่ได้รับการอนุมัติแล้ว มีทั้งหมด 26 โครงการ จาก 17 บริษัท กำลังการผลิตกว่า 800,000 คัน โดยยอดการจดทะเบียนยานยนต์ไฟฟ้าสะสม 8 เดือน (ม.ค.- ส.ค.) มีจำนวนสูงถึง 10,000 คัน ซึ่งจากข้อมูลดังกล่าวนี้ แสดงให้เห็นถึงการเติบโตของตลาด EV อย่างแท้จริง
การเชื่อมต่อห่วงโซ่อุปทานของการลงทุนระหว่างไทยกับจีน ทั้งการส่งเสริมความเชื่อมโยง และการอำนวยความสะดวก นับว่าเป็นสิ่งสำคัญ โดยเฉพาะการเชื่อมโยงโครงการรถไฟจีน – ลาว กับระบบรางของไทย ซึ่งจะช่วยส่งเสริมความสัมพันธ์ การขนส่งสินค้า และการท่องเที่ยว โดยการพัฒนาระบบรางและความร่วมมือด้านสินค้าเกษตร เป็นการพัฒนาที่จะนำความเจริญรุ่งเรืองมาสู่ภูมิภาคอย่างเป็นรูปธรรม และเป็นความร่วมมือที่ทุกฝ่ายได้ประโยชน์ร่วมกัน
นอกจากนี้ ไทยและจีนยังมีความร่วมมืออื่น ๆ ที่เป็นผลประโยชน์ร่วมกัน ทั้งในกรอบทวิภาคี กรอบอนุภูมิภาค อย่างแม่โขง-ล้านช้าง ACMECS และ GMS และระดับภูมิภาค อย่างอาเซียน-จีน รวมไปถึงการขยายความร่วมมือภายใต้ BRICS Plus ที่จีนได้ริเริ่มขึ้น ประการสำคัญ การที่ไทยได้เป็นเจ้าภาพการประชุมเอเปคในปีนี้ ได้รับการสนับสนุนจากจีนเป็นอย่างดี รวมทั้งเป็นเกียรติอย่างยิ่งที่ท่านประธานาธิบดีสี จิ้น ผิง จะเดินทางเข้าร่วมการประชุมกลางเดือนนี้ด้วยตัวเอง แสดงให้เห็นถึงความสัมพันธ์และความเป็นหุ้นส่วนที่แนบแน่นของทั้งสองประเทศอย่างแท้จริง
วันนี้เป็นวันที่ประเทศไทยและประเทศจีนได้ยืนยันถึงความสำคัญที่มีต่อกันในด้านเศรษฐกิจ การค้า การลงทุน เพื่อสร้างสภาพแวดล้อมที่เอื้อต่อการเจริญเติบโต เสถียรภาพ และความเป็นอันหนึ่งอันเดียวกัน ซึ่งจะนำไปสู่การพัฒนาที่มั่งคงและยั่งยืน และร่วมกันแสดงเจตจำนงในการพัฒนาและก้าวหน้าไปพร้อม ๆ กัน ควบคู่กับการรับมือกับความท้าทายต่าง ๆ อันเกิดจากการเปลี่ยนแปลงและความไม่แน่นอนของโลก
สุดท้ายนี้ ผมขอขอบคุณสภาหอการค้าแห่งประเทศไทย สถานเอกอัครราชทูตสาธารณรัฐประชาชนจีนประจำประเทศไทย ที่ร่วมกันจัดงานในวันนี้ เพื่อแลกเปลี่ยนข้อมูล ประสบการณ์ที่เป็นประโยชน์ต่อการส่งเสริมการลงทุน ซึ่งจะนำไปสู่การพัฒนาต่อยอดทางธุรกิจในอนาคต พร้อมทั้งขออวยพรให้การจัดงานในครั้งนี้เป็นไปด้วยความเรียบร้อย บรรลุวัตถุประสงค์ที่ตั้งไว้ทุกประการ

ที่มา : https://www.thaigov.go.th/news/contents/details/61193