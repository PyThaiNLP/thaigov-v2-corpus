รัฐบาลไทย-ข่าวทำเนียบรัฐบาล-รัฐบาล ชื่นชม น้องบาส กล้าหาญ มีสติ ช่วยผู้ถูกไฟดูดจากน้ำท่วม กำชับการไฟฟ้า ตรวจสอบเสาไฟเพื่อความปลอดภัยของประชาชน


วันเสาร์ที่ 17 กันยายน 2565
พิมพ์
รัฐบาล ชื่นชม น้องบาส กล้าหาญ มีสติ ช่วยผู้ถูกไฟดูดจากน้ำท่วม กำชับการไฟฟ้า ตรวจสอบเสาไฟเพื่อความปลอดภัยของประชาชน
รัฐบาล ชื่นชม น้องบาส กล้าหาญ มีสติ ช่วยผู้ถูกไฟดูดจากน้ำท่วม กำชับการไฟฟ้า ตรวจสอบเสาไฟเพื่อความปลอดภัยของประชาชน
เมื่อวันที่ 17 ก.ย. 65 น.ส.ไตรศุลี ไตรสรณกุล รองโฆษกประจําสํานักนายกรัฐมนตรี เปิดเผยว่า รัฐบาลโดย พล.อ.ประวิตร วงษ์สุวรรณ รองนายกรัฐมนตรี แสดงความชื่นชมน้องบาส หรือ นายอรรถชัย อาจอุดม  อายุ 19 ปี นักศึกษาวิทยาลัยเทคนิคอุดรธานี จ.อุดรธานี เข้าช่วยเหลือนักเรียนชายบริเวณหลังโรงเรียนสตรีราชินูทิศ จ.อุดรธานี จากเหตุการณ์ไฟฟ้าดูดเนื่องจากฝนตกน้ำท่วม โดยทั้งคู่ปลอดภัย และขณะนี้พักรักษาตัวอยู่ที่โรงพยาบาล รองนายกรัฐมนตรี ได้ชื่นชมในความกล้าหาญ มีสติ โดยใช้ร่มดึงตัวผู้ประสบเหตุ ไม่ใช้มือสัมผัสซึ่งมีความเสี่ยงที่จะถูกไฟฟ้าดูดร่วม ถือเป็นแบบอย่างที่ดีในการช่วยเหลือผู้ประสบเหตุไฟฟ้าดูดอย่างถูกต้อง
น.ส.ไตรศุลี กล่าวว่า รองนายกรัฐมนตรี ยังกำชับให้การไฟฟ้านครหลวง และการไฟฟ้าส่วนภูมิภาค ได้ติดตามสถานการณ์ระดับน้ำอย่างต่อเนื่อง และเฝ้าระวังตรวจสอบเครื่องวัดหน่วยไฟฟ้าที่ติดตั้งบนเสาไฟฟ้าให้อยู่ในระดับที่ปลอดภัย รวมถึงพร้อมให้ความช่วยเหลือด้านระบบไฟฟ้าแก่ประชาชนตลอด 24 ชั่วโมง พร้อมกันนี้ ยังขอให้เพิ่มการประชาสัมพันธ์ ย้ำเตือนประชาชน ให้ระมัดระวังอันตรายจากไฟฟ้ารั่วในสถานการณ์อุทกภัย ซึ่งพบเจออยู่บ่อยครั้ง ทั้งนี้ หากพบว่ามีแนวโน้มที่ระดับน้ำบริเวณบ้านจะเริ่มท่วมสูงขึ้นจนใกล้ถึงอุปกรณ์ไฟฟ้า ให้สับคัทเอาท์เพื่อตัดกระแสไฟ , ย้ายอุปกรณ์เครื่องใช้ไฟฟ้า และปลั๊กไฟขึ้นที่สูง , อย่าใช้เครื่องใช้ไฟฟ้าขณะร่างกายเปียกหรือยืนแช่น้ำอยู่  , หลีกเลี่ยงการเดินลุยน้ำเข้าใกล้ปลั๊กไฟ สายไฟ เสาไฟ ฯลฯ
น.ส.ไตรศุลี กล่าวว่า นอกจากนี้ ขอแนะนำให้ประชาชนสำรวจต้นไม้ที่ปลูกในบริเวณบ้านของตนเอง ให้กิ่งไม้อยู่ในระดับที่ปลอดภัยไม่ระสายไฟฟ้า เพราะอาจทำให้ไฟฟ้าดับ รวมไปถึงอาจจะทำให้มีกระแสไฟฟ้ารั่วมาตามกิ่งไม้ที่เปียกน้ำจากฝนฟ้าคะนองได้ ในส่วนของห้างร้านที่ติดตั้งป้ายโฆษณา จะต้องตรวจสอบความแข็งแรงของโครงสร้างป้ายโฆษณาให้อยู่ในสภาพที่มั่นคง ปลอดภัย
.....................

ที่มา : https://www.thaigov.go.th/news/contents/details/59360