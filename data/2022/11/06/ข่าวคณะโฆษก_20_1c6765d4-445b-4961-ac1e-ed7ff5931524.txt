รัฐบาลไทย-ข่าวทำเนียบรัฐบาล-"ทิพานัน" ย้ำ "พลเอก ประยุทธ์" บริหารประเทศเพื่อประโยชน์ประชาชน ไม่ต้องหนีคุกลี้ภัย  ชี้ "ทักษิณ" บิดเบือนข่าวค่าจ้างแรงงาน เรื่องโกงจำนำข้าวคงอยู่ในจิตใต้สำนึก


วันพุธที่ 31 สิงหาคม 2565
พิมพ์
"ทิพานัน" ย้ำ "พลเอก ประยุทธ์" บริหารประเทศเพื่อประโยชน์ประชาชน ไม่ต้องหนีคุกลี้ภัย  ชี้ "ทักษิณ" บิดเบือนข่าวค่าจ้างแรงงาน เรื่องโกงจำนำข้าวคงอยู่ในจิตใต้สำนึก
"ทิพานัน" ย้ำ "พลเอก ประยุทธ์" บริหารประเทศเพื่อประโยชน์ประชาชน ไม่ต้องหนีคุกลี้ภัย  ชี้ "ทักษิณ" บิดเบือนข่าวค่าจ้างแรงงาน เรื่องโกงจำนำข้าวคงอยู่ในจิตใต้สำนึก ย้ำยุติหรือไม่ยุตินายกฯ เป็นวาระตามรัฐธรรมนูญ ไม่ใช่วาระสุดท้ายแบบใครบางคน
วันนี้ (31 สิงหาคม 2565) น.ส.ทิพานัน ศิริชนะ รองโฆษกประจำสำนักนายกรัฐมนตรี กล่าวถึง กรณีที่เฟซบุ๊ก CARE คิด เคลื่อน ไทย เผยแพร่ข้อความที่นายทักษิณ ชินวัตร หรือ โทนี่ วู้ดซัม กล่าวพาดพิงด้วยข้อมูลที่คลาดเคลื่อนว่า ตนไม่ทราบว่านายทักษิณได้อ่านข่าวด้วยตนเองหรือไม่ ทำให้ออกมาวิจารณ์กันไปคนละเรื่องเช่นนี้ จนเกือบเข้าใจว่าเป็นปฏิบัติการข้อมูลข่าวสารดิสเครดิตของฝ่ายตรงข้ามทางการเมือง ที่มักนำข้อมูลหรือคำให้สัมภาษณ์ของตนไปบิดเบือน แต่เมื่อตรวจสอบดูปรากฏว่าเป็นนายทักษิณที่ออกมาให้ความเห็นจริงๆ ก็ทำให้รู้สึกเห็นใจนายทักษิณที่หลบหนีโทษจำคุกอยู่ไกลในต่างแดน ต้องขออภัยที่ข่าวสารจริงไม่ถึงท่าน   หรือมีผู้นำไปถ่ายทอดให้ฟังแบบผิดๆ ถูกๆ หรืออาจสะเทือนใจกับคำว่า “นายกฯเถื่อน”  ที่เป็นวาทกรรมของพรรคเพื่อไทยเอง  ทำให้เข้าใจไขว้เขว แล้วรีบออกมาให้ความเห็น ซึ่งอาจทำให้ประชาชนสับสน จึงอยากชี้แจงความจริงให้พี่น้องประชาชนทราบดังนี้
1. การขึ้นค่าจ้างขั้นต่ำไม่ได้ขึ้นแค่บางจังหวัด ความจริงคือ ถ้าผ่าน ครม. ก็จะขึ้นทั้งหมด 77 จังหวัดทั่วประเทศ แต่แบ่งเป็น 9 อัตราตามกลุ่มจังหวัดที่แตกต่างกัน เพราะมีสภาพเศรษฐกิจ สังคม ขนาดอุตสาหกรรมและความจำเป็นที่ต่างกัน ตามข้อสรุปการประชุม 3 ฝ่าย
2. ไม่เคยชี้แจงว่า ที่ขึ้นค่าแรงไม่ได้เพราะต้องเอาเงินไปจ่ายหนี้จำนำข้าว ความจริงคือ ได้ชี้แจงประชาชนไปว่า รัฐบาลพยายามหาแนวทางดำเนินการปรับขึ้นค่าจ้างขั้นต่ำมาตลอด แต่เมื่อเจอวิกฤติโควิดจนกระทบธุรกิจของสถานประกอบการในทุกภาคส่วน การขึ้นค่าจ้างในเวลาดังกล่าวจึงไม่เหมาะสม แต่ก็จะทำให้เร็วที่สุดเมื่อสถานการณ์โควิดคลี่คลาย โดยคำนึงผลกระทบทั้งของนายจ้าง-ลูกจ้าง ซึ่งแม้ไม่ใช่เงินของรัฐ เป็นเงินของเอกชนก็ตาม แต่การบริหารนโยบายที่มีหลายส่วนเกี่ยวข้องต้องรอบคอบระมัดระวัง กระทรวงแรงงานจึงมีการประชุมร่วมกันของคณะกรรมการค่าจ้าง 3 ฝ่าย คือ ลูกจ้าง นายจ้าง และรัฐบาล โดยหาสมดุลระหว่าง ‘ค่าจ้าง-เงินเฟ้อ-ค่าครองชีพ’ ก่อนออกนโยบายเพื่อให้ทั้งนายจ้างอยู่ได้และลูกจ้างอยู่ดี จึงมีตัวเลขค่าจ้างขั้นต่ำออกมา
"ขอบคุณที่ท่านชื่นชมเรื่องการเรียน เพราะแสดงความเห็นไปตามหลักของกฎหมายที่เรียนมา  จึงอยากฝากให้ท่านอ่านข่าวอีกครั้ง เพราะไม่มีคำไหนที่เอ่ยถึงกรณีโกงจำนำข้าว  แต่เข้าใจว่าเรื่องโกงจำนำข้าวคงติดอยู่ในจิตใต้สำนึกท่าน ขอบคุณที่ยังจำได้ว่ารัฐบาลของคุณยิ่งลักษณ์ ชินวัตร โกงจำนำข้าวไปหลายแสนล้าน แล้วเอาภาษีประชาชนไปเสวยสุข จนทำให้คนไทยต้องชดใช้หนี้หลายปี " น.ส. ทิพานัน กล่าว
น.ส. ทิพานัน กล่าวต่อว่า ในส่วนกรณีการกล่าวพาดพิงถึง พล.อ. ประยุทธ์ จันทร์โอชา จะต้องลี้ภัย แล้วให้ไปเช่าบ้านนายทักษิณอยู่ได้  รวมถึงเป็นผู้นำต้องมองหลักนิติศาตร์และรัฐศาสตร์ คนเราต้องรู้จักพอ และเรื่องจริยธรรมเป็นเรื่องที่ผู้นำต้องแคร์ นั้น ต้องขอชี้แจงว่า พล.อ. ประยุทธ์ ตั้งใจทำประโยชน์ให้ประเทศชาติมาโดยตลอดด้วยความซื่อสัตย์ สุจริต ไม่จำเป็นต้องลี้ภัยใดๆ และยังสามารถทำคุณประโยชน์ให้ชาติในทุกๆ ด้านได้ ซึ่งปัญหาที่เกิดขึ้นขณะนี้เป็นเพียงปัญหาข้อกฎหมาย  ไม่ใช่ปัญหาที่ผู้นำไม่เคารพกฎหมายหรือไม่มีจริยธรรม  เอามาเปรียบเทียบกับการไร้จริยธรรมและการทุจริตคอรัปชั่นหนีคดีอย่างนายทักษิณ และ น.ส. ยิ่งลักษณ์ ไม่ได้  และถึงแม้หาก พล.อ. ประยุทธ์ ต้องยุติหรือไม่ยุติการปฏิบัติหน้าที่ ท่านยังดำเนินชีวิตตามปกติได้ เพราะเป็นเพียงการกำหนดวาระตามรธน.  ไม่ใช่วาระสุดท้ายแบบใครบางคน
..............................

ที่มา : https://www.thaigov.go.th/news/contents/details/58645