รัฐบาลไทย-ข่าวทำเนียบรัฐบาล-ผู้ป่วยบัตรทองในพื้นที่น้ำท่วม เข้ารักษาที่ไหนก็ได้ ไม่เสียค่าใช้จ่าย


วันเสาร์ที่ 15 ตุลาคม 2565
พิมพ์
ผู้ป่วยบัตรทองในพื้นที่น้ำท่วม เข้ารักษาที่ไหนก็ได้ ไม่เสียค่าใช้จ่าย
รองโฆษกรัฐบาลเผยผู้ป่วยบัตรทองในพื้นที่น้ำท่วม เข้ารักษาที่ไหนก็ได้ ไม่เสียค่าใช้จ่าย
วันนี้ (15 ต.ค.65) นางสาวรัชดา ธนาดิเรก  รองโฆษกประจำสำนักนายกรัฐมนตรี เปิดเผยว่า จากสถานการณ์น้ำท่วมในหลายพื้นที่ พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหมกำชับส่วนราชการเร่งช่วยเหลือผู้ประสบอุทกภัย และให้ดูแลอย่างใกล้ชิดเพื่อบรรเทาความเดือดร้อนในเบื้องต้น สำหรับการดูแลสุขภาพประชาชน สำนักงานหลักประกันสุขภาพแห่งชาติ (สปสช.) พร้อมดูแลผู้ป่วยสิทธิบัตรทองในพื้นที่ประสบภัยน้ำท่วม มีการจัดระบบให้สามารถรับการรักษาต่อเนื่อง ซึ่งผู้ป่วยสามารถใช้บริการที่หน่วยบริการหรือสถานพยาบาลที่ไม่ใช่หน่วยบริการตามสิทธิได้ โดยไม่เสียค่าใช้จ่าย ซึ่งทางหน่วยบริการจะเบิกค่าใช้จ่ายจาก สปสช. ตามขั้นตอนต่อไป
สำหรับแนวทางการดูแลผู้ป่วยสิทธิบัตรทองในพื้นที่น้ำท่วม 1.เจ็บป่วยเข้ารักษาที่ไหนก็ได้ ไม่เสียค่าใช้จ่าย 2.ประสานกองทุนหลักประกันสุขภาพท้องถิ่นของ อบต. เทศบาล รับส่งผู้ป่วยโรคเรื้อรังที่ต้องรักษาต่อเนื่อง 3.จัดส่งน้ำยาล้างไตผ่านไปรษณีย์ไทยให้ผู้ป่วยถึงบ้านได้ตามปกติ 4.กรณีฟอกไตด้วยเครื่องไตเทียม จัดระบบเฝ้าระวัง เตรียมโรงพยาบาลสำรอง
ทั้งนี้ ผู้ป่วยฉายแสง ไตวายเรื้อรัง ต้องการการรักษาต่อเนื่องหรือต้องการความช่วยเหลือ ติดต่อสายด่วน สปสช. โทร.1330 ตลอด 24 ชั่วโมง หรือสอบถามเพิ่มเติมผ่าน ไลน์ สปสช. พิมพ์ไลน์ไอดี @nhso หรือคลิกhttps://lin.ee/zzn3pU6
——————-

ที่มา : https://www.thaigov.go.th/news/contents/details/60448