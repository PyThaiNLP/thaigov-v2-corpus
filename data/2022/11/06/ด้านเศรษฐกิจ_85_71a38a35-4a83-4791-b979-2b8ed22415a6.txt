รัฐบาลไทย-ข่าวทำเนียบรัฐบาล-รมว.อว. ลงนาม MOU Higher Education Sandbox ของฉุกเฉินการแพทย์ ร่วม 10 สถาบัน ผลิตนักฉุกเฉินการแพทย์ 15,000 คน ในเวลา 10   ปี


วันจันทร์ที่ 5 กันยายน 2565
รมว.อว. ลงนาม MOU Higher Education Sandbox ของฉุกเฉินการแพทย์ ร่วม 10 สถาบัน ผลิตนักฉุกเฉินการแพทย์ 15,000 คน ในเวลา 10   ปี
รมว.อว. ลงนาม MOU Higher Education Sandbox ของฉุกเฉินการแพทย์ ร่วม 10 สถาบัน ผลิตนักฉุกเฉินการแพทย์ 15,000 คน ในเวลา 10
ปี
เมื่อวันที่ 2 สิงหาคม 2565 ศ.(พิเศษ) ดร.เอนก เหล่าธรรมทัศน์ รัฐมนตรีว่าการกระทรวงการอุดมศึกษา วิทยาศาสตร์ วิจัยและนวัตกรรม (รมว.อว.) เป็นประธานเปิดงานและลงนามความร่วมมือกับองค์กรภาคีเครือข่าย 10 สถาบัน ได้แก่ วิทยาลัยวิทยาศาสตร์การแพทย์เจ้าฟ้าจุฬาภรณ์ ราชวิทยาลัยจุฬาภรณ์, สถาบันการแพทย์ฉุกเฉินแห่งชาติ, มหาวิทยาลัยมหิดล, จุฬาลงกรณ์มหาวิทยาลัย, มหาวิทยาลัยนวมินทราธิราช, มหาวิทยาลัยมหาสารคาม, มหาวิทยาลัยพะเยา, มหาวิทยาลัยบูรพา, มหาวิทยาลัยนราธิวาสราชนครินทร์ และสถาบันพระบรมราชชนก โดยมี ศ.นพ.นิธิ มหานนท์ เลขาธิการราชวิทยาลัยจุฬาภรณ์ เป็นสักขีพยาน พร้อมตัวแทนผู้บริหารสถานศึกษาชั้นนำและสถาบันการแพทย์ฉุกเฉินแห่งชาติ รวม 10 สถาบันร่วมลงนามเห็นชอบ ณ โรงแรมมิราเคิล แกรนด์ กรุงเทพฯ
.
ศ.(พิเศษ) ดร.เอนก กล่าวว่า มีความยินดีเป็นอย่างยิ่งที่ได้เป็นส่วนหนึ่งในพิธีลงนาม MOU Higher Education Sandbox ของฉุกเฉินการแพทย์ โดยการร่วมมือระหว่างรัฐบาลและเอกชน จะสามารถสร้างประโยชน์ต่อประชาชนไทยและประเทศชาติได้อย่างมาก  ในปัจจุบันเราอยู่ในยุคที่ต้องทำงานให้ดี ในปริมาณมาก รวดเร็ว และประหยัด นอกจากนี้จะต้องสวมหัวใจผู้บุกเบิก  เพื่อให้ทุกงานออกมาได้อย่างมีประสิทธิภาพสูงสุด
ด้าน ศาสตราจารย์คลีนิก แพทย์หญิงโฉมศรี โฆษิตชัยวัฒน์ อธิการบดีวิทยาลัยวิทยาศาสตร์การแพทย์เจ้าฟ้าจุฬาภรณ์ ราชวิทยาลัยจุฬาภรณ์ เผยว่า การบริการการแพทย์ฉุกเฉินนอกโรงพยาบาล เป็นงานบริการที่มีความสำคัญอย่างยิ่งต่อระบบสุขภาพของประเทศ โดยมีหลักฐานเชิงประจักษ์ว่า “การที่ผู้ป่วยฉุกเฉินวิกฤตได้รับการปฏิบัติการทางการแพทย์ขั้นสูงตั้งแต่เมื่ออยู่นอกโรงพยาบาล ทำให้มีอัตราการรอดชีวิตสูงขึ้นอย่างมีนัยสำคัญ” ดังนั้นการบริหารการแพทย์ฉุกเฉินจำเป็นต้องมีบุคลากรที่มีความรู้ความสามารถในการทำหน้าที่บริบาลผู้ป่วยฉุกเฉินนอกโรงพยาบาลอันเป็นการคุ้มครองความปลอดภัยของผู้ป่วยฉุกเฉิน ในทางกลับกัน ประเทศไทยได้มีการจัดการศึกษาด้านการแพทย์ฉุกเฉินการแพทย์ระดับปริญญามาแล้วประมาณ 13 ปี แต่มีอัตราการผลิตบัณฑิตฉุกเฉินการแพทย์เพียงปีละ 180 – 200 รายเท่านั้น ซึ่งไม่เพียงพอต่อความต้องการของประเทศ ดังนั้นการจัดพิธีลงนามความร่วมมือดังกล่าวมีเป้าหมายเพื่อให้ประเทศมีบุคลากรทางการแพทย์ที่มีความสามารถระดับสูงอย่างเพียงพอและรวดเร็ว โดยใช้โอกาสจาก อว. ในด้านการจัดการศึกษาที่แตกต่างจากมาตรฐานการอุดมศึกษา ตอบสนองนโยบายและยุทธศาสตร์การพัฒนาประเทศ

ที่มา : https://www.thaigov.go.th/news/contents/details/58820