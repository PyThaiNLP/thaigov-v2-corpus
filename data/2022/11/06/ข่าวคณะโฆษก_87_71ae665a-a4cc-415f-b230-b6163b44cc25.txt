รัฐบาลไทย-ข่าวทำเนียบรัฐบาล-รองโฆษกรัฐบาลเผย “พล.อ.ประวิตร”ห่วงใยประชาชน ได้รับกระทบฝนตกหนัก  สั่งการ7ข้อป้องกันน้ำท่วม ให้ทุกหน่วยประสานงานกทม.ตรง พร้อมช่วยเหลือทันท่วงที 


วันพุธที่ 7 กันยายน 2565
พิมพ์
รองโฆษกรัฐบาลเผย “พล.อ.ประวิตร”ห่วงใยประชาชน ได้รับกระทบฝนตกหนัก  สั่งการ7ข้อป้องกันน้ำท่วม ให้ทุกหน่วยประสานงานกทม.ตรง พร้อมช่วยเหลือทันท่วงที
รองโฆษกรัฐบาลเผย “พล.อ.ประวิตร”ห่วงใยประชาชน ได้รับกระทบฝนตกหนัก  สั่งการ7ข้อป้องกันน้ำท่วม ให้ทุกหน่วยประสานงานกทม.ตรง พร้อมช่วยเหลือทันท่วงที กำชับทุกหน่วยทำงานเชิงรุกตาม 13 มาตรการ รวดเร็ว ไม่ซ้ำซ้อน โปร่งใส
วันที่ 7 กันยายน 2565 น.ส.ทิพานัน ศิริชนะ รองโฆษกประจำสำนักนายกรัฐมนตรี เปิดเผยว่า พล.อ.ประวิตร วงษ์สุวรรณ รองนายกรัฐมนตรี รักษาราชการแทนนายกรัฐมนตรี ในฐานะประธานการประชุมกองอำนวยการน้ำแห่งชาติ (กอนช.)  ห่วงใยพี่น้องประชาชนที่ได้รับผลกระทบฝนตกหนัก ได้กำชับให้บูรณาการทุกหน่วยงานที่เกี่ยวข้องภายใต้กองอำนวยการน้ำแห่งชาติ (กอนช.) ทำงานเชิงรุกตาม 13 มาตรการรับมือฤดูฝนที่ได้ประกาศไว้ก่อนหน้านี้อย่างเคร่งครัด
​น.ส.ทิพานัน กล่าวต่อว่า พร้อมกันนี้ พล.อ.ประวิตรยังมีข้อสั่งการเพิ่มเติมจาก 13 มาตรการเดิม ดังนี้
1.ในพื้นที่กรุงเทพมหานคร ให้ผู้รับผิดชอบแต่ละหน่วยงานมอบหมายให้มีผู้ประสานงานติดตามกับกรุงเทพมหานครโดยเฉพาะ เพื่อให้สามารถเข้าช่วยเหลือพี่น้องประชาชนได้ทันท่วงที
2.แก้ไขปัญหาสิ่งกีดขวางทางน้ำ โดยเร่งกำจัดหญ้าและวัชพืชบริเวณ คลองบางคูเวียง เขตทวีวัฒนา พร้อมประสานงานจังหวัดนนทบุรีเพื่อเปิดทางระบายน้ำให้ไหลได้สะดวก
3. เฝ้าระวังระบบระบายน้ำของประตูระบายน้ำ ให้สอดคล้องกับสถานการณ์น้ำและบริหารจัดการน้ำให้เหมาะสม เพื่อไม่ให้เกิดผลกระทบกระทบต่อพี่น้องประชาชน ที่ปลูกบ้านเรือนอยู่ริมแม่น้ำลำคลองต่างๆ
4. รายงานปริมาณน้ำฝน รวมถึงขีดความสามรถในการรับน้ำ และระบายน้ำของทุกเขื่อน เพื่อสร้างความเข้าใจและง่ายต่อการปฏิบัติการระบายน้ำทุกหน่วยงานอย่างต่อเนื่อง
5. ประเมินสถานการณ์น้ำจากทุกแหล่ง  ทั้งปริมาณน้ำฝน ปริมาณน้ำในเขื่อน ระดับน้ำในแม่น้ำเจ้าพระยา และระดับน้ำทะเลหนุนตลอด 24 ชั่วโมง
6. ตรวจสอบความพร้อมและประสิทธิภาพแนวกระสอบทราย ป้องกันน้ำท่วมทุกจุด พร้อมปรับปรุงและเสริมแนวกั้นไม่ให้เกิดช่องว่างให้มีความแข็งแรงเพื่อรองรับสถานการณ์
และ7. หากมีสิ่งใดต้องดำเนินการเร่งด่วนและติดขัด ให้รายงานรองนายกรัฐมนตรีอย่างทันที
​
​“พล.อ.ประวิตรขอให้ทุกฝ่ายเร่งบูรณาการการทำงานเพื่อช่วยเหลือพี่น้องประชาชนด้วยความรวดเร็ว และไม่ซ้ำซ้อนและโปร่งใส”น.ส.ทิพานัน กล่าว

ที่มา : https://www.thaigov.go.th/news/contents/details/58942