รัฐบาลไทย-ข่าวทำเนียบรัฐบาล-“ทิพานัน”เตือนประชาชนระวังตกเป็นเหยื่อหลอกลงทุนคริปโตฯ ชี้ช่องตรวจสอบข้อมูลก่อนตัดสินใจ ย้ำรัฐบาลห่วงนักลงทุนดิจิทัล กำชับทุกหน่วยงานให้ความรู้สกัดการสูญเสีย


วันเสาร์ที่ 3 กันยายน 2565
พิมพ์
“ทิพานัน”เตือนประชาชนระวังตกเป็นเหยื่อหลอกลงทุนคริปโตฯ ชี้ช่องตรวจสอบข้อมูลก่อนตัดสินใจ ย้ำรัฐบาลห่วงนักลงทุนดิจิทัล กำชับทุกหน่วยงานให้ความรู้สกัดการสูญเสีย
“ทิพานัน”เตือนประชาชนระวังตกเป็นเหยื่อหลอกลงทุนคริปโตฯ ชี้ช่องตรวจสอบข้อมูลก่อนตัดสินใจ ย้ำรัฐบาลห่วงนักลงทุนดิจิทัล กำชับทุกหน่วยงานให้ความรู้สกัดการสูญเสีย
วันที่ 3 กันยายน 2565 น.ส.ทิพานัน ศิริชนะ รองโฆษกประจำสำนักนายกรัฐมนตรี เตือนพี่น้องประชาชนศึกษาข้อมูลให้รอบด้าน ก่อนตัดสินใจลงทุนในสินทรัพย์ดิจิทัลทั้งบิตคอยน์ และคริปโทเคอร์เรนซี อาจถูกหลอกลวงสร้างความเสียหายเป็นวงกว้าง ทั้งนี้ ปัจจุบันพบว่ามีกลุ่มผู้เสียหายถูกหลอกให้ลงทุนซื้อขายเหรียญคริปโตฯ สูญเงินไปกว่าหลายล้านบาท
น.ส.ทิพานัน กล่าวต่อว่าว่า นักลงทุนควรศึกษาให้รอบคอบก่อนการลงทุนและตรวจสอบว่าผู้ขายอยู่ในข่ายที่ต้องได้รับใบอนุญาตจาก ก.ล.ต. หรือไม่ หากเข้าข่ายได้รับอนุญาตแล้วหรือยัง โดยสามารถตรวจสอบรายชื่อผู้ประกอบธุรกิจสินทรัพย์ดิจิทัลที่ได้รับใบอนุญาตได้ที่ www.sec.or.th หรือทางแอปพลิเคชัน “SEC Check First” หากมีข้อสงสัยสามารถโทรปรึกษาได้ที่ ศูนย์บริการประชาชน ก.ล.ต. โทร. 1207  ที่สำคัญควรตรวจสอบชื่อเว็บไซต์และรายชื่อผู้ประกอบธุรกิจให้ครบถ้วนทุกตัวอักษร เพื่อป้องกันมิจฉาชีพปลอมแปลง และสามารถแจ้งความในคดีอาชญากรรมทางเทคโนโลยีผ่านทางศูนย์ฯผ่าน เว็บไซต์ www.thaipoliceonline.com หรือเดินทางไปแจ้งความกับพนักงานสอบสวนในทุกพื้นที่ทั่วประเทศ รวมทั้งติดตามข้อมูลข่าวสารของทางการเกี่ยวกับการหลอกลวงลงทุน
น.ส. ทิพานัน กล่าวว่า รัฐบาลยังยืนยันว่าสนับสนุนการลงทุนด้านดิจิทัล เพื่อความก้าวหน้าทางเศรษฐกิจ โดยปัจจุบันประเทศไทยมีกฎหมายที่กำกับดูแลการออกและเสนอขายสินทรัพย์ดิจิทัลในประเทศไทยโดยตรง คือ พ.ร.ก. การประกอบธุรกิจสินทรัพย์ดิจิทัล พ.ศ. ๒๕๖๑ เพื่อคุ้มครองผู้ลงทุน ลดความเสี่ยงจากการถูกหลอกหรือถูกเอาเปรียบสร้างความชัดเจนในการกำกับดูแลให้ผู้ที่ต้องการใช้สินทรัพย์ดิจิทัลนี้โดยสุจริตสามารถทำได้ และป้องกันการฟอกเงินหรือใช้สินทรัพย์ดิจิทัลในทางไม่สุจริต และเพื่อให้สามารถนำเทคโนโลยีมาทำให้เกิดการพัฒนาทางเศรษฐกิจและสังคมอย่างยั่งยืน     ส่วนหากมีการฝ่าฝืนหรือไม่ปฏิบัติตามกฎหมายฉบับนี้ก็จะมีโทษทางอาญา โดยฐานความผิดและอัตราโทษเทียบเคียงได้กับกฎหมายว่าด้วยหลักทรัพย์และตลาดหลักทรัพย์ และยังมีการนำบทบัญญัติเกี่ยวกับมาตรการลงโทษทางแพ่งมาบังคับเพื่อให้การบังคับใช้กฎหมายนี้ด้วย
“รัฐบาลมีความห่วงใยเป็นอย่างมาก มีการกำชับให้หน่วยงานที่เกี่ยวข้องดำเนินการป้องปรามและเร่งให้ความรู้เกี่ยวกับ กฎหมายและการลงทุนในสินทรัพย์ดิจิทัล เพื่อความรู้ความเข้าใจ หลีกเลี่ยงไม่ให้เผชิญความเสี่ยงจนเกิดการสูญเสีย รวมทั้งตกเป็นเหยื่อของมิจฉาชีพ”น.ส.ทิพานัน กล่าว

ที่มา : https://www.thaigov.go.th/news/contents/details/58777