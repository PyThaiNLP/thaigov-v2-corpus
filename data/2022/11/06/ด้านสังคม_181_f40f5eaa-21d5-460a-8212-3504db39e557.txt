รัฐบาลไทย-ข่าวทำเนียบรัฐบาล-อว. จัดพิธีแสดงมุทิตาจิต แด่ผู้เกษียณอายุราชการ ประจำปี 2565


วันพุธที่ 5 ตุลาคม 2565
อว. จัดพิธีแสดงมุทิตาจิต แด่ผู้เกษียณอายุราชการ ประจำปี 2565
อว. จัดพิธีแสดงมุทิตาจิต แด่ผู้เกษียณอายุราชการ ประจำปี 2565
30 กันยายน 2565 : ศาสตราจารย์พิเศษ ดร. เอนก เหล่าธรรมทัศน์ รัฐมนตรีว่าการกระทรวงการอุดมศึกษา วิทยาศาสตร์ วิจัยและนวัตกรรม (รมว.อว.) เป็นประธานใน "พิธีแสดงมุทิตาจิต แด่ผู้เกษียณอายุราชการ ประจำปี 2565" เพื่อแสดงมุทิตาจิต อันเป็นจิตแห่งความชื่นชม ยกย่องเกียรติคุณแก่ผู้ครบวาระเกษียณอายุ อีกทั้งเป็นการแสดงความขอบคุณที่ทุกท่านได้ใช้ความรู้ความสามารถปฏิบัติหน้าที่ให้แก่กระทรวงฯ จนประสบความสำเร็จมาเป็นระยะเวลาอันยาวนาน ณ ห้องประชุมภูมิบดินทร์ ชั้น 6 อาคารสถานศึกษาเคมีปฏิบัติ กรมวิทยาศาสตร์บริการ โดยผู้เกษียณอายุราชการของกระทรวงการอุดมศึกษา วิทยาศาสตร์ วิจัยและนวัตกรรม ประจำปี พ.ศ. 2565 มีจำนวนทั้งสิ้น 85 คน ในการนี้ ศาสตราจารย์ ดร.นพ.สิริฤกษ์ ทรงศิวิไล ปลัดกระทรวงฯ ศาสตราจารย์ ดร.ศุภชัย ปทุมนากุล รองปลัดกระทรวงฯ นางสาวสุณีย์ เลิศเพียรธรรม หัวหน้าผู้ตรวจราชการกระทรวงฯ นายวันนี นนท์ศิริ ผู้ช่วยปลัดกระทรวงฯ และผู้บริหารกระทรวง อว. เข้าร่วมในพิธีดังกล่าว
รมว.อว. กล่าวว่า การเป็นข้าราชการถือเป็นวิชาชีพที่ดีมากอย่างหนึ่ง ซึ่งทำคุณประโยชน์อย่างมาก การเกษียณอายุราชการในวันนี้ก็เป็นเรื่องที่ดี กระทรวง อว. เป็นสถาบันที่มีความเชื่อมโยงใกล้ชิดของคนที่ยังอยู่กับคนที่จากไป และคนที่กำลังจะเข้ามา สำหรับการเกษียณอายุราชการ ให้คิดว่าเป็นจุดเริ่มต้นของชีวิต อาจจะมีความสุขมากกว่าหรือน้อยกว่าตอนก่อนเกษียณต้องรอดูต่อไป
ด้าน ปลัด อว. กล่าวว่า ในปีนี้ มีข้าราชการ พนักงานและเจ้าหน้าที่ของหน่วยงานในสังกัดกระทรวงการอุดมศึกษา วิทยาศาสตร์ วิจัยและนวัตกรรม ที่เกษียณอายุ รวมจำนวน 12 หน่วยงาน ประกอบด้วย
1. สำนักงานปลัดกระทรวงการอุดมศึกษา วิทยาศาสตร์ วิจัยและนวัตกรรม
2. กรมวิทยาศาสตร์บริการ
3. สำนักงานปรมาณูเพื่อสันติ
4. สำนักงานการวิจัยแห่งชาติ
5. สถาบันวิจัยวิทยาศาสตร์และเทคโนโลยีแห่งประเทศไทย
6. องค์การพิพิธภัณฑ์วิทยาศาสตร์แห่งชาติ
7. สำนักงานคณะกรรมการส่งเสริมวิทยาศาสตร์ วิจัยและนวัตกรรม
8. สำนักงานพัฒนาวิทยาศาสตร์และเทคโนโลยีแห่งชาติ
9. สถาบันมาตรวิทยาแห่งชาติ
10. สำนักงานพัฒนาเทคโนโลยีอวกาศและภูมิสารสนเทศ (องค์การมหาชน)
11. สถาบันเทคโนโลยีนิวเคลียร์แห่งชาติ (องค์การมหาชน)
12. สถาบันสารสนเทศทรัพยากรน้ำ (องค์การมหาชน)
โดยในวันนี้ มีผู้เกษียณอายุเข้าร่วมพิธีแสดงมุทิตาจิต รวมจำนวนทั้งสิ้น 27 ราย

ที่มา : https://www.thaigov.go.th/news/contents/details/60071