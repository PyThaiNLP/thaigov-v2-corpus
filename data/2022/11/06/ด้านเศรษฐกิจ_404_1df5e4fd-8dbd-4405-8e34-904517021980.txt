รัฐบาลไทย-ข่าวทำเนียบรัฐบาล-บีโอไอผนึก KOTRA จัดสัมมนาใหญ่กระตุ้นการลงทุน ชูเกาหลีใต้ต้นแบบขับเคลื่อนเศรษฐกิจด้วยเทคโนโลยีและนวัตกรรม


วันอังคารที่ 4 ตุลาคม 2565
บีโอไอผนึก KOTRA จัดสัมมนาใหญ่กระตุ้นการลงทุน ชูเกาหลีใต้ต้นแบบขับเคลื่อนเศรษฐกิจด้วยเทคโนโลยีและนวัตกรรม
บีโอไอ จับมือ KOTRA (Korea Trade Investment Promotion Agency) จัดงานสัมมนา “Thailand – Korea Economic Cooperation Forum” ต้อนรับคณะนักลงทุนเกาหลีกว่า 40 รายนับเป็นคณะนักลงทุนต่างชาติกลุ่มใหญ่คณะแรกที่เดินทางเยือนไทยหลังเปิดประเทศ ตอกย้ำเกาหลี
เป็นประ
บีโอไอผนึก KOTRA จัดสัมมนาใหญ่กระตุ้นการลงทุน
ชูเกาหลีใต้ต้นแบบขับเคลื่อนเศรษฐกิจด้วยเทคโนโลยีและนวัตกรรม
บีโอไอ จับมือ KOTRA (Korea Trade Investment Promotion Agency) จัดงานสัมมนา “Thailand – Korea Economic Cooperation Forum” ต้อนรับคณะนักลงทุนเกาหลีกว่า 40 รายนับเป็นคณะนักลงทุนต่างชาติกลุ่มใหญ่คณะแรกที่เดินทางเยือนไทยหลังเปิดประเทศ ตอกย้ำเกาหลีเป็นประเทศพันธมิตรด้านเศรษฐกิจและอุตสาหกรรมที่เข้มแข็ง
นายนฤตม์  เทอดสถีรศักดิ์ เลขาธิการคณะกรรมการส่งเสริมการลงทุน หรือบีโอไอ เปิดเผยว่าไทยเตรียมต้อนรับคณะนักลงทุนจากสาธารณรัฐเกาหลี (เกาหลีใต้) ระหว่างวันที่ 6 – 7 ตุลาคม 2565 นำโดยนายคิม เท โฮ รองประธานบริหารฝ่ายความร่วมมือทางเศรษฐกิจและการค้า KOTRA (สำนักงานส่งเสริมการค้าและการลงทุนของรัฐบาลเกาหลีใต้) ซึ่งเป็นคณะนักลงทุนต่างชาติกลุ่มใหญ่กว่า 40 ราย คณะแรกที่เดินทางเยือนไทยหลังเปิดประเทศ
สำหรับในวันที่ 6 ตุลาคม 2565 คณะจะเข้าร่วมงานสัมมนา “Thailand – Korea Economic Cooperation Forum” ณ โรงแรมคอนราด กรุงเทพฯ โดยบีโอไอร่วมมือกับ KOTRA และหน่วยงานต่าง ๆ จัดงานดังกล่าว เพื่อเป็นเวทีแลกเปลี่ยนข้อมูลด้านเศรษฐกิจและการลงทุน โดยจะมีบีโอไอ สำนักงานอีอีซี สำนักงานส่งเสริมเศรษฐกิจดิจิทัล และสภาอุตสาหกรรมแห่งประเทศไทย ร่วมบรรยายให้ข้อมูลด้วย ซึ่งคาดว่าจะมีนักลงทุนไทยและเกาหลี รวมทั้งบริษัทเกาหลีใต้ในไทยเข้าร่วมงานกว่า 250 ราย ส่วนวันที่ 7 ตุลาคม 2565 จะเป็นการพานักลงทุนเกาหลีเยี่ยมชมพื้นที่ EEC และเขตนวัตกรรมระเบียงเศรษฐกิจพิเศษภาคตะวันออก (EECi) เพื่อแสดงให้เห็นถึงศักยภาพและความพร้อมของพื้นที่ EEC ในการรองรับการลงทุนจากเกาหลี และยังเป็นพื้นที่ที่บีโอไอให้การสนับสนุนด้านสิทธิประโยชน์เป็นพิเศษด้วย
“KOTRA จัดคณะนักลงทุนเกาหลีเดินทางเยือนต่างประเทศหลังวิกฤตโควิดคลี่คลาย โดยเลือกมาไทยเป็นประเทศแรก แสดงถึงการให้ความสำคัญและมองเห็นศักยภาพของประเทศไทย ในการเป็นแหล่งรองรับการลงทุนสำหรับเกาหลีในอนาคต เกาหลีเป็นหนึ่งในนักลงทุนต่างชาติรายสำคัญ เพราะมีความโดดเด่นในด้านอุตสาหกรรมและเทคโนโลยี โดยเฉพาะอุตสาหกรรมเป้าหมายใหม่ ๆ ที่ไทยต้องการส่งเสริม เช่น ยานยนต์ไฟฟ้า สมาร์ทอิเล็กทรอนิกส์ เซมิคอนดักเตอร์ ดิจิทัล และเทคโนโลยีชีวภาพ ขณะที่ประเทศไทยก็มีศักยภาพที่จะตอบโจทย์ความต้องการของนักลงทุนเกาหลีได้ โดยเฉพาะปัจจัยพื้นฐานที่ดี ไม่ว่าจะเป็นความพร้อมของสาธารณูปโภคและโลจิสติกส์ บุคลากรที่มีคุณภาพ ศักยภาพของตลาดในประเทศ อุตสาหกรรมสนับสนุนครบวงจร โครงสร้างพื้นฐานทางดิจิทัลที่มีคุณภาพ และสิทธิประโยชน์ต่าง ๆ จากภาครัฐเวทีสัมมนานี้จึงเป็นโอกาสสำคัญที่นักธุรกิจชั้นนำของเกาหลีและไทย จะได้มาพบปะกัน และแลกเปลี่ยนข้อมูลด้านธุรกิจ เพื่อนำไปสู่ความร่วมมือระหว่างกันในอนาคต” นายนฤตม์กล่าว
นายคิม เท โฮ รองประธานบริหารฝ่ายความร่วมมือทางเศรษฐกิจและการค้า KOTRA กล่าวว่าสาธารณรัฐเกาหลีและไทยได้พัฒนาความสัมพันธ์ความร่วมมืออย่างต่อเนื่อง โดยทั้งสองประเทศรักษาความเป็นหุ้นส่วนทางยุทธศาสตร์มาตั้งแต่ปี 2555 และปีนี้เป็นปีที่ครบรอบ 10 ปี ของความสัมพันธ์ดังกล่าว ด้านการลงทุนเกาหลีเป็นประเทศลำดับที่ 8 ที่มีการลงทุนสูงสุดในประเทศไทย โดยมีบริษัทเกาหลีที่ลงทุนในประเทศไทยกว่า 400 บริษัท ในสาขาต่าง ๆ เช่น อิเล็กทรอนิกส์ เหล็ก และชิ้นส่วนยานยนต์สมัยใหม่ และได้สร้างเวทีสำหรับความร่วมมือในกลุ่มอุตสาหกรรม 4.0 เพื่อเชื่อมโยงนโยบายของทั้งสองประเทศ รวมทั้งแสวงหาความร่วมมือแบบ win-win ให้กับสองประเทศ
“สำหรับงานสัมมนา “Thailand – Korea Economic Cooperation Forum” ที่จะจัดขึ้นในวันที่ 6 – 7 ตุลาคมนี้ KOTRA ได้ใช้โอกาสนี้เป็นเวทีเฉลิมฉลองการครบรอบ 10 ปี ของการเป็นหุ้นส่วนยุทธศาสตร์เกาหลี - ไทย และยกระดับการแลกเปลี่ยนและความร่วมมือระดับทวิภาคีให้แน่นแฟ้นยิ่งขึ้น ถือเป็นประตูสู่ความร่วมมือกับผู้ประกอบการจากประเทศไทย ผมหวังว่าทั้งสองประเทศจะขยายความร่วมมือทางเศรษฐกิจผ่านเวทีนี้ต่อไปในอนาคต” นายคิม เท โฮ กล่าว
ทั้งนี้ ในช่วง 10 ปี ที่ผ่านมา ระหว่างปี 2555 - 2565 (ม.ค. - มิ.ย.) มีโครงการจากเกาหลียื่นขอรับการส่งเสริมการลงทุนรวม 356 โครงการ มูลค่ารวม 62,651 ล้านบาท โดยอุตสาหกรรมที่มีมูลค่าการลงทุนสูงสุด 3 อันดับแรก ได้แก่ เครื่องใช้ไฟฟ้าและอิเล็กทรอนิกส์ เหล็กและผลิตภัณฑ์โลหะ และอุตสาหกรรมเบา ตามลำดับ

ที่มา : https://www.thaigov.go.th/news/contents/details/60039