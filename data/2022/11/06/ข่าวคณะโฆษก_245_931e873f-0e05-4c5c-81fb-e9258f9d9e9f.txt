รัฐบาลไทย-ข่าวทำเนียบรัฐบาล-รัฐบาลชื่นชมความสำเร็จนักกีฬาไทย สร้างชื่อเสียงโชว์ศักยภาพคนไทยจนเป็นที่ยอมรับระดับโลกในรายการกอล์ฟแอลพีจีเอ ทัวร์ และสนุกเกอร์เวิลด์มิกซ์ดับเบิล แชมเปี้ยนชิพ 2022


วันจันทร์ที่ 26 กันยายน 2565
พิมพ์
รัฐบาลชื่นชมความสำเร็จนักกีฬาไทย สร้างชื่อเสียงโชว์ศักยภาพคนไทยจนเป็นที่ยอมรับระดับโลกในรายการกอล์ฟแอลพีจีเอ ทัวร์ และสนุกเกอร์เวิลด์มิกซ์ดับเบิล แชมเปี้ยนชิพ 2022
รัฐบาลชื่นชมความสำเร็จนักกีฬาไทย สร้างชื่อเสียงโชว์ศักยภาพคนไทยจนเป็นที่ยอมรับระดับโลกในรายการกอล์ฟแอลพีจีเอ ทัวร์ และสนุกเกอร์เวิลด์มิกซ์ดับเบิล แชมเปี้ยนชิพ 2022
นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรีเปิดเผยว่า รัฐบาลชื่นชมความสำเร็จนักกีฬาไทยสร้างชื่อเสียงให้ประเทศให้ทั่วโลกเห็นศักยภาพของคนไทย
จากผลการแข่งขันกอล์ฟแอลพีจีเอ ทัวร์ รายการ "วอลมาร์ท เอ็นดับเบิลยู อาร์คันซอ แชมเปี้ยนชิพ ที่รัฐอาร์คันซอ สหรัฐอเมริกา เมื่อคืนวันอาทิตย์ที่ 25 กันยายน 2565 เป็นการแข่งขันรอบสุดท้าย โปรจีน อาฒยา ฐิติกุล นักกอล์ฟสาวไทย อายุ 19 ปี มือ 5 ของโลก สามารถเอาชนะเป็นแชมป์กอล์ฟวอลมาร์ท แชมเปี้ยนชิพ รายการนี้ไปได้ โดยโปรจีน ทำผลงาน 17 อันเดอร์พาร์เท่ากับ แดเนียล คัง ก่อนจะเอาชนะในการดวลเพลย์ออฟ คว้าแชมป์แอลพีจีเอทัวร์เป็นรายการที่สองของตัวเองได้สำเร็จ ต่อจากรายการ เจทีบีซี คลาสสิก เมื่อเดือนมีนาคมที่ผ่านมา
อีกประเภทกีฬา ณัชชารัตน์ วงศ์หฤทัย หรือ มิ้งค์ สระบุรี นักสนุกเกอร์ไทยเจ้าของแชมป์สนุกเกอร์หญิง บริติช วีเมนส์ โอเพ่น 2022 สร้างชื่อเสียงอีกครั้งหลัง จับคู่กับ นีล โรเบิร์ตสัน ชนะรายการแชมป์สนุกเกอร์คู่ผสมชิงแชมป์โลก เวิลด์มิกซ์ดับเบิล แชมเปี้ยนชิพ 2022 (WST) ที่ มาร์แชล อารีน่า เมืองมิลตันคีนส์ ประเทศอังกฤษ
“รัฐบาลเชื่อมั่นในความสามารถของนักกีฬาไทย ว่ามีศักยภาพทัดเทียมนักกีฬาโลก ซึ่งนักกีฬาไทยแสดงให้เห็นในหลายโอกาสอย่างต่อเนื่อง จากรางวัล ชัยชนะที่ได้รับในระดับโลก ทั้งนี้ ความมุ่งมั่น ทักษะ ของนักกีฬาและทีมผู้สนับสนุนไทยล้วนเป็นองค์ประกอบสำคัญที่ต่อยอดสร้างความสำเร็จเห็นเป็นที่ประจักษ์ในหลายโอกาสที่ผ่านมา โดยรัฐบาลพร้อมสนับสนุนทุกประเภทกีฬา เพื่อเป็นขวัญและกำลังใจให้นักกีฬาและทีมงาน สร้างชื่อเสียงให้ประเทศ และความภูมิใจแก่แฟนกีฬาคนไทยต่อไป” นายอนุชาฯ กล่าว

ที่มา : https://www.thaigov.go.th/news/contents/details/59659