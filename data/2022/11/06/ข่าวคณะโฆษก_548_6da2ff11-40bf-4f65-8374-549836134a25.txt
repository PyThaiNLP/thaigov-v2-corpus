รัฐบาลไทย-ข่าวทำเนียบรัฐบาล-รัฐบาลดันอุตสาหกรรมภาพยนตร์หนุนเศรษฐกิจ นายกรัฐมนตรีย้ำเร่งประชาสัมพันธ์ผ่านทุกช่องทางหารือ ร่วมงานเวทีนานาชาติให้ข้อมูลสิทธิประโยชน์ดึงดูด


วันศุกร์ที่ 4 พฤศจิกายน 2565
พิมพ์
รัฐบาลดันอุตสาหกรรมภาพยนตร์หนุนเศรษฐกิจ นายกรัฐมนตรีย้ำเร่งประชาสัมพันธ์ผ่านทุกช่องทางหารือ ร่วมงานเวทีนานาชาติให้ข้อมูลสิทธิประโยชน์ดึงดูด
รัฐบาลดันอุตสาหกรรมภาพยนตร์หนุนเศรษฐกิจ นายกรัฐมนตรีย้ำเร่งประชาสัมพันธ์ผ่านทุกช่องทางหารือ ร่วมงานเวทีนานาชาติให้ข้อมูลสิทธิประโยชน์ดึงดูด
วันที่ 4 พฤศจิกายน 2565 น.ส.ไตรศุลี ไตรสรณกุล รองโฆษกประจำสำนักนายกรัฐมนตรี กล่าวว่า  ตามที่พล.อ.ประยุทธ์ จันทร์โอชา นายกรัฐมนตรีและรมว.กลาโหม ได้มีนโยบายการส่งเสริมให้นำวัฒนธรรมไทยไม่ว่าจะเป็นอาหาร แหล่งท่องเที่ยว วิถีชีวิต ศิลปะการแสดง ภาพยนตร์ กีฬา มาเป็นพลังในการขับเคลื่อนเศรษฐกิจ หรือเป็น soft power หน่วยงานที่เกี่ยวข้องได้มีการขับเคลื่อนตามนโยบายให้เป็นรูปธรรมโดยต่อเนื่อง
โดยเฉพาะส่วนการดึงดูดบริษัทผู้ผลิตภาพยนตร์ หรือรายการบันเทิงของต่างชาติเข้ามาถ่ายทำในไทย เพื่อให้สถานที่ท่องเที่ยวต่างๆ ของไทยได้รับการเผยแพร่ออกไปสู่สายตาคนทั่วโลกส่งผลดีต่อการท่องเที่ยวระยะยาว ดึงทั้งเม็ดเงินเข้ามาหมุนเวียนในช่วงมีการถ่ายทำ แนวทางนี้ได้รับความสนใจอย่างมาก ซึ่งนายกรัฐมนตรีได้ย้ำในคณะกรรมการที่เกี่ยวข้องหลายคณะถึงการให้ความสำคัญกับเรื่องนี้ ให้หน่วยงานเกี่ยวข้องเร่งการประชาสัมพันธ์ทุกช่องทาง ทั้งรูปแบบการเจรจาหารือ เข้าร่วมงานเทศกาลต่างๆ เวทีในประเทศและนานาชาติ เพื่อให้ข้อมูลแก่ผู้ผลิตผลิตภาพยนตร์ทั่วโลกทราบถึงมาตรการส่งเสริมของประเทศไทยให้มากที่สุด
น.ส.ไตรศุลี กล่าวว่า  ระหว่างวันที่ 1-6 พ.ย. 65 กระทรวงพาณิชย์และกระทรวงการท่องเที่ยวและกีฬา ได้นำคณะเจ้าหน้าที่หน่วยงานที่เกี่ยวข้อง และภาคเอกชนไทยเข้าร่วมงาน อเมริกันฟิล์ม (American Film Market 2022 (AFM 2022) ที่นครลอสแอนเจลิส สหรัฐอเมริกา ซึ่งภายในงานนี้กรมส่งเสริมการค้าระหว่างประเทศ กระทรวงพาณิชย์ ได้จัดงาน Thai Night ขึ้นในวันที่ 2 พ.ย. 65 โดยได้รับพระกรุณาธิคุณจาก ทูลกระหม่อมหญิงอุบลรัตนราชกัญญาสิริวัฒนาพรรณวดี เสด็จทรงเป็นประธาน ซึ่งภายในงานซึ่งได้เชิญนักธุรกิจภาพยนตร์จากทั่วโลกมาซึมซับถึงเสน่ห์และศักยภาพของประเทศไทยในฐานะจุดหมายปลายทางในการถ่ายทำและผลิตภาพยนตร์
รวมถึงให้ข้อมูลถึงสิทธิประโยชน์ต่างๆ ที่รัฐบาลให้แก่ผู้ผลิตภาพยนตร์ที่เข้ามาถ่ายทำในประเทศไทย อาทิ สิทธิประโยชน์ทางภาษีแก่ผู้สร้างภาพยนตร์ที่เข้ามาลงทุนในประเทศไทยตั้งแต่ 50 ล้านบาทขึ้นไป ในรูปแบบการคืนเงิน (Cash Rebate) ร้อยละ 15-20 ซึ่งดำเนินการมาตั้งแต่ปี 2560 และมาตรการล่าสุดที่ ครม. อนุมัติเมื่อวันที่ 18 ต.ค. 65 คือการยกเว้นภาษีเงินได้แก่นักแสดงต่างชาติที่เข้ามาแสดงภาพยนตร์ต่างประเทศที่ได้รับอนุญาตให้ถ่ายทำในประเทศไทย เป็นเวลา 5 ปี ซึ่งมาตรการนี้อยู่ระหว่างดำเนินการตามขั้นตอนทางกฎหมายเพื่อประกาศและมีผลบังคับ
น.ส.ไตรศุลี กล่าวว่า ภายในงานภาคเอกชนจากไทยและสหรัฐฯ ได้มีความตกลงจะร่วมกันสร้างภาพยนตร์เรื่อง "อินทรีแดง 2024" โดยเป็นการร่วมทุน 200 ล้านบาท ระหว่างบริษัท Epic Pictures Group ของสหรัฐ กับบริษัทฮอลลีวู้ด (ไทยแลนด์) ของไทย  ขณะที่กรมการท่องเที่ยว กระทรวงการท่องเที่ยวและกีฬา ได้พบปะหารือกับผู้ประกอบการจากบริษัท Amazon เพื่อให้ข้อมูลผู้ประกอบการและเชิญชวนเข้ามาถ่ายทำภาพยนตร์ ซีรีย์ เกมโชว์ ในประเทศไทย ด้วย

ที่มา : https://www.thaigov.go.th/news/contents/details/61271