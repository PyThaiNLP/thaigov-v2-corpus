รัฐบาลไทย-ข่าวทำเนียบรัฐบาล-โฆษกรัฐบาลเผย นายกรัฐมนตรีมีกำหนดการเดินทางไปเยี่ยมให้กำลังใจครอบครัวผู้เสียชีวิต


วันเสาร์ที่ 8 ตุลาคม 2565
พิมพ์
โฆษกรัฐบาลเผย นายกรัฐมนตรีมีกำหนดการเดินทางไปเยี่ยมให้กำลังใจครอบครัวผู้เสียชีวิต
โฆษกรัฐบาลเผย นายกรัฐมนตรีมีกำหนดการเดินทางไปเยี่ยมให้กำลังใจครอบครัวผู้เสียชีวิต และร่วมพิธีสวดพระอภิธรรม ณ จังหวัดหนองบัวลำภู วันอาทิตย์ที่ 9 ตุลาคมนี้
วันนี้ 8 ต.ค. 65 นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม มีกำหนดการเดินทางไปเยี่ยมให้กำลังใจครอบครัวผู้เสียชีวิตและร่วมพิธีสวดพระอภิธรรม ณ จังหวัดหนองบัวลำภู ในวันพรุ่งนี้ (9 ตุลาคม 2565) โดยมีกำหนดการดังนี้
เวลา 13.00 น. นายกรัฐมนตรีจะออกเดินทางจากท่าอากาศยานทหาร 2 กองบิน 6 (บน.6) ดอนเมือง กรุงเทพฯ ไปยังท่าอากาศยานทหารกองบิน 23 ต.หมากแข้ง อ.เมืองอุดรธานี จ.อุดรธานี โดยจะเดินทางถึงท่าอากาศยานทหาร กองบิน 23 ในเวลาประมาณ 13.45 น. แล้วเดินทางไป อ.นากลาง จ.หนองบัวลำภู เพื่อเยี่ยมให้กำลังใจครอบครัวผู้เสียชีวิต ณ วัดเทพมงคลพิชัย ต.ด่านช้าง วัดศรีอุทัยและวัดราษฎร์สามัคคี ต.อุทัยสวรรค์ ตามลำดับ
จากนั้น เวลา 18.30 น. นายกรัฐมนตรีจะร่วมพิธีสวดพระอภิธรรม ณ วัดราษฎร์สามัคคี โดยนายกรัฐมนตรีจะเดินทางกลับถึงท่าอากาศยานทหาร 2 กองบิน 6 (บน.6) กรุงเทพมหานคร ในเวลาประมาณ 21.30 น. ทั้งนี้ กำหนดการอาจมีการเปลี่ยนแปลงตามความเหมาะสม.

ที่มา : https://www.thaigov.go.th/news/contents/details/60221