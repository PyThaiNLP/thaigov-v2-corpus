รัฐบาลไทย-ข่าวทำเนียบรัฐบาล-กห. พร้อมเสริมกำลังเข้าช่วยอพยพประชาชน จากอุทกภัยมรสุมใต้และพายุเนสาท


วันพุธที่ 19 ตุลาคม 2565
กห. พร้อมเสริมกำลังเข้าช่วยอพยพประชาชน จากอุทกภัยมรสุมใต้และพายุเนสาท
โฆษก กห. เปิดเผยถึง ความคืบหน้าการเข้าช่วยเหลือประชาชนที่ประสบอุทกภัยโดย กห.ว่า ทุกเหล่าทัพ ยังคงกำลังทหารในพื้นที่ประสบอุทกภัยทั่วประเทศ ทำงานร่วมกับส่วนราชการต่างๆและจิตอาสา ลงช่วยเหลือดูแลผู้ประสบอุทกภัยอยู่ในหลายพื้นที่
โดยในพื้นที่วิกฤตที่น้ำท่วมสูง ได้เข้าไปดูแลความปลอดภัยช่วยอพยพประชาชนเร่งด่วนออกมาจากพื้นที่ ไปยังพื้นที่พักพิงที่จัดเตรียมขึ้น โดยจัดชุดแพทย์ รถประปาสนามและรถครัวเคลื่อนที่ ดูแลอาหารและน้ำดื่มต่อเนื่องกัน
ทั้งนี้ยังมีประชาชนบางส่วน ที่ไม่อพยพออกมาและยังอยู่ในพื้นที่น้ำท่วมขัง กองทัพ ได้จัดกำลังทหารและเรือท้องแบน กระจายเข้าไปช่วยดูแลติดตามให้การช่วยเหลือประชาชนที่ยังติดค้างและต้องการความช่วยเหลือ พร้อมกับแจกจ่ายถุงยังชีพและให้การช่วยเหลือทางการแพทย์ในพื้นที่ รวมทั้งจัดยานพาหนะยกสูงและเรือท้องแบน เข้าไปช่วยอำนวยความสะดวกการสัญจรของประชาชน เพื่อมิให้ถูกตัดขาด
สำหรับพื้นที่วิกฤต ริมน้ำมูลและน้ำชีในหลาย จว. เช่น อุบลราชธานี ศรีษะเกษ มหาสารคาม กาฬสินธ์ ขอนแก่น รวมทั้งพื้นที่ท้ายเขื่อนลุ่มเจ้าพระยา ป่าสักและท่าจีนในหลายจว. เช่น ชัยนาท สิงหบุรี อุทัยธานี อ่างทอง สุพรรณบุรี รวมทั้ง กรุงเทพมหานคร นนทบุรีและสมุทรปราการ ที่ต้องรับกับการระบายน้ำจากมวลน้ำเหนือเขื่อน โดยทุกเหล่าทัพยังคงอยู่ในพื้นที่ให้การช่วยเหลือประชาชน ด้วยการหมุนเวียนกำลังพลและเครื่องมือช่าง เข้าไปเสริมความแข็งแรงของพนังกั้นน้ำ การเปิดทางน้ำและการเบี่ยงน้ำออกจากพื้นที่ รวมทั้งการติดตั้งเครื่องสูบน้ำและเครื่องผลักดันน้ำ เพื่อเร่งระบายน้ำลงแม่น้ำสายหลักให้เร็วขึ้น ลดปัญหาการท่วมขังเป็นเวลานานและบรรเทาความเดือดร้อนของประชาชน
ขณะเดียวกัน กห.โดยทุกเหล่าทัพ ยังได้ร่วมกันติดตามสถานการณ์และเฝ้าระวังมรสุมภาคใต้ และผลกระทบจากพายุเนสาทในพื้นที่ภาคเหนือ โดยได้เตรียมกำลังทหาร พร้อมเสริมเข้าไปช่วยอพยพประชาชนออกจากพื้นที่เสี่ยงฝนตกหนักน้ำสะสม เกิดน้ำป่าไหลหลากและนำ้ท่วมฉับพลัน เพื่อความปลอดภัยของประชาชนในภาพรวม

ที่มา : https://www.thaigov.go.th/news/contents/details/60592