รัฐบาลไทย-ข่าวทำเนียบรัฐบาล-​กรมอุตุแจ้ง8-10ฝนยังตกต่อเนื่องทุกภาค  11-17 คาดฝนลดลง


วันเสาร์ที่ 8 ตุลาคม 2565
พิมพ์
​กรมอุตุแจ้ง8-10ฝนยังตกต่อเนื่องทุกภาค  11-17 คาดฝนลดลง
​กรมอุตุแจ้ง8-10ฝนยังตกต่อเนื่องทุกภาค  11-17 คาดฝนลดลง
วันนี้ 8 ต.ค. 65 นางสาวรัชดา ธนาดิเรก รองโฆษกประจำสำนักนายกรัฐมนตรี เปิดเผยว่า ขณะนี้รัฐบาลได้เพิ่มช่องทางการสื่อสารข้อมูลสถานการณ์น้ำและการพยากรณ์อากาศ ผ่านทางแอปพลิเคชั่น ThaiWater และการแจ้งเตือนภัยพิบัติล่วงหน้าผ่านแอปไลน์ LINE ALERT เพื่อให้ประชาชนเข้าถึงข้อมูลข่าวสารที่ถูกต้องจากหน่วยงานผู้เกี่ยวข้อง นำไปสู่การเตรียมความพร้อมต่อสถานการณ์ต่างๆ
สำหรับการคาดการณ์สภาพอากาศในช่วง 8 - 10  ต.ค.นี้ กรมอุตุนิยมวิทยาแจ้งว่า จะยังมีฝนตกต่อเนื่อง ในทุกๆภาค และมีฝนตกหนักบางแห่ง โดยเฉพาะในพื้นที่ภาคเหนือตอนล่าง ภาคอีสานตอนล่าง ภาคกลาง ภาคตะวันออก กทม.ปริมณฑล และภาคใต้  ยังต้องเฝ้าระวัง น้ำท่วมฉับพลัน น้ำป่าไหลหลากได้ คลื่นลมฝั่งอันดามันมีกำลังปานกลางถึงค่อนข้างแรง ชาวเรือต้องระวังการเดินเรือในระยะนี้ ปัจจัยที่ให้มีฝนในช่วงนี้ มาจากมวลอากาศเย็น (ความกดอากาศสูง) จากประเทศจีนปกคลุมภาคเหนือตอนบน ภาคอีสานตอนบน และทะเลจีนใต้  ในขณะที่ลมตะวันออก ตะวันออกเฉียงใต้พัดนำความชื้นจากทะเลจีนใต้เข้าปกคลุมภาคกลาง รวมทั้งกรุงเทพมหานครและปริมณฑล ภาคตะวันออก ภาคใต้ และอ่าวไทย จึงทำให้มีฝนในบริเวณดังกล่าว
ส่วน ช่วงวันที่ 11 - 17 ต.ค. คาดว่าจะมีฝนลดน้อยลงโดยเฉพาะทางตอนบนของประเทศ อากาศเย็นลง ฝนยังมีเกิดขึ้นได้ในบริเวณภาคกลาง ภาคตะวันออก กทม. และปริมณฑล  ส่วนภาคใต้จะเริ่มมีฝนเพิ่มขึ้นและมีฝนตกหนักบางพื้นที่  เนื่องจากจะมีมวลอากาศเย็น (ความกดอากาศสูง) แผ่ลงมาปกคลุมทางภาคเหนือ ภาคอีสานตอนบน ลมเริ่มเปลี่ยนทิศทางเป็นลมตะวันออก ตะวันออกเฉียงเหนือมากขึ้น อากาศจะเริ่มเย็นลง
ทั้งนี้ยังต้องติดตามหย่อมความกดอากาศต่ำทางด้านตะวันออกของประเทศเวียดนาม ช่วงวันที่ 12 -16 ต.ค.65 ซึ่งอาจจะทำให้มีฝนเกิดขึ้นทางภาคอีสานได้ อย่างไรก็ตามข้อมูลนี้อาจจะมีการเปลี่ยนแปลงได้ตามข้อมูลนำเข้าใหม่ และขอเน้นย้ำว่า ในกรณีที่มีการเปลี่ยนแปลงของสภาพอากาศร้ายแรงเกิดขึ้น กรมอุตุนิยมวิทยาจะออกประกาศเตือนอย่างเป็นทางการ ล่วงหน้าอย่างน้อย 3 วัน

ที่มา : https://www.thaigov.go.th/news/contents/details/60213