รัฐบาลไทย-ข่าวทำเนียบรัฐบาล-นางสุขสมรวย วันทนียกุล เลขานุการรัฐมนตรีว่าการกระทรวงคมนาคม ประชุมหารือกับผู้แทนผู้ค้า


วันพุธที่ 5 ตุลาคม 2565
นางสุขสมรวย วันทนียกุล เลขานุการรัฐมนตรีว่าการกระทรวงคมนาคม ประชุมหารือกับผู้แทนผู้ค้า
และสหกรณ์บริการผู้ค้าตลาดนัดจตุจักร เพื่อหาทางออกเรื่องค่าเช่าที่ค้างชำระกับ รฟท.
นายศักดิ์สยาม ชิดชอบ รัฐมนตรีว่าการกระทรวงคมนาคม มอบให้นางสุขสมรวย วันทนียกุล เลขานุการรัฐมนตรีว่าการกระทรวงคมนาคม เป็นประธานประชุมหารือเพื่อหาทางออกเรื่องค่าเช่าค้างชำระการรถไฟแห่งประเทศไทย (รฟท.) ระหว่างผู้แทนผู้ค้าและสหกรณ์บริการผู้ค้าตลาดนัดจตุจักร และ รฟท. โดยมีผู้แทน รฟท. และกองตรวจราชการ สำนักงานปลัดกระทรวงคมนาคม เข้าร่วมหารือ เมื่อวันที่ 5 ตุลาคม 2565 ณ ห้องประชุมกระทรวงคมนาคม
ผู้แทนผู้ค้าและสหกรณ์บริการผู้ค้าตลาดนัดจตุจักรได้มีหนังสือถึงรัฐมนตรีว่าการกระทรวงคมนาคม เพื่อปรึกษาหาทางออกเรื่องค่าเช่าค้างชำระกับ รฟท. โดยขอความอนุเคราะห์งดเว้นเบี้ยปรับค่าเช่าค้างชำระและขอผ่อนชำระค่าเช่าที่ค้างให้กับประชาชนที่ประกอบการค้าทั้ง 4 กลุ่ม ได้แก่ ประชาชนผู้ค้าที่ทำสัญญายอมรับสภาพหนี้แล้ว ผู้ค้าที่อยู่ระหว่างถูกดำเนินคดี ประชาชนผู้ค้าที่คดีถึงที่สุดแล้ว และประชาชนผู้ค้าที่ยังมิได้ดำเนินการใด ๆ โดยในที่ประชุมหารือฯ ฝ่ายผู้แทนผู้ค้าและสหกรณ์ฯ และฝ่ายกฎหมายของ รฟท. ยังไม่สามารถหาทางออกที่ผู้แทนผู้ค้าและสหกรณ์ฯ ยอมรับได้ เลขานุการรัฐมนตรีว่าการกระทรวงคมนาคม จึงได้มอบหมายให้ผู้แทน รฟท. นัดเจรจากับผู้แทนผู้ค้าและสหกรณ์ฯ ในวันที่ 10 ตุลาคม 2565 ณ ที่ทำการ รฟท. เพื่อหาทางออกร่วมกัน และให้ รฟท. รายงานกระทรวงคมนาคมโดยเร็ว

ที่มา : https://www.thaigov.go.th/news/contents/details/60076