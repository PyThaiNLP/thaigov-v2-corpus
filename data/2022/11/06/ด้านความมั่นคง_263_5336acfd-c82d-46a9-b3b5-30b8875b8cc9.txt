รัฐบาลไทย-ข่าวทำเนียบรัฐบาล-Apple ประเทศไทย ร่วมหารือ มท. ผลักดันแผนการขับเคลื่อนประเทศไทยด้วยโมเดล BCG สู่เป้าหมายการพัฒนาที่ยั่งยืน


วันพฤหัสบดีที่ 20 ตุลาคม 2565
พิมพ์
Apple ประเทศไทย ร่วมหารือ มท. ผลักดันแผนการขับเคลื่อนประเทศไทยด้วยโมเดล BCG สู่เป้าหมายการพัฒนาที่ยั่งยืน
Apple ประเทศไทย ร่วมหารือ มท. ผลักดันแผนการขับเคลื่อนประเทศไทยด้วยโมเดล BCG สู่เป้าหมายการพัฒนาที่ยั่งยืน
วันนี้ (20 ต.ค. 65) เวลา 14.00 น. ณ ห้องประชุมดำรงธรรม ชั้น 2 อาคารศาลาว่าการกระทรวงมหาดไทย นายสุทธิพงษ์ จุลเจริญ ปลัดกระทรวงมหาดไทย เป็นประธานการประชุมหารือในหัวข้อ เศรษฐกิจหมุนเวียน Bio-Circular-Green Economy (BCG) ในวาระแห่งชาติควบคู่กับประเทศไทย 4.0 โดยมี นายพรพจน์ เพ็ญพาส รองปลัดกระทรวงมหาดไทย นายอรรษิษฐ์ สัมพันธรัตน์ อธิบดีกรมการพัฒนาชุมชน นางนิศากร วิศิษฏ์สรอรรถ ที่ปรึกษาด้านการบริหารงานจังหวัดแบบบูรณาการ นายธนิศร์ วงศ์ปิยะสถิต รองอธิบดีกรมส่งเสริมการปกครองท้องถิ่น นายกฤษณะ พินิจ ผู้อำนวยการสำนักพัฒนาและส่งเสริมการบริหารราชการจังหวัด สป. เข้าร่วมการประชุม ซึ่งการประชุมในวันนี้ได้หารือร่วมกับคณะผู้บริหารบริษัท แอปเปิ้ล เซาท์ เอเชีย (ประเทศไทย) จำกัด ประกอบด้วย Ms. Heather Grell - Director Government Affairs of Apple (ผู้อำนวยการฝ่ายบริหารรัฐกิจ) นางสาววิสาข์ บุณยนิตย์ ที่ปรึกษาด้านหลักเกณฑ์และระเบียบ ของบริษัท บาวเวอร์กรุ๊ปเอเชีย (ประเทศไทย) โดยมีผู้ร่วมประชุมผ่านระบบออนไลน์ ได้แก่ Mrs.Priscilla Koh - Government Affairs of Apple (เจ้าหน้าที่ฝ่ายบริหารรัฐกิจ) Miss Charmaine Chua - Trade Compliance of Apple (เจ้าหน้าที่ด้านการกำกับตรวจสอบการค้า) ซึ่งวัตถุประสงค์ของการหารือในวันนี้ คือ การทำความเข้าใจเกี่ยวกับวัตถุประสงค์ นโยบาย และแผนการขับเคลื่อนของประเทศไทยเกี่ยวกับ BCG พร้อมแบ่งปันข้อมูล และประสบการณ์การทำงานของทางบริษัทฯ ในส่วนที่เกี่ยวข้องกับการขับเคลื่อน และสนับสนุนนโยบาย BCG เพื่อจะเป็นประโยชน์กับในการดำเนินงานร่วมกันในอนาคต
นายสุทธิพงษ์ จุลเจริญ ปลัดกระทรวงมหาดไทย กล่าวว่า กระทรวงมหาดไทยดูแลเรื่องความมั่นคงภายใน และคุณภาพชีวิตของประชาชนตั้งแต่เกิดจนตาย ที่เรียกรวม ๆ ว่า ภารกิจบำบัดทุกข์ บำรุงสุข กระทรวงมหาดไทย มีกลไกการทำงานในส่วนภูมิภาค ทั้ง ผู้ว่าราชการจังหวัด นายอำเภอ กำนัน ผู้ใหญ่บ้าน รวมถึงกำกับ ดูแล องค์กรปกครองส่วนท้องถิ่น จำนวน 7,850 แห่งทั่วประเทศ และทำงานร่วมกับภาคีเครือข่ายในพื้นที่ ทั้งผู้นำท้องถิ่น ปราชญ์ชาวบ้าน ผู้นำจิตอาสา ฯลฯ นอกจากนี้ ยังดูแลเรื่องสาธารณูปโภคให้บริการไฟฟ้า น้ำประปา และการจัดการน้ำเสีย โดยรัฐบาลได้มอบหมายให้กระทรวงมหาดไทย ขับเคลื่อนภารกิจต่าง ๆ ในพื้นที่ ซึ่งได้ดำเนินการโดยยึดหลักการเป้าหมายการพัฒนาที่ยั่งยืน (SDGs) ทั้ง 17 ข้อ ขององค์การสหประชาชาติ หรือ UN ซึ่งเมื่อวันที่ 6 มิถุนายน 2565 กระทรวงมหาดไทย โดยผู้บริหารกระทรวง และผู้ว่าราชการจังหวัดทุกจังหวัด ได้ไปร่วมลงนามประกาศเจตนารมณ์เพื่อประเทศไทยที่ยั่งยืน (Statement of Commitment to Sustainable Thailand) โดยมี คุณกีต้า ซับบระวาล (Gita Sabharwal) ผู้ประสานงานสหประชาชาติประจำประเทศไทย ร่วมเป็นสักขีพยาน ขอให้บริษัท Apple เชื่อมั่นว่ารัฐบาลไทย โดยกระทรวงมหาดไทย มีการขับเคลื่อนเป้าหมาย SDGs เดียวกับบริษัท Apple เพื่อลูกหลานและโลกใบเดียวของเรา
Ms. Heather Grell - Director Government Affairs of Apple กล่าวว่า ขอบคุณที่มาร่วมพูดคุยกันในวันนี้ บริษัท แอปเปิ้ล เซาท์ เอเชีย (ประเทศไทย) จำกัด ก่อตั้งมาแล้วเป็นเวลา 35 ปีในประเทศไทย ครั้งนี้เป็นครั้งแรกที่พบกัน จึงขออนุญาตแนะนำวิธีการของ Apple ในการดูแลรักษาสิ่งแวดล้อมด้วยเศรษฐกิจหมุนเวียน BCG Economy Model บริษัท Apple ตระหนักดีว่าภัยคุกคามที่เป็นปัญหาที่สำคัญที่สุดและน่ากลัวที่สุดต่อมวลมนุษยชาติคือ คือ ปัญหาภาวะโลกร้อน (Climate Change) ปัจจุบัน Apple มีการปล่อยก๊าซเรือนกระจกสุทธิเป็นศูนย์ ด้วยการมุ่งมั่นและคำนึงถึงกระบวนการผลิตสินค้าที่เป็นมิตรต่อสิ่งแวดล้อม และการผลิตบรรจุภัณฑ์จะเป็น Zero Waste นอกจากนี้ บริษัท Apple มีความมุ่งมั่นในการที่จะใช้ทรัพยากรโลกอย่างประหยัดใน Working Space ของ Apple ทุกแห่ง ด้วย Carbon Footprints ปัจจุบันสินค้าของ Apple สามารถนำกลับมาใช้ใหม่ได้ทั้งหมด 100% โดยในปี 2563 Apple จะไม่มีการปล่อยก๊าซคาร์บอนไดออกไซต์ (ปล่อยก๊าซคาร์บอนไดออกไซด์ 0%)
Ms. Heather Grell - Director Government Affairs of Apple กล่าวต่อว่า ผลิตภัณฑ์สินค้าของบริษัท Apple ได้รับการยอมรับว่าเป็นมิตรต่อสิ่งแวดล้อม ซึ่งส่วนใหญ่สามารถนำกลับมาใช้ใหม่ โดยวัสดุที่เป็นสินแร่หายาก และมีมูลค่าสูง ที่นำกลับมาใช้ใหม่ได้มากที่สุด คือ อลูมิเนียม มากถึงร้อยละ 59 ซึ่งบริษัท Apple มีเป้าหมายที่จะลดการใช้วัสดุต่าง ๆ ครั้งเดียว ในปี 2564 ร้อยละ 20 ของสินค้า Apple สามารถ Recycle ได้ 100% โดยสินค้าที่สามารถ Recycle ได้มากที่สุดคือ MacBook Air และมีความตั้งใจที่จะใช้วัสดุรีไซเคิลใน iPhone 14 ให้มากที่สุด ซึ่งเสาอากาศผลิตมาจากขวดน้ำที่เป็นการ Recycle 100% เพื่อตอกย้ำการออกแบบให้ผู้บริโภคสามารถใช้งานอุปกรณ์ได้อย่างยาวนาน โดยไม่ต้องเปลี่ยนอุปกรณ์บ่อย ที่เป็นการช่วยลดการใช้ทรัพยากร และไม่ก่อให้เกิดมลภาวะต่อสิ่งแวดล้อม ส่วนตัวดิฉันยังใช้ iPhone 12 อยู่เลย นอกจากนี้ Apple มีแคมเปญ Trade in ในการแลกผลิตภัณฑ์เครื่องเก่าเป็นเครื่องใหม่ ทำให้ลดปริมาณขยะอิเล็กทรอนิกส์ได้ จำนวน 380,000 ตันต่อปี ในปี พ.ศ. 2568 บริษัท Apple จะลดการใช้พลาสติกเป็นบรรจุภัณฑ์ 100% ซึ่งที่ผ่านมาในปี พ.ศ. 2558 สามารถลดได้ 75% สิ่งนี้ทำให้ Apple มีรายได้ที่มากขึ้น ควบคู่กับการรักษาสิ่งแวดล้อม ในภาพรวมสามารถประหยัดขยะอิเล็กทรอนิกส์ได้จำนวน 23 ล้านตัน ดังที่ Tim Cook ผู้บริหารบริษัท Apple กล่าวว่า “ไม่มีอะไรง่าย แต่แอปเปิ้ลลงทุนกับอนาคต และต้องการดูแลสิ่งแวดล้อมให้ดีที่สุด” ซึ่งในการมาพบปะหารือผู้บริหารกระทรวงมหาดไทยวันนี้ Apple ต้องการเข้าใจบทบาทในการขับเคลื่อนเศรษฐกิจหมุนเวียนหรือ BCG ว่ากระทรวงมหาดไทยมีเป้าหมายคืออะไร และมีการจัดการขยะอิเล็กทรอนิกส์ในประเทศไทยอย่างไร
นายสุทธิพงษ์ จุลเจริญ ปลัดกระทรวงมหาดไทย กล่าวต่อว่า ขอบคุณที่แบ่งปันประสบการณ์ ผมดีใจที่เป็นส่วนหนึ่งในการใช้โทรศัพท์มือถือที่เป็นมิตรต่อสิ่งแวดล้อม ตัวอย่างกิจกรรมที่กระทรวงมหาดไทยได้ขับเคลื่อนในเศรษฐกิจหมุนเวียน เช่น เสื้อผ้าเครื่องนุ่งห่มที่ทำจากผ้าไทย ซึ่งเป็นวัสดุธรรมชาติ มีการทอจากภูมิปัญญาท้องถิ่น ใช้สีธรรมชาติ วิธีการทางธรรมชาติ ไม่ใช้เครื่องจักรในการทอผ้า ซึ่งทั้งกระบวนการล้วนเป็นมิตรต่อสิ่งแวดล้อม ถ้าสนใจกระทรวงมหาดไทยมีความยินดีที่จะพาไปดูกระบวนการผลิต หรือ อุดหนุนสินค้าผลิตภัณฑ์ของผู้ประกอบการผ้าไทย หัตถศิลป์ หัตถกรรม จากชุมชน เพื่อเติบโตไปสู่เป้าหมายเดียวกัน ในด้านการประกอบอาชีพ คนไทยร้อยละ 80% ทำอาชีพเกษตรกร ซึ่งส่วนหนึ่งได้น้อมนำหลักปรัชญาของเศรษฐกิจพอเพียงของพระบาทสมเด็จพระบรมชนกาธิเบศร มหาภูมิพลอดุลยเดช มหาราชบรมนารถบิตร มาใช้ เพื่อพัฒนาคนให้คนไปพัฒนาพื้นที่ สร้างงาน สร้างอาชีพ สร้างรายได้ โดยไม่ทำลายสิ่งแวดล้อม ขณะนี้มีครัวเรือนประมาณ 100,000 ครัวเรือน ที่มีการน้อมนำหลักปรัชญาเศรษฐกิจพอเพียงไปใช้ ซึ่งในอนาคตอันใกล้จะขยายผลให้มีจำนวนมากขึ้นไปอีก ส่วนในเรื่องการจัดการขยะอิเล็กทรอนิกส์ (E-Waste) องค์กรปกครองส่วนท้องถิ่นเป็นผู้รวบรวมขยะมลพิษ โดยส่งไปให้องค์การบริหารส่วนจังหวัด (อบจ.) เป็นผู้กำจัด ซึ่งจะมีโรงงานที่ได้รับอนุญาตกำจัดขยะ ปัญหาที่ผ่านมา คือ แต่ก่อนไม่มีโรงงานที่ได้รับอนุญาต จะมีคนบางกลุ่มแอบเอาโลหะต่าง ๆ ไปหลอม ซึ่งโลหะก็มีแร่ธาตุมากมายผสมกัน จึงเป็นการกำจัดขยะอันตรายที่ผิดวิธี
“ในด้านการดำเนินกิจกรรมที่เป็นมิตรต่อสิ่งแวดล้อม ประเทศไทยมีการดำเนินการต่าง ๆ ดังนี้ กรมการพัฒนาชุมชน เป็นผู้รับผิดชอบหลัก ในการเสริมสร้างองค์ความรู้ให้ประชาชนมีการพึ่งพาตนเอง สร้างความมั่นคงทางอาหาร ปัจจุบันได้ส่งเสริมกิจกรรม บ้านนี้มีรักปลูกผักกินเอง โดยน้อมนำพระราชดำริสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารีมาใช้ ซึ่งจะขยายผลให้ครบ 100% ในปีนี้ ต่อมากรมส่งเสริมการปกครองท้องถิ่น เป็นผู้รับผิดชอบหลัก ในเรื่องการคัดแยกขยะ และการจัดการขยะทั้ง 4 ประเภท ขยะทั่วไป ขยะเปียก ขยะรีไซเคิล และขยะอันตราย โดยองค์กรปกครองส่วนท้องถิ่นจะเป็นผู้ดำเนินการ ภายใต้มาตรฐานของกรมส่งเสริมการปกครองท้องถิ่น เพื่อให้มั่นใจได้ว่าทุกท้องถิ่นจะทำแบบเดียวกัน โดยขยะส่วนใหญ่ล้วนเป็นขยะเปียก ซึ่งกรมส่งเสริมการปกครองท้องถิ่นมีเป้าหมายทำให้ประชาชนจัดการขยะเปียกได้ด้วยตนเอง ด้วยการจัดทำขยะเปียกลดโลกร้อน ซึ่งจะทำให้ขยะเปียกหรือขยะอินทรีย์กลายเป็นปุ๋ยหมัก เป็นส่วนหนึ่งของดิน เป็นการเพิ่มแร่ธาตุในดินอีกด้วย ทั้งนี้ นักวิชาการชี้ข้อมูลว่าในประเทศไทย 1 คนจะผลิตขยะเปียกประมาณ 6 ขีด ซึ่งภาคใต้มากที่สุด และน้อยที่สุด คือ ภาคตะวันออกฉียงเหนือ ในสิ้นปีนี้กระทรวงมหาดไทยตั้งใจว่าจะขยายการทำขยะเปียกลดโลกร้อนให้ได้ 100% ในด้านงานก่อสร้าง กรมโยธาธิการและผังเมือง ได้ออกระเบียบให้ทุกส่วนราชการที่มีการก่อสร้างใช้ปูนซีเมนต์ลดโลกร้อน (Hydraulic Cement) พร้อมทั้งรณรงค์ให้ครัวเรือนแต่ละครัวเรือนมีระบบบำบัดน้ำเสียก่อนปล่อยไปสู่ธรรมชาติ ซึ่งองค์การจัดการน้ำเสีย (อจน.) ได้ร่วมกับ อปท. ดำเนินการแล้ว ในด้านการลงทุน รัฐบาลไทย ได้เชิญชวนภาคอุตสาหกรรมให้มาลงทุนในเขตเศรษฐกิจพิเศษ Eastern Economic Corridor (EEC) ได้มีการกระตุ้นให้ภาคอุตสาหกรรมใช้พลังงานหมุนเวียน 100% อีกด้วย นอกจากนี้ ยังมีโครงการดี ๆ อีกมากมาย จึงขอให้ผู้บริหารบริษัท Apple เชื่อมั่นว่าประเทศไทยจะดำเนินการไปสู่เป้าหมายการพัฒนาที่ยั่งยืนของสหประชาชาติ ทั้ง 17 ข้อ เพื่อโลกและเพื่อคนทั้งโลกได้อย่างแน่นอน นอกจากนี้ กระทรวงมหาดไทย โดยผู้ว่าราชการจังหวัดทุกจังหวัด เป็นประธานกรรมการศึกษาธิการจังหวัด ซึ่งได้สนับสนุนให้เด็กนักเรียนปลูกต้นไม้คนละ 1 ต้น เพื่อเป็นการฟื้นฟูสิ่งแวดล้อมและให้กลับบ้านเมือง ในด้านการให้บริการสาธารณูปโภค (ไฟฟ้า) คณะรัฐมนตรีได้มอบหมายให้กระทรวงมหาดไทย ส่งเสริมให้ครัวเรือนผลิตไฟฟ้าหมุนเวียน โดยการติดตั้ง Solar Rooftop แนะนำหน่วยไฟฟ้าในกลางวันไปลดหน่วยไฟฟ้าในกลางคืน สามารถลดรายจ่ายและประหยัดพลังงานจากการผลิตกระแสไฟฟ้า ซึ่งจะเป็นการกระตุ้นให้แต่ละครัวเรือน มีการติดตั้ง Solar Rooftop เพิ่มขึ้น ส่วนตัวผมอยากเห็นบ้านเรือนของคนไทยเป็นแบบออฟฟิศของ Apple ที่เต็มไปด้วยความรักความห่วงใยต่อโลกและสามารถลดมลพิษได้ 100% ดังนั้น กระทรวงมหาดไทยพร้อมให้ความร่วมมือสนับสนุนเป้าหมายการพัฒนาที่ยั่งยืนร่วมกับบริษัท Apple” ปลัดกระทรวงมหาดไทย กล่าว
Ms. Heather Grell - Director Government Affairs of Apple กล่าวทิ้งท้ายว่า ขอขอบคุณคณะผู้บริหารกระทรวงมหาดไทยเป็นอย่างมากที่ให้การต้อนรับด้วยความอบอุ่นในวันนี้ ซึ่งการนำเสนอในวันนี้ทำให้เห็นภาพรวมและเป้าหมายการขับเคลื่อนเศรษฐกิจหมุนเวียนในระดับพื้นที่ ซึ่งในวันนี้ได้ความคิดดี ๆ จำนวนมาก และจะขอนำข้อมูลเหล่านี้ ไปพูดคุยกับผู้เชี่ยวชาญ และคณะผู้บริหารบริษัท Apple โดยเฉพาะการจัดการขยะอิเล็กทรอนิกส์ หรือ E-Waste ซึ่งคาดว่าคงได้ข้อสรุปในปลายปีนี้ และจะขอเข้าพบเพื่อหารือถึงแนวทางการขับเคลื่อนเศรษฐกิจหมุนเวียนร่วมกับกระทรวงมหาดไทยอีกครั้ง หากผู้บริหารกระทรวงไทยได้มีโอกาสไปที่สหรัฐอเมริกา พวกเรามีความยินดีอย่างยิ่งที่จะให้การต้อนรับและจะพาไปชม Apple Park ให้ไปดูว่าที่นั่นพวกเรามีการดำเนินการที่เกี่ยวข้องอย่างไร

ที่มา : https://www.thaigov.go.th/news/contents/details/60681