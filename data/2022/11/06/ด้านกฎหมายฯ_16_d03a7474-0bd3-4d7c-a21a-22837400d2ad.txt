รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม  เล็งใช้กำไล EM ควบคุมคนติดยาอาการหนัก หวังไม่เกิดเหตุคลุ้มคลั่งฆ่าคนตายหรือทำร้ายผู้บริสุทธิ์อีก พร้อมติดตามตัวมารักษาได้ 


วันพุธที่ 14 กันยายน 2565
พิมพ์
รัฐมนตรีว่าการกระทรวงยุติธรรม  เล็งใช้กำไล EM ควบคุมคนติดยาอาการหนัก หวังไม่เกิดเหตุคลุ้มคลั่งฆ่าคนตายหรือทำร้ายผู้บริสุทธิ์อีก พร้อมติดตามตัวมารักษาได้
รัฐมนตรีว่าการกระทรวงยุติธรรม เล็งใช้กำไล EM ควบคุมคนติดยาอาการหนัก หวังไม่เกิดเหตุคลุ้มคลั่งฆ่าคนตายหรือทำร้ายผู้บริสุทธิ์อีก พร้อมติดตามตัวมารักษาได้ เตรียมตั้งคณะทำงานศึกษาแนวทาง ชี้ต้องใช้เครื่องมือที่มีอยู่แล้วให้เกิดประโยชน์มากที่สุด
เมื่อวันที่ 14 กันยายน 2565 เวลา 09.30 น. ที่กระทรวงยุติธรรม นายสมศักดิ์ เทพสุทิน รัฐมนตรีว่าการกระทรวงยุติธรรม ประชุมหารือเรื่องการบำบัด ฟื้นฟูผู้เสพยาเสพติด ร่วมกับ นางพงษ์สวาท กายอรุณสุทธิ์ ปลัดกระทรวงยุติธรรม นายอายุตม์ สินธพพันธุ์ อธิบดีกรมราชทัณฑ์ นายวิชัย ไชยมงคล เลขาธิการ ป.ป.ส. นพ.วีระกิตติ์ หาญปริพรรณ์ ผู้ตรวจราชการกระทรวงยุติธรรม และเจ้าหน้าที่ที่เกี่ยวข้อง เข้าร่วม
นายสมศักดิ์ กล่าวว่า นโยบายการป้องกันยาเสพติดที่ผ่านมามี 5 มาตรการคือ 1. การป้องกัน 2. การปราบปรามและบังคับใช้กฎหมาย 3. การบำบัดฟื้นฟู 4. การบริหารจัดการแบบบูรณาการทุกหน่วยงาน และ 5. ความร่วมมือกับต่างประเทศ และหลังจากที่ประมวลกฎหมายยาเสพติดใหม่บังคับใช้ ก็ได้เพิ่มมาตรการที่ 6 คือการยึดทรัพย์ โดยในส่วนอื่นๆนั้นสามารถทำได้อย่างดี แต่ในส่วนที่มีปัญหาคือ มาตรการด้านการบำบัดและฟื้นฟู เพราะมีการแยกกันบำบัดระหว่างกระทรวงยุติธรรมกับกระทรวงสาธารณสุข โดยยอดรวมของผู้ที่จะต้องรับการบำบัดฟื้นฟูมีประมาณ 200,000 ราย กรมคุมประพฤติดูแล 120,000 ราย สาธารณสุขดูแล 80,000 ราย โดยทั้งหมดมี 8,795 รายที่อาการหนักจะต้องกินยารักษาอาการทางจิตเวชอยู่ตลอด
นายสมศักดิ์ กล่าวว่า เวลานี้หากเรานั่งดูข่าว ก็จะเห็นว่าคดีในลักษณะผู้เสพยามีการคลุ้มคลั่ง ทุบตีพ่อแม่ ฆ่าผู้บริสุทธิ์ เป็นเรื่องที่หดหู่ เกิดขึ้นทุกวันซึ่งผู้เสพยาในลักษณะนี้มีอาการทางจิตเวช และไม่ทานยาตามที่แพทย์สั่ง เหตุการณ์แบบนี้หากไม่เป็นญาติพี่น้องผู้เสียหายคงไม่รู้สึก คนที่ถูกกระทำก็ต้องวิ่งหาความเป็นธรรม ซึ่งในเรื่องของการบำบัดฟื้นฟูหน้าที่หลักคือสาธารณสุข แต่ในส่วนของกระทรวงยุติธรรม ก็มีกรมคุมประพฤติ ที่น่าจะทำประโยชน์ต่ออุปกรณ์ที่มี คือ นำกำไล EM ออกมาใช้งานในเรื่องนี้ รวมถึงเครือข่ายอาสาสมัครติดตาม ซึ่งแม้จะมี อสม.อยู่แล้ว แต่หากเราเพิ่มส่วนนี้เข้าไปก็จะมีประสิทธิภาพมากขึ้น โดยกรมคุมประพฤติได้ส่งหนังสือไปยังสำนักงานศาลยุติธรรมแล้ว ซึ่งทางศาลก็ตอบรับเป็นอย่างดี ตนต้องขอขอบคุณทางศาลด้วยที่เข้าใจในเรื่องนี้
นายสมศักดิ์ กล่าวอีกว่า ยังมีข้อกังวลของบางหน่วยงานในเรื่องหลักสิทธิมนุษยชน ตนจึงให้ตั้งคณะทำงานขึ้นมา เชิญหน่วยงานที่เกี่ยวข้องมาร่วม โดยตนจะเป็นประธานและท่านปลัดเป็นรองประธาน เพื่อศึกษาในเรื่องการควบคุมการบำบัดฟื้นฟู ให้พวกเขาไม่ขาดยาหรือได้รับการรักษาอย่างต่อเนื่อง การใช้กำไล EM จะช่วยควบคุมดูแลไม่ให้เกิดเหตุการณ์ร้ายแรง ทำให้เรารู้ว่าบุคคลที่อันตรายอยู่ตรงไหนและติดตามตัวมารักษาได้อย่างต่อเนื่อง ซึ่งแม้ว่าอายุรัฐบาลจะเหลือน้อย แต่เรื่องนี้จะปล่อยไม่ได้ ต้องทำให้เป็นรูปธรรมที่สุด

ที่มา : https://www.thaigov.go.th/news/contents/details/59244