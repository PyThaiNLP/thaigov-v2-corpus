รัฐบาลไทย-ข่าวทำเนียบรัฐบาล-รฟฟท. จัดกิจกรรมจิตอาสาพระราชทาน มอบถุงยังชีพ ช่วยเหลือผู้ประสบอุทกภัย


วันพุธที่ 21 กันยายน 2565
รฟฟท. จัดกิจกรรมจิตอาสาพระราชทาน มอบถุงยังชีพ ช่วยเหลือผู้ประสบอุทกภัย
ช่วยเหลือผู้ประสบอุทกภัย ณ ชุมชนตลาดล่าง เมื่อวันที่ 20 กันยายน 2565
นายสุเทพ พันธุ์เพ็ง กรรมการผู้อำนวยการใหญ่ บริษัท รถไฟฟ้า ร.ฟ.ท. จำกัด (รฟฟท.) กระทรวงคมนาคม ผู้ให้บริการรถไฟฟ้าชานเมืองสายสีแดง เปิดเผยว่า เนื่องด้วยสถานการณ์วิกฤติอุทกภัยในปัจจุบัน ส่งผลกระทบต่อการใช้ชีวิตและความเป็นอยู่ของประชาชนในหลายพื้นที่ทั้งในต่างจังหวัดและในพื้นที่เขตปริมณฑล รฟฟท. มีความตระหนักและห่วงใยในความเป็นอยู่รวมถึงสุขอนามัยของประชาชนเป็นอย่างมาก ซึ่งวิกฤติอุทกภัยที่เกิดขึ้นอยู่ในขณะนี้เกิดจากปริมาณน้ำสะสมที่ไหลเข้าท่วมอาคารบ้านเรือน ซึ่งเป็นผลมาจากการเกิดฝนตกหนักอย่างต่อเนื่องเป็นระยะเวลานาน ทำให้ประชาชนได้รับความเดือดร้อนเป็นจำนวนมาก ซึ่งรวมถึงชุมชนตามแนวเส้นทางรถไฟฟ้าชานเมืองสายสีแดงด้วย
รฟฟท. จึงได้ลงพื้นที่สำรวจชุมชนที่ได้รับผลกระทบจากเหตุการณ์ดังกล่าวแล้วเห็นว่า ชุมชนตลาดล่าง ซึ่งตั้งอยู่ใกล้กับสถานีหลักหก ได้รับความเดือดร้อนเป็นจำนวนหลายครัวเรือน จึงดำเนินการจัดทำถุงยังชีพ จำนวน 200 ชุด ประกอบด้วยสิ่งของเครื่องใช้ที่จำเป็นในการดำรงชีวิต และสิ่งของอุปโภคบริโภค เพื่อช่วยเหลือผู้ประสบอุทกภัยเป็นการเร่งด่วน โดยนำไปมอบให้แก่ชุมชนตลาดล่าง ตำบลบางพูน จังหวัดปทุมธานี เมื่อวันที่ 20 กันยายน 2565 ซึ่งโครงการดังกล่าวจัดขึ้นเพื่อถวายเป็นพระราชกุศลเฉลิมพระเกียรติ เนื่องในโอกาสมหามงคลเฉลิมพระชนมพรรษา 90 พรรษา สมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง รวมถึงได้น้อมนำพระราชปณิธานการบำเพ็ญตนเป็นผู้ให้ และการทำความดีด้วยหัวใจของในหลวงรัชกาลที่ 10 ในการร่วมกันทำประโยชน์และพัฒนาสังคมเพื่อประเทศชาติ อีกทั้งโครงการดังกล่าวนั้น ยังถือได้ว่าเป็นส่วนหนึ่งของกิจกรรมการแสดงความรับผิดชอบต่อสังคมและสิ่งแวดล้อม (CSR) อีกด้วย

ที่มา : https://www.thaigov.go.th/news/contents/details/59495