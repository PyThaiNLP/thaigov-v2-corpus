รัฐบาลไทย-ข่าวทำเนียบรัฐบาล-รองปลัด สธ. เผย เหตุการณ์แผ่นดินไหวในเชียงใหม่ และลำพูน ไม่มีสถานบริการตามแนวรอยเลื่อนได้รับผลกระทบ


วันพฤหัสบดีที่ 20 ตุลาคม 2565
รองปลัด สธ. เผย เหตุการณ์แผ่นดินไหวในเชียงใหม่ และลำพูน ไม่มีสถานบริการตามแนวรอยเลื่อนได้รับผลกระทบ
รองปลัดกระทรวงสาธารณสุข เผย เหตุการณ์แผ่นดินไหวในจ.เชียงใหม่ และ จ.ลำพูน สถานบริการตามแนวรอยเลื่อน 164 แห่งไม่ได้รับผลกระทบ ยังสามารถเปิดให้บริการได้ตามปกติ กำชับให้เฝ้าระวังและติดตามสถานการณ์อย่างใกล้ชิด
รองปลัดกระทรวงสาธารณสุข เผย เหตุการณ์แผ่นดินไหวในจ.เชียงใหม่ และ จ.ลำพูน สถานบริการตามแนวรอยเลื่อน 164 แห่งไม่ได้รับผลกระทบ ยังสามารถเปิดให้บริการได้ตามปกติ กำชับให้เฝ้าระวังและติดตามสถานการณ์อย่างใกล้ชิด เร่งสำรวจโครงสร้างอาคาร ซักซ้อมแผนเผชิญเหตุแผ่นดินไหว และจัดทีมหน่วยแพทย์เคลื่อนที่เร็วให้การดูแลประชาชน หากเกิดสถานการณ์รุนแรง
วันนี้ (20 ตุลาคม 2565) นายแพทย์ยงยศ ธรรมวุฒิ รักษาราชการแทนรองปลัดกระทรวงสาธารณสุข เปิดเผยถึงเหตุการณ์แผ่นดินไหวที่จังหวัดเชียงใหม่และจังหวัดลำพูน ว่า ได้รับรายงานเบื้องต้นว่าเกิดแผ่นดินไหววันนี้ เวลา 04.36 น. จุดศูนย์กลางอยู่บริเวณตำบลแม่คือ อำเภอดอยสะเก็ด จังหวัดเชียงใหม่ มีขนาด 4.1 ความลึก 2 กิโลเมตร ทำให้หลายพื้นที่ในจังหวัดเชียงใหม่ และลำพูน ได้รับความรู้สึกสั่นไหว มีสถานบริการของกระทรวงสาธารณสุขมีความเสี่ยงเนื่องจากตั้งอยู่ตามแนวรอยเลื่อนทั้งหมด 164 แห่ง แบ่งเป็น สสจ. 1 แห่ง สสอ. 11 แห่ง รพช. 11 แห่ง และรพ.สต. 141 แห่ง ซึ่งขณะนี้ไม่มีสถานบริการใดได้รับผลกระทบ สามารถเปิดให้บริการได้ตามปกติ
ทั้งนี้ ได้กำชับให้สถานบริการทุกแห่งเฝ้าระวังติดตามสถานการณ์การเกิดแผ่นดินไหวอย่างใกล้ชิด และประสานทีมวิศวกรของกรมสนับสนุนบริการสุขภาพประจำศูนย์เขตในภูมิภาคสำรวจจุดเสี่ยงโครงสร้างอาคารเพื่อให้เกิดความปลอดภัย ซักซ้อมแผนเผชิญเหตุแผ่นดินไหว แผนอพยพผู้ป่วย และจัดเตรียมพื้นที่อพยพที่ปลอดภัย พร้อมทั้งเตรียมทีมหน่วยแพทย์เคลื่อนเร็วให้การดูแลประชาชน หากเกิดสถานการณ์รุนแรง
************************************************** 20 ตุลาคม 2565

ที่มา : https://www.thaigov.go.th/news/contents/details/60655