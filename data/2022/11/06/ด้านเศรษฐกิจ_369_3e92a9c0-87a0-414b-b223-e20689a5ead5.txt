รัฐบาลไทย-ข่าวทำเนียบรัฐบาล-พระบาทสมเด็จพระปรเมนทรรามาธิบดีศรีสินทรมหาวชิราลงกรณ พระวชิรเกล้าเจ้าอยู่หัว 


วันศุกร์ที่ 30 กันยายน 2565
พระบาทสมเด็จพระปรเมนทรรามาธิบดีศรีสินทรมหาวชิราลงกรณ พระวชิรเกล้าเจ้าอยู่หัว
ทรงพระกรุณาโปรดเกล้าฯ พระราชทานชื่อทางพิเศษศรีรัช - วงแหวนรอบนอกกรุงเทพมหานคร ว่า “ประจิมรัถยา”
พระบาทสมเด็จพระปรเมนทรรามาธิบดีศรีสินทรมหาวชิราลงกรณ พระวชิรเกล้าเจ้าอยู่หัวทรงพระกรุณาโปรดเกล้าโปรดกระหม่อมพระราชทานชื่อทางพิเศษศรีรัช - วงแหวนรอบนอกกรุงเทพมหานคร ว่า “ประจิมรัถยา” ตามที่ การทางพิเศษแห่งประเทศไทย (กทพ.) กระทรวงคมนาคม ได้ขอพระราชทานชื่อทางพิเศษ เพื่อความเป็นสิริมงคลแก่ผู้ใช้ทางพิเศษ ประชาชนและหน่วยงาน
ตามที่กระทรวงคมนาคมขอให้สำนักเลขาธิการคณะรัฐมนตรีนำความกราบบังคมทูลพระกรุณา ขอพระราชทานชื่อทางพิเศษศรีรัช - วงแหวนรอบนอกกรุงเทพมหานคร เพื่อความเป็นสิริมงคลแก่ประชาชน และหน่วยงานที่เกี่ยวข้อง โดยสำนักเลขาธิการคณะรัฐมนตรี มีหนังสือ ที่ นร 0508/ท 5298 ลงวันที่ 27 กันยายน 2565 แจ้งกระทรวงคมนาคมทราบว่า สำนักเลขาธิการคณะรัฐมนตรีได้ขอให้ราชเลขานุการในพระองค์พระบาทสมเด็จพระเจ้าอยู่หัว นำความกราบบังคมทูลพระกรุณาทรงทราบฝ่าละอองธุลีพระบาทแล้ว และได้รับแจ้งจากสำนักพระราชวังว่า ทรงพระกรุณาโปรดเกล้าโปรดกระหม่อมพระราชทานชื่อทางพิเศษศรีรัช - วงแหวนรอบนอกกรุงเทพมหานคร ว่า “ประจิมรัถยา” ซึ่งมีความหมายว่า “เส้นทางไปยังทิศตะวันตก”
ทางพิเศษประจิมรัถยา หรือทางพิเศษศรีรัช - วงแหวนรอบนอกกรุงเทพมหานคร ระยะทาง รวม 16.7 กิโลเมตร มีวัตถุประสงค์เพื่อเชื่อมโยงระบบคมนาคมและขนส่งไปยังฝั่งตะวันตกของกรุงเทพมหานคร ซึ่งเป็นโครงการต่อขยายทางพิเศษ เพื่อบรรเทาปัญหาด้านการจราจรและเพิ่มศักยภาพของระบบคมนาคมขนส่ง โดยมีแนวเส้นทางเริ่มต้นจากถนนวงแหวนรอบนอกกรุงเทพมหานคร บริเวณใกล้โรงกรองน้ำมหาสวัสดิ์ ไปตามแนวเขตทางรถไฟสายใต้เดิม และข้ามแม่น้ำเจ้าพระยาบริเวณสะพานพระราม 6 สิ้นสุดโครงการบริเวณใกล้สถานีกลางกรุงเทพอภิวัฒน์ (สถานีกลางบางซื่อ) เชื่อมต่อกับทางพิเศษศรีรัช บริเวณสถานีขนส่งผู้โดยสารกรุงเทพ (จตุจักร) หรือหมอชิต 2 และลงสู่ระดับดินที่บริเวณถนนกำแพงเพชร 2 ทางพิเศษสายนี้ เป็นทางยกระดับขนาด 6 ช่องจราจร ทดสอบการให้บริการ โดยยกเว้นค่าผ่านทางพิเศษชั่วคราว ระหว่างวันที่ 15 - 17 สิงหาคม 2559 และเปิดให้บริการโดยจัดเก็บค่าผ่านทางพิเศษ เมื่อวันที่ 22 สิงหาคม 2559
ตลอดระยะเวลาที่ผ่านมา ในสมัยของพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร กทพ. ได้รับพระกรุณาโปรดเกล้าฯ พระราชทานชื่อทางพิเศษไว้แล้ว 6 สายทาง ได้แก่ ทางพิเศษเฉลิมมหานคร (ระบบทางด่วนขั้นที่ 1) ทางพิเศษศรีรัช (ระบบทางด่วนขั้นที่ 2) ทางพิเศษฉลองรัช (ทางด่วนสายรามอินทรา - วงแหวนรอบนอกกรุงเทพมหานคร) ทางพิเศษอุดรรัถยา (บางปะอิน - ปากเกร็ด ) ทางพิเศษบูรพาวิถี (บางนา - ชลบุรี) และทางพิเศษกาญจนาภิเษก (บางพลี - สุขสวัสดิ์)

ที่มา : https://www.thaigov.go.th/news/contents/details/59874