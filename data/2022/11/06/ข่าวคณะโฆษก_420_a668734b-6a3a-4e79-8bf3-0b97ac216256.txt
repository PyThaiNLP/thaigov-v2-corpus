รัฐบาลไทย-ข่าวทำเนียบรัฐบาล-รัฐบาลเดินหน้ากวาดล้างยาเสพติด ล่าสุดกรมศุลกากรจับกุมเฮโรอีนซุกซ่อนผ่านไปรษณีย์ มูลค่า 21 ล้านบาท


วันจันทร์ที่ 17 ตุลาคม 2565
พิมพ์
รัฐบาลเดินหน้ากวาดล้างยาเสพติด ล่าสุดกรมศุลกากรจับกุมเฮโรอีนซุกซ่อนผ่านไปรษณีย์ มูลค่า 21 ล้านบาท
รัฐบาลเดินหน้ากวาดล้างยาเสพติด ล่าสุดกรมศุลกากรจับกุมเฮโรอีนซุกซ่อนผ่านไปรษณีย์ มูลค่า 21 ล้านบาท
วันที่ 17 ตุลาคม 2565 นางสาวรัชดา ธนาดิเรก รองโฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เดินหน้าปราบปรามยาเสพติดทั้งการผลิต การนำเข้า การนำผ่าน และการลักลอบจำหน่าย โดยสั่งการให้ทุกหน่วยงานที่เกี่ยวข้อง บูรณาการการทำงานร่วมกันเพื่อปราบปรามยาเสพติดอย่างเข้มงวด
ล่าสุด กรมศุลกากรได้จับกุมการลักลอบการขนย้าย เฮโรอีน ที่ซุกซ่อนมากับสินค้าทางพัสดุไปรษณีย์ ณ สำนักงาน ศุลกากรตรวจสินค้าท่าอากาศยานสุวรรณภูมิ จำนวน 7,210 กรัม มูลค่ากว่า 21 ล้านบาท จากประเทศกัมพูชา ผ่านประเทศไทย โดยมีปลายทางที่ไต้หวัน
รองโฆษกประจำสำนักนายกรัฐมนตรีกล่าวว่า กรมศุลกากรร่วมมือกับบริษัทโลจิสติกส์ ระหว่างประเทศ ภายใต้โครงการสร้างภาคีความร่วมมือเพื่อสกัดกั้นการขนส่งยาเสพติดทางพัสดุไปรษณีย์และ สินค้าเร่งด่วนระหว่างประเทศ (Narcotics Interdiction on Postal and Express Consignment) เฝ้าระวังการลักลอบลำเลียงยาเสพติดผ่านช่องทางศุลกากร โดยมี ชุดปฏิบัติการ Airport Interdiction Task Force (AITF) ประกอบด้วย กรมศุลกากร สำนักงาน ป.ป.ส. กองบัญชาการตำรวจปราบปรามยาเสพติด และศูนย์รักษาความปลอดภัย กองบัญชาการกองทัพไทย ร่วมกันตรวจสอบ
“นายกรัฐมนตรีให้ความสำคัญกับการกวาดล้างกระบวนการที่เกี่ยวข้องกับยาเสพติดในทุกขั้นตอนทั้งการผลิต การนำเข้า การนำผ่าน และการลักลอบจำหน่ายยาเสพติด และสารตั้งต้นมาโดยตลอด ซึ่งนายกรัฐมนตรีขอบคุณหน่วยงานที่เกี่ยวข้องที่ร่วมกันทำงานเพื่อปราบปรามยาเสพติดมาอย่างต่อเนื่อง เชื่อมั่นว่าหากทุกหน่วยงานร่วมมือกันจับกุม ดำเนินคดี และลงโทษผู้กระทำความผิด ย่อมทำให้สถานการณ์ด้านยาเสพติดดีขึ้นอย่างแน่นอน” นางสาวรัชดา ฯ กล่าว

ที่มา : https://www.thaigov.go.th/news/contents/details/60490