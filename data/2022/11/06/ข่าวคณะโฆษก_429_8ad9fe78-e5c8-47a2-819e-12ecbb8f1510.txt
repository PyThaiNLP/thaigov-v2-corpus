รัฐบาลไทย-ข่าวทำเนียบรัฐบาล-ครม.อนุมัติตั้งกองทุนอ้อยและน้ำตาลทราย เพื่อผลประโยชน์ของชาวไร่อ้อย โรงงาน และผู้บริโภค รักษาเสถียรภาพและพัฒนาอุตสาหกรรมอ้อยและน้ำตาลทราย 


วันอังคารที่ 18 ตุลาคม 2565
พิมพ์
ครม.อนุมัติตั้งกองทุนอ้อยและน้ำตาลทราย เพื่อผลประโยชน์ของชาวไร่อ้อย โรงงาน และผู้บริโภค รักษาเสถียรภาพและพัฒนาอุตสาหกรรมอ้อยและน้ำตาลทราย
ครม.อนุมัติตั้งกองทุนอ้อยและน้ำตาลทราย เพื่อผลประโยชน์ของชาวไร่อ้อย โรงงาน และผู้บริโภค รักษาเสถียรภาพและพัฒนาอุตสาหกรรมอ้อยและน้ำตาลทราย
น.ส.ทิพานัน ศิริชนะ รองโฆษกประจำสำนักนายกรัฐมนตรี เปิดเผยผลการประชุมคณะรัฐมนตรี (ครม.) เมื่อวันที่ 18 ตุลาคม 2565 ว่า ที่ประชุมครม. มีมติเห็นชอบการขอจัดตั้งกองทุนอ้อยและน้ำตาลทราย ตามร่าง พ.ร.บ. อ้อยและน้ำตาลทราย (ฉบับที่ ..) พ.ศ. .... ตามที่คณะกรรมการนโยบายการบริหารทุนหมุนเวียนเสนอ โดยการจัดตั้งกองทุนอ้อยและน้ำตาลทราย (ใช้ชื่อตามกองทุนเดิม)
การจัดตั้งกองทุนนี้ สืบเนื่องจากได้มีการแก้ไขเพิ่มเติมร่าง พ.ร.บ. อ้อยและน้ำตาลทราย (ฉบับที่ ..) พ.ศ. .... โดยมีการโอนกองทุนอ้อยและน้ำตาลทราย ตาม พ.ร.บ. อ้อยและน้าตาลทราย พ.ศ. 2527 ซึ่งเป็นทุนหมุนเวียนเดิมไปเป็นทุนหมุนเวียนใหม่ และมีเพิ่มเติมวัตถุประสงค์ของกองทุนฯ
“วัตถุประสงค์ของกองทุนนี้ เพื่อสนับสนุน ส่งเสริม ศึกษา วิจัย และพัฒนาอุตสาหกรรมอ้อยและน้ำตาลทรายให้เป็นไปตามนโยบายของประเทศในด้านเศรษฐกิจ สังคม และสิ่งแวดล้อมอย่างยั่งยืน รวมทั้งรักษาเสถียรภาพของอุตสาหกรรมอ้อยและน้ำตาลทรายเพื่อผลประโยชน์ของชาวไร่อ้อย โรงงาน และผู้บริโภค และกระทำการอื่นที่จำเป็นเพื่อให้บรรลุวัตถุประสงค์ของกองทุน และเพื่อความมั่นคงทางเศรษฐกิจของประเทศไทย  การจ่ายเงินของกองทุนอ้อยและน้ำตาลทรายเพื่อชดเชยราคาอ้อย  จะต้องดำเนินการให้สอดคล้องกับพันธกรณีภายใต้องค์การการค้าโลก หรือ WTO ที่กำหนดให้เป็นงบประมาณจากภาครัฐ” น.ส.ทิพานัน กล่าว
น.ส.ทิพานัน กล่าวว่า เงินกองทุนนั้นจะมีที่มาจาก 9 แหล่ง คือ ค่าธรรมเนียมการบริหารจัดการอุตสาหกรรมอ้อยและน้ำตาลทราย ค่าธรรมเนียมเพื่อการวิจัยและพัฒนาอุตสาหกรรมอ้อยและน้ำตาลทราย เบี้ยปรับ เงินที่ได้รับ ดอกผลของกองทุน เงินกู้ เงินและสินทรัพย์ที่ได้รับมาเพื่อคุ้มครองและพัฒนาด้านสิ่งแวดล้อม เงินและทรัพย์สินอื่นที่ได้รับจากการดำเนินงานของกองทุน และเงินและทรัพย์สินที่ตกเป็นของกองทุน

ที่มา : https://www.thaigov.go.th/news/contents/details/60568