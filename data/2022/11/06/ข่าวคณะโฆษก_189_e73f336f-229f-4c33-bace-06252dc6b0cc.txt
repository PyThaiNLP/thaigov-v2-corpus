รัฐบาลไทย-ข่าวทำเนียบรัฐบาล-ครม. อนุมัติ บันทึกความเข้าใจว่าด้วยความร่วมมือในโครงการภายใต้กองทุนพิเศษแม่โขง-ล้านช้าง ประจำปี 2565 ระหว่างกระทรวงอุตสาหกรรมและสถานเอกอัครราชทูตสาธารณรัฐประชาชนจีนประจำประเทศไทย 


วันอังคารที่ 20 กันยายน 2565
พิมพ์
ครม. อนุมัติ บันทึกความเข้าใจว่าด้วยความร่วมมือในโครงการภายใต้กองทุนพิเศษแม่โขง-ล้านช้าง ประจำปี 2565 ระหว่างกระทรวงอุตสาหกรรมและสถานเอกอัครราชทูตสาธารณรัฐประชาชนจีนประจำประเทศไทย
ครม. อนุมัติ บันทึกความเข้าใจว่าด้วยความร่วมมือในโครงการภายใต้กองทุนพิเศษแม่โขง-ล้านช้าง ประจำปี 2565 ระหว่างกระทรวงอุตสาหกรรมและสถานเอกอัครราชทูตสาธารณรัฐประชาชนจีนประจำประเทศไทย  เพื่อเสริมสร้างสมรรถนะด้านเศรษฐกิจหมุนเวียน
วันที่ 20 กันยายน 2565 น.ส.ทิพานัน ศิริชนะ รองโฆษกประจำสำนักนายกรัฐมนตรี แถลงว่า ที่ประชุม ครม.เห็นชอบในร่างบันทึกความเข้าใจว่าด้วยความร่วมมือในโครงการภายใต้กองทุนพิเศษแม่โขง-ล้านช้าง ประจำปี 2565 ระหว่างกระทรวงอุตสาหกรรมและสถานเอกอัครราชทูตสาธารณรัฐประชาชนจีนประจำประเทศไทย
เพื่อสร้างรายได้และเพิ่มขีดความสามารถในการแข่งขันของประเทศไทย  เสริมสร้างสมรรถนะด้านความมั่นคงทางอาหารด้านอุตสาหกรรมเกษตรแปรรูปและการทวนสอบผลิตภัณฑ์เศรษฐกิจหมุนเวียนสำหรับบรรจุภัณฑ์พลาสติกในห่วงโซ่อุปทาน
ประเทศไทยจึงตกลงรับความช่วยเหลือจากจีนภายใต้กองทุนพิเศษแม่โขง-ล้านช้าง ประจำปี 2565  ซึ่งจะเป็นกลไกในการเสริมสร้างความร่วมมือด้านอุตสาหกรรมระหว่างกันและเป็นการสร้างเครือข่ายเพื่อแลกเปลี่ยนองค์ความรู้ระหว่างหน่วยงานปฏิบัติที่จะเป็นประโยชน์ต่อการพัฒนาศักยภาพการผลิตในอนุภูมิภาคนี้
โดยภายหลังจากที่ไทยได้รับทุนของกองทุนดังกล่าวแล้ว งบประมาณที่ได้รับจะมี 3 หน่วยงานนำไปจัดกิจกรรมโครงการเพื่อเสริมสร้างสมรรถนะของไทยตามวัตถุประสงค์ของกองทุนเพื่อให้เกิดสันติภาพและความมั่งคั่งต่อประเทศสมาชิกกรอบความร่วมมือแม่โขง – ล้านช้าง
โดย “สำนักงานเศรษฐกิจอุตสาหกรรม” และ “สถาบันอาหาร” จะรับผิดชอบดำเนิน…. โครงการเสริมสร้างสมรรถนะด้านความมั่นคงทางอาหารในอุตสาหกรรมเกษตรแปรรูประหว่างประเทศลุ่มแม่น้ำโขงและสาธารณรัฐประชาชนจีน ด้วยงบประมาณ 225,600 เหรียญสหรัฐฯ ระยะเวลาดำเนินโครงการ 18 เดือน
“สถาบันรับรองมาตรฐานไอเอสโอ (ISO)” จะรับผิดชอบกิจกรรม…..โครงการเสริมสร้างสมรรถนะด้านเศรษฐกิจหมุนเวียนในภูมิภาคแม่โขง-ล้านช้าง: การทวนสอบผลิตภัณฑ์บรรจุภัณฑ์พลาสติกในห่วงโซ่อุปทาน ด้วยงบประมาณ 215,000 เหรียญสหรัฐฯ ระยะเวลาดำเนินโครงการ 12 เดือน
"ทั้ง 2 โครงการสอดคล้องเป็นอย่างดีกับการส่งเสริมโมเดลเศรษฐกิจ BCG ของรัฐบาลไทย ที่เป็นการพัฒนาเศรษฐกิจแบบองค์รวม โดยที่อุตสาหกรรมเกษตรแปรรูปจะเป็นการสร้างมูลค่าเพิ่มแก่สินค้าเกษตร จะช่วยให้เกษตรกรสามารถมีรายได้เพิ่มขึ้นจากผลผลิตทางการเกษตรด้วยการนำผลผลิตทางการเกษตรมาเพิ่มลักษณะพิเศษหรือจุดเด่นบางอย่างให้ต่างไปจากเดิม เพื่อให้ตรงต่อความต้องการของผู้บริโภคมากยิ่งขึ้น "น.ส.ทิพานัน กล่าว
น.ส.ทิพานัน ศิริชนะ รองโฆษกประจำสำนักนายกรัฐมนตรี แถลงว่า ตรงนี้รวมถึง การพัฒนาสินค้าเกษตรแปรรูปเพื่อความมั่นคงทางอาหาร และในส่วนของโครงการการทวนสอบผลิตภัณฑ์บรรจุภัณฑ์พลาสติกในห่วงโซ่อุปทานนั้น จะทำให้มีส่วนสำคัญที่จะทำให้มาตรฐานบรรจุภัณฑ์พลาสติกของสินค้าไทยทัดเทียมสากล เป็นที่ยอมรับ โดยเฉพาะในประเด็นลดผลกระทบด้านขยะพลาสติกที่จะทำให้เกิดการดำเนินการเพื่อเป้าหมายการพัฒนาอย่างยั่งยืนด้านสิ่งแวดล้อม

ที่มา : https://www.thaigov.go.th/news/contents/details/59455