รัฐบาลไทย-ข่าวทำเนียบรัฐบาล-กรมทางหลวง เร่งโครงการสำรวจและออกแบบทางหลวงหมายเลข 4 ช่วงเขาหลัก - ลำแก่น จังหวัดพังงา 


วันพฤหัสบดีที่ 15 กันยายน 2565
กรมทางหลวง เร่งโครงการสำรวจและออกแบบทางหลวงหมายเลข 4 ช่วงเขาหลัก - ลำแก่น จังหวัดพังงา
เชื่อมอ่าวไทย - อันดามัน หนุนแลนด์บริดจ์รองรับการพัฒนาพื้นที่ระเบียงเศรษฐกิจภาคใต้อย่างยั่งยืน
นายสราวุธ ทรงศิวิไล อธิบดีกรมทางหลวง กระทรวงคมนาคม เปิดเผยว่า นายศักดิ์สยาม ชิดชอบ รัฐมนตรีว่าการกระทรวงคมนาคม ได้มอบนโยบายให้ กรมทางหลวง (ทล.) เร่งดำเนินโครงการสำรวจและออกแบบเพื่อรองรับการพัฒนาโครงสร้างพื้นฐานด้านการคมนาคมในพื้นที่ภาคใต้และด้านการขนส่งระหว่างอ่าวไทยและอันดามัน ส่งเสริมการท่องเที่ยวในภูมิภาคกระตุ้นความเจริญทางด้านเศรษฐกิจให้กับประชาชนในพื้นที่ รวมทั้งสนับสนุนยุทธศาสตร์ของ ทล. ด้านการส่งเสริมการพัฒนาเศรษฐกิจ ยกระดับความปลอดภัยในการสัญจร และพัฒนาคุณภาพการให้บริการของระบบทางหลวง จึงได้เร่งรัดให้กรมทางหลวงดำเนินโครงการสำรวจและออกแบบขยายทางหลวงจากขนาด 2 ช่องจราจร เป็น 4 ช่องจราจร บนทางหลวงหมายเลข 4 ตอน (ถ.เพชรเกษม) เขาหลัก - ลำแก่น ในพื้นที่จังหวัดพังงา
ทล. โดย สำนักสำรวจและออกแบบ จึงเร่งดำเนินการโครงการสำรวจและออกแบบเพื่อขยายทางหลวงสายดังกล่าวให้มีขนาด 4 ช่องจราจร เนื่องจากสภาพเส้นทางเดิมเป็นทางลาดยางขนาด 2 ช่องจราจร แนวเส้นทางจะคดเคี้ยวตามขอบภูเขา ทำให้การเดินทาง และภาคการขนส่งสินค้าไม่ได้รับความสะดวก และเกิดอุบัติเหตุบ่อยครั้ง ทล. ได้เล็งเห็นถึงความสำคัญในการแก้ปัญหาดังกล่าว จึงได้ออกแบบขยายทางหลวงหมายเลข 4 ตอน เขาหลัก - ลำแก่น โดยมีจุดเริ่มต้นที่ กม. 796+900 ตำบลคึกคัก อำเภอตะกั่วป่า จังหวัดพังงา จากนั้นแนวเส้นทางผ่านแยกซอยนางทอง ศาลเจ้าพ่อเขาหลัก อุทยานแห่งชาติเขาหลัก - ลำรู่ และจุดสิ้นสุดบนทางหลวงหมายเลข 4 ที่ กม. 802+900 ในพื้นที่ตำบลลำแก่น อำเภอท้ายเหมือง จังหวัดพังงา รวมระยะทางทั้งสิ้น 6 กิโลเมตร ครอบคลุม 2 อำเภอ 2 ตำบล ได้แก่ ตำบลคึกคัก อำเภอตะกั่วป่า และตำบลลำแก่น อำเภอท้ายเหมือง จังหวัดพังงา ใช้วงเงินงบประมาณในการก่อสร้างประมาณ 500 ล้านบาท ปัจจุบันอยู่ระหว่างการส่งรายงานการประเมินผลกระทบสิ่งแวดล้อม (EIA) ให้สำนักงานนโยบายและแผนทรัพยากรธรรมชาติและสิ่งแวดล้อมพิจารณา คาดว่าจะเริ่มดำเนินการได้ในปีงบประมาณ 2568 โดยใช้ระยะเวลาก่อสร้างประมาณ 3 ปี ซึ่งมีรูปแบบการพัฒนาโครงการ 2 รูปแบบ ดังนี้
รูปแบบที่ 1 ช่วง กม. ที่ 796+000.000 - 798+100 ดำเนินการออกแบบปรับปรุงทางหลวงขนาด 6 ช่องจราจร (ไป - กลับทิศทางละ 3 ช่องจราจร) กว้างช่องละ 3.50 เมตร มีเกาะกลางแบบยกปูด้วยแผ่นคอนกรีตเพื่อแบ่งแยกทิศทางการจราจรและจัดระบบการจราจรท้องถิ่นให้สมบูรณ์และปลอดภัย
รูปแบบที่ 2 ตำบล ช่วง กม. ที่ 798+100 - 798+900 และ 799+800 - 802+900 โดยบริเวณพื้นที่ภูเขาออกแบบขยายทางหลวงเดิมขนาด 2 ช่องจราจรเป็น 4 ช่องจราจร (ไป - กลับ ทิศทางละ 2 ช่องจราจร) กว้างช่องละ 3.50 เมตร เกาะกลางแบบกำแพงคอนกรีต (Concrete Barrier) พร้อมทางเดินเท้าจากบ้านบางหลาโอนถึงบ้านเขาหลัก สำหรับช่วง กม. ที่ 798+900 - 799+800 ระยะทาง 0.900 กิโลเมตร เป็นเส้นทางผ่านภูมิประเทศซึ่งเป็นภูเขาสูงชันและคดเคี้ยว การออกแบบแนวเส้นทางบริเวณนี้จึงออกแบบเป็นทางหลวงต่างระดับระหว่างคันทางด้านซ้ายทางและคันทางด้านขวา โดยคันทางด้านขวาจะใช้ระดับถนนเดิมเป็นการปรับปรุงผิวจราจรเดิมในทิศทางลงจากภูเขา และก่อสร้างคันทางใหม่ด้านซ้ายทางในทิศทางขึ้นภูเขา โดยจะมีระดับก่อสร้างต่างจากคันทางเดิม 1.00 - 8.00 เมตร เพื่อให้ระดับถนนใหม่พ้นจากการตัดภูเขา ด้วยพื้นที่เขตทางจำกัด 40 เมตร เนื่องจากบริเวณดังกล่าวมีลักษณะภูมิประเทศเป็นภูเขา จึงได้ออกแบบโดยใช้กำแพงป้องกันดินแนวดิ่ง (MSE Wall) กั้นดินบริเวณลาดชัน แทนการถมลาดคันทาง และเพื่อการเสริมกำลังดินเดิมและเสริมโครงสร้างกำแพงกันดิน เสริมความแข็งแรงสร้างเสถียรภาพและป้องกันการถล่มของดิน อีกทั้งช่วยลดผลกระทบด้านสิ่งแวดล้อม โดยมีการออกแบบขยายทางหลวงเดิมขนาด 2 ช่องจราจรเป็น 4 ช่องจราจร (ไป - กลับ ทิศทางละ 2 ช่องจราจร) กว้างช่องละ 3.50 เมตร
ทั้งนี้ แนวเส้นทางโครงการมีทางแยก 1 แห่ง คือ แยกซอยนางทอง กม. ที่ 797+054 ออกแบบปรับปรุงเป็นทางแยกแบบควบคุมด้วยสัญญาณไฟจราจร โดยเส้นทางโครงการมีบางช่วงที่ตัดผ่านย่านชุมชนและทางหลวงท้องถิ่น ทล. จึงได้ออกแบบจัดการจราจรและจุดกลับรถออกเป็น 4 รูปแบบ ประกอบด้วย
1. รูปแบบจุดกลับรถระดับพื้นราบจำนวน 2 แห่งคือ กม. ที่ 796+892 และ 797+222 เป็นจุดกลับรถแบบเปิดเกาะกลาง บริเวณด้านหัวและด้านท้ายแยกซอยนางทอง และ กม. ที่ 801+870 จุดกลับรถแบบเปิดเกาะบริเวณบ้านเขาหลัก เพื่อรองรับรถที่จะเลี้ยวรถเข้าซอยเขาหลัก
2. รูปแบบสะพานทางลอดสำหรับกลับรถ จำนวน 3 แห่ง ได้แก่ 1) กม. ที่ 798+090.000 ความสูงช่องลอด 2.50 เมตร 2) กม. ที่ 800+330.000 บริเวณบ้านหาดเล็ก ความสูงช่องลอด 5.50 เมตร และ 3) กม. ที่ 800+047.500 ความสูงช่องลอด 5.50 เมตร
3. รูปแบบจุดกลับรถใต้สะพานข้าม กม. ที่ 801+599.000 คลองเขาหลัก ความสูงช่องลอด 2 เมตร และบริเวณบ้านบางหลาโอนได้ออกแบบทางลอดคนเดิน เพื่ออำนวยความสะดวกให้นักท่องเที่ยว
4. รูปแบบทางข้ามสำหรับคนเดินจำนวน 3 แห่ง คือ กม. ที่ 797+000 กม. ที่ 797+445 และ กม. ที่ 797+670 เพื่ออำนวยความสะดวกให้นักท่องเที่ยวและประชาชน ที่อาศัยอยู่บริเวณย่านชุมชนบ้านบางหลาโอน ระยะทาง 1.20 กิโลเมตร โดยทางลอด มีความกว้าง 2.40 เมตร และสูง 2.20 เมตร เพื่อให้ประชาชนสามารถเดินลอดใต้ทางลอดข้ามถนนได้อย่างสะดวกและปลอดภัย
เมื่อโครงการแล้วเสร็จจะช่วยยกระดับการพัฒนาโครงการให้สอดคล้องกับมาตรฐานของโครงข่ายทางหลวงสายระนอง - พังงา - ภูเก็ต เพื่อให้สามารถรองรับการคมนาคมขนส่งได้อย่างเพียงพอใน 20 ปีข้างหน้า และช่วยสนับสนุนกิจกรรมทางเศรษฐกิจและการท่องเที่ยว สอดรับกับวิถีของชุมชน เพื่อให้ประชาชนและภาคขนส่งในพื้นที่ภาคใต้เดินทางด้วยความสะดวก รวดเร็ว และปลอดภัย อันเป็นฟันเฟืองสำคัญในการฟื้นฟูเศรษฐกิจ ตามแผนพัฒนาเศรษฐกิจและสังคมแห่งชาติฉบับที่ 13 และแผนพัฒนากลุ่มจังหวัดภาคใต้ฝั่งอันดามัน (พ.ศ. 2566 - 2570) รวมทั้งสอดคล้องกับการพัฒนาพื้นที่จังหวัดระนอง ตามแนวทางการพัฒนาพื้นที่ระเบียงเศรษฐกิจภาคใต้อย่างยั่งยืน (Southern Economic Corridor: SEC) และเชื่อมโยงการขนส่งระหว่างอ่าวไทยและอันดามัน (แลนด์บริดจ์) เพื่อยกระดับคุณภาพชีวิตของประชาชนในภูมิภาคและประเทศ ให้มีความมั่นคง มั่งคั่ง ยั่งยืน ตามนโยบายรัฐบาลและรัฐมนตรีว่าการกระทรวงคมนาคม

ที่มา : https://www.thaigov.go.th/news/contents/details/59281