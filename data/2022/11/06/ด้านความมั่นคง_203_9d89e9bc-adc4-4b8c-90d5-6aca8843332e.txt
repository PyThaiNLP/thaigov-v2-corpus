รัฐบาลไทย-ข่าวทำเนียบรัฐบาล-รักษาราชการแทนผู้ว่าฯ หนองบัวลำภูเป็นประธานในพิธีพระราชทานน้ำหลวงอาบศพ ผู้เสียชีวิตจากเหตุการณ์ทำร้ายเด็กและประชาชนที่ศูนย์พัฒนาเด็กเล็ก อบต.อุทัยสวรรค์ จ.หนองบัวลำภู


วันอาทิตย์ที่ 9 ตุลาคม 2565
พิมพ์
รักษาราชการแทนผู้ว่าฯ หนองบัวลำภูเป็นประธานในพิธีพระราชทานน้ำหลวงอาบศพ ผู้เสียชีวิตจากเหตุการณ์ทำร้ายเด็กและประชาชนที่ศูนย์พัฒนาเด็กเล็ก อบต.อุทัยสวรรค์ จ.หนองบัวลำภู
รักษาราชการแทนผู้ว่าฯ หนองบัวลำภูเป็นประธานในพิธีพระราชทานน้ำหลวงอาบศพ ผู้เสียชีวิตจากเหตุการณ์ทำร้ายเด็กและประชาชนที่ศูนย์พัฒนาเด็กเล็กองค์การบริหารส่วนตำบลอุทัยสวรรค์ อ.นากลาง จ.หนองบัวลำภู
เมื่อวันที่ 8 ตุลาคม 2565 เวลา 16.00 น. ที่วัดเทพมงคลพิชัย ตำบลด่านช้าง อำเภอนากลาง จังหวัดหนองบัวลำภู พระบาทสมเด็จพระเจ้าอยู่หัว ทรงพระกรุณาโปรดเกล้าฯ พระราชทานน้ำหลวงอาบศพผู้เสียชีวิตจากเหตุการณ์ทำร้ายเด็กและประชาชนที่ศูนย์พัฒนาเด็กเล็กองค์การบริหารส่วนตำบลอุทัยสวรรค์ อ.นากลาง จ.หนองบัวลำภู โดยมี นายสุวิทย์ จันทร์หวร รองผู้ว่าราชการจังหวัดหนองบัวลำภู รักษาราชการแทนผู้ว่าราชการจังหวัดหนองบัวลำภู เป็นประธานในพิธี
โดยภายหลังพิธีพระราชทานน้ำหลวงอาบศพ นายสุวิทย์ จันทร์หวร รองผู้ว่าราชการจังหวัดหนองบัวลำภู รักษาราชการแทนผู้ว่าราชการจังหวัดหนองบัวลำภู เป็นผู้เชิญพวงมาลาหลวง พวงมาลาของสมเด็จพระนางเจ้า ฯ พระบรมราชินี และพระบรมวงศานุวงศ์ ไปวางที่หน้าหีบศพ
และในเวลา 16.50 น. นายสุวิทย์ จันทร์หวร รองผู้ว่าราชการจังหวัดหนองบัวลำภู รักษาราชการแทนผู้ว่าราชการจังหวัดหนองบัวลำภู เป็นประธานในพิธีบำเพ็ญกุศลสวดพระอภิธรรมศพ โดยมี หัวหน้าส่วนราชการ นายอำเภอ ข้าราชการ กำนัน ผู้ใหญ่บ้าน ผู้บริหารองค์กรปกครองส่วนท้องถิ่น และประชาชนในพื้นที่ ร่วมในพิธี โดยเป็นพระพิธีธรรมจากจังหวัดหนองคาย ประกอบด้วย พระครูสังฆรักษ์ พิทิฐพนธ์ จิรวฑฺฒโน พระสมุห์ธนาธร กนฺตวิโร พระครูสังฆรักษ์ธีร์ธวัช ชวนปญฺโญ และพระมหานพรัตน์ นวรตฺโน
"พระบาทสมเด็จพระเจ้าอยู่หัว ทรงพระกรุณาโปรดเกล้าโปรดกระหม่อมรับผู้บาดเจ็บไว้เป็นคนไข้ในพระบรมราชานุเคราะห์ และทรงพระกรุณาโปรดเกล้าโปรดกระหม่อมรับศพผู้เสียชีวิตไว้ในพระบรมราชานุเคราะห์ และพระราชทานเพลิงศพเป็นกรณีพิเศษ และทรงมีพระมหากรุณาธิคุณพระราชทานให้ตั้งโรงครัวพระราชทานประกอบอาหาร เพื่อรับรองให้แก่ผู้มาร่วมงานทั้ง 3 วันด้วย" นายสุวิทย์ฯ กล่าว

ที่มา : https://www.thaigov.go.th/news/contents/details/60253