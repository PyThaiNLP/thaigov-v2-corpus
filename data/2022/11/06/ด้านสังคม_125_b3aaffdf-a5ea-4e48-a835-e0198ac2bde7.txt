รัฐบาลไทย-ข่าวทำเนียบรัฐบาล-“ชัยวุฒิ” ลงพื้นที่ อ.เสนา อยุธยา ให้กำลังใจผู้ประสบอุทกภัย


วันเสาร์ที่ 24 กันยายน 2565
“ชัยวุฒิ” ลงพื้นที่ อ.เสนา อยุธยา ให้กำลังใจผู้ประสบอุทกภัย
“ชัยวุฒิ” ลงพื้นที่ อ.เสนา อยุธยา ให้กำลังใจผู้ประสบอุทกภัย
24 ก.ย.2565 นายชัยวุฒิ ธนาคมานุสรณ์ รัฐมนตรีว่าการกระทรวงดิจิทัลเพื่อเศรษฐกิจและสังคม หรือดีอีเอส พร้อมหน่วยงานในกระทรวง ลงพื้นที่อำเภอเสนา จังหวัดพระนครศรีอยุธยา  ตรวจเยี่ยมให้กำลังใจชาวบ้านผู้ประสบอุทกภัย
นายชัยวุฒิ กล่าวว่า  วันนี้ตนมาในนามของรัฐมนตรีว่าการกระทรวงดีอีเอส มาเยี่ยมเยียนและให้กำลังใจประชาชน พร้อมกับมอบถุงยังชีพ และติดตามในงานในสังกัดของกระทรวงที่ลงมาช่วยเหลือประชาชน สิ่งสำคัญคือถือโอกาสมาเยี่ยมเยียนชาวบ้านและมาฟังว่าเขาเดือดร้อนอย่างไร อยากให้รัฐบาลช่วยเหลืออย่างไรบ้าง หากไม่ลงพื้นที่มาดูก็จะไม่รู้
ขณะเดียวกัน นายชัยวุฒิ ยังระบุอีกว่า ชาวบ้านเองก็ได้สะท้อนถึงความลำบาก ในการเดินทางเนื่องจากมีน้ำท่วมสูง โดยอยากจะให้มีการระบายน้ำออกไปในพื้นที่การเกษตร เพื่อลดระดับน้ำลง เนื่องจากบางพื้นที่น้ำท่วมถึงชั้น2 ซึ่งเท่าที่ทราบเมื่อชาวนาเกี่ยวข้าวเสร็จภายในสิ้นเดือนนี้ ก็จะมีการระบายน้ำออกไปยังทุ่งนาทำให้ระดับน้ำในพื้นที่นั้นลดลง
โดยหน้าที่หลักของกระทรวงดีอีเอส กรมอุตุนิยมวิทยา มีการพยากรณ์อากาศ และประสานข้อมูลเรื่องน้ำ กับหน่วยงานที่เกี่ยวข้องทั้งกระทรวงมหาดไทย และกระทรวงต่างๆที่นำข้อมูลไปบูรณาการช่วยเหลือ ในเรื่องการบริหารจัดการน้ำ ซึ่งการพยากรณ์อากาศช่วงนี้อยู่ในฤดูฝน เพราะฉะนั้นอาจทำให้มีปริมาณน้ำเพิ่มขึ้นในบางพื้นที่ โดยจากการที่ติดตามอยู่ในช่วง 1-2 สัปดาห์ข้างหน้าจะมีพายุเข้ามา อีก 1 ลูก ซึ่งต้องติดตามดูว่าอิทธิพลของพายุลูกนี้จะทำให้ฝนตกหนักแค่ไหนในพื้นที่ และจะดำเนินการแจ้งเตือนประชาชนต่อไป เนื่องจากตอนนี้น้ำเต็มทุกพื้นที่หมดแล้วค่ะฝนตกลงมาก็ยอมรับว่าเหนื่อยในการบริหารจัดการน้ำอย่างแน่นอน
******************

ที่มา : https://www.thaigov.go.th/news/contents/details/59641