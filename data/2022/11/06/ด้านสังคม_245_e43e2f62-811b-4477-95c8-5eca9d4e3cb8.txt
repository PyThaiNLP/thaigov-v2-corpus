รัฐบาลไทย-ข่าวทำเนียบรัฐบาล-ปลัด สธ.กำชับคณะอนุกรรมการฯ เร่งรัดถ่ายโอน รพ.สต. พร้อมให้ความช่วยเหลือ อบจ.หากมีข้อติดขัด


วันอังคารที่ 18 ตุลาคม 2565
ปลัด สธ.กำชับคณะอนุกรรมการฯ เร่งรัดถ่ายโอน รพ.สต. พร้อมให้ความช่วยเหลือ อบจ.หากมีข้อติดขัด
ปลัดกระทรวงสาธารณสุข เผย 2 สัปดาห์ถ่ายโอน สอน.และ รพ.สต.ได้ 8 จังหวัด 577 แห่ง อีก 41 จังหวัดที่ยังไม่ได้ลงนามถ่ายโอน เนื่องจาก อบจ.ยังไม่มีความชัดเจนเรื่องการจ้าง พกส.และลูกจ้างต่อจากกระทรวงสาธารณสุข กำชับคณะอนุกรรมการฯ เร่งรัดการถ่ายโอน
ปลัดกระทรวงสาธารณสุข เผย 2 สัปดาห์ถ่ายโอน สอน.และ รพ.สต.ได้ 8 จังหวัด 577 แห่ง อีก 41 จังหวัดที่ยังไม่ได้ลงนามถ่ายโอน เนื่องจาก อบจ.ยังไม่มีความชัดเจนเรื่องการจ้าง พกส.และลูกจ้างต่อจากกระทรวงสาธารณสุข กำชับคณะอนุกรรมการฯ เร่งรัดการถ่ายโอน พร้อมให้สสจ.เข้าช่วยเหลือ หาก อบจ.ยังไม่พร้อมหรือมีข้อติดขัด เพื่อให้ไม่เกิดผลกระทบในการบริการประชาชน
วันนี้ (18 ตุลาคม 2565) นพ.โอภาส การย์กวินพงศ์ ปลัดกระทรวงสาธารณสุข กล่าวถึงการถ่ายโอนภารกิจสถานีอนามัยเฉลิมพระเกียรติ 60 พรรษา นวมินทราชินี (สอน.) และโรงพยาบาลส่งเสริมสุขภาพตำบล (รพ.สต.) ให้แก่องค์การบริหารส่วนจังหวัด (อบจ.) 49 แห่ง ซึ่งเริ่มตั้งแต่วันที่ 1 ตุลาคม 2565 ว่า กระทรวงสาธารณสุขมีการเตรียมความพร้อมการส่งมอบทั้งบุคลากรและทรัพย์สินต่างๆ อาทิ ที่ดิน อาคารสถานที่ ครุภัณฑ์ วัสดุอุปกรณ์ และเวชภัณฑ์ต่างๆ ตั้งแต่ก่อนเดือนตุลาคม เพื่อให้สามารถดำเนินการได้ตามระยะเวลาที่กฎหมายกำหนด โดยขณะนี้ผ่านมา 2 สัปดาห์ มีการถ่ายโอนภารกิจ สอน.และ รพ.สต.ไปแล้ว 8 จังหวัด รวม 577 แห่ง คือ ภูเก็ต 12 แห่ง สกลนคร 142 แห่ง นครปฐม 36 แห่ง ศรีสะเกษ 117 แห่ง ระยอง 40 แห่ง ปราจีนบุรี 94 แห่ง เชียงราย 118 แห่ง และนนทบุรี 18 แห่ง จากเป้าหมายทั้งหมด 3,263 แห่ง ซึ่งจากการติดตามยังไม่พบปัญหาในการจัดบริการประชาชน
นพ.โอภาสกล่าวต่อว่า สำหรับอีก 41 จังหวัดที่ยังไม่มีการลงนามถ่ายโอนภารกิจนั้น พบว่ามีปัญหาเรื่องการจ้างงานพนักงานกระทรวง (พกส.) และลูกจ้างชั่วคราวต่อจากกระทรวงสาธารณสุข เนื่องจากกรมส่งเสริมการปกครองส่วนท้องถิ่น ยังไม่ได้ซักซ้อมแนวทางการจ้างงานกลุ่มนี้ ทำให้ อบจ.หลายแห่งยังไม่ชัดเจนในวิธีปฏิบัติ นายแพทย์สาธารณสุขจังหวัดซึ่งได้รับมอบอำนาจไปยังจึงยังไม่ลงนามการถ่ายโอน ทั้งนี้ ได้กำชับให้คณะอนุกรรมการเพื่อรองรับการถ่ายโอนภารกิจฯ ติดตามเร่งรัดความคืบหน้าการถ่ายโอนภารกิจ โดยหาก อบจ. ยังไม่พร้อมหรือมีข้อติดขัดในเรื่องใด ให้สำนักงานสาธารณสุขจังหวัดเข้าไปช่วยแก้ไขปัญหา เพื่อไม่ให้เกิดผลกระทบ ประชาชนยังได้รับบริการตามเดิมและต่อเนื่อง
***************************************** 18 ตุลาคม 2565

ที่มา : https://www.thaigov.go.th/news/contents/details/60563