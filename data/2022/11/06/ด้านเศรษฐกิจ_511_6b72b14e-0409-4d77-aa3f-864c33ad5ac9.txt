รัฐบาลไทย-ข่าวทำเนียบรัฐบาล-กระทรวงคมนาคมเข้าร่วมการประชุมเจ้าหน้าที่อาวุโสด้านการขนส่งอาเซียน (ASEAN Senior Transport Official Meeting : STOM) ครั้งที่ 54 


วันจันทร์ที่ 17 ตุลาคม 2565
กระทรวงคมนาคมเข้าร่วมการประชุมเจ้าหน้าที่อาวุโสด้านการขนส่งอาเซียน (ASEAN Senior Transport Official Meeting : STOM) ครั้งที่ 54
และการประชุมอื่น ๆ ที่เกี่ยวข้อง
กระทรวงคมนาคมเข้าร่วมการประชุมเจ้าหน้าที่อาวุโสด้านการขนส่งอาเซียน ครั้งที่ 54 และการประชุมอื่น ๆ ที่เกี่ยวข้อง ระหว่างวันที่ 14 - 15 ตุลาคม 2565 ณ เมืองบาหลี ประเทศอินโดนีเซีย โดยมีนางจตุพร เนียมสุข ผู้ช่วยปลัดกระทรวงคมนาคม ทำหน้าที่หัวหน้าคณะผู้แทนไทย พร้อมด้วยผู้แทนจากหน่วยงานต่าง ๆ ที่เกี่ยวข้อง ได้แก่ กรมเจ้าท่า กรมการขนส่งทางบก กรมทางหลวง สำนักงานนโยบายและแผนการขนส่งและจราจร กรมการขนส่งทางราง สำนักงานการบินพลเรือนแห่งประเทศไทย การรถไฟแห่งประเทศไทย การท่าเรือแห่งประเทศไทย บริษัท วิทยุการบินแห่งประเทศไทย จำกัด และกระทรวงการต่างประเทศ เข้าร่วมการประชุมฯ
การประชุมเจ้าหน้าที่อาวุโสด้านการขนส่งอาเซียน ครั้งที่ 54 มี Mr. Novie Riyanto R. ปลัดกระทรวงคมนาคมอินโดนีเซีย ทำหน้าที่ประธานการประชุม ซึ่งที่ประชุมได้หารือประเด็นสำคัญในการดำเนินการตามแผนยุทธศาสตร์ด้านการขนส่งของอาเซียน หรือแผนยุทธศาสตร์ด้านการขนส่งกัวลาลัมเปอร์ ปี 2559 - 2568 ซึ่งเป็นแนวทางส่งเสริมความเชื่อมโยงด้านการขนส่งระหว่างกันในอาเซียนและการเป็นประชาคมเศรษฐกิจอาเซียนอย่างยั่งยืน โดยที่ประชุมได้รับทราบและรับรองข้อเสนอแนะจากผลการประชุมคณะทำงานด้านการขนส่งสาขาต่าง ๆ ได้แก่ ทางบก ทางน้ำ ทางอากาศ และการอำนวยความสะดวกด้านการขนส่ง รวมทั้งร่วมรับรองงานที่มีลำดับความสำคัญและเอกสารผลลัพธ์ที่สำคัญ ประจำปี 2566 เพื่อนำเสนอต่อที่ประชุมรัฐมนตรีขนส่งอาเซียน ครั้งที่ 28 พิจารณาให้การรับรองต่อไป โดยที่ประชุมได้เล็งเห็นถึงความสำคัญของการจัดตั้งคณะทำงานเฉพาะกิจ STOM เพื่อพิจารณาทบทวนแผนยุทธศาสตร์ด้านการขนส่งของอาเซียนภายหลังปี 2568 และแนวทางในการดำเนินการเพื่อรับมือกับประเด็นอุบัติใหม่และข้อริเริ่มใหม่ด้านการพัฒนาที่ยั่งยืนของอาเซียน อาทิ ประเด็นการปฏิวัติอุตสาหกรรม ครั้งที่ 4 ความเป็นกลางทางคาร์บอน และเศรษฐกิจหมุนเวียน ซึ่งสอดคล้องกับประเด็นที่ประเทศไทยให้ความสำคัญ
ในโอกาสนี้ คณะผู้แทนไทยยังได้เข้าร่วมการประชุมเจ้าหน้าที่อาวุโสด้านการขนส่งระหว่างอาเซียนกับประเทศคู่เจรจา ได้แก่ การประชุมเจ้าหน้าที่อาวุโสด้านการขนส่งระหว่างอาเซียน - จีน ครั้งที่ 21 การประชุมเจ้าหน้าที่อาวุโสด้านการขนส่งระหว่างอาเซียน - ญี่ปุ่น ครั้งที่ 21 การประชุมเจ้าหน้าที่อาวุโสด้านการขนส่งระหว่างอาเซียน - สาธารณรัฐเกาหลี ครั้งที่ 14 และการประชุมเจ้าหน้าที่อาวุโสด้านการขนส่งระหว่างอาเซียน - สหภาพยุโรป ครั้งที่ 5 เพื่อพิจารณาและติดตามความคืบหน้าการดำเนินการตามแผนงานสำหรับความร่วมมือด้านการขนส่งระหว่างอาเซียนกับประเทศคู่เจรจา รวมทั้งพิจารณาข้อริเริ่มใหม่และแผนงานสำหรับรอบปีต่อไป เพื่อเน้นย้ำการเป็นพันธมิตรด้านการขนส่งที่ยั่งยืนในภูมิภาค

ที่มา : https://www.thaigov.go.th/news/contents/details/60497