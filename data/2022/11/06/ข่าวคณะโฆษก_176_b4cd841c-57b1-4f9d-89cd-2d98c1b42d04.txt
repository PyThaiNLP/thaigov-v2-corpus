รัฐบาลไทย-ข่าวทำเนียบรัฐบาล-รัฐบาลชื่นชม ศิลปินไทยคนแรก “ฝน วีระสุนทร” ได้เป็นผู้กำกับร่วมในภาพยนตร์แอนิเมชันชื่อดัง “Wish”  สร้างชื่อเสียงให้ประเทศไทยในวงการภาพยนตร์ระดับโลก


วันอาทิตย์ที่ 18 กันยายน 2565
พิมพ์
รัฐบาลชื่นชม ศิลปินไทยคนแรก “ฝน วีระสุนทร” ได้เป็นผู้กำกับร่วมในภาพยนตร์แอนิเมชันชื่อดัง “Wish”  สร้างชื่อเสียงให้ประเทศไทยในวงการภาพยนตร์ระดับโลก
รัฐบาลชื่นชม ศิลปินไทยคนแรก “ฝน วีระสุนทร” ได้เป็นผู้กำกับร่วมในภาพยนตร์แอนิเมชันชื่อดัง “Wish”  สร้างชื่อเสียงให้ประเทศไทยในวงการภาพยนตร์ระดับโลก
วันที่​ 18​ กันยายน​ 2565​ นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เผยว่า รัฐบาลชื่นชมและแสดงความยินดีกับ “ฝน วีระสุนทร” ในฐานะศิลปินชาวไทยคนแรกที่ได้เป็นผู้กำกับร่วมในภาพยนตร์แอนิเมชันเรื่อง “Wish” หรือในชื่อไทยว่า “พรมหัศจรรย์” ของ Walt Disney Animation Studios สตูดิโอชื่อดังแห่งฮอลลีวูด ถือเป็นผู้ที่ร่วมสร้างชื่อเสียงให้แก่ประเทศไทยในวงการภาพยนตร์ระดับโลก โฆษกประจำสำนักนายกรัฐมนตรี กล่าวเพิ่มเติมว่า เมื่อวันที่ 9 กันยายน 2565 ที่ผ่านมา ในงาน D23 Expo 2022 ดิสนีย์ได้ประกาศโปรเจ็กต์ เรื่อง “Wish” ในโอกาสฉลองครบรอบ 100 ปีของสตูดิโอ และมีชื่อชาวไทย “ฝน วีระสุนทร” เป็นผู้กำกับร่วมภาพยนตร์แอนิเมชันของดิสนีย์เป็นครั้งแรก ร่วมกับ คริส บัค (Chris Buck) ผู้กำกับชื่อดังชาวอเมริกัน โดยภาพยนตร์แอนิเมชัน Wish มีกำหนดเข้าฉายในโรงภาพยนตร์ช่วงเดือนพฤศจิกายน 2566 นอกจากนี้ เมื่อวันที่ 13 กันยายน 2565 ทางเพจเฟซบุ๊กของสถานเอกอัครราชทูตสหรัฐอเมริกาประจำประเทศไทย (U.S. Embassy Bangkok) ได้โพสข้อความแสดงความยินดีในโอกาสดังกล่าว โดยระบุว่า ฝน วีระสุนทร เป็นศิลปินชาวไทยคนแรกที่จะเป็นผู้กำกับร่วมในภาพยนตร์แอนิเมชันของดิสนีย์ พร้อมทั้งได้ชื่นชมในความสามารถอันโดดเด่น ทั้งนี้ “ฝน วีระสุนทร” มีผลงานโดดเด่นมากมายในฐานะ Story Artist ให้กับแอนิเมชันของดิสนีย์หลายเรื่อง ได้แก่ Zootopia (2016), Ralph Breaks the Internet (2018), Frozen (2013), และ Moana (2016) รวมทั้งทำหน้าที่หัวหน้าฝ่ายเรื่องราวและทีมนักวาดเรื่องราว (Head of Story) ใน Raya and the Last Dragon (2021) “รัฐบาลชื่นชมในศักยภาพของศิลปินไทย ที่มีความสามารถไม่แพ้ชาติใดในโลก สร้างความภาคภูมิใจให้กับชาวไทยทั้งประเทศ รวมทั้งสร้างชื่อเสียงให้กับประเทศไทยในวงการภาพยนตร์ระดับโลก ทั้งนี้ รัฐบาลพร้อมสนับสนุนและผลักดันชาวไทยให้มีโอกาสไปร่วมสร้างผลงานและชื่อเสียงในระดับโลกมากขึ้น” นายอนุชาฯ กล่าว

ที่มา : https://www.thaigov.go.th/news/contents/details/59377