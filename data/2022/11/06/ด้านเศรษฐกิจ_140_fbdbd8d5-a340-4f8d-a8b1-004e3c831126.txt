รัฐบาลไทย-ข่าวทำเนียบรัฐบาล-ออมสินแนะวิธีสังเกต สื่อโซเชียลของจริง เตือน อย่าหลงเชื่อมิจฉาชีพ  


วันศุกร์ที่ 9 กันยายน 2565
พิมพ์
ออมสินแนะวิธีสังเกต สื่อโซเชียลของจริง เตือน อย่าหลงเชื่อมิจฉาชีพ
ตามที่มีบุคคลหรือกลุ่มบุคคลได้นำภาพผู้บริหารระดับสูงของธนาคาร ไปใช้ตั้งเป็นภาพประจำตัวในสื่อโซเชียล เฟซบุ๊ค แอปพลิเคชันไลน์ และตั้งชื่อเกี่ยวกับธนาคารออมสิน จูงใจให้เกิดความน่าเชื่อถือ
รายงานข่าวจากธนาคารออมสิน เปิดเผยว่า ตามที่มีบุคคลหรือกลุ่มบุคคลได้นำภาพผู้บริหารระดับสูงของธนาคาร ไปใช้ตั้งเป็นภาพประจำตัวในสื่อโซเชียล เฟซบุ๊ค แอปพลิเคชันไลน์ และตั้งชื่อเกี่ยวกับธนาคารออมสิน จูงใจให้เกิดความน่าเชื่อถือ เพื่อหลอกลวงว่าให้สินเชื่อ ปล่อยเงินกู้ต่าง ๆ ด้วยวิธีการชวนให้กดลิงก์ หรือ ทักแชทเข้าไปสนทนานั้น ธนาคารขอย้ำและแจ้งเตือนลูกค้าและประชาชนว่า การกระทำดังกล่าวเป็นการกระทำของมิจฉาชีพ ชักชวนให้กู้เงิน ซึ่ง ธนาคารออมสินไม่ได้เกี่ยวข้องกับการกระทำดังกล่าว และไม่มีการเปิดสื่อโซเชียลเพื่อบริการปล่อยเงินกู้ โดยสื่อออนไลน์ของธนาคารออมสิน มีวัตถุประสงค์เพื่อการประชาสัมพันธ์ผลิตภัณฑ์และบริการ หรือการให้ข้อมูลที่ถูกต้องผ่านช่องทางของธนาคาร ภายใต้ชื่อ “GSB Society” ชื่อเดียวเท่านั้น ได้แก่ เว็บไซต์ธนาคาร www.gsb.or.th รวมถึงเพจเฟซบุ๊ค ไลน์ Twitter และ IG
ทั้งนี้ ธนาคารขอแนะนำข้อสังเกตที่จะช่วยการันตีสื่อโซเชียลว่าเป็นบัญชีทางการผู้ใช้จริง (Official) เป็นบุคคลสาธารณะ หน่วยงาน องค์กรที่ถูกต้อง มีตัวตนตามกฎหมาย ไม่ใช่มิจฉาชีพ โดยสื่อโซเชียลเฟซบุ๊คที่จะมีเครื่องหมายถูกสีฟ้า Verify อยู่ท้ายชื่อ ยืนยันผ่านการตรวจสอบแล้ว และจะมีบัญชีเดียวเท่านั้น ส่วนสื่อโซเชียล Application Line จะมีสัญลักษณ์โล่สีเขียว อยู่ข้างหน้าชื่อ เป็นต้น
หากประชาชนพบพฤติกรรมในสื่อโซเชียลใดน่าสงสัยส่อไปในทางหลอกลวง ขอให้รีบติดต่อสอบถามที่ GSB Contact Center โทร.1115 หรือช่องทางออนไลน์ดังกล่าว รวมถึงสาขาธนาคารออมสินที่สะดวก โดยธนาคารจะดำเนินการเอาผิดทางกฎหมายให้ถึงที่สุด
https://www.gsb.or.th/news/gsbpr33/

ที่มา : https://www.thaigov.go.th/news/contents/details/59027