รัฐบาลไทย-ข่าวทำเนียบรัฐบาล-รองนายกฯ พล.อ.ประวิตร ชื่นชมการแถลงผลการศึกษาเพื่อสนับสนุนการขับเคลื่อนยุทธศาสตร์ชาติ 20 ปีของคณะนักศึกษา วปอ.รุ่นที่ 64 ย้ำ ความสำเร็จของยุทธศาสตร์ขึ้นกับความร่วมมือของทุกภาคส่วน 


วันพุธที่ 7 กันยายน 2565
พิมพ์
รองนายกฯ พล.อ.ประวิตร ชื่นชมการแถลงผลการศึกษาเพื่อสนับสนุนการขับเคลื่อนยุทธศาสตร์ชาติ 20 ปีของคณะนักศึกษา วปอ.รุ่นที่ 64 ย้ำ ความสำเร็จของยุทธศาสตร์ขึ้นกับความร่วมมือของทุกภาคส่วน
รองนายกฯ พล.อ.ประวิตร ชื่นชมการแถลงผลการศึกษาเพื่อสนับสนุนการขับเคลื่อนยุทธศาสตร์ชาติ 20 ปีของคณะนักศึกษา วปอ.รุ่นที่ 64 ย้ำ ความสำเร็จของยุทธศาสตร์ขึ้นกับความร่วมมือของทุกภาคส่วน ฝากนักศึกษา วปอ. ทุกคนใช้ศักยภาพ ผลักดันขับเคลื่อนยุทธศาสตร์ให้สำเร็จเ
นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า วันนี้ (7 ก.ย. 65) เวลา 14.00 น. ณ อาคารอเนกประสงค์ สถาบันวิชาการป้องกันประเทศ ถนนวิภาวดีรังสิต กรุงเทพมหานคร พลเอก ประวิตร วงษ์สุวรรณ รองนายกรัฐมนตรี เป็นประธานการแถลงผลการศึกษาเพื่อสนับสนุนการขับเคลื่อนยุทธศาสตร์ชาติ 20 ปี ของนักศึกษาวิทยาลัยป้องกันราชอาณาจักร รุ่นที่ 64 วิทยาลัยเสนาธิการทหาร รุ่นที่ 63 วิทยาลัยการทัพบก ชุดที่ 67 วิทยาลัยการทัพเรือ รุ่นที่ 54 และวิทยาลัยการทัพอากาศ รุ่นที่ 56 โดยมี พลเอก อนุพงษ์ เผ่าจินดา รัฐมนตรีว่าการกระทรวงมหาดไทย ปลัดกระทรวงกลาโหม ผู้บัญชาการทหารสูงสุด ผู้บัญชาการเหล่าทัพ รวมทั้งผู้แทนจากส่วนราชการต่าง ๆ ทั้งภาครัฐและภาคเอกชนเข้าร่วมรับฟัง
สำหรับการแถลงผลการศึกษาฯ ของคณะนักศึกษาวิทยาลัยป้องกันราชอาณาจักร รุ่นที่ 64 มีแนวความคิดในการจัดทำข้อเสนอแนวทางการพัฒนาประเทศเพื่อสนับสนุนการขับเคลื่อนยุทธศาสตร์ชาติ 20 ปี มีองค์ประกอบ 3 ประการ ได้แก่ ฐานรากของสังคม (Foundation) ความมั่นคง (Security) ในมิติต่าง ๆ และสิ่งที่จะทำให้ประเทศก้าวต่อไป (Going Forward) เพื่อให้สามารถปฏิบัติได้จริงและเป็นประโยชน์ต่อการพัฒนาประเทศในอนาคต ทั้งนี้ การแถลงแนวทางการพัฒนาประเทศเพื่อสนับสนุนการขับเคลื่อนยุทธศาสตร์ชาติ 20 ปี ของนักศึกษาวิทยาลัยป้องกันราชอาณาจักร วิทยาลัยเสนาธิการทหาร วิทยาลัยการทัพของทั้งสามเหล่าทัพในครั้งนี้ ถือเป็นการเสนอแนะความคิดเห็นที่เป็นประโยชน์แก่รัฐบาล ในการแก้ไขปัญหาด้านต่าง ๆ อันจะส่งผลต่อการใช้เทคโนโลยีดิจิทัล และข้อมูล เพื่อขับเคลื่อนสู่เศรษฐกิจและสังคมดิจิทัลต่อไป
โอกาสนี้ รองนายกรัฐมนตรีได้ให้ข้อคิดเห็นต่อการแถลงผลการศึกษาฯ โดยชื่นชมการแถลงผลการศึกษาเพื่อสนับสนุนการขับเคลื่อนยุทธศาสตร์ชาติ 20 ปี ของนักศึกษาวิทยาลัยป้องกันราชอาณาจักร รุ่นที่ 64 ซึ่งข้อเสนอแนะที่นักศึกษาได้นำเสนอ มีความสอดรับกับสภาพแวดล้อมและบริบทของโลกที่เปลี่ยนแปลงไปและมีนัยสำคัญในปัจจุบัน พร้อมย้ำว่าการที่ประเทศไทยจะก้าวต่อไปได้อย่างมั่นคงนั้น จำเป็นอย่างยิ่งที่ต้องวางฐานรากทั้งด้านโครงสร้างพื้นฐานของประเทศ การสร้างกำลังคนคุณภาพ และส่งเสริมกลไกการทำงานของภาครัฐแบบเปิดที่เน้นการมีส่วนร่วมโดยมีประชาชนเป็นศูนย์กลาง ทั้งนี้ เพื่อนำพาประเทศไทยให้ก้าวไปสู่ความมั่นคงในองค์รวม ซึ่งนักศึกษาได้ให้ความสำคัญกับความมั่นคงด้านอาหาร ความมั่นคงทางพลังงาน และความมั่นคงด้านการแพทย์และสาธารณสุข โดยอาศัยพลังอำนาจที่เรียกว่า Soft Power ซึ่งเป็นจุดแข็งของประเทศไทย อันจะเป็นเครื่องมือช่วยให้ประเทศไทยสามารถพลิกวิกฤติเป็นโอกาส เพิ่มขีดความสามารถในการแข่งขันของประเทศไทยในเวทีโลกได้อย่างมั่นคงและยั่งยืน
นอกจากนี้ รองนายกรัฐมนตรียังกล่าวว่า การแถลงผลการศึกษาของนักศึกษาในวันนี้ สอดคล้องและสนับสนุนการขับเคลื่อนยุทธศาสตร์ชาติ 20 ปีของรัฐบาล รวมทั้งเชื่อมโยงถึงแผนพัฒนาเศรษฐกิจและสังคมแห่งชาติ แผนปฏิรูปประเทศ และแผนแม่บทต่าง ๆ ที่รัฐบาลได้วางแนวทางไว้  เพื่อมุ่งนำพาประเทศไทยให้ก้าวข้ามการเป็นประเทศที่มีกับดักรายได้ปานกลาง บนพื้นฐานของการเติบโตแบบมีคุณภาพชีวิตที่เป็นมิตรต่อสิ่งแวดล้อม เป็นไปตามนโยบายรัฐบาล ที่นายกรัฐมนตรีได้ประกาศไว้ต่อเวทีการประชุม COP26 ขจัดความเหลื่อมล้ำและสร้างความเสมอภาคในสังคม พลเมืองไทยมีความสงบสุขภายใต้การปกครองในระบอบประชาธิปไตยอันมีพระมหากษัตริย์ทรงเป็นประมุข โดยยุทธศาสตร์เป็นเสมือนเครื่องมือ หรือเข็มทิศนำทางที่จะทำให้เดินทางไปถึงเป้าหมายที่วางไว้ ซึ่งในการประชุมคณะกรรมการยุทธศาสตร์ชาติ เมื่อวันที่ 22 สิงหาคม ที่ผ่านมา นายกรัฐมนตรีได้แจ้งให้ที่ประชุมทราบว่า ขณะนี้ได้เดินหน้ายุทธศาตร์ชาติเข้าสู่ระยะที่ 2 เห็นความก้าวหน้าต่อเนื่องขึ้นตามลำดับแล้ว โดยทุกคนต้องช่วยกันทำให้ประเทศเดินไปข้างหน้า มุ่งไปสู่เป้าหมายเดียวกันคือประเทศชาติและประชาชน
พร้อมกันนี้ รองนายกรัฐมนตรี กล่าวในนามของรัฐบาลขอบคุณนักศึกษาและคณาจารย์ทุกฝ่ายที่เกี่ยวข้องในการจัดแถลงผลการศึกษาเพื่อสนับสนุนการขับเคลื่อนยุทธศาสตร์ชาติ 20 ปีในวันนี้ และขอรับยุทธศาสตร์และข้อเสนอแนะที่เป็นประโยชน์นี้ไปให้หน่วยงานที่เกี่ยวข้องพิจารณาขยายผลต่อไป นอกจากนี้ รองนายกรัฐมนตรีเน้นย้ำว่า ความสำเร็จของยุทธศาสตร์ ขึ้นกับความร่วมมือของทุกภาคส่วนในการผลักดันและขับเคลื่อนยุทธศาสตร์ไปสู่การปฏิบัติตามห้วงเวลา ท่ามกลางพลวัตการเปลี่ยนแปลงของสถานการณ์โลกในปัจจุบัน พร้อมฝากให้นักศึกษาทุกคนใช้ศักยภาพของทุกคน ร่วมมือกันผลักดันขับเคลื่อนยุทธศาสตร์ที่เสนอให้บรรลุผลสำเร็จเป็นรูปธรรม โดยใช้ใจบันดาลแรง โดยอาศัยความร่วมมือร่วมใจ ผนึกกำลังความสามัคคีจากทุกภาคส่วน และขอให้นักศึกษา วปอ. รุ่นที่ 64 วิทยาลัยเสนาธิการทหาร และวิทยาลัยการทัพของ 3 เหล่าทัพ จงร่วมกันเป็นส่วนหนึ่งในการขับเคลื่อนยุทธศาสตร์ที่ได้สร้างไว้นี้ เพื่อสร้างบ้าน สร้างเมือง สร้างความเจริญรุ่งเรืองให้แก่ประเทศไทยสืบไป

ที่มา : https://www.thaigov.go.th/news/contents/details/58963