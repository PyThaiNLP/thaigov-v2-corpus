รัฐบาลไทย-ข่าวทำเนียบรัฐบาล-พม.เพชรบูรณ์ ช่วยเหลือแล้ว กรณี นร.หญิง ถูกล่วงละเมิดทางเพศจาก นร.ชาย ในโรงเรียนแห่งหนึ่ง ที่ จ.เพชรบูรณ์


วันพุธที่ 28 กันยายน 2565
พม.เพชรบูรณ์ ช่วยเหลือแล้ว กรณี นร.หญิง ถูกล่วงละเมิดทางเพศจาก นร.ชาย ในโรงเรียนแห่งหนึ่ง ที่ จ.เพชรบูรณ์
พม.เพชรบูรณ์ ช่วยเหลือแล้ว กรณี นร.หญิง ถูกล่วงละเมิดทางเพศจาก นร.ชาย ในโรงเรียนแห่งหนึ่ง ที่ จ.เพชรบูรณ์
วันนี้ (24 ก.ย. 65) เวลา 09.00 น. นางสาวแรมรุ้ง วรวัธ รองปลัดกระทรวงการพัฒนาสังคมและความมั่นคงของมนุษย์ (รองปลัด พม.) ในฐานะโฆษกกระทรวงการพัฒนาสังคมและความมั่นคงของมนุษย์ เปิดเผยถึง กรณี สื่อมวลชนเสนอข่าว ป้าฉุนโรงเรียนสรุปเด็กสมยอม ทั้งที่หลานถูกขืนใจ ณ โรงเรียนแห่งหนึ่งในอำเภอเมืองเพชรบูรณ์ จังหวัดเพชรบูรณ์ ว่า วานนี้ (23 ก.ย. 65) กระทรวง พม. โดย นางสาวณิชาภัทร วิบูลย์พานิช พัฒนาสังคมและความมั่นคงของมนุษย์จังหวัดเพชรบูรณ์ พร้อมด้วยหัวหน้าบ้านพักเด็กและครอบครัวจังหวัดเพชรบูรณ์ และนักสังคมสงเคราะห์ ร่วมกับผู้แทนหน่วยงานที่เกี่ยวข้องในพื้นที่ ได้ช่วยกันสอบข้อเท็จจริงจากผู้บริหารโรงเรียนและครูผู้เกี่ยวข้อง ทราบว่า สถานที่เกิดเหตุเป็นสถานที่พักของนักเรียนหญิงที่ติดโควิด - 19 โดยโรงเรียนอำนวยความสะดวกจัดพื้นที่บริเวณชั้น 2 ของโรงฝึกงานให้เป็นพื้นที่กักตัวและรักษาอาการป่วย อีกทั้งจัดให้มีครูเวรดูแลในช่วงกลางวัน 2 คน และช่วงกลางคืน 2 คน โดยเมื่อวันที่ 24 ส.ค. 65 เวลา 22.30 น. มีนักเรียนชายเข้ามาหานักเรียนหญิงในอาคารกักตัวและได้มีเพศสัมพันธ์กัน หลังจากนั้น ผู้บริหารโรงเรียนจึงเรียกผู้ปกครองทั้ง 2 ฝ่าย มารับทราบเหตุการณ์ที่เกิดขึ้น โดยผู้ปกครองมีความเห็นว่าไม่อยากให้ดำเนินคดี และขอให้โรงเรียนจัดทำบันทึกข้อความคำยินยอมของผู้ปกครองให้โรงเรียนพานักเรียนหญิงรับยาคุมกำเนิด เพื่อป้องกันการตั้งครรภ์ในระหว่างการเรียนต่อในโรงเรียน จากนั้น เมื่อวันที่ 15 ก.ย. 65 ผู้ปกครองเด็กหญิงผู้เสียหายได้เข้าแจ้งความดำเนินคดีกับเด็กชายผู้ถูกกล่าวหา และกำหนดสืบพยานเด็กร่วมกับทีมสหวิชาชีพ ในวันที่ 27 ก.ย. 65 ปัจจุบันเด็กหญิงผู้เสียหายได้กลับไปอยู่ในความดูแลของผู้ปกครองที่ต่างจังหวัด และเด็กชายผู้ถูกกล่าวหาได้อยู่ในความดูแลของครอบครัวในต่างจังหวัดเช่นกัน โดยทางโรงเรียนได้ส่งแบบฝึกหัดการเรียนให้ทำเพื่อให้เด็กทั้งสองคนอยู่ในระบบการศึกษาตามปกติ
นางสาวแรมรุ้ง กล่าวเพิ่มเติมว่า ขณะนี้ กระทรวง พม. โดยหน่วยงาน ทีม One Home พม. จังหวัดเพชรบูรณ์ ได้ให้คำแนะนำปรึกษาแก่โรงเรียนในเรื่องการคุ้มครองเด็กตาม พ.ร.บ.คุ้มครองเด็ก พ.ศ. 2546 โดยนักสังคมสงเคราะห์ ได้พูดคุยและเยียวยาสภาพจิตใจเด็กหญิงที่อยู่ในเหตุการณ์ รวมถึงจะเข้าร่วมสอบปากคำในชั้นสอบสวนในวันที่ 27 ก.ย. 65 อีกทั้งได้ประสานความช่วยเหลือร่วมกับหน่วยงานในพื้นที่ ได้แก่ 1) อัยการคดีเยาวชนและครอบครัว ให้คำปรึกษาแนะนำด้านการดำเนินคดี 2) พนักงานสอบสวน สภ.เมืองเพชรบูรณ์ ดำเนินคดีตามขั้นตอนทางกฎหมาย 3) ศูนย์เสมารักษ์ สำนักงานศึกษาธิการจังหวัดเพชรบูรณ์ ให้คำปรึกษาแนะนำแก่เด็กได้เรียนจนจบการศึกษา โดยไม่ไล่ออก รวมทั้งให้นักจิตวิทยาดูแลสุขภาพจิตอย่างต่อเนื่อง และ 4) สำนักงานยุติธรรมจังหวัดเพชรบูรณ์ ให้คำปรึกษาแนะนำเรื่องค่าผู้เสียหายในคดีอาญา โดยประสานผ่านพนักงานสอบสวน ทั้งนี้ หากพบเห็นเด็ก เยาวชน ถูกล่วงละเมิดทางเพศ สามารถติดต่อขอความช่วยเหลือได้ตลอด 24 ชั่วโมง ที่ สายด่วน พม. โทร. 1300 สำนักงานพัฒนาสังคมและความมั่นคงของมนุษย์จังหวัดและบ้านพักเด็กและครอบครัวทั่วประเทศ และ Application คุ้มครองเด็ก รวมทั้งอาสาสมัครพัฒนาสังคมและความมั่นคงของมนุษย์ (อพม.) ในพื้นที่

ที่มา : https://www.thaigov.go.th/news/contents/details/59775