รัฐบาลไทย-ข่าวทำเนียบรัฐบาล-มหาดไทย เดินหน้านำตัวผู้เสพและผู้ติดยาเสพติดเข้าสู่ระบบการบำบัดรักษา พร้อมให้ทุกพื้นที่เร่งสร้างภูมิคุ้มกันให้แก่เด็กและเยาวชนไม่ยุ่งเกี่ยวกับยาเสพติด


วันศุกร์ที่ 4 พฤศจิกายน 2565
พิมพ์
มหาดไทย เดินหน้านำตัวผู้เสพและผู้ติดยาเสพติดเข้าสู่ระบบการบำบัดรักษา พร้อมให้ทุกพื้นที่เร่งสร้างภูมิคุ้มกันให้แก่เด็กและเยาวชนไม่ยุ่งเกี่ยวกับยาเสพติด
มหาดไทย เดินหน้านำตัวผู้เสพและผู้ติดยาเสพติดเข้าสู่ระบบการบำบัดรักษา พร้อมให้ทุกพื้นที่เร่งสร้างภูมิคุ้มกันให้แก่เด็กและเยาวชนไม่ยุ่งเกี่ยวกับยาเสพติด
เมื่อวันที่ 3 พฤศจิกายน 2565 นายสุทธิพงษ์ จุลเจริญ ปลัดกระทรวงมหาดไทย เปิดเผยว่าได้เน้นย้ำให้ทุกพื้นที่เร่งนำตัวผู้เสพและผู้ติดยาเสพติดเข้าสู่ระบบบำบัดฟื้นฟู โดยยกกรณีตัวอย่างที่มีผลงานเป็นรูปธรรมของอำเภอแก่งหางแมว จ.จันทบุรี โดย นางสาวอัมพวัน เพไร นายอำเภอแก่งหางแมว ในฐานะผู้อำนวยการศูนย์ปฏิบัติการป้องกันและปราบปรามยาเสพติดอำเภอแก่งหางแมว พร้อมด้วย พ.ต.อ.ชนชล หาญชนะ ผกก.(สอบสวน)ฯ รรท.ผกก.สภ.แก่งหางแมว และนายสมคิด ตันประวัติ สาธารณสุขอำเภอแก่งหางแมว นำเจ้าหน้าที่ดำเนินการคัดกรองผู้เสพ/ผู้ใช้ยาเสพติดเพื่อนำส่งโรงพยาบาลแก่งหางแมว เข้าสู่กระบวนการบำบัดฟื้นฟูในระบบสมัครใจบำบัด จำนวน 18 คน ซึ่งมาจากกระบวนการ Re x-ray ติดตามและประชาสัมพันธ์เชิญชวนให้นำผู้เสพเข้าสู่กระบวนการบำบัดฟื้นฟู จึงขอให้ทุกพื้นที่เร่งดำเนินการนำตัวผู้ป่วยยาเสพติดเข้าสู่กระบวนการบำบัดให้เร็วที่สุด รวมทั้งเน้นย้ำให้สร้างความรู้ความเข้าใจเกี่ยวกับยาเสพติด และสร้างกิจกรรมเสริมแรงบวกในเด็กและเยาวชน เพื่อไม่ให้ยุ่งเกี่ยวกับยาเสพติด อาทิ การจัดการแข่งขันกีฬา การปลูกผักสวนครัว กิจกรรมส่งเสริมประเพณีท้องถิ่นอย่างต่อเนื่อง สำหรับปฏิบัติการ “กวาดบ้านตัวเองให้สะอาด” ภายใต้แนวคิดที่ว่าก่อนจะขจัดยาเสพติด เจ้าหน้าที่ที่เกี่ยวข้องจะต้องเป็นผู้บริสุทธิ์ และไม่เกี่ยวข้องกับยาเสพติดก็ยังคงได้รับการรายงานอย่างต่อเนื่องว่าทุกพื้นที่ได้มีการดำเนินการอย่างเคร่งครัด
นอกจากนี้ นายสุทธิพงษ์ จุลเจริญ ปลัดกระทรวงมหาดไทย ยังกล่าวเพิ่มเติมว่า ในมิติด้านการจับกุมและปราบปรามผู้กระทำความผิดที่เกี่ยวข้องกับยาเสพติดนั้น กระทรวงมหาดไทยยังคงเดินหน้าอย่างมุ่งมั่นในการทำสงครามกับยาเสพติดทุกชนิดด้วยการบูรณาการการทำงานกับเจ้าหน้าที่ตำรวจ ทหาร ป.ป.ส. รวมถึงทุกหน่วยงานที่เกี่ยวข้องอย่างเข้มข้น โดยใช้ทุกกลไกภาคีเครือข่ายในพื้นที่ และลงพื้นที่ลุยกวาดล้างผู้กระทำความผิดอย่างแข็งขัน จริงจัง และต่อเนื่อง ทั้งผู้ค้ารายใหญ่และผู้ค้ารายย่อยในพื้นที่ของจังหวัดต่างๆ ทั่วประเทศ ซึ่งมีตัวอย่างผลการปฏิบัติที่น่าสนใจ ได้แก่
1) จังหวัดสระแก้ว นายกิจจา เสาวรส นายอำเภอวังสมบูรณ์ สั่งการให้ นายราเยส ราย ปลัดอำเภอหัวหน้ากลุ่มงานบริหารงานปกครอง นำสมาชิกกองอาสารักษาดินแดนอำเภอวังสมบูรณ์ที่ 10 ออกตรวจพื้นที่รักษาความสงบเรียบร้อย และค้นหาผู้เสพเข้าสู่กระบวนการบำบัดยาเสพติด ซึ่งผลการดำเนินการ สามารถจับกุมผู้เสพยาเสพติด จำนวน 8 ราย บริเวณ ม.11 ต.วังสมบูรณ์ อ.วังสมบูรณ์ จ.สระแก้ว พร้อมของกลางยาไอซ์ จำนวน 10.89 กรัม จึงนำตัวผู้ต้องหาส่งพนักงานสอบสวน สภ.วังสมบูรณ์ เพื่อดำเนินคดีตามกฎหมายต่อไป
2) จังหวัดนครพนม พ.อ. สุริวัชร์ อัครพรเดชาพงษ์ ผบ.ฉก.ทพ. 21 กองกำลังสุรศักดิ์มนตรี ได้รับแจ้งจากแหล่งข่าวว่าจะมีการลักลอบนำยาเสพติดจากขบวนการค้ายาเสพติดจากประเทศเพื่อนบ้านข้ามมายังฝั่งประเทศไทย ผ่านทางช่องทางธรรมชาติ ที่บริเวณบ้านเหล่าหนาด หมู่ 8 ต.พนอม อ.ท่าอุเทน จ.นครพนม จึงสั่งการให้หน่วยรับผิดชอบในพื้นที่ จับกุมตัวผู้ต้องหา พร้อมยาบ้า จำนวน 38 มัด นับได้ประมาณ 70,000 เม็ด จึงควบคุมตัวผู้ต้องหาดังกล่าวมาสอบสวนขยายผล พร้อมประสานหน่วยงานความมั่นคงในพื้นที่ เพื่อทำการตรวจนับของกลางอย่างละเอียด ก่อนนำตัวผู้ต้องหาส่งพนักงานสอบสวน สภ.ท่าอุเทน เพื่อดำเนินคดีตามกฎหมายต่อไป
3) จังหวัดตาก พล.ต.ต.ปกปภพ บดีพิทักษ์ พ.ต.อ.รัฐศรัณย์ เกตุสิงห์สร้อย ผกก.สภ.พบพระ นายสมพงศ์ ฟุ้งทวีวงศ์ นายอำเภอพบพระ พร้อมตำรวจ ปส.สภ.พบพระ ตำรวจ บช.นปส.3 แม่สอดและชุดการข่าวทหาร ฉก.ร.14 กองกำลังนเรศวร ตำรวจตระเวนชายแดนที่ 346 และฝ่ายที่เกี่ยวข้องร่วมกันแถลงผลการกวาดล้างอาชกรรมและยาเสพติดรายใหญ่ในพื้นที่ชายแดนอำเภอพบพระ ตามนโยบายเร่งด่วนของรัฐบาล โดยสามารถจับกุมตัวผู้ต้องหา จำนวน 1 ราย พร้อมของกลางยาบ้า จำนวน 30 มัด ตรวจนับได้จำนวน 60,000 เม็ด พร้อมยาไอซ์เกรดเอน้ำหนักรวม 1 กิโลกรัม จึงนำตัวผู้ต้องหาส่งพนักงานสอบสวน สภ.พบพระ เพื่อดำเนินคดีตามกฎหมายต่อไป
4) จังหวัดพะเยา ว่าที่ร้อยตรีกรกฎ ประเสริฐวงษ์ นายอำเภอเมืองพะเยา มอบหมายให้ นายยุรนันท์ จอมมิ่ง ปลัดอำเภอฝ่ายความมั่นคงอำเภอเมืองพะเยา พร้อมด้วย พ.ต.ท.รัชพล การเร็ว รอง ผกก.สส.สภ.เมืองพะเยา, พ.ต.ท.กฤษดา ใจแก้ว รอง ผกก.ตชด.32ค่ายพญางำเมือง, พ.ต.ท.ชวิศ นันต๊ะภูมิ, สว.สส.สภ.เมืองพะเยา ร่วมกับเจ้าหน้าที่ ฝ่ายปกครองตำรวจภูธร สภ.เมืองพะเยา ตำรวจ ตชด.32 พะเยา (ชุดศอ.ปส.กก.ตชด.32) ร่วมกันจับกุมผู้ต้องหา จำนวน 5 ราย พร้อมของกลางยาบ้า จำนวน 279 เม็ด และอาวุธปืนลูกซองสั้นไทยประดิษฐ์ 1 กระบอก พร้อมกระสุน 3 นัด จึงได้นำตัวส่ง สภ.เมืองพะเยา เพื่อดำเนินคดีตามกฎหมายต่อไป
5) จังหวัดสกลนคร ภายใต้การอำนวยการของนายบรรลือ สัมฤทธิ์จินตนา นายอำเภอพังโคน จังหวัดสกลนคร สั่งการให้นายเสถียร ถวายชัย ปลัดอำเภอหัวหน้าฝ่ายความมั่นคง พร้อมสมาชิก อส. อ.พังโคนที่ 11 เข้าทำการปิดล้อมตรวจค้นหมู่บ้านเป้าหมายตามโครงการ "ปฏิบัติการสกลนคร 90 วัน ปราบปรามผู้ค้า ค้นหาผู้ติด เป็นมิตรกับชุมชน" เพื่อจับกุมผู้ค้ายาเสพติดในพื้นที่หมู่บ้านเป้าหมายที่มีการแพร่ระบาดยาเสพติดรุนแรง สามารถค้นพบและจับกุมตัวผู้ต้องหา พร้อมของกลางยาบ้าจำนวน 608 เม็ด จึงนำตัวส่งพนักงานสอบสวน สภ.พังโคน ดำเนินคดีตามกฎหมายต่อไป
ปลัดกระทรวงมหาดไทย กล่าวทิ้งท้ายว่า กระทรวงมหาดไทยได้กำชับให้ทุกพื้นที่เฝ้าระวังการกระทำความผิดทุกรูปแบบ หากสามารถจับกุมผู้ต้องหาที่เกี่ยวข้องกับคดียาเสพติดให้เร่งทำการขยายผล รวมถึงประสานหน่วยงานที่เกี่ยวข้องเพื่อระดมสรรพกำลังในการดำเนินการป้องกันแก้ไขปัญหาการแพร่ระบาดของยาเสพติดในทุกพื้นที่ อีกทั้งยังให้ทุกจังหวัด และอำเภอ รวมถึงภาคีเครือข่าย ช่วยประชาสัมพันธ์ช่องทางการเเจ้งเบาะเเส หรือการร้องเรียนที่สายด่วนศูนย์ดำรงธรรม 1567 โทรฟรี ตลอด 24 ชั่วโมง หากพบเห็นการกระทำความความผิด หรือบุคคลที่มีพฤติกรรมอาจก่อให้เกิดภัยแก่สังคมให้รีบเเจ้งทันที เพื่อจะได้ดำเนินการตามข้อร้องเรียนอย่างเร่งด่วนต่อไป ทั้งนี้ ขอให้เชื่อมั่นในการปฏิบัติงานของเจ้าหน้าที่ในการป้องกันเเละเเก้ไขปัญหายาเสพติด ตามนโยบายในการประกาศสงครามกับยาเสพติดของกระทรวงมหาดไทย ซึ่งพร้อมทำหน้าที่อย่างจริงจังในทุกรูปแบบ เพื่อนำมาซึ่งความสงบสุขของพี่น้องประชาชนคนไทยอย่างยั่งยืนสืบไป

ที่มา : https://www.thaigov.go.th/news/contents/details/61255