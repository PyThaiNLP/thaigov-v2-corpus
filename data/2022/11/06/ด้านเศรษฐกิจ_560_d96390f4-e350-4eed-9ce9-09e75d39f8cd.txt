รัฐบาลไทย-ข่าวทำเนียบรัฐบาล-นายสมชาย สุมนัสขจรกุล รองอธิบดีกรมเจ้าท่า กล่าวเปิดการประชุมเชิงปฏิบัติการระดับชาติว่าด้วยความยั่งยืนและความเชื่อมโยงทางทะเลเพื่อการฟื้นตัวและประสิทธิภาพของห่วงโซ่อุปทาน


วันพฤหัสบดีที่ 20 ตุลาคม 2565
นายสมชาย สุมนัสขจรกุล รองอธิบดีกรมเจ้าท่า กล่าวเปิดการประชุมเชิงปฏิบัติการระดับชาติว่าด้วยความยั่งยืนและความเชื่อมโยงทางทะเลเพื่อการฟื้นตัวและประสิทธิภาพของห่วงโซ่อุปทาน
...
วันที่ 20 ตุลาคม 2565 นายสมชาย สุมนัสขจรกุล รองอธิบดีกรมเจ้าท่า (ด้านวิชาการ) กระทรวงคมนาคม เป็นเกียรติกล่าวต้อนรับและกล่าวเปิดการประชุมเชิงปฏิบัติการระดับชาติว่าด้วยความยั่งยืนและความเชื่อมโยงทางทะเลเพื่อการฟื้นตัวและประสิทธิภาพของห่วงโซ่อุปทาน (National Workshop on Sustainable Maritime and Port Connectivity for Resilient and Efficient Supply Chains) ซึ่งจัดร่วมกับสำนักงานณะกรรมการเศรษฐกิจและสังคมแห่งเอเชียและแปซิฟิก (UN ESCAP) และการท่าเรือแห่งประเทศไทย โดยการประชุมฯ มีผู้แทนหน่วยงานที่เกี่ยวข้องกับกิจการทางทะเลทั้งจากภายในประเทศและองค์การระหว่างประเทศเข้าร่วมประชุมกว่า 70 คน เช่น หน่วยงานสังกัดองค์การสหประชาชาติ หน่วยงานภาครัฐ สถาบันการศึกษา และองค์กรสมาคม
การประชุมในครั้งนี้มีวัตถุประสงค์เพื่อแลกเปลี่ยนแนวคิด มุมมอง คำแนะนำเพื่อสนับสนุนการจัดทำนโยบายด้านความเชื่อมโยงทางทะเล การพัฒนาท่าเรือและกิจการทางทะเล โดยมีวิทยากรที่มีความเชี่ยวชาญทั้งภายในและต่างประเทศนำเสนอความท้าทายและโอกาสในด้านการขนส่งทางทะเล การวิเคราะห์ความเชื่อมโยง นโยบายและความร่วมมือในด้านต่าง ๆ
ภายหลังจากพิธีเปิด รองอธิบดีกรมเจ้าท่า ได้หารือระดับทวิภาคีกับนายเหว่นมิน เหริน ผู้อำนวยการกองการขนส่ง UN ESCAP เพื่อหารือแผนความร่วมมือและประเด็นที่ประเทศไทยกำลังผลักดันเพื่อเสริมสร้างบทบาทในเวทีระหว่างประเทศ เช่น การลดก๊าซเรือนกระจกในภาคการขนส่งทางน้ำ การส่งเสริมบทบาทสตรี การพัฒนากรอบการกำกับดูแลเรือโดยสารภายในประเทศ และ UN ESCAP ได้นำเสนอพัฒนาการกิจกรรมและแผนงานในปีงบประมาณต่อไป
โอกาสนี้ UN ESCAP ได้กล่าวขอบคุณประเทศไทยในโอกาสที่ร่วมจัดกิจกรรมและผลักดันโครงการด้านการขนส่งทางทะเลเป็นผลสำเร็จใจระยะที่ผ่านมา รวมถึงการประชุมในครั้งนี้ และ UN ESCAP จะได้ร่วมมือกับประเทศไทยและประเทศสมาชิกพัฒนาความร่วมมือเพื่อการพัฒนาการขนส่งทางทะเลต่อไป

ที่มา : https://www.thaigov.go.th/news/contents/details/60662