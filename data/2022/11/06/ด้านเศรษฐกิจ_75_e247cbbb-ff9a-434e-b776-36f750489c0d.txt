รัฐบาลไทย-ข่าวทำเนียบรัฐบาล-รมต.เฉลิมชัย นำทีม ผบห.กษ. ลุยปัตตานี 


วันเสาร์ที่ 3 กันยายน 2565
รมต.เฉลิมชัย นำทีม ผบห.กษ. ลุยปัตตานี
รมต.เฉลิมชัย นำทีม ผบห.กษ. ลุยปัตตานี มุ่งสร้างระเบียงเศรษฐกิจฮาลาลและพลิกฟื้นเศรษฐกิจผ่านโครงการฟื้นฟูอาชีพของกระทรวงเกษตรฯ หวังเพิ่มศักยภาพ เพิ่มมูลค่าสินค้า และให้อนาคตลูกหลานของชาวปัตตานีต้องดีขึ้น
ดร.เฉลิมชัย ศรีอ่อน รัฐมนตรีว่าการกระทรวงเกษตรและสหกรณ์ พร้อมด้วย นายนิพนธ์ บุญญามณี รัฐมนตรีช่วยว่าการกระทรวงมหาดไทย ผศ.ดร.รัชดา ธนาดิเรก รองโฆษกประจำสำนักนายกรัฐมนตรี และผู้บริหารกระทรวงเกษตรและสหกรณ์ พบปะเกษตรกรและประชาชน ณ โรงเรียนดรุณศาสน์วิทยา ต.ตะลุบัน อ.สายบุรี จ.ปัตตานี พร้อมมอบปัจจัยการผลิตทางการเกษตร และเครื่องอุปโภคบริโภค ให้แก่เกษตรกรและประชาชนในพื้นที่ ได้แก่
- มอบพันธุ์สัตว์น้ำ ได้แก่ ปลาขี้ตัง ปูขาว กุ้งกุลาดำ ปลากินพืช พร้อมมอบป้ายตราสัญลักษณ์ “ประมงธงเขียว” เป็นป้ายการันตีคุณภาพมาตรฐานของสินค้าและผลิตภัณฑ์สัตว์น้ำที่นำมาจำหน่ายใน "Fisherman shop" ที่ได้ผ่านการรับรองคุณภาพมาตรฐานจากกรมประมง
- มอบอุปกรณ์ป้องกัน-กำจัดโรคในทุเรียน ทั้งต้นกล้า และเมล็ดพันธุ์ผัก
- มอบปัจจัยการผลิต : บ่อจิ๋ว เมล็ดพันธุ์พืชปุ๋ยสด สารชีวภัณฑ์ และสารปรับปรุงดิน
- มอบหนังสืออนุญาตให้เข้าทำประโยชน์ในเขตปฏิรูปที่ดิน (ส.ป.ก. 4-01)
- มอบเงินทุนสนับสนุนพัฒนาอาชีพและทุนการศึกษา และต้นกล้าพันธุ์พืชร่วมยาง (หมากและโกโก้)
- มอบเครื่องอุปโภคบริโภค (ถุงยังชีพ) จำนวน 4,000 ชุด ประกอบด้วย ข้าวสาร ถุงละ 5 กก. รวม 4,000 ถุง ปลากระป๋อง 18,000 กระป๋อง เมล็ดพันธุ์ผัก 3 ชนิด ได้แก่ เมล็ดพันธุ์พริก มะเขือ และถั่วฝักยาว ชนิดละ 4,000 ซอง รวม 12,000 ซอง น้ำมันพืช 4,000 ขวด และน้ำตาลทราย 4,000 ถุง
- มอบปัจจัยด้านปศุสัตว์ : ไก่พื้นเมือง โค หน้าแห้ง
รัฐมนตรีว่าการกระทรวงเกษตรและสหกรณ์ กล่าวว่า การลงพื้นที่พบปะประชาชนในวันนี้ ต้องการมาผลักดันอุตสาหกรรมฮาลาลให้กับจังหวัดชายแดนภาคใต้ เพื่อเพิ่มศักยภาพ เพิ่มมูลค่าสินค้า และให้พี่น้องประชาชนมีชีวิตความเป็นอยู่ที่ดีขึ้น ซึ่งเป็นนโยบายที่กระทรวงเกษตรฯ ดำเนินการมาอย่างต่อเนื่อง โดยประสานงานกับศูนย์อำนวยการบริหารจังหวัดชายแดนภาคใต้ (ศอ.บต.) เบื่องต้นจะขับเคลื่อนนิคมอุตสาหกรรมฮาลาลขึ้นมาใหม่อีกครั้ง และจะนำเสนอสภาพัฒนาการเศรษฐกิจและสังคมแห่งชาติในการพลิกฟื้นโครงการนี้ เพื่อเป็นโครงการนำร่อง รวมถึงเป็นส่วนหนึ่งในการสร้างสันติสุข โดยก้าวข้ามผ่านความรุนแรง และจะไปสู่ยุทธศาสตร์ของรัฐบาลและของกระทรวงเกษตรและสหกรณ์ ที่จะสร้างความมั่นคงด้านอาหารให้กับ 3 จังหวัดชายแดนภาคใต้ต่อไป และสำหรับการมาเยี่ยมเยียนในวันนี้ ได้นำโครงการต่าง ๆ ของกระทรวงเกษตรฯ ที่จะเป็นการฟื้นฟูอาชีพ ไม่ว่าจะเป็นฟื้นฟูนาร้าง การฟื้นฟูการเลี้ยงปศุสัตว์ และการเพิ่มแหล่งน้ำ ที่ถือเป็นหัวใจของภาคการเกษตรที่จะเดินไปข้างหน้าได้อย่างมั่นคง โดยทุกหน่วยงานในสังกัดกระทรวงเกษตรฯ พร้อมร่วมกันขับเคลื่อนเพื่อพลิกฟื้นวิถีชีวิต ยกระดับคุณภาพ และเพิ่มรายได้ของพี่น้องชาวจังหวัดปัตตานี จึงขอให้มั่นใจว่าการดำเนินงานในครั้งนี้ ต้องการมาพัฒนาให้เป็นรูปธรรม และจะทำให้เห็นว่าเราได้ดำเนินการจริงและจะดำเนินการอย่างยั่งยืน โดยมีเป้าหมายเพื่อให้อนาคตลูกหลานของชาวปัตตานีต้องดีขึ้น โอกาสทางสังคมต้องดีขึ้น และต้องมีเงินในกระเป๋าเพิ่มขึ้นด้วย

ที่มา : https://www.thaigov.go.th/news/contents/details/58783