รัฐบาลไทย-ข่าวทำเนียบรัฐบาล-พม. ลุยเปิดศูนย์ช่วยเหลือสังคมเพิ่มอีก 2 ตำบล ที่ จ.พิษณุโลก ช่วยแก้ปัญหาความยากจนแบบพุ่งเป้า


วันจันทร์ที่ 10 ตุลาคม 2565
พม. ลุยเปิดศูนย์ช่วยเหลือสังคมเพิ่มอีก 2 ตำบล ที่ จ.พิษณุโลก ช่วยแก้ปัญหาความยากจนแบบพุ่งเป้า
พม. ลุยเปิดศูนย์ช่วยเหลือสังคมเพิ่มอีก 2 ตำบล ที่ จ.พิษณุโลก ช่วยแก้ปัญหาความยากจนแบบพุ่งเป้า
เมื่อวัน 7 ต.ค. 65 เวลา 13.30 น. นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) มอบหมายให้ นายกันตพงศ์ รังษีสว่าง ผู้ตรวจราชการกระทรวงการพัฒนาสังคมและความมั่นคงของมนุษย์ ลงพื้นที่จังหวัดพิษณุโลก เพื่อเป็นประธานในพิธีเปิดศูนย์ช่วยเหลือสังคมตำบลชาติตระการ ณ องค์การบริหารส่วนตำบลชาติตระการ อำเภอชาติตระการ และศูนย์ช่วยเหลือสังคมเทศบาลตำบลป่าแดง อำเภอชาติตระการ โดยมี คณะผู้บริหารกระทรวง พม. นายพิศิษฐ์ กิจบุญอนันต์ รองผู้ว่าราชการจังหวัดพิษณุโลก ผู้แทนภาคีเครือข่าย และอาสาสมัครพัฒนาสังคมและความมั่นคงของมนุษย์  (อพม.) เข้าร่วมงาน
นายกันตพงศ์ กล่าวว่า กระทรวง พม. ได้ขับเคลื่อนการจัดตั้งศูนย์ช่วยเหลือสังคมตำบลในทุกจังหวัดทั่วประเทศ ด้วยการพัฒนาและยกระดับกลไกการพัฒนาสังคมในระดับพื้นที่ เพื่อให้เป็นศูนย์กลางในการช่วยเหลือและให้บริการด้านสวัสดิการสังคมแบบครบวงจรอย่างเบ็ดเสร็จ ณ จุดเดียว (One Stop Service) สำหรับประชาชนทุกช่วยวัย โดยเฉพาะกลุ่มเปราะบางในพื้นที่ตั้งแต่เด็ก เยาวชน ผู้สูงอายุ คนพิการ และผู้ด้อยโอกาส ที่ประสบปัญหาความเดือดร้อนทางสังคม ด้วยการบูรณาการบริการสวัสดิการสังคมของทุกกรมสังกัดกระทรวง พม. ร่วมกับภาคีเครือข่ายในพื้นที่ เป็นการอำนวยความสะดวกให้ประชาชนได้สามารถเข้าถึงสวัสดิการสังคมอย่างทั่วถึงและเป็นธรรม โดยไม่ทิ้งใครไว้ข้างหลังตามนโยบายของรัฐบาล อีกทั้งมีการใช้สมุดพกครัวเรือนเพื่อลงทะเบียนครัวเรือนกลุ่มเปราะบางสำหรับการแก้ปัญหาความยากจนแบบพุ่งเป้า และการลงทะเบียนเข้าร่วมโครงการลงทะเบียนเพื่อสวัสดิการแห่งรัฐ ปี 2565
นายกันตพงศ์ กล่าวเพิ่มเติมว่า สำหรับจังหวัดพิษณุโลก กระทรวง พม. ได้ขับเคลื่อนการจัดตั้งศูนย์ช่วยเหลือสังคมตำบลอย่างต่อเนื่อง เพื่อให้ความช่วยเหลือประชาชนและกลุ่มเปราะบางอย่างครอบคลุมในทุกพื้นที่ ซึ่งวันนี้ นอกจากมีการเปิดศูนย์ช่วยเหลือสังคมตำบลชาติตระการและเทศบาลตำบลป่าแดงแล้ว ยังได้มอบความช่วยเหลือต่างๆ ตามภารกิจของกระทรวง พม. ได้แก่ มอบประกาศนียบัตรแก่อาสาสมัครพัฒนาสังคมและความมั่นคงของมนุษย์ (อพม.) เข้มแข็ง จำนวน 10 ราย มอบเงินสนับสนุนโครงการบ้านพอเพียง ประจำปี 2565 สำหรับประชาชนผู้มีรายได้น้อย จำนวน 5 หลัง และมอบถุงยังชีพช่วยเหลือครัวเรือนเปราะบาง จำนวน 160 ครัวเรือน

ที่มา : https://www.thaigov.go.th/news/contents/details/60263