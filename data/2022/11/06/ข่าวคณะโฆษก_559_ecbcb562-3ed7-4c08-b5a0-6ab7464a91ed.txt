รัฐบาลไทย-ข่าวทำเนียบรัฐบาล-รองโฆษกรัฐบาลลุยลงพื้นที่ให้กำลังใจนักศึกษาอาชีวะในโครงการ Fix It Center ช่วยเหลือประชาชน ซ่อมแซมของใช้ ประหยัดค่าใช้จ่าย


วันอาทิตย์ที่ 6 พฤศจิกายน 2565
พิมพ์
รองโฆษกรัฐบาลลุยลงพื้นที่ให้กำลังใจนักศึกษาอาชีวะในโครงการ Fix It Center ช่วยเหลือประชาชน ซ่อมแซมของใช้ ประหยัดค่าใช้จ่าย
รองโฆษกรัฐบาลลุยลงพื้นที่ให้กำลังใจนักศึกษาอาชีวะในโครงการ Fix It Center ช่วยเหลือประชาชน ซ่อมแซมของใช้ ประหยัดค่าใช้จ่าย ลั่นรัฐบาล "พล.อ.ประยุทธ์" ดูแลใกล้ชิดลงลึกถึงรายละเอียด แก้ปัญหาปากท้องถึงชุมชน
น.ส.ทิพานัน ศิริชนะ รองโฆษกประจำสำนักนายกรัฐมนตรี เปิดเผยว่า วันนี้ (6 พฤศจิกายน2565)ได้ลงพื้นที่ให้กำลังใจน้องๆนักศึกษาจากวิทยาลัยเทคนิคมีนบุรีและวิทยาลัยสารพัดช่างธนบุรี ที่เข้าร่วมเป็นจิตอาสาในโครงการหลักสูตรเพื่อชุมชน (Fix It Center) ที่มาให้บริการพี่น้องประชาชนในพื้นที่ชุมชนสินทวี เขตจอมทอง กรุงเทพฯ ซึ่งเป็นโครงการดีๆที่รัฐบาลโดยกระทรวงศึกษาธิการ ได้ดำเนินการมาอย่างต่อเนื่องในหลายพื้นที่ทั่วประเทศ เพื่อดูแลพี่น้องประชาชน ในการบรรเทาความเดือดร้อน เพราะผลกระทบค่าครองชีพที่สูงขึ้น จากการฟื้นตัวของเศรษฐกิจในปัจจุบัน ในขณะเดียวกันก็เป็นการส่งเสริมให้นักศึกษาที่เข้ามามีส่วนร่วมจากทั่วประเทศ ได้มีประสบการณ์จากการฝึกปฏิบัติจริง เพิ่มทักษะและความเชี่ยวชาญให้สูงขึ้น สร้างแรงจูงใจในการประกอบอาชีพในอนาคตและหัวใจในการให้บริการประชาชน
น.ส.ทิพานัน กล่าวว่า โครงการดังกล่าวเป็นการนำนโยบายของพล.อ.ประยุทธ์ จันทร์โอชานายกรัฐมนตรี  ไปดำเนินการสานต่อโดย นางสาวตรีนุช เทียนทอง รัฐมนตรีว่าการกระทรวงศึกษาธิการ   ซึ่งได้มีนโยบายช่วยประชาชนถึงในชุมชน ไปตั้งเปิดจุดบริการซ่อมแซมเครื่องใช้ไฟฟ้า  อุปกรณ์เครื่องใช้ต่างๆภายในบ้าน มุ้งลวด  ซ่อมรถจักรยานยนต์ เปลี่ยนถ่ายน้ำมันเครื่อง พร้อมให้บริการตัดผมฟรี  นอกจากนี้ยังมีบริการฝึกอาชีพเพื่อเป็นทางเลือกในการต่อยอดสร้างรายได้เสริม  หรือสามารถเป็นอาชีพหลักให้กับพี่น้องประชาชาชนได้อีกด้วย  โดยงานวันนี้มีผู้สนใจเข้าร่วมโครงการกว่า 120 คน ซึ่งล้วนมีความพอใจและประทับใจต่อการให้บริการในโครงการของรัฐบาล และมีเสียงเรียกร้องให้จัดโครงการต่อไป
“รัฐบาลภายใต้การนำของ พล.อ.ประยุทธ์ จันทร์โอชา ติดตามดูแลพี่น้องประชาชนอย่างใกล้ชิด และลงลึกถึงรายละเอียดเล็กๆน้อยๆ เพื่อให้ความเป็นอยู่ดีขึ้น  ขับเคลื่อนเศรษฐกิจและดูแลสังคมลงลึกในระดับชุมชน เพื่อให้พี่น้องประชาชนสามารถประหยัดค่าใช้จ่ายในการดำเนินชีวิตประจำวันได้  ควบคู่ไปกับภาพใหญ่ในการขับเคลื่อนมาตรการต่างๆเพื่อแก้ไขปัญหาปากท้องให้กับประชาชน เช่น มหกรรมรวมใจแก้หนี้สัญจร ที่กระจายไปทั่วประเทศ เพื่อให้ความช่วยเหลือเรื่องปัญหาหนี้สิน รัฐบาลดูแลประชาชนในทุกมิติ ” น.ส.ทิพานัน กล่าว

ที่มา : https://www.thaigov.go.th/news/contents/details/61311