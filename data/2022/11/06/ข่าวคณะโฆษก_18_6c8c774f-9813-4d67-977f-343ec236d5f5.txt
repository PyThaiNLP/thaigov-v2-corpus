รัฐบาลไทย-ข่าวทำเนียบรัฐบาล-“ทิพานัน” ไล่ไทม์ไลน์ยืนยันชัด ไทยมีบทบาทในเวทีโลก ก้าวสำคัญคือการประชุมเอเปก ชวนทุกฝ่ายร่วมเป็นเจ้าภาพที่ดี สร้างบรรยากาศที่ดีต่อการเจรจา เพื่อการพัฒนาอย่างยั่งยืน 


วันอังคารที่ 30 สิงหาคม 2565
พิมพ์
“ทิพานัน” ไล่ไทม์ไลน์ยืนยันชัด ไทยมีบทบาทในเวทีโลก ก้าวสำคัญคือการประชุมเอเปก ชวนทุกฝ่ายร่วมเป็นเจ้าภาพที่ดี สร้างบรรยากาศที่ดีต่อการเจรจา เพื่อการพัฒนาอย่างยั่งยืน
“ทิพานัน” ไล่ไทม์ไลน์ยืนยันชัด ไทยมีบทบาทในเวทีโลก ก้าวสำคัญคือการประชุมเอเปก ชวนทุกฝ่ายร่วมเป็นเจ้าภาพที่ดี สร้างบรรยากาศที่ดีต่อการเจรจา เพื่อการพัฒนาอย่างยั่งยืน และความเข้มแข็งของทุกภาคส่วนในทุกมิติ
วันที่ 30 สิงหาคม 2565 น.ส.ทิพานัน ศิริชนะ รองโฆษกประจำสำนักนายกรัฐมนตรี กล่าวถึงกรณีที่ นพ.ชลน่าน ศรีแก้ว ส.ส.น่าน หัวหน้าพรรคเพื่อไทย กล่าวในการเสวนาในประเด็น “8 ปีประยุทธ์ พอเถอะครับ ประเทศไทยต้องไปต่อ” โดยตอนหนึ่งวิจารณ์ว่า 8ปีที่ผ่านมา ไทยไม่มีที่ยืนในเวทีโลกว่า ที่ผ่านมาประเทศไทยได้รับเชิญเข้าร่วมการประชุมระหว่างประเทศเกี่ยวกับการส่งเสริมประชาธิปไตย ที่มีความเป็นสากลและเป็นการประชุมที่ได้รับการยอมรับจากประชาคมระหว่างประเทศ อย่างต่อเนื่อง อาทิ  การประชุม Bali Democracy Forum ซึ่งไทยได้เข้าร่วมเป็นประจำทุกปีและได้มีบทบาทที่แข็งขันและสร้างสรรค์มาโดยตลอดเพราะเป็นเวทีสำหรับการส่งเสริมความร่วมมือในภูมิภาคด้านการพัฒนาประชาธิปไตยและการเมือง เน้นการหารือในลักษณะการแลกเปลี่ยนประสบการณ์และเรียนรู้จากกันและกัน โดยเคารพความแตกต่างของพัฒนาการทางประชาธิปไตยที่เป็นเอกลักษณ์เฉพาะของแต่ละประเทศ มีผู้เข้าร่วมระดับผู้นำจาก 37 ประเทศในเอเชีย-แปซิฟิก
น.ส.ทิพานัน กล่าวว่า ประเทศไทยเป็นที่ยอมรับในการเป็นเจ้าภาพจัดการประชุมสุดยอดอาเซียนครั้งที่ 35 เมื่อเดือนพฤศจิกายน 2562 ซึ่งได้รับเสียงชื่นชมจากนานาชาติในการเป็นเจ้าภาพที่ดี และเมื่อเดือนพฤษภาคม 2565 ที่ผ่านมา ประธานาธิบดี โจ ไบเดน ผู้นำสหรัฐอเมริกา ได้เชิญ พล.อ.ประยุทธ์ จันทร์โอชา รัฐมนตรีว่าการกระทรวงกลาโหม เข้าร่วมการประชุมสุดยอดอาเซียน-สหรัฐอเมริกา สมัยพิเศษ (ASEAN-U.S. Special Summit) ครั้งที่ 2 ที่กรุงวอชิงตัน สหรัฐอเมริกา และจากผลของความมุ่งมั่นในการพัฒนาประเทศ เครือข่ายการแก้ไขปัญหาการพัฒนาที่ยั่งยืน (SDSN) จัดอันดับให้ไทยเป็นประเทศพัฒนาที่ยั่งยืนอันดับ 44 จากทั้งหมด 163 ประเทศ ถือเป็นอันดับที่ 1 ของอาเซียนติดต่อกันเป็นปีที่ 5
“ก้าวสำคัญ คือการที่ไทยได้เป็นเจ้าภาพการประชุมกลุ่มความร่วมมือทางเศรษฐกิจในเอเชีย-แปซิฟิก (APEC) ประจำปี 2565 ไปจนถึงเดือนพฤศจิกายน 2565 โดยมีการประชุมตลอดปี ทั้งระดับผู้นำประเทศ รัฐมนตรี เจ้าหน้าที่ และภาคเอกชนจาก 21 เขตเศรษฐกิจ สะท้อนถึงการยอมรับประเทศไทย สะท้อนการยอมรับในบทบาทของประเทศไทยมีบทบาทในเวทีโลกทัดเทียมกับนานาชาติอย่างไร้ข้อกังขา จึงขอเชิญชวนพี่น้องประชาชนร่วมเป็นเจ้าภาพที่ดีในการประชุมเอเปกที่จะมาถึงนี้ และทุกฝ่ายช่วยกันสร้างบรรยากาศที่ดีต่อการเจรจา เพื่อประโยชน์ในความร่วมมือเพื่อการพัฒนาอย่างยั่งยืน และความเข้มแข็งของทุกภาคส่วนในทุกมิติ” น.ส.ทิพานัน กล่าว

ที่มา : https://www.thaigov.go.th/news/contents/details/58633