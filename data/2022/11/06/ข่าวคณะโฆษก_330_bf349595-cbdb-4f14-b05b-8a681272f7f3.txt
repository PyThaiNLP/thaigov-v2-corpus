รัฐบาลไทย-ข่าวทำเนียบรัฐบาล-ครม.ไฟเขียวยกเว้นค่าธรรมเนียมใบอนุญาตใช้เรือสำหรับเรือขับเคลื่อนด้วยพลังงานไฟฟ้าเป็นเวลา 5 ปี จากนั้นลดให้อีก 50% เป็นเวลา 10 ปี


วันพุธที่ 5 ตุลาคม 2565
พิมพ์
ครม.ไฟเขียวยกเว้นค่าธรรมเนียมใบอนุญาตใช้เรือสำหรับเรือขับเคลื่อนด้วยพลังงานไฟฟ้าเป็นเวลา 5 ปี จากนั้นลดให้อีก 50% เป็นเวลา 10 ปี
ครม.ไฟเขียวยกเว้นค่าธรรมเนียมใบอนุญาตใช้เรือสำหรับเรือขับเคลื่อนด้วยพลังงานไฟฟ้าเป็นเวลา 5 ปี จากนั้นลดให้อีก 50% เป็นเวลา 10 ปี
วันที่ 5 ตุลาคม 2565 น.ส.ไตรศุลี  ไตรสรณกุล รองโฆษกประจำสำนักนายกรัฐมนตรีกล่าวว่า คณะรัฐมนตรี(ครม.)อนุมัติหลักการร่างกฎกระทรวงกำหนดค่าธรรมเนียมใบอนุญาตใช้เรือ และยกเว้นค่าธรรมเนียมใบอนุญาตใช้เรือสำหรับเรือขับเคลื่อนด้วยพลังงานไฟฟ้า ทั้งนี้เพื่อสนับสนุนการใช้พลังงานไฟฟ้าในระบบการขนส่งทางเรือ ซึ่งจะนำไปสู่ระบบคมนาคมที่ยั่งยืนและสอดคล้องกับพัฒนาการเทคโนโลยีในปัจจุบัน ลดปัญหามลพิษทางอากาศ และป้องกันรักษาสิ่งแวดล้อมทางน้ำเพื่อสุขภาพที่ดีของประชาชน
สำหรับร่างกฎกระทรวงดังกล่าวมีสาระสำคัญคือ การกำหนดยกเว้นค่าธรรมเนียมใบอนุญาตใช้เรือ สำหรับขับเคลื่อนด้วยพลังงานไฟฟ้าเป็นเวลา 5 ปี นับแต่วันที่เจ้าของเรือแจ้งเปลี่ยนแปลงชนิดของเครื่องยนต์เรือหรือปรับปรุงเครื่องยนต์เรือ ซึ่งเมื่อครบ 5 ปีแล้ว ให้เรียกเก็บค่าธรรมเนียมใบอนุญาตใช้เรือในอัตราครึ่งหนึ่งตามที่กำหนดไว้ เป็นเวลา 10 ปี โดยกำหนดอัตราค่าธรรมเนียมสำหรับใบอนุญาตใช้เรือพลังงานไฟฟ้าไว้ เช่น ขนาดไม่เกิน 10 ตันกรอส ให้คิดปีละ 100 บาท เกิน 10ตันกรอสแต่ไม่เกิน 20 ตันกรอส คิดปีละ 150 บาท เกิน 5,000 ตันกรอสขึ้นไป คิดปีละ 1,600 บาท
ทั้งนี้กระทรวงคมนาคมได้ประมาณการสูญเสียรายได้จากเรือขับเคลื่อนด้วยพลังงานไฟฟ้าที่มีใบอนุญาตใช้เรือในปัจจุบันจำนวน 51 ลำ และเรือขับเคลื่อนด้วยพลังงานไฟฟ้าที่คาดการณ์ว่าจะมาขอใบอนุญาตใช้เรือเพิ่มเติมในภายหลังออกกฎกระทรวงโดยเฉลี่ยขนาดไม่เกิน 80 ตันกรอส จำนวน 1,800 ลำ รวมจำนวน 1,851 ลำ ประมาณการสูญเสียรายได้ต่อปีอยู่ที่ 614,740 บาท และประมาณการสูญเสียรายได้ 15 ปีอยู่ที่ 9,221,100 บาท สำหรับเรือที่ขับเคลื่อนด้วยพลังงานไฟฟ้าจะหมายถึง เรือที่ขับเคลื่อนตัวเรือให้เคลื่อนที่โดยใช้พลังงานจากแบตเตอรี่(Battery Electric Vessel)เท่านั้น

ที่มา : https://www.thaigov.go.th/news/contents/details/60082