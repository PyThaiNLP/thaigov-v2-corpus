รัฐบาลไทย-ข่าวทำเนียบรัฐบาล-ปลัด สธ. ติดตามการพัฒนาบริการ รพ.บุรีรัมย์ เพิ่มความสะดวก ลดความแออัด


วันจันทร์ที่ 5 กันยายน 2565
ปลัด สธ. ติดตามการพัฒนาบริการ รพ.บุรีรัมย์ เพิ่มความสะดวก ลดความแออัด
ปลัดกระทรวงสาธารณสุข ติดตามความก้าวหน้าการพัฒนาบริการของโรงพยาบาลบุรีรัมย์ เปิดคลินิกเวชศาสตร์การกีฬา เตรียมพร้อมสู่การเป็นเมืองกีฬา และใช้เทคโนโลยีเพิ่มประสิทธิภาพการบริการแบบครบวงจร
ปลัดกระทรวงสาธารณสุข ติดตามความก้าวหน้าการพัฒนาบริการของโรงพยาบาลบุรีรัมย์ เปิดคลินิกเวชศาสตร์การกีฬา เตรียมพร้อมสู่การเป็นเมืองกีฬา และใช้เทคโนโลยีเพิ่มประสิทธิภาพการบริการแบบครบวงจร เชื่อมข้อมูลคลินิกหมอครอบครัว ศูนย์แพทย์ชุมชน สาขา 1 (ริมละลม) กับรพ.บุรีรัมย์ ช่วยลดขั้นตอนการทำงาน ลดความแออัด และลดค่าใช้จ่ายเดินทาง
วันนี้ (5 กันยายน 2565) ที่โรงพยาบาลบุรีรัมย์ อำเภอเมือง จังหวัดบุรีรัมย์ นายแพทย์เกียรติภูมิ วงศ์รจิต ปลัดกระทรวงสาธารณสุข พร้อมด้วย นายแพทย์ธงชัย กีรติหัตถยากร รองปลัดกระทรวงสาธารณสุข และคณะ ตรวจเยี่ยมคลินิกเวชศาสตร์การกีฬา (Sports Medicine Clinic) และคลินิกหมอครอบครัว ศูนย์แพทย์ชุมชนโรงพยาบาลบุรีรัมย์สาขา 1 (ริมละลม) บุรีรัมย์ และกล่าวว่า โรงพยาบาลบุรีรัมย์ตั้งเป้าเป็นโรงพยาบาลศูนย์ชั้นเลิศด้านบริการทางการแพทย์และเวชศาสตร์การกีฬาในระดับประเทศ เพื่อเตรียมความพร้อมสู่การเป็นเมืองกีฬา (Sport City) โดยจัดตั้งคลินิกเวชศาสตร์การกีฬา (Sports Medicine Clinic) ให้บริการดูแล รักษา ฟื้นฟู ผู้บาดเจ็บจากการเล่นกีฬา โดยแพทย์และเจ้าหน้าที่เฉพาะทาง เช่น นักกายภาพบำบัด โภชนากร เป็นต้น และมีอุปกรณ์เทคโนโลยีที่ทันสมัย อาทิ ห้องเอกซเรย์ ห้องตรวจความหนาแน่นมวลกระดูก ห้องห้องทดสอบสมรรถภาพทางกาย/ห้องหัตถการ ให้บริการตั้งแต่ปี 2559 จนถึงปัจจุบัน มีผู้เข้ารับบริการเฉลี่ย 70-100 คนต่อวัน นอกจากนี้ ยังเปิดเป็นศูนย์สุขภาพดีวัยทำงาน (Wellness center) ดูแลสุขภาพคนทำงานควบคู่กันอีกด้วย
สำหรับคลินิกหมอครอบครัว ศูนย์แพทย์ชุมชน สาขา 1 (ริมละลม) โรงพยาบาลบุรีรัมย์ ได้นำระบบเทคโนโลยีมาช่วยในการให้บริการผู้ป่วยนอกแบบครบวงจร ตั้งแต่ การลงทะเบียน ตรวจคัดกรอง พบแพทย์ เอกซเรย์ ตรวจเลือด จ่ายยา และชำระค่าบริการ พร้อมห้องอุบัติเหตุฉุกเฉิน คลินิกกายภาพบำบัด และคลินิกทันตกรรม เป็นต้น ให้การดูแลรักษาโดยแพทย์เวชศาสตร์ครอบครัว มีการเชื่อมระบบฐานข้อมูลทุกจุดบริการ และเชื่อมข้อมูลกับโรงพยาบาลบุรีรัมย์ ช่วยอำนวยความสะดวกผู้รับบริการ ลดขั้นตอนภาระงาน ลดความแออัดในการเข้าไปใช้บริการในโรงพยาบาลใหญ่ และลดค่าใช้จ่ายในการเดินทาง
*********************************5 กันยายน 2565

ที่มา : https://www.thaigov.go.th/news/contents/details/58853