รัฐบาลไทย-ข่าวทำเนียบรัฐบาล-รัฐบาล อำนวยความสะดวกประชาชนเดินทางช่วงวันหยุดยาว 22-24 ต.ค. แนะใช้ความระมัดระวังเป็นพิเศษ 


วันเสาร์ที่ 22 ตุลาคม 2565
พิมพ์
รัฐบาล อำนวยความสะดวกประชาชนเดินทางช่วงวันหยุดยาว 22-24 ต.ค. แนะใช้ความระมัดระวังเป็นพิเศษ
รัฐบาล อำนวยความสะดวกประชาชนเดินทางช่วงวันหยุดยาว 22-24 ต.ค. แนะใช้ความระมัดระวังเป็นพิเศษ ในพื้นที่ฝนตก น้ำท่วม
วันที่ 22 ต.ค. 65 น.ส.ไตรศุลี ไตรสรณกุล รองโฆษกประจำสำนักนายกรัฐมนตรี กล่าวว่า ระหว่างวันที่ 22-24 ต.ค. 65 เป็นวันหยุดยาว ซึ่งคาดว่าจะมีประชาชนที่เดินทางกลับภูมิลำเนา หรือการเดินทางท่องเที่ยวจำนวนมาก โดยขอผู้เดินทางสัญจรให้ใช้ความระมัดระวังเป็นพิเศษ เนื่องด้วยระยะนี้กรมอุตุนิยมวิทยา ยังแจ้งหลายพื้นที่ยังคงมีฝนตกและลมแรง ยังคงประสบกับอุทกภัย น้ำท่วมขังในเส้นทางการจราจร ส่วนบางพื้นที่ของภาคเหนือและอีสานเริ่มมีหมอกซึ่งอาจเป็นปัญหาและอุปสรรคในการเดินทาง ขอให้ประชาชนได้เตรียมตัวศึกษาข้อมูลก่อนการเดินทาง เพื่อความปลอดภัยในการสัญจร
ทั้งนี้ รัฐบาลโดยกระทรวงคมนาคม ได้ระดมเจ้าหน้าที่ ตลอดจนอาสาสมัคร เพื่ออำนวยความสะดวกด้านการจราจรให้กับประชาชน โดยกรมขนส่งทางบก ได้จัดหารถโดยสารประจำทางและรถโดยสารไม่ประจำทางให้เพียงพอต่อความต้องการ นอกจากนี้ยังได้สำรวจสภาพการใช้งานของทางหลวง โดยติดตั้งป้ายเตือน อุปกรณ์ความปลอดภัย และอุปกรณ์นำทางในบริเวณสายทางที่ถูกน้ำท่วม และวางกระสอบทรายเป็นแนวกั้นน้ำบริเวณสายทางที่ได้รับผลกระทบ พร้อมเฝ้าระวังสถานการณ์จนกว่าจะคลี่คลาย เพื่อให้เกิดความปลอดภัยแก่ประชาชนในเส้นทางที่ได้รับผลกระทบ พร้อมกันนี้ ยังจัดเจ้าหน้าที่ติดตามสถานการณ์ เพื่อเข้าช่วยเหลือและอำนวยความสะดวกด้านการเดินทางให้แก่ประชาชนอย่างทันท่วงที
“คาดว่าช่วงวันหยุดสุดสัปดาห์นี้ จะมีประชาชนเดินทางเดินทางกลับภูมิลำเนา หรือเดินทางท่องเที่ยวจำนวนมาก เพื่อความปลอดภัย ขอให้ประชาชนเดินทางด้วยความระมัดระวัง โดยเฉพาะการเดินทางในช่วงสภาพอากาศไม่เอื้ออำนวย ทัศนีภาพในการมองอาจลดลง และอาจก่อให้เกิดถนนลื่น ขอให้ปฏิบัติตามป้ายเตือน และคำแนะนำของเจ้าหน้าที่อย่างเคร่งครัด เดินทางด้วยความไม่ประมาท ปฏิบัติตามกฎการจราจร เพื่อความปลอดภัยของตนเองและเพื่อนร่วมทาง”น.ส.ไตรศุลี กล่าว

ที่มา : https://www.thaigov.go.th/news/contents/details/60742