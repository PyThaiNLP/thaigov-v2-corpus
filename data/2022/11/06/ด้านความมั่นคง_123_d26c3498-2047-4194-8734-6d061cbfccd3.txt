รัฐบาลไทย-ข่าวทำเนียบรัฐบาล-เครือข่าย โคก หนอง นา จังหวัดพิจิตร เปิด 


วันศุกร์ที่ 23 กันยายน 2565
พิมพ์
เครือข่าย โคก หนอง นา จังหวัดพิจิตร เปิด
เครือข่าย โคก หนอง นา จังหวัดพิจิตร เปิด "ศูนย์เรียนรู้ โคก หนอง นา พ่อบุญมี แม่อุบล โดยพระครูต้น วัดระฆัง" ร่วมจัดกิจกรรมเอามื้อสามัคคี มุ่งสู่ความยั่งยืน
วันนี้ (23 กันยายน 2565) เวลา 09.00 น. นายสุทธิพงษ์ จุลเจริญ ปลัดกระทรวงมหาดไทย เปิดเผยว่า พระครูสมุห์วัชระ ภทฺทธมฺโม (พระครูต้น) ผู้ช่วยเจ้าอาวาสวัดระฆังโฆสิตาราม วรมหาวิหาร ในฐานะที่ปรึกษาปลัดกระทรวงมหาดไทย ภาคีเครือข่ายภาคศาสนา ได้ทำพิธีเจิมป้ายและเปิด "ศูนย์เรียนรู้ โคก หนอง นา พ่อบุญมี แม่อุบล โดยพระครูต้น วัดระฆัง" โดยมี นายศุภชัย สุพรรณทอง พัฒนาการจังหวัดพิจิตร นายสิทธิพันธ์ บุญมี นายอำเภอดงเจริญ นายสมชาย ศรีนวน นายกองค์การบริหารส่วนตำบลวังงิ้วใต้ นางสาวกาญจนา แก้วเกษ ผู้อำนวยการกลุ่มงานส่งเสริมการพัฒนาชุมชน พัฒนาการอำเภอ กำนัน ผู้ใหญ่บ้าน และผู้บริหารองค์กรปกครองส่วนท้องถิ่น และเครือข่ายโคก หนอง นา พัฒนาชุมชนพิจิตร ร่วมกิจกรรมฯ ณ หมู่ที่ 8 ตำบลวังงิ้วใต้ อำเภอดงเจริญ จังหวัดพิจิตร
นายสุทธิพงษ์ จุลเจริญ ปลัดกระทรวงมหาดไทย กล่าวว่า พระครูสมุห์วัชระ ภทฺทธมฺโม (พระครูต้น) ได้มีความตั้งใจที่จะพัฒนาพื้นที่ "ศูนย์เรียนรู้ โคก หนอง นา พ่อบุญมี แม่อุบล โดยพระครูต้น วัดระฆัง" แห่งนี้ ให้เกิดความยั่งยืน ซึ่งได้จัดทำป้ายองค์ความรู้ จุดเรียนรู้ต่าง ๆ เพื่ออบรมถ่ายทอดองค์ความรู้เกี่ยวกับศาสตร์พระราชา รวมถึงการพัฒนาพื้นที่ต้นแบบการพัฒนาคุณภาพชีวิตตามหลักทฤษฎีใหม่ ประยุกต์สู่ “โคก หนอง นา” เพื่อให้เกิดการพัฒนาคนด้วยกระบวนการเรียนรู้ การมีส่วนร่วม ทำให้คนสามารถพึ่งพาตนเองเพื่อไปพัฒนาพื้นที่ สร้างงาน สร้างอาชีพ สร้างรายได้ สร้างความสุขในพื้นที่ นำไปสู่การสร้างรากฐานที่เข้มแข็งของชุมชนได้อย่างยั่งยืน
นายสุทธิพงษ์ จุลเจริญ ปลัดกระทรวงมหาดไทย กล่าวเพิ่มเติมว่า การดำเนินการในครั้งนี้เป็นการน้อมนำแนวพระราชดำริของพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร เรื่องหลักการ บ ว ร “บ้าน วัด ราชการ” เพื่อเสริมสร้างความมั่นคงในระดับชุมชนหมู่บ้าน นอกจากนี้ ยังมีกิจกรรมเอามื้อสามัคคีซึ่งประกอบด้วยกิจกรรมต่าง ๆ อาทิ 1) การปลูกไม้ คือ ต้นพยุง โดยพระครูสมุห์วัชระ ภทฺทธมฺโม (พระครูต้น) นายอำเภอดงเจริญ พัฒนาการจังหวัดพิจิตร และนายกองค์การบริหารส่วนตำบลวังงิ้วใต้ 2) กิจกรรมปลูกป่า ต้นสัก พยุง และมะค่าโมง 3) กิจกรรมปลูกตะไคร้ บริเวณรอบหนองน้ำ 4) กิจกรรมห่มดินตามหลักกสิกรรมธรรมชาติ 5) กิจกรรมการทำแซนวิชปลา และ 6) กิจกรรมหิ้วปิ่นโต ห่อข้าวมารับประทานอาหารกลางวันร่วมกัน
ด้าน พระครูสมุห์วัชระ ภทฺทธมฺโม (พระครูต้น) เปิดเผยว่า ในระยะยาวได้วางแผนที่จะดำเนินการก่อสร้างบ้านให้แก่ผู้ยากไร้ เพื่อให้ครัวเรือนยากจนได้มีที่อยู่อาศัย การอบรมให้ความรู้ พัฒนาทักษะครัวเรือนยากจน ให้สามารถพัฒนาเป็นปราชญ์เพื่อถ่ายทอดองค์ความรู้ให้แก่ประชาชนทั่วไปได้

ที่มา : https://www.thaigov.go.th/news/contents/details/59618