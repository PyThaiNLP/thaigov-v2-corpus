รัฐบาลไทย-ข่าวทำเนียบรัฐบาล-รมว.กห.ปิดหลักสูตร วปอ. ฝากร่วมแก้ปัญหาความเหลื่อมล้ำ ย้ำร่วมมือ


วันศุกร์ที่ 9 กันยายน 2565
พิมพ์
รมว.กห.ปิดหลักสูตร วปอ. ฝากร่วมแก้ปัญหาความเหลื่อมล้ำ ย้ำร่วมมือ
เป็นหนึ่งเดียวกันสร้างเสถียรภาพและความมั่นคงของประเทศ
วันนี้ (9 กันยายน 2565) เวลา 14.00 น. โฆษก กห. เปิดเผยว่า พล.อ.ประยุทธ์ จันทร์โอชา รมว.กห. ได้เดินทางไปเป็นประธานพิธีปิดการศึกษา หลักสูตร วปอ.รุ่นที่ 64 ณ สถาบันวิชาการป้องกันประเทศ กรุงเทพมหานคร โดยกล่าวขอบคุณ ผู้บรรยายที่สละเวลา ร่วมถ่ายทอดให้ความรู้และประสบการณ์กับนักศึกษา และชื่มชมนักศึกษา ที่จัดทำเอกสารวิจัยได้รับรางวัลชมเชย พร้อมทั้งขอบคุณนักศึกษา ที่ร่วมกันจัดทำและให้ข้อเสนอมุมมองและแนวทางขับเคลื่อนประเทศไปข้างหน้าตามยุทธศาสตร์ชาติที่มีร่วมกัน
พล.อ.ประยุทธ์ ฯ ได้ย้ำว่า ความมั่นคงของประเทศปัจจุบัน มีความซับซ้อนและครอบคลุมในหลายมิติ มิใช่เฉพาะทางทหาร โดยถือเป็นหน้าที่ของทุกคน ทุกฝ่าย ที่ต้องร่วมมือและสามัคคีเป็นหนึ่งเดียวกันด้วยความเข้าใจกัน เพื่อรักษาเสถียรภาพและประโยชน์ร่วมกันในทุกมิติ ให้พร้อมแข่งขันและประสานประโยชน์ร่วมกันในเวทีโลก ทั้งนี้ ทุกประเทศอาเซียนต่างมีจุดแข็ง หากประสานประโยชน์จากจุดแข็งที่มีร่วมกันจะเป็นประโยชน์ร่วมกันในภูมิภาค  พร้อมกล่าวฝากถึง ความร่วมมือกันแก้ปัญหาความเหลื่อมล้ำทางสังคม ที่รัฐบาลให้ความสำคัญและไม่สามารถดำเนินการได้ลำพัง จำเป็นต้องได้รับความร่วมมือจากทุกภาคส่วน ทั้งภาครัฐ ภาคเอกชนและภาคประชาสังคม เพื่อเดินหน้าอนาคตของลูกหลานไปด้วยกัน
ในตอนท้าย รมว.กห.ได้แสดงความยินดีกับผู้จบการศึกษาทุกคน และขอให้นำความรู้และประสบการณ์ที่ได้รับ ช่วยกันดูแลปกป้องพิทักษ์ประเทศชาติและสถาบันกษัตริย์ โดยร่วมขับเคลื่อนพัฒนาประเทศไปข้างหน้าในทิศทางที่ยึดเอาประโยชน์สูงสุดของประเทศชาติเป็นเป้าหมายร่วมกัน ตามหน้าที่และความรับผิดชอบของแต่ละคน
………

ที่มา : https://www.thaigov.go.th/news/contents/details/59070