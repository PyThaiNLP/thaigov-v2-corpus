รัฐบาลไทย-ข่าวทำเนียบรัฐบาล-“เฉลิมชัย” เตรียมพบหารือรัฐมนตรีเกษตรฯ.ซาอุดีอาระเบียพรุ่งนี้ มุ่งขยายความร่วมมือด้านการเกษตรทุกมิติ


วันพฤหัสบดีที่ 29 กันยายน 2565
“เฉลิมชัย” เตรียมพบหารือรัฐมนตรีเกษตรฯ.ซาอุดีอาระเบียพรุ่งนี้ มุ่งขยายความร่วมมือด้านการเกษตรทุกมิติ
“เฉลิมชัย” เตรียมพบหารือรัฐมนตรีเกษตรฯ.ซาอุดีอาระเบียพรุ่งนี้ มุ่งขยายความร่วมมือด้านการเกษตรทุกมิติ
รายงานข่าวจากกระทรวงเกษตรและสหกรณ์ เปิดเผยวันนี้ถึงการเตรียมความพร้อมในการให้การต้อนรับ นายอับดุลเราะห์มาน บิน อับดุลมุห์สิน อัลฟัฎลี รัฐมนตรีว่าการกระทรวงสิ่งแวดล้อม น้ำ และการเกษตร แห่งราชอาณาจักรซาอุดีอาระเบีย และคณะ ในโอกาสเดินทางเยือนประเทศไทยอย่างเป็นทางการในฐานะแขกของกระทรวงเกษตรและสหกรณ์ ระหว่างวันที่ 29 กันยายน - 2 ตุลาคม นี้ ว่า ดร.เฉลิมชัย ศรีอ่อน รัฐมนตรีว่าการกระทรวงเกษตรและสหกรณ์ ได้สั่งการให้ทุกหน่วยงานที่เกี่ยวข้องเตรียมความพร้อมที่จะให้การต้อนรับรัฐมนตรีว่าการกระทรวงสิ่งแวดล้อม น้ำ และการเกษตรแห่งราชอาณาจักรซาอุดีอาระเบีย และคณะ อย่างเต็มที่ ซึ่งการเดินทางเยือนประเทศไทยในครั้งนี้ ถือเป็นการเดินทางอย่างเป็นทางการครั้งแรกของคณะซาอุดีอาระเบีย เป็นผลมาจากการเดินทางเยือนซาอุดิอาระเบียของกระทรวงเกษตรและสหกรณ์โดย  ดร.เฉลิมชัย ศรีอ่อน รัฐมนตรีว่าการกระทรวงเกษตรและสหกรณ์ ได้มอบหมายให้นายอลงกรณ์ พลบุตร ที่ปรึกษารัฐมนตรีว่าการกระทรวงเกษตรและสหกรณ์ เป็นหัวหน้าคณะผู้แทนของกระทรวงเกษตรและสหกรณ์เดินทางเยือนซาอุดีอาระเบียระหว่างวันที่ 15-19 พฤษภาคมร่วมกับคณะของรัฐบาลและภาคเอกชนโดยการนำของนายดอน ปรมัติถ์วินัย รองนายกรัฐมนตรีและรัฐมนตรีว่าการกระทรวงการต่างประเทศ
ทั้งนี้ ดร.เฉลิมชัย ศรีอ่อน รัฐมนตรีว่าการกระทรวงเกษตรและสหกรณ์จะมีการหารือกับนายอับดุลเราะห์มาน บิน อับดุลมุห์สิน อัลฟัฎลี รัฐมนตรีว่าการกระทรวงสิ่งแวดล้อม น้ำ และการเกษตร แห่งราชอาณาจักรซาอุดีอาระเบีย ในวันที่30กันยายนที่กระทรวงเกษตรฯ.เพื่อขยายความร่วมมือด้านการเกษตรระหว่าง2ประเทศรวมทั้งประเด็นสำคัญอื่นๆอาทิ การส่งออกสินค้าปศุสัตว์ การส่งออกสินค้าประมง และความร่วมมือระหว่างภาคเอกชน เป็นต้น ยังมีการนำคณพซาอุดิอาระเบียเดินทางศึกษาดูงาน ณ โรงงานแปรรูปอาหารที่ได้รับมาตรฐานฮาลาล เพื่อเป็นการสร้างความเชื่อมั่นในศักยภาพด้านการผลิต และคุณภาพอาหารฮาลาลของไทย.

ที่มา : https://www.thaigov.go.th/news/contents/details/59827