รัฐบาลไทย-ข่าวทำเนียบรัฐบาล-พระเทพสิทธิวิมล ชื่นชม “หลวงพ่ออิฎฐ์” เหมาะสมกับตำแหน่งเจ้าคณะอำเภอ ในขณะที่ปลัดมหาดไทย ยกย่องว่าเป็น “พระนักสังคมสงเคราะห์”


วันพุธที่ 21 กันยายน 2565
พิมพ์
พระเทพสิทธิวิมล ชื่นชม “หลวงพ่ออิฎฐ์” เหมาะสมกับตำแหน่งเจ้าคณะอำเภอ ในขณะที่ปลัดมหาดไทย ยกย่องว่าเป็น “พระนักสังคมสงเคราะห์”
พระเทพสิทธิวิมล ชื่นชม “หลวงพ่ออิฎฐ์” เหมาะสมกับตำแหน่งเจ้าคณะอำเภอ ในขณะที่ปลัดมหาดไทย ยกย่องว่าเป็น “พระนักสังคมสงเคราะห์”
วันที่ 21 ก.ย. 65 เวลา 13.30 น. ณ วัดจุฬามณี ตำบลบางช้าง อำเภออัมพวา จังหวัดสมุทรสงคราม นายสุทธิพงษ์ จุลเจริญ ปลัดกระทรวงมหาดไทย พร้อมด้วย นายขจร ศรีชวโนทัย ผู้ว่าราชการจังหวัดสมุทรสงคราม และผู้บริหารระดับสูง จังหวัดสมุทรสงคราม เดินทางไปร่วมพิธีรับคำสั่งแต่งตั้ง “พระครูโสภิตวิริยาภรณ์” หรือ “หลวงพ่ออิฎฐ์” ดำรงตำแหน่ง “เจ้าคณะอำเภออัมพวา” โดยมีพระเทพสิทธิวิมล เจ้าคณะภาค 15 เจ้าอาวาสวัดคลองวาฬพระอารามหลวง จังหวัดประจวบคีรีขันธ์ เป็นประธานฝ่ายสงฆ์ในการมอบคำสั่งแต่งตั้งเจ้าคณะอำเภอ
พระเทพสิทธิวิมล เจ้าคณะภาค 15 กล่าวตอนหนึ่งว่า พระครูโสภิตวิริยาภรณ์ เหมาะสมกับตำแหน่ง เจ้าคณะอำเภอ เป็นอย่างมาก เพราะท่านช่วยเหลือคณะสงฆ์ และประชาชนมาอย่างต่อเนื่อง แม้งานของเจ้าคณะภาคปัจจุบันหลายครั้งก็ได้พระครูโสภิตวิริยาภรณ์เป็นกำลังหลักในการช่วยเหลือหาสิ่งของ และปัจจัยในการช่วยเหลือประชาชน ตำแหน่ง เจ้าคณะอำเภอ เป็นตำแหน่งที่สำคัญของคณะสงฆ์ เจ้าคณะภาคต้องเสนอให้เจ้าคณะหนใหญ่ ณ ที่นี้ คือ สมเด็จพระมหารัชมงคลมุนี เห็นชอบก่อน แล้วเจ้าคณะภาคจึงจะแต่งตั้งได้ ซึ่งในการปกครองคณะสงฆ์เจ้าคณะหนกลางเน้นอยู่เสมอว่า ให้คณะสงฆ์มีความสามัคคี และมีความปรองดองต่อกัน บทบาทเหล่านี้เจ้าคณะอำเภอในฐานะเจ้าคณะปกครองในพื้นที่ พร้อมกันนี้ต้องหมั่นใส่ใจและทำให้เกิดความสามัคคีปรองดองขึ้น ภายในเขตปกครองของตนเอง
“พระครูโสภิตวิริยาภรณ์ เป็นผู้มีบารมี อาตมาเป็นเจ้าคณะอำเภอ เจ้าคณะจังหวัด และเจ้าคณะภาค ไม่เคยมี ปลัดกระทรวง มาอ่านตราตั้งให้แบบนี้ วันนี้ ท่านสุทธิพงษ์ จุลเจริญ ปลัดกระทรวงมหาดไทย ซึ่งมีความใกล้ชิดและสนิทสนมกับพระครูโสภิตวิริยาภรณ์ ถือว่าเป็นศิษย์เอก เป็นคนของวัด มาอ่านตราตั้งให้จึงบอกว่า มีบารมี มีบุญ เพราะการที่ท่านพระครูช่วยเหลือคณะสงฆ์ ช่วยเหลือชาวบ้านและภาครัฐมามาก จึงเป็นที่รู้จักของคนทั่วไป ตำแหน่ง เจ้าคณะอำเภออัมพวา จึงเหมาะสมกับพระครูโสภิตวิริยาภรณ์เป็นอย่างยิ่งแล้ว..”
ในขณะที่นายสุทธ์พงษ์ จุลเจริญ กล่าวว่า ท่านพระครูโสภิตวิริยาภรณ์ หรือชาวบ้านทั่วไปเรียกว่า หลวงพ่ออิฎฐ์ ท่านเป็น พระนักสังคมสงเคราะห์ นอกจากช่วยเหลือกิจการงานของคณะสงฆ์แล้ว ตอนนี้ ระดับจังหวัดท่านได้เมตตาให้ความร่วมมือในการช่วยเหลือคนยากจนที่ขาดที่พึ่ง “ซึ่งตรงนี้สอดคล้องกับนโยบายของกระทรวงมหาดไทยในการที่ช่วยเหลือคนยากจนที่พึ่งตนเองไม่ได้ ทั้งการสร้างบ้าน ช่วยเหลือ ผู้ป่วยติดเตียง หรือ แม้กระทั่งผู้ต้องการความช่วยเหลืออื่น ๆ ด้วย ท่านพระครูโสภิตวิริยาภรณ์ จึงแบบอย่างที่ดีของพระสงฆ์ในการเป็นที่พึ่งของชาวบ้าน..”
ต่อจากนั้น นายสุทธิพงษ์ จุลเจริญ ปลัดกระทรวงมหาดไทย อ่านตราตั้งฐานานุกรมของพระครูโสภิตวิริยาภรณ์ จำนวน 4 รูป โดยมีพระครูโสภิตวิริยาภรณ์เป็นผู้มอบตราตั้ง เป็นอันเสร็จพิธี

ที่มา : https://www.thaigov.go.th/news/contents/details/59526