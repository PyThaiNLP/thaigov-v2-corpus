รัฐบาลไทย-ข่าวทำเนียบรัฐบาล-กำลังทหาร ลงพื้นที่สนับสนุนช่วยป้องกันและแก้ปัญหาน้ำท่วมฉับพลัน จากฝนตกหนักถล่ม กทม.และปริมณฑล


วันพุธที่ 7 กันยายน 2565
กำลังทหาร ลงพื้นที่สนับสนุนช่วยป้องกันและแก้ปัญหาน้ำท่วมฉับพลัน จากฝนตกหนักถล่ม กทม.และปริมณฑล
โฆษก กห. เปิดเผยว่า จากสถานกาณ์ฝนตกหนัก กระหน่ำกรุงเทพมหานครและปริมณฑล เมื่อคืน 6 ก.ย.65 ที่ผ่านมา กห. โดยหน่วยทหารทุกเหล่าทัพ ที่มีที่ตั้งใน กรุงเทพมหานครและปริมณฑล ได้กระจายกำลัง เครื่องมือช่างและเครื่องสูบน้ำ
ตามสั่งการ พล.อ.ประยุทธ์ จันทร์โอชา รมว.กห. สนับสนุนทำงานร่วมกับเจ้าหน้าที่หน่วยงานต่างๆ และจิตอาสา เข้าเร่งเปิดทางน้ำและระบายน้ำออกจากพื้นที่น้ำท่วมขังในชุมชนและเส้นทางต่างๆ ที่เป็นปัญหาการจราจร รวมทั้งจัดยานพาหนะช่วยอำนวยความสะดวกการเดินทาง และจัดชุดช่างเข้าช่วยเหลือรถยนต์ที่เครื่องยนต์ดับตามเส้นทางต่างๆที่น้ำท่วมขัง เพื่อบรรเทาความเดือดร้อนการสัญจรของประชาชนที่ผ่านมา
ทั้งนี้ กำลังทหาร จิตอาสาและเครื่องมือช่างของหน่วยทหาร ยังคงกระจายกำลังกัน สนับสนุนมาตรการป้องกันน้ำท่วมของ กทม.และ จว.ปริมณฑล ต่อเนื่องมา โดยจัดทำคันกั้นน้ำ และเข้าช่วยเก็บสิ่งปฏิกูลและวัชพืชตามคู คลองและลำรางสาธารณะในพื้นที่ต่างๆ เร่งเปิดทางน้ำและระบายน้ำในพื้นที่น้ำท่วมขังออกสู่ลำน้ำสายหลัก เพื่อป้องกัน แก้ปัญหาน้ำท่วมและบรรเทาความเดือดร้อนของประชาชนที่กำลังเกิดขึ้น

ที่มา : https://www.thaigov.go.th/news/contents/details/58931