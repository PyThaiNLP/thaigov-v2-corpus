รัฐบาลไทย-ข่าวทำเนียบรัฐบาล-กรมทางหลวงชนบท เชิญชวนประชาชนร่วมสืบสานประเพณีลอยกระทง พร้อมชมทัศนียภาพไฟประดับสะพานข้ามแม่น้ำเจ้าพระยา 13 แห่ง


วันพฤหัสบดีที่ 3 พฤศจิกายน 2565
กรมทางหลวงชนบท เชิญชวนประชาชนร่วมสืบสานประเพณีลอยกระทง พร้อมชมทัศนียภาพไฟประดับสะพานข้ามแม่น้ำเจ้าพระยา 13 แห่ง
ส่งเสริมเศรษฐกิจการท่องเที่ยว สอดรับกับโครงการ “คมนาคมสีสัน สร้างสรรค์ประเทศไทย” ตามนโยบายของรัฐมนตรีว่าการกระทรวงคมนาคม
กรมทางหลวงชนบท (ทช.) กระทรวงคมนาคม เชิญชวนประชาชนร่วมสืบสานประเพณีลอยกระทง พร้อมชมทัศนียภาพไฟประดับสะพานข้ามแม่น้ำเจ้าพระยาในวันลอยกระทง วันที่ 8 พฤศจิกายน 2565 สอดรับกับโครงการ “คมนาคมสีสัน สร้างสรรค์ประเทศไทย” ตามนโยบายของนายศักดิ์สยาม ชิดชอบ รัฐมนตรีว่าการกระทรวงคมนาคม ในการพัฒนาพื้นที่โดยรอบให้มีทัศนียภาพที่ร่มรื่นและสวยงาม เพื่อส่งเสริมเศรษฐกิจการท่องเที่ยวภายในประเทศ
สำหรับในส่วนของ ทช. ได้ร่วมสืบสานประเพณีอันดีงามของไทยในทุก ๆ ปี โดยจัดให้มีการเปิดไฟประดับสะพานข้ามแม่น้ำเจ้าพระยาในพื้นที่กรุงเทพฯ และปริมณฑลที่อยู่ในความดูแลของ ทช. จำนวน 13 แห่ง ได้แก่ สะพานพระราม 3 สะพานพระราม 4 สะพานพระราม 5 สะพานพระราม 7 สะพานมหาเจษฎาบดินทรานุสรณ์ สะพานสมเด็จพระปิ่นเกล้า สะพานพระพุทธยอดฟ้า สะพานพระปกเกล้า สะพานสมเด็จพระเจ้าตากสินมหาราช สะพานกรุงธน สะพานกรุงเทพ สะพานภูมิพล 1 และสะพานภูมิพล 2 เพื่อร่วมเป็นส่วนหนึ่งในการส่งเสริมเศรษฐกิจ การท่องเที่ยวภายในประเทศ สอดรับกับโครงการ “คมนาคมสีสัน สร้างสรรค์ประเทศไทย” และเพื่อแสดงให้เห็นความงดงามของบรรยากาศบริเวณแม่น้ำเจ้าพระยา เป็นการส่งเสริมการท่องเที่ยวในประเทศได้อีกทางหนึ่ง โดยในวันลอยกระทง ซึ่งตรงกับวันอังคารที่ 8 พฤศจิกายน 2565 ทช. จะทำการเปิดไฟประดับสะพาน ระหว่างเวลา 19.00 - 24.00 น. ประชาชนสามารถร่วมชมทัศนียภาพความสวยงามของสะพานได้ตามเวลาดังกล่าว
นอกจากนี้ ทช. ยังได้จัดเจ้าหน้าที่ตรวจตราเพื่ออำนวยความสะดวกให้กับประชาชนที่เดินทางมาลอยกระทงบริเวณสะพานข้ามแม่น้ำเจ้าพระยาในเขตกรุงเทพฯ และปริมณฑล ที่อยู่ในความดูแลของ ทช. ทั้งนี้ หากประชาชนต้องการสอบถามข้อมูลเพิ่มเติมหรือแจ้งเหตุ สามารถติดต่อได้ที่สายด่วนกรมทางหลวงชนบท โทร. 1146

ที่มา : https://www.thaigov.go.th/news/contents/details/61212