รัฐบาลไทย-ข่าวทำเนียบรัฐบาล-รมว. เฮ้ง ห่วงเหตุโรงงานสารเคมีอันตรายรั่วไหล จ.นครปฐม ส่งทีมเฉพาะกิจลงพื้นที่ตรวจสอบข้อเท็จจริงทันที


วันพฤหัสบดีที่ 22 กันยายน 2565
พิมพ์
รมว. เฮ้ง ห่วงเหตุโรงงานสารเคมีอันตรายรั่วไหล จ.นครปฐม ส่งทีมเฉพาะกิจลงพื้นที่ตรวจสอบข้อเท็จจริงทันที
รัฐมนตรีว่าการกระทรวงแรงงาน ห่วงเหตุโรงงานสารเคมีอันตรายรั่วไหล จ.นครปฐม เป็นเหตุให้ประชาชนที่อยู่พื้นที่ใกล้เคียงได้รับความเดือดร้อน ส่งทีมเฉพาะกิจพร้อมหน่วยงานในสังกัดกระทรวงแรงงานลงพื้นที่ตรวจสอบหาข้อเท็จจริงทันที
นายสุชาติ ชมกลิ่น รัฐมนตรีว่าการกระทรวงแรงงาน เปิดเผยถึง กรณีเหตุโรงงานสารเคมีอันตรายรั่วไหลจากโรงงานแห่งหนึ่ง บริเวณพื้นที่ ต.ขุนแก้ว อ.นครชัยศรี จ.นครปฐม ส่งกลิ่นกระจายเป็นวงกว้างในพื้นที่และเขตรอยต่อกรุงเทพมหานคร เป็นเหตุให้ประชาชนที่อยู่พื้นที่ใกล้เคียงได้รับความเดือดร้อนนั้น หลังจากที่ทราบข่าวดังกล่าว พลเอก ประวิตร วงษ์สุวรรณ รองนายกรัฐมนตรี รักษาราชการแทนนายกรัฐมนตรี และกำกับดูแลกระทรวงแรงงาน ได้แสดงความห่วงใยกับเหตุการณ์ที่เกิดขึ้นพร้อมสั่งการให้กระทรวงแรงงานเร่งดำเนินการตรวจสอบถึงสาเหตุในครั้งนี้ ผมจึงได้ส่งทีมเฉพาะกิจตรวจสอบอุบัติเหตุ อุบัติภัย หรือการประสบอันตรายจากการทำงาน กรณีร้ายแรง ลงพื้นที่ตรวจสอบหาข้อเท็จจริงทันที พบว่า สถานที่เกิดเหตุ คือ บริษัท อินโดรามา โพลีเอสเตอร์ อินดัสตรี้ส์ จำกัด (มหาชน) ประกอบกิจการอุตสาหกรรมการผลิตเม็ดพลาสติกและพลาสติกขั้นต้น มีลูกจ้างทั้งหมด 582 คน ขณะเกิดเหตุเวลา 06.00 น. วันที่ 22 กันยายน 2565 มีลูกจ้างทำงาน 2 คน ได้พบว่ามีสารเคมีรั่วไหลบริเวณระบบการผลิตเม็ดพลาสติกภายในบริษัทจึงรีบปิดวาล์ว ระยะเวลาการรั่วไหลประมาณ 10 นาที คาดว่าไม่เกิน 30 ลิตร แต่เกิดกลุ่มควันจำนวนมากเนื่องจากสัมผัสกับฝนจึงลอยไปได้ไกล แต่มีความเป็นพิษน้อยไม่ทำให้เกิดระคายเคืองระบบทางเดินหายใจ เบื้องต้น ผมได้รับรายงานจากพนักงานตรวจความปลอดภัยว่าไม่มีลูกจ้างได้รับบาดเจ็บหรือเสียชีวิต ทั้งนี้ ทางโรงงานยินดีเยียวยาและให้ความช่วยเหลือหากมีผู้ได้รับผลกระทบจากเหตุการณ์ดังกล่าว
นางโสภา เกียรตินิรชา ผู้ตรวจราชการกระทรวงแรงงาน หัวหน้าคณะทำงานทีมเฉพาะกิจตรวจสอบอุบัติเหตุ อุบัติภัย หรือการประสบอันตรายจากการทำงาน กรณีร้ายแรง ลงพื้นที่พร้อมกับ นายสมพจน์ กวางแก้ว รองอธิบดีกรมสวัสดิการและคุ้มครองแรงงาน ศูนย์ความปลอดภัยในการทำงานเขต 7 (ราชบุรี) สำนักงานสวัสดิการและคุ้มครองแรงงานจังหวัดนครปฐม และหน่วยงานในสังกัดกระทรวงแรงงาน ดำเนินการตรวจสอบข้อเท็จจริงและหาสาเหตุการเกิดอุบัติเหตุดังกล่าว โดยกรมสวัสดิการและคุ้มครองแรงงานจะเชิญนายจ้างและผู้ที่เกี่ยวข้องมาสอบหาข้อเท็จจริงเพิ่มเติม ในวันที่ 27 กันยายนนี้ เพื่อตรวจสอบว่านายจ้างได้ปฏิบัติอย่างถูกต้องตามพระราชบัญญัติความปลอดภัย อาชีวอนามัย และสภาพแวดล้อมในการทำงาน พ.ศ.2554 และกฎกระทรวงกำหนดมาตรฐานในการบริหาร จัดการ และดำเนินการด้านความปลอดภัย อาชีวอนามัย และสภาพแวดล้อมในการทำงานเกี่ยวกับสารเคมีอันตราย พ.ศ. 2556 หรือไม่ เพราะอุบัติเหตุจากการทำงานนั้นสามารถป้องกันได้ หากทุกฝ่ายตระหนักและคำนึงถึงความปลอดภัยในการทำงาน จึงอยากเน้นย้ำให้นายจ้างและลูกจ้างปฏิบัติตามกฎหมายความปลอดภัย และนำมาใช้เป็นแนวปฏิบัติในสถานประกอบกิจการอย่างเคร่งครัด และหากมีข้อสงสัยเกี่ยวกับการปฏิบัติตามกฎหมายความปลอดภัยในการทำงาน สอบถามเพิ่มเติมได้ที่ กองความปลอดภัยแรงงาน โทรศัพท์ 02-4489128-39

ที่มา : https://www.thaigov.go.th/news/contents/details/59564