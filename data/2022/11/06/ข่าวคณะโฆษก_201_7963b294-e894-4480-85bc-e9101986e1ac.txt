รัฐบาลไทย-ข่าวทำเนียบรัฐบาล-ครม.เห็นชอบร่างประกาศกระทรวงมหาดไทยขยายระยะเวลาต่างชาติพำนักในประเทศไทย สำหรับผู้ได้รับฟรีวีซ่าพำนักได้ไม่เกิน 45 วัน ขณะผู้ได้รับ Visa on Arrival พำนักได้ไม่เกิน 30 วัน 


วันอังคารที่ 20 กันยายน 2565
พิมพ์
ครม.เห็นชอบร่างประกาศกระทรวงมหาดไทยขยายระยะเวลาต่างชาติพำนักในประเทศไทย สำหรับผู้ได้รับฟรีวีซ่าพำนักได้ไม่เกิน 45 วัน ขณะผู้ได้รับ Visa on Arrival พำนักได้ไม่เกิน 30 วัน
ครม.เห็นชอบร่างประกาศกระทรวงมหาดไทยขยายระยะเวลาต่างชาติพำนักในประเทศไทย สำหรับผู้ได้รับฟรีวีซ่าพำนักได้ไม่เกิน 45 วัน ขณะผู้ได้รับ Visa on Arrival พำนักได้ไม่เกิน 30 วัน สนับสนุนการฟื้นฟูเศรษฐกิจการท่องเที่ยวจากโควิด19
วันที่ 20 กันยายน 2565 น.ส.ไตรศุลี ไตรสรณกุล รองโฆษกประจำสำนักนายกรัฐมนตรี กล่าวว่า ที่ประชุมคณะรัฐมนตรี(ครม.) วันที่ 20 ก.ย. 65 ได้เห็นชอบร่างประกาศกระทรวงมหาดไทย เรื่อง การเพิ่มระยะเวลาการอนุญาตให้คนต่างด้าวบางจำพวกอยู่ในราชอาณาจักรเป็นกรณีพิเศษ                  ทั้งนี้ มีสาระสำคัญเป็นการขยายระยะเวลาในการพำนักในราชอาณาจักรสำหรับคนต่างด้าวบางจำพวกที่เดินทางเข้าประเทศไทย ระยะเวลาดำเนินการตั้งแต่วันที่ 1 ต.ค. 2565-31 มี.ค. 2566  ดังนี้
1) คนต่างด้าวที่ขอรับการตรวจลงตรา Visa on Arrival ขยายระยะเวลาจากเดิมพำนักได้ไม่เกิน 15 วัน เป็นไม่เกิน 30 วัน
2)คนต่างด้าวผู้ถือหนังสือเดินทางของประเทศที่รัฐบาลของประเทศนั้น ได้ทำความตกลงระหว่างกันกับรัฐบาลไทย กรณีการยกเว้นการตรวจลงตรา ขยายจากเดิมไม่เกิน 30 วัน เป็นไม่เกิน 45 วัน
3) คนต่างด้าวที่เข้ามาในราชอาณาจักรชั่วคราวซึ่งได้รับการยกเว้นการตรวจลงตรา ประเภท ผ.30 ซึ่งเป็นมาตรการที่ไทยให้ฝ่ายเดียว  ขยายจากเดิมไม่เกิน 30 วัน เป็น ไม่เกิน 45 วัน
น.ส.ไตรศุลี กล่าวว่า การออกประกาศกระทรวงมหาดไทยข้างต้นนี้ สืบเนื่องจากที่ประชุมคณะกรรมการบริหารสถานการณ์โควิด19 หรือ ศบค. ครั้งที่ 11/65 เมื่อวันที่ 19 ส.ค. 65 ได้เห็นชอบให้กระทรวงมหาดไทยดำเนินการเกี่ยวกับการขยายระยะเวลาการพำนักของชาวต่างชาติที่เดินทางเข้ามายังประเทศไทย เพื่อเป็นการกระตุ้นให้เกิดการเดินทางเข้ามาท่องเที่ยวในประเทศไทยและเพิ่มค่าใช้จ่ายของนักท่องเที่ยวระหว่างที่อยู่ในประเทศไทย  ซึ่งจะเป็นการฟื้นฟูเศรษฐกิจการท่องเที่ยวและเยียวยาผลกระทบจากสถานการณ์การแพร่ระบาดของโควิด19

ที่มา : https://www.thaigov.go.th/news/contents/details/59467