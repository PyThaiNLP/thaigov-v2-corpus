รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม ปิดงานอบรมผู้ไกล่เกลี่ย รุ่นที่ 42 แนะนำให้ใจเย็นอดทนรับฟังจนเข้าใจ ยึดประโยชน์สังคมเป็นที่ตั้ง เชื่อแก้ปัญหาประชาชนได้


วันศุกร์ที่ 21 ตุลาคม 2565
พิมพ์
รัฐมนตรีว่าการกระทรวงยุติธรรม ปิดงานอบรมผู้ไกล่เกลี่ย รุ่นที่ 42 แนะนำให้ใจเย็นอดทนรับฟังจนเข้าใจ ยึดประโยชน์สังคมเป็นที่ตั้ง เชื่อแก้ปัญหาประชาชนได้
รัฐมนตรีว่าการกระทรวงยุติธรรม ปิดงานอบรมผู้ไกล่เกลี่ย รุ่นที่ 42 แนะนำให้ใจเย็นอดทนรับฟังจนเข้าใจ ยึดประโยชน์สังคมเป็นที่ตั้ง เชื่อแก้ปัญหาประชาชนได้ พร้อมขอบคุณนายกฯจัดสรรงบประมาณมาให้ ชี้จะช่วยลดคดีขึ้นสู่ศาล ลดค่าใช้จ่ายของประชาชนไปแล้ว 6,723 ล้าน
เมื่อวันที่ 21 ตุลาคม 2565 นายสมศักดิ์ เทพสุทิน รัฐมนตรีว่าการกระทรวงยุติธรรม เป็นประธานในพิธีปิดการฝึกอบรมหลักสูตรการไกล่เกลี่ยข้อพิพาท ตาม พ.ร.บ.การไกล่เกลี่ยข้อพิพาท พ.ศ. 2562 (รุ่นที่ 42) ผ่านระบบวิดีโอ คอนเฟอร์เรนซ์ไปยัง จ.นครสวรรค์ โดยมีนายเรืองศักดิ์ สุวารี อธิบดีกรมคุ้มครองสิทธิและเสรีภาพ ผู้บริหาร และผู้เข้าอบรม 45 คนร่วมงาน
นายสมศักดิ์ กล่าวว่า ตนภาคภูมิใจที่ได้เห็นผู้ที่เข้ารับการอบรมจาก 7 จังหวัด เป็นการบูรณาการผู้เข้าอบรมที่มีความตั้งใจและเห็นประโยชน์จากการไกล่เกลี่ยข้อพิพาท อยากให้ประชาชนสงบสุขและไกล่เกลี่ยปัญหาต่อกันคุยกันได้ ตนได้เห็นความตั้งใจผู้เข้าอบรมตรงนี้ ตนมีความสุขมาก อย่างไรก็ตามการไกล่เกลี่ยอะไรก็แล้วแต่ ทั้งคดีแพ่งหรือคดีอาญาเล็กๆ ที่ตกลงกันได้ ก็จะไกล่เกลี่ยได้ ซึ่งตนก็ถือเป็นรุ่นพี่ของท่านทั้งหลายในที่นี้ เพราะเคยได้ไปอบรมมาเช่นกัน และตั้งใจไว้ว่าหากเลิกลาจากการเมืองแล้ว ก็อาจจะไปสมัครเป็นผู้ไกล่เกลี่ยที่ศูนย์ไกล่เกลี่ย ก็จะทำให้เรามีความสุข ซึ่งผู้ไกล่เกลี่ยต้องไปช่วยคนอื่น เป็นคนกลางในการช่วยข้อพิพาท บางครั้งน้ำผึ้งหยดเดียวเรื่องเล็กๆ ก็อาจจะทำให้คนฆ่ากันได้ โดยการจะเป็นผู้ไกล่เกลี่ยต้องเข้าใจปัญหาของเขา ต้องฟังจนเข้าใจ ตนเจอมาหลายกรณีในเรื่องที่เกิดขึ้นจริง สิ่งที่พวกเราต้องอดทนคืออย่าไปโกรธเขา ก็อาจจะหันมาวิวาทกับเราแทน ต้องใจเย็นอดทน มองด้วยความเข้าใจ อย่าผลีผลามเพราะเราจะฟังไม่ครบ
นายสมศักดิ์ กล่าวอีกว่า ขอขอบคุณนายกรัฐมนตรีได้จัดสรรงบกลางให้มาจัดงาน รวม 5,521,000 บาท ซึ่งในปีนี้ มีการจัด 8 รุ่น รุ่นละ 50 คน จัดตั้งแต่เดือน ต.ค.2565 - มี.ค.2566  โดยมีสถานที่จัดอบรมคือ จ. เชียงใหม่,พิษณุโลก, ขอนแก่น , ร้อยเอ็ด, นครศรีธรรมราช, นราธิวาส, นครสวรรค์ และกาญจนบุรี โดยการฝึกอบรมใช้เวลารุ่นละ 5 วัน รวม 36 ชั่วโมง มีการบรรยายเรื่องกฎหมาย เช่น  พ.ร.บ.การไกล่เกลี่ยข้อพิพาท พ.ร.บ. กองทุนยุติธรรม พ.ร.บ. ค่าตอบแทนผู้เสียหายและค่าทดแทนแก่จำเลยในคดีอาญา ขั้นตอนการจัดกระบวนการไกล่เกลี่ยทางแพ่งและทางอาญาการบังคับตามข้อตกลงระงับข้อพิพาท ทักษะที่จำเป็นและเทคนิคในการเจรจาไกล่เกลี่ยข้อพิพาท การยุติข้อพิพาทโดยการไกล่เกลี่ย รวมถึงมีภาคปฏิบัติและการประเมินหลังจากอบรมด้วย ขอให้ทุกท่านโชคดีและผ่านการอบรมไปช่วยผู้เดือดร้อน
"ตอนนี้มีคนขึ้นทะเบียนเป็นผู้ไกล่เกลี่ยทั่วประเทศ 3,522 คน ศูนย์ไกล่เกลี่ยข้อพิพาท 1,189 แห่ง ที่ผ่านมาทำให้ปริมาณคดีขึ้นสู่ศาลลดน้อยลงกว่า 49,935 เรื่อง ลดปัญหาความขัดแย้ง ลดค่าใช้จ่ายประชาชน คือ ค่าทนายความ ค่าธรรมเนียมศาล กว่า 6,723 ล้านบาท ไกล่เกลี่ยหนี้ กยศ. บัตรเครดิต เงินกู้ธนาคาร ผมมั่นใจว่าท่านผู้เข้าร่วมทั้งหลายมีความรู้ในตัวบทกฎหมายในส่วนที่วิทยากรอบรมมาตลอด 5 วัน เราเสียสละเข้ามาแล้ว มารับใช้สังคมร่วมกัน ขอให้ใช้ประโยชน์ของสังคมเป็นที่ตั้ง" นายสมศักดิ์ กล่าว

ที่มา : https://www.thaigov.go.th/news/contents/details/60719