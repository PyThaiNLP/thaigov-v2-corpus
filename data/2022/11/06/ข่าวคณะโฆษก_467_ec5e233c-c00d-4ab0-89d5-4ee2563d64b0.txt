รัฐบาลไทย-ข่าวทำเนียบรัฐบาล-รัชดา รองโฆษกฯร่วมเวทีนานาชาติ  “ผู้หญิง สันติภาพ ความมั่นคง” โปรโมทผ้า”จวนตานี” มอบปธน.Kosovo เจ้าภาพ


วันจันทร์ที่ 24 ตุลาคม 2565
พิมพ์
รัชดา รองโฆษกฯร่วมเวทีนานาชาติ  “ผู้หญิง สันติภาพ ความมั่นคง” โปรโมทผ้า”จวนตานี” มอบปธน.Kosovo เจ้าภาพ
รัชดา รองโฆษกฯร่วมเวทีนานาชาติ  “ผู้หญิง สันติภาพ ความมั่นคง” โปรโมทผ้า”จวนตานี” มอบปธน.Kosovo เจ้าภาพ
วันที่ 24 ตุลาคม 2565 นางสาวรัชดา ธนาดิเรก รองโฆษกประจำสำนักนายกรัฐมนตรี เปิดเผยว่า จากที่ได้รับเชิญจาก นางวีโยซา ออสมานี ซาดรีอู (H.E. Mrs. Vjosa Osmani Sadriu) ประธานาธิบดีสาธารณรัฐคอซอวอ (Kosovo)เข้าร่วมงานประชุมเสวนา หัวข้อ “Women Peace and Security” ระหว่างวันที่ 22-23 ต.ค 65 ณ เมืองพริสทินา ประเทศสาธารณรัฐคอซอวอ  จัดขึ้นเพื่อเป็นเวทีแลกเปลี่ยนประสบการณ์และมุมมองเกี่ยวกับบทบาทผู้หญิงในการสร้างสันติภาพและความมั่นคง ในช่วงสถานการณ์ความขัดแย้งและสงครามในภูมิภาคต่างๆ ซึ่งมีผู้นำประเทศ ผู้เชี่ยวชาญ นักวิชาการ และตัวแทนภาคประชาสังคมเข้าร่วมงานจำนวนมาก
นางสาวรัชดา กล่าวว่า ตนเองในฐานะกรรมการผู้แทนพิเศษของรัฐบาลในการแก้ปัญหาจังหวัดชายแดนใต้ ได้เป็นหนึ่งใน 33 ผู้ร่วมเสวนา ถือเป็นโอกาสที่ดี นอกจากจะได้ร่วมยืนยันถึงความจำเป็นที่ต้องมีผู้หญิงในกระบวนการสร้างสันติภาพ ยังได้เผยแพร่นโยบายของรัฐบาลเรื่องการขับเคลื่อนการพัฒนาจังหวัดชายแดนใต้สอดรับแนวทางคณะมนตรีความมั่นคงแห่งสหประชาชาติ (United Nations Security Council – UNSC)  ที่เน้นการสร้างการมีส่วนร่วมและเสริมพลังแก่สตรีในพื้นที่ โดยกองทัพบกและศูนย์อำนวยการบริหารจังหวัดชายแดนใต้ (ศอ.บต.) ผ่านโครงการพัฒนาอาชีพและคุณภาพชีวิตต่างๆ รวมถึงการสร้างกลไกความร่วมมือขับเคลื่อนกับภาคประชาสังคม เพื่อลดเหตุการณ์ความรุนแรง นำไปสู่การพัฒนาและสันติสุขอย่างยั่งยืน
ทั้งนี้ ในช่วงงานเลี้ยงอาหารมือค่ำ โดยประธานาธิบดีคอซอโวเป็นเจ้าภาพ  ตนเองได้มอบของที่ระลึกผ้าพันคอผ้าไหมลาย “จวนตานี” จากจังหวัดปัตตานี ฝีมือชาวบ้านอำเภอทรายขาว แก่ประธานาธิบดีฯ ด้วย  พร้อมอธิบายถึงลวดลายอันเป็นเอกลักษณ์แต่โบราณของพื้นที่ ซึ่งได้สูญหายไปช่วงหนึ่ง ขณะนี้ได้รับการฟื้นฟูจากภาครัฐ เป็นไปตามพระราชดำริของสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง เมื่อปี 2542 ให้มีการฟื้นฟูและอนุรักษ์ผ้าโบราณ ซึ่งปัจจุบันชาวบ้านได้รวมตัวกันเป็นกลุ่มอาชีพและผลิตเป็นสินค้าท้องถิ่นอันทรงคุณค่า สร้างรายได้แก่ชุมชน
“ประธานาธิบดีซาดรีอู ได้ชื่นชมความงามของผ้าไหมไทยและลวดลายอันวิจิตรของ “จวนตานี” อีกทั้งยังได้ฝากความระลึกถึง พล.อ.ประยุทธ์ จันทร์โอชา นายกรัฐมนตรี ที่ได้ให้การต้อนรับอย่างดียิ่งเมื่อครั้งมาเยือนประเทศไทย เพื่อเข้าร่วมการประชุมสุดยอดผู้นำสตรีโลก เมื่อ 24 มิ.ย. ที่ผ่านมา ซึ่งนายกรัฐมนตรีมีความชื่นชมบทบาทของประธานาธิบดีซาดรีอูในการส่งเสริมประเด็นด้านสตรีในเวทีระหว่างประเทศอย่างมาก ทั้งนี้ ความสัมพันธ์ระหว่างไทยกับคอซอวอมีพัฒนาการที่ดีมาตลอดระยะเวลา 9 ปี และปีนี้เพิ่งได้มีการเปิดทำการสถานเอกอัครราชทูตคอซอวอประจำประเทศไทยอย่างเป็นทางการ ซึ่งถือเป็นสถานเอกอัครราชทูตคอซอวอแห่งแรกในอาเซียน” นางสาวรัชดา กล่าว

ที่มา : https://www.thaigov.go.th/news/contents/details/60799