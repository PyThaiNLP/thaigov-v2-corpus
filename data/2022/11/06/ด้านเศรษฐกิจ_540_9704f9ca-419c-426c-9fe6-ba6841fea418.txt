รัฐบาลไทย-ข่าวทำเนียบรัฐบาล-ขสมก. จัดเดินรถโดยสารสาย 4 - 18 (105 เดิม) เส้นทางสมุทรสาคร - พระราม 2 - สถานีรถไฟฟ้ากรุงธนบุรี


วันพุธที่ 19 ตุลาคม 2565
ขสมก. จัดเดินรถโดยสารสาย 4 - 18 (105 เดิม) เส้นทางสมุทรสาคร - พระราม 2 - สถานีรถไฟฟ้ากรุงธนบุรี
เริ่มให้บริการวันที่ 1 พฤศจิกายน 2565
นายกิตติกานต์ จอมดวง จารุวรพลกุล ผู้อำนวยการองค์การขนส่งมวลชนกรุงเทพ กระทรวงคมนาคม เปิดเผยว่า ตามที่องค์การขนส่งมวลชนกรุงเทพ (ขสมก.) ได้รับใบอนุญาตประกอบการขนส่งรถโดยสารประจำทางสาย 4 - 18 เส้นทางสมุทรสาคร - พระราม 2 - สถานีรถไฟฟ้ากรุงธนบุรี ซึ่งเป็นเส้นทางตามแผนปฏิรูประบบรถโดยสารประจำทางในเขตกรุงเทพมหานครและจังหวัดที่มีเส้นทางต่อเนื่อง โดยมีการขยายเส้นทางต่อจากเส้นทางเดินรถสาย 105 เส้นทางคลองสาน - ตลาดมหาชัยเมืองใหม่ จากเดิมสิ้นสุดเส้นทางที่ตลาดมหาชัยเมืองใหม่ ไปสิ้นสุดเส้นทางที่สนามกีฬากลางจังหวัดสมุทรสาคร เพื่ออำนวยความสะดวกในการเดินทางให้กับประชาชน โดย ขสมก. ได้จัดรถโดยสารวิ่งในเส้นทาง สาย 4 - 18 จำนวน 39 คัน แบ่งเป็นรถโดยสารธรรมดา จำนวน 11 คัน (อัตราค่าโดยสาร 8 บาทตลอดสาย) และรถโดยสารปรับอากาศใช้เชื้อเพลิงก๊าซธรรมชาติ (NGV) จำนวน 28 คัน (อัตราค่าโดยสาร 15 20 และ 25 บาท ตามระยะทาง) ทั้งนี้ ขสมก. จะยุติการเดินรถโดยสาร สาย 105 โดยเปลี่ยนมาวิ่งในเส้นทางเดินรถสาย 4 - 18 แทน ตั้งแต่วันที่ 1 พฤศจิกายน 2565 เป็นต้นไป [❗] ซึ่งรถโดยสารสายดังกล่าว จะให้บริการตั้งแต่เวลา 05.00 - 22.00 น. ทั้งนี้ ผู้ใช้บริการสามารถชำระค่าโดยสาร ผ่านบัตรโดยสารอิเล็กทรอนิกส์ทุกประเภทของ ขสมก. บัตรสวัสดิการแห่งรัฐ สแกน QR Code ผ่านโมบายแบงก์กิ้ง และบัตรเดบิต - เครดิตที่มีสัญลักษณ์คอนแทคเลสของทุกธนาคาร โดยเส้นทางเดินรถสาย 4 - 18 มีรายละเอียดเส้นทางเริ่มต้นจากสมุทรสาคร (บริเวณสนามกีฬากลางจังหวัดสมุทรสาคร) ไปตามทางหลวงแผ่นดินหมายเลข 3242 แยกซ้ายไปตามถนนเศรษฐกิจ 1 ถนนพระราม 2 ถึงแยกพระราม 2 แยกซ้ายไปตามถนนสุขสวัสดิ์ ถนนสมเด็จพระเจ้าตากสิน ถึงอนุสาวรีย์สมเด็จพระเจ้าตากสินมหาราช แยกขวาไปตามถนนลาดหญ้า แยกขวาไปตามถนนเจริญนคร แยกขวาไปตามถนนกรุงธนบุรี ไปสุดเส้นทางที่สถานีรถไฟฟ้ากรุงธนบุรี

ที่มา : https://www.thaigov.go.th/news/contents/details/60603