รัฐบาลไทย-ข่าวทำเนียบรัฐบาล-รมว.สุชาติ ส่ง‘ที่ปรึกษา’มอบรางวัลสถานประกอบการดีเด่น จ.เพชรบุรี จูงใจนายจ้างมีระบบแรงงานสัมพันธ์ จัดสวัสดิการดูแลลูกจ้างที่ดี


วันอังคารที่ 13 กันยายน 2565
พิมพ์
รมว.สุชาติ ส่ง‘ที่ปรึกษา’มอบรางวัลสถานประกอบการดีเด่น จ.เพชรบุรี จูงใจนายจ้างมีระบบแรงงานสัมพันธ์ จัดสวัสดิการดูแลลูกจ้างที่ดี
รมว.สุชาติ ส่ง‘ที่ปรึกษา’มอบรางวัลสถานประกอบการดีเด่น จ.เพชรบุรี จูงใจนายจ้างมีระบบแรงงานสัมพันธ์ จัดสวัสดิการดูแลลูกจ้างที่ดี
วันที่ 13 กันยายน 2565 นายสุชาติ ชมกลิ่น รัฐมนตรีว่าการกระทรวงแรงงาน มอบหมายให้ นางธิวัลรัตน์ อังกินันทน์ ที่ปรึกษารัฐมนตรีว่าการกระทรวงแรงงาน เป็นประธานพิธีเปิดการประชุมเชิงปฏิบัติการ โครงการเสริมสร้างความเข้มแข็งชมรมเครือข่ายคุ้มครองแรงงานจังหวัดเพชรบุรี และพิธีมอบรางวัลสถานประกอบกิจการดีเด่นด้านแรงงานสัมพันธ์และสวัสดิการแรงงาน ประจำปี พ.ศ.2565 โดยมี นางสาวปรียานันท์ ลิขิตศานต์ ผู้ตรวจราชการกรมกรมสวัสดิการและคุ้มครองแรงงาน นายพรศักดิ์ หุ่นกรีด ปลัดอำเภอเขาย้อย นายบุญเลิศ ยอดแก้ว นายยกองค์การบริหารส่วนตำบลหนองชุมพลเหนือ หัวหน้าส่วนราชการหน่วยงานในสังกัดกระทรวงแรงงานจังหวัดเพชรบุรี เข้าร่วมในครั้งนี้ด้วย ณ ห้องประชุม องค์การบริหารส่วนตำบลหนองชุมพลเหนือ อำเภอเขาย้อย จังหวัดเพชรบุรี
นางธิวัลรัตน์ กล่าวว่า กระทรวงแรงงานภายใต้การกำกับดูแลของท่าน พล.อ.ประวิตร วงษ์สุวรรณ รองนายกรัฐมนตรี รักษาราชการแทนนายกรัฐมนตรี และท่านสุชาติ ชมกลิ่น รัฐมนตรีว่าการกระทรวงแรงงาน ได้ให้ความสำคัญกับการบริหารแรงงานอย่างมีความรับผิดชอบต่อสังคม และสอดคล้องกับมาตรฐานแรงงานตามหลักสากล ในเรื่องการมีระบบแรงงานสัมพันธ์ที่ดี การจัดสวัสดิการนอกเหนือจากที่กฎหมายกำหนดได้มาตรฐาน และมุ่งเน้นให้แรงงานทุกคนทั้งคนไทยและแรงงานต่างด้าวได้รับสิทธิประโยชน์ตามกฎหมายให้สามารถเข้าถึงบริการทางสังคม พร้อมทั้งได้รับการคุ้มครองอย่างทั่วถึงและเป็นธรรม ส่งผลให้แรงงานมีความมั่นคงและคุณภาพชีวิตที่ดี นำไปสู่การเพิ่มขีดความสามารถในการแข่งขันทางการค้า
นางธิวัลรัตน์ กล่าวต่อว่า ในวันนี้ ท่านสุชาติ ชมกลิ่น รมว.แรงงาน ได้มอบหมายให้ดิฉันมาเปิดการประชุมเชิงปฏิบัติการ โครงการเสริมสร้างความเข้มแข็งชมรมเครือข่ายคุ้มครองแรงงานของจังหวัดเพชรบุรี และมอบรางวัลสถานประกอบกิจการดีเด่นด้านแรงงานสัมพันธ์และสวัสดิการแรงงาน ซึ่งดิฉันขอแสดงความยินดีกับสถานประกอบกิจการที่ได้รับรางวัลสถานประกอบกิจการดีเด่นด้านแรงงานสัมพันธ์และสวัสดิการแรงงาน ขอให้สถานประกอบกิจการแต่ละแห่งที่ได้รับรางวัลในครั้งนี้ได้ธำรงรักษาการเป็นสถานประกอบกิจการที่มีระบบบริหารจัดการด้านแรงงานยอดเยี่ยมไว้อย่างยั่งยืน เพื่อเป็นแบบอย่างที่ดีแก่สถานประกอบกิจการอื่นๆ ต่อไป
สำหรับโครงการดังกล่าวจัดขึ้น โดยสำนักงานสวัสดิการและคุ้มครองแรงงานจังหวัดเพชรบุรี มีวัตถุประสงค์เพื่อเป็นการเสริมสร้างแรงงานสัมพันธ์ที่ดีด้วยระบบทวิภาคี และจูงใจให้นายจ้างได้พัฒนาการจัดสวัสดิการแรงงานที่ได้มาตรฐานในสถานประกอบกิจการ ส่งเสริมคุณภาพชีวิตที่ดีของลูกจ้างอันนำไปสู่การสร้างขวัญและกำลังใจ ความร่วมมือ ร่วมใจในการทำงาน รวมทั้งเป็นการประกาศเกียรติคุณให้กับสถานประกอบกิจกาที่สามารถบริหารจัดการด้านแรงงานสัมพันธ์และสวัสดิการแรงงานเป็นไปตามหลักเกณฑ์ที่กำหนดเป็นต้นแบบที่ดีให้สถานประกอบกิจการอื่นนำไปเป็นแบบอย่างในการพัฒนาองค์กรให้ดียิ่งขึ้น สำหรับในปีนี้มีสถานประกอบกิจการที่ได้รับรางวัลดังกล่าว จำนวน 6 แห่ง ประกอบด้วย รางวัลเกียรติยศสถานประกอบกิจการดีเด่นด้านแรงงานสัมพันธ์และสวัสดิการแรงงาน ประจำปี 2565 ระดับประเทศปีที่ 10 – ปีที่ 14  ประเภทไม่มีสหภาพแรงงาน สถานประกอบกิจการขนาดเล็ก ได้แก่ บริษัท เอก– ชัย ดีสทริบิวชั่น ซิสเทม จำกัด สาขาท่ายาง ทาวน์ รางวัลเชิดชูเกียรติสถานประกอบกิจการดีเด่นด้านแรงงานสัมพันธ์และสวัสดิการแรงงาน ประจำปี 2565 ระดับประเทศ ปีที่ 5 - ปีที่ 9 ประเภทไม่มีสหภาพแรงงาน สถานประกอบกิจการขนาดเล็ก ได้แก่ บริษัท ซีอาร์ซี ไทวัสดุ จำกัดสาขาชะอำ และบริษัท สยามแม็คโคร จำกัด (มหาชน) สาขาเพชรบุรี รางวัลเชิดชูเกียรติสถานประกอบกิจการดีเด่นด้านแรงงานสัมพันธ์และสวัสดิการแรงงาน ประจำปี 2565 ระดับประเทศปีที่ 1 - ปีที่ 4 ประเภทไม่มีสหภาพแรงงาน สถานประกอบกิจการขนาดเล็ก ได้แก่ บริษัท สยามแม็คโคร จำกัด (มหาชน) สาขาชะอำ บริษัท นันยางการทออุตสาหกรรม จำกัด และบริษัท นันยางเท็กซ์ไทล์ จำกัด
+++++++++++++++++++
กองเผยแพร่และประชาสัมพันธ์
13 กันยายน 2565

ที่มา : https://www.thaigov.go.th/news/contents/details/59172