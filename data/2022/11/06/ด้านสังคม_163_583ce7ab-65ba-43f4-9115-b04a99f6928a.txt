รัฐบาลไทย-ข่าวทำเนียบรัฐบาล-“ชัยวุฒิ” ลงพื้นที่เกาะติดน้ำท่วมสิงห์บุรี ส่งต่อกำลังใจจากลุงตู่-ลุงป้อมถึงประชาชน


วันเสาร์ที่ 1 ตุลาคม 2565
“ชัยวุฒิ” ลงพื้นที่เกาะติดน้ำท่วมสิงห์บุรี ส่งต่อกำลังใจจากลุงตู่-ลุงป้อมถึงประชาชน
“ชัยวุฒิ” ลงพื้นที่เกาะติดน้ำท่วมสิงห์บุรี ส่งต่อกำลังใจจากลุงตู่-ลุงป้อมถึงประชาชน
นายชัยวุฒิ ธนาคมานุสรณ์ รัฐมนตรีว่าการกระทรวงดิจิทัลเพื่อเศรษฐกิจและสังคม (ดีอีเอส) กล่าวว่า เมื่อวันที่ 30 ก.ย.65 ได้นำคณะลงพื้นที่ติดตามสถานการณ์น้ำภาคกลาง ที่ จ.สิงห์บุรี พร้อมประชุมติดตามสถานการณ์ ร่วมกับผู้ว่าราชการจังหวัด เเละหน่วยงานที่เกี่ยวข้อง ในโอกาสนี้ ได้นำความห่วงใยจาก พลเอกประยุทธ์ จันทร์โอชา นายกรัฐมนตรี และพลเอกประวิตร วงษ์สุวรรณ รองนายกรัฐมนตรี  มาให้กำลังใจชาวสิงห์บุรี พร้อมทุกภาคส่วนที่ช่วยกันเกาะติดสถานการณ์น้ำท่วม และเร่งแก้ไขปัญหาความเดือดร้อนของประชาชน
ทั้งนี้ สถานการณ์น้ำท่วมในปัจจุบันมีผลกระทบในหลายพื้นที่ โดยวันนี้ได้ติดตามความพร้อมของ จ.สิงห์บุรี ในการรับมือสถานการณ์ 'พายุโนรู' รวมถึงสถานการณ์น้ำในลุ่มแม่น้ำเจ้าพระยา โดยมีการร่วมหารือกับทุกภาคส่วนที่เกี่ยวข้อง เพื่อเร่งจัดการรับมือและแก้ไขปัญหา ตั้งแต่การให้หน่วยงานและเจ้าหน้าที่ในพื้นที่ รวมถึงชุดปฏิบัติการฝ่ายปกครอง หน่วยแพทย์ พยาบาล เข้าถึงประชาชนที่อยู่ในพื้นที่รับผลกระทบจากพายุและน้ำท่วมขัง
ส่วนกรณีมีที่พักอาศัยของครอบครัวประชาชน ประสบเหตุจากน้ำท่วมหนัก ก็จะมีหน่วยงานเข้าดูแลและเร่งพาไปศูนย์พักพิงที่จัดเตรียมไว้ โดยได้กำชับให้มีการจัดเตรียมน้ำ อาหาร ยารักษาโรค และห้องน้ำเคลื่อนที่ เพื่ออำนวยความสะดวกให้ประชาชน
“ขณะเดียวกัน ก็เร่งให้ติดตั้งเครื่องสูบน้ำ เพื่อระบายน้ำออกจากพื้นที่ชุมชน หากพื้นที่ใดประสบเหตุน้ำท่วมหนักก็จะเร่งการเปิดทางระบายน้ำท่วมขังโดยทันที และหลังจากสถานการณ์คลี่คลายแล้ว ทางรัฐบาลได้มีก็เตรียมมาตรการเยียวยาช่วยเหลือประชาชนให้เร็วที่สุด” นายชัยวุฒิกล่าว
****************

ที่มา : https://www.thaigov.go.th/news/contents/details/59900