รัฐบาลไทย-ข่าวทำเนียบรัฐบาล-กรมเจ้าท่า กระทรวงคมนาคม นำเรือ รถ พร้อมเจ้าหน้าที่ ช่วยเหลือประชาชนผู้ประสบภัยจากพายุ “โนรู” ระหว่างวันที่ 29 กันยายน - 17 ตุลาคม 2565


วันจันทร์ที่ 17 ตุลาคม 2565
กรมเจ้าท่า กระทรวงคมนาคม นำเรือ รถ พร้อมเจ้าหน้าที่ ช่วยเหลือประชาชนผู้ประสบภัยจากพายุ “โนรู” ระหว่างวันที่ 29 กันยายน - 17 ตุลาคม 2565
...
กรมเจ้าท่า กระทรวงคมนาคม นำเรือ รถ พร้อมเจ้าหน้าที่ ช่วยเหลือประชาชนผู้ประสบภัยจากพายุ “โนรู” ระหว่างวันที่ 29 กันยายน - 17 ตุลาคม 2565
ตามที่รัฐบาลมีความเป็นห่วงประชาชนที่ได้รับผลกระทบจากอุทกภัยจากพายุโนรูในหลายพื้นที่ซึ่งได้ลดระดับเป็นพายุ ดีเปรสชันพัดเข้าประเทศไทย ตั้งแต่วันที่ 29 กันยายน 2565 ที่ผ่านมา กระทรวงคมนาคม โดยรัฐมนตรีว่าการกระทรวงคมนาคม (นายศักดิ์สยาม ชิดชอบ) และรัฐมนตรีช่วยว่าการกระทรวงคมนาคม (ดร.อธิรัฐ รัตนเศรษฐ) ได้มอบหมายให้กรมเจ้าท่า ดำเนินการช่วยเหลือประชาชนผู้ประสบอุทกภัยเป็นการเร่งด่วน โดยรักษาการอธิบดีกรมเจ้าท่า (นายสรพงศ์ ไพฑูรย์พงษ์) ได้สั่งการให้ทุกหน่วยงานของกรมเจ้าท่า ที่อยู่ในพื้นที่ประสบอุทกภัย ได้แก่ สำนักงานเจ้าท่าภูมิภาคที่ 1 2 และ 7 พร้อมด้วยสำนักงานพัฒนาและบำรุงรักษาทางน้ำที่ 1 5 6 และ 8 เร่งนำเรือพระราชทาน เรือท้องแบน รถ และกำลังเจ้าหน้าที่ ลงพื้นที่สำรวจสถานการณ์น้ำที่ยังคงมีน้ำท่วมสูงในหลายพื้นที่ พร้อมเร่งให้ความช่วยเหลือประชาชนผู้ประสบภัยฯ และบูรณาการร่วมกับหน่วยงานในจังหวัดที่ประสบอุทกภัยอย่างต่อเนื่อง จนถึงวันนี้ (17 ตุลาคม 2565) กรมเจ้าท่า บูรณาการร่วมกับจังหวัดและหน่วยงานที่เกี่ยวข้อง ช่วยเหลือผู้ประสบอุทกภัยอย่างต่อเนื่อง รวมเป็นระยะเวลา 20 วัน โดยตั้งศูนย์อำนวยการช่วยเหลือผู้ประสบอุทกภัย ทั้งสิ้น 20 จุด เจ้าหน้าที่ 170 นาย เรือ 48 ลำ รถ 39 คัน บรรจุกระสอบทราย 12,300 ถุง ถุงยังชีพ 4,906 ชุด และ น้ำดื่ม 38,806 ขวด ดังนี้
สำนักงานเจ้าท่าภูมิภาคที่ 1 นำเรือ รับ - ส่งผู้ประสบอุทกภัย น้ำดื่ม บรรจุกระสอบทราย พื้นที่เทศบาลเมืองพะเยา อ.ดอกคำใต้ และ อ.ภูก้านยาว จ.พระเยา ต.ศรีดอนชัย อ.เชียงของ จ.เชียงราย หมู่บ้านเวียงทอง จ.เชียงใหม่ ต.หาดทะนง และ ต.เกาะเทโพ จ.อุทัยธานี
สำนักงานเจ้าท่าภูมิภาคที่ 2 นำเรือ รับ - ส่ง ผู้ประสบอุทกภัย บรรจุกระสอบทราย แจกจ่ายน้ำดื่ม และทำพนังกั้นน้ำในพื้นที่ หมู่ 5 ต.จักรสีห์ อ.เมืองสิงห์บุรี จ.สิงห์บุรี โดยดำเนินการร่วมกับ อบต.จักรสีห์ ผู้ใหญ่บ้าน อาสาสมัครในหมู่บ้าน แจกน้ำดื่ม ต.เชียงรากน้อย อ.สามโคก จ.ปทุมธานี
สำนักงานเจ้าท่าภูมิภาคที่ 7 นำเรือรับ - ส่งผู้ประสบอุทกภัย อ.วารินชำราบ ชุมชนบัวชมพู ต.ระแม อ.เมือง จ.อุบลราชธานี ต.หนองเรือ อ.ชุมพลบุรี จ.สุรินทร์ ต.กำปัง อ.โนนไทย จ.นครราชสีมา ต.โคกสี อ.เมือง จ.ขอนแก่น ต.บึงงาม อ.ทุ่งเขาหลวง จ.ร้อยเอ็ด
สำนักงานพัฒนาและบำรุงรักษาทางน้ำที่ 1 5 6 และ 8 นำเรือ รับ - ส่ง ผู้ประสบอุทกภัย ขนอาหารสัตว์ สิ่งของพื้นที่ ต.บางมัน อ.เมือง จ.สิงห์บุรี ต.พระงาม อ.พรหมบุรี จ.สิงห์บุรี ต.วัดตะกู อ.บางบาล จ.พระนครศรีอยุธยา ซ่อมแซมผนังกันน้ำท่วมริมแม่น้ำเจ้าพระยา ต.บ้านหม้อ อ.พรหมบุรี จ.สิงห์บุรี บ้านท่านางเลื่อน อ.ชนบท จ.ขอนแก่น บ้านปลาปัด อ.โกสุมพิสัย จ.มหาสารคาม หน้าโรงเรียนเบ็ญจะมะมหาราช และลานจอดรถห้างเซ็นทรัล จ.อุบลราชธานี
รองอธิบดีกรมเจ้าท่า ด้านปลอดภัย (นายภูริพัฒน์ ธีระกุลพิศุทธิ์) กล่าวเพิ่มเติมว่า กรมเจ้าท่า ได้สั่งการให้สำนักงานเจ้าท่าภูมิภาคที่ 1 2 และ 7 พร้อมด้วยสำนักงานพัฒนาและบำรุงรักษาทางน้ำที่ 1 5 6 และ 8 ติดตามสถานการณ์อุทกภัย และเฝ้าระวังระดับน้ำในพื้นที่เสี่ยงต่าง ๆ อย่างต่อเนื่อง พร้อมนำเรือพระราชทาน เรือท้องแบน รถ และกำลังเจ้าหน้าที่ เข้าช่วยเหลืออย่างทันที ที่ได้รับการร้องขอจากหน่วยงานในจังหวัด หรือได้รับแจ้งจากผู้ที่ประสบอุทกภัยโดยตรง พร้อมร่วมประชุมวางแผนประเมินสถานการณ์ฯ กับหน่วยงานที่เกี่ยวข้องในพื้นที่อย่างต่อเนื่อง สำหรับในส่วนกลางทั้งในกรุงเทพฯ และปริมณฑลได้สั่งการให้ออกประกาศข่าวสาร การเดินเรือทั้งในทะเล ทั้งนี้ กรมเจ้าท่า เป็นกำลังใจให้กับผู้ประสบอุทกภัยทุกท่าน และพร้อมที่เข้าให้การช่วยเหลือผู้ประสบภัย ทั้งกำลังเจ้าหน้าที่ ยานพาหนะ และบูรณาการร่วมกับจังหวัดในการให้ความช่วยเหลือประชาชนได้อย่างทันท่วงทีที่ได้รับแจ้งเหตุ ขอให้ประชาชนติดตามสถานการณ์น้ำ การพยากรณ์อากาศ พร้อมรับข่าวสารอย่างต่อเนื่อง ทั้งนี้ ประชาชนสามารถโทรแจ้งได้ที่หมายเลข 0 2639 4782 หรือ สายด่วนกรมเจ้าท่า 1199 ได้ตลอด 24 ชั่วโมง

ที่มา : https://www.thaigov.go.th/news/contents/details/60529