รัฐบาลไทย-ข่าวทำเนียบรัฐบาล-เลขานุการรัฐมนตรีว่าการกระทรวงยุติธรรม ตรวจเยี่ยมผู้ต้องขัง กองงานสาธารณะ ช่วยลอกท่อ แก้ไขปัญหาน้ำท่วมขังในเขตพื้นที่ถนนแจ้งวัฒนะ


วันศุกร์ที่ 9 กันยายน 2565
พิมพ์
เลขานุการรัฐมนตรีว่าการกระทรวงยุติธรรม ตรวจเยี่ยมผู้ต้องขัง กองงานสาธารณะ ช่วยลอกท่อ แก้ไขปัญหาน้ำท่วมขังในเขตพื้นที่ถนนแจ้งวัฒนะ
เลขานุการรัฐมนตรีว่าการกระทรวงยุติธรรม ตรวจเยี่ยมผู้ต้องขัง กองงานสาธารณะ ช่วยลอกท่อ แก้ไขปัญหาน้ำท่วมขังในเขตพื้นที่ถนนแจ้งวัฒนะ
ในวันศุกร์ที่ 9 กันยายน 2565 เวลา 09.00 น. นายสมศักดิ์ เทพสุทิน รัฐมนตรีว่าการกระทรวงยุติธรรม มอบหมายให้ ว่าที่ร้อยตรี ธนกฤต จิตรอารีย์รัตน์ เลขานุการรัฐมนตรีว่าการกระทรวงยุติธรรม พร้อมด้วย นายนัสธี ทองปลาด ผู้บัญชาการเรือนจำพิเศษกรุงเทพมหานคร และ นายวุฒิชัย เจนวิริยะกุล ผู้บัญชาการเรือนจำกลางคลองเปรม ให้ความช่วยเหลือประชาชนในพื้นที่บริเวณถนนแจ้งวัฒนะ บริเวณด้านหน้ากระทรวงยุติธรรม ถนนแจ้งวัฒนะ ซึ่งเป็นพื้นที่น้ำท่วมขังสูง  ส่งผลให้การจราจรติดขัดอย่างมาก จึงได้สั่งการให้นายอายุตม์ สินธพพันธุ์ อธิบดีกรมราชทัณฑ์มอบหมายให้ ผู้บัญชาการเรือนจำพิเศษกรุงเทมหานคร และผู้บัญชาการเรือนจำกลางคลองเปรม นำผู้ต้องขังกองงานสาธารณะ พร้อมเจ้าหน้าที่ ลงพื้นที่เพื่อลอกท่อระบายน้ำ เนื่องจากมีสิ่งปฏิกูลและวัสดุที่ย่อยสลายยากจำนวนมาก ทำให้ปริมาณน้ำในพื้นที่ระบายได้อย่างล่าช้า จนทำให้เกิดน้ำท่วมขังเอ่อล้นบริเวณถนน ส่งผลกระทบต่อการจราจรบนถนนแจ้งวัฒนะที่ติดขัดเป็นเวลานาน
โอกาสนี้ เลขา รมว.ยุติธรรม กล่าวว่า นโยบายของ รมว.ยุติธรรม ในการส่งผู้ต้องขังออกบำเพ็ญประโยชน์ด้วยการช่วยลอกท่อระบายน้ำในเขตพื้นที่กรุงเทพมหานครที่มีน้ำท่วมขัง เพื่อบรรเทาความเดือดร้อนของประชาชน  ซึ่งเมื่อวานนี้น้ำท่วมมากที่สุดในเขตลาดกระบัง บริเวณที่มีการก่อสร้าง สิ่งที่พบในท่อจะเป็นเศษวัสดุที่เป็นหินทรายจำนวนมาก ซึ่งเมื่อได้ลอกท่อแล้วทำให้น้ำระบายดีขึ้นมาก และในบริเวณซอย สน.จรเข้น้อย ซึ่งเป็นพื้นที่เอกชน ได้มีการนำปูนไปโบกทับ ปิดฝาท่อหมด ส่งผลให้น้ำท่วมขัง ทราบว่ายังมีการฟ้องร้องคดี โดยจะประสานหน่วยงานของรัฐเข้าไปช่วยดูแลเพื่อช่วยแก้ไขปัญหาดังกล่าว
และวันนี้ทางผู้บัญชาการเรือนจำกลางคลองเปรม และผู้บัญชาการเรือนจำพิเศษกรุงเทพมหานครได้จัดส่งผู้ต้องขังออกบำเพ็ญประโยชน์ช่วยลอกท่อระบายน้ำ บริเวณถนนแจ้งวัฒนะด้านหน้ากระทรวงยุติธรรม จำนวน 48 คน ระยะทางกว่า 300 เมตร เนื่องจากเมื่อวานนี้ฝนตกหนัก ทำให้น้ำท่วมขัง จากการลอกท่อขึ้นมาพบเศษ ดินทราย จำนวนมาก การลอกท่อจะช่วยลดปัญหาน้ำท่วมขังได้มาก และบรรเทาปัญหาความเดือดร้อนให้กับประชาชนได้เป็นอย่างดี

ที่มา : https://www.thaigov.go.th/news/contents/details/59042