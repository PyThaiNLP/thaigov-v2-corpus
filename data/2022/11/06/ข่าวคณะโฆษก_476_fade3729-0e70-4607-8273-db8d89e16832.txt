รัฐบาลไทย-ข่าวทำเนียบรัฐบาล-ครม.เห็นชอบกำหนดเขตพื้นที่และมาตรการคุ้มครองสิ่งแวดล้อม ในบริเวณพื้นที่ตำบลปากคลอง ตำบลชุมโค ตำบลบางสน และตำบลสะพลี อำเภอปะทิว จังหวัดชุมพร หลังมีแนวโน้มเสื่อมโทรมเพิ่มมากขึ้น


วันอังคารที่ 25 ตุลาคม 2565
พิมพ์
ครม.เห็นชอบกำหนดเขตพื้นที่และมาตรการคุ้มครองสิ่งแวดล้อม ในบริเวณพื้นที่ตำบลปากคลอง ตำบลชุมโค ตำบลบางสน และตำบลสะพลี อำเภอปะทิว จังหวัดชุมพร หลังมีแนวโน้มเสื่อมโทรมเพิ่มมากขึ้น
ครม.เห็นชอบกำหนดเขตพื้นที่และมาตรการคุ้มครองสิ่งแวดล้อม ในบริเวณพื้นที่ตำบลปากคลอง ตำบลชุมโค ตำบลบางสน และตำบลสะพลี อำเภอปะทิว จังหวัดชุมพร หลังมีแนวโน้มเสื่อมโทรมเพิ่มมากขึ้น
วันที่ 25 ตุลาคม 2565 น.ส.ไตรศุลี  ไตรสรณกุล รองโฆษกประจำสำนักนายกรัฐมนตรีกล่าวว่า คณะรัฐมนตรี(ครม.) เห็นชอบร่างประกาศกระทรวงทรัพยากรธรรมชาติและสิ่งแวดล้อม เรื่อง กำหนดเขตพื้นที่และมาตรการคุ้มครองสิ่งแวดล้อม ในบริเวณพื้นที่ตำบลปากคลอง ตำบลชุมโค ตำบลบางสน และตำบลสะพลี อำเภอปะทิว จังหวัดชุมพร พ.ศ. …. ตามที่สำนักงานคณะกรรมการกฤษฎีกาตรวจพิจารณาแล้ว เพื่อรักษาคุณภาพของทรัพยากรธรรมชาติและสิ่งแวดล้อมในพื้นที่ชายฝั่งทะเลที่มีเอกลักษณ์ด้านกายภาพเป็นการเฉพาะ ซึ่งเป็นแหล่งอาศัย แหล่งอาหารของสัตว์หายาก รวมทั้งเป็นแหล่งท่องเที่ยวที่สำคัญ โดยในปัจจุบันมีแนวโน้มเสื่อมโทรมเพิ่มมากขึ้น จำเป็นต้องกำหนดมาตรการคุ้มครองเพื่อป้องกันการเสื่อมโทรมในพื้นที่ดังกล่าว
สำหรับมาตรการคุ้มครองที่สำคัญ เช่น บริเวณที่ 1 พื้นที่ชายหาดที่อยู่ในท้องที่ดังกล่าวและทะเลที่อยู่ถัดออกไปจากชายหาด ซึ่งวัดจากแนวชายฝั่งออกไปในทะเลจนสุดเขตระยะ 5,400 เมตร จะห้ามทำการประมงโดยใช้เครื่องมือต่างๆ รวมทั้งห้ามก่อสร้างอาคารทุกชนิด  บริเวณที่ 2 พื้นที่แนวสันทราย จะห้ามขุด ถม หรือเปลี่ยนแปลงสภาพธรรมชาติของพื้นที่บริเวณแนวสันทราย บริเวณที่ 3 พื้นที่ภายในเขตท้องที่ดังกล่าว รวมทั้งพื้นที่เกาะต่างๆ ที่อยู่แนวเขตพื้นที่ควบคุมการใช้เครื่องมือทำการประมง จะห้ามก่อสร้างอาคารทุกชนิดในพื้นที่ที่วัดจากแนวชายฝั่งทะเลเข้าไปในแผ่นดินเป็นระยะ 20 เมตร เป็นต้น
นอกจากนี้ครม.ยังเห็นควรให้กระทรวงทรัพยากรธรรมชาติและสิ่งแวดล้อมดำเนินการปรับปรุงมาตรการคุ้มครองสิ่งแวดล้อมตามร่างประกาศในเรื่องนี้ เพื่อไม่ให้มีความทับซ้อนหรือขัดแย้งกับร่างประกาศกำหนดเขตพื้นที่ตำบลชุมโค อำเภอปะทิว จังหวัดชุมพร เป็นพื้นที่ใช้มาตรการในการป้องกันการกัดเซาะชายฝั่ง พ.ศ. .... ซึ่งเป็นกฎหมายเฉพาะ และอยู่ระหว่างเสนอครม.ก่อนที่ร่างกฎกระทรวงดังกล่าวจะมีผลใช้บังคับต่อไป

ที่มา : https://www.thaigov.go.th/news/contents/details/60845