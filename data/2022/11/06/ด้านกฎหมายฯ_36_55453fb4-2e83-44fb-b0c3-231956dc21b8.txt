รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม สั่งคุ้มครองสิทธิฯ - สยจ. ลงพื้นที่ด่วนช่วยเยียวยาเหยื่อเหตุกราดยิงหนองบัวฯ 


วันพฤหัสบดีที่ 6 ตุลาคม 2565
พิมพ์
รัฐมนตรีว่าการกระทรวงยุติธรรม สั่งคุ้มครองสิทธิฯ - สยจ. ลงพื้นที่ด่วนช่วยเยียวยาเหยื่อเหตุกราดยิงหนองบัวฯ
รัฐมนตรีว่าการกระทรวงยุติธรรม สั่งคุ้มครองสิทธิฯ - สยจ. ลงพื้นที่ด่วนช่วยเยียวยาเหยื่อเหตุกราดยิงหนองบัวฯ หากกำลังคนไม่พอ ให้ประสานจังหวัดใกล้เคียงมาเสริม กำชับ จนท.เร่งทำงานให้เร็วที่สุด แจงสิทธิผู้เสียชีวิต ได้รายละ 110,000 บาท
นายสมศักดิ์ เทพสุทิน รมว.ยุติธรรม กล่าวถึงกรณีที่อดีตตำรวจคลั่งก่อเหตุกราดยิงศูนย์เด็กเล็ก ที่จ.หนองบัวลำภู เบื้องต้นมีผู้เสียชีวิต 36 ศพ และบาดเจ็บอีกจำนวนมาก ว่าตนต้องขอแสดงความเสียใจกับครอบครัวผู้เสียชีวิตและผู้ที่ได้รับบาดเจ็บ เรื่องนี้เป็นเหตุสะเทือนขวัญ ที่น่าสลดและหดหู่มาก ซึ่งเป็นเรื่องที่ไม่น่าเกิดขึ้น ล่าสุดตนได้สั่งการให้กรมคุ้มครองสิทธิและเสรีภาพ ลงพื้นที่แล้ว โดยร่วมกับสำนักงานยุติธรรมจังหวัดหนองบัวลำภู เพื่อเร่งช่วยเหลือครอบครัวผู้เสียหาย โดยตั้งโต๊ะลงทะเบียนให้การช่วยเหลือและเยียวยา โดยขณะนี้เจ้าหน้าที่ได้ลงพื้นที่ช่วยเหลือแล้ว ซึ่งหากเจ้าหน้าที่ในจังหวัดไม่เพียงพอ ก็ให้ประสานกับจังหวัดใกล้เคียงนำเจ้าหน้าที่มาช่วยงานโดยด่วน ซึ่งตนได้กำชับให้เจ้าหน้าที่ทำงานให้รวดเร็วพร้อมกับประสานงานกับหน่วยงานต่างๆในพื้นที่ เพื่ออำนวยความสะดวกกับประชาชนให้มากที่สุด
นายสมศักดิ์ กล่าวอีกว่า สำหรับการช่วยเหลือ กรณีเสียชีวิต ทายาทมีสิทธิ ได้รับ
(1) ค่าตอบแทนกรณีถึงแก่ความตาย จำนวน 50,000 บาท
(2)​ ค่าจัดการศพ 20,000 บาท
(3) ค่าขาดอุปการะเลี้ยงดู 40,000 บาท
รวมเป็นเงิน  110,000 บาท
ส่วนกรณีบาดเจ็บ
(1) ค่ารักษาพยาบาลเท่าที่จ่ายจริง แต่ไม่เกิน 40,000 บาท ตามใบเสร็จค่ารักษาพยาบาล
(2) ค่าฟื้นฟูสมรรถภาพทางร่างกายและจิตใจ เท่าที่จ่ายจริง แต่ไม่เกิน 20,000 บาท
(3) ค่าขาดประโยชน์ทำมาหาได้ในระหว่างที่ไม่สามารถ ประกอบการงาน ได้ตามปกติ ให้จ่ายในอัตราค่าจ้างขั้นต่ำในท้องที่จังหวัดที่ไม่สามารถประกอบการงาน ไม่เกิน 1 ปี วันละ 315 บาทในพื้นที่จังหวัดหนองบัวลำภู
(4) ค่าตอบแทนความเสียหายอื่น ไม่เกิน 50,000 บาท
ทั้งนี้ ขึ้นอยู่กับการพิจารณาของอนุกรรมการฯ จังหวัดหนองบัวลำภูเป็นสำคัญ ซึ่งเนื่องจากมีผู้ได้รับความเสียหายจำนวนมาก แต่ตนได้กำชับให้เจ้าหน้าที่ทุกคนเร่งดำเนินการให้เร็วที่สุด

ที่มา : https://www.thaigov.go.th/news/contents/details/60149