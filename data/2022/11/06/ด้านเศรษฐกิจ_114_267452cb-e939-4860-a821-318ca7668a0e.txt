รัฐบาลไทย-ข่าวทำเนียบรัฐบาล-ปลัดเกษตรฯ โชว์ผลงานเปิดตลาดเป็ดปรุงสุกในแดนจิงโจ้ ออสเตรเลีย คาดตรวจโรงงานเสร็จเดือนตุลาคม พร้อมส่งออกธันวาคมนี้


วันพุธที่ 7 กันยายน 2565
ปลัดเกษตรฯ โชว์ผลงานเปิดตลาดเป็ดปรุงสุกในแดนจิงโจ้ ออสเตรเลีย คาดตรวจโรงงานเสร็จเดือนตุลาคม พร้อมส่งออกธันวาคมนี้
ปลัดเกษตรฯ โชว์ผลงานเปิดตลาดเป็ดปรุงสุกในแดนจิงโจ้ ออสเตรเลีย คาดตรวจโรงงานเสร็จเดือนตุลาคม พร้อมส่งออกธันวาคมนี้
ดร. ทองเปลว กองจันทร์ ปลัดกระทรวงเกษตรและสหกรณ์ ได้รับมอบหมายจาก รัฐมนตรีว่าการกระทรวงเกษตรและสหกรณ์(ดร.เฉลิมชัย ศรีอ่อน)ให้เดินทางเยือน ณ นครเมลเบิร์น เครือรัฐออสเตรเลีย เพื่อหารือและเร่งรัดการตรวจประเมินโรงงานเป็ดปรุงสุกของประเทศไทยกับนายคริส ทีนนิ่ง ผู้ช่วยปลัดกระทรวงเกษตร ประมงและป่าไม้แห่งเครือรัฐออสเตรเลีย โดยธุรกิจอุตสาหกรรมเป็ดปรุงสุกของประเทศออสเตรเลียมีกำลังการผลิตอยู่ประมาณ 8 ล้านตัว / ปี (คิดเป็นเนื้อเป็ด 18,000 ตัน) มีเป็นมูลค่าประมาณ 100 ล้านเหรียญออสเตรเลีย(ประมาณ 2.4 พันล้านบาท)โดยร้อยละ 95 ส่งขายตลาดในประเทศ และมีแนวโน้มขยายตัวร้อยละ 5 ต่อปี ซึ่งมีโอกาสการเติบโตจากผู้บริโภคชาวเอเชีย ที่มีความต้องการบริโภคเป็ดปรุงสุกเพิ่มมากขึ้น
ทั้งนี้ กระทรวงเกษตรและสหกรณ์ เล็งเห็นว่า ธุรกิจเป็ดปรุงสุกของไทย มีศักยภาพในการเติบโตในตลาดออสเตรเลีย ซึ่งคาดการณ์ว่า หากเปิดตลาดสำเร็จ สามารถนำร่องเพื่อตอบสนองความต้องการของผู้บริโภคได้มากกว่า500 ตันต่อปี คิดเป็นมูลค่าประมาณ 100 - 150 ล้านบาท และพร้อมขยายตลาดในปีต่อไป ซึ่งนับเป็นโอกาสสำคัญของเกษตรกรและภาคธุรกิจการเกษตรไทย เบื้องต้นฝ่ายออสเตรเลีย ให้ความมั่นใจว่าจะสามารถเดินทางมาตรวจประเมินโรงงานเป็ดปรุงสุก ณ ประเทศไทยในช่วงเดือนตุลาคมนี้ และหากผลการตรวจประเมินโรงงานเป็นไปด้วยความเรียบร้อย ด้วยศักยภาพของประเทศไทย คาดว่าจะสามารถส่งออกเป็ดปรุงสุกล็อตแรกไปยังออสเตรเลียได้ภายในเดือนธันวาคม 2565

ที่มา : https://www.thaigov.go.th/news/contents/details/58955