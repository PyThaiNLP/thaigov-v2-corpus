รัฐบาลไทย-ข่าวทำเนียบรัฐบาล-ประชาชนที่ถูกคุกคามทางเพศ แชทพูดคุยเรื่องลามก แจ้งความได้เข้าข่ายอาชญากรรมทางเทคโนโลยี เดือนส.ค.แจ้งความคดีออนไลน์ 1.7 หมื่นคดี ความเสียหาย3 พันกว่าล้าน


วันพฤหัสบดีที่ 8 กันยายน 2565
พิมพ์
ประชาชนที่ถูกคุกคามทางเพศ แชทพูดคุยเรื่องลามก แจ้งความได้เข้าข่ายอาชญากรรมทางเทคโนโลยี เดือนส.ค.แจ้งความคดีออนไลน์ 1.7 หมื่นคดี ความเสียหาย3 พันกว่าล้าน
ประชาชนที่ถูกคุกคามทางเพศ แชทพูดคุยเรื่องลามก แจ้งความได้เข้าข่ายอาชญากรรมทางเทคโนโลยี เดือนส.ค.แจ้งความคดีออนไลน์ 1.7 หมื่นคดี ความเสียหาย3 พันกว่าล้าน
วันที่ 8 กันยายน 2565 นางสาวรัชดา ธนาดิเรก รองโฆษกประจำสำนักนายกรัฐมนตรี เปิดเผยว่า ปัจจุบันอาชญากรรมทางเทคโนโลยี หรือภัยไซเบอร์ มีรูปแบบที่หลากหลาย มีการพัฒนาและเปลี่ยนแปลงวิธีการหลอกลวงเหยื่ออยู่สม่ำเสมอ ขอให้ประชาชนเพิ่มความระมัดระวัง รู้เท่าทันอาชญากรรมทางเทคโนโลยี กรณีการคุมคามทางเพศ ผ่านการพูดคุยทางแชทข้อความ ชวนคุยเรื่องลามกในลักษณะอนาจาร ส่งภาพในลักษณะคุกคามสร้างความเดือดร้อนรำคาญ รบกวนจิตใจ ก็มีพบมากขึ้นเช่นกัน
นางสาวรัชดาฯ กล่าวว่า การกระทำดังข้างต้น เข้าข่ายอาชญากรรมทางเทคโนโลยีในรูปแบบของนำเข้าหรือส่งต่อข้อมูลที่มีเนื้อหาผิดกฎหมายเข้าสู่ระบบคอมพิวเตอร์ ถือเป็นความผิดตามประมวลกฎหมายอาญา มาตรา 397 ในเรื่องการคุกคามทำให้เกิดความเดือดร้อนรำคาญ มีโทษปรับไม่เกิน 5,000 บาท แต่หากพบว่า มีการส่งรูปลามก โป๊เปลือย โชว์ของลับของตนเองมา ก็อาจจะมีความผิด ตาม พ.ร.บ. คอมพิวเตอร์ ในเรื่องของการนำข้อมูลที่มีลักษณะลามกอนาจารเข้าสู่ระบบคอมพิวเตอร์ หากประชาชนประสบเหตุการณ์ในลักษณะนี้นอกจากจะแจ้งความแล้ว ควรจะบล็อกช่องทางการสนทนาไป รวมถึงแจ้งเรื่องร้องเรียนไปยัง Facebook (หากเกิดขึ้นใน Facebook) ว่าผู้ใช้บัญชีนี้มีลักษณะที่คุกคามมีพฤติกรรมที่ไม่เหมาะสมให้ Facebook ช่วยลบบัญชีรายนี้ออกไป
สำหรับภาพรวมของคดีออนไลน์ ในเดือนสิงหาคมที่ผ่านมา กระทรวงดิจิทัลเพื่อเศรษฐกิจและสังคม (DES) รายงานว่า มีประชาชนแจ้งความคดีออนไลน์ผ่านเว็บไซต์ www.thaipoliceonline.com ทั้งสิ้น 17,254 คดี คิดเป็นมูลค่าความเสียหายกว่า 3,317 ล้านบาท โดยเจ้าหน้าที่ดำเนินการอายัดบัญชีที่ใช้ในการกระทำความผิดแล้ว 4,066 บัญชี ซึ่งประเภทคดีออนไลน์ ที่มีการแจ้งความมากที่สุด 5 อันดับแรก คือ 1.ซื้อสินค้าแต่ไม่ได้รับสินค้า (34.09%) 2.หลอกให้ลงทุนในรูปแบบต่างๆ (19.21%) 3.หลอกให้ทำงานออนไลน์ (13.20%) 4.หลอกให้กู้เงินแต่ไม่ได้เงิน (12.48%) และ 5.ข่มขู่ให้เกิดความหวาดกลัว หรือ Call Center (6.08%)  ซึ่งแตกต่างจากสถิติคดีออนไลน์ 4 เดือนก่อนหน้า ส่วนใหญ่จะเป็นคดีหลอกหลวงด้านการเงินมากที่สุด
“รัฐบาลห่วงใยประชาชนตกเป็นเหยื่ออาชญากรรมทางเทคโนโลยี ขอให้ประชาชนรับฟังข่าวสารการแจ้งเตือนเพื่อจะได้รู้ทัน และมีภูมิคุ้มกันไซเบอร์ให้กับตนเองและคนในครอบครัว จะได้ไม่ตกเป็นเหยื่อของอาชญากรรมออนไลน์ ทั้งนี้ สามารถติดตามข้อมูลข่าวสารเกี่ยวกับอาชญากรรมทางเทคโนโลยีได้ผ่านทางช่องทางสื่อสังคมออนไลน์ของหน่วยงานในสำนักงานตำรวจแห่งชาติ ดังต่อไปนี้ 1. เพจ PCT Police URL : https://www.facebook.com/PCTPOLICE 2. เพจ ตำรวจสอบสวนกลาง URL : https://www.facebook.com/CIBTHAILAND 3. เพจ กองบัญชาการตำรวจสืบสวนสอบสวนอาชญากรรมทางเทคโนโลยี บช.สอท. - CCIB URL : https://www.facebook.com/CybercopTH และหากพี่น้องประชาชนตกเป็นเหยื่อของอาชญากรรมออนไลน์ สามารถแจ้งความร้องทุกข์ได้ที่สถานทีตำรวจในท้องที่เกิดเหตุ หรือแจ้งความออนไลน์ได้ด้วยตนเองที่เว็บไซต์ https://www.thaipoliceonline.com ได้ตลอด 24 ชั่วโมง” นางสาวรัชดาฯ กล่าว

ที่มา : https://www.thaigov.go.th/news/contents/details/58974