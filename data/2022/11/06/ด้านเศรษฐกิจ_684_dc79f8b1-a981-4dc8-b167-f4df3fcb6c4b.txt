รัฐบาลไทย-ข่าวทำเนียบรัฐบาล-ธ.ก.ส. จัดตลาดนัดของดี วิถีชุมชน ในโอกาสครบรอบวันสถาปนา ธ.ก.ส. ก้าวสู่ปีที่ 57


วันอังคารที่ 1 พฤศจิกายน 2565
พิมพ์
ธ.ก.ส. จัดตลาดนัดของดี วิถีชุมชน ในโอกาสครบรอบวันสถาปนา ธ.ก.ส. ก้าวสู่ปีที่ 57
ธ.ก.ส. จัดตลาดนัดของดี วิถีชุมชน ในโอกาสครบรอบวันสถาปนา ธ.ก.ส. ก้าวสู่ปีที่ 57 วันที่ 1 – 4 พฤศจิกายน 2565 ณ บริเวณด้านหน้า ธ.ก.ส. สำนักงานใหญ่ กรุงเทพมหานคร
ธ.ก.ส. รวบรวมสินค้าเกษตรและผลิตภัณฑ์ชุมชนจากเกษตรกรลูกค้า กว่า 60 ร้านค้า จัดตลาดนัดของดี วิถีชุมชน ในโอกาสครบรอบวันสถาปนา ธ.ก.ส. ก้าวสู่ปีที่ 57 เพื่อเพิ่มช่องทางการจำหน่ายสินค้า สร้างอาชีพ สร้างรายได้แก่เกษตรกรลูกค้า วิสาหกิจชุมชนและผู้ประกอบการ SMEs เกษตร วันที่ 1 – 4 พฤศจิกายน 2565 ณ บริเวณด้านหน้า ธ.ก.ส. สำนักงานใหญ่ กรุงเทพมหานคร
นายไพศาล หงษ์ทอง ผู้ช่วยผู้จัดการและโฆษกธนาคารเพื่อการเกษตรและสหกรณ์การเกษตร (ธ.ก.ส.) เปิดเผยว่า ธ.ก.ส.จัดงาน “ตลาดนัดของดี วิถีชุมชน” ในโอกาสครบรอบวันสถาปนา ธ.ก.ส. ก้าวสู่ปีที่ 57 ตั้งแต่วันที่ 1 – 4 พฤศจิกายน 2565 ณ บริเวณด้านหน้า ธ.ก.ส. สำนักงานใหญ่ กรุงเทพมหานคร เพื่อให้เกษตรกรลูกค้า วิสาหกิจชุมชน และผู้ประกอบการ SMEs เกษตร ได้มีสถานที่และช่องทางในการจัดจำหน่ายสินค้า อันเป็นการเพิ่มโอกาสในการสร้างอาชีพ เสริมรายได้ และผู้บริโภคได้รับสินค้าคุณภาพดีมีมาตรฐานในราคาย่อมเยาว์ โดยในครั้งนี้มีบูธจำหน่ายสินค้าเกรดพรีเมียมกว่า 60 ร้านค้า เช่น อะโวคาโด้สดและมันญี่ปุ่นจากจังหวัดเพชรบูรณ์ บ้าบิ่นมะพร้าวอ่อนจากจังหวัดนครสวรรค์ เมนูปูนาจากจังหวัดสุพรรณบุรี โยเกิร์ตมัลเบอร์รีจากจังหวัดนครปฐม ผลิตภัณฑ์อาหารทะเลแปรรูปจากจังหวัดพังงา พุดดิ้งมะพร้าวน้ำหอมจากจังหวัดสมุทรสงคราม ทุเรียนทอดจากจังหวัดระยอง รวมถึงผลิตภัณฑ์ที่ได้รับมาตรฐาน A-Product ไม่ว่าจะเป็น น้ำตาลมะพร้าวแบบผง เครื่องดื่มกล้วยผงสำเร็จรูป ผลิตภัณฑ์จากน้ำผึ้ง น้ำมังคุด และผ้าคลุมไหล่ใยกล้วย เป็นต้น
ในโอกาสนี้ ธ.ก.ส. ขอเชิญชวนพี่น้องประชาชนมาร่วมชิม ชม ช้อป สินค้าคุณภาพดีจากผู้ผลิตสู่ผู้บริโภคโดยตรงในงานตลาดนัดของดี วิถีชุมชน เพื่อเป็นกำลังใจให้แก่เกษตรกร วิสาหกิจชุมชน และผู้ประกอบการ SMEs เกษตร ในการผลิตสินค้าคุณภาพเพื่อต่อยอดโอกาสทางธุรกิจของภาคเกษตรไทยไปไกลสู่ระดับสากล

ที่มา : https://www.thaigov.go.th/news/contents/details/61101