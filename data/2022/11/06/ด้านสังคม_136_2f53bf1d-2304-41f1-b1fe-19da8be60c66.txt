รัฐบาลไทย-ข่าวทำเนียบรัฐบาล-เลขานุการ รมว.สธ. ติดตามความคืบหน้าการก่อสร้างอาคารวินิจฉัยและรักษา รพ.พระปกเกล้า จันทบุรี 


วันอังคารที่ 27 กันยายน 2565
เลขานุการ รมว.สธ. ติดตามความคืบหน้าการก่อสร้างอาคารวินิจฉัยและรักษา รพ.พระปกเกล้า จันทบุรี
เลขานุการรัฐมนตรีว่าการกระทรวงสาธารณสุข ตรวจเยี่ยมการดำเนินงาน และติดตามความคืบหน้าการก่อสร้างอาคารวินิจฉัยและรักษา 8 ชั้น โรงพยาบาลพระปกเกล้า จันทบุรี ยกระดับการให้บริการผ่าตัด ลดระยะเวลารอคอย ผู้ป่วยได้รับการรักษาที่รวดเร็ว
เลขานุการรัฐมนตรีว่าการกระทรวงสาธารณสุข ตรวจเยี่ยมการดำเนินงาน และติดตามความคืบหน้าการก่อสร้างอาคารวินิจฉัยและรักษา 8 ชั้น โรงพยาบาลพระปกเกล้า จันทบุรี ยกระดับการให้บริการผ่าตัด ลดระยะเวลารอคอย ผู้ป่วยได้รับการรักษาที่รวดเร็ว ช่วยลดความเสี่ยงต่อความทุพพลภาพ และลดการเสียชีวิต พร้อมเยี่ยมเสริมพลังเจ้าหน้าที่โรงพยาบาลส่งเสริมสุขภาพตำบลจันทนิมิต จ.จันทบุรี
วันนี้ (27 กันยายน 2565) ดร.วัชรพงศ์ คูวิจิตรสุวรรณ เลขานุการรัฐมนตรีว่าการกระทรวงสาธารณสุข พร้อมด้วย นางสาวเรวดี รัศมิทัต ที่ปรึกษารัฐมนตรีว่าการกระทรวงสาธารณสุข นายแพทย์สุริยะ คูหะรัตน์ สาธารณสุขนิเทศก์ เขตสุขภาพที่ 6 และคณะผู้บริหาร ตรวจเยี่ยมการดำเนินงานและติดตามความคืบหน้าการก่อสร้างอาคารวินิจฉัยและรักษา 8 ชั้น โรงพยาบาลพระปกเกล้า จันทบุรี พร้อมเยี่ยมเสริมพลังเจ้าหน้าที่โรงพยาบาลส่งเสริมสุขภาพตำบลจันทนิมิต จ.จันทบุรี โดยมี นายแพทย์อภิรักษ์ พิศุทธ์อาภรณ์ นายแพทย์สาธารณสุขจังหวัดจันทบุรี นายแพทย์ธีรพงศ์ ตุนาค ผู้อำนวยการโรงพยาบาลพระปกเกล้า คณะผู้บริหาร และเจ้าหน้าที่ให้การต้อนรับ
ดร.วัชรพงศ์ กล่าวว่า ได้รับมอบหมายจาก นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข ให้ลงพื้นที่ติดตามความคืบหน้าการก่อสร้างอาคารวินิจฉัยและรักษา 8 ชั้น ของโรงพยาบาลพระปกเกล้า จันทบุรี ซึ่งดำเนินการตามนโยบายกระทรวงสาธารณสุขในการเพิ่มศักยภาพของหน่วยบริการสาธารณสุขทุกระดับ ลดความแออัด ลดระยะเวลารอคอย ลดการส่งต่อออกนอกเขตสุขภาพ เพื่ออำนวยความสะดวกให้ประชาชนได้เข้าถึงระบบการรักษาที่รวดเร็วและมีคุณภาพ โดยโรงพยาบาลพระปกเกล้า จันทบุรี ได้พัฒนาทั้งด้านโครงสร้างอาคาร ภูมิทัศน์ และการให้บริการอย่างต่อเนื่อง เป็นโรงพยาบาลศูนย์ที่รองรับการรักษาผู้ป่วยตั้งแต่ระดับทุติยภูมิ ตติยภูมิ และรับส่งต่อผู้ป่วยจากจังหวัดในเขตพื้นที่ภาคตะวันออก ประกอบด้วย ตราด สระแก้ว ปราจีนบุรี และระยอง รวมทั้งเป็นศูนย์ความเชี่ยวชาญเฉพาะทางระดับสูง (Excellence Center) 5 ด้าน ได้แก่ ด้านโรคหัวใจ โรคมะเร็ง อุบัติเหตุและฉุกเฉิน ทารกแรกเกิด และปลูกถ่ายอวัยวะ
ทั้งนี้ อาคารวินิจฉัยและรักษา 8 ชั้น จะใช้ทดแทนอาคารผ่าตัดเดิมที่มีเพียง 14 เตียง และมีอายุการใช้งาน 30-40 ปี ซึ่งหากก่อสร้างแล้วเสร็จจะเป็นการยกระดับการบริการด้านการผ่าตัด ช่วยให้ประชาชนประชาชนในจังหวัดและเขตพื้นที่ภาคตะวันออกได้ได้รับการผ่าตัดที่รวดเร็ว ลดการรอคอย ลดความเสี่ยงต่อความทุพพลภาพและเสียชีวิต รวมทั้งลดการส่งต่อไปยังโรงพยาบาลในกรุงเทพมหานคร นอกจากนี้ โรงพยาบาลยังได้รับงบประมาณในการก่อสร้างอาคารจอดรถ 10 ชั้น เพิ่มความสะดวกให้กับผู้มารับบริการยิ่งขึ้น
สำหรับโรงพยาบาลส่งเสริมสุขภาพตำบลจันทนิมิต มีการจัดบริการทั้งในและนอกสถานที่อย่างครอบคลุม อาทิ คลินิกเบาหวาน/ความดันโลหิตสูง  คลินิกสุขภาพเด็กดี คลินิกทันตกรรม คลินิกแพทย์แผนไทย คลินิกหมอครอบครัว งานอนามัยในโรงเรียน การเยี่ยมบ้านผู้ป่วยติดบ้านติดเตียง และอนามัยแม่และเด็ก เป็นต้น โดยบูรณาการร่วมกับหน่วยงานในพื้นที่ ชุมชน และอสม. ดูแลสุขภาพของประชาชนในพื้นที่ ทั้งด้านการวางแผนงาน จัดโครงการ งบประมาณ วัสดุอุปกรณ์ การรับส่งต่อผู้ป่วย การเฝ้าระวังโรคติดต่อและไม่ติดต่อ การให้ความรู้ในการดูแลสุขภาพ และส่งเสริมการออกกำลังกาย เพื่อให้ประชาชนในชุมชนมีสุขภาวะที่ดี
****************************************** 27 กันยายน 2565

ที่มา : https://www.thaigov.go.th/news/contents/details/59717