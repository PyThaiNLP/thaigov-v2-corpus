รัฐบาลไทย-ข่าวทำเนียบรัฐบาล-โฆษกรัฐบาลเผย นายกฯ ห่วงใยสภาพจิตใจประชาชนต่อกรณีเหตุโศกนาฏกรรม กรมสุขภาพจิตแนะดูแลจิตใจ


วันเสาร์ที่ 8 ตุลาคม 2565
พิมพ์
โฆษกรัฐบาลเผย นายกฯ ห่วงใยสภาพจิตใจประชาชนต่อกรณีเหตุโศกนาฏกรรม กรมสุขภาพจิตแนะดูแลจิตใจ
โฆษกรัฐบาลเผย นายกฯ ห่วงใยสภาพจิตใจประชาชนต่อกรณีเหตุโศกนาฏกรรม กรมสุขภาพจิตแนะดูแลจิตใจ หลีกเลี่ยงการรับข่าวที่มากเกินไป ขอความร่วมมือหยุดส่งต่อภาพความรุนแรง โทรปรึกษาสายด่วนสุขภาพจิต 1323 ได้ฟรี ตลอด 24 ชม.
วันนี้ 8 ตุลาคม  65 นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เผยกรณีเหตุโศกนาฏกรรมที่จังหวัดหนองบัวลำภู ก่อให้เกิดความเสียใจแก่คนไทยทั้งประเทศ เป็นเหตุการณ์ที่ไม่มีใครอยากให้เกิด และเหตุการณ์ดังกล่าวส่งผลให้เกิดความเครียดทางด้านจิตใจกับประชาชนทุกคน ซึ่งพลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม มีความห่วงใยในสภาพจิตใจของผู้ที่เผชิญเหตุการณ์ที่รอดชีวิต ผู้ที่สูญเสียบุคคลอันเป็นที่รัก รวมทั้งประชาชนคนไทยที่เกิดความเครียดทางด้านจิตใจจากเหตุการณ์ดังกล่าว
ทั้งนี้ โฆษกประจำสำนักนายกรัฐมนตรี กล่าวว่ากรมสุขภาพจิต กระทรวงสาธารณสุข ได้มีข้อแนะนำแก่ประชาชนในการดูแลจิตใจเมื่อทราบข่าวหรือเห็นภาพความรุนแรง คือ 1) หลีกเลี่ยงการรับข่าวที่มากเกินไป โดยใช้เวลากับกิจกรรมอื่น ๆ เพิ่มขึ้น เพื่อลดอารมณ์ และความเครียดจากการรับข่าวสาร 2) หยุดส่งต่อภาพความรุนแรง โดยไม่ส่งภาพเหตุการณ์ หรือ คลิปเหตุการณ์ ความรุนแรง ที่ส่งผลต่ออารมณ์ ความรู้สึก 3) ให้ความสำคัญกับอารมณ์ที่เกิดขึ้น ทั้งอารมณ์ช็อก เสียใจ โกรธ ทำใจไม่ได้ รู้สึกผิด สงบและยอมรับ 4) แบ่งปันความรู้สึก พูดคุย ระบายความรู้สึกโดยเน้นความเข้มแข็งของจิตใจ ที่สามารถจัดการความยากลำบากไปได้ และ 5) ถ้ารู้สึกไม่ไหว ขอคำปรึกษา ผ่านสายด่วนสุขภาพจิต 1323 ฟรี ตลอด 24 ชั่วโมง
“จากกรณีเหตุโศกนาฏกรรมที่เกิดขึ้น รัฐบาลและกรมสุขภาพจิต ขอความร่วมมือพี่น้องสื่อมวลชนและประชาชน หยุดการนำเสนอหรือส่งต่อภาพความรุนแรง รวมถึงภาพผู้เสียชีวิตและได้รับบาดเจ็บจากเหตุการณ์ความรุนแรงที่เกิดขึ้น ไม่โพสต์ ไม่ส่งต่อ เพราะภาพความรุนแรงไม่เคยก่อประโยชน์ใด อีกทั้งยังสร้างแผลใจในสังคม ซึ่ง พลเอก ประยุทธ์ จันทร์โอชา นายกรัฐมนตรีมีความห่วงใยในสภาพจิตใจของคนไทยทุกคน และขอให้ทุกคนให้กำลังใจซึ่งกันและกัน ร่วมผ่านช่วงเวลาแห่งความสูญเสียที่โหดร้ายนี้ไปด้วยกัน” นายอนุชาฯ กล่าว

ที่มา : https://www.thaigov.go.th/news/contents/details/60210