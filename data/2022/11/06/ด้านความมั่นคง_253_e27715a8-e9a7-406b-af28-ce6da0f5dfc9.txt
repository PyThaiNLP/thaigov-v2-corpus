รัฐบาลไทย-ข่าวทำเนียบรัฐบาล-นายกสมาคมแม่บ้านมหาดไทย นำประธานแม่บ้านมหาดไทยจังหวัดทั่วประเทศ ประชุมเตรียมความพร้อมขับเคลื่อนกิจกรรมสมาคมแม่บ้านมหาดไทย ในปี 2566 ย้ำ บทบาทในฐานะ “แม่เมือง" 


วันพุธที่ 19 ตุลาคม 2565
พิมพ์
นายกสมาคมแม่บ้านมหาดไทย นำประธานแม่บ้านมหาดไทยจังหวัดทั่วประเทศ ประชุมเตรียมความพร้อมขับเคลื่อนกิจกรรมสมาคมแม่บ้านมหาดไทย ในปี 2566 ย้ำ บทบาทในฐานะ “แม่เมือง"
นายกสมาคมแม่บ้านมหาดไทย นำประธานแม่บ้านมหาดไทยจังหวัดทั่วประเทศ ประชุมเตรียมความพร้อมขับเคลื่อนกิจกรรมสมาคมแม่บ้านมหาดไทย ในปี 2566 ย้ำ บทบาทประธานแม่บ้านมหาดไทยจังหวัดในฐานะ “แม่เมือง” ต้องเป็นกำลังสำคัญของท่านผู้ว่าฯ ในการบำบัดทุกข์ บำรุงสุข
นายกสมาคมแม่บ้านมหาดไทย นำประธานแม่บ้านมหาดไทยจังหวัดทั่วประเทศ ประชุมเตรียมความพร้อมขับเคลื่อนกิจกรรมสมาคมแม่บ้านมหาดไทย ในปี 2566 ย้ำ บทบาทประธานแม่บ้านมหาดไทยจังหวัดในฐานะ “แม่เมือง” ต้องเป็นกำลังสำคัญของท่านผู้ว่าราชการจังหวัด ในการบำบัดทุกข์ บำรุงสุข พี่น้องประชาชนในพื้นที่ และบำรุงขวัญบุคลากรในสังกัดทั่วประเทศ
เมื่อวันที่ 18 ต.ค. 65 เวลา 13.00 น. ที่ห้องวอร์รูม (War Room) ชั้น 2 อาคารศาลาว่าการกระทรวงมหาดไทย ดร.วันดี กุญชรยาคง จุลเจริญ นายกสมาคมแม่บ้านมหาดไทย เป็นประธานการประชุมคณะกรรมการบริหารสมาคมแม่บ้านมหาดไทย ครั้งที่ 4/2565 โดยมี นางกุลทรัพย์ ชื่นโกสุม นางจิรวรรณ เพ็ญพาส ผศ.ดร.ศศิธร จันทมฤก นางปวีณ์ริศา เกิดสม นางวรสุดา รัตนสุคนธ์ นางศลิษา ภิรมย์รัตน์ อุปนายกสมาคม นางนิศากร วิศิษฏ์สรอรรถ กรรมการสมาคม และคณะกรรมการฝ่ายต่าง ๆ ร่วมประชุม โดยเป็นการประชุมผ่านระบบ Zoom Meeting ร่วมกับประธานแม่บ้านมหาดไทยจังหวัดทุกจังหวัดในฐานะกรรมการสมาคมฯ
ดร. วันดี กุญชรยาคง จุลเจริญ นายกสมาคมแม่บ้านมหาดไทย กล่าวว่า ในวันนี้เป็นการประชุมคณะกรรมการบริหารสมาคมแม่บ้านมหาดไทยครั้งแรกภายหลังจากทรงมีพระบรมราชโองการโปรดเกล้าฯ ให้ข้าราชการพลเรือนสามัญพ้นจากตำแหน่งเนื่องจากเกษียณอายุ และแต่งตั้งให้ข้าราชการพลเรือนสามัญดำรงตำแหน่งประเภทบริหารระดับสูง (รองปลัดกระทรวงมหาดไทย อธิบดี ผู้ตรวจราชการกระทรวงมหาดไทย ผู้ว่าราชการจังหวัด) ทำให้มีคณะกรรมการบริหารสมาคมพ้นตำแหน่งตามคู่สมรส และได้รับการแต่งตั้งใหม่ จึงขอขอบคุณกรรมการบริหารสมาคมที่พ้นจากตำแหน่งทุกท่านที่ให้ความช่วยเหลือกิจการงานของสมาคมแม่บ้านมหาดไทยเป็นอย่างดียิ่งด้วยความเสียสละ เป็นกำลังสำคัญในการบำบัดทุกข์ บำรุงสุขพี่น้องประชาชนและบำรุงขวัญกำลังใจของบุคลากรในสังกัดมาโดยตลอดร่วมกับคู่สมรสของทุกท่านจนกระทั่งเกษียณอายุราชการอันประจักษ์ชัดแจ้งถึงความมุ่งมั่นทุ่มเท ซึ่งประชาคมแม่บ้านมหาดไทยรู้สึกซาบซึ้งใจในทุกสิ่งที่ดีที่ท่านได้ร่วมกันทุ่มเท และถึงแม้ว่าท่านจะพ้นจากตำแหน่งแล้ว สมาคมฯ ขอเรียนเชิญท่านได้เป็นที่ปรึกษานายกสมาคมแม่บ้านมหาดไทย เพื่อร่วมกันดูแลชาวมหาดไทยและพี่น้องประชาชนให้มีคุณภาพชีวิตที่ดีตลอดไป
ดร. วันดี กุญชรยาคง จุลเจริญ นายกสมาคมแม่บ้านมหาดไทย ได้กล่าวต่ออีกว่า และในโอกาสนี้ สมาคมฯ ขอต้อนรับท่านประธานแม่บ้านมหาดไทยจังหวัดที่ได้เข้ารับตำแหน่งกรรมการสมาคม รวมถึงท่านที่ได้ย้ายจังหวัดหรือเปลี่ยนหน้าที่ตามคู่สมรส ซึ่งขอให้ทุกท่านได้ร่วมกันขับเคลื่อนภารกิจของพวกเราชาวสมาคมแม่บ้านมหาดไทยในการดำเนินกิจกรรมของสมาคมฯ เพื่อให้บรรลุวัตถุประสงค์ของสมาคมฯ เป็นกำลังสำคัญร่วมกับคู่สมรสดูแลบำรุงขวัญกำลังใจบุคลากรและบำบัดทุกข์ บำรุงสุขพี่น้องประชาชน เพื่อให้ทุกข์น้อยลงจนหมดไป มีความสุขเพิ่มพูนขึ้นอย่างยั่งยืน โดยในปีนี้ สมาคมแม่บ้านมหาดไทยได้มีกำหนดการประชุมสมาคมแม่บ้านมหาดไทยสัญจร ประจำปี 2566 ซึ่งมีกลุ่มเป้าหมายเป็นกรรมการสมาคม และสมาชิกสมาคมฯ พร้อมทั้งภาคีเครือข่ายผู้นำสตรีในพื้นที่ ภาคละ 500 คน รวม 2,000 คน แบ่งเป็น 4 ภาค ได้แก่ ภาคใต้ ที่จังหวัดนครศรีธรรมราช ในช่วงวันที่ 18-19 พฤศจิกายน 2565 ภาคเหนือ ที่จังหวัดลำพูน วันที่ 25-26 พฤศจิกายน 2565 ภาคตะวันออกเฉียงเหนือ ที่จังหวัดนครพนม วันที่ 23-24 ธันวาคม 2565 และภาคกลางและภาคตะวันออก ที่จังหวัดสมุทรสงคราม วันที่ 6-7 มกราคม 2566 โดยกิจกรรมในงาน ช่วงเช้า จะเป็นการระดมความคิดเห็นและนำเสนอการขับเคลื่อนผลงานกิจกรรมของทุกจังหวัด คือ 1) การน้อมนำแนวพระราชดำริของสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี “บ้านนี้มีรักปลูกผักกินเอง” และขยายผลการขับเคลื่อน "ทางนี้มีผล ผู้คนรักกัน" 2) การดูแลสุขอนามัยของแม่และเด็ก โดยเฉพาะอย่างยิ่งการดูแลสุขอนามัยด้านอาหาร ความเป็นอยู่ การเจริญเติบโตตามวัยของเด็กเล็ก และขวัญกำลังใจของเด็กในศูนย์พัฒนาเด็กเล็กในสังกัดองค์กรปกครองส่วนท้องถิ่น และครอบครัวของเด็ก 3) น้อมนำแนวพระราชดำริ “ผ้าไทยใส่ให้สนุก” ของสมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา ในการส่งเสริมผ้าไทยและการสวมใส่ผ้าไทย โดยการนำเสนอแนวความคิดตามพระดำริฯ ดังกล่าว ผ่านกิจกรรมการระดมสรรพกำลังผู้นำสตรีและพี่น้องภาคีเครือข่ายในพื้นที่ มาช่วยกันออกแบบตัดเย็บผืนผ้าไทยของแต่ละจังหวัด เพื่อให้เกิดการกระตุ้นเม็ดเงินในพื้นที่ สร้างงาน สร้างอาชีพ สร้างรายได้ อันเป็นส่วนหนึ่งในการแก้ปัญหาความยากจนของพี่น้องประชาชน 4) แม่บ้านมหาดไทยใส่ใจสิ่งแวดล้อม ผ่านกระบวนการคัดแยกขยะ และการส่งเสริมให้ทุกครัวเรือนจัดทำ “ถังขยะเปียกลดโลกร้อน” โดยร่วมกับท่านผู้ว่าราชการจังหวัดทุกจังหวัด นายอำเภอทุกอำเภอ และ 5) การรณรงค์ส่งเสริมให้เด็กและเยาวชนห่างไกลยาเสพติด จากนั้นในช่วงบ่าย จะเป็นการทัศนศึกษาดูงานเพื่อเสริมสร้างประสบการณ์และแลกเปลี่ยนรูปแบบการขับเคลื่อนกิจกรรมของแต่ละจังหวัด กระทั่งในช่วงค่ำ จะเป็นกิจกรรมการแสดงแบบผ้าไทย ตามพระดำริ “ผ้าไทยใส่ให้สนุก” ซึ่งทุกจังหวัดจะได้ร่วมกันสวมใส่ผ้าไทยที่เป็นอัตลักษณ์ของแต่ละจังหวัดมาแสดงให้กับเพื่อน ๆ จังหวัดต่าง ๆ ในภูมิภาคได้ร่วมชมอีกด้วย
ดร. วันดี กุญชรยาคง จุลเจริญ นายกสมาคมแม่บ้านมหาดไทย กล่าวเพิ่มเติมว่า นอกจากนี้ ในช่วงระหว่างวันที่ 8 – 18 ธันวาคม 2565 นี้ สมาคมแม่บ้านมหาดไทย ร่วมกับกระทรวงมหาดไทย สำนักงานปลัดกระทรวงมหาดไทย และเหล่ากาชาดจังหวัดทุกจังหวัด จัดงานกาชาด ประจำปี 2565 ภายใต้ชื่องาน “9 ทศวรรษบารมี สดุดีสภานายิกาสภากาชาดไทย” เพื่อเฉลิมพระเกียรติสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ในโอกาสมหามงคลเฉลิมพระชนมพรรษา 90 พรรษา และทรงดำรงตำแหน่งสภานายิกาสภากาชาดไทยครบ 66 ปี ซึ่งจะจัดขึ้น ณ สวนลุมพินี กรุงเทพมหานคร โดยสมาคมแม่บ้านมหาดไทย จะได้ร่วมในการประกวดร้านงานกาชาด ประจำปี 2565 ภายใต้แนวคิด "น้ำพระทัยใต้ร่มพระบารมี" โดยมีพื้นที่ 900 ตารางเมตร และมีการออกสลากกาชาดสมาคมแม่บ้านมหาดไทย เพื่อหารายได้เข้าสมาคมแม่บ้านมหาดไทย สำหรับประกอบกิจกรรมอันเป็นสาธารณประโยชน์ให้กับสังคมและมวลสมาชิกสมาคมแม่บ้านมหาดไทย อีกด้วย และในวันที่ 17 พฤศจิกายน 2565 เวลา 18.00 น. สมาคมแม่บ้านมหาดไทย ร่วมกับกระทรวงมหาดไทยเป็นเจ้าภาพการแสดงโขนมูลนิธิส่งเสริมศิลปาชีพ ในสมเด็จพระนางเจ้าสิริกิติ์ พระบรมราชินีนาถ เรื่องรามเกียรติ์ ตอน “สะกดทัพ” ซึ่งแม่บ้านมหาดไทย พร้อมด้วยคู่สมรสและภาคีเครือข่าย จะได้ร่วมกันแต่งกายด้วยชุดผ้าไทย ภายใต้แนวคิด “ผ้าไทยใส่ให้สนุก” เพื่อร่วมกันสนองพระดำริของสมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา ในการทรงมุ่งมั่นสืบสาน รักษา และต่อยอด พระราชดำริและพระมหากรุณาธิคุณของสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ที่พระราชทานแนวทางส่งเสริมให้คนไทยได้ใช้ผ้าไทยเป็นเครื่องแต่งกาย เพื่อพัฒนาคุณภาพชีวิตของช่างทอผ้า ของผู้ประกอบการผ้าไทยในชนบททุกถิ่นที่ให้มีรายได้ มีอาชีพที่มั่นคงอย่างยั่งยืน
“ขอให้ประธานแม่บ้านมหาดไทยจังหวัดทุกท่านในฐานะ “แม่เมือง” ได้ร่วมกันเป็นสรรพกำลังสำคัญของท่านผู้ว่าราชการจังหวัด ในการบำบัดทุกข์ บำรุงสุข พี่น้องประชาชนในพื้นที่ และสร้างขวัญ กำลังใจ ให้กับข้าราชการ พนักงาน เจ้าหน้าที่ และบุคลากรทุกคน ในการทุ่มเท อุทิศกำลังกาย กำลังใจ ในการทำหน้าที่ด้วยความเสียสละให้กับพี่น้องประชาชนทุกคน เพื่อทำให้พี่น้องประชาชนทุกข์น้อยลงจนหมดไป และมีแต่ความสุขเพิ่มพูนขึ้นอย่างยั่งยืน” ดร. วันดีฯ กล่าวในช่วงท้าย
ประชาสัมพันธ์สมาคมแม่บ้านมหาดไทย

ที่มา : https://www.thaigov.go.th/news/contents/details/60601