รัฐบาลไทย-ข่าวทำเนียบรัฐบาล-รองนายกฯ พลเอก ประวิตรฯ ชื่นชมนักกีฬาคนพิการ สร้างชื่อเสียงให้ประเทศต่อเนื่อง ย้ำ กกท. ให้ความสำคัญนำวิทยาศาสตร์การกีฬามาช่วยนักกีฬาและนำเทคโนโลยีมาช่วยบริหารจัดการมากขึ้น


วันพุธที่ 31 สิงหาคม 2565
รองนายกฯ พลเอก ประวิตรฯ ชื่นชมนักกีฬาคนพิการ สร้างชื่อเสียงให้ประเทศต่อเนื่อง ย้ำ กกท. ให้ความสำคัญนำวิทยาศาสตร์การกีฬามาช่วยนักกีฬาและนำเทคโนโลยีมาช่วยบริหารจัดการมากขึ้น
รองนายกฯ พลเอก ประวิตรฯ ชื่นชมนักกีฬาคนพิการ สร้างชื่อเสียงให้ประเทศต่อเนื่อง ย้ำ กกท. ให้ความสำคัญนำวิทยาศาสตร์การกีฬามาช่วยนักกีฬาและนำเทคโนโลยีมาช่วยบริหารจัดการมากขึ้น
วันนี้ (31 สิงหาคม 2565) เวลา 09.30 น. พลเอก ประวิตร วงษ์สุวรรณ รองนายกรัฐมนตรี เป็นประธานการประชุมคณะกรรมการการกีฬาแห่งประเทศไทย ครั้งที่ 8 ผ่านสื่ออิเล็กทรอนิกส์ ณ มูลนิธิอนุรักษ์ป่ารอยต่อฯ โดยมีรัฐมนตรีว่าการกระทรวงการท่องเที่ยวและกีฬาร่วมประชุม โดยสรุปสาระสำคัญ ดังนี้
จากการประชุมดังกล่าว ที่ประชุมมีมติรับทราบ รายงานผลการแข่งขันอาเซียนพาราเกมส์ ครั้งที่ 11 ณ ประเทศอินโดนีเซีย และรับทราบผลการดำเนินงานด้านการกำกับดูแลที่ดีและการนำองค์กรของการกีฬาแห่งประเทศไทย (กกท.) ปี 2565 รวมทั้งรายงานผลการติดตามการใช้จ่ายงบประมาณ งบลงทุนและเงินสำรอง ของ กกท. ปี 2565
หลังจากนั้น ที่ประชุมได้ร่วมพิจารณาและเห็นชอบ การใช้จ่ายงบประมาณด้านบุคลากรและการดำเนินงานประจำปี 2566 รวมทั้ง ร่างนโยบายและแนวปฏิบัติการแยกบัญชีเชิงสังคมและพาณิชย์ และร่วมทบทวนกฎบัตรคณะอนุกรรมการบริหารความเสี่ยงและการควบคุมภายใน ทั้งนี้ ได้เห็นชอบการแต่งตั้ง นายก้องศักดิ์ ยอดมณี เป็นผู้ว่าฯ กกท. อีกสมัย ตั้งแต่เดือนตุลาคม 2565 – กันยายน 2569
รองนายกรัฐมนตรีชื่นชมนักกีฬาคนพิการและขอบคุณผู้เกี่ยวข้อง ที่ร่วมสนับสนุนศักยภาพนักกีฬาคนพิการ สามารถสร้างผลงานดีขึ้นต่อเนื่อง โดยกำชับ กกท. สนับสนุนการนำวิทยาศาสตร์การกีฬาเข้ามาช่วยพัฒนาประสิทธิภาพนักกีฬา และนักกีฬาคนพิการทุกชนิดกีฬาในทุกสมาคมกีฬามากขึ้น พร้อมเน้นย้ำ กกท. ให้ความสำคัญกับการพัฒนากีฬาระดับจังหวัดมากขึ้น รวมทั้งการจัดหารายได้นอกงบประมาณมากขึ้น และเร่งรัดบริหารจัดการงบประมาณให้เป็นไปตามเป้าหมายที่กำหนด รวมทั้งกำกับดูแลให้เป็นไปตามระเบียบ โปร่งใส มีประสิทธิภาพ และจำเป็นต้องให้ความสำคัญกับการประเมินและการบริหารความเสี่ยงควบคู่กันไป

ที่มา : https://www.thaigov.go.th/news/contents/details/58658