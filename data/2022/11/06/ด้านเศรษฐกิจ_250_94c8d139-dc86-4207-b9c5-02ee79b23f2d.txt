รัฐบาลไทย-ข่าวทำเนียบรัฐบาล-“ชัยวุฒิ” เชื่อมั่นไทย-จีนร่วมมือ ศก.ดิจิทัล สร้างแรงผลักดันใหม่พัฒนาอย่างยั่งยืน	


วันจันทร์ที่ 19 กันยายน 2565
“ชัยวุฒิ” เชื่อมั่นไทย-จีนร่วมมือ ศก.ดิจิทัล สร้างแรงผลักดันใหม่พัฒนาอย่างยั่งยืน
“ชัยวุฒิ” เชื่อมั่นไทย-จีนร่วมมือ ศก.ดิจิทัล สร้างแรงผลักดันใหม่พัฒนาอย่างยั่งยืน
นายชัยวุฒิ ธนาคมานุสรณ์ รัฐมนตรีว่าการกระทรวงดิจิทัลเพื่อเศรษฐกิจและสังคม (ดีอีเอส) ได้ร่วมกล่าวปาฐกถาในพิธีเปิดการประชุม The 5th China - ASEAN Information Harbor Forum ในช่วงการจัดงานแสดงสินค้าจีน - อาเซียน (China - ASEAN Expo: CAEXPO) ครั้งที่ 19 ณ นครหนานหนิง เขตปกครองตนเองกว่างซีจ้วง สาธารณรัฐประชาชนจีน ผ่านการบันทึกวีดิทัศน์ (Video message)
“ขอแสดงความยินดีกับการจัดการประชุมครั้งนี้ เชื่อว่าจะเป็นเวทีสำหรับการแลกเปลี่ยนพัฒนาการความก้าวหน้าของเทคโนโลยีและการดำเนินงานด้านเศรษฐกิจดิจิทัล รวมถึงเสริมสร้างความร่วมมือระหว่างจีนและประเทศสมาชิกอาเซียน ผ่านการอำนวยความสะดวกในการแลกเปลี่ยนข้อมูล การส่งเสริมความร่วมมือด้านเทคนิค และการพัฒนานวัตกรรมของเศรษฐกิจดิจิทัล” นายชัยวุฒิ กล่าว
ทั้งนี้การพัฒนาด้านดิจิทัลของไทย ที่ได้มีการขับเคลื่อนประเทศไทยไปสู่ดิจิทัล ผ่านการดำเนินนโยบายและแผนระดับชาติว่าด้วยการพัฒนาดิจิทัลเพื่อเศรษฐกิจและสังคม ระยะ 20 ปี เพื่อสร้างระบบนิเวศดิจิทัลที่มีความสะดวกและปลอดภัยสำหรับประชาชน ซึ่งจะช่วยส่งเสริมเศรษฐกิจดิจิทัลและการปรับเปลี่ยนไปสู่ดิจิทัลอย่างเข้มแข็งและยั่งยืนของประเทศไทย และเน้นย้ำว่าความร่วมมือด้านเศรษฐกิจดิจิทัลระหว่างประเทศไทยและจีนจะเป็นแรงผลักดันใหม่ที่สำคัญในการพัฒนาอย่างยั่งยืนของทั้งสองประเทศ
พร้อมกันนี้ รัฐมนตรีดีอีเอส ได้รับเกียรติให้ร่วมกล่าวปาฐกถาสำหรับพิธีเปิดการประชุม China - ASEAN Silk Road E - Commerce Forum 2022 ในวันที่ 17 กันยายน 2565 ของงานแสดงสินค้าจีน - อาเซียน ครั้งที่ 19 ผ่านการบันทึกวีดิทัศน์ โดยได้กล่าวถึงประโยชน์ของการประยุกต์ใช้เทคโนโลยีดิจิทัลและนวัตกรรมเพื่อรับมือกับความท้าทายจากการแพร่ระบาดของโรคโควิด –19 ซึ่งยังคงคุกคามสุขภาพของประชาชน และยังคงส่งผลกระทบด้านลบต่อเศรษฐกิจทั่วโลก และมีความยินดีที่จะส่งเสริมความร่วมมือกับประเทศสมาชิกอาเซียนและจีน เพื่อเสริมสร้างระบบนิเวศดิจิทัลที่ดีสำหรับพาณิชย์อิเล็กทรอนิกส์ ซึ่งจะช่วยให้อาเซียนและจีนสามารถใช้ประโยชน์จากพาณิชย์อิเล็กทรอนิกส์ในอนาคตร่วมกันได้อย่างยั่งยืนและครอบคลุมต่อไป
***********************

ที่มา : https://www.thaigov.go.th/news/contents/details/59406