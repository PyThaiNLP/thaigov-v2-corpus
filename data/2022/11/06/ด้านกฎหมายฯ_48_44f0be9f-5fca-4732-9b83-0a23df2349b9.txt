รัฐบาลไทย-ข่าวทำเนียบรัฐบาล-"ปลัดกระทรวงยุติธรรมร่วมเป็นผู้อภิปรายในงาน HCCH Asia Pacific Week Manila 2022"


วันอังคารที่ 18 ตุลาคม 2565
พิมพ์
"ปลัดกระทรวงยุติธรรมร่วมเป็นผู้อภิปรายในงาน HCCH Asia Pacific Week Manila 2022"
"ปลัดกระทรวงยุติธรรมร่วมเป็นผู้อภิปรายในงาน HCCH Asia Pacific Week Manila 2022"
วันที่ 18 ตุลาคม​ 2565 เวลา 13.30 น. นางพงษ์สวาท กายอรุณสุทธิ์ ปลัดกระทรวงยุติธรรม ร่วมอภิปรายในงาน HCCH Asia Pacific Week Manila 2022 ซึ่งมีกำหนดจัดขึ้นระหว่างวันที่ 18-20 ตุลาคม​ 2565 ณ กรุงมะนิลา ประเทศฟิลิปปินส์ ในรูปแบบผสม โดยปลัดกระทรวงยุติธรรมได้บรรยายผ่านวิดีทัศน์บันทึกล่วงหน้า (Pre-recorded VDO) ใน Session 1 - The Benefits of Membership and Key Conventions หัวข้อ "Thailand and the HCCH - From Membership towards the Regional Unification of the Private International Law" กล่าวถึงพัฒนาการ ความสำเร็จ และแผนการขับเคลื่อนการเข้าเป็นภาคีอนุสัญญาหลักของ HCCH ฉบับอื่น ๆ ของประเทศไทย
นอกจากนี้ ยังมีผู้อภิปรายอีก 4 ท่าน ได้แก่ Professor Elizabeth Aguiling-Pangalangan ศาสตราจารย์ประจำวิทยาลัยกฎหมายแห่งมหาวิทยาลัยฟิลิปปินส์ / Dr. Christophe Bernasconi เลขาธิการ HCCH /Ambassador J. Eduardo Malaya เอกอัครราชทูตฟิลิปปินส์ประจำกรุงเฮก Ms. Solongoo Bayarsaikhan ผู้ช่วยรัฐมนตรีว่าการกระทรวงยุติธรรมและกิจการภายในแห่งประเทศมองโกเลีย และ Prof. Yun Zhao ผู้แทน HCCH Regional Office for Asia and the Pacific ร่วมแลกเปลี่ยนภาพรวม ทิศทางและผลการดำเนินงานตามอนุสัญญาหลัก HCCH ในประเทศภาคพื้นเอเชียแปซิฟิก
สำหรับงาน HCCH Asia Pacific Week Manila 2022 นี้ จัดขึ้นโดยร่วมมือระหว่างรัฐบาลฟิลิปปินส์และที่ประชุมแห่งกรุงเฮกว่าด้วยกฎหมายระหว่างประเทศแผนกคดีบุคคล (Hague Conference on Private International Law: HCCH) กำหนดหัวข้อการประชุมในปี 2022 คือ "Enabling cross-border cooperation in the region and beyond" มี วัตถุประสงค์เพื่อเป็นเวทีแลกเปลี่ยนความเห็นและประสบการณ์เกี่ยวกับอนุสัญญาหลักของ HCCH ฉบับต่าง ๆ จากประเทศสมาชิกในภูมิภาคเอเชียแปซิฟิก รวมถึงหารือเกี่ยวกับโครงการและแผนงานด้านกฎหมายระหว่างประเทศแผนกคดีบุคคลในระยะต่อไป ครอบคลุมมิติตั้งแต่เรื่องการฟ้องร้องคดีระหว่างประเทศและความร่วมมือทางกฎหมาย กฎหมายครอบครัวและกฎหมายเกี่ยวกับการคุ้มครองเด็กระหว่างประเทศ กฎหมายการค้า ดิจิทัล และการเงิน เป็นต้น โดยมีผู้พิพากษา นักการทูต นักวิชาการ และผู้ปฏิบัติงานด้านกฎหมายระหว่างประเทศแผนกคดีบุคคลทั้งภาครัฐและเอกชน เข้าร่วมประมาณ 200 คน

ที่มา : https://www.thaigov.go.th/news/contents/details/60589