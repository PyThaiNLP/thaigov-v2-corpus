รัฐบาลไทย-ข่าวทำเนียบรัฐบาล-บีโอไอ เยือนกรุงปารีส


วันพฤหัสบดีที่ 22 กันยายน 2565
บีโอไอ เยือนกรุงปารีส
สำนักงานเศรษฐกิจการลงทุน ณ กรุงปารีส ได้จัดกิจกรรมส่งเสริมและชักจูงการลงทุนบริษัทรายสำคัญในฝรั่งเศสที่มีศักยภาพจะเข้าไปลงทุนในประเทศไทย
เมื่อวันที่ 19-20 ก.ย. 2565 สำนักงานเศรษฐกิจการลงทุน ณ กรุงปารีส ได้จัดกิจกรรมส่งเสริมและชักจูงการลงทุนในฝรั่งเศส โดยนางสาวซ่อนกลิ่น พลอยมี รองเลขาธิการคณะกรรมการส่งเสริมการลงทุน ได้นำคณะฯ เดินทางเยือนกรุงปารีส มีวัตถุประสงค์เพื่อพบหารือกับบริษัทรายสำคัญที่มีศักยภาพจะเข้าไปลงทุนในประเทศไทย ในอุตสาหกรรมอากาศยานและอวกาศ ยานยนต์ การควบคุมระบบราง และการผลิตไฟฟ้าจากพลังงานหมุนเวียน รวมถึงสร้างเครือข่ายความร่วมมือด้านการลงทุนกับหน่วยงานพันธมิตรภาคเอกชนของฝรั่งเศส
นอกจากนี้ คณะฯ ได้ร่วมหารือกับนายฟรองซัวส์ กอร์แบง (François Corbin) รองประธานสภานายจ้างฝรั่งเศสในต่างประเทศ (MEDEF International: MEDEFi) เพื่อให้ข้อมูลความคืบหน้าเกี่ยวกับนโยบายส่งเสริมการลงทุนในอุตสาหกรรมเป้าหมายที่ใช้เทคโนโลยี สิทธิประโยชน์ทางด้านภาษีและมิใช่ภาษี รวมทั้งการเปิดตัววีซ่าประเภทใหม่ “Long – Term Resident Visa: LTR Visa” ที่มีผลบังคับใช้อย่างเป็นทางการตั้งแต่วันที่ 1 กันยายน 2565 โดยมีวัตถุประสงค์ในการดึงดูดผู้พำนักชาวต่างชาติกลุ่มใหม่ที่มีศักยภาพสูงเข้ามาในประเทศไทย นอกจากนี้ ยังมีผู้แทนจากสำนักงานคณะกรรมการนโยบายเขตพัฒนาพิเศษภาคตะวันออก (Eastern Economic Corridor - EEC) ร่วมให้ข้อมูลความคืบหน้าเกี่ยวกับการพัฒนาในเขตพัฒนาพิเศษภาคตะวันออกผ่านระบบการประชุมทางไกลด้วย

ที่มา : https://www.thaigov.go.th/news/contents/details/59561