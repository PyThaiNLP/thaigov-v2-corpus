รัฐบาลไทย-ข่าวทำเนียบรัฐบาล-​รองนายกฯ นายวิษณุฯ หารือ เอกอัครราชทูตออสเตรเลียฯ พร้อมสานต่อความร่วมมือทุกมิติ มุ่งป้องกันและปราบปรามยาเสพติด ฟื้นฟูเศรษฐกิจและสังคมจากโควิด-19 


วันอังคารที่ 13 กันยายน 2565
พิมพ์
​รองนายกฯ นายวิษณุฯ หารือ เอกอัครราชทูตออสเตรเลียฯ พร้อมสานต่อความร่วมมือทุกมิติ มุ่งป้องกันและปราบปรามยาเสพติด ฟื้นฟูเศรษฐกิจและสังคมจากโควิด-19
​รองนายกฯ นายวิษณุฯ หารือ เอกอัครราชทูตออสเตรเลียฯ พร้อมสานต่อความร่วมมือทุกมิติ มุ่งป้องกันและปราบปรามยาเสพติด ฟื้นฟูเศรษฐกิจและสังคมจากโควิด-19
วันนี้ (13 กันยายน 2565) เวลา 15.00 น. ณ ห้องรับรอง 1 ตึกบัญชาการ 1 ทำเนียบรัฐบาล นางสาวแอนเจลา เจน แม็กดอนัลด์ (H.E. Miss Angela Jane Macdonald) เอกอัครราชทูตเครือรัฐออสเตรเลียประจำประเทศไทย เข้าเยี่ยมคารวะ นายวิษณุ เครืองาม รองนายกรัฐมนตรี ในโอกาสเข้ารับหน้าที่ สรุปสาระสำคัญดังนี้
รองนายกรัฐมนตรียินดีกับเอกอัครราชทูตออสเตรเลียฯ ในโอกาสเข้ารับตำแหน่งใหม่ เชื่อมั่นว่าความสัมพันธ์อันดีระหว่างไทยและออสเตรเลียจะเพิ่มพูนและแน่นแฟ้นยิ่งขึ้น โดยเฉพาะอย่างยิ่งในปี 2565 นี้ ซึ่งเป็นวาระครบรอบ 70 ปีของการสถาปนาความสัมพันธ์ทางการทูต พร้อมชื่นชมการจัดกิจกรรมเฉลิมฉลองร่วมกัน รวมทั้งขอบคุณสำหรับการเชิญเข้าร่วมการประชุมหารือระดับนโยบายและการศึกษาดูงานว่าด้วยความร่วมมือด้านการป้องกันและปราบปรามยาเสพติด ระหว่างวันที่ 23 กันยายน – 1 ตุลาคม 2565 ซึ่งเชื่อว่าจะเป็นโอกาสสำคัญในการสร้างความร่วมมือและเป็นแนวทางปราบปรามยาเสพติดระหว่างกันในอนาคต
เอกอัครราชทูตออสเตรเลียฯ กล่าวขอบคุณและยินดีที่ได้มาดำรงตำแหน่งในประเทศไทย โดยไทยและออสเตรเลียมีความสัมพันธ์ที่ดีต่อกันมาอย่างยาวนาน ซึ่งพร้อมจะกระชับความสัมพันธ์ระหว่างสองประเทศให้ใกล้ชิดมากยิ่งขึ้นผ่านการขับเคลื่อนความร่วมมือต่าง ๆ ให้เกิดผลเป็นรูปธรรมในทุกมิติ โดยเฉพาะในด้านความมั่นคง เช่น การปราบปรามยาเสพติด การแก้ไขปัญหาอาชาญากรรมข้ามชาติ และ การค้ามนุษย์
ทั้งสองฝ่ายได้หารือร่วมกันในประเด็นต่าง ๆ ที่สำคัญ ได้แก่
ด้านการค้าการลงทุน ทั้งสองฝ่ายยินดีที่การค้าระหว่างกันมีแนวโน้มฟื้นตัวดีขึ้นแม้จะได้รับผลกระทบจากสถานการณ์การแพร่ระบาดของโควิด-19 โดยรองนายกรัฐมนตรีเชื่อว่าการค้าและการลงทุนจะสามารถขยายตัวได้อีกมาก ซึ่งไทยยินดีที่ทั้งสองประเทศได้ยกระดับความสัมพันธ์สู่ความเป็นหุ้นส่วนทางยุทธศาสตร์ (Strategic Partnership) ขณะที่เอกอัครราชทูตออสเตรเลียฯ ยินดีสานต่อความร่วมมือต่าง ๆ ที่จะเกิดขึ้นเพิ่มเติมในอนาคต
ด้านวัฒนธรรม รองนายกรัฐมนตรีนำเสนอถึงผ้าไหมของไทยที่ได้รับการยอมรับจากนานาชาติ ซึ่งไทยพร้อมส่งเสริมตลาดผ้าไหมให้ผู้บริโภคทั้งภายในและต่างประเทศ ด้านเอกอัครราชทูตออสเตรเลียฯ กล่าวชื่นชมถึงเอกลักษณ์และความสวยงาม โดยดีไซน์เนอร์ชาวออสเตรเลียให้ความสนใจและมีแนวทางที่จะนำผ้าไหมไทยไปประยุกต์ใช้ในการออกแบบเสื้อผ้าสำหรับการแสดงแฟชั่นโชว์อีกด้วย
ด้านความร่วมมือทวิภาคี รองนายกรัฐมนตรีย้ำความมุ่งมั่นของไทยในประเด็นการปราบปรามการค้ามนุษย์ที่รัฐบาลไทยให้ความสำคัญมาโดยตลอด ซึ่งเอกอัครราชทูตออสเตรเลียฯ เชื่อมั่นว่า การสนับสนุนของออสเตรเลียในเรื่องการจัดตั้งศูนย์ความเป็นเลิศเพื่อต่อต้านการค้ามนุษย์ (Counter Trafficking in Persons Center of Excellence) จะเป็นประโยชน์ในการส่งเสริมความร่วมมือของทั้งสองฝ่ายในเรื่องดังกล่าว
ในตอนท้ายทั้งสองฝ่ายได้แลกเปลี่ยนความคิดเห็นเกี่ยวกับความร่วมมือในกรอบพหุภาคี โดยเอกอัครราชทูตฯ กล่าวว่าออสเตรเลียพร้อมให้การสนับสนุนการเป็นเจ้าภาพการจัดการประชุมเอเปคของไทยในปีนี้ เชื่อมั่นว่าจะประสบความสำเร็จและเป็นประโยชน์ต่อภูมิภาคต่อไป นอกจากนี้ ทั้งสองฝ่ายยินดีที่อาเซียนและออสเตรเลียมีความสัมพันธ์ที่ใกล้ชิดและได้ยกระดับสถานะความสัมพันธ์เป็นหุ้นส่วนทางยุทธศาสตร์แบบรอบด้าน (Comprehensive Strategic Partnership – CSP) เพื่อโอกาสกระชับความสัมพันธ์และความร่วมมือระหว่างกันเป็นรูปธรรมมาก โดยเฉพาะอย่างยิ่ง ความร่วมมือเพื่อการฟื้นฟูเศรษฐกิจและสังคมจากผลกระทบของโควิด-19

ที่มา : https://www.thaigov.go.th/news/contents/details/59205