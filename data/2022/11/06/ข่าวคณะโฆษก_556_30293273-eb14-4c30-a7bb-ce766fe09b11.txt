รัฐบาลไทย-ข่าวทำเนียบรัฐบาล-​นายกฯ ชื่นชม แคมเปญ Friend of sacit สร้างกระแสวัยรุ่น Gen Z ใส่ชุดผ้าไทย ด้านศิลปิน ดารา เซเลบริตี้ร่วมเป็นต้นแบบใช้งานคราฟต์สร้างมูลค่าเพิ่มหัตถกรรมไทยให้โกอินเตอร์ 


วันอาทิตย์ที่ 6 พฤศจิกายน 2565
พิมพ์
​นายกฯ ชื่นชม แคมเปญ Friend of sacit สร้างกระแสวัยรุ่น Gen Z ใส่ชุดผ้าไทย ด้านศิลปิน ดารา เซเลบริตี้ร่วมเป็นต้นแบบใช้งานคราฟต์สร้างมูลค่าเพิ่มหัตถกรรมไทยให้โกอินเตอร์
​นายกฯ ชื่นชม แคมเปญ Friend of sacit สร้างกระแสวัยรุ่น Gen Z ใส่ชุดผ้าไทย ด้านศิลปิน ดารา เซเลบริตี้ร่วมเป็นต้นแบบใช้งานคราฟต์สร้างมูลค่าเพิ่มหัตถกรรมไทยให้โกอินเตอร์
วันที่ 6 พ.ย.65 น.ส.ไตรศุลี ไตรสรณกุล รองโฆษกประจำสำนักนายกรัฐมนตรี กล่าวว่า  พล.อ.ประยุทธ์ จันทร์โอชา นายกรัฐมนตรีและ รมว.กลาโหม ชื่นชมแคมเปญ Friend of sacit ของสถาบันส่งเสริมศิลปหัตถกรรมไทย (องค์การมหาชน) ที่มีออกกิจกรรมเพื่อสร้างมูลค่าเพิ่มให้กับงานหัตถกรรมไทยด้านต่างๆ ให้ทันสมัยเป็นที่สนใจของคนไทยและต่างชาติ เช่น ล่าสุดได้ชวนคนรุ่นใหม่แสดงพลังต้นแบบการใช้ผ้าไทยในกิจกรรม “แปลงโฉมวัยรุ่น Gen Z ด้วยผ้าไทย” ที่ให้วัยรุ่นมาสวมใส่ชุดผ้าไทยที่มีเสน่ห์แตกต่างกันตามภูมิภาค  เพื่อสร้างกระแสการสวมใส่ผ้าไทยในหมู่เยาวชน เป็น Soft Power ที่จะส่งผลบวกทั้งด้านวัฒนธรรม สังคมและเศรษฐกิจ
น.ส.ไตรศุลี กล่าวว่า ก่อนหน้านี้แคมเปญ  Friend of sacit ได้เชิญศิลปิน ดารา นักแสดง เซเลบริตี้คนดัง และผู้ที่อยู่ในแวดวงงานคราฟต์ มาเป็นต้นแบบเพื่อสื่อสารในภาพลักษณ์ของงานหัตถศิลป์ไทยในผลงานต่างๆ ทั้งเสื้อผ้า กระเป๋า ของใช้ส่วนตัว ที่มีความสวยงาม ทันสมัย สามารถใช้ได้จริงในชีวิตประจำวันทั้งกลุ่มคนรุ่นใหม่และประชาชนทั่วไป สะท้อนพลังสร้างสรรค์ของงานศิลปหัตถกรรมที่สามารถออกแบบให้มีความเป็นสากลแต่ยังคงสามารถสะท้อนอัตลักษณ์ความเป็นไทยได้อย่างโดดเด่นได้
น.ส.ไตรศุลี กล่าวว่า รัฐบาลภายใต้การนำของ พล.อ.ประยุทธ์ ให้ความสำคัญกับนโยบายการสร้างเศรษฐกิจสร้างสรรค์ ซึ่งประเทศไทยไทยมีจุดเด่นและความพร้อมด้านทุนวัฒนธรรมต่างๆ ที่จะก่อให้เกิดมูลค่าเศรษฐกิจ ซึ่งการผลักดัน Soft Power ไทยด้วยการนำทุนทางวัฒนธรรม จะเป็นการต่อยอดสร้างสรรค์สินค้าและบริการ เพื่อเพิ่มมูลค่าทางเศรษฐกิจและเสริมสร้างเศรษฐกิจฐานรากให้มีความเข้มแข็ง พัฒนาประเทศ ทั้งในมิติสังคม เศรษฐกิจ วัฒนธรรม ความมั่นคง และการสร้างเกียรติภูมิ ภาพลักษณ์ที่ดีของประเทศไทยในเวทีโลก

ที่มา : https://www.thaigov.go.th/news/contents/details/61304