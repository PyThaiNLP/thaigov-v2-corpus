รัฐบาลไทย-ข่าวทำเนียบรัฐบาล-กระทรวงมหาดไทย พร้อม บำบัดทุกข์ ผู้ได้รับผลกระทบจากน้ำท่วม ย้ำสามารถแจ้งข้อมูลได้ที่ สายด่วน 1784 และ 1567 เพื่อเจ้าหน้าที่จะได้เร่งให้ความช่วยเหลือทันท่วงที


วันพุธที่ 14 กันยายน 2565
พิมพ์
กระทรวงมหาดไทย พร้อม บำบัดทุกข์ ผู้ได้รับผลกระทบจากน้ำท่วม ย้ำสามารถแจ้งข้อมูลได้ที่ สายด่วน 1784 และ 1567 เพื่อเจ้าหน้าที่จะได้เร่งให้ความช่วยเหลือทันท่วงที
กระทรวงมหาดไทย พร้อม บำบัดทุกข์ ผู้ได้รับผลกระทบจากน้ำท่วม ย้ำสามารถแจ้งข้อมูลได้ที่ สายด่วน 1784 และ 1567 เพื่อเจ้าหน้าที่จะได้เร่งให้ความช่วยเหลือทันท่วงที
วันนี้ (13 ก.ย. 65) เวลา 21.30 น. นายสุทธิพงษ์ จุลเจริญ ปลัดกระทรวงมหาดไทย เปิดเผยว่า เมื่อเวลา 15.00 น. ได้ให้สัมภาษณ์ในรายการเคลียร์คัด ชัดเจน ทางช่อง NBT ตอน มหาดไทย พร้อมเร่งเยียวยา ฟื้นฟู พื้นที่ประสบภัยน้ำท่วม เพื่อเร่งประชาสัมพันธ์ช่องทางการแจ้งขอรับการช่วยเหลือแก่ผู้ประสบภัยน้ำท่วม โดยสามารถเเจ้งข้อมูลได้ที่ สายด่วน นิรภัย 1784 ของกรมป้องกันและบรรเทาสาธารณภัย (ปภ.) หรือ สายด่วนศูนย์ดำรงธรรม 1567 หรือช่องทางออนไลน์ที่เฟซบุ๊ค Suttipong Juljarern
นายสุทธิพงษ์ จุลเจริญ ปลัดกระทรวงมหาดไทย กล่าวในรายการว่า จากสถานการณ์น้ำท่วมในพื้นที่กรุงเทพมหานคร และในหลายจังหวัดทั่วประเทศ กระทรวงมหาดไทย โดยกรมป้องกันและบรรเทาสาธารณภัย ได้สั่งการให้ ศูนย์ป้องกันและบรรเทาสาธารณภัยเขต สนับสนุนการดำเนินการของจังหวัด โดยในห้วงที่ผ่านมามีผลการปฏิบัติใน 57 จังหวัด สนับสนุนเครื่องจักรกลสาธารณภัยไปแล้วกว่า 856 รายการ โดยเฉพาะ ในเขตกรุงเทพมหานคร ได้สนับสนุนเครื่องสูบน้ำขนาดอัตราสูบ 28,000 ลิตร/นาที รวม 16 รายการ ประจำพื้นที่เสี่ยง และจุดบ่อสูบน้ำ รวม 14 แห่ง ใน 6 เขต (วังทองหลาง 7 แห่ง ลาดพร้าว 2 แห่ง บึงกุ่ม 2 แห่ง สะพานสูง 1 แห่ง บางเขน 1 แห่ง และมีนบุรี 1 แห่ง) ตามที่ กรุงเทพมหานครร้องขอ
นายสุทธิพงษ์ จุลเจริญ ปลัดกระทรวงมหาดไทย กล่าวว่า พระบาทสมเด็จพระเจ้าอยู่หัว ทรงมีความห่วงใยพสกนิกรชาวไทยที่ได้รับผลกระทบจากอุทกภัย โดยพระราชทานแนวทางการช่วยเหลือประชาชน โดยให้จัดชุดปฏิบัติการให้ความช่วยเหลือประชาชนแต่ละด้านให้ครอบคลุม อาทิ ด้านการดำรงชีพ ได้จัดตั้งโรงครัวพระราชทาน การให้ความช่วยเหลือด้านอาหาร น้ำดื่ม การเเจกจ่ายถุงยังชีพ การรักษาพยาบาลแก่ประชาชนผู้ประสบภัย ในด้านที่อยู่อาศัยให้มีการบูรณาการหน่วยงานทั้งฝ่ายพลเรือน ทหาร อาสาสมัคร ประชาชนจิตอาสา และองค์กรปกครองส่วนท้องถิ่น เร่งซ่อมแซมบ้านเรือนของพี่น้องประชาชนกรณีเส้นทางคมนาคมมีน้ำท่วมขัง หรือได้รับความเสียหายจากอุทกภัยให้จัดทำป้ายแจ้งเตือน พร้อมจัดเจ้าหน้าที่อำนวยความสะดวกแนะนำเส้นทางที่ปลอดภัย รวมทั้งจัดยานพาหนะที่เหมาะสมอาทิ เรือ รถยกสูง เพื่อให้ความช่วยเหลือแก่พี่น้องประชาชน พร้อมเร่งซ่อมแซมเส้นทางที่ชำรุดถูกตัดขาดเพื่อให้ประชาชนสามารถกลับมาใช้ชีวิตได้ตามปกติโดยเร็ว
นายสุทธิพงษ์ จุลเจริญ ปลัดกระทรวงมหาดไทย กล่าวต่อว่า สถานการณ์น้ำท่วมขังในหลายพื้นที่โดยเฉพาะบนถนนหลายเส้นทางส่งผลกระทบต่อผู้ที่สัญจรไปมา เกิดจากปริมาณฝนที่ตกหนัก ประกอบกับปัญหาการระบายน้ำที่พบว่า มีขยะ สิ่งปฏิกูล รวมถึงวัชพืชไปกีดขวางทางเส้นทางการระบายน้ำ ขณะนี้ได้มีการเร่งดำเนินการกำจัดสิ่งกีดขวางทางน้ำเพื่อเร่งระบายน้ำลงสู่แม่น้ำเจ้าพระยา ซึ่งกระทรวงมหาดไทย ได้ระดมสรรพกำลังทั้งเจ้าหน้าที่เเละเครื่องจักรเร่งช่วยกันระบายน้ำแล้ว นอกจากนี้ ทราบว่ากรุงเทพมหานครได้มีการสำรวจความเสียหายเพื่อเร่งให้ความช่วยเหลือ ฟื้นฟู ตามกฎหมายและระเบียบของทางราชการ ภายหลังสถานการณ์น้ำคลี่คลาย
"สำหรับพี่น้องประชาชนท่านใดที่ยังไม่ได้รับความช่วยเหลือ หรือได้รับความช่วยเหลือแล้วเเต่มีความประสงค์จะขอความช่วยเหลือเพิ่มเติม สามารถร้องขอความช่วยเหลือจากเจ้าหน้าที่ผู้ปฏิบัติในพื้นที่ได้ทันที หรือสามารถโทรศัพท์ สายด่วนนิรภัย 1784 ของกรมป้องกันและบรรเทาสาธารณภัย (ปภ.) หรือ สายด่วน ศูนย์ดำรงธรรม 1567 หรือช่องทางออนไลน์ที่เฟซบุ๊ค Suttipong Juljarern เพื่อจะได้เร่งให้ความช่วยเหลือโดยเร็ว" ปลัดกระทรวงมหาดไทย กล่าวทิ้งท้าย
#มหาดไทยสร้างสุขบำบัดทุกข์ปวงประชา
#กระทรวงมหาดไทย #สำนักงานปลัดกระทรวงมหาดไทย
#130ปีกระทรวงมหาดไทย_บำบัดทุกข์บำรุงสุข
#SDGsforAll #ChangeforGood

ที่มา : https://www.thaigov.go.th/news/contents/details/59230