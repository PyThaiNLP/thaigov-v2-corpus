รัฐบาลไทย-ข่าวทำเนียบรัฐบาล-รักษาการผู้ว่าฯ กาฬสินธุ์ เผยสามารถอุดพนังกั้นน้ำชีเรียบร้อยแล้ว พร้อมสั่งการหน่วยงานที่เกี่ยวข้องเร่งสำรวจผลกระทบความเสียหายเพื่อพิจารณาให้ความช่วยเหลือประชาชนต่อไป


วันอังคารที่ 25 ตุลาคม 2565
พิมพ์
รักษาการผู้ว่าฯ กาฬสินธุ์ เผยสามารถอุดพนังกั้นน้ำชีเรียบร้อยแล้ว พร้อมสั่งการหน่วยงานที่เกี่ยวข้องเร่งสำรวจผลกระทบความเสียหายเพื่อพิจารณาให้ความช่วยเหลือประชาชนต่อไป
รักษาการผู้ว่าฯ กาฬสินธุ์ เผยสามารถอุดพนังกั้นน้ำชีเรียบร้อยแล้ว พร้อมสั่งการหน่วยงานที่เกี่ยวข้องเร่งสำรวจผลกระทบความเสียหายเพื่อพิจารณาให้ความช่วยเหลือประชาชนต่อไป
วันนี้ (25 ต.ค. 65) นายศุภศิษย์ กอเจริญยศ รองผู้ว่าราชการจังหวัดกาฬสินธุ์ รักษาราชการผู้ว่าราชการจังหวัดกาฬสินธุ์ เปิดเผยว่า เมื่อคืนที่ผ่านมา (วันที่ 24 ต.ค.65) ตนพร้อมด้วยนายธวัชชัย รอดงาม นายปราชญา อุ่นเพชรวรากร รองผู้ว่าราชการจังหวัดกาฬสินธุ์ และเจ้าหน้าที่ที่เกี่ยวข้อง ร่วมกับแขวงทางหลวงกาฬสินธุ์ แขวงทางหลวงชนบทกาฬสินธุ์ สำนักชลประทานที่ 6 ขอนแก่น องค์การบริหารส่วนจังหวัดกาฬสินธุ์ องค์กรปกครองส่วนท้องถิ่นในพื้นที่ และภาคเอกชน ร่วมลงพื้นที่อำเภอฆ้องชัย และอำเภอกมลาไสย เพื่อติดตามสถานการณ์อุทกภัย และการประกอบบรรจุหินขนาดใหญ่ลงในกล่องเกเบี้ยนลวดเหล็กตาข่าย (Gabion boxes) บริเวณลานหน้าศูนย์ปฏิบัติธรรมท่าวังหิน ตำบลฆ้องชัยพัฒนา และบริเวณลานหน้าทางเข้าเขื่อนวังยาง ตำบลลำชี เพื่อนำไปซ่อมแซมพนังกั้นน้ำลำน้ำชีที่ขาด ตรงหลัก กม.ที่ 6 บ้านสะดำศรี ตำบลลำชี อำเภอฆ้องชัย จังหวัดกาฬสินธุ์ ซึ่งเกิดความเสียหายตั้งแต่คืนวันที่ 16 ตุลาคม เป็นระยะทาง 50 เมตร โดยสามารถซ่อมแซมพนังกั้นลำน้ำชีได้เสร็จสิ้นในเวลา 21.39 น.
นายศุภศิษย์ กอเจริญยศ รองผู้ว่าราชการจังหวัดกาฬสินธุ์ รักษาราชการผู้ว่าราชการจังหวัดกาฬสินธุ์ กล่าวว่า จากการลงสำรวจถนนเส้นทางกาฬสินธุ์-ร้อยเอ็ด ร่วมกับแขวงทางหลวงกาฬสินธุ์ ช่วงจุดบ้านหนองบัวไปบ้านโจด ตำบลเจ้าท่า อำเภอกมลาไสย ระยะทางประมาณ 2 กม. ซึ่งถูกน้ำท่วมตั้งแต่วันที่ 22 ต.ค 65 พบว่าในขณะนี้ระดับน้ำได้ลดลงแล้ว ทำให้รถบรรทุกและรถกระบะยกสูงสามารถสัญจรผ่านไปได้ จึงได้ทำการเปิดเส้นทางสายดังกล่าว พร้อมทั้งแจ้งประชาสัมพันธ์ประชาชนผู้ใช้รถในพื้นที่ที่มีความจำเป็นจะต้องสัญจร หากมีความจำเป็นจะต้องสัญจรเข้าจังหวัดกาฬสินธุ์ ให้เลี่ยงไปใช้เส้นทางจังหวัดร้อยเอ็ด ผ่านอำเภอเชียงขวัญ เข้าอำเภอร่องคำ จังหวัดกาฬสินธุ์ ก่อน โดยคาดว่าในวันนี้ จะสามารถเปิดให้รถเล็กผ่านได้ เนื่องจากได้มีการเปิดประตูระบายน้ำ และมีการผันน้ำลงสู่แม่น้ำชีที่บ้านแจ้งจม ก่อนที่จะไหลผ่านถนนเส้นกาฬสินธุ์-ร้อยเอ็ด ซึ่งตนได้ให้นโยบายกับหน่วยงานที่เกี่ยวข้องให้คำนึงถึงระบบเศรษฐกิจของจังหวัด และความปลอดภัยของพี่น้องประชาชน เป็นสำคัญ
“ขณะนี้ยังคงมีสถานการณ์น้ำเอ่อล้นและท่วมขังในบริเวณถนน 2 ช่วง (บ้านหัวแฮด - บ้านท่ากลาง) ได้แก่ ช่วงที่ 1 บริเวณ กม.23 - กม.24 ระดับน้ำสูง 65 - 70 ซม. ในช่วงที่ 1 นี้ จังหวัดกาฬสินธุ์ได้ประกาศปิดการจราจรเป็นการชั่วคราว เพื่อป้องกันความเสียหายที่อาจเกิดขึ้นแก่ทรัพย์สินและชีวิตของพี่น้องประชาชน ส่วนในช่วงที่ 2 บริเวณ กม.25 - กม.27 ระดับน้ำสูง 35 – 40 ซม ในช่วงนี้ได้เปิดเส้นทางให้รถใหญ่สามารถสัญจรผ่านได้” นายศุภศิษย์ฯ กล่าว
.
นายศุภศิษย์ กอเจริญยศ กล่าวเพิ่มเติมว่า สำหรับการติดตั้งกล่องเกเบี้ยนลวดเหล็กตาข่าย (Gabion boxes) บริเวณลานหน้าศูนย์ปฏิบัติธรรมท่าวังหิน ตำบลฆ้องชัยพัฒนา และบริเวณลานหน้าทางเข้าเขื่อนวังยาง ตำบลลำชี ที่ถูกกระแสน้ำพัดพังทลาย ซึ่งเจ้าหน้าที่ และจิตอาสาในพื้นที่ ได้ร่วมกันทำอย่างแข็งขันและต่อเนื่อง กระทั่งสามารถซ่อมแซมปิดพนังกั้นน้ำลำน้ำชีที่ถูกกระแสน้ำพัดพังทลายได้สำเร็จ เมื่อเวลาประมาณ 21.39 น. เมื่อวานนี้ (24 ต.ค. 65) และได้ทำการตรวจสอบบริเวณที่ซ่อมแซมมีความแข็งแรงตามมาตรฐาน ทั้งนี้ คาดว่าระดับน้ำในเส้นทางดังกล่าวจะเริ่มลดลง และสามารถใช้สัญจรไปมาได้ตามปกติ ทั้งยังจะช่วยลดปริมาณมวลน้ำเข้าท่วมพื้นที่กาฬสินธุ์อีกด้วย
“ขอชื่นชมการทำงานของทีมเจ้าหน้าที่ จิตอาสา รวมถึงภาคีเครือข่าย ที่เป็นกำลังสำคัญในการช่วยทำให้ภารกิจการซ่อมแซมพนังกั้นน้ำในครั้งนี้สำเร็จลุล่วง แม้จะใช้ระยะเวลายาวนานถึง 6 วัน แต่ทุกคนต่างมีความมุ่งมั่นตั้งใจที่จะบรรเทาสถานการณ์ให้คลี่คลาย เพื่อบรรเทาความเดือดร้อนทำให้พี่น้องประชาชนกลับมาใช้ชีวิตได้อย่างปกติสุขโดยเร็ว และขอขอบคุณองค์การบริหารส่วนจังหวัดกาฬสินธุ์รวมทั้งองค์กรปกครองส่วนท้องถิ่นทุกแห่งที่ให้ความช่วยเหลืออย่างเต็มศักยภาพในทุกด้าน ทั้งด้านการสนับสนุนเจ้าหน้าที่และเครื่องจักรเครื่องสูบน้ำลงพื้นที่ การสนับสนุนอุปกรณ์ให้ทีมแพทย์ร่วมลงพื้นที่ รวมถึงการมอบถุงยังชีพ ฯลฯ โดยหลังจากนี้ จังหวัดจะได้บูรณาการร่วมกับหน่วยงานที่เกี่ยวข้องเร่งสำรวจความเสียหายและพิจารณาให้การเยียวยาช่วยเหลือประชาชนตามระเบียบของทางราชการต่อไป” นายศุภศิษย์ฯ กล่าวในช่วงท้าย

ที่มา : https://www.thaigov.go.th/news/contents/details/60836