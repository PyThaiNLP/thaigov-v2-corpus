รัฐบาลไทย-ข่าวทำเนียบรัฐบาล-​การรถไฟแห่งประเทศไทย จัดกิจกรรมเนื่องในโอกาส ครบรอบ 105 ปี


วันพุธที่ 28 กันยายน 2565
​การรถไฟแห่งประเทศไทย จัดกิจกรรมเนื่องในโอกาส ครบรอบ 105 ปี
วันพระราชทานธงชาติไทย 28 กันยายน 2565
วันนี้ (28 ก.ย. 65) เวลา 08.00 น. นายนิรุฒ มณีพันธ์ ผู้ว่าการรถไฟแห่งประเทศไทย (รฟท.) กระทรวงคมนาคม พร้อมด้วยคณะผู้บริหาร รฟท. เข้าร่วมพิธีเคารพธงชาติ เนื่องในโอกาส ครบรอบ 105 ปี วันพระราชทานธงชาติไทย 28 กันยายน 2565 ณ ลานด้านหน้าพระอนุสาวรีย์ พลเอก พระเจ้าบรมวงศ์เธอ กรมพระกำแพงเพ็ชรอัครโยธิน ตึกบัญชา รฟท. เพื่อน้อมรำลึกในพระมหากรุณาธิคุณ พระบาทสมเด็จพระมงกุฎเกล้าเจ้าอยู่หัว รัชกาลที่ 6 ที่ทรงพระราชทานธงไตรรงค์เป็นธงประจำชาติไทย ซึ่งเป็นสัญลักษณ์ความสมัครสมานสามัคคี และความภาคภูมิใจของคนในชาติ
ทั้งนี้ ตามมติของคณะรัฐมนตรี ได้กำหนดให้วันที่ 28 กันยายน ของทุกปี เป็นวันพระราชทานธงชาติไทย โดยให้หน่วยงานและประชาชนร่วมกันประดับธงชาติไทยตามอาคารสถานที่ เพื่อเป็นการน้อมรำลึกในพระมหากรุณาธิคุณในพระบาทสมเด็จพระมงกุฎเกล้าเจ้าอยู่หัว รัชกาลที่ 6 ที่ทรงพระราชทานธงไตรรงค์เป็นธงประจำชาติไทย และถือเป็นประเทศที่ 54 ของโลกที่กำหนดวันธงชาติขึ้นมา
สำหรับประวัติความเป็นมาของธงชาติไทย แต่เดิม มีหลายรูปแบบ จนมารัชสมัยพระบาทสมเด็จพระมงกุฎเกล้าเจ้าอยู่หัว รัชกาลที่ 6 ทรงพระกรุณาโปรดเกล้าโปรดกระหม่อม ให้ตราพระราชบัญญัติธงขึ้นใหม่ในพุทธศักราช 2460 และทรงกำหนดความหมายของสีธงไตรรงค์แบบไม่เป็นทางการในพระราชนิพนธ์ เรื่องเครื่องหมายแห่งไตรรงค์ไว้ว่า
-    สีแดง หมายถึงเลือดอันยอมพลีให้แก่ชาติ
-    สีขาว หมายถึงความบริสุทธิ์แห่งธรรมะอันเป็นหลักคำสอนทางพระพุทธศาสนา
-    สีน้ำเงิน หมายถึงสีส่วนพระองค์ขององค์พระมหากษัตริย์
ต่อมาพระบาทสมเด็จพระปกเกล้าเจ้าอยู่หัว รัชกาลที่ 7 โปรดเกล้าฯ ให้มีบันทึกเรื่องธงชาติ โดยให้ยึดเอาธงไตรรงค์เป็นธงชาติไทยตั้งแต่นั้นมาเพื่อไม่ต้องเกิดความสับสนกับต่างประเทศ และจะได้ไม่ต้องเปลี่ยนแปลงธงชาติบ่อย ๆ และได้กำหนดความหมายของธงไตรรงค์ให้ชัดเจน คือ สีแดงหมายถึงชาติ (ประชาชน) สีขาวหมายถึงศาสนา และสีน้ำเงินหมายถึงพระมหากษัตริย์ ซึ่งความหมายนี้ก็ใช้สืบทอดกันมาจนถึงปัจจุบัน.

ที่มา : https://www.thaigov.go.th/news/contents/details/59782