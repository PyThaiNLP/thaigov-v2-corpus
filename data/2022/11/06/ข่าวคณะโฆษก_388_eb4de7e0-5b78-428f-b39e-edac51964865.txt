รัฐบาลไทย-ข่าวทำเนียบรัฐบาล-ครม.ผ่านร่างพ.ร.ฎ.เวนคืนที่ดินเขตบางแค – เขตหนองแขม ขยายทางหลวงเชื่อมถนนทวีวัฒนากับถนนบางบอน 3 เพิ่มประสิทธิภาพการจราจร


วันอังคารที่ 11 ตุลาคม 2565
พิมพ์
ครม.ผ่านร่างพ.ร.ฎ.เวนคืนที่ดินเขตบางแค – เขตหนองแขม ขยายทางหลวงเชื่อมถนนทวีวัฒนากับถนนบางบอน 3 เพิ่มประสิทธิภาพการจราจร
ครม.ผ่านร่างพ.ร.ฎ.เวนคืนที่ดินเขตบางแค – เขตหนองแขม ขยายทางหลวงเชื่อมถนนทวีวัฒนากับถนนบางบอน 3 เพิ่มประสิทธิภาพการจราจร
นางสาวรัชดา ธนาดิเรก รองโฆษกประจำสำนักนายกรัฐมนตรี เปิดเผยหลังการประชุมคณะรัฐมนตรี (ครม.) เมื่อวันที่ 11 ตุลาคม 2565 ว่า ครม.อนุมัติร่างพระราชกฤษฎีกากำหนดเขตที่ดินที่จะเวนคืนในท้องที่แขวงบางแคเหนือ แขวงหลักสอง เขตบางแค และแขวงหนองค้างพลู แขวงหนองแขม เขตหนองแขม กรุงเทพมหานคร พ.ศ. .... เพื่อก่อสร้างและขยายทางหลวงท้องถิ่น สายเชื่อมระหว่างถนนทวีวัฒนากับถนนบางบอน 3 ซึ่งเป็นการอำนวยความสะดวกในการจราจรขนส่งบริเวณถนนทวีวัฒนาถึงถนนบางบอน 3 และพื้นที่โดยรอบ
ร่าง พ.ร.ฎ.ฉบับนี้ มีกำหนดใช้บังคับ 4 ปี โดยให้เจ้าหน้าที่เริ่มต้นเข้าสำรวจที่ดินและอสังหาริมทรัพย์ที่อยู่ภายในแนวเขตที่ดินที่จะเวนคืน ภายใน 120 วัน นับแต่ วันที่ พ.ร.ฎ. นี้ใช้บังคับ ซึ่งเป็นการดำเนินการต่อเนื่องจากพระราชกฤษฎีกาฉบับเดิม พ.ศ.2561 ที่จะสิ้นสุดวันที่ 23 พฤศจิกายน 2565 เนื่องจากการสำรวจอสังหาริมทรัพย์ที่ต้องเวนคืนยังไม่แล้วเสร็จ เพราะมีที่ดินและสิ่งปลูกสร้างที่ต้องเวนคืนจำนวนมาก โดยมีที่ดินที่ต้องเวนคืนประมาณ 172 แปลง โรงเรือนสิ่งปลูกสร้างประมาณ 130 รายการ แต่ด้วยสถานการณ์การแพร่ระบาดของโรคโควิด-19 ในช่วงที่ผ่านมา ทำให้เจ้าหน้าที่สามารถดำเนินการสำรวจที่ดินได้ 26 แปลง และโรงเรือนสิ่งปลูกสร้าง 20 รายการ ยังคงเหลือที่ดินประมาณ 146 แปลง โรงเรือนสิ่งปลูกสร้างประมาณ 110 รายการ
นางสาวรัชดา กล่าวด้วยว่า โครงการก่อสร้างและขยายทางหลวงท้องถิ่น สายเชื่อมระหว่างถนนทวีวัฒนากับถนนบางบอน 3 มีระยะทางประมาณ 3 กิโลเมตร แบ่งการดำเนินงานออกเป็น 2 ช่วง ดังนี้ช่วงที่1 ถนนทวีวัฒนาถึงซอยเพชรเกษม 69 เป็นการก่อสร้างทางยกระดับ (แนวเหนือ - ใต้) ข้ามซอยเพชรเกษมตามแนวถนนทวีวัฒนาและซอยเพชรเกษม 69 และช่วงที่ 2 ซอยเพชรเกษม 69 ถึงถนนบางบอน 3 โดยดำเนินการ 1)ขยายช่องทางจราจรบริเวณสะพานข้ามคลองภาษีเจริญ จากเดิม 2 ช่องทางจราจร ขยายเป็น 4 ช่องทางจราจร 2)ขยายช่องจราจรบริเวณซอยเพชรเกษม 69 และถนนบางบอน 3 จากเดิมขนาด 2 ช่องจราจร เป็นถนนคอนกรีตเสริมเหล็กขนาด 4 ช่องทางจราจร 3)ขยายเส้นทางจราจรบริเวณแยกจุดตัดของถนนเลียบคลองภาษีเจริญฝั่งเหนือและฝั่งใต้เป็น 5 ช่องทางจราจร เพื่อให้รถสามารถเลี้ยงซ้ายผ่านตลอดบริเวณแยกจุดตัดทั้ง 2 ได้

ที่มา : https://www.thaigov.go.th/news/contents/details/60330