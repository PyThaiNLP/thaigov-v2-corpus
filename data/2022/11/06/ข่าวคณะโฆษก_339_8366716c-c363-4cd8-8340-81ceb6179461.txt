รัฐบาลไทย-ข่าวทำเนียบรัฐบาล-รัฐบาลช่วยอำนวยความสะดวกให้ประชาชน เปิดบริการทำพาสปอร์ตทุกวันไม่เว้นวันเสาร์-อาทิตย์ 2 แห่งในกทม. เริ่ม 1 ตุลาคม ที่ผ่านมา


วันพฤหัสบดีที่ 6 ตุลาคม 2565
พิมพ์
รัฐบาลช่วยอำนวยความสะดวกให้ประชาชน เปิดบริการทำพาสปอร์ตทุกวันไม่เว้นวันเสาร์-อาทิตย์ 2 แห่งในกทม. เริ่ม 1 ตุลาคม ที่ผ่านมา
รัฐบาลช่วยอำนวยความสะดวกให้ประชาชน เปิดบริการทำพาสปอร์ตทุกวันไม่เว้นวันเสาร์-อาทิตย์ 2 แห่งในกทม. เริ่ม 1 ตุลาคม ที่ผ่านมา
วันนี้ (6 ตุลาคม 2565) นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม มีนโยบายในการที่ให้ทุกหน่วยงานปรับการทำงานเพื่ออำนวยความสะดวก ช่วยเหลือ ดูแลประชาชนมากที่สุด และเพื่อให้เป็นไปตามสถานการณ์ระหว่างประเทศที่หลายประเทศได้ปรับลดและผ่อนคลายมาตรการการเดินทางระหว่างประเทศแล้ว รัฐบาลโดยกระทรวงการต่างประเทศจึงอำนวยความสะดวกให้ประชาชนมากขึ้น โดยตั้งแต่วันที่ 1 ตุลาคม 2565 ที่ผ่านมา กรมการกงสุล กระทรวงการต่างประเทศ เปิดบริการทำพาสปอร์ตให้ประชาชนทุกวัน (ไม่เว้นวันเสาร์-อาทิตย์)  และจะปิดทำการเฉพาะวันหยุดราชการเท่านั้น โดยจะอำนวยความสะดวกที่ 2 สำนักงาน ได้แก่ สำนักงานฯ ปทุมวัน (MBK Center) และสำนักงานฯ บางใหญ่ (เซ็นทรัลเวสต์เกต) เพื่อช่วยอำนวยความสะดวกให้แก่ประชาชนที่ต้องการทำพาสปอร์ตในวันเสาร์และวันอาทิตย์ ซึ่งในช่วงสัปดาห์ที่ผ่านมาได้รับการตอบรับจากประชาชนเป็นอย่างดี โดยเฉพาะครอบครัวที่มีเด็กที่ต้องการเดินทาง
“รัฐบาลโดยกระทรวงการต่างประเทศขานรับการทำงานเพื่อช่วยอำนวยความสะดวกให้ประชาชน ทั้งนี้ นอกจากการเปิดบริการในช่วงวันเสาร์-อาทิตย์แล้ว ยังเปิดบริการทำพาสปอร์ตด้วยเครื่องรับคำร้องแบบบริการด้วยตนเอง หรือ Kiosk ซึ่งเป็นนวัตกรรมใหม่ มีระบบเสียงให้คำแนะนำทุกขั้นตอนอีกด้วย” นายอนุชาฯ กล่าว
.......................

ที่มา : https://www.thaigov.go.th/news/contents/details/60110