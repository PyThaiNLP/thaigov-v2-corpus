รัฐบาลไทย-ข่าวทำเนียบรัฐบาล-บขส. เตรียมดำเนินคดีกับผู้ที่แชร์ข้อมูลเท็จ นำภาพห้องน้ำที่ไม่ใช่ของ บขส. มาแชร์ และระบุว่าเป็นห้องน้ำ ในสถานีขนส่งหมอชิต 2 


วันอาทิตย์ที่ 18 กันยายน 2565
บขส. เตรียมดำเนินคดีกับผู้ที่แชร์ข้อมูลเท็จ นำภาพห้องน้ำที่ไม่ใช่ของ บขส. มาแชร์ และระบุว่าเป็นห้องน้ำ ในสถานีขนส่งหมอชิต 2
.....
นายสัญลักข์ ปัญวัฒนลิขิต กรรมการผู้จัดการใหญ่ บริษัท ขนส่ง จำกัด กระทรวงคมนาคม ชี้แจงประเด็นข่าว กรณีเพจ เฮ้ย นี่มันฟุตบาทไทยแลนด์ ได้โพสต์ภาพและข้อความ ระบุห้องน้ำสถานีขนส่งหมอชิตเน่าในหนัก ว่า จากการตรวจสอบพบว่า ประเด็นข่าวดังกล่าวไม่เป็นความจริง ลักษณะโครงสร้างของห้องน้ำในข่าว ไม่ใช่รูปแบบห้องน้ำของ บขส. ที่มีการออกแบบตามมาตรฐาน ประกอบกับ ผู้โพสไม่ได้มีการระบุสถานที่ตั้งของห้องน้ำที่ชัดเจน ส่งผลให้ประชาชนผู้รับข่าวสารเข้าใจผิด สร้างความเสียหายต่อภาพลักษณ์ของ บขส.
ทั้งนี้ การโพสหรือแชร์ข่าวที่ไม่เป็นความจริง ถือเป็นการกระทำผิดตาม พระราชบัญญัติว่าด้วยการกระทำผิดเกี่ยวกับคอมพิวเตอร์ พ.ศ.2560 โดยการนำข้อมูลอันเป็นเท็จเข้าสู่ระบบคอมพิวเตอร์ มีโทษตามกฎหมาย ซึ่ง บขส. จะดำเนินคดีจนถึงที่สุด

ที่มา : https://www.thaigov.go.th/news/contents/details/59379