รัฐบาลไทย-ข่าวทำเนียบรัฐบาล-รมว.สุชาติ ร่วมคณะ นายกฯ ลุยเมืองนนท์ตรวจน้ำท่วม ช่วยชาวบ้านลดผลกระทบจากอุทกภัย 


วันพฤหัสบดีที่ 13 ตุลาคม 2565
รมว.สุชาติ ร่วมคณะ นายกฯ ลุยเมืองนนท์ตรวจน้ำท่วม ช่วยชาวบ้านลดผลกระทบจากอุทกภัย
...
วันที่ 13 ตุลาคม 2565 นายสุชาติ ชมกลิ่น รัฐมนตรีว่าการกระทรวงแรงงาน ร่วมคณะของ พล.อ.ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ลงพื้นที่ตรวจติดตามสถานการณ์น้ำท่วมเพื่อติดตามการให้ความช่วยเหลือบรรเทาความเดือดร้อนของพี่น้องประชาชนและผู้ประกอบการในพื้นที่ ณ วัดแสงสิริธรรม ต.ท่าอิฐ อ.ปากเกร็ด จ.นนทบุรี โดยมี ผู้ว่าราชการจังหวัด หัวหน้าส่วนราชการหน่วยงานที่เกี่ยวข้อง อาสาสมัครแรงงาน และชาวบ้านในพื้นที่ ให้การต้อนรับ
นายสุชาติ กล่าวว่า ท่าน พล.อ.ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ได้มีความห่วงใยต่อพี่น้องประชาชนที่ได้รับผลกระทบจากอุทกภัยในครั้งนี้ จึงได้กำชับให้ทุกส่วนราชการเร่งบูรณาการความช่วยเหลือเพื่อลดผลกระทบประชาชนให้ได้มากที่สุด ในส่วนของกระทรวงแรงงาน ผมได้สั่งการให้หน่วยงานสังกัดทั้ง 5 หน่วยงานในทุกจังหวัดเร่งบูรณาการความช่วยเหลือกับทางจังหวัดอย่างเต็มที่ ได้แก่ สำนักงาน/สถาบันพัฒนาฝีมือแรงงานในแต่ละจังหวัด สนับสนุนยานพาหนะขนส่งประชาชนที่บ้านเรือนถูกน้ำท่วมไปยังศูนย์พักพิงชั่วคราว ส่งเจ้าหน้าที่ทีมช่างเข้าไปดูแลอำนวยความสะดวกประชาชนกับหน่วยงานที่เกี่ยวข้อง ตั้งเต้นท์ให้บริการซ่อมรถจักรยานยนต์ เครื่องใช้ไฟฟ้า และเครื่องยนต์เล็กการเกษตร เพื่อลดรายจ่ายของประชาชนที่อุปกรณ์ไฟฟ้าได้รับความเสียหายจากการถูกน้ำท่วม สนับสนุนเจ้าหน้าที่ในการจัดทำอาหารเพื่อนำข้าวกล่องไปแจกจ่ายให้ประชาชนที่อยู่ในศูนย์พักพิงและตามบ้านเรือนที่ประสบภัย และการสนับสนุนความช่วยเหลือกับหน่วยงานในพื้นที่ในการจัดทำสุขาลอยน้ำ สำนักงานจัดหางานจังหวัดจัดเตรียมถุงยังชีพนำไปมอบให้ประชาชนที่ได้รับผลกระทบเพื่อบรรเทาความเดือดร้อนในเบื้องต้น สำนักงานสวัสดิการและคุ้มครองแรงงานจังหวัด ทำหนังสือขอความร่วมมือไปยังนายจ้างให้ลูกจ้างที่บ้านน้ำท่วมและไม่สามารถมาปฏิบัติงานได้ให้หยุดโดยไม่ถือเป็นวันลาหรือเป็นความผิดต่อข้อบังคับเกี่ยวกับการทำงาน สำนักงานประกันสังคม ดูแลในส่วนของผู้ประกันตนมาตรา 33 ที่สถานประกอบการถูกน้ำท่วมและไม่สามารถไปทำงานได้ เพื่อให้ได้รับค่าชดเชยจากเหตุสุดวิสัย 50 เปอร์เซ็นต์ของค่าจ้าง
นายสุชาติ กล่าวต่อว่า สำหรับสถานการณ์น้ำท่วมที่จังหวัดนนทบุรีนั้น ได้ประกาศพื้นที่ประสบอุทกภัย 5 อำเภอ ได้แก่ อำเภอเมือง ปากเกร็ด บางบัวทอง บางกรวย และบางใหญ่ ประชาชนได้รับความเดือดร้อน 2 เทศบาลนคร 3 เทศบาลเมือง 3 เทศบาลตำบล 42 ตำบล 268 หมู่บ้าน ราษฎรได้รับความเดือดร้อน 110,562 ครัวเรือน มีผู้เสียชีวิต 1 ราย ซึ่งเป็นผู้ป่วยติดเตียง ส่วนการดำเนินการของหน่วยงานในสังกัดกระทรวงแรงงาน เบื้องต้นสำนักงานพัฒนาฝีมือแรงงานนนทบุรี ได้ตั้งหน่วยคลินิกช่างช่วยเหลือผู้ประสบภัย ให้บริการซ่อมแซมเครื่องใช้ไฟฟ้า และเครื่องมือการเกษตร อาสาสมัครแรงงานลงพื้นที่สำรวจความต้องการช่วยเหลือของประชาชน/สถานประกอบการภายหลังน้ำลด และสำรวจข้อมูลนายจ้างหรือเจ้าของสถานประกอบกิจการถึงผลกระทบจากเหตุการณ์น้ำท่วม ซึ่งพบว่า ยังไม่มีสถานประกอบกิจการที่ได้รับผลกระทบถึงขั้นต้องหยุดกิจการชั่วคราว และไม่มีรายงานผู้ได้รับบาดเจ็บที่เข้ารักษาตัวในโรงพยาบาลตามสิทธิประกันสังคม นอกจากนี้ ยังได้ประสานความร่วมมือขอรับการสนับสนุนอาหาร น้ำดื่ม เครื่องอุปโภคบริโภค และจัดทำข้าวกล่องเพื่อนำไปแจกจ่ายให้ประชาชนที่บ้านเรือนถูกน้ำท่วม พร้อมทั้งสนับสนุนความช่วยเหลือในการจัดทำสุขาลอยน้ำเพื่อบรรเทาความเดือดร้อนให้ผู้ประสบภัยอีกด้วย ทั้งนี้ พี่น้องประชาชน นายจ้าง ลูกจ้าง ผู้ประกันตนที่ได้รับผลกระทบจากอุทกภัยในแต่ละพื้นที่ที่ต้องการความช่วยเหลือจากหน่วยงานของกระทรวงแรงงาน สามารถติดต่อได้ที่สายด่วนกระทรวงแรงงาน 1506

ที่มา : https://www.thaigov.go.th/news/contents/details/60419