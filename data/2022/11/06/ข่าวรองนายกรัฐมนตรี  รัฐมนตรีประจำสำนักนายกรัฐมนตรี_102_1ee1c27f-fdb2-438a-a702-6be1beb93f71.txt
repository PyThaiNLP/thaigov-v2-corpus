รัฐบาลไทย-ข่าวทำเนียบรัฐบาล-รองนายกฯ พล.อ.ประวิตร แสดงความยินดี กับนางอภิญญา ทาจิตต์ ผู้ได้รับรางวัลผู้ปฏิบัติงานดีเด่น ด้านการต่อต้านการค้ามนุษย์ (TIP Report Hero 2022) จากสหรัฐอเมริกา


วันพุธที่ 2 พฤศจิกายน 2565
พิมพ์
รองนายกฯ พล.อ.ประวิตร แสดงความยินดี กับนางอภิญญา ทาจิตต์ ผู้ได้รับรางวัลผู้ปฏิบัติงานดีเด่น ด้านการต่อต้านการค้ามนุษย์ (TIP Report Hero 2022) จากสหรัฐอเมริกา
รองนายกฯ พล.อ.ประวิตร แสดงความยินดีกับนางอภิญญา ทาจิตต์ ผู้ได้รับรางวัลผู้ปฏิบัติงานดีเด่นด้านการต่อต้านการค้ามนุษย์ (TIP Report Hero 2022) จากสหรัฐอเมริกา
วันนี้ (2 พฤศจิกายน 2565) เวลา 10.35 น. ณ ห้องสีเหลือง ตึกสันติไมตรี ทำเนียบรัฐบาล นางอภิญญา ทาจิตต์ รองผู้อำนวยการศูนย์อภิบาลผู้เดินทางทะเล Stella Maris ประเทศไทย เข้าเยี่ยมคารวะ พลเอก ประวิตร วงษ์สุวรรณ รองนายกรัฐมนตรี ในโอกาสนี้ นางสาวทิพานัน ศิริชนะ รองโฆษกประจำสำนักนายกรัฐมนตรี เผยว่ารองนายกรัฐมนตรีแสดงความยินดีกับ ผู้ได้รับรางวัลผู้ปฏิบัติงานดีเด่นด้านการต่อต้านการค้ามนุษย์ (TIP Report Hero 2022) จากสหรัฐอเมริกา ซึ่งเป็นคนที่ 3 ของประเทศไทยที่ได้รับรางวัลทรงเกียรตินี้
รองนายกรัฐมนตรีได้กล่าวแสดงความยินดีและขอบคุณนางอภิญญา ทาจิตต์ ที่ได้ทำงานอย่างเข้มแข็งร่วมกับรัฐบาล โดยเฉพาะการช่วยเหลือเหยื่อค้ามนุษย์ และแรงงานในภาคประมง รวมถึงการนำข้อมูลที่ได้จากการเดินทางไปสหรัฐอเมริกามาเสนอให้ทราบ อันเป็นประโยชน์อย่างยิ่งต่อการพัฒนามาตรฐานการปฏิบัติงาน ซึ่งได้มอบหมายให้พลตำรวจเอก ธรรมศักดิ์ วิชชารยะ รองเลขาธิการนายกรัฐมนตรีฝ่ายการเมือง และกระทรวงการพัฒนาสังคมและความมั่นคงของมนุษย์ นำข้อมูลไปประกอบการขับเคลื่อนการทำงานและจัดทำรายงานฯ ของประเทศไทยประจำปีนี้
พร้อมกันนี้ รองนายกรัฐมนตรีกล่าวเชิญชวนให้นางอภิญญา ทาจิตต์ ได้ทำงานร่วมกับรัฐบาลและทีมงานของรองเลขาธิการนายกรัฐมนตรีฝ่ายการเมือง เพื่อขับเคลื่อนงานป้องกันและปราบปรามการค้ามนุษย์ให้มีประสิทธิภาพและมีผลเป็นรูปธรรมต่อไป รวมทั้งรองนายกรัฐมนตรีขอบคุณหน่วยงานที่เกี่ยวข้อง ที่ร่วมแรงร่วมใจกันทำงานทำให้ประเทศไทยได้รับการปรับอันดับจากระดับ “Tier 2 Watch List” เป็น “Tier 2” สะท้อนให้เห็นถึงความพยายามทั้งของภาครัฐและเอกชน ในการแก้ไขปัญหาการลักลอบค้ามนุษย์ในช่วงหนึ่งปีที่ผ่านมา โดยหวังเป็นอย่างยิ่งว่าจะสามารถพัฒนาการทำงานเพื่อที่จะให้ประเทศไทยได้รับการปรับอันดับเป็น “Tier 1” ต่อไป
ทั้งนี้ เมื่อวันที่ 19 กรกฎาคม 2565 ในพิธีเปิดตัวรายงาน TIP Report 2022 ที่สำนักงานกระทรวงการต่างประเทศสหรัฐอเมริกา กรุงวอชิงตัน สหรัฐอเมริกา นายแอนโทนี บลิงเคน รัฐมนตรีว่าการกระทรวงการต่างประเทศสหรัฐฯ ได้มอบรางวัล 2022 TIP Report Heroes แก่ผู้ที่มีผลงานโดดเด่นด้านการต่อต้านการค้ามนุษย์ รวมจำนวน 6 คน จากบังกลาเทศ จอร์แดน ไลบีเรีย โปแลนด์ ยูเครน และไทย โดยนางอภิญญา ทาจิตต์ รองผู้อำนวยการศูนย์อภิบาลผู้เดินทางทางทะเลองค์กร Stella Maris ประเทศไทย ได้รับรางวัลจากผลงานที่โดดเด่นในการให้ความช่วยเหลือผู้เสียหายจากแรงงานบังคับโดยเฉพาะในภาคการประมง และก่อนหน้านี้เมื่อวันที่ 6 มิถุนายน 2565 นางอภิญญา ทาจิตต์ ได้เข้ารับรางวัลผู้ปฏิบัติงานดีเด่นด้านการคุ้มครองช่วยเหลือ ในงานวันรณรงค์ต่อต้านการค้ามนุษย์ ประจำปี 2565 “NO VICTIMS NO TEARS” ไม่มีผู้เสียหาย ไม่มีน้ำตา จาก พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ณ ตึกสันติไมตรี ทำเนียบรัฐบาล

ที่มา : https://www.thaigov.go.th/news/contents/details/61162