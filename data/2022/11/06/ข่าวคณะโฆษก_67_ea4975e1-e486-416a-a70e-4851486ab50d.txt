รัฐบาลไทย-ข่าวทำเนียบรัฐบาล-ครม.อนุมัติข้อยกเว้น ให้กระทรวงทรัพยากรธรรมชาติและสิ่งแวดล้อม นำที่ดินไปจัดเพื่อการอยู่อาศัยให้ชุมชน ในพื้นที่ป่าชายเลน 13 จังหวัด


วันอังคารที่ 6 กันยายน 2565
พิมพ์
ครม.อนุมัติข้อยกเว้น ให้กระทรวงทรัพยากรธรรมชาติและสิ่งแวดล้อม นำที่ดินไปจัดเพื่อการอยู่อาศัยให้ชุมชน ในพื้นที่ป่าชายเลน 13 จังหวัด
ครม.อนุมัติข้อยกเว้น ให้กระทรวงทรัพยากรธรรมชาติและสิ่งแวดล้อม นำที่ดินไปจัดเพื่อการอยู่อาศัยให้ชุมชน ในพื้นที่ป่าชายเลน 13 จังหวัด
วันที่ 6 กันยายน 2565 น.ส.ทิพานัน ศิริชนะ รองโฆษกประจำสำนักนายกรัฐมนตรี เปิดเผยว่า ที่ประชุมคณะรัฐมนตรี (ครม.)มีมติอนุมัติ ตามที่กระทรวงทรัพยากรธรรมชาติและสิ่งแวดล้อม (ทส.) เสนอขอให้ยกเว้นมติคณะรัฐมนตรีเกี่ยวกับการใช้ประโยชน์พื้นที่ป่าชายเลน เพื่อนำที่ดินไปจัดเพื่อการอยู่อาศัยให้ชุมชนในพื้นที่ป่าชายเลนตามนโยบายของรัฐบาล ประจำปีงบประมาณ พ.ศ. 2564 ในพื้นที่ 13 จังหวัดชายฝั่งทะเล ได้แก่ จังหวัดกระบี่ จันทบุรี ชลบุรี ชุมพร ตราด นครศรีธรรมราช ประจวบคิรีขันธ์ พังงา ภูเก็ต ระนอง ระยอง สตูล และสุราษฎร์ธานี จำนวน 64 พื้นที่ เนื้อที่รวม 573,378 ไร่ ซึ่งคณะกรรมการนโยบายที่ดินแห่งชาติมีมติรับทราบแล้ว ในการประชุมครั้งที่ 2/2564 เมื่อวันที่ 13 กันยายน 2564 ที่ผ่านมา โดยในส่วนของค่าใช้จ่ายในการปลูกและบำรุงรักษาป่าชายเลนทดแทน ไม่น้อยกว่า 20 เท่า ของพื้นที่ป่าชายเลนที่ใช้ประโยชน์ กระทรวงทรัพยากรฯ จะดำเนินการตามระเบียบกรมทรัพยากรทางทะเลและชายฝั่งว่าด้วยการปลูกและบำรุงป่าชายเลนทดแทนเพื่อการอนุรักษ์หรือรักษาสภาพแวดล้อม กรณีการดำเนินการโครงการใด ๆ ของหน่วยงานของรัฐที่มีความจำเป็นต้องเข้าใช้ประโยชน์ในพื้นที่ป่าชายเลนต่อไป
ทั้งนี้ ในการพิจารณาพื้นที่ป่าชายเลนได้ดำเนินการสำรวจเป็นรายแปลง จำแนกพื้นที่ให้สอดคล้องกับสภาพป่าชายเลนในปัจจุบัน เช่น พื้นที่ป่าชายเลนที่ยังมีความอุดมสมบูรณ์เหมาะสมแก่การอนุรักษ์ และพื้นที่ป่าชายเลนเสื่อมโทรมสามารถนำไปจัดที่ดินให้ประชาชนอยู่อาศัยหรือใช้ประโยชน์ได้ มีการกำหนดขอบเขตที่ชัดเจน ให้สามารถบริหารจัดการพื้นที่ให้เกิดความสมดุลระหว่างการอนุรักษ์ป่าชายเลนเพื่อรักษาสิ่งแวดล้อมและระบบนิเวศตามธรรมชาติ และการใช้ประโยชน์พื้นที่ป่าชายเลน ในการดำเนินกิจกรรมต่างๆ ตลอดจนการกำหนดมาตรการในการควบคุมดูแลไม่ให้มีการบุกรุกพื้นที่ป่าชายเลนเพิ่มเติมอีก

ที่มา : https://www.thaigov.go.th/news/contents/details/58895