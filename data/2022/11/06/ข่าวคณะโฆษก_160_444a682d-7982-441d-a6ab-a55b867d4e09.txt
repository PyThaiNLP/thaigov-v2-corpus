รัฐบาลไทย-ข่าวทำเนียบรัฐบาล-ไทย-มาเลเซีย เร่งเดินหน้าพัฒนาด่านชายแดนใต้-สะพานข้ามแม่น้ำโก-ลกสองแห่ง จัดคุยคณะทำงาน ธ.ค.นี้


วันศุกร์ที่ 16 กันยายน 2565
พิมพ์
ไทย-มาเลเซีย เร่งเดินหน้าพัฒนาด่านชายแดนใต้-สะพานข้ามแม่น้ำโก-ลกสองแห่ง จัดคุยคณะทำงาน ธ.ค.นี้
ไทย-มาเลเซีย เร่งเดินหน้าพัฒนาด่านชายแดนใต้-สะพานข้ามแม่น้ำโก-ลกสองแห่ง จัดคุยคณะทำงาน ธ.ค.นี้
วันที่ 16 กันยายน 2565 นางสาวรัชดา ธนาดิเรก รองโฆษกประจำสำนักนายกรัฐมนตรี เปิดเผยว่า ตามที่รัฐบาลไทยและมาเลเซียเห็นชอบร่วมกันในการพัฒนาโครงสร้างพื้นฐานและระบบการคมนาคมขนส่งเชื่อมต่อไทยและมาเลเซียในพื้นที่จังหวัดชายแดนภาคใต้ ซึ่งในช่วงปลายเดือนสิงหาคม 2565 ที่ผ่านมา รัฐมนตรีอาวุโสและรัฐมนตรีว่าการกระทรวงโยธาธิการมาเลเซีย (Ministry of Works) ได้เดินทางเยือนประเทศไทย เพื่อติดตามความคืบหน้าพร้อมร่วมหารือกับฝ่ายไทย โดยเฉพาะประเด็นการพัฒนาโครงสร้างพื้นฐานตามแนวชายแดนไทย – มาเลเซีย อาทิ โครงการก่อสร้างสะพานข้ามแม่น้ำโกลก ซึ่งเป็นโครงการภายใต้ข้อตกลงความร่วมมือแผนงานการพัฒนาเขตเศรษฐกิจสามฝ่ายอินโดนีเซีย-มาเลเซีย-ไทย (Idonesia-Malaysia-Thailand Growth Triangle: IMT-GT)
โดยจะมีการก่อสร้างสะพานข้ามแม่น้ำโก-ลก ที่อ.สุไหง-โกลก (สุไหงโก-ลก - รันเตาปันยัง) แห่งที่ 2 คู่ขนานกับสะพานเดิม โดยฝ่ายมาเลเซียรับผิดชอบออกแบบ รายละเอียด และอีกสะพาน ที่อำเภอตากใบ (ตากใบ – เปิงกาลันกูโบร์) ซึ่งมีแนวเส้นทางจุดเริ่มต้นที่สามแยกตากใบ เป็นสามแยกจุดตัดของฝั่งประเทศไทย สิ้นสุดทางหลวงของประเทศมาเลเซีย มีระยะทาง 11 กิโลเมตร ออกแบบเป็นถนน 4 – 6 ช่อง ถนน ซึ่งจะเป็นการอำนวยความสะดวกในเรื่องการคมนาคมและการค้าชายแดน รวมทั้งรองรับนักท่องเที่ยวระหว่างประเทศที่มีเพิ่มสูงขึ้น ทั้งนี้ สะพานข้ามแม่น้ำโก-ลก จุดปัจจุบัน มีความคับแคบไม่สะดวกต่อการตอบสนองการเติบโตทางเศรษฐกิจและการเดินทางของประชาชนและนักท่องเที่ยวของทั้ง 2 ประเทศที่ในแต่ละวันมีเป็นจำนวนมาก  มากไปกว่านั้น ทั้งสองประเทศยังมีโครงการเชื่อมด่านศุลกากรสะเดาแห่งที่สอง-ด่านบูกิตกายูฮิตัม และโครงการพัฒนาเส้นทางเชื่อมโยง จังหวัดสตูล-รัฐเปอร์ลิส มาเลเซีย ซึ่งในอนาคตคาดว่าจะมีการจัดทำ MOU ร่วมกันต่อไป
นางสาวรัชดา กล่าวต่อว่า รัฐมนตรีอาวุโสและรัฐมนตรีว่าการกระทรวงโยธาธิการมาเลเซีย จะเร่งนำขอเสนอของฝ่ายไทยไปเรียนนายกรัฐมนตรีมาเลเซียและคณะรัฐมนตรีต่อไป โดยมาเลเซียพร้อมเร่งรัดการดำเนินในรายละเอียดให้มีความคืบหน้าโดยเร็วที่สุด รวมถึงการสร้างถนนเชื่อมต่อด่านศุลกากรสะเดาแห่งใหม่ - ด่านศุลกากรบูกิตกายูฮิตัม มาเลเซีย ที่จะร่วมกันจัดการประชุมคณะผู้เชี่ยวชาญด้านเทคนิค (Expert Working Group: EWG) ไทย – มาเลเซีย ครั้งที่ 2 ในเดือนธันวาคม เพื่อให้สามารถเปิดใช้ด่านศุลกากรแห่งใหม่ได้โดยเร็ว
“รัฐบาลทั้งสองประเทศมีความเชื่อมั่นว่า โครงการเหล่านี้จะนำไปสู่การขยายตัวทางการค้า การท่องเที่ยว รวมถึงสนับสนุนให้มีการแลกเปลี่ยนในระดับประชาชนมากขึ้น ซึ่งจะส่งเสริมความเชื่อมโยงระหว่างเขตเศรษฐกิจพิเศษบริเวณชายแดนของทั้งสองประเทศ เกินประโยชน์ร่วมกันอย่างยั่งยืน” นางสาวรัชดา กล่าว
...............................

ที่มา : https://www.thaigov.go.th/news/contents/details/59337