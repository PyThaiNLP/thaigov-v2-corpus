รัฐบาลไทย-ข่าวทำเนียบรัฐบาล-นายกรัฐมนตรียินดีภาคการผลิตไทยเติบโตสูงเป็นประวัติการณ์ ในผลสำรวจภาคการผลิตของ S&P Global เดือนกันยายน 2565


วันอังคารที่ 11 ตุลาคม 2565
พิมพ์
นายกรัฐมนตรียินดีภาคการผลิตไทยเติบโตสูงเป็นประวัติการณ์ ในผลสำรวจภาคการผลิตของ S&P Global เดือนกันยายน 2565
นายกรัฐมนตรียินดีภาคการผลิตไทยเติบโตสูงเป็นประวัติการณ์ ในผลสำรวจภาคการผลิตของ S&P Global เดือนกันยายน 2565
วันที่ 11 ตุลาคม 2565 นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรี และรัฐมนตรีว่าการกระทรวงกลาโหม ยินดีที่ภาคการผลิตไทยเติบโตสูงเป็นประวัติการณ์ จากผลการสำรวจเกี่ยวกับภาคการผลิตของ S&P Global และขอบคุณทุกหน่วยงานที่เกี่ยวข้องที่ได้เดินหน้าตามแนวทางที่รัฐบาลกำหนดเห็นผลสำเร็จเป็นรูปธรรม
โฆษกประจำสำนักนายกรัฐมนตรีเปิดเผยว่า S&P Global ผู้ให้บริการด้านข้อมูลการเงิน และการจัดอันดับความน่าเชื่อถือระดับโลก เปิดเผยผลการสำรวจเกี่ยวกับประเทศไทยที่เก็บรวบรวมในเดือนกันยายน 2565 พบว่า ภาคการผลิตมีการเติบโตสูงเป็นประวัติการณ์์ กิจกรรมการซื้อเพิ่มขึ้นในระดับสูงสุด ส่งผลให้มีค่าสูงสุดค่าใหม่ในการสำรวจ รวมทั้งความกดดันด้านเงินเฟ้อลดลง แต่ยังคงอยู่ในระดับสูงเมื่อเทียบกับค่าในอดีต
ในเดือนกันยายน 2565 นี้ ภาคการผลิตของไทยปรับตัวดีขึ้นเป็นเดือนที่ 9 ติดต่อกัน และเป็นเดือนที่มีตัวเลขสูงสุดนับตั้งแต่ ธันวาคม 2564 มีอัตราเติบโตสูงที่สุดทั้งด้านผลผลิต และคำสั่งซื้อสินค้าใหม่ ทั้งนี้ พบว่า ค่า PMI หรือ Purchasing Manager’s Index™ (PMI™) สำหรับ ภาคการผลิตในประเทศไทย เดือนกันยายน มีค่าอยู่ที่ 55.7 เพิ่มจาก 53.7 ในเดือนสิงหาคม สอดคล้องกับสภาวะของภาคการ ผลิตในประเทศที่ ปรับตัวดีขึ้นติดต่อกันเป็นเดือนที่่เก้า
โดยในตอนท้าย S&P Global ระบุว่า ความเชื่อมั่นโดยรวมของธุรกิจคงเป็นบวกอย่างมากในภาคการผลิต ระดับความเชื่อมั่นสูงที่สุดเป็นอันดับ 2 และมีความหวังว่าเศรษฐกิจจะปรับตัวดีขึ้นเนื่องจากแผนขยายธุรกิจและภาคการผลิตของประเทศ
“นายกรัฐมนตรีขอบคุณการทำงานของทุกหน่วยงานที่มีส่วนเกี่ยวข้อง ทั้งภาครัฐและเอกชน ที่ได้ช่วยกันขับเคลื่อนพัฒนาการเติบโตด้านการผลิต และปัจจัยอื่น ๆ ทางด้านเศรษฐกิจให้ดีขึ้นอย่างต่อเนื่อง โดยรัฐบาลได้วางแนวทางและสนับสนุนภาคการผลิตของไทยเพื่อให้เท่าทันบริบทการพัฒนาของโลกในยุคปัจจุบัน ซึ่งรัฐบาลพร้อมขับเคลื่อนนโยบายร่วมกันทั้งหน่วยงานรัฐและเอกชน ให้ภาคการผลิตของไทยมีการบูรณาการและมีการพัฒนาร่วมกันอย่างมีประสิทธิภาพที่สุด” นายอนุชาฯ กล่าว

ที่มา : https://www.thaigov.go.th/news/contents/details/60307