รัฐบาลไทย-ข่าวทำเนียบรัฐบาล-ปลัด สธ.วางศิลาฤกษ์ อาคารภูมิจิต รพ.พระนั่งเกล้า ขยายบริการคลินิกผู้ป่วยนอกในพื้นที่กระทรวงสาธารณสุข


วันอังคารที่ 27 กันยายน 2565
ปลัด สธ.วางศิลาฤกษ์ อาคารภูมิจิต รพ.พระนั่งเกล้า ขยายบริการคลินิกผู้ป่วยนอกในพื้นที่กระทรวงสาธารณสุข
ปลัดกระทรวงสาธารณสุข เป็นประธานในพิธีบวงสรวงและวางศิลาฤกษ์อาคารภูมิจิต คลินิกผู้ป่วยนอก โรงพยาบาลพระนั่งเกล้า บริเวณตึกสำนักงานปลัดกระทรวงสาธารณสุข ขยายการให้บริการตรวจรักษาผู้ป่วยนอก นอกเขตพื้นที่โรงพยาบาล เพิ่มโอกาสและทางเลือกในการเข้าถึงการรักษา
ปลัดกระทรวงสาธารณสุข เป็นประธานในพิธีบวงสรวงและวางศิลาฤกษ์อาคารภูมิจิต คลินิกผู้ป่วยนอก โรงพยาบาลพระนั่งเกล้า บริเวณตึกสำนักงานปลัดกระทรวงสาธารณสุข ขยายการให้บริการตรวจรักษาผู้ป่วยนอก นอกเขตพื้นที่โรงพยาบาล เพิ่มโอกาสและทางเลือกในการเข้าถึงการรักษา ลดความแออัดและการรอคอย
เช้าวันนี้ (27 กันยายน 2565) ที่ สำนักงานปลัดกระทรวงสาธารณสุข จ.นนทบุรี นายแพทย์เกียรติภูมิ วงศ์รจิต ปลัดกระทรวงสาธารณสุข เป็นประธานในพิธีบวงสรวงและวางศิลาฤกษ์อาคารภูมิจิต คลินิกผู้ป่วยนอก โรงพยาบาลพระนั่งเกล้า บริเวณตึกสำนักงานปลัดกระทรวงสาธารณสุข โดยมี คณะผู้บริหารกระทรวงสาธารณสุข แพทย์หญิงณิชาภา สวัสดิกานนท์ ผู้อำนวยการโรงพยาบาลพระนั่งเกล้า และคณะเจ้าหน้าที่ร่วมพิธี
นายแพทย์เกียรติภูมิ กล่าวว่า การก่อสร้าง  “อาคารภูมิจิต” ครั้งนี้ เกิดขึ้นจากความตั้งใจและแนวคิดที่จะขยายบริการตรวจรักษาผู้ป่วยนอก นอกเขตโรงพยาบาล เนื่องจากในเขตจังหวัดนนทบุรี มีโรงพยาบาลพระนั่งเกล้าเป็นโรงพยาบาลศูนย์ ที่เป็นแม่ข่ายในการดูแลรักษาประชาชนในพื้นที่และใกล้เคียง ปัจจุบันมีผู้มารับบริการในแผนกผู้ป่วยนอกมากถึง 2,500 - 3,000 รายต่อวัน และมีจำนวนห้องตรวจไม่สมดุลกับปริมาณผู้มารับบริการ โดยได้รับอนุมัติใช้พื้นที่บริเวณตึกสำนักงานปลัดกระทรวงสาธารณสุข และใช้งบประมาณก่อสร้างจากเงินบริจาค จำนวน 19.4 ล้านบาท สำหรับเป็นคลินิกผู้ป่วยนอก โรงพยาบาลพระนั่งเกล้า นอกจากบริการตรวจรักษา ยังมีบริการทันตกรรม เจาะเลือด และเอ็กซเรย์ ซึ่งจะช่วยเพิ่มพื้นที่บริการ ช่วยลดความแออัด ลดการรอคอยรับบริการของประชาชน รวมถึงยังช่วยให้เจ้าหน้าที่กระทรวงสาธารณสุขและประชาชนในพื้นที่ใกล้เคียง ได้มีสถานบริการตรวจรักษาเพิ่มมากขึ้น เป็นการอำนวยความสะดวกในการเดินทาง เพิ่มโอกาสและทางเลือกในการเข้าถึงบริการทางการแพทย์ที่มีคุณภาพมาตรฐาน โดยบุคลากรที่มีความเชี่ยวชาญของโรงพยาบาลพระนั่งเกล้า ภายใต้สังกัดสำนักงานปลัดกระทรวงสาธารณสุข
****************************************** 27 กันยายน 2565

ที่มา : https://www.thaigov.go.th/news/contents/details/59708