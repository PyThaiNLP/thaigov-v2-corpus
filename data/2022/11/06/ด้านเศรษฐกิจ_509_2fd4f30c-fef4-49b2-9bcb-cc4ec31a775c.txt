รัฐบาลไทย-ข่าวทำเนียบรัฐบาล-นายศักดิ์สยาม ชิดชอบ รัฐมนตรีว่าการกระทรวงคมนาคม ลงพื้นที่ติดตามความก้าวหน้าโครงการทางหลวงพิเศษระหว่างเมือง สาย 81 บางใหญ่ - กาญจนบุรี


วันจันทร์ที่ 17 ตุลาคม 2565
นายศักดิ์สยาม ชิดชอบ รัฐมนตรีว่าการกระทรวงคมนาคม ลงพื้นที่ติดตามความก้าวหน้าโครงการทางหลวงพิเศษระหว่างเมือง สาย 81 บางใหญ่ - กาญจนบุรี
เพิ่มประสิทธิภาพการคมนาคมขนส่งในพื้นที่ภาคตะวันตกของประเทศ
​นายศักดิ์สยาม ชิดชอบ รัฐมนตรีว่าการกระทรวงคมนาคม ลงพื้นที่ติดตามความก้าวหน้าโครงการทางหลวงพิเศษระหว่างเมือง สาย 81 บางใหญ่ - กาญจนบุรี (M81) ตอนที่ 18 ที่ กม.66+900 และพบปะกับประชาชน เพื่อรับฟังความคิดเห็นและความต้องการเกี่ยวกับการพัฒนาเส้นทางคมนาคมและการขนส่งสินค้า พร้อมด้วย นางสุขสมรวย วันทนียกุล เลขานุการรัฐมนตรีว่าการกระทรวงคมนาคม นายชยธรรม์ พรหมศร ปลัดกระทรวงคมนาคม นายพิศักดิ์ จิตวิริยะวศิน และนายสรพงศ์ ไพฑูรย์พงษ์ รองปลัดกระทรวงคมนาคม นายจิรุตม์ วิศาลจิตร อธิบดีกรมการขนส่งทางบก นายสราวุธ ทรงศิวิไล อธิบดีกรมทางหลวง นายอภิรัฐ ไชยวงศ์น้อย อธิบดีกรมทางหลวงชนบท นายปริญญา แสงสุวรรณ อธิบดีกรมท่าอากาศยาน นายพิเชฐ คุณาธรรมรักษ์ อธิบดีกรมการขนส่งทางราง นายปัญญา ชูพานิช ผู้อำนวยการสำนักงานนโยบายและแผนการขนส่งและจราจร  และนายกีรติ กิจมานะวัฒน์ รองกรรมการผู้อำนวยการใหญ่ บริษัท ท่าอากาศยานไทย จำกัด (มหาชน) ร่วมลงพื้นที่ โดยมีหัวหน้าส่วนราชการในพื้นที่ ผู้นำท้องถิ่น ผู้แทนภาคเอกชน ประชาชนชาวอำเภอท่ามะกา จังหวัดกาญจนบุรี ร่วมให้การต้อนรับ ในวันศุกร์ที่ 14 ตุลาคม 2565
​​นายศักดิ์สยาม ชิดชอบ กล่าวว่า รัฐบาลภายใต้การนำของ พลเอก ประยุทธ์ จันทร์โอชา นายกรัฐมนตรี มุ่งมั่นพัฒนาโครงสร้างพื้นฐานของประเทศไทยไปสู่ความยั่งยืน สร้างระบบคมนาคมขนส่งเชื่อมโยงอย่างไร้รอยต่อทั้งในเขตกรุงเทพมหานคร ปริมณฑล และในภูมิภาคต่าง ๆ ซึ่งกระทรวงคมนาคมได้แปรนโยบายรัฐบาลมาสู่การปฏิบัติในการพัฒนาระบบคมนาคมขนส่ง เพื่อเพิ่มประสิทธิภาพการคมนาคมขนส่ง กระตุ้นเศรษฐกิจ สร้างงาน สร้างรายได้ให้กับประชาชนในพื้นที่ รวมทั้งให้พี่น้องประชาชนมีการเดินทางที่สะดวก รวดเร็ว ปลอดภัย และมีคุณภาพชีวิตที่ดียิ่งขึ้น
​​สำหรับโครงการทางหลวงพิเศษระหว่างเมือง สาย 81 บางใหญ่ - กาญจนบุรี (M81) เป็นหนึ่งในโครงการสำคัญที่มีความจำเป็นเร่งด่วน โดยได้รับการบรรจุในแผนมาตรการเร่งรัดการลงทุน Action Plan ของกระทรวงคมนาคม และมาตรการเร่งรัดโครงการให้เอกชนร่วมลงทุนในกิจการของรัฐ (PPP Fast Track) ของกระทรวงการคลัง เพื่อเร่งรัดการลงทุนโครงการขนาดใหญ่ให้เกิดผลเป็นรูปธรรมโดยเร็ว ปัจจุบันกรมทางหลวง (ทล.) อยู่ระหว่างดำเนินการก่อสร้างงานโยธา โดยแบ่งออกเป็น 25 สัญญา แนวเส้นทางโครงการฯ มีจุดเริ่มต้นที่จุดตัดทางหลวงพิเศษหมายเลข 9 ด้านตะวันตกกับถนนรัตนาธิเบศร์ บริเวณทางแยกต่างระดับบางใหญ่ อำเภอบางใหญ่ จังหวัดนนทบุรี ผ่านพื้นที่ อำเภอนครชัยศรี และอำเภอเมือง จังหวัดนครปฐม อำเภอท่ามะกา จังหวัดกาญจนบุรี และสิ้นสุดที่จุดบรรจบกับทางหลวงหมายเลข 324 (ถนนกาญจนบุรี - อำเภอพนมทวน) อำเภอท่าม่วง จังหวัดกาญจนบุรี ระยะทางรวมประมาณ 96 กิโลเมตร ลักษณะโครงการเป็นทางหลวงพิเศษ ขนาด 4 - 6 ช่องจราจร มีด่านเก็บค่าผ่านทาง จำนวน 8 แห่ง ได้แก่ ด่านบางใหญ่ ด่านนครชัยศรี ด่านศีรษะทอง ด่านนครปฐมฝั่งตะวันออก ด่านนครปฐมฝั่งตะวันตก ด่านท่าม่วง ด่านท่ามะกา และด่านกาญจนบุรี อัตราค่าธรรมเนียมผ่านทางสำหรับรถยนต์ 4 ล้อ มีค่าแรกเข้า 10 บาท และเพิ่มขึ้นตามระยะทาง 1.50 บาท/กิโลเมตร สูงสุด 150 บาท รถยนต์ 6 ล้อ มีค่าแรกเข้า 16 บาท และเพิ่มขึ้นตามระยะทาง 2.40 บาท/กิโลเมตร สูงสุด 240 บาท และรถยนต์มากกว่า 6 ล้อ มีค่าแรกเข้า 23 บาท และเพิ่มขึ้นตามระยะทาง 3.45 บาท/กิโลเมตร สูงสุด 350 บาท ปัจจุบันมีความก้าวหน้าการก่อสร้างกว่าร้อยละ 82 กำหนดเปิดให้บริการปี 2566 (เริ่มเก็บค่าผ่านทางในปี 2567) โดยจัดเก็บค่าผ่านทางแบบระบบปิด (Closed System) คิดค่าธรรมเนียมตามระยะทางที่ใช้จริงซึ่งมีทั้งการจัดเก็บแบบเงินสด (Manual Toll Collection : MTC) แบบอัตโนมัติ (Electronic Toll Collection : ETC ) และแบบ Multi-lane free flow (M-Flow)
​​ทั้งนี้ เมื่อโครงการทางหลวงพิเศษระหว่างเมือง สาย 81 บางใหญ่ - กาญจนบุรี (M81) แล้วเสร็จจะช่วยให้การเดินทางจากกรุงเทพมหานครและปริมณฑลไปยังภาคตะวันตกของประเทศเป็นไปด้วยความสะดวก รวดเร็ว ปลอดภัย สามารถลดระยะเวลาการเดินทางจากอำเภอบางใหญ่ จังหวัดนนทบุรี - จังหวัดกาญจนบุรี เหลือเพียง 48 นาที เมื่อเปรียบเทียบกับการเดินทางโดยใช้ทางหลวงแผ่นดินซึ่งใช้เวลาประมาณ 2.30 ชั่วโมง ซึ่งจะช่วยพัฒนาคุณภาพชีวิตความเป็นอยู่ของประชาชนในภูมิภาคให้ดียิ่งขึ้น รวมทั้งเป็นการพัฒนาระบบโครงสร้างพื้นฐานด้านคมนาคมขนส่ง ส่งเสริมการท่องเที่ยว และเป็นโครงสร้างพื้นฐานสำคัญที่เชื่อมต่อระหว่างฐานการผลิตและส่งออกของประเทศเพื่อนบ้านฝั่งตะวันตก เชื่อมต่อโครงข่ายคมนาคมสู่ภาคตะวันตกและโครงการท่าเรือน้ำลึกทวาย ประเทศเมียนมาร์ในอนาคต
​​ในโอกาสนี้ รัฐมนตรีว่าการกระทรวงคมนาคมได้ลงพื้นที่เพื่อรับฟังความคิดเห็นและความต้องการของประชาชน เกี่ยวกับปัญหาน้ำท่วมบริเวณพื้นที่ ตำบลสนามแย้ และ ตำบลดอนชะเอม รวมถึงปัญหาที่ดินตาบอดจากการก่อสร้างทางหลวงพิเศษ (มอเตอร์เวย์) หมายเลข 81 และการพัฒนาเส้นทางคมนาคมในพื้นที่อำเภอท่ามะกา จังหวัดกาญจนบุรี และพื้นที่ใกล้เคียงด้วย

ที่มา : https://www.thaigov.go.th/news/contents/details/60495