รัฐบาลไทย-ข่าวทำเนียบรัฐบาล-“ทิพานัน” เผยโครงการสะพานมิตรภาพไทย - ลาว แห่งที่ 5  กระชับสัมพันธ์  สร้างโอกาสการค้าและการลงทุนสองฝ่าย   ชี้วิสัยทัศน์ “พล.อ.ประยุทธ์” ปลุกอนาคตภาคอีสาน ให้มีรายได้มั่งคั่ง  


วันศุกร์ที่ 28 ตุลาคม 2565
พิมพ์
“ทิพานัน” เผยโครงการสะพานมิตรภาพไทย - ลาว แห่งที่ 5  กระชับสัมพันธ์  สร้างโอกาสการค้าและการลงทุนสองฝ่าย   ชี้วิสัยทัศน์ “พล.อ.ประยุทธ์” ปลุกอนาคตภาคอีสาน ให้มีรายได้มั่งคั่ง
“ทิพานัน” เผยโครงการสะพานมิตรภาพไทย - ลาว แห่งที่ 5  กระชับสัมพันธ์  สร้างโอกาสการค้าและการลงทุนสองฝ่าย   ชี้วิสัยทัศน์ “พล.อ.ประยุทธ์” ปลุกอนาคตภาคอีสาน ให้มีรายได้มั่งคั่ง  วางโครงสร้างพื้นฐานให้แข็งแกร่ง   พัฒนา ถนน - รถไฟรางคู่- สนามบิน
วันนี้ 28 ตุลาคม 2565 น.ส.ทิพานัน ศิริชนะ รองโฆษกประจำสำนักนายกรัฐมนตรี เปิดเผยว่า ตามที่พล.อ.ประยุทธ์ จันทร์โอชา นายกรัฐมนตรี ได้เข้าร่วมพิธีวางศิลาฤกษ์โครงการก่อสร้างสะพานมิตรภาพไทย - ลาว แห่งที่ 5 (บึงกาฬ - บอลิคำไซ) ณ อำเภอเมืองบึงกาฬ จังหวัดบึงกาฬ และแขวงบอลิคำไซ สาธารณรัฐประชาธิปไตยประชาชนลาว หรือ สปป.ลาว ถือเป็นการกระชับความสัมพันธ์ระหว่าง 2 ประเทศ ที่จะนำความก้าวหน้าที่สำคัญมาสู่ทุกฝ่าย ในการสร้างโอกาสการค้าและการลงทุน โดยการเชื่อมโยงการคมนาคมขนส่งและโลจิสติกส์ ระหว่างไทยกับ สปป.ลาวและภูมิภาคอาเซียน จะช่วยเพิ่มทางเลือกในการคมนาคขนส่งระหว่างไทยกับสปป.ลาวให้สะดวก รวดเร็วและปลอดภัยมากยิ่งขึ้น อีกทั้งยังส่งเสริมความเชื่อมโยงในอนุภูมิภาคระหว่างไทย - ลาว - เวียดนามและสามารถเชื่อมต่อจีนได้สะดวกยิ่งขึ้น
“การสร้างสะพานมิตรภาพไทย - ลาว แห่งที่ 5 (บึงกาฬ - บอลิคำไซ) ณ อำเภอเมืองบึงกาฬ นี้เป็นเพียงส่วนหนึ่งที่จะเป็นขยายความเจริญให้พื้นที่อีสาน  ขยายอุตสาหกรรมและโลจิสติกส์  ขยายโอกาสให้ธุรกิจการท่องเที่ยว และผู้ประกอบการ SMEs ทั้งในและนอกพื้นที่ ให้มาลงทุนในธุรกิจต่างๆ ได้อย่างมั่นใจ  ซึ่งในอนาคตรัฐบาลยังได้มีแนวทางการวางโครงสร้างพื้นฐาน เช่น ขยายเส้นทางถนนที่ปลอดภัย และสนามบินบึงกาฬ  เพื่อยกระดับคุณภาพชีวิตของประชาชนให้สะดวกและปลอดภัย รวมถึงระบบรถไฟทางคู่ครอบคลุมพื้นที่อีสานตอนบน  ซึ่งตรงนี้จะสร้างความเชื่อมั่นให้กับนักลงทุน และยังสามารถต่อยอดให้เป็นฮับโลจิสติกส์ภาคอีสาน และยังสร้างงาน สร้างเม็ดเงินหมุนเวียนถึงในระดับครัวเรือนคนภาคอีสานได้อย่างชัดเจนและมั่งคั่งในไม่ช้า” น.ส.ทิพานัน กล่าว
น.ส. ทิพานัน กล่าวว่า พล.อ.ประยุทธ์  มีวิสัยทัศน์เรื่องการทางการวางโครงสร้างพื้นฐาน ให้ครอบคลุมและดีทั้งประเทศ  เช่น การพัฒนาวางโครงสร้างพื้นฐานต่างๆ ในภาคอีสานนี้  เมื่อทุกอย่างก่อสร้างแล้วเสร็จในอนาคตอันใกล้ จะพลิกโฉมภาคอีสานให้เติบโตทางด้านเศรษฐกิจอย่างรวดเร็วแบบก้าวกระโดด  ซึ่งจะทำให้ประชาชนในพื้นที่มีรายได้และคุณภาพชีวิตที่ดีอย่างแน่นอน เพราะโครงสร้างพื้นฐานที่ครอบคลุมถือเป็นเป็นการเปิดประตูเดินหน้าสู่ความเจริญมั่งคั่ง โอกาสทำมาหารายได้ ทั้งด้านการท่องเที่ยว การค้าขาย การลงทุนต่างๆ

ที่มา : https://www.thaigov.go.th/news/contents/details/60971