รัฐบาลไทย-ข่าวทำเนียบรัฐบาล-โฆษกรัฐบาลเผย นายกฯ สั่งการทุกหน่วยงานที่เกี่ยวข้อง ติดตามช่วยเหลือคนไทยที่ได้รับผลกระทบจากเหตุการณ์อิแทวอน


วันจันทร์ที่ 31 ตุลาคม 2565
พิมพ์
โฆษกรัฐบาลเผย นายกฯ สั่งการทุกหน่วยงานที่เกี่ยวข้อง ติดตามช่วยเหลือคนไทยที่ได้รับผลกระทบจากเหตุการณ์อิแทวอน
โฆษกรัฐบาลเผย นายกฯ สั่งการทุกหน่วยงานที่เกี่ยวข้อง ติดตามช่วยเหลือคนไทยที่ได้รับผลกระทบจากเหตุการณ์อิแทวอน
วันที่​ 31​ ตุลาคม​ 2565​ นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่าต่อกรณีเหตุการณ์ที่อิแทวอน กรุงโซล ประเทศเกาหลีใต้ ในเทศกาลคืนวันฮาโลวีน ซึ่งส่งผลให้มีผู้เสียชีวิตและผู้ได้รับบาดเจ็บเป็นจำนวนมากนั้น พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม สั่งการให้หน่วยงานที่เกี่ยวข้องให้ความช่วยเหลือคนไทยที่ได้รับผลกระทบอย่างเต็มที่ ทั้งนี้ กระทรวงการต่างประเทศรายงานว่า ขณะนี้ยืนยันผู้เสียชีวิตที่เป็นคนไทยที่ 1 ราย ซึ่งสถานเอกอัครราชทูตไทยฯ แจ้งว่าสามารถติดต่อ สอบถาม หรือตรวจสอบเกี่ยวกับคนสูญหายได้ที่ช่องทางของทางการเกาหลีใต้ หมายเลขโทรศัพท์ 02 2199 8660 หากต้องการความช่วยเหลือ สามารถติดต่อสถานเอกอัครราชทูตไทยฯ ที่เบอร์โทรศัพท์ฉุกเฉิน 010-6747-0095 , 010-3099-2955
พร้อมกันนี้ กระทรวงแรงงาน ได้สั่งการให้ทูตแรงงานที่เกาหลีใต้ เร่งตรวจสอบว่ามีแรงงานไทยเสียชีวิตหรือไม่ ซึ่งพร้อมให้ความช่วยเหลือต่อไป
ในส่วนของหน่วยงานด้านการดูแลความปลอดภัย สำนักงานตำรวจแห่งชาติ ได้สั่งการทุกหน่วยให้พร้อมดูแลความปลอดภัยประชาชน นักท่องเที่ยว ประสานความร่วมมือกับผู้ประกอบการ ตรวจสถานที่จัดงาน ตรวจสถานบริการ ทางเข้าออก ทางหนีไฟ การจำกัดคนเข้าใช้บริการตามมาตรการของสาธารณสุข ไม่ให้แออัดจนเกินไป ดูแลความปลอดภัยประชาชนในทุกมิติ รวมทั้งการตรวจอาวุธตามสถานบริการ ป้องกันเหตุร้ายต่าง ๆ
“นายกรัฐมนตรีแสดงความห่วงใย สั่งการให้หน่วยงานที่เกี่ยวข้องดำเนินการให้ความช่วยเหลือผู้ได้รับผลกระทบในส่วนของคนไทยจากสถานการณ์ที่เกาหลีอย่างเต็มที่ พร้อมให้หน่วยงานดูแลความปลอดภัยของประชาชน และนักท่องเที่ยว ตรวจสถานที่จัดกิจกรรมอย่างเคร่งครัดให้เป็นไปตามมาตรฐานด้วย” นายอนุชาฯ กล่าว

ที่มา : https://www.thaigov.go.th/news/contents/details/61085