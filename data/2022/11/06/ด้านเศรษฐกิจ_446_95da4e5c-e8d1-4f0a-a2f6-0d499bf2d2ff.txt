รัฐบาลไทย-ข่าวทำเนียบรัฐบาล-คปภ.ลงพื้นที่เร่งช่วยเหลือด้านการประกันภัยเป็นการด่วน เหตุอดีตตำรวจคลั่งกราดยิง 36 ศพ ที่หนองบัวลำภู


วันศุกร์ที่ 7 ตุลาคม 2565
พิมพ์
คปภ.ลงพื้นที่เร่งช่วยเหลือด้านการประกันภัยเป็นการด่วน เหตุอดีตตำรวจคลั่งกราดยิง 36 ศพ ที่หนองบัวลำภู
จากกรณีอดีตตำรวจได้ก่อเหตุสะเทือนขวัญโดยใช้อาวุธปืนและมีดทำร้ายครูและนักเรียนเด็กเล็กภายในศูนย์พัฒนาเด็กเล็ก อบต.อุทัยสวรรค์ อ.นากลาง จ.หนองบัวลำภู รวมทั้งใช้อาวุธปืนยิงภรรยา ลูก และตัวเองเสียชีวิตภายในบ้านพัก
ดร.สุทธิพล ทวีชัยการ เลขาธิการคณะกรรมการกำกับและส่งเสริมการประกอบธุรกิจประกันภัย (เลขาธิการ คปภ.) เปิดเผยว่า จากกรณีอดีตตำรวจได้ก่อเหตุสะเทือนขวัญโดยใช้อาวุธปืนและมีดทำร้ายครูและนักเรียนเด็กเล็กภายในศูนย์พัฒนาเด็กเล็ก องค์การบริหารส่วนตำบลอุทัยสวรรค์ อำเภอนากลาง จังหวัดหนองบัวลำภู รวมทั้งใช้อาวุธปืนยิงภรรยา ลูก และตัวเองเสียชีวิตภายในบ้านพัก รวมมีผู้เสียชีวิต 36 ราย บาดเจ็บ 12 ราย นั้น
ทันทีที่ทราบข่าว เลขาธิการ คปภ. ได้สั่งการให้สายคุ้มครองสิทธิประโยชน์ เร่งบูรณาการการทำงานร่วมกับสายส่งเสริมและประกันภัยภูมิภาค โดยสำนักงาน คปภ. ภาค 3 (ขอนแก่น) และสำนักงาน คปภ. จังหวัดอุดรธานี ซึ่งดูแลรับผิดชอบพื้นที่จังหวัดหนองบัวลำภู ได้ติดตามและลงพื้นที่แล้วและได้มีการตั้งศูนย์เพื่ออำนวยความสะดวกด้านประกันภัยเพื่อบูรณาการการตรวจสอบข้อมูลร่วมกับสมาคมประกันวินาศภัยไทย สมาคมประกันชีวิตไทย และบริษัทประกันภัยว่าศูนย์พัฒนาเด็กเล็กฯ ผู้เสียชีวิต หรือผู้บาดเจ็บจากเหตุการณ์นี้มีการทำประกันภัยกลุ่มหรือประกันภัยส่วนบุคคลประเภทอื่น ๆ ไว้หรือไม่ โดยจากการตรวจสอบเบื้องต้นพบว่าศูนย์พัฒนาเด็กเล็กฯ มีการทำกรมธรรม์ประกันภัยอุบัติเหตุกลุ่ม สำหรับสถานศึกษา กับบริษัท ชับบ์สามัคคีประกันภัย จำกัด (มหาชน) เริ่มวันที่ 16 พฤษภาคม 2565 สิ้นสุดวันที่ 16 พฤษภาคม 2566 ผู้เอาประกันภัยตามรายชื่อที่แจ้งไว้กับบริษัท โดยมีข้อตกลงความคุ้มครอง ผลประโยชน์การเสียชีวิต การสูญเสียอวัยวะ สายตา การรับฟัง การพูดออกเสียง หรือทุพพลภาพถาวร (อบ.2) จำนวนเงินเอาประกันภัย นักเรียน/บุคลากร จำนวน 50,000 บาทต่อราย ซึ่งทางสำนักงาน คปภ. ได้ประสานงานและจะดูแลเพื่อให้มีการจ่ายค่าสินไหมทดแทนโดยเร็ว
ในส่วนของผู้บาดเจ็บที่รักษาตัวอยู่ในโรงพยาบาล สำนักงาน คปภ.ภาค 3 (ขอนแก่น) และสำนักงาน คปภ. จังหวัดอุดรธานี ซึ่งดูแลรับผิดชอบพื้นที่จังหวัดหนองบัวลำภูได้เข้าเยี่ยมและอำนวยความสะดวกด้านประกันภัยให้แก่ครอบครัวของผู้บาดเจ็บและเข้าตรวจสอบว่าผู้บาดเจ็บมีประกันภัยประเภทอื่น ๆ หรือไม่แล้ว โดยจากการตรวจสอบพบข้อมูลเพิ่มเติมว่า ผู้ประสบเหตุบางรายมีการทำประกันภัย แต่กรมธรรม์ประกันภัยได้หมดความคุ้มครองแล้วและไม่มีการต่ออายุ สำหรับรายที่ยังมีความคุ้มครองตามกรมธรรม์ประกันภัย สำนักงาน คปภ. จะเร่งดำเนินการติดตามประสานงานให้บริษัทประกันภัยชดใช้เงินหรือค่าสินไหมทดแทนโดยเร็วต่อไป
“สำนักงาน คปภ. ขอแสดงความเสียใจอย่างยิ่งกับการสูญเสียที่เกิดขึ้นจากเหตุการณ์ครั้งนี้ และจะระดมสรรพกำลังบุคลากรของสำนักงาน คปภ. เพื่อช่วยเหลือผู้ประสบเหตุในครั้งนี้อย่างเต็มกำลังความสามารถ รวมทั้งบูรณาการการทำงานกับหน่วยงานต่าง ๆ ที่เกี่ยวข้อง เพื่อนำระบบประกันภัยเข้าไปเยียวยาความเสียหายโดยเร็วต่อไป แต่เนื่องจากเหตุการณ์ที่ไม่คาดคิดสามารถเกิดขึ้นได้ตลอดเวลา อันนำมาซึ่งความสูญเสียทั้งต่อชีวิตและทรัพย์สินของบุคคลที่อยู่ในที่เกิดเหตุเสมอ ดังนั้น เพื่อความไม่ประมาท จึงควรทำประกันภัยในรูปแบบต่าง ๆ เช่น การประกันชีวิต การประกันอุบัติเหตุ การประกันสุขภาพ เพื่อนำระบบประกันภัยมาเป็นเครื่องมือในการบริหารความเสี่ยงและเข้าไปเยียวยาความสูญเสียทั้งต่อตนเองและบุคคลภายนอกที่ได้รับผลกระทบ สำหรับกรณีที่ทำประกันภัยไว้แล้วก็ควรตรวจสอบวันหมดอายุกรมธรรม์อย่าให้ประกันภัยขาด เพื่อระบบประกันภัยจะได้เข้ามาช่วยเยียวยาความสูญเสีย หากต้องการสอบถามข้อมูลเพิ่มเติมเกี่ยวกับประกันภัยหรือไม่ได้รับความเป็นธรรมเรื่องประกันภัยให้สอบถามหรือแจ้งสายด่วน คปภ. 1186” เลขาธิการ คปภ. กล่าวในตอนท้าย

ที่มา : https://www.thaigov.go.th/news/contents/details/60168