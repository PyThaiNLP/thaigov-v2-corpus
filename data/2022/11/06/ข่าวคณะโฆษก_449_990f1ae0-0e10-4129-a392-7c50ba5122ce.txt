รัฐบาลไทย-ข่าวทำเนียบรัฐบาล-นายกรัฐมนตรี ติดตามการแก้ไขปัญหาอาวุธปืนอย่างใกล้ชิด ไม่นิ่งนอนใจ หลังเกิดเหตุเจ้าหน้าที่ขโมยปืนออกไปขาย กำชับทุกหน่วยงานดูแลไม่ให้เกิดการทุจริตทรัพย์สินของรัฐ


วันศุกร์ที่ 21 ตุลาคม 2565
พิมพ์
นายกรัฐมนตรี ติดตามการแก้ไขปัญหาอาวุธปืนอย่างใกล้ชิด ไม่นิ่งนอนใจ หลังเกิดเหตุเจ้าหน้าที่ขโมยปืนออกไปขาย กำชับทุกหน่วยงานดูแลไม่ให้เกิดการทุจริตทรัพย์สินของรัฐ
นายกรัฐมนตรี ติดตามการแก้ไขปัญหาอาวุธปืนอย่างใกล้ชิด ไม่นิ่งนอนใจ หลังเกิดเหตุเจ้าหน้าที่ขโมยปืนออกไปขาย กำชับทุกหน่วยงานดูแลไม่ให้เกิดการทุจริตทรัพย์สินของรัฐ
วันที่ 21 ต.ค.65 น.ส.ไตรศุลี ไตรสรณกุล รองโฆษกประจำสำนักนายกรัฐมนตรี  กล่าวว่า ขณะนี้ พล.อ.ประยุทธ์ จันทร์โอชา นายกรัฐมนตรีและรมว.กลาโหม ได้ติดตามการแก้ไขปัญหาอาวุธปืนอย่างใกล้ชิด ซึ่งล่าสุดที่ได้มีกรณีที่เจ้าหน้าที่ยศดาบตำรวจของ สภ.ปากเกร็ด จังหวัดนนทบุรี ขโมยปืนของ สภ.ปากเกร็ดไปขาย-จำนำ และกระทำมาเป็นเวลาหลายปีนั้น นายกรัฐมนตรี ไม่ได้นิ่งนอนใจ ได้ติดตามและสั่งการเรื่องนี้อย่างใกล้ชิด โดยขณะนี้สามารถจับกุมผู้กระทำผิดได้แล้ว และอยู่ระหว่างการเร่งรัดติดตามอาวุธปืนที่สูญหายกลับมาโดยเร็ว ตามข้อสั่งการของนายกรัฐมนตรี
หลังจากเกิดกรณีดังกล่าว นายกรัฐมนตรีได้กำชับให้สถานีตำรวจทุกแห่งเพิ่มความเข้มงวดในการตรวจสอบและดูแลรักษาอาวุธปืน รวมถึงอาวุธอันตรายอื่นๆของหน่วยงาน และให้มีมาตรการการลงโทษตามกฎหมายให้เด็ดขาด และยังได้กำชับให้ทุกหน่วยงานมีมาตรการป้องกันการทุจริต การขโทยทรัพย์สินของรัฐทุกประเภท
"นายกรัฐมนตรีเน้นย้ำว่าการแก้ไขปัญหาอาวุธปืนเป็นปัญหาสำคัญเร่งด่วนที่ต้องแก้ไข โดยเมื่อไม่นานมานี้ได้มีข้อสั่งการให้หน่วยงานที่เกี่ยวข้องออกมาตรการเพื่อเพิ่มความเข้มงวดในการควบคุมการใช้อาวุธปืนอย่างเป็นระบบ ป้องกันไม่ให้มีการนำปืนไปก่อความรุนแรงกับประชาชน โดยมาตรการต่างๆ ได้ผ่านการอนุมัติของ คณะรัฐมนตรี(ครม.) เมื่อวันที่ 18 ต.ค. 65  ที่ผ่านมา และนายกรัฐมนตรีได้กำชับหน่วยงานที่เกี่ยวข้องให้ดำเนินการทุกมาตรการอย่างเป็นรูปธรรมภายใน 3 เดือน พร้อมกำชับเรื่องดูแลไม่ให้มีการทุจริตจากการใช้ทรัพย์สินของรัฐเด็ดขาด ” น.ส.ไตรศุลี กล่าว

ที่มา : https://www.thaigov.go.th/news/contents/details/60706