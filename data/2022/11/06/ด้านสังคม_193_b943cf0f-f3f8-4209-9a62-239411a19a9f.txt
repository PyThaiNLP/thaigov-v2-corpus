รัฐบาลไทย-ข่าวทำเนียบรัฐบาล-สธ. พร้อมสนับสนุน “การแพทย์แผนจีน” เพิ่มทางเลือกในการดูแลสุขภาพ


วันศุกร์ที่ 7 ตุลาคม 2565
สธ. พร้อมสนับสนุน “การแพทย์แผนจีน” เพิ่มทางเลือกในการดูแลสุขภาพ
รัฐมนตรีช่วยว่าการกระทรวงสาธารณสุข ร่วมเปิดงานวันแพทย์แผนจีนหัวเฉียว “ก้าวล้ำ คลินิกการแพทย์แผนจีนหัวเฉียว พัฒนาการที่ไม่หยุดนิ่ง” เผย กระทรวงสาธารณสุขพร้อมสนับสนุนและร่วมมือพัฒนาคุณภาพการให้บริการ และมาตรฐานการรักษาด้านการแพทย์แผนจีน
รัฐมนตรีช่วยว่าการกระทรวงสาธารณสุข ร่วมเปิดงานวันแพทย์แผนจีนหัวเฉียว “ก้าวล้ำ คลินิกการแพทย์แผนจีนหัวเฉียว พัฒนาการที่ไม่หยุดนิ่ง” เผย กระทรวงสาธารณสุขพร้อมสนับสนุนและร่วมมือพัฒนาคุณภาพการให้บริการ และมาตรฐานการรักษาด้านการแพทย์แผนจีน เพื่อเพิ่มทางเลือกให้การดูแลสุขภาพ ให้ผู้รับบริการเกิดความปลอดภัย
วันนี้ (7 ตุลาคม 2565) ดร.สาธิต ปิตุเตชะ รัฐมนตรีช่วยว่าการกระทรวงสาธารณสุข ร่วมเปิดงานวันแพทย์แผนจีนหัวเฉียว “ก้าวล้ำ คลินิกการแพทย์แผนจีนหัวเฉียว พัฒนาการที่ไม่หยุดนิ่ง”  และกล่าวว่า คลินิกแพทย์แผนจีนหัวเฉียว และมหาวิทยาลัยหัวเฉียวเฉลิมพระเกียรติ ได้ร่วมกับ 4 สถาบันชั้นนำด้านการแพทย์แผนจีนของสาธารณรัฐประชาชนจีน จัดงานกิจกรรมสร้างความตระหนักรู้ในศาสตร์การแพทย์แผนจีน เพื่อรักษา ป้องกัน ส่งเสริม และฟื้นฟูสภาพร่างกายให้แก่ประชาชนคนไทย ซึ่งที่ผ่านมากระทรวงสาธารณสุข โดย กรมการแพทย์แผนไทยและการแพทย์ทางเลือก และกรมสนับสนุนบริการสุขภาพ ได้มีความร่วมมือในการแลกเปลี่ยนองค์ความรู้ และทำงานใกล้ชิดกับมหาวิทยาลัยหัวเฉียวมาอย่างต่อเนื่อง ซึ่งวันนี้ถือเป็นอีกหนึ่งกิจกรรมที่มีความร่วมมือกัน
ดร.สาธิต กล่าวต่อว่า การแพทย์แผนจีน เป็น ศาสตร์หนึ่งที่เป็นที่ยอมรับทั้งในประเทศและต่างประเทศ โดยในช่วงสถานการณ์โรคโควิด 19 ที่ผ่านมา มีการใช้องค์ความรู้จากแพทย์แผนจีนในการนำสมุนไพรจีนมาใช้รักษาและฟื้นฟูปอดให้แข็งแรง ขณะที่การแพทย์แผนไทยมีการนำ สมุนไพรฟ้าทะลายโจรมาใช้ทำให้เป็นที่รู้จักทั่วโลก สิ่งเหล่านี้เป็นเครื่องยืนยันถึงนโยบายของกระทรวงสาธารณสุขไทยที่จะสนับสนุนส่งเสริมศาสตร์การแพทย์แผนจีน และการแพทย์ทางเลือกอื่นๆ เพื่อเพิ่มทางเลือกให้กับประชาชนในการดูแลสุขภาพ โดยมีการกำกับดูแลเรื่องมาตรฐานการบริการเพี่อให้ผู้รับบริการเกิดความปลอดภัย
********************************************* 7 ตุลาคม 2565

ที่มา : https://www.thaigov.go.th/news/contents/details/60190