รัฐบาลไทย-ข่าวทำเนียบรัฐบาล-รองนายกฯ พลเอก ประวิตร เยี่ยมชมนิทรรศการ APEC 2022 สัญจร “APEC พร้อม ไทยพร้อม” แสดงความพร้อมการเป็นเจ้าภาพเอเปคของไทยปี 2565


วันอังคารที่ 27 กันยายน 2565
พิมพ์
รองนายกฯ พลเอก ประวิตร เยี่ยมชมนิทรรศการ APEC 2022 สัญจร “APEC พร้อม ไทยพร้อม” แสดงความพร้อมการเป็นเจ้าภาพเอเปคของไทยปี 2565
รองนายกรัฐมนตรี พลเอก ประวิตร เยี่ยมชมนิทรรศการ APEC 2022 สัญจร “APEC พร้อม ไทยพร้อม” แสดงความพร้อมการเป็นเจ้าภาพเอเปคของไทยปี 2565 เชิญชวนชาวไทยเป็นเจ้าภาพอย่างมีมิตรภาพที่ดีร่วมกัน
นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า วันนี้ (27 กันยายน 2565) เวลา 09.00 น. ณ บริเวณโถงกลาง ตึกสันติไมตรี ทำเนียบรัฐบาล ก่อนการประชุมคณะรัฐมนตรี พลเอก ประวิตร วงษ์สุวรรณ รองนายกรัฐมนตรี เยี่ยมชมนิทรรศการ APEC 2022 สัญจร “APEC พร้อม ไทยพร้อม” ภายใต้โครงการประชาสัมพันธ์การเป็นเจ้าภาพเอเปคของไทย ปี 2565 เพื่อประชาสัมพันธ์ และสร้างการรับรู้การเป็นเจ้าภาพจัดการประชุมกรอบความร่วมมือทางเศรษฐกิจในภูมิภาคเอเชีย-แปซิฟิก (Asia Pacific Economic Cooperation: APEC) ในปี พ.ศ. 2565 ของไทย และผลงานสำคัญของรัฐบาล ซึ่งการประชุมสุดยอดผู้นำเอเปค ประกอบด้วยสมาชิก 21 เขตเศรษฐกิจ กำหนดจัดขึ้นระหว่างวันที่ 18-19 พฤศจิกายน 2565 ภายใต้หัวข้อหลักคือ OPEN. CONNECT. BALANCE. หรือ “เปิดกว้าง สร้างสัมพันธ์ เชื่อมโยงกัน สู่สมดุล” เพื่อเปิดกว้างสู่ทุกโอกาสด้านการค้าและการลงทุน เชื่อมโยงในทุกมิติเพื่อฟื้นฟูการเดินทางระหว่างกันที่สะดวกและปลอดภัย และส่งเสริมการเจริญเติบโตที่เน้นสร้างสมดุลในทุกด้าน ผ่านการดำเนินธุรกิจอย่างมีความรับผิดชอบโดยคำนึงถึงสิ่งแวดล้อม รวมทั้งการสร้างความมั่นคงทางอาหารและการเกษตร เพื่อความเป็นอยู่ที่ดีของประชาชน โดยนายอนุชา นาคาศัย รัฐมนตรีประจำสำนักนายกรัฐมนตรี พร้อมด้วยพลโท สรรเสริญ แก้วกำเนิด อธิบดีกรมประชาสัมพันธ์ นำเยี่ยมชมนิทรรศการ APEC 2022 สัญจร และมีสื่อมวลชนประจำทำเนียบรัฐบาลให้ความสนใจร่วมเยี่ยมชมด้วย
โอกาสนี้ รองนายกรัฐมนตรี ได้เยี่ยมชมรถนิทรรศการ APEC 2022 สัญจร “APEC พร้อม ไทยพร้อม” ซึ่งเป็นส่วนหนึ่งของคาราวานรถนิทรรศการ APEC 2022 สัญจร ที่จะถูกปล่อยขบวนรถกระจายออกไปสู่ภูมิภาค ในวันพุธที่ 28 กันยายน 2565 ณ กรมประชาสัมพันธ์ และเปิดตัว ณ สำนักประชาสัมพันธ์เขต ทั้ง 8 เขตพร้อม ๆ กัน ในวันศุกร์ที่ 30 กันยายน 2565 เพื่อสร้างการรับรู้แก่กลุ่มเป้าหมาย ครอบคลุม 77 จังหวัดทั่วไทย พร้อมกันนี้ รองนายกรัฐมนตรีได้ทดลองชิมอาหารแห่งอนาคตที่นำมาจัดแสดงด้วย ซึ่งเป็นกิจกรรม “Future Food for Sustainability” หรือ “การประกวดเมนูอาหารอนาคต” ภายใต้คอนเซ็ปต์ “Plate to Planet” เพื่อนำเสนอ 21 เมนูอาหารแห่งอนาคต ให้กับ 21 สุดยอดผู้นำเขตเศรษฐกิจ ชิงรางวัลชนะเลิศมูลค่า 1,000,000 บาท ทั้งนี้อาหารไทยจัดเป็น Soft Power ที่สามารถสร้างรายได้มหาศาลให้กับประเทศ อีกทั้งไทยเป็นประเทศที่มีการส่งออกอาหารอันดับที่ 12 ของโลก และเพิ่งได้รับการยกย่องจาก UN ว่าเป็น “Role Model” ในเรื่องสาธารณสุข การเกษตร ที่ให้ความสำคัญกับความยั่งยืน และเศรษฐกิจหมุนเวียน
สำหรับกิจกรรมนิทรรศการ APEC 2022 สัญจร “APEC พร้อม ไทยพร้อม” โดยกรมประชาสัมพันธ์ มุ่งเน้นนำเสนอภายใต้แนวคิด Open. Connect. Balance. หรือ “เปิดกว้าง สร้างสัมพันธ์ เชื่อมโยงกัน สู่สมดุล” มีการประชาสัมพันธ์เพื่อให้กลุ่มเยาวชนคนรุ่นใหม่ ประชาชนชาวไทย เข้าใจ ตระหนัก และสร้างการมีส่วนร่วมในการใช้ประโยชน์จากการที่ไทยเป็นเจ้าภาพการประชุมเอเปค ตลอดจนเข้าใจการพัฒนาประเทศ ตามแนวทางการสร้างสมดุลในทุกด้าน ภายใต้โมเดลเศรษฐกิจชีวภาพ เศรษฐกิจหมุนเวียน และเศรษฐกิจสีเขียว (Bio-Circular-Green Economy Model หรือ BCG) ซึ่งเป็นแนวคิดหลัก ตลอดจนนำเสนอผลสำเร็จตามผลงานสำคัญของรัฐบาล เพื่อแสดงถึงความพร้อมของการเป็นเจ้าภาพเอเปคของไทย ปี 2565 รวมทั้งเชิญชวนชาวไทยเป็นเจ้าภาพอย่างมีมิตรภาพที่ดีร่วมกัน ผ่านการนำเสนอในรูปแบบรถนิทรรศการสัญจร
ผู้สนใจสามารถติดตามข่าวสารการจัดงานประชุม APEC 2022 Thailand ได้ทางเว็บไซต์ของกรมประชาสัมพันธ์ APEC2022.prd.go.th หรือทาง Facebook: APEC พร้อม ไทยพร้อม #APECพร้อมไทยพร้อม #APEC2022THAILAND
-----------------

ที่มา : https://www.thaigov.go.th/news/contents/details/59704