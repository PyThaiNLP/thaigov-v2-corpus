รัฐบาลไทย-ข่าวทำเนียบรัฐบาล-รัฐบาลมั่นใจ นิคมอุตสาหกรรมอยุธยาพร้อมรับมือสถานการณ์น้ำ


วันพุธที่ 19 ตุลาคม 2565
พิมพ์
รัฐบาลมั่นใจ นิคมอุตสาหกรรมอยุธยาพร้อมรับมือสถานการณ์น้ำ
รัฐบาลมั่นใจ นิคมอุตสาหกรรมอยุธยาพร้อมรับมือสถานการณ์น้ำ
วันนี้ (19 ตุลาคม 2565) นางสาวรัชดา ธนาดิเรก รองโฆษกประจำสำนักนายกรัฐมนตรี เปิดเผยว่า ต่อข้อสั่งการที่พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ให้หน่วยงานที่เกี่ยวข้องเร่งสำรวจ ประเมินสถานการณ์ วางแผนแก้ไขต่อสถานการณ์น้ำท่วม ในพื้นที่จังหวัดพระนครศรีอยุธยา ซึ่งมีนิคมอุตสาหกรรมตั้งอยู่ 3 แห่ง ประกอบด้วย นิคมอุตสาหกรรมนครหลวง นิคมอุตสาหกรรมบางปะอิน และนิคมอุตสาหกรรมบ้านหว้า รวมถึงชุมชนรอบข้างนิคมฯ นั้น
รองโฆษกประจำสำนักนายกรัฐมนตรีกล่าวว่า การนิคมอุตสาหกรรมแห่งประเทศไทย (กนอ.) ได้รายงานสถานการณ์ปัจจุบัน และความพร้อมในการรับมือสถานการณ์น้ำของแต่ละนิคมอุตสาหกรรม อาทิ ระบบป้องกันน้ำท่วม เช่น คันป้องกันน้ำท่วม ระบบสูบน้ำ และพื้นที่รองรับน้ำภายในนิคมอุตสาหกรรมที่มั่นคงเพียงพอ ซึ่งให้ความเชื่อมั่นว่า ภาพรวมขณะนี้ยังสามารถรับมือและป้องกันสถานการณ์น้ำท่วมได้ เชื่อมั่นสถานการณ์จะเริ่มดีขึ้นตามลำดับ
ทั้งนี้ ปัจจุบันระดับน้ำตามจุดเฝ้าระวังต่าง ๆ เมื่อเทียบกับคันป้องกันน้ำท่วมของแต่ละนิคมอุตสาหกรรมแล้ว ยังอยู่ในระดับที่ห่างพอสมควร ถือว่าปลอดภัย มวลน้ำยังอยู่ภายนอกแนวคันป้องกันชั้นนอก (ถนนทางหลวง) ยังไม่ข้ามเข้ามายังคันป้องกันน้ำท่วมของพื้นที่นิคมอุตสาหกรรม ส่วนข้อกังวลของผู้ประกอบการในนิคมอุตสาหกรรม หากน้ำสูงขึ้นท่วมถนนภายนอกนิคมอุตสาหกรรมที่มีระดับต่ำกว่าแนวป้องกันน้ำท่วมนิคมอุตสาหกรรม ซึ่งอาจส่งผลกระทบต่อการเดินทางมาทำงานของคนงาน การขนส่งวัตถุดิบ สินค้านั้น ได้ขอให้หน่วยงานที่เกี่ยวข้องดำเนินการป้องกันเส้นทางสัญจรในพื้นที่ที่รับผิดชอบให้ด้วย เพื่อลดผลกระทบต่อประชาชนและผู้ประกอบการในพื้นที่ตามแนวทางการทำงานของรัฐบาล
“นายกรัฐมนตรีห่วงใยต่อสถานการณ์น้ำทั่วประเทศ โดยสั่งการให้ทุกหน่วยงานที่เกี่ยวข้องเร่งสำรวจ ประเมินสถานการณ์ วางแผนแก้ไขเป็นระยะ รวมทั้งให้บูรณาการการทำงานถึงการให้ความช่วยเหลือดูแลประชาชน รวมทั้งผู้ประกอบการไม่ให้เดือดร้อน” นางสาวรัชดาฯ กล่าว

ที่มา : https://www.thaigov.go.th/news/contents/details/60596