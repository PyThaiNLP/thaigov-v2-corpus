รัฐบาลไทย-ข่าวทำเนียบรัฐบาล-“อนุทิน” เปิดอาคารผู้ป่วยนอก รพ.ควนขนุน เพิ่มการเข้าถึงการตรวจรักษาด้วยแพทย์เฉพาะทาง


วันศุกร์ที่ 14 ตุลาคม 2565
“อนุทิน” เปิดอาคารผู้ป่วยนอก รพ.ควนขนุน เพิ่มการเข้าถึงการตรวจรักษาด้วยแพทย์เฉพาะทาง
รองนายกรัฐมนตรีและรัฐมนตรีว่าการกระทรวงสาธารณสุข  เปิดอาคารผู้ป่วยนอก โรงพยาบาลควนขนุน ขยายพื้นที่บริการตรวจรักษาด้วยแพทย์เฉพาะทางหลากหลายสาขา ลดความแออัด ลดการส่งต่อผู้ป่วย และลดค่าใช้จ่ายในการเดินทาง
รองนายกรัฐมนตรีและรัฐมนตรีว่าการกระทรวงสาธารณสุข  เปิดอาคารผู้ป่วยนอก โรงพยาบาลควนขนุน ขยายพื้นที่บริการตรวจรักษาด้วยแพทย์เฉพาะทางหลากหลายสาขา ลดความแออัด ลดการส่งต่อผู้ป่วย และลดค่าใช้จ่ายในการเดินทาง พร้อมรองรับจำนวนผู้รับบริการที่อาจเพิ่มขึ้นในอนาคต
วันนี้ (14 ตุลาคม 2565) ที่ โรงพยาบาลควนขนุน อำเภอควนขนุน จังหวัดพัทลุง นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข พร้อมด้วยนายแพทย์โอภาส การย์กวินพงศ์ ปลัดกระทรวงสาธารณสุข นพ.พงศ์เกษม ไข่มุกด์ รักษาราชการแทนรองปลัดกระทรวงสาธารณสุข และคณะผู้บริหาร เปิดอาคารผู้ป่วยนอก โรงพยาบาลควนขนุน โดยมี นายฉัตรชัย อุสาหะ รองผู้ว่าราชการจังหวัดพัทลุง รักษาราชการแทนผู้ว่าราชการจังหวัดพัทลุง นายแพทย์ธนิศ เสริมแก้ว สาธารณสุขนิเทศก์ เขตสุขภาพที่ 12 นายแพทย์ดุษฎี คงตระกูลทรัพย์ นายแพทย์สาธารณสุขจังหวัดพัทลุง นายแพทย์โมทน์ ฝอยทอง ผู้อำนวยการโรงพยาบาลควนขนุน คณะแพทย์ พยาบาล และเจ้าหน้าที่ เข้าร่วมพิธี โดยโรงพยาบาลควนขนุน เป็นโรงพยาบาลชุมชนแม่ข่าย ขนาด 90 เตียง ดูแลประชาชนในเขตอำเภอควนขนุน อำเภอป่าพะยอม และอำเภอศรีบรรพต จำนวนประชากรโดยรวมประมาณ 150,000 คน สามารถให้บริการทั้งการตรวจรักษาโรคทั่วไปและบริการตรวจรักษาโรคเฉพาะทาง โดยมีแพทย์เฉพาะทางหลากหลายสาขา ได้แก่ อายุรแพทย์ทั่วไป อายุรแพทย์ด้านหัวใจ แพทย์หู คอ จมูก กุมารแพทย์และกุมารแพทย์ด้านพัฒนาการเด็ก ศัลยแพทย์ วิสัญญีแพทย์ แพทย์เวชปฏิบัติครอบครัว และสูตินรีแพทย์ และกำลังจะมีแพทย์เฉพาะทางที่จะมาปฏิบัติงานเพิ่มในปี พ.ศ. 2566 ได้แก่ แพทย์เวชศาสตร์ฟื้นฟู และแพทย์ศัลยกรรมกระดูก
สำหรับอาคารผู้ป่วยนอก 3 ชั้น ได้รับจัดสรรงบประมาณก่อสร้างจำนวน 67.7 ล้านบาท จากกระทรวงสาธารณสุข แล้วเสร็จพร้อมให้บริการตั้งแต่ 1 สิงหาคม 2565 ด้วยระบบ smart OPD นอกจากลดความแออัดในการรับบริการแล้ว ยังช่วยให้ผู้รับบริการเข้าถึงการตรวจรักษาด้วยแพทย์เฉพาะทางได้สะดวก รวดเร็ว ลดค่าใช้จ่ายในการเดินทาง ลดการส่งต่อผู้ป่วย และพร้อมรองรับจำนวนผู้รับบริการที่อาจเพิ่มขึ้นในอนาคต
******************************************** 14 ตุลาคม 2565

ที่มา : https://www.thaigov.go.th/news/contents/details/60439