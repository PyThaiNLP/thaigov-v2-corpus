รัฐบาลไทย-ข่าวทำเนียบรัฐบาล-ครม. เห็นชอบ ข้อเสนอเพื่อกำหนดมาตรการสำคัญในการแก้ไขปัญหาอาวุธปืนและยาเสพติดที่เป็นรูปธรรม เร่งสร้างความเชื่อมั่นประชาชน ในการแก้ไขปัญหาวุธปืนและยาเสพติดอย่างจริงจัง


วันอังคารที่ 18 ตุลาคม 2565
พิมพ์
ครม. เห็นชอบ ข้อเสนอเพื่อกำหนดมาตรการสำคัญในการแก้ไขปัญหาอาวุธปืนและยาเสพติดที่เป็นรูปธรรม เร่งสร้างความเชื่อมั่นประชาชน ในการแก้ไขปัญหาวุธปืนและยาเสพติดอย่างจริงจัง
ครม. เห็นชอบ ข้อเสนอเพื่อกำหนดมาตรการสำคัญในการแก้ไขปัญหาอาวุธปืนและยาเสพติดที่เป็นรูปธรรม เร่งสร้างความเชื่อมั่นประชาชน ในการแก้ไขปัญหาวุธปืนและยาเสพติดอย่างจริงจัง
วันที่ 18 ตุลาคม 2565 นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฎิบัติหน้าที่โฆษกประจำสำนักนายกรัฐมนตรี แถลงมติคณะรัฐมนตรี เห็นชอบ มาตรการและกำหนดหน่วยงานรับผิดชอบหลักในการแก้ไขปัญหาอาวุธปืนและยาเสพติด โดยมีมาตรการระยะเร่งด่วนสำคัญ 4 มาตรการ เพื่อให้การแก้ไขปัญหาอย่างเป็นระบบและรวดเร็ว นําไปใช้ได้จริงในการสร้างความปลอดภัย ต่อชีวิต ร่างกาย และทรัพย์สิน รวมทั้งสร้างความเชื่อมั่นให้กับประชาชน ตลอดจนบูรณาการการทํางานร่วมกันของหน่วยงานที่เกี่ยวข้อง ดังนี้
1.มาตรการเกี่ยวกับอาวุธปืน  ได้แก่ (1) การอนุญาตให้มีและใช้อาวุธปืน เช่น เพิ่มเติมเอกสารใบรับรองแพทย์ หนังสือรับรองจากต้นสังกัด/นายจ้าง (2)  การจัดการอาวุธปืนที่ไม่ได้รับอนุญาตหรือที่มีกฎหมายห้ามออกใบอนุญาต โดยผ่อนผันให้ผู้ครอบครองนําอาวุธปืนที่ไม่ได้รับอนุญาต/หรือที่มีกฎหมาย ห้ามออกใบอนุญาตมาส่งมอบให้แก่ภาครัฐหรือนํามาขึ้นทะเบียน (3) การป้องกันและปราบปรามในเชิงรุก เช่นตรวจจับการค้าอาวุธที่ไม่ได้รับอนุญาต (4) มาตรการทางดิจิทัล เช่น การป้องกันการค้าอาวุธปืนบนแพลตฟอร์มดิจิทัล
2.มาตรการด้านการป้องกันและปราบปรามการกระทำผิดเกี่ยวกับยาเสพติด เช่น การควบคุมสารเคมีที่นำใช้ผลิตยาเสพติด  การทำลายเครือข่ายนักค้านาเสพติดและยึดทรัพย์  ติดตามจับกุมผู้มีหมายจับคดียาเสพติด  การค้นหาผู้ติดยาเสพติดทั่วประเทศ การติดตามข้อร้องเรียนประชาชน การทบทวนผู้เสพเป็นผู้ป่วย และการใช้อุปกรณ์อิเล็กทรอนิกส์ติดตามตัว (EM)
3.มาตรการด้านการบำบัดฟื้นฟูผู้ติดยาเสพติด  ประกอบด้วย  ระยะเร่งด่วน ค้นหาและคัดกรองผู้ป่วยจิตเวช  ระยะกลาง  เร่งรัดจัดตั้งสถานฟื้นฟูสมรรถภาพ  และระยะต่อเนื่อง โดยใช้ชุมชนเป็นฐานบำบัดยาเสพติด
4 มาตรการป้องกันและแก้ไขปัญหาสุขภาพจิต เช่น การพัฒนาเครือข่ายในและนอกระบบสุขภาพ และการพัฒนาเครือข่ายในชุมชน
ทั้งนี้  โฆษกประจำสำนักนายกรัฐมนตรี เปิดเผยถึงมาตรการต่าง ๆ ที่ออกมา มีความครอบคลุมในการแก้ปัญหา แต่ต้องดำเนินการด้วยความระมัดระวังอย่างที่สุด โดยนายกรัฐมนตรีกำชับว่า สิ่งใดที่สามารถดำเนินการได้ขอให้ทำทันที และให้มีการดำเนินการอย่างเร่งด่วนภายใน 3 เดือน ต้องตรวจสอบ ดำเนินการ ให้เห็นผลอย่างเป็นรูปธรรมและเป็นไปตามกฏหมาย โดยหน่วยงานรับผิดชอบหลัก ต้องขับเคลื่อนมาตรการดังกล่าวไปสู่การปฏิบัติเพื่อสร้างความมั่นคงปลอดภัยให้กับชีวิต ร่างกาย และทรัพย์สิน สามารถป้องกันเหตุที่จะเกิดขึ้นในอนาคตและสร้างความเชื่อมั่นให้กับประชาชน โดยปฏิบัติให้เกิดผลลัพธ์อย่างเป็นรูปธรรมในระยะเร่งด่วน ขณะที่ เน้นย้ำหน่วยงานในท้องถิ่นและประชาชนในพื้นที่ ให้มีส่วนร่วมในการแก้ไขปัญหาด้วย   และให้มีการรายงานผลดำเนินงานให้ทราบภายในกรอบเวลาที่เหมาะสมต่อไป

ที่มา : https://www.thaigov.go.th/news/contents/details/60580