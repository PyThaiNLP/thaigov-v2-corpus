รัฐบาลไทย-ข่าวทำเนียบรัฐบาล-รองนายกฯ พลเอก ประวิตรฯ หารือ รัฐมนตรีว่าการต่างประเทศออสเตรเลีย ยืนยันความร่วมมือที่เข้มแข็งระหว่างกันในการต่อต้านการค้ามนุษย์ พร้อมเพิ่มพูนความร่วมมือในมิติอื่นอย่างรอบด้าน


วันพุธที่ 2 พฤศจิกายน 2565
พิมพ์
รองนายกฯ พลเอก ประวิตรฯ หารือ รัฐมนตรีว่าการต่างประเทศออสเตรเลีย ยืนยันความร่วมมือที่เข้มแข็งระหว่างกันในการต่อต้านการค้ามนุษย์ พร้อมเพิ่มพูนความร่วมมือในมิติอื่นอย่างรอบด้าน
รองนายกฯ พลเอก ประวิตรฯ หารือ รัฐมนตรีว่าการต่างประเทศออสเตรเลีย ยืนยันความร่วมมือที่เข้มแข็งระหว่างกันในการต่อต้านการค้ามนุษย์ พร้อมเพิ่มพูนความร่วมมือในมิติอื่นอย่างรอบด้าน เพื่อผลประโยชน์ของประชาชนทั้งสองประเทศ
วันนี้ (วันพุธที่ 2 พฤศจิกายน 2565) เวลา 10.15 น. ณ ห้องสีเหลือง ตึกสันติไมตรี ทำเนียบรัฐบาล นางสาวเพนนี หว่อง (Senator the Honourable Penny Wong) รัฐมนตรีว่าการต่างประเทศเครือรัฐออสเตรเลีย เข้าเยี่ยมคารวะ พลเอก ประวิตร วงษ์สุวรรณ รองนายกรัฐมนตรี ในโอกาสเดินทางเยือนประเทศไทยอย่างเป็นทางการในฐานะแขกของกระทรวงการต่างประเทศ โดยภายหลังเสร็จสิ้นการหารือ นางสาวทิพานัน ศิริชนะ รองโฆษกประจำสำนักนายกรัฐมนตรี เปิดเผยสาระสำคัญ ดังนี้
รองนายกรัฐมนตรีกล่าวต้อนรับรัฐมนตรีว่าการต่างประเทศเครือรัฐออสเตรเลีย พร้อมทั้งชื่นชมความสัมพันธ์อันดีระหว่างไทยกับออสเตรเลียที่มีมายาวนาน ซึ่งในปีนี้ ทั้งสองประเทศจะครบรอบ 70 ปีของการสถาปนาความสัมพันธ์ทางการทูตระหว่างกัน โดยรองนายกรัฐมนตรีหวังว่า ทั้งสองฝ่ายจะใช้โอกาสนี้ในการเพิ่มพูนความร่วมมือระหว่างกันให้ใกล้ชิดและครอบคลุมหลายมิติยิ่งขึ้น อันจะนำมาซึ่งผลประโยชน์ของประชาชนทั้งสองประเทศ ตลอดจนเชื่อมั่นว่าด้วยความรู้และประสบการณ์ของ รมว.ตปท.ออสเตรเลีย จะมีส่วนช่วยส่งเสริมความสัมพันธ์และความร่วมมืออันดีระหว่างกันให้แน่นแฟ้น เป็นรูปธรรมมากขึ้น โอกาสนี้ รองนายกรัฐมนตรีได้ส่งกำลังใจและความห่วงใยถึงรัฐบาลและประชาชนออสเตรเลียในการรับมือกับอุทกภัยในรัฐนิวเซาท์เวลส์ โดยหวังว่าสถานการณ์จะดีขึ้นในเร็ววัน
รัฐมนตรีว่าการต่างประเทศเครือรัฐออสเตรเลีย ขอบคุณรองนายกรัฐมนตรีที่ให้การต้อนรับอย่างอบอุ่น ยินดีที่ได้เดินทางเยือนประเทศไทยในครั้งนี้ ซึ่งเป็นช่วงวาระพิเศษครบรอบ 70 ปีของความสัมพันธ์ระหว่างไทยกับออสเตรเลีย ถือเป็นโอกาสอันดีที่ทั้งสองฝ่ายจะได้หารือเพื่อส่งเสริมความร่วมมือระหว่างกันให้แน่นแฟ้นเป็นรูปธรรมยิ่งขึ้น โดยเฉพาะความร่วมมือด้านการต่อต้านการค้ามนุษย์ ซึ่งทั้งสองประเทศต่างให้ความสำคัญ และมีความร่วมมือระหว่างกันอย่างใกล้ชิด โอกาสนี้ รัฐมนตรีฯ ขอบคุณรองนายกรัฐมนตรีที่เป็นผู้มีบทบาทสำคัญในการสนับสนุนและผลักดันประเด็นความร่วมมือด้านการต่อต้านการค้ามนุษย์ระหว่างกันมาโดยตลอดจนเกิดผลเป็นรูปธรรม พร้อมหวังว่าทั้งสองประเทศจะร่วมกันเพิ่มพูนความสัมพันธ์และความร่วมมือระหว่างกันให้ใกล้ชิดยิ่งขึ้นในทุกมิติ
โอกาสนี้ ทั้งสองฝ่ายได้หารือเกี่ยวกับประเด็นความร่วมมือด้านการต่อต้านการค้ามนุษย์ระหว่างกัน โดยในส่วนการดำเนินการต่อต้านการค้ามนุษย์ของไทย รองนายกรัฐมนตรีในฐานะประธานคณะกรรมการป้องกันและ ปราบปรามการค้ามนุษย์ เน้นย้ำว่ารัฐบาลไทยมุ่งมั่นดำเนินการต่อต้านการค้ามนุษย์อย่างจริงจังและต่อเนื่อง โดยยกเป็นหนึ่งในวาระแห่งชาติ และดำเนินการปรับปรุงกฎหมาย กฎระเบียบที่เกี่ยวข้อง และพัฒนาการทำงานอย่างต่อเนื่อง รวมทั้งเสริมสร้างความเป็นหุ้นส่วนกับภาคส่วนต่าง ๆ ทั้งในและต่างประเทศ เพื่อขจัดการค้ามนุษย์ในทุกรูปแบบ ส่งผลให้ในปีนี้ ไทยได้รับการปรับอันดับดีขึ้นอยู่ในระดับ 2 (Tier 2) มีความพยายามปรับปรุงแก้ไขปัญหาการค้ามนุษย์อย่างมีนัยสำคัญ
สำหรับความร่วมมือด้านการต่อต้านการค้ามนุษย์ระหว่างไทยกับออสเตรเลีย รองนายกรัฐมนตรีขอบคุณรัฐบาลออสเตรเลียสำหรับความร่วมมือเป็นอย่างดีตลอดระยะเวลาที่ผ่านมา โดยทั้งสองฝ่ายยินดีที่ในวันนี้ ไทยและออสเตรเลียจะร่วมลงนามในบันทึกความเข้าใจ ว่าด้วยความร่วมมือในการจัดตั้งศูนย์ความเป็นเลิศเพื่อต่อต้านการค้ามนุษย์ ซึ่งเป็นหมุดหมายสำคัญที่ยืนยันความตั้งใจที่แน่วแน่ของทั้งสองประเทศในการผลักดันความร่วมมือด้านการต่อต้านการค้ามนุษย์ ให้เกิดผลเป็นรูปธรรม และเป็นโอกาสในการเสริมสร้างความร่วมมือด้านวิชาการ เพิ่มศักยภาพของเจ้าหน้าที่บังคับใช้กฎหมาย การสืบสวนดำเนินคดีและพิจารณาคดีการค้ามนุษย์ในระดับประเทศและระดับภูมิภาคอาเซียน ทั้งนี้ รองนายกรัฐมนตรียืนยันความพร้อมของฝ่ายไทยในการดำเนินการร่วมกับฝ่ายออสเตรเลียในขั้นต่อไป เพื่อให้บรรลุวัตถุประสงค์ตามเจตนารมณ์ของทั้งสองฝ่าย
ภายหลังเสร็จสิ้นการหารือ รองนายกรัฐมนตรีได้เป็นประธานสักขีพยานในพิธีลงนามบันทึกความเข้าใจว่าด้วยความร่วมมือระหว่างรัฐบาลแห่งราชอาณาจักรไทยและรัฐบาลแห่งเครือรัฐออสเตรเลียในการจัดตั้งศูนย์ความเป็นเลิศเพื่อต่อต้านการค้ามนุษย์ ณ ห้องสีฟ้า ตึกสันติไมตรี ทำเนียบรัฐบาล โดยมีนายสมศักดิ์ เทพสุทิน รัฐมนตรีว่าการกระทรวงยุติธรรมของไทย ลงนามร่วมกับรัฐมนตรีว่าการต่างประเทศเครือรัฐออสเตรเลีย ซึ่งบันทึกความเข้าใจนี้ ได้กำหนดกรอบแนวทางการดําเนินความร่วมมือระหว่างไทยและออสเตรเลียในการต่อต้านกับการค้ามนุษย์และอาชญากรรมที่เกี่ยวข้องผ่านศูนย์ความเป็นเลิศเพื่อต่อต้านการค้ามนุษย์ซึ่งจะจัดตั้งขึ้น ณ ประเทศไทย

ที่มา : https://www.thaigov.go.th/news/contents/details/61159