รัฐบาลไทย-ข่าวทำเนียบรัฐบาล-“กรุงไทย” เปิดขายหุ้นกู้อนุพันธ์แฝง “Krungthai Fixed Range Inverse Floater” การันตีเงินต้น 100% ดีเดย์ 12-14 ก.ย.นี้


วันศุกร์ที่ 9 กันยายน 2565
พิมพ์
“กรุงไทย” เปิดขายหุ้นกู้อนุพันธ์แฝง “Krungthai Fixed Range Inverse Floater” การันตีเงินต้น 100% ดีเดย์ 12-14 ก.ย.นี้
กรุงไทยตอบโจทย์ผู้ลงทุน ด้วยหุ้นกู้อนุพันธ์แฝงชุดใหม่ Krungthai Fixed Range Inverse Floater ชูจุดเด่นคุ้มครองเงินต้น 100% สร้างผลตอบแทนยั่งยืน รองรับภาวะตลาดผันผวน เสนอขายผู้ลงทุนสถาบันและผู้ลงทุนรายใหญ่ ลงทุนขั้นต่ำ 5 ลบ. เปิดจอง 12-14 ก.ย.2565
นายรวินทร์ บุญญานุสาสน์ รองกรรมการผู้จัดการใหญ่ สายงานธุรกิจตลาดเงินตลาดทุน ธนาคารกรุงไทย เปิดเผยว่า ในฐานะธนาคารพาณิชย์ชั้นนำของประเทศ ธนาคารกรุงไทยมุ่งมั่นพัฒนาผลิตภัณฑ์การเงินและนวัตกรรมการลงทุนใหม่ๆ อย่างต่อเนื่อง เพื่อตอบโจทย์ความต้องการของลูกค้าทุกกลุ่ม ท่ามกลางภาวะตลาดโลกที่มีความผันผวนสูง โดยธนาคารเป็นผู้นำในการออกหุ้นกู้อนุพันธ์แฝง จ่ายผลตอบแทนอ้างอิงปัจจัยตลาดต่างๆ เพื่อสร้างโอกาสเพิ่มผลตอบแทนจากการลงทุนให้ลูกค้า แต่คงจุดเด่นในการคุ้มครองเงินต้น 100% ซึ่งธนาคารได้ออกและเสนอขายหุ้นกู้อนุพันธ์แฝง “Krungthai Inverse Floater” และ Krungthai Fixed Range Inverse Floater ตั้งแต่เดือนมิถุนายน-สิงหาคม 2565 ที่ผ่านมา ได้รับการตอบรับเป็นอย่างดี มียอดการลงทุนรวมกว่า 7,700 ล้านบาท ถือเป็นกลุ่มผลิตภัณฑ์ทางการเงินที่ตอบโจทย์ผู้ลงทุนในทุกมิติ ด้วยจุดเด่นคุ้มครองเงินต้นโดยธนาคารกรุงไทยที่มีอันดับเครดิตระดับ AAA ตลอดระยะเวลาการลงทุนตั้งแต่ 1.5–3 ปี รับดอกเบี้ยทุก 3 เดือน มีผลตอบแทนขั้นต่ำ และมีโอกาสได้รับผลตอบแทนที่สูงขึ้นจากดอกเบี้ยตลาดที่อ้างอิง
จากความสำเร็จและผลตอบรับที่ดี ธนาคารได้ออกและเสนอขายหุ้นกู้อนุพันธ์แฝงรุ่นล่าสุด Krungthai Fixed Range Inverse Floater ยังคงชูจุดแข็งการคุ้มครองเงินต้น 100% โดยธนาคารกรุงไทย ที่มีอันดับเครดิตระดับ AAA อายุ 27 เดือน จ่ายดอกเบี้ยตลอดอายุการถือครองทุก 3 เดือน เริ่มต้น 2.50% ต่อปี หลังจากนั้นเป็นไปตามการเคลื่อนไหวของอัตราดอกเบี้ยอ้างอิง THOR รับประกันดอกเบี้ยขั้นต่ำ 0.50% ต่อปี ซึ่งผลตอบแทนที่ได้รับจาก “Krungthai Fixed Range Inverse Floater” มีโอกาสสูงกว่าทางเลือกการลงทุนอื่นที่มีอันดับเครดิตใกล้เคียงกัน โดยธนาคารเตรียมเสนอขาย “Krungthai Fixed Range Inverse Floater” แก่ผู้ลงทุนรายใหญ่ และผู้ลงทุนสถาบัน วงเงินลงทุนขั้นต่ำ 5 ล้านบาท ระหว่างวันที่ 12-14 กันยายน 2565 สำหรับนักลงทุนที่สนใจ สอบถามรายละเอียดเพิ่มเติมได้ที่ ธนาคารกรุงไทยทุกสาขา หรือโทร. 02 -208 4817, 02-208-4673 , 02-208 4691

ที่มา : https://www.thaigov.go.th/news/contents/details/59057