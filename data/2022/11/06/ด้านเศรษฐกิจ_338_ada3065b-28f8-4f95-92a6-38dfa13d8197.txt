รัฐบาลไทย-ข่าวทำเนียบรัฐบาล-​ก.อุตฯ แถลงจัดงานมอบ “รางวัลอุตสาหกรรม ประจำปี 2565”โชว์ศักยภาพ 57 องค์กรคุณภาพ รับรางวัลจากนายกรัฐมนตรี


วันอังคารที่ 27 กันยายน 2565
พิมพ์
​ก.อุตฯ แถลงจัดงานมอบ “รางวัลอุตสาหกรรม ประจำปี 2565”โชว์ศักยภาพ 57 องค์กรคุณภาพ รับรางวัลจากนายกรัฐมนตรี
​ก.อุตฯ แถลงจัดงานมอบ “รางวัลอุตสาหกรรม ประจำปี 2565”โชว์ศักยภาพ 57 องค์กรคุณภาพ รับรางวัลจากนายกรัฐมนตรี
กระทรวงอุตสาหกรรม แถลงจัดงานมอบ “รางวัลอุตสาหกรรม ประจำปี 2565” 5 ตุลาคม 2565 นี้ ที่ตึกสันติไมตรี ทำเนียบรัฐบาล โชว์ศักยภาพ 57 องค์กรคุณภาพ ต้นแบบสถานประกอบการที่มีความเป็นเลิศ พร้อมขับเคลื่อนเศรษฐกิจของประเทศ
นายกอบชัย สังสิทธิสวัสดิ์ ปลัดกระทรวงอุตสาหกรรม เปิดเผยว่า กระทรวงอุตสาหกรรมเตรียมจัดงานมอบรางวัลอุตสาหกรรม ประจำปี พ.ศ. 2565 (The Prime Minister’s Industry Award 2022) ในวันพุธที่ 5 ตุลาคม 2565 เวลา 13.30 น. ณ ตึกสันติไมตรี ทำเนียบรัฐบาล โดยได้รับเกียรติจากนายกรัฐมนตรี เป็นประธานมอบรางวัลให้แก่สถานประกอบการที่มีความเป็นเลิศ ทั้งในด้านคุณภาพ ความปลอดภัย การอนุรักษ์สิ่งแวดล้อม และพลังงาน รวมถึงความรับผิดชอบต่อสังคม และการพัฒนานวัตกรรมสร้างสรรค์สิ่งที่เป็นประโยชน์ต่อภาคอุตสาหกรรมของประเทศ โดยผ่านการคัดเลือกจากคณะกรรมการอย่างเข้มข้นตามประเภทรางวัลที่กำหนดจำนวน 15 ประเภทรางวัล ดังนี้
1. รางวัลอุตสาหกรรมยอดเยี่ยม จำนวน 1 รางวัล ซึ่งคัดเลือกจากสถานประกอบการที่เคยได้รับรางวัลอุตสาหกรรมดีเด่นมาแล้ว ไม่น้อยกว่า 3 ประเภท และเป็นสถานประกอบการที่มีการพัฒนาศักยภาพในการแข่งขันเพิ่มขึ้นอย่างต่อเนื่อง มีมาตรฐานการผลิตในระดับสากล และมีความเป็นเลิศทั้งในด้านการผลิต การตลาด  และการลงทุน มีการนำความรู้และเทคโนโลยีสมัยใหม่ รวมทั้งนวัตกรรมมาใช้ในการเพิ่มมูลค่าเพิ่มให้กับธุรกิจของตนเอง และสามารถสร้างการพัฒนาให้กับอุตสาหกรรมในภาพรวมได้อย่างชัดเจน
2. รางวัลอุตสาหกรรมดีเด่น จำนวน 9 ประเภท ได้แก่ 1) ประเภทการเพิ่มผลผลิต  2) ประเภท การรักษาคุณภาพสิ่งแวดล้อม 3) ประเภทการบริหารความปลอดภัย  4) ประเภทการบริหารงานคุณภาพ  5) ประเภทการจัดการพลังงาน  6) ประเภทการจัดการโลจิสติกส์และโซ่อุปทาน  7) ประเภทอุตสาหกรรมศักยภาพ  8) ประเภทความรับผิดชอบต่อสังคม  และ 9) ประเภทเศรษฐกิจหมุนเวียน  3. รางวัลอุตสาหกรรมขนาดกลางและขนาดย่อมดีเด่น แบ่งเป็น 5 ประเภท ได้แก่  1) ประเภทการบริหารจัดการ  2) ประเภทการพัฒนาผลิตภัณฑ์เชิงสร้างสรรค์  3) ประเภทการจัดการเทคโนโลยีเชิงนวัตกรรม  4) ประเภทการบริหารธุรกิจสู่สากล และ 5) ประเภทการจัดการโลจิสติกส์และโซ่อุปทาน
ปลัดกระทรวงอุตสาหกรรม  กล่าวเพิ่มเติมอีกว่า ปีนี้กระทรวงอุตสาหกรรม มอบหมายให้สำนักงานมาตรฐานผลิตภัณฑ์อุตสาหกรรม (สมอ.) เป็นหน่วยงานหลักในการจัดงานรางวัลอุตสาหกรรม ประจำปี พ.ศ. 2565 มีสถานประกอบการสมัครเข้ารับการคัดเลือกจำนวนทั้งสิ้น 244 ราย แบ่งเป็นรางวัลอุตสาหกรรมยอดเยี่ยม จำนวน 4 ราย และรางวัลอุตสาหกรรมดีเด่นทั้ง 14 ประเภท รวม 240 ราย โดยทุกรายต้องผ่านการพิจารณาคัดเลือกตามเกณฑ์ที่เข้มข้นจากคณะกรรมการแต่ละคณะ แม้จะอยู่ในสถานการณ์การแพร่ระบาดของโรคโควิด-19 และสถานการณ์ความไม่สงบในรัสเซีย–ยูเครน ก็ตาม
ภาคอุตสาหกรรมของไทยก็ยังสามารถฟันฝ่าวิกฤตต่าง ๆ มาได้ จนผ่านเกณฑ์การคัดเลือกเข้ารับรางวัลจากนายกรัฐมนตรี จำนวนทั้งสิ้น 57 ราย แบ่งเป็นรางวัลอุตสาหกรรมยอดเยี่ยม จำนวน 1 ราย ได้แก่ บริษัท เบียร์ไทย (1991) จำกัด (มหาชน) รางวัลอุตสาหกรรมดีเด่น จำนวน 36 ราย และรางวัลอุตสาหกรรมขนาดกลางและขนาดย่อมดีเด่น  จำนวน 20 ราย โดยสามารถตรวจสอบรายชื่อผู้ได้รับรางวัลได้ที่ https://industryaward.industry.go.th/th ทั้งนี้ ขอเชิญชวนประชาชนทุกท่านที่อยู่ทางบ้านรับชมการถ่ายทอดสดงานพิธีมอบรางวัลอุตสาหกรรม ประจำปี พ.ศ. 2565 ได้ทางสถานีโทรทัศน์ NBT ในวันพุธที่ 5 ตุลาคม 2565 เวลา 13.30 น. ณ ตึกสันติไมตรี ทำเนียบรัฐบาล ซึ่งการจัดงานยังคงดำเนินการตามมาตรการป้องกันโรคโควิด-19 อย่างเคร่งครัด เพื่อความปลอดภัยของผู้ร่วมงานทุกคน ปลัดกระทรวงอุตสาหกรรม กล่าว

ที่มา : https://www.thaigov.go.th/news/contents/details/59738