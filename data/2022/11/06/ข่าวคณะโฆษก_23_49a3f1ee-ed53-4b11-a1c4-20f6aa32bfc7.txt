รัฐบาลไทย-ข่าวทำเนียบรัฐบาล-รัฐบาลให้ความสำคัญกับการอนุรักษ์ทรัพยากรธรรมชาติทางทะเล และฟื้นฟูป่าชายเลน ให้คงความอุดมสมบูรณ์ มีประโยชน์ยั่งยืน สู่เป้าหมายตามยุทธศาสตร์ชาติ 


วันพุธที่ 31 สิงหาคม 2565
พิมพ์
รัฐบาลให้ความสำคัญกับการอนุรักษ์ทรัพยากรธรรมชาติทางทะเล และฟื้นฟูป่าชายเลน ให้คงความอุดมสมบูรณ์ มีประโยชน์ยั่งยืน สู่เป้าหมายตามยุทธศาสตร์ชาติ
รัฐบาลให้ความสำคัญกับการอนุรักษ์ทรัพยากรธรรมชาติทางทะเล และฟื้นฟูป่าชายเลน ให้คงความอุดมสมบูรณ์ มีประโยชน์ยั่งยืน สู่เป้าหมายตามยุทธศาสตร์ชาติ
วันนี้ (31 สิงหาคม 2565) นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี กล่าวว่า ตามที่รัฐบาลได้มีนโยบายและได้ให้ความสำคัญในการอนุรักษ์ ฟื้นฟู การบริหารจัดการทรัพยากรทางทะเลและชายฝั่งให้คงความอุดมสมบูรณ์และมีประโยชน์อย่างยั่งยืน โดยหน่วยงานที่เกี่ยวข้องได้ดำเนินการขับเคลื่อนงานด้านการอนุรักษ์ทรัพยากรทางทะเลและชายฝั่ง ควบคู่ไปกับการรับฟังข้อเสนอแนะจากหน่วยงานต่าง ๆ เพื่อดูแลทรัพยากรธรรมชาติสิ่งแวดล้อมพื้นที่ชายฝั่งทะเล และการยกระดับคุณภาพชีวิตของประชาชนในพื้นที่ให้ได้รับประโยชน์มากที่สุด
ทั้งนี้ รัฐบาลได้รับรายงานการพิจารณาการศึกษา พร้อมข้อเสนอแนะของคณะกรรมาธิการทรัพยากรธรรมชาติและสิ่งแวดล้อม วุฒิสภา เรื่อง การบริหารจัดการทรัพยากรทางทะเลและชายฝั่ง ... สู่เป้าหมายยุทธศาสตร์ชาติ กรณีศึกษา ทรัพยากรป่าชายเลน และได้ให้กระทรวงทรัพยากรธรรมชาติและสิ่งแวดล้อม รับเรื่องไปพิจารณาร่วมกับกระทรวงกลาโหม กระทรวงเกษตรและสหกรณ์ กระทรวงคมนาคม กระทรวงมหาดไทย และหน่วยงานที่เกี่ยวข้อง เพื่อพิจารณาแนวทางและความเหมาะสมให้ข้อเสนอแนะได้ไปสู่การปฏิบัติ
นายอนุชากล่าวว่า ตามรายงานได้มีข้อเสนอแนะเพื่อให้การบริหารจัดการป่าชายเลนเป็นไปตามเป้าหมายยุทธศาสตร์ชาติ ฟื้นฟูพื้นที่ป่าชายเลนที่ถูกบุกรุกทำลายเพื่อให้เกิดความยั่งยืน อาทิ ควรผลักดันโครงการปรับปรุงแผนที่แนวเขตที่ดินของรัฐแบบบูรณาการมาตราส่วน 1:4000 (One Map) มาบังคับใช้อย่างสมบูรณ์ สำหรับพื้นที่ป่าชายเลนที่ถูกทำลายและกลายสภาพไปเป็นเมือง และไม่สามารถฟื้นฟูกลับมาได้ ให้ดำเนินการตามกฎหมายที่มีอยู่อย่างเคร่งครัด และใช้หลักเกณฑ์และมาตรการในการจัดระเบียบการใช้ประโยชน์ที่ดินในเขตป่าชายเลน ตามมติคณะรัฐมนตรีเมื่อวันที่ 26 พฤศจิกายน 2561 เช่น จัดทำเขตการใช้ประโยชน์พื้นที่ป่าชายเลน พร้อมทั้งกันที่ดินส่วนที่อยู่ห่างจากทะเลไม่น้อยกว่า 100 เมตร
ทั้งนี้ กระทรวงทรัพยากรธรรมชาติและสิ่งแวดล้อม ได้หารือกับหน่วยงานเกี่ยวข้อง ตามที่รัฐบาลมอบหมาย ได้เห็นด้วยกับข้อเสนอของคณะกรรมาธิการทรัพยากรธรรมชาติและสิ่งแวดล้อมวุฒิสภา โดยขณะนี้กระทรวงทรัพยากรธรรมชาติและสิ่งแวดล้อม ได้ดำเนินการปรับปรุงแผนที่แนวเขตที่ดินของรัฐฯ (One Map) ในพื้นที่ป่าชายเลน ท้องที่จังหวัดสมุทรสาคร สมุทรสงคราม กรุงเทพมหานคร สมุทรปราการ จันทบุรี ฉะเชิงเทรา ชลบุรี ตราด และระยอง ซึ่งคณะอนุกรรมการนโยบายที่ดินแห่งชาติได้รับทราบแล้ว นอกจากนี้ กระทรวงทรัพยากรธรรมชาติและสิ่งแวดล้อม เห็นควรมีมาตรการและแนวทางการแก้ไขปัญหาที่ชัดเจนในการป้องกันการบุกรุกพื้นที่ที่เพิ่มขึ้น พร้อมทั้งรับฟังความคิดเห็นจากทุกฝ่ายที่เกี่ยวข้อง โดยกระทรวงทรัพยากรธรรมชาติและสิ่งแวดล้อม ได้ดำเนินการสำรวจพื้นที่ป่าชายเลนที่ถูกทำลายในปี พ.ศ. 2563 - 2564 จำนวน 185,758.04 ไร่ เป็นพื้นที่ชุมชนเมืองและสิ่งก่อสร้าง จำนวน 35,717.62 ไร่ และเป็นพื้นที่เพาะเลี้ยงสัตว์น้ำ เกษตรกรรม และอื่น ๆ จำนวน 150,040.42 ไร่
“รัฐบาลให้ความสำคัญกับการบริหารจัดการทรัพยากรทางทะเลและชายฝั่ง เน้นย้ำการอนุรักษ์ทรัพยากรธรรมชาติทางทะเลและฟื้นฟูป่าชายเลน เพื่อให้เป็นไปตามยุทธศาสตร์ชาติ ซึ่งที่ผ่านมารัฐบาลโดยกรมทรัพยากรทางทะเลและชายฝั่ง กระทรวงทรัพยากรธรรมชาติและสิ่งแวดล้อม มีการดำเนินการนำพื้นที่ป่าชายเลนที่ถูกบุกรุกทำลายและคดีถึงที่สุดแล้ว นำกลับมาฟื้นฟูป่าชายเลนอย่างต่อเนื่อง โดยการมีส่วนร่วมของภาคประชาชน และให้ประชาชนสามารถใช้ประโยชน์ร่วมกัน ซึ่งได้ดำเนินการแล้วจำนวน 42 แห่ง รวมทั้งได้ดำเนินการปลูกฟื้นฟูป่าชายเลนโดยองค์กรหรือบุคคลภายนอก โดยได้ดำเนินการตั้งแต่ปี พ.ศ. 2556 - 2565 จำนวนกว่า 4 หมื่นไร่ และปีงบประมาณ พ.ศ. 2565 ได้จัดทำโครงการปลูกป่าชายเลนเพื่อประโยชน์จากคาร์บอนเครดิต โดยเชิญชวนหน่วยงานภาคเอกชนที่สนใจร่วมปลูกป่าชายเลน เพื่อประโยชน์จากคาร์บอนเครดิตกับกรมทรัพยากรทางทะเลและชายฝั่ง ด้วย” นายอนุชา กล่าว
..........................

ที่มา : https://www.thaigov.go.th/news/contents/details/58650