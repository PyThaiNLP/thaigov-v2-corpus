รัฐบาลไทย-ข่าวทำเนียบรัฐบาล-นายกรัฐมนตรีกำชับหน่วยงานเกี่ยวข้องอำนวยความสะดวกผู้เดินทางผ่านท่าอากาศยาน ด้านสายการบินจัดเจ้าหน้าที่บริการเพียงพอให้สอดคล้องกับจำนวนผู้โดยสารที่เพิ่ม สนับสนุนท่องเที่ยวฟื้น


วันพุธที่ 26 ตุลาคม 2565
พิมพ์
นายกรัฐมนตรีกำชับหน่วยงานเกี่ยวข้องอำนวยความสะดวกผู้เดินทางผ่านท่าอากาศยาน ด้านสายการบินจัดเจ้าหน้าที่บริการเพียงพอให้สอดคล้องกับจำนวนผู้โดยสารที่เพิ่ม สนับสนุนท่องเที่ยวฟื้น
นายกรัฐมนตรีกำชับหน่วยงานเกี่ยวข้องอำนวยความสะดวกผู้เดินทางผ่านท่าอากาศยาน ด้านสายการบินจัดเจ้าหน้าที่บริการเพียงพอให้สอดคล้องกับจำนวนผู้โดยสารที่เพิ่ม สนับสนุนท่องเที่ยวฟื้น
วันที่ 26 ตุลาคม 2565 น.ส.ไตรศุลี ไตรสรณกุล รองโฆษกประจำสำนักนายกรัฐมนตรี  กล่าวว่า พล.อ.ประยุทธ์ จันทร์โอชา นายกรัฐมนตรีและรมว.กลาโหม ได้รับทราบจากรายงานของกระทรวงคมนาคมและกระทรวงการท่องเที่ยวและกีฬาว่าขณะนี้ชาวต่างชาติได้เดินทางเข้ามาท่องเที่ยวในประเทศไทยมากเพิ่มขึ้นในทุกช่องทาง เนื่องจากได้เข้าสู่ช่วงไฮซีซันแล้ว ทำให้การให้บริการในบางช่องทางเช่นในท่าอากาศยานมีการติดขัดในบางจุดบริการ
ดังนี้ นายกรัฐมนตรีจึงกำชับหน่วยงานเกี่ยวข้อง ให้อำนวยความสะดวกแก่ผู้เดินทางผ่านท่าอากาศยาน โดยเฉพาะท่าอากาศยานนานาชาติที่มีผู้เดินทางระหว่างประเทศจำนวนมาก โดยให้ดูแลการเพิ่มศักยภาพจุดบริการต่าง ๆ ส่วนสายการบินขอให้พิจารณาจัดเจ้าหน้าที่บริการจุดเช็คอินหรือจุดต่าง ๆ จำนวนที่เพียงพอ สอดคล้องกับจำนวนผู้โดยสารที่จะเพิ่มขึ้นในช่วงไฮซีซัน เพื่อสร้างความประทับใจให้กับนักเดินทางที่เลือกมาเยือนประเทศไทยเป็นประเทศแรกๆ หลังจากสถานการณ์โควิด19 คลี่คลาย ซึ่งจะเป็นปัจจัยสำคัญที่สนับสนุนการฟื้นฟูภาคท่องเที่ยวและเศรษฐกิจในภาพรวมได้อย่างต่อเนื่อง
“นายกรัฐมนตรีทราบถึงปัญหาข้อจำกัดการบางจุดที่ได้ลดบริการลงในช่วงการแพร่ระบาดของโควิด19 และขณะนี้ยังไม่กลับมาเท่ากับช่วงก่อนการแพร่ระบาด ซึ่งตั้งแต่รัฐบาลได้ทยอยเปิดประเทศด้วยความระมัดระวังมาตั้งแต่ 1 พ.ย. 64 เป็นต้นมา จำนวนนักท่องเที่ยวได้ปรับตัวเพิ่มขึ้นตามลำดับ และจะเพิ่มขึ้นมากในช่วงไฮซีซันของปีนี้ ประกอบกับขณะนี้ประเทศต่าง ๆ ก็เปิดประเทศเต็มที่แล้ว ดังนั้นนายกรัฐมนตรีจึงขอให้หน่วยงานเกี่ยวข้อง รวมถึงท่าอากาศยานต่าง ๆ ได้เพิ่มศักยภาพการบริการให้สอดคล้องกับจำนวนผู้เดินทางที่เพิ่มขึ้น ร่วมสนับสนุนการท่องเที่ยวของประเทศให้เป็นไปตามเป้าหมาย” น.ส.ไตรศุลี กล่าว

ที่มา : https://www.thaigov.go.th/news/contents/details/60889