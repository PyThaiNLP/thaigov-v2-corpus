รัฐบาลไทย-ข่าวทำเนียบรัฐบาล-กรมทางหลวงชนบท บรรเทาความเดือดร้อนให้ประชาชนสัญจรผ่านได้โดยเร็ว ตามนโยบายของรัฐมนตรีว่าการกระทรวงคมนาคม ระดมกำลังเจ้าหน้าที่ติดตั้งสะพานเบลีย์ บริเวณสาย ชร.007


วันศุกร์ที่ 28 ตุลาคม 2565
กรมทางหลวงชนบท บรรเทาความเดือดร้อนให้ประชาชนสัญจรผ่านได้โดยเร็ว ตามนโยบายของรัฐมนตรีว่าการกระทรวงคมนาคม ระดมกำลังเจ้าหน้าที่ติดตั้งสะพานเบลีย์ บริเวณสาย ชร.007
สะพานพ่อขุนเม็งรายมหาราช ต.แม่ยาว และดอยฮาง อ.เมือง จ.เชียงราย เสร็จสมบูรณ์ หลังได้รับผลกระทบจากอุทกภัย
นายอภิรัฐ ไชยวงศ์น้อย อธิบดีกรมทางหลวงชนบท เปิดเผยว่า สืบเนื่องจากในช่วงที่ผ่านมามีพายุโซนร้อนโนรูเข้าพัดผ่านประเทศไทยส่งผลให้เกิดอุทกภัยในหลายพื้นที่ นายศักดิ์สยาม ชิดชอบ รัฐมนตรีว่าการกระทรวงคมนาคม จึงมีความห่วงใยประชาชนที่ได้รับผลกระทบจากเหตุการณ์ดังกล่าว โดยได้มอบหมายให้ ทช. เร่งบรรเทาความเดือดร้อนพร้อมให้ความช่วยเหลือประชาชนอย่างเร่งด่วน รวมทั้งให้บริหารจัดการเส้นทางที่ได้รับผลกระทบจากอุทกภัยโดยการซ่อมแซมหรือติดตั้งสะพานเบลีย์เพื่อให้ประชาชนสามารถสัญจรผ่านไปมาได้โดยเร็ว ทั้งนี้ ในส่วนของสำนักงานทางหลวงชนบทที่ 17 (เชียงราย) แขวงทางหลวงชนบทเชียงราย และหมวดบำรุงทางหลวงชนบทในสังกัด ได้เร่งดำเนินการติดตั้งสะพานเบลีย์ ความยาว 27 เมตร ฝั่งเรือนจำกลางจังหวัดเชียงราย เพื่อใช้เป็นสะพานชั่วคราวทดแทนบริเวณสาย ชร.007 สะพานพ่อขุนเม็งรายมหาราช ตำบลแม่ยาว, ดอยฮาง อำเภอเมือง จังหวัดเชียงราย ซึ่งบริเวณคอสะพานถูกน้ำกัดเซาะทำให้บริเวณดังกล่าวไม่สามารถสัญจรผ่านได้ ปัจจุบันได้ดำเนินการติดตั้งสะพานเบลีย์เสร็จสมบูรณ์เพื่อให้ประชาชนได้ใช้สัญจรผ่านได้ชั่วคราวเรียบร้อยแล้ว
ทั้งนี้ สำนักงานทางหลวงชนบทที่ 17 (เชียงราย) แขวงทางหลวงชนบทเชียงราย และหมวดบำรุงทางหลวงชนบทในสังกัด ได้จัดเจ้าหน้าที่ลาดตระเวนเพื่อเฝ้าระวังสถานการณ์อุทกภัยและเหตุดินสไลด์บริเวณโครงข่ายทางหลวงชนบทอย่างใกล้ชิด และพร้อมให้ความช่วยเหลืออำนวยความสะดวกปลอดภัยให้กับประชาชนอย่างเต็มกำลัง หากต้องการสอบถามเส้นทางหรือขอความช่วยเหลือสามารถติดต่อได้ที่แขวงทางหลวงชนบททุกจังหวัด หรือ สายด่วนกรมทางหลวงชนบท โทร. 1146

ที่มา : https://www.thaigov.go.th/news/contents/details/60961