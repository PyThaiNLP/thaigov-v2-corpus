รัฐบาลไทย-ข่าวทำเนียบรัฐบาล-สธ. มอบโล่ประกาศเกียรติคุณ “แพทย์นิติเวช” ร่วมภารกิจชันสูตรร่างผู้เสียชีวิตจากเหตุการณ์ที่จังหวัดหนองบัวลำภู


วันพุธที่ 2 พฤศจิกายน 2565
สธ. มอบโล่ประกาศเกียรติคุณ “แพทย์นิติเวช” ร่วมภารกิจชันสูตรร่างผู้เสียชีวิตจากเหตุการณ์ที่จังหวัดหนองบัวลำภู
กระทรวงสาธารณสุข มอบโล่ประกาศเกียรติคุณแก่แพทย์นิติเวช ที่ร่วมภารกิจชันสูตรร่างผู้เสียชีวิตจากเหตุการณ์ที่ศูนย์พัฒนาเด็กเล็ก อำเภอนากลาง จังหวัดหนองบัวลำภู พร้อมขอบคุณบุคลากรสาธารณสุขทุกระดับที่ร่วมกันปฏิบัติการ ทำให้สถานการณ์คลี่คลายโดยเร็ว
วันนี้ (2 พฤศจิกายน 2565) ที่สำนักงานปลัดกระทรวงสาธารณสุข จังหวัดนนทบุรี นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข มอบโล่ประกาศเกียรติคุณแก่แพทย์นิติเวช ที่ร่วมกันชันสูตรร่างผู้เสียชีวิตจากเหตุการณ์ที่ศูนย์พัฒนาเด็กเล็ก องค์การบริหารส่วนตำบลอุทัยสวรรค์ อำเภอนากลาง จังหวัดหนองบัวลำภู และกล่าวว่า จากเหตุการณ์ที่เกิดขึ้นในจังหวัดหนองบัวลำภู ต้องขอแสดงความชื่นชมและขอบคุณแพทย์นิติเวชทั้ง 11 คน จากสถานบริการทั้งในและนอกเขตสุขภาพที่ 8 อาทิ โรงพยาบาลพุทธชินราชพิษณุโลก, โรงพยาบาลลำปาง, โรงพยาบาลอุตรดิตถ์, โรงพยาบาลชัยภูมิ และโรงพยาบาลเพชรบูรณ์ เป็นต้น รวมถึงทีมสหวิชาชีพ 26 คน ที่มุ่งมั่นตั้งใจในการปฏิบัติภารกิจชันสูตรร่างผู้เสียชีวิต แม้มีอุปสรรคในการเดินทางที่ถูกจำกัดด้วยระยะเวลา แต่สามารถมาถึงพื้นที่และเร่งดำเนินการชันสูตรจนสำเร็จก่อนเวลา สามารถนำส่งร่างผู้เสียชีวิตกลับไปทำพิธีทางศาสนาที่บ้านเกิดได้โดยเร็ว สร้างกำลังใจให้กับญาติรวมถึงประชาชนทั่วประเทศ ทำให้เห็นถึงความเข้มแข็งของระบบสาธารณสุขที่ช่วยคลี่คลายสถานการณ์ที่มีความวิตกกังวล เศร้าโศก ไปได้ในระยะเวลาอันรวดเร็ว
นอกจากนี้ ต้องขอขอบคุณบุคลากรสาธารณสุขทุกคนที่ทุ่มเทช่วยกันทำงานในทุกมิติ ทั้งทีมสุขภาพจิต ทีมประสานงาน ทีมแพทย์ผ่าตัด ทีมสหวิชาชีพและเจ้าหน้าที่ทุกระดับ ถือเป็นบุคคลที่สมควรแก่การได้รับการชื่นชม ซึ่งขณะนี้ได้รับรายงานว่า สถานการณ์เริ่มเข้าสู่ภาวะปกติ ผู้ที่ได้รับบาดเจ็บสาหัสอาการพ้นขีดอันตราย สามารถกลับบ้านได้แล้วหลายราย ส่วนรายที่ยังต้องอยู่โรงพยาบาลก็เพื่อฟื้นฟูร่างกายให้เป็นปกติ อย่างไรก็ตาม ขอให้ช่วยกันดูแลอย่างต่อเนื่องทั้งด้านสุขภาพกายและสุขภาพจิต และขอให้ถ่ายทอดความมุ่งมั่น ตั้งใจในการปฏิบัติหน้าที่นี้จากรุ่นสู่รุ่น เพื่อให้ระบบสาธารณสุขไทยเป็นระบบที่เข้มแข็ง สร้างความมั่นใจและศรัทธาให้กับประชาชน พร้อมก้าวสู่การเป็นผู้นำของโลกในด้านการสาธารณสุขต่อไป นายอนุทิน กล่าวในตอนท้าย
************************************* 2 พฤศจิกายน 2565

ที่มา : https://www.thaigov.go.th/news/contents/details/61173