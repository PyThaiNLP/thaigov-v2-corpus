รัฐบาลไทย-ข่าวทำเนียบรัฐบาล-​เตือนประชาชนในพื้นที่น้ำท่วมเพิ่มความระมัดระวังกระแสน้ำไหลเชี่ยว งดออกเรือหาปลา ผู้ปกครองดูแลเด็กเล่นน้ำหลังมีรายงานคนจมน้ำเสียชีวิตหลายราย


วันอาทิตย์ที่ 2 ตุลาคม 2565
พิมพ์
​เตือนประชาชนในพื้นที่น้ำท่วมเพิ่มความระมัดระวังกระแสน้ำไหลเชี่ยว งดออกเรือหาปลา ผู้ปกครองดูแลเด็กเล่นน้ำหลังมีรายงานคนจมน้ำเสียชีวิตหลายราย
​เตือนประชาชนในพื้นที่น้ำท่วมเพิ่มความระมัดระวังกระแสน้ำไหลเชี่ยว งดออกเรือหาปลา ผู้ปกครองดูแลเด็กเล่นน้ำหลังมีรายงานคนจมน้ำเสียชีวิตหลายราย ด้านกรมควบคุมโรคแนะระวังโรคภัยจากน้ำท่วมขัง
น.ส.ไตรศุลี ไตรสรณกุล รองโฆษกประจำสำนักนายกรัฐมนตรี กล่าวว่า แม้ขณะนี้พายุโนรูได้อ่อนกำลังลงและสลายตัวแล้ว แต่ปรากฎว่าหลายพื้นที่ที่ได้รับอิทธิพลจากพายุยังมีน้ำท่วมเป็นบริเวณกว้างและกระแสน้ำยังคงไหลแรง จึงขอให้ประชาชนใช้ความระมัดระวังภัยอันตรายที่มาจากน้ำทั้งส่วนของอุบัติเหตุ และโรคภัยต่างๆ  โดยเฉพาะส่วนของอุบัติเหตุนั้น ขณะนี้หลายจังหวัดได้รายงานว่ามีผู้จมน้ำเสียชีวิตจากการออกไปหาปลาตามแหล่งน้ำต่างๆ และเยาวชนที่เล่นน้ำบริเวณน้ำท่วมสูง
“ขณะนี้แม้อิทธิพลของพายุโนรูจะลดลงแล้ว แต่น้ำยังท่วมเป็นบริเวณกว้างและไหลเชี่ยว ขอให้ประชาชนติดตามข่าวสารคำเตือนจากทางการ เพิ่มความระมัดระวัง หรือควรงดการออกไปหาปลาหรือจับสัตว์น้ำในช่วงเวลานี้  และขอให้ผู้ปกครองดูแลบุตรหลานอย่างใกล้ชิดกรณีที่มีการเล่นน้ำบริเวณน้ำท่วม อาจเกิดกรณีจมน้ำเสียชีวิตหรือติดโรคที่มากับน้ำได้” น.ส.ไตรศุลี กล่าว
น.ส.ไตรศุลี กล่าวว่า กรมควบคุมโรคได้ออกคำเตือนให้ประชาชนยังคงระวังโรคต่างๆ ที่มากับน้ำท่วม ไม่ว่าจะเป็นโรคอุจจาระร่วงที่มาจากการติดเชื้อแบคทีเรีย  ไวรัส หรือพยาธิผ่านการรับประทานอาหารและน้ำที่ปนเปื้อน แนะนำให้ประชาชนในพื้นที่น้ำท่วมยึดหลักการรับประทานอาหารร้อน ปรุงสุกใหม่ ไม่รับประทานอาหารดิบ หรือสุกๆ ดิบๆ อาหารที่เก็บไวนานเกิน 2 ชั่วโมง เลือกบริโภคอาหารสะอาด น้ำดื่มเท่านั้น
นอกจากนี้ ยังมีอันตรายจากสัตว์มีพิษต่างๆ เช่น เช่น งู ตะขาบ แมงป่อง ที่อาจหนีน้ำมาหลบซ่อนอาศัยอยู่ตามบ้านและมุมต่างๆ ของบ้านขอให้สอดส่องและสังเกตมุมอับของบ้านเป็นประจำ สำรวจเสื้อผ้าและรองเท้าก่อนสวมใส่ทุกครั้ง  ระมัดระวังโรคติดเชื้อต่างๆ อาทิ โรคผิวหนักน้ำกัดเท้า โรคไข้ไข้ฉี่หนู โรคเมลิออยด์ ซึ่งล้วนแต่เป็นโรคเกิดจากการติดเชื้อแบคทีเรีย แนะนำให้หลีกเลี่ยงการเดินลุยน้ำ หรือแช่น้ำเป็นเวลานาน หากมีความจำเป็นต้องเดินลุยน้ำควรแต่งตัวให้มิดชิด และสวมรองเท้าบูททุกครั้ง

ที่มา : https://www.thaigov.go.th/news/contents/details/59928