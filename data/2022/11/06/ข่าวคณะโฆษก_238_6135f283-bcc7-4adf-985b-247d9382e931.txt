รัฐบาลไทย-ข่าวทำเนียบรัฐบาล-รัฐบาลส่งเสริมการวิจัยไทย เพิ่มมูลค่าพืชสมุนไพรสู่เวชสำอาง ศูนย์นาโนเทคสกัดสารเห็ดหลินจือ ลดริ้วรอย


วันอาทิตย์ที่ 25 กันยายน 2565
พิมพ์
รัฐบาลส่งเสริมการวิจัยไทย เพิ่มมูลค่าพืชสมุนไพรสู่เวชสำอาง ศูนย์นาโนเทคสกัดสารเห็ดหลินจือ ลดริ้วรอย
รัฐบาลส่งเสริมการวิจัยไทย เพิ่มมูลค่าพืชสมุนไพรสู่เวชสำอาง ศูนย์นาโนเทคสกัดสารเห็ดหลินจือ ลดริ้วรอย
วันที่ 25 กันยายน 2565 นางสาวรัชดา ธนาดิเรก รองโฆษกประจำสำนักนายกรัฐมนตรี เปิดเผยว่า ภายใต้นโยบายเศรษฐกิจ BCG ส่วนหนึ่งในนั้นคือการส่งเสริมสนับสนุนการใช้เทคโนโลยีและนวัตกรรมในการพัฒนาสินค้าพืชและสมุนไพร โดยรัฐบาลให้การสนับสนุนทั้งทางตรงและทางอ้อมผ่านอาทิ สถาบันวิจัยของรัฐ กองทุนสนับสนุนภาคเอกชน และการทำงานร่วมภาครัฐและเอกชน ล่าสุดอีกหนึ่งความสำเร็จอย่างเป็นรูปธรรม ผลงานจากศูนย์นาโนเทคโนโลยีแห่งชาติ (นาโนเทค) สำนักงานพัฒนาวิทยาศาสตร์และเทคโนโลยีแห่งชาติ (สวทช.) ซึ่งได้รับงบสนับสนุนจากโครงการ INNOVATIVE HOUSE ภายใต้สำนักงานการวิจัยแห่งชาติ (วช.) คือการสกัดสารจากเห็ดหลินจือเพื่อทำเวชสำอางสรรพคุณสูง ลดริ้วรอย กระจ่างใส
การสกัดสารสำคัญจากดอกเห็ดหลินจือ จนได้สารออกฤทธิ์ทางเครื่องสำอางสูง และพัฒนาระบบห่อหุ้มที่เพิ่มความคงตัวและความปลอดภัย สามารถสกัดสารจากเห็ดหลินจือได้ 2 ชนิด คือ Ganoderic acid A และ Ganoderic acid C2 โดยได้ต่อยอดพัฒนาระบบอนุภาคนิโอโซม เพื่อกักเก็บสารสกัดเห็ดหลินจือดังกล่าวให้ยังคงสภาพ กระจายตัวได้ดี มีความปลอดภัยเมื่อสัมผัสผิวมนุษย์ และที่สำคัญ สามารถนำสารสกัดซึมเข้าสู่ผิวได้อย่างมีประสิทธิภาพ
นางสาวรัชดาฯ กล่าวต่อไปว่า การพัฒนากรรมวิธีสกัดสารสำคัญจากดอกและสปอร์เห็ดหลินจือและระบบอนุภาคนาโนเพื่ออุตสาหกรรมเวชสำอาง ถือเป็นการเสริมจุดแข็งของประเทศในด้านพืชสมุนไพรและสารสกัดธรรมชาติที่หลากหลายให้มีมูลค่าเพิ่มขึ้น โดยอาศัยกลไกวิทยาศาสตร์ เทคโนโลยี และนวัตกรรม สอดรับกับโมเดลเศรษฐกิจใหม่ตามนโยบายรัฐบาลอย่าง Bio-Circular-Green Economy หรือ BCG ซึ่งจะเป็นการต่อยอดนวัตกรรมที่ตอบโจทย์ประเทศสู่ความยั่งยืนใน 3 ด้าน ได้แก่ เกษตรและอาหาร การแพทย์และสุขภาพ วัสดุและพลังงาน
สำหรับอนุภาคสารสกัดเห็ดหลินจือที่ทีมวิจัยนาโนเทคพัฒนาขึ้นนี้ ได้ยื่นจดทะเบียนเครื่องหมายการค้าของอนุภาคในชื่อ ริชโอโซม (REISHOSOME) และพัฒนาผลิตภัณฑ์เซรั่มบำรุงผิวหน้าที่มีส่วนผสมของริชโอโซมที่มีความปลอดภัยต่อผู้บริโภค ซึ่งได้ผ่านการทดสอบในอาสาสมัครแล้ว ทั้งการระคายเคืองผิวหนังและคุณสมบัติ โดยผลการทดสอบพบว่า ผลิตภัณฑ์เซรั่มบำรุงผิวสามารถช่วยลดเลือนริ้วรอย ทำให้ผิวหน้ากระจ่างใส และมีความชุ่มชื่นเพิ่มขึ้น ปัจจุบัน ได้ผ่านการรับรองจากสำนักงานคณะกรรมการอาหารและยา (อย.) โดยร่วมผลิตกับภาคเอกชน ตั้งเป้ายอดขาย 30 ล้านบาท ใน 3 ปีแรก  และจะต่อยอดการใช้อนุภาคสารสกัดเห็ดหลินจือในผลิตภัณฑ์อื่นๆ โดยเริ่มจากกลุ่มผลิตภัณฑ์กันแดดด้วย

ที่มา : https://www.thaigov.go.th/news/contents/details/59644