รัฐบาลไทย-ข่าวทำเนียบรัฐบาล-รัฐบาลโชว์ผลงานกระทรวงเกษตร ผลักดันแปลงเกษตรได้มาตรฐานจีน 1.7 แสนแปลง ดันยอดส่งออกผลไม้หกเดือนแรกเพิ่ม 122% เข้มตรวจสอบสวมสิทธิ์ผลไม้


วันจันทร์ที่ 5 กันยายน 2565
พิมพ์
รัฐบาลโชว์ผลงานกระทรวงเกษตร ผลักดันแปลงเกษตรได้มาตรฐานจีน 1.7 แสนแปลง ดันยอดส่งออกผลไม้หกเดือนแรกเพิ่ม 122% เข้มตรวจสอบสวมสิทธิ์ผลไม้
รองโฆษกฯ เผยรัฐบาลโชว์ผลงานกระทรวงเกษตร ผลักดันแปลงเกษตรได้มาตรฐานจีน 1.7 แสนแปลง ดันยอดส่งออกผลไม้หกเดือนแรกเพิ่ม 122% เข้มตรวจสอบสวมสิทธิ์ผลไม้
วันนี้ (5 ก.ย.65) นางสาวรัชดา ธนาดิเรก รองโฆษกประจำสำนักนายกรัฐมนตรีเปิดเผยว่า ตามนโยบายเกษตรผลิต พาณิชย์ตลาดของรัฐบาล ทำให้การส่งออกสินค้าเกษตรมีปริมาณเพิ่มขึ้นอย่างมาก โดยทางกระทรวงเกษตรและสหกรณ์รายงานว่า ในช่วงเดือนมกราคม-มิถุนายน ปี 2565 มีการส่งออกสินค้าเกษตร ปริมาณรวม 4 แสนตัน คิดเป็นมูลค่า 2.8 หมื่นล้านล้านบาท มากกว่าช่วงเดียวกันของปีก่อนถึง 122 %  สินค้าเกษตรที่ส่งออกมากที่สุด 5 อันดับแรก ได้แก่ ทุเรียน มังคุด ลำไย ส้มโอ และพริกสด ความสำเร็จดังกล่าวมาจาก การขับเคลื่อนภาครัฐที่ส่งเสริมให้การผลิตเป็นไปตามมาตรฐานสากลและ ผู้ประกอบการสามารถผ่านการขึ้นทะเบียน กับ General Administration of Customs China: GACC) มีผลบังคับใช้เมื่อวันที่ 1 มกราคม 2565 ซึ่งกำหนดให้ผู้ที่ต้องการส่งออกผลิตภัณฑ์อาหารทุกชนิดมายังจีนจะต้องขึ้นทะเบียนกับ GACC
ทั้งนี้ ในช่วงที่ผ่านมา นายเฉลิมชัย ศรีอ่อน รัฐมนตรีว่าการกระทรวงเกษตรและสหกรณ์ ได้สั่งการเรื่องการยกระดับมาตรฐานคุณภาพสินค้าเกษตรให้เป็นไปตามมาตรฐานสากล และมาตรฐานการป้องกันการแพร่ระบาดโควิด19 ของจีน ทำให้ปัจจุบันมีแปลงเกษตรกรที่ได้รับการขึ้นทะเบียน GAP กับกรมวิชาการเกษตร และได้รับการยอมรับและขึ้นทะเบียนกับ GACC สำหรับการส่งออกผลไม้ไปจีน 13 ชนิด จำนวน 175,069 แปลง และมีโรงคัดบรรจุผลไม้ที่ได้รับการขึ้นทะเบียน GMP กับกรมวิชาการเกษตร จำนวน 1,783 โรงคัดบรรจุ ปริมาณการส่งออกผลไม้ไปจีน จำนวน 71,213 ชิปเม้นท์ ปริมาณรวม 1.82 ล้านตัน มูลค่าประมาณ 100,451.72 ล้านบาท
มากไปกว่านั้น หน่วยงานรัฐ อาทิ กระทรวงพาณิชย์ กระทรวงการต่างประเทศ การะทรวงเกษตรฯ ได้บูรณาการการทำงาน เพื่ออำนวยความสะดวกให้ผู้ประกอบการขนส่งสินค้าผ่านด่าน ได้สะดวกขึ้น ภายใต้มาตราเข้ม Zero-covidของจีน เช่น การประสานงานกับทางการจีนอย่างใกล้ชิด การให้คำแนะนำและอำนวยความสะดวกให้แก่ผู้ประกอบการในการส่งออกให้ตรวจสอบ โรคแมลง และศัตรูพืช และเข้มงวดในการปฏิบัติงานด้านการป้องกัน Covid-19 เช่น ฉีดพ่นน้ำยาฆ่าเชื้อทั้งสินค้า ตู้สินค้า ณ โรงคัดบรรจุ และจุดตรวจสินค้า ตั้งแต่ในสวนจนถึงกระบวนการในโรงคัดบรรจุผลไม้ส่งออกจีน โดยใช้ระบบใบรับรองสุขอนามัยพืชอิเล็กทรอนิกส์ “e Phyto” ที่สามารถตรวจสอบข้อมูลย้อนกลับได้ตั้งแต่ประเทศปลายทางจนถึงเกษตรกรผู้ผลิต  สร้างความมั่งคงต่อผลไม้ส่งออก และมีคุณภาพตรงตามความต้องการของผู้บริโภคชาวจีน
นางสาวรัชดา กล่าวว่า จีนเป็นตลาดส่งออกสินค้าผลไม้ไทยที่ใหญ่ที่สุด ตัวเลขการส่งออกที่เพิ่มมากขึ้นถึง 122% ชี้ชัดถึงความสำเร็จของรัฐบาลในการเดินหน้านโยบายเกษตรผลิต พาณิชย์ตลาด  ทำให้การจัดการส่งออกผลไม้เกิดขึ้นอย่างเป็นระบบ สอดรับมาตรฐานสุขอนามัยของจีน ผู้บริโภคมีความมั่นใจ ขณะเดียวกัน รัฐบาลก็ได้เข้มงวดและเฝ้าระวังการลักลอบนำผลไม้จากต่างประเทศมาสวมสิทธิ์เป็นผลไม้ไทยแล้วส่งออกไปยังจีนเช่นกัน ซึ่งนายเฉลิมชัยฯได้สั่งการให้ด่านตรวจพืช ตรวจตราโดยละเอียด หากพบการสวมสิทธิ์จะดำเนินการตามกฎหมายกับผู้เกี่ยวข้องทั้งหมด รวมถึงผู้ส่งออกหรือตัวแทนผู้ส่งออกทันที
---------------------

ที่มา : https://www.thaigov.go.th/news/contents/details/58838