รัฐบาลไทย-ข่าวทำเนียบรัฐบาล-จ.ชัยภูมิ เดินหน้า สร้างความมั่นคงทางอาหาร ด้านผู้ว่าฯ ย้ำต้องเริ่มจากระดับ ชุมชนหมู่บ้าน ขยายผลไปสู่ระดับจังหวัด


วันศุกร์ที่ 28 ตุลาคม 2565
พิมพ์
จ.ชัยภูมิ เดินหน้า สร้างความมั่นคงทางอาหาร ด้านผู้ว่าฯ ย้ำต้องเริ่มจากระดับ ชุมชนหมู่บ้าน ขยายผลไปสู่ระดับจังหวัด
จ.ชัยภูมิ เดินหน้า สร้างความมั่นคงทางอาหาร ด้านผู้ว่าฯ ย้ำต้องเริ่มจากระดับ ชุมชนหมู่บ้าน ขยายผลไปสู่ระดับจังหวัด
วันนี้ (28 ต.ค. 65) นายโสภณ สุวรรณรัตน์ ผู้ว่าราชการจังหวัดชัยภูมิ เปิดเผยถึงการขับเคลื่อนกิจกรรม "ปลูกผักสวนครัว เพื่อสร้างความมั่นคงทางอาหาร" ตามแนวพระราชดำริของสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี ณ จวนผู้ว่าราชการจังหวัดชัยภูมิ
นายโสภณ สุวรรณรัตน์ ผู้ว่าราชการจังหวัดชัยภูมิ กล่าวว่า วันนี้ตนได้เป็นประธานพิธีเปิดกิจกรรม "ปลูกผักสวนครัว เพื่อสร้างความมั่นคงทางอาหาร" ตามแนวพระราชดำริของสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี ณ จวนผู้ว่าราชการจังหวัดชัยภูมิ โดยมีนายสมบัติ ไตรศักดิ์ รองผู้ว่าราชการจังหวัดชัยภูมิ เจ้าหน้าที่ภาคราชการ และ ภาคีเครือข่ายผู้นำต้นแบบเข้าร่วมกิจกรรมด้วย เพื่อสร้างต้นแบบ และปลุกกระแสรณรงค์ให้ส่วนราชการระดับดับจังหวัด นายอำเภอ ผู้นำท้องที่ ผู้นำองค์กรปกครองส่วนท้องถิ่น และพี่น้องประชาชน รวมถึงทุกภาคส่วนในจังหวัดชัยภูมิ พร้อมใจกันปลูกผักสวนครัว และขยายผลไปยังทุกครัวเรือน เพื่อลดรายจ่ายครัวเรือน ควบคู่กับการสร้างความมั่นคงทางอาหารในพื้นที่
นายโสภณ สุวรรณรัตน์ ผู้ว่าราชการจังหวัดชัยภูมิ ได้กล่าวเน้นย้ำ จากกิจกรรมในวันนี้ได้เเสดงถึงวิธีการที่ง่ายและเป็นกิจกรรมที่สามารถสร้างความผูกพันให้แก่สมาชิกในครอบครัว เพื่อเป็นต้นเเบบให้นายอำเภอ เเละผู้นำในเเต่ละภาคส่วนนำไปขยายผล สร้างการเปลี่ยนแปลง Change for Good ที่เป็นรูปธรรม พร้อมทั้งเชิญชวนให้แต่ละครัวเรือน และชุมชน ปลูกผักสวนครัว ให้ครบทุกครัวเรือนในทุกหมู่บ้านของจังหวัดชัยภูมิ ซึ่งกลุ่มผู้นำที่มาร่วมกิจกรรมในวันนี้จะต้องนำประสบการณ์ดี ๆ ที่เป็นประโยชน์ไปสื่อสารให้พี่น้องประชาชนได้มีความรู้ความเข้าใจที่ถูกต้องอย่างต่อเนื่องและสม่ำเสมอ จึงจะเกิดการเปลี่ยนเเปลงสู่การลงมือทำ
นายโสภณ สุวรรณรัตน์ ผู้ว่าราชการจังหวัดชัยภูมิ กล่าวเพิ่มเติมว่า กระบวนการพัฒนาให้เกิดการเปลี่ยนเเปลงที่เเท้จริงคือการลงมือทำ และทำซ้ำ ๆ ทำอย่างต่อเนื่อง จนกลายเป็นวิถีชีวิต สู่วัฒนธรรมชุมชน ที่มีการจัดกิจกรรมแลกเปลี่ยนเรียนรู้การเอามื้อสามัคคี การรวมกลุ่มกันขาย หรือเเปรรูปสินค้าจากผลผลิตของเเต่ละครัวเรือน ซึ่งจะเป็นการส่งเสริมเป้าหมายการพัฒนาที่ยังยืนในทุกมิติ หัวใจสำคัญของกิจกรรมนี้ คือ การน้อมนำหลักปรัชญาของเศรษฐกิจพอเพียง ที่ในหลวงรัชกาลที่ 9 ได้พระราชทานให้เป็นทางรอดของสังคมไทย หากแม้นเกิดเหตุการณ์หรือวิกฤตใด ๆ เราจะอยู่รอดได้ด้วยหลักปรัชญาของเศรษฐกิจพอเพียง ที่จะช่วยให้เรามีอยู่ มีกิน มีใช้ในครัวเรือน สามารถพึ่งตนเองได้ ซึ่งนับเป็นความโชคดีของพสกนิกรชาวไทยที่ในหลวงรัชกาลที่ 10 ทรงมีพระราชปณิธานแน่วเเน่ที่จะสืบสาน รักษา และต่อยอด โครงการในพระราชดำริฯ หรือเเนวทางที่ในหลวงรัชกาลที่ 9 ทรงพระราชทานไว้ให้ นอกจากนี้ การปลูกผักสวนครัวยังช่วยสร้างสังคมให้มีความรักใคร่สามัคคีกลมเกลียวกัน ให้เต็มไปด้วยความรัก ความเมตตา การช่วยเหลือเกื้อกูลกัน การดูแลซึ่งกันและกัน แบ่งปันพืชผักสวนครัวให้กับเพื่อนบ้าน และขยายผลไปสู่กิจกรรมอื่น ๆ ซึ่งจังหวัดชัยภูมิได้วางแนวทางในการสร้างความมั่นคงทางอาหารผ่านกองทุนเมล็ดพันธุ์ในการแบ่งปัน โดยจะเร่งดำเนินการขยายผลจากระดับระดับหมู่บ้าน ตำบล ไปยังระดับอำเภอ และจังหวัดต่อไป เพื่อขับเคลื่อนเป้าหมายการพัฒนาที่ยั่งยืนให้เกิดขึ้นอย่างเป็นรูปธรรม

ที่มา : https://www.thaigov.go.th/news/contents/details/60985