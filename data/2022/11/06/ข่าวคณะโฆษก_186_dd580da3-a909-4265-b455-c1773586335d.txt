รัฐบาลไทย-ข่าวทำเนียบรัฐบาล-รัฐบาลยินดีผู้รับรางวัลเด็กและเยาวชนดีเด่นแห่งชาติ กลุ่มเด็กและเยาวชนดีเด่นแห่งชาติ ผู้ทำคุณประโยชน์ต่อเด็กและเยาวชน องค์กรที่ทำคุณประโยชน์ต่อเด็กและเยาวชน ประจำปี 2564-2565 


วันอังคารที่ 20 กันยายน 2565
พิมพ์
รัฐบาลยินดีผู้รับรางวัลเด็กและเยาวชนดีเด่นแห่งชาติ กลุ่มเด็กและเยาวชนดีเด่นแห่งชาติ ผู้ทำคุณประโยชน์ต่อเด็กและเยาวชน องค์กรที่ทำคุณประโยชน์ต่อเด็กและเยาวชน ประจำปี 2564-2565
รัฐบาลยินดีผู้รับรางวัลเด็กและเยาวชนดีเด่นแห่งชาติ กลุ่มเด็กและเยาวชนดีเด่นแห่งชาติ ผู้ทำคุณประโยชน์ต่อเด็กและเยาวชน องค์กรที่ทำคุณประโยชน์ต่อเด็กและเยาวชน ประจำปี 2564-2565 ยก “น้องบาส-น้องบอส” ตัวอย่างเยาวชนทำดี-เสียสละ
วันนี้ (20 กันยายน 2565) น.ส.ทิพานัน ศิริชนะ รองโฆษกประจำสำนักนายกรัฐมนตรี กล่าวว่า รัฐบาลขอแสดงความยินดีกับเด็กและเยาวชนที่ได้รับรางวัลเด็กและเยาวชนดีเด่นแห่งชาติ กลุ่มเด็กและเยาวชนดีเด่นแห่งชาติ ผู้ทำคุณประโยชน์ต่อเด็กและเยาวชน องค์กรที่ทำคุณประโยชน์ต่อเด็กและเยาวชน ประจำปี 2564 จำนวน 78 รายและประจำปี 2565 จำนวน 51 รายรวมทั้งสิ้น 129 ราย ที่ได้รับโล่เกียรติยศและเกียรติบัตรเพื่อยกย่องเชิดชูเกียรติจากกระทรวงพัฒนาสังคมและความมั่นคงของมนุษย์ เนื่องในวันเยาวชนแห่งชาติ 20 กันยายน 2565
น.ส.ทิพานัน กล่าวว่า โดยในวันที่ 20 กันยายนของทุกปี เป็นวันเยาวชนแห่งชาติ ที่รัฐบาลเล็งเห็นความสำคัญของเยาวชน โดยรัฐบาลให้ความสำคัญกับการพัฒนาเยาวชนตามแนวทางการพัฒนาประเทศ ตามยุทธศาสตร์ 20 ปีด้านการพัฒนาและเสริมสร้างศักยภาพทรัพยากรมนุษย์ ให้เยาวชนมีศักยภาพในการพัฒนาประเทศ มีความพร้อมทั้งกาย ใจ สติปัญญา ทักษะการคิดวิเคราะห์และรู้คุณค่าความเป็นไทย โดยในปีนี้ยังมีข่าวดีรับวันเยาวชนแห่งชาติ ที่มีเยาวชนที่เป็นตัวอย่างของการทำความดี ช่วยเหลือผู้อื่นและความเสียสละจากเหตุการณ์ที่ นายอรรถชัย อาจอุดม (น้องบาส) และ นายปรัชญา ใจบุญ (น้องบอส) ได้ช่วยปั๊มหัวใจและช่วยชีวิตนักเรียนที่ถูกไฟดูดในช่วงน้ำท่วม ถือเป็นแบบอย่างที่ดีของเยาวชนคนรุ่นใหม่ อนึ่งประเทศไทยได้ประกาศให้วันที่ 20 กันยายนของทุกปี เป็นวันเยาวชนแห่งชาติ ตามมติคณะรัฐมนตรีเมื่อวันที่ 18 มิถุนายน พ.ศ.2528 กำหนดให้เป็นวันดังกล่าว ที่เป็นสิริมงคล เนื่องจากตรงกับวันคล้ายวันพระราชสมภพของพระมหากษัตริย์ แห่งราชวงศ์จักรีถึงสองพระองค์ด้วยกัน คือ พระบาทสมเด็จพระจุลจอมเกล้าเจ้าอยู่หัว (รัชกาลที่ 5) และพระบาทสมเด็จพระปรเมนทรมหาอานันทมหิดล (รัชกาลที่ 8) ซึ่งทั้ง 2 พระองค์ ได้เสด็จขึ้นเถลิงถวัลย์ราชสมบัติในขณะที่ยังทรงพระเยาว์
........................

ที่มา : https://www.thaigov.go.th/news/contents/details/59448