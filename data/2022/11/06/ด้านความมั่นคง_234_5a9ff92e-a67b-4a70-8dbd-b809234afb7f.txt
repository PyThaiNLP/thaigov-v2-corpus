รัฐบาลไทย-ข่าวทำเนียบรัฐบาล-ควันหลง รมว.แรงงานเยือนญี่ปุ่น บ.ผลิตอาหาร Kanemi ประกาศรับผู้ฝึกปฏิบัติงานด้านเทคนิคชาวไทยเพิ่ม 42 อัตรา 


วันเสาร์ที่ 15 ตุลาคม 2565
พิมพ์
ควันหลง รมว.แรงงานเยือนญี่ปุ่น บ.ผลิตอาหาร Kanemi ประกาศรับผู้ฝึกปฏิบัติงานด้านเทคนิคชาวไทยเพิ่ม 42 อัตรา
นายสุชาติ ชมกลิ่น รัฐมนตรีว่าการกระทรวงแรงงาน เปิดเผยว่า กระทรวงแรงงานได้รับรายงานจากนางสาวสดุดี กิตติสุวรรณ อัครราชทูตที่ปรึกษา (ฝ่ายแรงงาน) ณ กรุงโตเกียว
ว่าบริษัท Kanemi ซึ่งเป็นสถานประกอบกิจการประเภทผลิตอาหารพร้อมรับประทาน อาหารแช่แข็ง ซึ่งประกอบด้วย ธุรกิจการขายภายนอก ที่ผลิตและจัดส่งผลิตภัณฑ์อาหารสำหรับร้านสะดวกซื้อ และรับผลิตภัณฑ์สำเร็จรูปแบบบริการส่งถึงบ้านให้กับสหกรณ์ผู้บริโภคในแต่ละภูมิภาค ต้องการรับสมัครผู้ฝึกงาน (เพศหญิง) จำนวน 42 อัตรา ในตำแหน่งการผลิตอาหารสำเร็จรูป รายได้ 880 – 1,040 เยน/ชั่วโมง เพื่อทำงาน ณ ประเทศญี่ปุ่น โดยมอบหมายให้บริษัทจัดหางาน Northeast Overseas Recruitment (Thailand) เป็นผู้ดำเนินการจัดหางาน ซึ่งเบื้องต้นสำนักงานแรงงานในประเทศญี่ปุ่น มีการตรวจสอบสถานะนายจ้างและสภาพการจ้างงานของนายจ้าง รวมทั้งเอกสารที่ยื่นประกอบการขอรับรองเอกสารการจ้างงานแล้ว พบว่าเงื่อนไขการจ้างงาน อัตราค่าจ้าง และการรับผิดชอบค่าใช้จ่ายของผู้ฝึกงาน มีความเหมาะสมและเป็นไปตามกฎหมายแรงงานของประเทศญี่ปุ่น
สำหรับบริษัท Kanemi Foods Co., Ltd. เป็นหนึ่งในภารกิจการเยือนประเทศญี่ปุ่น ของคณะผู้บริหารกระทรวงแรงงาน เมื่อวันที่ 1 ตุลาคม 2565 เพื่อตรวจเยี่ยมพบปะให้กำลังใจแรงงานไทยจำนวน 35 คน ณ บริษัท Kanemi สาขามัสซึโดะ จังหวัดชิบะ ประเทศญี่ปุ่น โดยได้มีการพูดคุยหารือร่วมกับนายอากิโยชิ โชโนเบะ ประธานบริษัท คาเนมิ และคณะผู้บริหารบริษัท Kanemi ถึงการรับผู้ฝึกปฏิบัติงานด้านเทคนิคชาวไทยเพิ่ม ซึ่งทางบริษัทมีความยินดีอย่างมาก เนื่องจากแรงงานไทยมีทักษะฝีมือดี ขยันทำงาน เรียนรู้เร็ว และมีความพยายามเรียนรู้ภาษาญี่ปุ่น
“พล.อ. ประยุทธ์ จันทร์โอชา นายกรัฐมนตรี และพล.อ.ประวิตร วงษ์สุวรรณ รองนายกรัฐมนตรี ซึ่งกำกับดูแลกระทรวงแรงงาน ให้ความสำคัญกับการขยายโอกาสการมีงานทำให้คนไทยอย่างมาก ซึ่งการจัดส่งแรงงานไทยไปทำงานต่างประเทศถือเป็นอีกทางเลือกที่จะทำให้คนไทยมีโอกาสเพิ่มประสบการณ์ เปิดโลกทัศน์ และสร้างรายได้ เพื่อกลับมาเป็นต้นทุนในการพัฒนาต่อยอดให้ตนเอง” รัฐมนตรีว่าการกระทรวงแรงงาน กล่าว

ที่มา : https://www.thaigov.go.th/news/contents/details/60456