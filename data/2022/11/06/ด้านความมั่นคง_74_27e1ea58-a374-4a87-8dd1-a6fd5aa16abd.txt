รัฐบาลไทย-ข่าวทำเนียบรัฐบาล-สป.มท. คว้ารางวัลเลิศรัฐ รางวัลพิเศษ สานพลังร่วมใจ ต้านภัยโควิด และรางวัลคุณภาพการบริหารจัดการภาครัฐ 4.0 ระดับก้าวหน้า ประจำปี 2565 ย้ำการยกระดับการพัฒนาสู่องค์กรคุณภาพ


วันอังคารที่ 13 กันยายน 2565
พิมพ์
สป.มท. คว้ารางวัลเลิศรัฐ รางวัลพิเศษ สานพลังร่วมใจ ต้านภัยโควิด และรางวัลคุณภาพการบริหารจัดการภาครัฐ 4.0 ระดับก้าวหน้า ประจำปี 2565 ย้ำการยกระดับการพัฒนาสู่องค์กรคุณภาพ
สป.มท. คว้ารางวัลเลิศรัฐ รางวัลพิเศษ สานพลังร่วมใจ ต้านภัยโควิด และรางวัลคุณภาพการบริหารจัดการภาครัฐ 4.0 ระดับก้าวหน้า ประจำปี 2565 ย้ำการยกระดับการพัฒนาสู่องค์กรคุณภาพ
เมื่อวันที่ 12 ก.ย. 65 เวลา 09.50 น. ที่ห้องประชุมเฟื่องนคร ชั้น 5 อาคารดำรงราชานุสรณ์ กระทรวงมหาดไทย นายสุทธิพงษ์ จุลเจริญ ปลัดกระทรวงมหาดไทย ได้มอบหมายให้ นายอรรษิษฐ์ สัมพันธรัตน์ รองปลัดกระทรวงมหาดไทย ด้านบริหาร เป็นผู้แทนรับมอบรางวัลเลิศรัฐ ประจำปี 2565 จาก นายวิษณุ เครืองาม รองนายกรัฐมนตรี ผ่านสื่ออิเล็กทรอนิกส์ (Zoom Meeting) จัดโดยสำนักงานคณะกรรมการพัฒนาระบบราชการ (ก.พ.ร.) ซึ่งในปี พ.ศ. 2565 สำนักงานปลัดกระทรวงมหาดไทย คว้ารางวัลเลิศรัฐ 2 รางวัล ได้แก่ รางวัลพิเศษ สานพลังร่วมใจ ต้านภัยโควิด และ รางวัลคุณภาพการบริหารจัดการภาครัฐ 4.0 ระดับก้าวหน้า (Advance) พร้อมด้วย ผู้แทนหน่วยงานในสังกัดสำนักงานปลัดกระทรวงมหาดไทย ข้าราชการ พนักงานราชการที่เกี่ยวข้อง เข้าร่วมพิธีรับรางวัลดังกล่าว
นายอรรษิษฐ์ สัมพันธรัตน์ รองปลัดกระทรวงมหาดไทย เปิดเผยว่า พิธีมอบรางวัลเลิศรัฐ ประจำปี 2565 เป็นการเชิดชูเกียรติให้กับหน่วยงานที่ได้รางวัล เพื่อส่งเสริมและกระตุ้นการพัฒนาการให้บริการ และการบริหารจัดการองค์กรให้มีประสิทธิภาพยิ่งขึ้นและยั่งยืน สำหรับรางวัลที่สำนักงานปลัดกระทรวงมหาดไทย ได้รับในครั้งนี้ มี 2 รางวัล รางวัลแรก คือ “รางวัลพิเศษ สานพลังร่วมใจ ต้านภัยโควิด” จากผลงาน “การบริหารสถานการณ์การแพร่ระบาดของโรคติดเชื้อไวรัสโคโรนา 2019” เป็น 1 ใน 11 หน่วยงานที่ได้รับรางวัล เป็นรางวัลที่แสดงว่า สำนักงานปลัดกระทรวงมหาดไทยได้ทำการขับเคลื่อน สนับสนุน และติดตามการแก้ไขปัญหาการแพร่ระบาดของโรคติดเชื้อไวรัสโคโรนา 2019 ตามนโยบาย ศบค. และข้อสั่งการของรัฐบาล ในพื้นที่ควบคุม และมีการรับมือสถานการณ์แพร่ระบาดของโรคติดเชื้อไรวัสโคโรนา 2019 ได้อย่างทันท่วงที และ รางวัล “คุณภาพการบริหารจัดการภาครัฐ 4.0 ระดับก้าวหน้า (Advance)” เป็น 1 ใน 27 หน่วยงานที่ได้รับรางวัล แสดงให้เห็นถึงการพัฒนาคุณภาพการบริหารจัดการภาครัฐของสำนักงานปลัดกระทรวงมหาดไทยที่มีมาอย่างต่อเนื่อง ซึ่งผู้บริหาร บุคลากรในสังกัด มีความมุ่งมั่นตั้งใจ ร่วมมือร่วมใจกัน และแสดงพลังในการขับเคลื่อนการพัฒนาคุณภาพการบริหารจัดการ เพื่อก้าวไปสู่ความเป็นเลิศในการบริหารจัดการภาครัฐ 4.0 ก่อให้เกิดประโยชน์สุขต่อประชาชน ด้วยการพัฒนาขับเคลื่อนที่สอดคล้องต่อยุทธศาสตร์และเป้าหมายการพัฒนาประเทศทุกระดับ
นายวิษณุ เครืองาม รองนายกรัฐมนตรี ได้กล่าวว่า ขอแสดงความยินดีแก่หน่วยงานที่ได้รับรางวัลเลิศรัฐ ซึ่งการมอบรางวัลเลิศรัฐ ได้ดำเนินการมาเกือบ 20 ปีแล้ว เป็นรางวัลที่มอบให้แก่หน่วยงานที่มีประสิทธิภาพในการขับเคลื่อนและพัฒนาที่ยอดเยี่ยม ซึ่งการขับเคลื่อนการพัฒนาประเทศจะต้องสร้างนวัตกรรมให้เข้ากับยุคสมัย จะต้องอาศัยทุกคนในหน่วยงาน ช่วยกันพัฒนาการให้บริการ และยกระดับการให้บริการที่มีประสิทธิภาพ โดยการนำเทคโนโลยีดิจิทัลมาปรับใช้ เพื่อให้บริการภาครัฐมีประสิทธิภาพในการอำนวยความสะดวกและส่งเสริมคุณภาพชีวิตที่ดีของประชาชน สำหรับทิศทางการพัฒนาระบบราชการต่อไป เป้าหมายของการพัฒนาประสิทธิภาพของภาครัฐ คือ การเสริมสร้างความสามารถของประเทศในการรับมือกับการเปลี่ยนแปลงและการเสี่ยงภัย จากสภาพภูมิอากาศ โรคระบาด รวมไปถึงภัยคุกคามจากไซเบอร์ เพื่อมุ่งเน้นการพัฒนา 4 ด้าน ได้แก่ 1) การยกระดับบริการภาครัฐ ให้ประชาชนเป็นศูนย์กลาง มีธรรมาภิบาล ไม่เลือกปฏิบัติ โดยให้ทุกภาคส่วนเข้ามามีส่วนร่วม จะทำให้งานบริการมีความสะดวก ประหยัด และรวดเร็วยิ่งขึ้น 2) ลดบทบาทของภาครัฐ ภาครัฐต้องมีขนาดที่เหมาะสม โดยกระจายบทบาทให้ท้องถิ่นมากขึ้น จะทำให้งานของราชการเข้าถึงประชาชนได้มากขึ้น 3) เร่งปรับบทบาทงานของภาครัฐไปสู่ระบบดิจิทัล โดยการนำเทคโนโลยีดิจิทัลมาช่วยในการวิเคราะห์ข้อมูลสำหรับการตัดสินใจเชิงนโยบายของผู้บริหารให้มากขึ้น 4) การยกระดับบริหารงานที่ยืดหยุ่น คล่องตัว การปรับปรุงการบริหารภาครัฐ การปรับปรุงกฎหมายให้ทันสมัย เพื่อเอื้อต่อการพัฒนาทักษะ สิ่งเหล่านี้จะเกิดขึ้นได้ อยู่ที่ความร่วมมือจากทุกภาคส่วน เพื่อให้มีระบบราชการมีความทันสมัยมากขึ้น
นายอรรษิษฐ์ สัมพันธรัตน์ กล่าวเพิ่มเติมว่า สำหรับรางวัลเลิศรัฐ ประจำปี 2565 เป็นรางวัลเกียรติยศสำหรับหน่วยงานที่มุ่งเน้นการพัฒนาความเป็นเลิศใน 3 ด้าน ได้แก่ ด้านบริการภาครัฐ ด้านคุณภาพการบริหารจัดการภาครัฐ และด้านการบริหารราชการแบบมีส่วนร่วม ซึ่งมีหน่วยงานได้รับรางวัล รวมทั้งสิ้น 240 รางวัล จากหน่วยงานที่ส่งสมัครรวม 1,631 ผลงาน โดยกระทรวงมหาดไทยมีส่วนราชการระดับกรมในสังกัด กระทรวงมหาดไทย จังหวัด และหน่วยงานรัฐวิสาหกิจในสังกัดกระทรวงมหาดไทย ได้รับรางวัลเลิศรัฐ ประจำปี 2565 จำนวน 4 กรม 19 จังหวัด 2 หน่วยงานรัฐวิสาหกิจ และกรุงเทพมหานคร รวมทั้งสิ้น 43 รางวัล ซึ่งกระทรวงมหาดไทยทั้งส่วนกลาง ส่วนภูมิภาค จะมุ่งมั่นส่งเสริมการยกระดับการพัฒนาการให้บริการ มุ่งเน้นงานบริการภาครัฐ เพื่อบำบัดทุกข์ บำรุงสุข ให้ประชาชนมีคุณภาพชีวิตที่ดีขึ้น พร้อมสร้างสิ่งที่ดี Change for Good ให้เกิดขึ้นกับสังคมไทยอย่างยั่งยืน และจะเข้าร่วมการขอรับรางวัลประเภทต่าง ๆ อย่างต่อเนื่อง

ที่มา : https://www.thaigov.go.th/news/contents/details/59169