รัฐบาลไทย-ข่าวทำเนียบรัฐบาล-กระทรวงอุตสาหกรรม อัญเชิญผ้าพระกฐินพระราชทาน ทอดถวาย ณ วัดทองนพคุณ เพื่อสืบทอดพระพุทธศาสนา


วันศุกร์ที่ 28 ตุลาคม 2565
พิมพ์
กระทรวงอุตสาหกรรม อัญเชิญผ้าพระกฐินพระราชทาน ทอดถวาย ณ วัดทองนพคุณ เพื่อสืบทอดพระพุทธศาสนา
กระทรวงอุตสาหกรรม อัญเชิญผ้าพระกฐินพระราชทาน ทอดถวาย ณ วัดทองนพคุณ เพื่อสืบทอดพระพุทธศาสนา
วันนี้ (28 ตุลาคม 2565) เวลา 10.29 น. นายสุริยะ จึงรุ่งเรืองกิจ รัฐมนตรีว่าการกระทรวงอุตสาหกรรม เป็นประธานในพิธีถวายผ้าพระกฐินพระราชทานของกระทรวงอุตสาหกรรม ประจำปีพุทธศักราช 2565 ณ วัดทองนพคุณ แขวงคลองสาน เขตคลองสาน กรุงเทพฯ โดยมี นายณัฐพล รังสิตพล ปลัดกระทรวงอุตสาหกรรม คณะผู้บริหาร ข้าราชการและพนักงานของกระทรวงอุตสาหกรรม ตลอดจนประชาชนผู้มีจิตศรัทธา ร่วมบริจาคจตุปัจจัยทำบุญ และร่วมเป็นเจ้าภาพพิธีถวายผ้าพระกฐินพระราชทาน โดยมียอดกฐินเพื่อถวายพระภิกษุ สามเณร และถวายจตุปัจจัยบำรุงพระอารามหลวง จำนวนทั้งสิ้น 10,239,999 บาท
พร้อมกันนี้ กระทรวงอุตสาหกรรม ได้มอบเงินสนับสนุนการศึกษาพระภิกษุสามเณรและองค์กรสาธารณประโยชน์เพื่อพระพุทธศาสนา จำนวน 2 ทุน ๆ ละ 300,000 บาท ได้แก่ โรงเรียนวัดทองนพคุณ และโรงเรียนพระปริยัติธรรม
การทอดกฐินเป็นประเพณีที่พุทธศาสนิกชน ได้ยึดถือปฏิบัติสืบต่อกันมาเป็นเวลาช้านาน เพื่อเป็นการอุปถัมภ์พระสงฆ์ที่จำพรรษาครบถ้วนไตรมาสให้ได้รับอานิสงส์ตามพระวินัย และเป็นทุนในการบูรณปฏิสังขรณ์พระอาราม โดยเป็นการรวมพลังแห่งความสามัคคี ทั้งทางกาย วาจา และจิตใจในการสร้างบุญกุศล สร้างความสุขของการอยู่ร่วมกันในสังคม รวมทั้งเป็นการจรรโลงและส่งเสริมพระพุทธศาสนาให้มั่นคงดำรงอยู่เจริญวัฒนาสถาพรสืบไป

ที่มา : https://www.thaigov.go.th/news/contents/details/60991