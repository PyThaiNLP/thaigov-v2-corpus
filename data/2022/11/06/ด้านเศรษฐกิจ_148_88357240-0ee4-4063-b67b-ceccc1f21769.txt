รัฐบาลไทย-ข่าวทำเนียบรัฐบาล-ธ.ก.ส. เตือนระวังแก๊งคอลเซ็นเตอร์ ยืนยัน ธ.ก.ส. ไม่มีนโยบายให้คอลเซ็นเตอร์บริการรับฝากสลาก


วันศุกร์ที่ 9 กันยายน 2565
พิมพ์
ธ.ก.ส. เตือนระวังแก๊งคอลเซ็นเตอร์ ยืนยัน ธ.ก.ส. ไม่มีนโยบายให้คอลเซ็นเตอร์บริการรับฝากสลาก
ธ.ก.ส. เตือนระวังแก๊งคอลเซ็นเตอร์ ฉวยโอกาสในช่วงที่ ธ.ก.ส. เปิดจองสลากฯ โทรขอข้อมูลบัตรประชาชน เลขบัญชี อ้างเป็นบริการช่วยซื้อสลาก ธ.ก.ส. ต่อเนื่อง ยืนยัน ธ.ก.ส. ไม่มีนโยบายให้คอลเซ็นเตอร์บริการรับฝากสลาก
นายสมเกียรติ กิมาวหา รองผู้จัดการธนาคารเพื่อการเกษตรและสหกรณ์การเกษตร (ธ.ก.ส.) เปิดเผยว่า จากการที่ ธ.ก.ส. ได้เปิดรับฝาก “สลากออมทรัพย์ ธ.ก.ส. ชุดเกษตรมั่งคั่ง 7” ช่วง 2 หน่วยละ 100 บาท รวมวงเงิน 22,000 ล้านบาท ลุ้นรางวัลที่ 1 สูงสุด 10 ล้าน และรางวัลอื่น ๆ อีกมากมาย โดย ธ.ก.ส. ให้สิทธิ์กับลูกค้าเก่าที่ถือสลากชุดเกษตรมั่งคั่ง 4 ที่จะครบกำหนด สามารถจองสลากผ่านแอปพลิเคชัน ธ.ก.ส. A-Mobile และ ธ.ก.ส.ทุกสาขาทั่วประเทศ ในช่วงวันที่ 19 - 21 กันยายน 2565 ซึ่งลูกค้าสามารถฝากได้เท่ากับวงเงินเดิม สูงสุดไม่เกิน 5 ล้านบาท ส่วนลูกค้าทั่วไปจะเปิดรับฝาก วันที่ 22 กันยายน 2565 เป็นต้นไป ทั้งนี้ สามารถจองสลากผ่านแอปพลิเคชัน ธ.ก.ส. A-Mobile และ ธ.ก.ส. ทุกสาขาทั่วประเทศ
แต่ปรากฏว่า ในช่วงนี้มีมิจฉาชีพฉวยโอกาสปลอมเป็นบริการ Call Center จาก ธ.ก.ส. โทรไปติดต่อ ขอข้อมูลส่วนตัว ชื่อ ที่อยู่ เบอร์โทรศัพท์ ยอดฝากสลาก ธ.ก.ส. ชุดเกษตรมั่งคั่งที่มีอยู่เดิม โดยอ้างเป็นบริการช่วยอำนวยความสะดวกให้ลูกค้าในการฝากสลากดังกล่าวต่อเนื่อง ซึ่งพฤติกรรมดังกล่าวถือเป็นการหลอกลวง เพราะ Call Center ธ.ก.ส. จะทำหน้าที่เป็นเพียงผู้ให้ข้อมูลข่าวสารด้านการบริการและผลิตภัณฑ์รวมถึงรับเรื่องร้องเรียนต่าง ๆ เท่านั้น ธ.ก.ส. ไม่มีนโยบายให้ Call Center โทรเชิญชวนฝากสลาก หรืออำนวยความสะดวกในการซื้อสลาก ตลอดจนการทำธุรกรรมทางการเงินแทนลูกค้าแต่อย่างใด ดังนั้นจึงขอให้เกษตรกรลูกค้าและประชาชนทั่วไป อย่าหลงเชื่อ หากพบเห็นพฤติกรรมต่าง ๆ น่าสงสัย สามารถติดต่อสอบถามรายละเอียดเพิ่มเติมได้ที่ ธ.ก.ส. ทุกสาขาทั่วประเทศ หรือที่ Call Center 02 555 0555

ที่มา : https://www.thaigov.go.th/news/contents/details/59051