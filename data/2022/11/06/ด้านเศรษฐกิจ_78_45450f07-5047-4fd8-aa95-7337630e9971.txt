รัฐบาลไทย-ข่าวทำเนียบรัฐบาล-กรมสรรพากรเตือนอย่าหลงเชื่อมิจฉาชีพแอบอ้างเป็นเจ้าหน้าที่สรรพากรลวงให้กรอกข้อมูลทางเว็บไซต์ปลอมแล้วเอาไปถอนเงินเกลี้ยงบัญชี


วันอาทิตย์ที่ 4 กันยายน 2565
พิมพ์
กรมสรรพากรเตือนอย่าหลงเชื่อมิจฉาชีพแอบอ้างเป็นเจ้าหน้าที่สรรพากรลวงให้กรอกข้อมูลทางเว็บไซต์ปลอมแล้วเอาไปถอนเงินเกลี้ยงบัญชี
ขณะนี้มีมิจฉาชีพแอบอ้างเป็นเจ้าหน้าที่สรรพากรหลอกลวงผู้เสียภาษีด้วยวิธีการต่างๆ เช่น โทรศัพท์ถามข้อมูลผู้เสียภาษีเบื้องต้น และจะดำเนินการคืนภาษีให้ โดยส่ง url เว็บไซต์ปลอมที่มีหน้าตาเหมือนเว็บไซต์ของกรมสรรพากรให้เข้าไปลงทะเบียน
นายลวรณ แสงสนิท อธิบดีกรมสรรพากร เปิดเผยว่า “ขณะนี้มีมิจฉาชีพแอบอ้างเป็นเจ้าหน้าที่สรรพากรหลอกลวงผู้เสียภาษีด้วยวิธีการต่างๆ เช่น โทรศัพท์ถามข้อมูลผู้เสียภาษีเบื้องต้น และจะดำเนินการคืนภาษีให้ โดยส่ง url เว็บไซต์ปลอมที่มีหน้าตาเหมือนเว็บไซต์ของกรมสรรพากรให้เข้าไปลงทะเบียน และเมื่อหลงเชื่อกดขอคืนเงินภาษีในเว็บไซต์ดังกล่าว หรือส่ง sms หรือ อีเมลถึงผู้เสียภาษีแจ้งว่า กรมสรรพากรได้โอนเงินคืนภาษีเข้าบัญชีธนาคารทางอินเทอร์เน็ตของผู้เสียภาษี โดยมีเงื่อนไขให้กดลิ้งค์ปลอม หรือให้ส่ง otp 6 หลัก และหลอกลวงว่าเงินภาษีจะถูกโอนเข้าบัญชีของผู้เสียภาษีภายใน 1 - 2 วันทำการ กรมสรรพากรขอแนะนำว่าเมื่อท่านได้รับการติดต่อจากเจ้าหน้าที่ของสรรพากรทุกครั้ง ควรตรวจสอบจากเบอร์กลางของหน่วยงานกรมสรรพากร และ ศูนย์สารนิเทศสรรพากร (RD Intelligence Center) โทร.1161 โดยขอย้ำว่ากรมสรรพากรไม่มีนโยบายคืนภาษีผ่านการดำเนินการทางโทรศัพท์ จะดำเนินการจ่ายคืนผ่าน พร้อมเพย์ หรือเช็คธนาคารกรุงไทย จำกัด สำหรับกรณี ข้อความรหัสตัวเลข 3-6 ตัว (รหัส  OTP)ที่ส่งมายังเครื่องของท่าน หากท่านไม่ทราบที่มาที่ไปไม่ควรแจ้งให้ผู้อื่นทราบ รวมทั้งขอยืนยันว่า sms หรืออีเมลดังกล่าวเป็น   ของปลอม โปรดอย่าหลงเชื่อและทำตามเป็นอันขาดอาจจะทำให้ท่านต้องสูญเสียทรัพย์สินหรือเกิดความเสียหายได้”
นายลวรณ แสงสนิท อธิบดีกรมสรรพากร กล่าวเพิ่มเติมว่า “ขอให้ผู้ประกอบการทั้งบุคคลธรรมดา และนิติบุคคล ก่อนกดลิ้งค์ใดๆ ในการติดต่อกับกรมสรรพากร ควรตรวจสอบตัวสะกด url เว็บไซต์ต่างๆ ในช่องเว็บเบราว์เซอร์ ว่าถูกต้องตรงตามจริงหรือไม่ ซึ่งเว็บไซต์จริงของกรมสรรพากร คือ https://www.rd.go.th เท่านั้น”
หากมีข้อสงสัยสอบถามข้อมูลเพิ่มเติมได้ที่สำนักงานสรรพากรทุกแห่งทั่วประเทศ หรือ ศูนย์สารนิเทศสรรพากร (RD Intelligence Center) โทร.1161
กรมสรรพากร เต็มที่  เต็มใจ ให้ประชาชน
สำนักงานเลขานุการกรม
เลขที่ 90 ซอยพหลโยธิน 7 ถนนพหลโยธิน แขวงพญาไท เขตพญาไท กรุงเทพฯ 10400 โทร. 0 2272 9529-30 โทรสาร 0 2617 3324
หรือศูนย์สารนิเทศสรรพากร 1161 (RD Intelligence Center)

ที่มา : https://www.thaigov.go.th/news/contents/details/58797