รัฐบาลไทย-ข่าวทำเนียบรัฐบาล-รองโฆษกรัฐบาล เชิญชวนลดการกินเค็มในทุกเมนูเจ เพื่อสุขภาพที่ดีตลอดช่วงเทศกาลกินเจ


วันอาทิตย์ที่ 25 กันยายน 2565
พิมพ์
รองโฆษกรัฐบาล เชิญชวนลดการกินเค็มในทุกเมนูเจ เพื่อสุขภาพที่ดีตลอดช่วงเทศกาลกินเจ
รองโฆษกรัฐบาล เชิญชวนลดการกินเค็มในทุกเมนูเจ เพื่อสุขภาพที่ดีตลอดช่วงเทศกาลกินเจ
น.ส.ทิพานัน ศิริชนะ รองโฆษกประจำสำนักนายกรัฐมนตรี กล่าวถึงเทศกาลกินเจ ประจำปี 2565 ที่เริ่มตั้งแต่วันนี้ (25 กันยายน 2565) ถึงวันที่ 4 ตุลาคม 2565 ว่า รัฐบาลสนับสนุนกิจกรรมและเทศกาลต่าง ๆ ที่ส่งเสริมประชาชนให้มีสุขภาพดี และเนื่องในเทศกาลกินเจ ประจำปี 2565 ที่ประชาชนทั่วประเทศไทยนิยมร่วมกินเจนั้น จึงขอชวนเชิญลดการกินเค็มในทุกเมนูเจเพื่อสุขภาพที่ดีตลอดช่วงเทศกาลกินเจและรับประทานอาหารให้ได้สารอาหาร 5 หมู่ครบถ้วน
น.ส.ทิพานัน กล่าวว่า องค์การอนามัยโลก หรือ WHO ได้ประกาศเป้าหมายลดการบริโภคโซเดียมทั่วโลกลงให้ได้ 30% ภายในปี 2568 พร้อมทั้งแนะนำให้ประชากรบริโภคโซเดียมไม่เกิน 2,300 มก.ต่อวัน สำหรับประเทศไทยนั้น เพื่อช่วยลดอัตราเสี่ยงต่อการเกิดโรคหัวใจและหลอดเลือดลงได้ถึง 20% เครือข่ายลดบริโภคเค็ม กรมควบคุมโรค กระทรวงสาธารณสุข และภาคีเครือข่ายจึงได้ขับเคลื่อนยุทธศาสตร์ “ลดการบริโภคเกลือโซเดียม” มุ่งเป้าสร้างพฤติกรรมบริโภคโซเดียมของคนไทยให้ไม่เกิน 700-800 มก.ต่อมื้ออาหาร ซึ่งจะทำให้เป้าหมายของประเทศไทยสำเร็จตามเป้าหมายของ WHO ด้วยที่จะลดพฤติกรรมการบริโภคโซเดียมของคนไทยลง 30% ภายในปี 2568
“สำหรับเทศกาลกินเจปีนี้ เพื่อป้องกันปัญหาจากการกินเค็มที่มากเกินไปที่จะส่งผลให้เกิดภาวะความดันโลหิตสูง กล้ามเนื้อหัวใจหนา เกิดการสะสมของพังผืดในกล้ามเนื้อหัวใจ ไต และหลอดเลือด จึงขอเชิญชวนลดการบริโภคเกลือโซเดียม โดยเน้นเมนูลดโซเดียม สังเกตฉลากคำเตือนและปริมาณโซเดียมที่ฉลากบรรจุภัณฑ์ และบริโภคโซเดียมไม่เกิน 700-800 มก.ต่อมื้ออาหาร และรับประทานอาหารให้ครบ 5 หมู่โดยเน้นถั่วเหลือง เต้าหู้เพื่อทดแทนโปรตีนจากเนื้อสัตว์” น.ส.ทิพานัน กล่าว

ที่มา : https://www.thaigov.go.th/news/contents/details/59643