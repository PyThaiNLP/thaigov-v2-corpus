รัฐบาลไทย-ข่าวทำเนียบรัฐบาล-ปลัดมหาดไทย ชื่นชมการเดินหน้า Re X-RAY ของ ศอ.ปส.ยโสธร และการจับผู้ค้ายาเสพติดสุราษฎร์ธานี พระนครศรีอยุธยา และอุดรธานี ย้ำเร่งขยายผลเต็มที่ พร้อมใช้ทุกช่องทางสื่อสารสร้างการรับรู้


วันจันทร์ที่ 10 ตุลาคม 2565
พิมพ์
ปลัดมหาดไทย ชื่นชมการเดินหน้า Re X-RAY ของ ศอ.ปส.ยโสธร และการจับผู้ค้ายาเสพติดสุราษฎร์ธานี พระนครศรีอยุธยา และอุดรธานี ย้ำเร่งขยายผลเต็มที่ พร้อมใช้ทุกช่องทางสื่อสารสร้างการรับรู้
ปลัดฯ มหาดไทย ชื่นชมการเดินหน้า Re X-RAY ของ ศอ.ปส.ยโสธร และการจับผู้ค้ายาเสพติดสุราษฎร์ธานี พระนครศรีอยุธยา และอุดรธานี ย้ำเร่งขยายผลเต็มที่ พร้อมใช้ทุกช่องทางสื่อสารสร้างการรับรู้ช่องทางแจ้งเบาะแสยาเสพติดผ่านสายด่วนศูนย์ดำรงธรรม 1567
วันนี้ (10 ตุลาคม 2565) เวลา 16.00 น. นายสุทธิพงษ์ จุลเจริญ ปลัดกระทรวงมหาดไทย ได้เปิดเผยถึงความก้าวหน้าในการดำเนินมาตรการขยายผลและเพิ่มความเข้มข้นในการป้องกันและแก้ไขปัญหายาเสพติดตามนโยบายประกาศสงครามกับยาเสพติดของกระทรวงมหาดไทย เพื่อเพิ่มความเข้มแข็งในการปฏิบัติการป้องกันและปราบปราบยาเสพติด รวมถึงการบำบัดฟื้นฟูผู้ป่วยยาเสพติด ทั้งมาตรการสกัดกั้นและปราบปรามยาเสพติด การ Re X-Ray กลุ่มเสี่ยง กลุ่มข้าราชการ หรือเจ้าหน้าที่รัฐที่อาจยุ่งเกี่ยวกับสารเสพติด เพื่อให้ยาเสพติดหมดไปจากสังคมไทย และนำมาซึ่งความสุขของพี่น้องประชาชนอย่างยั่งยืน โดยได้หยิบยกกรณีการเดินหน้า Re X-Ray ผู้เสพยาเสพติดของ ศอ.ปส.ยโสธร และการจับผู้ค้ายาเสพติด เครือข่าย "เจ้าสัวเวียงสระ" ที่จังหวัดสุราษฎร์ธานี และพื้นที่อำเภออุทัย จังหวัดพระนครศรีอยุธยา และอำเภอโนนสะอาด จังหวัดอุดรธานี
โดยนายสุทธิพงษ์ จุลเจริญ ปลัดกระทรวงมหาดไทย ได้กล่าวว่า จังหวัดยโสธร โดย ศอ.ปส.จ.ยส. ได้บูรณาการหน่วยงานที่เกี่ยวข้องทั้ง 9 อำเภอ เร่งรัดค้นหาบุคคลเป้าหมายผู้เสพผู้ติดยาเสพติดที่มีอาการทางจิตหรือมีแนวโน้มที่มีอาการรุนแรง พร้อมจัดทำแผนขั้นตอนการคัดกรองเพื่อบำบัดรักษาตามอาการควบคู่กับระบบการติดตามตั้งแต่อยู่ระหว่างการบำบัดรักษาและการติดตามทันทีเมื่อออกจากสถานบำบัดฯ โดยชุดปฏิบัติการฯ จะทำการตรวจคัดกรองเบื้องต้นทุกรายโดยไม่ต้องรอให้แสดงอาการ เพื่อนำเข้าสู่ระบบการบำบัดรักษาและติดตาม ซึ่งจากการตรวจคัดกรองแล้วพบว่า มีผู้เสพผู้ติดยาเสพติดที่มีอาการทางจิต จำนวน 120 ราย ไม่เคยเข้ารับการบำบัดรักษาฟื้นฟูยาเสพติดในระบบใด ๆ และในจำนวนนี้ยังได้พบว่า บางส่วนมีอาการทางจิตหรือก้าวร้าวด้วยสาเหตุอื่นโดยที่ตรวจไม่พบสารเสพติดถึง 46 ราย ตรวจสอบไม่พบตัวหรืออยู่นอกพื้นที่ จำนวน 10 ราย อยู่ระหว่างถูกดำเนินคดี จำนวน 6 ราย อยู่ระหว่างอุปสมบทไม่พบพฤติกรรม 1 ราย และพบตัวตรวจคัดกรองยืนยันผลพบมีสารเสพติดในปัสสาวะ จำนวน 57 ราย ทั้งนี้ ได้นำผู้เสพผู้ติดยาเสพติด เข้าบำบัดที่โรงพยาบาลพระศรีมหาโพธิ์ โรงพยาบาลธัญรักษ์ จังหวัดขอนแก่น โรงพยาบาลยโสธร (แผนกจิตเวช) และโรงพยาบาลชุมชนระดับอำเภอ พร้อมกันนี้ ได้มีการติดตามผู้ผ่านการบำบัดฟื้นฟูฯ รูปแบบเฉพาะจังหวัดยโสธร หรือที่เรียกว่า Yasothon Drug Follow Up model (YDF) กล่าวคือ เมื่อผู้ป่วยได้รับการบำบัดครบกำหนดเวลาแล้ว จะให้โรงพยาบาลที่เกี่ยวข้องประสานศูนย์ปฏิบัติการป้องกันและปราบปรามยาเสพติดอำเภอ (ศป.ปส.อ.) และผู้ใหญ่บ้านในท้องที่มารับตัวและมอบสมุดติดตามตัวผู้ผ่านการบำบัด โดยให้ผู้ใหญ่บ้านและคณะกรรมการหมู่บ้าน (กม.) ออกเยี่ยมเยียนติดตามเป็นประจำทุกวัน เพื่อให้สามารถเลิกเสพอย่างเด็ดขาดตามแผนระยะยาวจนกว่าจะมีอาการเป็นปกติ เพื่อสร้างพื้นที่ปลอดภัยยาเสพติดและป้องกันกลุ่มผู้เสพผู้ติดยาเสพติดที่มีอาการทางจิตจะก่อให้เกิดปัญหาความรุนแรงสังคม
ปลัดกระทรวงมหาดไทย ได้กล่าวอีกว่า นอกจากนี้ ยังมีกรณีการจับกุมผู้ค้ายาเสพติด เครือข่าย "ลูกพี่" หรือ "เจ้าสัวเวียงสระ" ซึ่งได้จับกุมพร้อมของกลางยาบ้า จำนวน 150,000 เม็ด ที่จังหวัดสุราษฎร์ธานี ภายใต้การดำเนินการของชุดปฏิบัติการรักษาความสงบเรียบร้อยป้องกันและปราบปรามการกระทำความผิดจังหวัดสุราษฎร์ธานี (ชป.พิเศษ) ที่บูรณาการร่วมกับกองทัพภาคที่ 4 กอ.รมน.ภาค4 มทบ.45 และกรมทหารราบที่ 25 เข้ากวาดล้างจับกุมเครือข่ายยาเสพติดรายสำคัญในพื้นที่จังหวัดสุราษฎร์ธานีตามนโยบายรัฐบาลและกระทรวงมหาดไทย ซึ่งได้ดำเนินการขยายผลอย่างต่อเนื่องมาตั้งแต่เมื่อเดือนสิงหาคมที่ผ่านมา ก่อนจับกุมได้ในท้ายที่สุด ซึ่งได้รับรายงานจาก นายวิชวุทย์ จินโต ผู้ว่าราชการจังหวัดสุราษฎร์ธานี ว่าทางจังหวัดได้เพิ่มความเข้มข้น ทั้งการป้องกันและปราบปราม และเตรียมสนับสนุนงบประมาณ จำนวน 1 ล้านบาท ให้ตำรวจภูธรจังหวัดสุราษฎร์ธานีตั้งจุดตรวจจุดสกัด ในเส้นทางสายหลัก พร้อมกวดขันจับกุมยาเสพติด อาวุธสงคราม และสิ่งผิดกฎหมายด้วย นอกจากนี้ที่จังหวัดพระนครศรีอยุธยา นายนิวัฒน์ รุ่งสาคร ผู้ว่าราชการจังหวัดพระนครศรีอยุธยา ในฐานะผู้อำนวยการ ศอ.ปส.จ.อย. ได้สั่งการให้ ศป.ปส.อ. ทุกอำเภอ บูรณาการหน่วยงานด้านความมั่นคงและการรักษาความสงบเรียบร้อย ดำเนินการปราบปรามและบังคับใช้กฎหมายอย่างเด็ดขาดและต่อเนื่อง โดยได้เข้าทำการจับกุมบุคคลเพศหญิงพร้อมด้วยของกลาง ยาบ้า จำนวน 127 เม็ด ในพื้นที่อำเภออุทัย ก่อนนำผู้ถูกจับกุมพร้อมของกลางนำส่งพนักงานสอบสวน เพื่อดำเนินคดีตามกฎหมาย รวมถึงที่จังหวัดอุดรธานี ฝ่ายปกครองอำเภอโนนสะอาด ได้เข้าทำการระงับเหตุชายคลุ้มคลั่งอาละวาด ทำลายทรัพย์สินภายในบ้าน และขู่ทำร้ายบุคคลในครอบครัว โดยสามารถควบคุมตัวผู้ก่อเหตุ เพื่อให้สงบสติอารมณ์ ซึ่งเป็นการควบคุมตัวตามกฎหมาย ก่อนนำตัวส่งโรงพยาบาลโนนสะอาด เพื่อให้แพทย์วินิจฉัยอาการและการรักษาตามลำดับต่อไป
ปลัดกระทรวงมหาดไทย กล่าวเพิ่มเติมว่า กระทรวงมหาดไทยมีความมุ่งมั่นในการเดินหน้าประกาศสงครามกับยาเสพติดอย่างต่อเนื่องในทุกพื้นที่ โดยได้กำชับให้ผู้ว่าราชการจังหวัด และนายอำเภอ ทุกพื้นที่ เฝ้าระวังการกระทำความผิดทุกรูปแบบ โดยหากสามารถจับกุมผู้ต้องหาที่เกี่ยวข้องกับคดียาเสพติดได้ให้เร่งทำการขยายผล รวมถึงระดมสรรพกำลังในการดำเนินการป้องกันแก้ไขปัญหาการแพร่ระบาดของยาเสพติดในทุกชุมชน/หมู่บ้าน พร้อมทั้งใช้ทุกช่องทางสื่อสารในพื้นที่ อาทิ สถานีวิทยุกระจายเสียงจังหวัด หอกระจายข่าวหมู่บ้าน/ชุมชน เสียงตามสายขององค์กรปกครองส่วนท้องถิ่น ประชาสัมพันธ์สร้างการรับรู้ช่องทางการแจ้งเบาะแสการกระทำผิดยาเสพติดผ่านทางสายด่วนศูนย์ดำรงธรรม 1567 โทรฟรีตลอด 24 ชั่วโมง เพื่อเจ้าหน้าที่จะได้ดำเนินการโดยเร่งด่วนต่อไป

ที่มา : https://www.thaigov.go.th/news/contents/details/60302