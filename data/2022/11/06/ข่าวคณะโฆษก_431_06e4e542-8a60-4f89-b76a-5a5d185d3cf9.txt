รัฐบาลไทย-ข่าวทำเนียบรัฐบาล-ครม.อนุมัติตั้งกองทุนพัฒนาวิสาหกิจ ยกระดับประสิทธิภาพของกองทุนพัฒนาเอสเอ็มอีตามแนวประชารัฐ (เดิม) เพื่อช่วยเหลือแหล่งทุนให้ SMEs อุตสาหกรรมเป้าหมาย 


วันอังคารที่ 18 ตุลาคม 2565
พิมพ์
ครม.อนุมัติตั้งกองทุนพัฒนาวิสาหกิจ ยกระดับประสิทธิภาพของกองทุนพัฒนาเอสเอ็มอีตามแนวประชารัฐ (เดิม) เพื่อช่วยเหลือแหล่งทุนให้ SMEs อุตสาหกรรมเป้าหมาย
ครม.อนุมัติตั้งกองทุนพัฒนาวิสาหกิจ ยกระดับประสิทธิภาพของกองทุนพัฒนาเอสเอ็มอีตามแนวประชารัฐ (เดิม) เพื่อช่วยเหลือแหล่งทุนให้ SMEs อุตสาหกรรมเป้าหมาย
น.ส.ทิพานัน ศิริชนะ รองโฆษกประจำสำนักนายกรัฐมนตรี เปิดเผยผลการประชุมคณะรัฐมนตรี (ครม.) เมื่อวันที่ 18 ตุลาคม 2565 ว่า ที่ประชุมครม. มีมติเห็นชอบการขอจัดตั้งกองทุนพัฒนาวิสาหกิจ ตามร่าง พ.ร.บ. กองทุนพัฒนาวิสาหกิจ พ.ศ. .... ตามที่คณะกรรมการนโยบายการบริหารทุนหมุนเวียนเสนอ โดยการจัดตั้งกองทุนพัฒนาวิสาหกิจ จะเป็นการยกระดับการดำเนินงานของกองทุนพัฒนาเอสเอ็มอีตามแนวประชารัฐ (เดิม) ให้มีประสิทธิภาพและคล่องตัวมากยิ่งขึ้น โดยจะเน้นการส่งเสริมสนับสนุนให้ความช่วยเหลือด้านเงินทุนและเพิ่มช่องทางเข้าถึงแหล่งเงินทุนให้กับวิสาหกิจที่มีศักยภาพ โดยมุ่งเน้นการให้กู้ยืมและให้ความช่วยเหลือแก่ผู้ประกอบการ SMEs ในอุตสาหกรรมเป้าหมาย และเป็นนิติบุคคลที่ไม่ใช่คนต่างด้าวเพื่อให้เพิ่มประสิทธิภาพและขีดความสามารถของผู้ประกอบการ รวมทั้งสนับสนุนการดำเนินงานเกี่ยวกับการแก้ไขปัญหาและพัฒนาวิสาหกิจ
น.ส. ทิพานัน กล่าวว่า  กองทุนพัฒนาวิสาหกิจเป็นกองทุนที่ตั้งใหม่แทนกองทุนพัฒนาเอสเอ็มอีตามแนวประชารัฐ (เดิม) มีกลไกที่แก้ไขข้อขัดข้องของกองทุนเดิมให้หมดไป  ซึ่งกองทุนนี้จัดตั้งขึ้นเพื่อมุ่งเน้นการพัฒนาด้านมาตรฐาน การเพิ่มผลิตภาพและนวัตกรรมของผู้ประกอบการวิสาหกิจขนาดกลางและขนาดย่อมที่เป็นนิติบุคคลที่ประกอบกิจการ 10 อุตสาหกรรมเป้าหมาย (10 S-Curve) รวมถึงอุตสาหกรรมเป้าหมายตามนโยบายของรัฐบาลที่จะเกิดขึ้นในอนาคต
" กองทุนจะส่งเสริมสนับสนุน ให้ความช่วยเหลือด้านเงินทุน และเพิ่มช่องทาง เข้าถึงแหล่งเงินทุนให้กับวิสาหกิจที่มีศักยภาพ โดยมุ่งเน้นการให้ กู้ยืมและให้ความช่วยเหลือแก่ SMEs ซึ่งเป็นอุตสาหกรรมเป้าหมายและเป็นนิติบุคคลที่ไม่ใช่คนต่างด้าวให้มีประสิทธิภาพ และเพิ่มขีดความสามารถในการแข่งขัน รวมทั้งสนับสนุนการดำเนินงานอื่นๆ ที่เกี่ยวกับการแก้ไขปัญหาและพัฒนาวิสาหกิจตามที่ คกก. บริหารกองทุน เห็นสมควรด้วย" น.ส. ทิพานัน กล่าว
น.ส.ทิพานัน กล่าว ในการบริหารงานและแหล่งเงินทุนจะมีความโปร่งใส ต้องมีการแสดงรายละเอียดของการบริหารทุนหมุนเวียน เช่น การบริหารกระแสเงินสดรับ-จ่ายจากการให้กู้ยืมแก่กลุ่มเป้าหมายในแต่ละปีหรือระบุให้ชัดเจนว่ามีแหล่งเงินทุนมาจากแหล่งใด และต้องช่วยเหลือแก่ SMEs อุตสาหกรรมเป้าหมายอย่างแท้จริง

ที่มา : https://www.thaigov.go.th/news/contents/details/60570