รัฐบาลไทย-ข่าวทำเนียบรัฐบาล-รฟท. เปิดให้บริการจำหน่ายตั๋วโดยสารรถไฟ ที่สถานีกลางกรุงเทพอภิวัฒน์ เริ่มวันแรก 1 พ.ย. 65


วันจันทร์ที่ 31 ตุลาคม 2565
รฟท. เปิดให้บริการจำหน่ายตั๋วโดยสารรถไฟ ที่สถานีกลางกรุงเทพอภิวัฒน์ เริ่มวันแรก 1 พ.ย. 65
เคาน์เตอร์จำหน่ายตั๋วโดยสารของระบบรถไฟทางไกล อยู่ในบริเวณชั้น 1 ฝั่งทางด้านทิศเหนือ
นายเอกรัช ศรีอาระยันพงษ์ ผู้อำนวยการศูนย์ประชาสัมพันธ์ การรถไฟแห่งประเทศไทย (รฟท.) กระทรวงคมนาคม เปิดเผยว่า ตามที่ รฟท. ได้จัดทำแผนการเปิดใช้ “สถานีกลางกรุงเทพอภิวัฒน์” ซึ่งจะปรับเปลี่ยนสถานีต้นทางปลายทางของรถไฟทางไกล กลุ่มขบวนรถด่วนพิเศษ รถด่วน และรถเร็วทุกสาย (ยกเว้นสายตะวันออก) จากสถานีกรุงเทพ(หัวลำโพง) เป็นสถานีกลางกรุงเทพอภิวัฒน์ รฟท. จึงได้เปิดให้บริการจำหน่ายตั๋วโดยสารรถไฟที่สถานีกลางกรุงเทพอภิวัฒน์ เพื่อเตรียมความพร้อมรองรับการปรับสถานีต้นทางปลายทางรถไฟทางไกลปรับเปลี่ยนสถานีต้นทางปลายทางของรถไฟทางไกล อำนวยความสะดวก และเป็นทางเลือกใหม่ให้กับผู้ใช้บริการ พร้อมเปิดให้บริการในวันที่ 1 พฤศจิกายน 2565
สถานีกลางกรุงเทพอภิวัฒน์ มีเคาน์เตอร์จำหน่ายตั๋วโดยสารของระบบรถไฟทางไกล อยู่ในบริเวณชั้น 1 ฝั่งทางด้านทิศเหนือ ที่ให้บริการขบวนรถไฟทางไกล (ฝั่ง LD) และฝั่งทางด้านทิศใต้ อยู่ระหว่างระบบรถไฟชานเมืองสายสีแดง และรถไฟฟ้า MRT (ฝั่ง CT) โดยในเบื้องต้นจะเปิดให้บริการจำหน่ายตั๋วรถไฟทางไกล บริเวณด้าน CT ก่อน เนื่องจากบริเวณดังกล่าวเป็นจุดเชื่อมต่อกับผู้โดยสารที่เดินทางด้วยระบบรถไฟชานเมืองสายสีแดง และรถไฟฟ้าสายสีน้ำเงิน ซึ่งสามารถอำนวยความสะดวกให้ผู้โดยสารที่มีความประสงค์ซื้อและจองตั๋วโดยสารขบวนรถไฟทางไกล สามารถซื้อตั๋วโดยสารได้ทุกขบวน ทั้งตั๋วประจำวัน ตั๋วล่วงหน้า และตั๋วขบวนรถนำเที่ยวของ รฟท.
การเปิดให้บริการจำหน่ายตั๋วโดยสารรถไฟ ที่สถานีกลางกรุงเทพอภิวัฒน์ ตามนโยบายของนายนิรุฒ มณีพันธ์ ผู้ว่าการรถไฟแห่งประเทศไทย จะส่งผลดีต่อประชาชน โดยเฉพาะการใช้บริการที่จะเพิ่มความสะดวกสบายมากยิ่งขึ้น มีทำเลที่ตั้งซึ่งเป็นจุดศูนย์กลางใหม่ของกรุงเทพ มีรถไฟฟ้าชานเมืองสายสีแดง รถไฟฟ้าสายสีน้ำเงินเชื่อมต่อโดยตรง และใกล้จุดเชื่อมต่อรถไฟฟ้าสายสีเขียว สีม่วง สีชมพู อีกทั้งสถานีกลางกรุงเทพอภิวัฒน์ ยังอยู่ใกล้สถานีขนส่งผู้โดยสารกรุงเทพฯ (จตุจักร) มีรถโดยสารประจำทางเชื่อมต่อหลายสาย ด้านสิ่งอำนวยความสะดวก เป็นสถานีรถไฟสร้างภายใต้แนวคิดการออกแบบเพื่อมวลชน (Universal Design) รองรับการใช้บริการที่สะดวกสบาย ปลอดภัย ครอบคลุมสำหรับทุกคนอย่างเท่าเทียมกัน ความเพียงพอ และทันสมัยของห้องสุขา ระบบปรับอากาศของชั้นจำหน่ายตั๋วโดยสารและที่พักรอ พื้นที่จอดรถยนต์ชั้นใต้ดินที่สามารถรองรับได้ 1,700 คัน และสิ่งอำนวยความสะดวกอื่นๆ ซึ่งสามารถยกระดับคุณภาพชีวิตของประชาชนได้เป็นอย่างดี
รฟท. พร้อมที่จะดำเนินการพัฒนาศูนย์กลางการขนส่งทางรางของประเทศที่ใหญ่ที่สุดในอาเซียน ให้เกิดประโยชน์สูงสุดต่อส่วนรวมและประเทศชาติ เพื่อให้เป็นศูนย์กลางการคมนาคมที่มีความทันสมัย มีความสะดวก มีระเบียบ และสวยงาม ตลอดจนเป็นแลนด์มาร์คอีกแห่งของประเทศไทยต่อไป

ที่มา : https://www.thaigov.go.th/news/contents/details/61079