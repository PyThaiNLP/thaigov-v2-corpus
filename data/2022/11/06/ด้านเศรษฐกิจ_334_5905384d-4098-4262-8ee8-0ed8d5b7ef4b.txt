รัฐบาลไทย-ข่าวทำเนียบรัฐบาล-บริษัท วิทยุการบินแห่งประเทศไทย จำกัด เปิดใช้งานระบบบริหารจราจรทางอากาศใหม่ 


วันอังคารที่ 27 กันยายน 2565
บริษัท วิทยุการบินแห่งประเทศไทย จำกัด เปิดใช้งานระบบบริหารจราจรทางอากาศใหม่
ครบทั่วประเทศ ล่าสุดที่ศูนย์ฯ หัวหิน
บริษัท วิทยุการบินแห่งประเทศไทย จำกัด (บวท.) กระทรวงคมนาคม ได้ถ่ายโอนระบบควบคุมจราจรทางอากาศสู่ระบบใหม่ ภายใต้โครงการพัฒนาโครงสร้างพื้นฐานระบบบริการการเดินอากาศ (Thailand Modernization CNS/ATM System หรือ TMCS)  เพื่อเพิ่มศักยภาพและความปลอดภัยทางการบิน โดยศูนย์ควบคุมการบินหัวหิน เป็นแห่งสุดท้ายที่ถ่ายโอนสู่ระบบใหม่ เกิดการเชื่อมโยงการใช้งานระบบ TMCS โดยสมบูรณ์ทั่วประเทศ
ดร.ณพศิษฏ์ จักรพิทักษ์ กรรมการผู้อำนวยการใหญ่ บวท. กล่าวว่า “บวท. ได้ดำเนินโครงการพัฒนาโครงสร้างพื้นฐานระบบบริการการเดินอากาศ หรือ TMCS ซึ่งเป็นโครงการติดตั้งระบบควบคุมจราจรทางอากาศระบบใหม่แทนระบบเดิม ถือเป็นการปรับเปลี่ยนเทคโนโลยีระบบบริการการเดินอากาศครั้งใหญ่ของประเทศไทย ให้ทันสมัย มีความเป็นอัตโนมัติมากขึ้น สามารถเชื่อมโยงระบบการทำงานไปยังเครือข่ายทั้งในประเทศ และต่างประเทศ อีกทั้งช่วยเพิ่มขีดความสามารถในการรองรับเที่ยวบิน เพิ่มประสิทธิภาพและความปลอดภัยในการให้บริการ รวมถึงเพิ่มศักยภาพระบบบริการการเดินอากาศของประเทศไทยให้เป็นไปตามมาตรฐานสากลและการเปลี่ยนแปลงของเทคโนโลยีการบินโลก”
ดร.ณพศิษฏ์ฯ กล่าวเพิ่มเติมว่า “บวท. ได้เริ่มเปิดให้บริการจราจรทางอากาศด้วยระบบ TMCS ที่สนามบินเชียงใหม่เป็นแห่งแรก ตั้งแต่ปี 2562 หลังจากนั้นได้ขยายการใช้งานระบบใหม่นี้ไปยังศูนย์ควบคุมการบินทั่วประเทศ โดยศูนย์ควบคุมการบินหัวหิน เป็นส่วนงานสุดท้ายที่ทำการถ่ายโอนระบบ และได้มีการนำระบบ TMCS มาใช้งาน ตั้งแต่วันที่ 25 กันยายน 2565 นับว่าเป็นฟันเฟืองส่วนสุดท้ายที่มาเติมเต็มความพร้อมของวิทยุการบินฯ ที่จะให้บริการควบคุมจราจรทางอากาศระบบใหม่ได้อย่างเต็มรูปแบบ”
ทั้งนี้ สนามบินหัวหินมีความสำคัญในเชิงยุทธศาสตร์ด้านการปฏิบัติของผู้ทำการในอากาศ ประกอบกับเป็นฐานปฏิบัติการบินและฝึกบินของหน่วยบินของทั้งทางราชการและพลเรือน เพื่อที่จะพัฒนาไปเป็นบุคลากรทางด้านการบินที่จะมีส่วนในการขับเคลื่อนอุตสาหกรรมการบินของประเทศ รวมถึงการฝึกปฏิบัติการในการสนับสนุนทางอากาศของหน่วยงานด้านความมั่นคงของชาติ และเป็นเมืองที่มีความโดดเด่นด้านการท่องเที่ยว มีธรรมชาติที่สวยงาม จึงเป็นที่นิยมของนักท่องเที่ยว อีกทั้งยังเป็นเมืองเศรษฐกิจที่สำคัญ เนื่องจากเป็นประตูสู่ภาคใต้  โดยศูนย์ควบคุมการบินหัวหิน มีภารกิจสำคัญในการให้บริการควบคุมจราจรทางอากาศเขตสนามบิน และเขตประชิดสนามบิน ทั้งอากาศยานของทางราชการ อากาศยานฝึกบิน รวมถึงเที่ยวบินพาณิชย์ นอกจากนั้นยังให้บริการข้อมูลและสารสนเทศการเดินอากาศ ปัจจุบันสนามบินหัวหินให้บริการจราจรทางอากาศ เฉลี่ยวันละ 30 เที่ยวบิน โดยเป็นเที่ยวบินจากอากาศยานฝึกบินเป็นส่วนใหญ่ มีเที่ยวบินพาณิชย์เพียง 3 เที่ยวบิน/สัปดาห์ อย่างไรก็ตาม วิทยุการบินฯ ยังคงมุ่งมั่นในการปรับปรุงพัฒนาประสิทธิภาพของระบบเทคโนโลยี เพื่อความปลอดภัยสูงสุด และสร้างความเชื่อมั่นให้กับผู้ใช้บริการ เพิ่มโอกาสการเติบโตด้านการท่องเที่ยวที่กำลังเริ่มฟื้นตัว เพื่อให้เกิดประโยชน์สูงสุดต่อภาคเศรษฐกิจและการคมนาคมขนส่งของประเทศ และสอดคล้องตามนโยบายของรัฐบาล

ที่มา : https://www.thaigov.go.th/news/contents/details/59714