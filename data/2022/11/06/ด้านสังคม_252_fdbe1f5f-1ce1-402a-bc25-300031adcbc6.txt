รัฐบาลไทย-ข่าวทำเนียบรัฐบาล-“อนุทิน” เปิดงาน “CPHI South East Asia” ย้ำศักยภาพประเทศไทยในการเป็นศูนย์กลางด้านสุขภาพโลก


วันพุธที่ 19 ตุลาคม 2565
“อนุทิน” เปิดงาน “CPHI South East Asia” ย้ำศักยภาพประเทศไทยในการเป็นศูนย์กลางด้านสุขภาพโลก
รองนายกรัฐมนตรีและรัฐมนตรีว่าการกระทรวงสาธารณสุข เปิดงาน “CPHI South East Asia 2022” งานแสดงสินค้า เทคโนโลยีและการประชุมด้านวัตถุดิบและส่วนประกอบการผลิตยาสำหรับเภสัชอุตสาหกรรมในภูมิภาคเอเชียตะวันออกเฉียงใต้ และงาน “Medlab Asia & Asia Health 2022”
รองนายกรัฐมนตรีและรัฐมนตรีว่าการกระทรวงสาธารณสุข เปิดงาน “CPHI South East Asia 2022” งานแสดงสินค้า เทคโนโลยีและการประชุมด้านวัตถุดิบและส่วนประกอบการผลิตยาสำหรับเภสัชอุตสาหกรรมในภูมิภาคเอเชียตะวันออกเฉียงใต้ และงาน “Medlab Asia & Asia Health 2022” ย้ำไทยมีศักยภาพทั้งด้านการรักษาพยาบาลและการสร้างเสริมสุขภาพ พร้อมเข้าสู่การเป็นศูนย์กลางด้านสุขภาพในระดับโลก
วันนี้ (19 ตุลาคม 2565) ที่ อิมแพ็ค เอ็กซิบิชั่น ฮอลล์ เมืองทองธานี จ.นนทบุรี นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข เป็นประธานในพิธีเปิดงาน CPHI South East Asia 2022 และงาน Medlab Asia & Asia health 2022 โดยมี นพ.พงศ์เกษม ไข่มุกด์ รองปลัดกระทรวงสาธารณสุข นพ.ไพศาล ดั่นคุ้ม เลขาธิการคณะกรรมการอาหารและยา นายมนู เลียวไพโรจน์ ประธานบริษัทอินฟอร์มา มาร์เก็ตส์ ประเทศไทย นายภูริพันธ์ บุนนาค รองผู้อำนวยการ สำนักงานส่งเสริมการจัดประชุมและนิทรรศการ และนายลอย จุน ฮาว ผู้จัดการทั่วไป อิมแพ็ค เอ็กซิบิชั่น เข้าร่วมงาน
นายอนุทิน กล่าวว่า อุตสาหกรรมทางการแพทย์และสุขภาพของไทยได้รับการยอมรับทั้งในด้านคุณภาพสูงและมีราคาที่เหมาะสม โดยจากข้อมูลกองทุนการเงินระหว่างประเทศ (IMF) ประเทศไทยมีมูลค่าการใช้จ่ายด้านการท่องเที่ยวเชิงการแพทย์ อยู่ในอันดับที่ 4 จาก 118 ประเทศทั่วโลก และเป็นประเทศเดียวในเอเชียตะวันออกเฉียงใต้ที่อยู่ใน 15 อันดับแรกของโลก แสดงให้เห็นถึงความน่าดึงดูดใจของการท่องเที่ยวเชิงการแพทย์ของไทย โดยในปี 2564 ตลาดอุปกรณ์ทางการแพทย์ของไทยมีมูลค่าประมาณ 6 พันล้านดอลลาร์ การส่งออกเครื่องมือแพทย์เพิ่มขึ้น 22% จากปีที่ผ่านมา เนื่องจากเราเป็นผู้ผลิตและส่งออกอุปกรณ์ป้องกันส่วนบุคคลรายใหญ่ เช่น ถุงมือยางทางการแพทย์ และหน้ากากอนามัย ขณะที่ตลาดด้านยามีมูลค่า 6.4 พันล้านดอลลาร์  ซึ่งใหญ่เป็นอันดับที่ 2 ของเอเชียตะวันออกเฉียงใต้ รองจากอินโดนีเซีย และคาดว่าจะมีอัตราการเติบโตรายปีเพิ่มขึ้น 3.5% ซึ่งการจัดงานครั้งนี้จะเป็นการตอกย้ำถึงศักยภาพของไทยที่จะเป็นศูนย์กลางด้านสุขภาพทั้งในเอเชียและในระดับโลก
********************************* 19 ตุลาคม 2565

ที่มา : https://www.thaigov.go.th/news/contents/details/60629