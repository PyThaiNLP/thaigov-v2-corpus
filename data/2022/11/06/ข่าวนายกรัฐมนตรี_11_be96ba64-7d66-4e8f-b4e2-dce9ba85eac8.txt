รัฐบาลไทย-ข่าวทำเนียบรัฐบาล-นายกฯ เยี่ยมผู้ประสบอุทกภัย อ.หล่มสัก สั่งแก้ไขปัญหาระยะยาวป้องกันน้ำหลากพื้นที่เศรษฐกิจและการเกษตร กำชับเร่งสำรวจความเสียหาย ช่วยเหลือประชาชนที่เดือดร้อนอย่างทั่วถึงโดยเร็ว เน้นย้ำความรัก ความสามัคคีเป็นหัวใจหลักในการแก้ไขปัญหา


วันพฤหัสบดีที่ 6 ตุลาคม 2565
พิมพ์
นายกฯ เยี่ยมผู้ประสบอุทกภัย อ.หล่มสัก สั่งแก้ไขปัญหาระยะยาวป้องกันน้ำหลากพื้นที่เศรษฐกิจและการเกษตร กำชับเร่งสำรวจความเสียหาย ช่วยเหลือประชาชนที่เดือดร้อนอย่างทั่วถึงโดยเร็ว เน้นย้ำความรัก ความสามัคคีเป็นหัวใจหลักในการแก้ไขปัญหา
นายกฯ เยี่ยมผู้ประสบอุทกภัย อ.หล่มสัก สั่งแก้ไขปัญหาระยะยาวป้องกันน้ำหลากพื้นที่เศรษฐกิจและการเกษตร กำชับเร่งสำรวจความเสียหาย ช่วยเหลือประชาชนที่เดือดร้อนอย่างทั่วถึงโดยเร็ว เน้นย้ำความรัก ความสามัคคี เป็นหัวใจหลักในการแก้ไขปัญหา
นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า วันนี้ (6 ตุลาคม 2565) เวลา 16.15 น. พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม พร้อมคณะ เดินทางไปตรวจติดตามสถานการณ์น้ำป่าสักและเยี่ยมเยียนประชาชนผู้ประสบอุทกภัยในเขตพื้นที่เศรษฐกิจ เทศบาลเมืองหล่มสัก ณ สวนสาธารณะดงตาล ตำบลหล่มสัก อำเภอหล่มสัก จังหวัดเพชรบูรณ์
นายกรัฐมนตรีกล่าวให้กำลังใจผู้ประสบภัยและได้รับความเดือดร้อน ขอให้ก้าวผ่านความยากลำบากไปด้วยกันด้วยความเข้มแข็ง ซึ่งรัฐบาลรับทราบสถานการณ์พร้อมติดตามเหตุการณ์ในทุกจังหวัด ทุกพื้นที่ และได้กำชับหน่วยงานที่เกี่ยวข้องเรื่องการบริหารจัดการน้ำ เร่งสำรวจความเสียหาย พร้อมช่วยเหลือประชาชนที่เดือดร้อนอย่างทั่วถึง และเร่งฟื้นฟูโดยเร็วที่สุด ซึ่งแม้ในวันนี้สถานการณ์น้ำได้ลดลงแล้วบางพื้นที่ ก็ขอให้ทุกคนมีกำลังใจที่เข้มแข็ง อย่าท้อแท้ และช่วยกันแก้ปัญหาเพื่อให้สามารถใช้ชีวิตอยู่กับธรรมชาติได้อย่างปลอดภัย รัฐบาลยืนยันจะเร่งดูแลช่วยเหลือเยียวยาประชาชนทุกกลุ่มโดยเร็วและไม่ทอดทิ้งประชาชน
นายกรัฐมนตรีขอให้ทุกคนพร้อมปรับตัวรับการเปลี่ยนแปลงของธรรมชาติและสภาพอากาศที่เปลี่ยนแปลงไป  และชื่นชมที่ทุกคนสามารถใช้ชีวิตได้ด้วยความอดทน และสามารถผ่านพ้นสถานการณ์ต่าง ๆ ไปได้ด้วยดี ยืนยืนยันรัฐบาลพร้อมดูแลอย่างเต็มที่ โดยจะจัดสรรงบประมาณและผลักดันการพัฒนาโครงการต่าง ๆ ที่สำคัญเร่งด่วนอย่างต่อเนื่อง ทั้งนี้ ในส่วนของประชาชนขอให้ติดตามรับฟังข่าวสารจากทางราชการอย่างต่อเนื่อง
ในตอนท้าย นายกรัฐมนตรีเน้นย้ำถึงความรัก ความสามัคคี อันจะเป็นหัวใจในการแก้ไขปัญหาทั้งหมด ยืนยันจะใช้เวลาที่เหลืออยู่ของรัฐบาล เพื่อการแก้ไขปัญหาปากท้องและบรรเทาความเดือดร้อนของประชาชนให้ดีที่สุด.

ที่มา : https://www.thaigov.go.th/news/contents/details/60150