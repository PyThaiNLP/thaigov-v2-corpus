รัฐบาลไทย-ข่าวทำเนียบรัฐบาล-ข่าวปลอมภาครัฐ ระบาดหนัก ดีอีเอสพร้อมปกป้อง ประชาชนจากมิจฉาชีพ


วันจันทร์ที่ 31 ตุลาคม 2565
ข่าวปลอมภาครัฐ ระบาดหนัก ดีอีเอสพร้อมปกป้อง ประชาชนจากมิจฉาชีพ
ข่าวปลอมภาครัฐ ระบาดหนัก ดีอีเอสพร้อมปกป้อง ประชาชนจากมิจฉาชีพ
กระทรวงดิจิทัลเพื่อเศรษฐกิจและสังคม (ดีอีเอส) สรุปสถานการณ์ข่าวปลอมสัปดาห์ล่าสุด พบข่าวปลอมนโยบายรัฐบาล มากกว่าครึ่ง ตามด้วยเรื่องผลิตภัณฑ์สุขภาพ ขณะที่ข่าวปลอมด้านเศรษฐกิจอยู่ในกระแสข่าวที่มีคนสนใจมากที่สุด 10 อันดับแรกในรอบสัปดาห์
นางสาวนพวรรณ หัวใจมั่น โฆษกกระทรวงดิจิทัลเพื่อเศรษฐกิจและสังคมฝ่ายการเมือง (ดีอีเอส) กล่าวว่า สรุปผลการมอนิเตอร์ และรับแจ้งข่าวปลอมประจำสัปดาห์ ระหว่างวันที่ 21-27 ตุลาคม 2565 โดยศูนย์ต่อต้านข่าวปลอม พบข้อความที่เข้ามาจำนวน 5,236,001 ข้อความ โดยมีข้อความที่ต้องดำเนินการตรวจสอบ (Verify) ทั้งสิ้น 279 ข้อความ รวมเรื่องที่ต้องดำเนินการตรวจสอบ 111 เรื่อง ในจำนวนนี้เป็นเรื่อง Covid-19 จำนวน 6 เรื่อง ทั้งนี้ ดีอีเอสได้แบ่งข่าวปลอมที่ได้รับความสนใจ เป็น 4 กลุ่ม ประกอบด้วย
กลุ่มที่ 1 ข่าวปลอมเรื่องนโยบายรัฐบาล ข่าวสารทางราชการ ความสงบเรียบร้อยของสังคม ขัดศีลธรรมอันดี และความมั่นคงภายในประเทศจำนวน 69 เรื่อง กลุ่มที่ 2 ข่าวปลอมเรื่องผลิตภัณฑ์สุขภาพ วัตถุอันตราย เครื่องสำอาง รวมถึงสินค้าและบริการที่ผิดกฎหมาย จำนวน 24 เรื่อง กลุ่มที่ 3 ข่าวปลอมเรื่องภัยพิบัติ จำนวน 10 เรื่อง กลุ่มที่ 4 ข่าวปลอมเรื่องเศรษฐกิจ จำนวน 8 เรื่อง สำหรับข่าวปลอมทั้ง 4 กลุ่มมีความเกี่ยวเนื่องกับเรื่องโควิค-19 จำนวน 6 เรื่อง
นางสาวนพวรรณ กล่าวต่อว่า เมื่อพิจารณาจากข่าวปลอมที่ได้รับความสนใจลำดับต้นๆ ในสัปดาห์ล่าสุดนี้ พบว่าส่วนใหญ่เป็นข่าวปลอมด้านเศรษฐกิจ สำหรับข่าวปลอมที่มีคนสนใจสูงสุด 10 อันดับระหว่างวันที่ 21- 27 ตุลาคม 2565 มีดังนี้
อันดับที่ 1 เรื่อง แอปพลิเคชันเป๋าตัง ให้ยืม 10,000 บาท ผ่อนเดือนละ 217 บาทต่อเดือน
อันดับที่ 2 เรื่อง สัญลักษณ์ Green Industry บนสลากกินแบ่งรัฐบาล เป็นสัญลักษณ์ทางศาสนาอิสลาม
อันดับ 3 เรื่อง ออมสินปล่อยเงินกู้ฉุกเฉิน วงเงิน 10,000 - 300,000 บาท ดอกเบี้ยต่ำ ไม่ต้องใช้คนค้ำ
อันดับที่ 4 เรื่อง ลงทะเบียนรับค่าตอบแทนจากรัฐบาล จำนวน 50,000 บาท เพื่อช่วยเหลือการว่างงานสำหรับทุกครอบครัว
อันดับที่ 5 เรื่อง สำนักงานสลากกินแบ่งรัฐบาลเผยเลขลับเฉพาะวงใน งวด 1 พ.ย. 65
อันดับที่ 6 เรื่อง เกาหลีเปิดรับคนไทยทำงานถูกกฎหมายไร่ผักสลัดเกาหลี ค่าแรง 75,000 บาท
อันดับที่ 7 เรื่อง ออมสินส่ง SMS กู้สินเชื่อดอกเบี้ยต่ำ GSB จำนวน 50,000 บาท ผ่านลิงก์
อันดับที่ 8 เรื่อง หมากพลูช่วยต้านมะเร็ง และลดกลิ่นปาก
อันดับที่ 9 เรื่อง ตลาดหลักทรัพย์แห่งประเทศไทยเปิดพอร์ตขั้นต่ำ 1,000 บาท กำไรได้สูงสุดถึง 50% ของเงินลงทุน ผ่านไลน์
อันดับที่ 10 เรื่อง ธ.ก.ส. ธ.ออมสิน ธ.กรุงไทย ธอส. และธ.อิสลาม เฉพาะสถาบันการเงินของรัฐ หยุดชำระเงินต้นและดอกเบี้ย เข้าสู่การรีเซ็ตหนี้ให้ประชาชน
ขอให้ประชาชนตระหนักรู้เท่าทันข่าวปลอมที่ถูกแพร่กระจายอยู่บนโซเชียลมีเดีย และออนไลน์ โดยท่านสามารถติดตามและแจ้งเบาะแสข่าวปลอม ได้ผ่านช่องทางต่างๆของศูนย์ต่อต้านข่าวปลอม ดังนี้ไลน์ @antifakenewscenter เว็บไซต์ https://www.antifakenewscenter.com/ ทวิตเตอร์ https://twitter.com/AFNCThailand และช่องทางโทรศัพท์โทรสายด่วน GCC 1111 ต่อ 87
“นอกจากนี้ ขอฝากเตือนประชาชนเรื่องมิจฉาชีพที่ยังมีการหลอกลวงอย่างต่อเนื่อง สำหรับประชาชนที่ได้รับผลกระทบจากมิจฉาชีพที่มีการส่งข้อมูลผ่านเอสเอ็มเอสมายังโทรศัพท์ของท่าน หรือโทรศัพท์มาหา และมีการแจ้งข้อมูลที่ผิดปรกติสำหรับบัญชีธนาคารของท่าน ขอให้ท่านติดต่อทางธนาคารที่ท่านเปิดบัญชีด้วยโดยตรง เพื่อติดต่อสอบถามข้อสงสัยต่างๆ รวมถึงเพื่อป้องกันความเสียหายที่จะเกิดขึ้น ทั้งนี้ดีอีเอส ได้มีการติดตามการกระทำผิดอย่างต่อเนื่องเพื่อปกป้องประชาชนจากมิจฉาชีพในทุกรูปแบบ” นางสาว นพวรรณ กล่าว
*************************

ที่มา : https://www.thaigov.go.th/news/contents/details/61043