รัฐบาลไทย-ข่าวทำเนียบรัฐบาล-ผู้ว่าฯ นนท์ สั่งการด่วน เร่งสูบน้ำจากสวนทุเรียน ด้านเทศบาลตำลบางสีทอง พร้อมให้ความช่วยเหลือเยียวยาผู้ประสบภัยตามระเบียบทันที


วันพุธที่ 12 ตุลาคม 2565
พิมพ์
ผู้ว่าฯ นนท์ สั่งการด่วน เร่งสูบน้ำจากสวนทุเรียน ด้านเทศบาลตำลบางสีทอง พร้อมให้ความช่วยเหลือเยียวยาผู้ประสบภัยตามระเบียบทันที
ผู้ว่าฯ นนท์ สั่งการด่วน เร่งสูบน้ำจากสวนทุเรียน ด้านเทศบาลตำลบางสีทอง พร้อมให้ความช่วยเหลือเยียวยาผู้ประสบภัยตามระเบียบทันที
วันนี้ (12 ต.ค. 65) นายสุธี ทองแย้ม ผู้ว่าราชการจังหวัดนนทบุรี เปิดเผยว่า จากกรณีชาวสวน ‘ทุเรียนนนท์’ ได้รับผลกระทบจากน้ำท่วมนานกว่า 2 อาทิตย์ โดยไม่ได้รับช่วยเหลือจากภาครัฐ ตามที่ปรากฏในข่าวออนไลน์นั้น จังหวัดนนทบุรีได้มอบหมายให้นายกร พันธุเสน หัวหน้าสำนักงานป้องกันและบรรเทาสาธารณภัยจังหวัดนนทบุรี พร้อมด้วยเจ้าหน้าที่สำนักงานเกษตรจังหวัดนนทบุรี ปลัดอำเภอบางกรวย ผู้บริหารเทศบาลตำบลบางสีทอง กำนันตำบลบางสีทอง ผู้ใหญ่บ้านหมู่ 4 ตำบลบางสีทอง และเจ้าหน้าที่ที่เกี่ยวข้อง ร่วมลงพื้นที่ติดตามและให้ความช่วยเหลือเกษตรกรชาวสวนในพื้นที่ หมู่ 4 ตำบลบางสีทอง อำเภอบางกรวย จังหวัดนนทบุรีแล้ว
นายสุธี ทองแย้ม ผู้ว่าราชการจังหวัดนนทบุรี กล่าวต่อว่า ภาพรวมจังหวัดนนทบุรี มีสถานการณ์น้ำท่วมในพื้นที่ 5 อำเภอ ได้แก่ อำเภอเมืองนนทบุรี บางบัวทอง บางกรวย บางใหญ่ และอำเภอปากเกร็ด จำนวน 42 ตำบล 268 หมู่บ้าน ประชาชนได้รับความเสียหายประมาณ 110,562 ครัวเรือน จากการตรวจสอบพื้นที่ดังกล่าว พบว่า สถานการณ์น้ำท่วมขังเกิดจากน้ำในคลองบางสีทองเอ่อล้น เข้าท่วมพื้นที่เพาะปลูกสวนผลไม้ ขนาดเนื้อที่ 2 งาน (200 ตารางวา) โดยในพื้นที่ดังกล่าว ปลูกผลไม้ ได้แก่ มังคุด ทุเรียน และกล้วย โดยระดับน้ำในคลองบางสีทองยังคงมีปริมาณสูง เนื่องจากการปล่อยน้ำจากแม่น้ำเจ้าพระยาในปริมาณสูงเกิน 3,000 ลูกบาศก์เมตรต่อวินาที ประกอบกับสภาวะน้ำทะเลหนุนสูง ส่งผลให้น้ำเอ่อล้นเข้าพื้นที่สวนผลไม้ เบื้องต้นทางเทศบาลตำบลบางสีทอง เร่งดำเนินการระบายน้ำออกจากในพื้นที่แล้ว และได้มอบหมายให้ติดตามเฝ้าระวังสถานการณ์อย่างต่อเนื่อง โดยระบายน้ำออกไปยังประตูระบายน้ำคลองบางไผ่ และประตูระบายน้ำวัดท่า นอกจากนี้ ยังทราบว่า เกษตรกรชาวสวนรายดังกล่าว ได้ขึ้นทะเบียนเกษตรกรไว้กับเกษตรอำเภอแล้วเมื่อช่วงก่อนการเกิดภัยน้ำท่วม ซึ่งสามารถเร่งดำเนินการให้ความช่วยเหลือตามระเบียบกฎหมายได้ทันที ภายหลังสถานการณ์คลี่คลาย
"ขณะนี้ จังหวัดนนทบุรีได้ประกาศพื้นที่ประสบสาธารณภัย/เขตการให้ความช่วยเหลือผู้ประสบภัยพิบัติกรณีฉุกเฉิน (อุทกภัย) ในพื้นที่อำเภอบางกรวย หมู่ที่ 4 ตำบลบางสีทอง อำเภอบางกรวย จังหวัดนนทบุรี เพื่อให้หน่วยงานภาครัฐ และท้องถิ่นสามารถดำเนินการตามระเบียบกฎหมายที่เกี่ยวข้อง ในการให้ความช่วยเหลือประชาชนผู้ประสบภัยไว้แล้ว ทั้งนี้ เกษตรอำเภอบางกรวยจะดำเนินการตรวจสอบผลกระทบ บริเวณพื้นที่ดังกล่าวหลังน้ำลด เพื่อให้ความช่วยเหลือต่อไป และจะดำเนินการสำรวจสวนผลไม้บริเวณพื้นที่หมู่ 4 และพื้นที่ประสบสาธารณภัยให้ครบทั้งหมด หากพี่น้องประชาชนยังไม่ได้รับการช่วยเหลือ หรือได้รับผลกระทบเพิ่มเติมซึ่งต้องการความช่วยเหลือ ขอให้แจ้งเจ้าหน้าที่ในพื้นที่ หรือ สามารถโทรศัพท์ได้ที่สายด่วนนิรภัย 1784 ได้ฟรี ตลอด 24 ชั่วโมง เพื่อเจ้าหน้าที่จะได้เร่งประสานงานและให้ความช่วยเหลือได้อย่างทันท่วงที” ผู้ว่าราชการจังหวัดนนทบุรี กล่าว

ที่มา : https://www.thaigov.go.th/news/contents/details/60402