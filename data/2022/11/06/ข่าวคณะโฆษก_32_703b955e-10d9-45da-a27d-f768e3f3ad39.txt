รัฐบาลไทย-ข่าวทำเนียบรัฐบาล-รัฐบาลรายงาน ผู้ป่วยโควิด19 พบหมอออนไลน์และรับยาแบบเจอ แจก จบ ยอดรวมกว่า 6.5 หมื่นคนแล้ว


วันพฤหัสบดีที่ 1 กันยายน 2565
พิมพ์
รัฐบาลรายงาน ผู้ป่วยโควิด19 พบหมอออนไลน์และรับยาแบบเจอ แจก จบ ยอดรวมกว่า 6.5 หมื่นคนแล้ว
รัฐบาลรายงาน ผู้ป่วยโควิด19 พบหมอออนไลน์และรับยาแบบเจอ แจก จบ ยอดรวมกว่า 6.5 หมื่นคนแล้ว
วันที่ 1 กันยายน 2565 นางสาวรัชดา ธนาดิเรก รองโฆษกประจำสำนักนายกรัฐมนตรี เปิดเผยว่า ตามที่รัฐบาลได้ออกนโยบายยกระดับการให้บริการทางการแพทย์แก่ผู้ป่วยโควิด19 ผ่านระบบการพบแพทย์ทางไกล (Telemedicine) และจ่ายยาฟรีถึงบ้าน ครอบคลุมทุกสิทธิการรักษา ไม่ว่าจะเป็นบัตรทอง ประกันสังคม พนักงานส่วนท้องถิ่น และข้าราชการ เพื่อลดความแออัดในการเข้ารับบริการที่โรงพยาบาล ทางสำนักงานหลักประกันสุขภาพแห่งชาติ (สปสช.) ได้ร่วมกับ สามผู้ให้บริการแอปพลิเคชันให้บริการทางการแพทย์ ผลการดำเนินการ นับแต่วันที่ 11 กรกฎาคม ถึง 30 ส.ค. 65 มีจำนวน 9,043 ครั้ง หรือเฉลี่ย 177.3 ครั้ง/วัน ในจำนวนนี้เป็นการเข้ารับบริการกับแอป Good Doctor (ผู้ป่วยกลุ่มสีเขียว ในพื้นที่ปริมณฑลและชลบุรี) จำนวน 4,942 ครั้ง รับบริการกับแอป MorDee (ผู้ป่วยกลุ่มสีเขียวจากทุกพื้นที่) จำนวน 1,950 ครั้ง และรับบริการกับแอป Clicknic (ผู้ป่วยกลุ่มสี่เขียว และกลุ่ม608 จากทุกพื้นที่) จำนวน 2,151 ครั้ง
นอกจากนี้ สปสช. ยังได้ร่วมกับสภาเภสัชกรรม ในการจัดบริการดูแลผู้ป่วยโควิด19 โดยร้านยา “บริการผู้ป่วยนอกและแยกกักตัวที่บ้าน” (OP Self isolation) หรือ เจอ แจก จบ ที่ช่วยเพิ่มความครอบคลุมเข้าถึงบริการ ซึ่งที่ผ่านมามีร้านยาทั่วประเทศเข้าร่วมบริการจำนวน 532 แห่ง เริ่มให้บริการตั้งแต่วันที่ 24 มีนาคม 2565 จากข้อมูลบริการในระบบถึงวันที่ 29 สิงหาคม มีผู้ป่วยเข้ารับบริการจำนวน 55,482 ครั้ง โดยจังหวัดกรุงเทพฯ มีจำนวนรับบริการมากที่สุด 21,200 ครั้ง รองลงมาเป็นจังหวัดนนทบุรี 4,564 ครั้ง ชลบุรี 4,367 ครั้ง เชียงใหม่ 2,806 ครั้ง และนครปฐม 2,651 ครั้ง
“การดูแลผู้ป่วยโควิด-19 ทั้งรูปแบบบริการผ่านระบบการแพทย์ทางไกล โดย 3 แอปพลิเคชัน และบริการดูแลผ่านร้านยาทั่วประเทศยังคงให้บริการอย่างต่อเนื่อง อย่างไรก็ตาม แม้การเข้าถึงแพทย์และยาจะเป็นไปอย่างสะดวก แต่สิ่งสำคัญคือการป้องกันอาการป่วยรุนแรง จึงขอเชิญชวนให้ประชาชนเข้ารับการฉีดวัคซีนเข็มกระตุ้น โดยเฉพาะกลุ่ม 608 ซึ่งตัวเลขล่าสุด (30 สิงหาคม) มีประชากรได้รับการฉีดเข็มกระตุ้นแล้ว  45.6% ซึ่งยังต่ำกว่าเป้าหมายอยู่” นางสาวรัชดา กล่าว

ที่มา : https://www.thaigov.go.th/news/contents/details/58688