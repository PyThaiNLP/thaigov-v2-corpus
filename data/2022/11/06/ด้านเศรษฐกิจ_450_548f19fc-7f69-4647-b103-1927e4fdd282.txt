รัฐบาลไทย-ข่าวทำเนียบรัฐบาล-“มนัญญา” สั่งการหน่วยงานในกระทรวงเกษตรฯ ช่วยเหลือเป็นมือไม้ทางการเกษตร


วันศุกร์ที่ 7 ตุลาคม 2565
“มนัญญา” สั่งการหน่วยงานในกระทรวงเกษตรฯ ช่วยเหลือเป็นมือไม้ทางการเกษตร
“มนัญญา” สั่งการหน่วยงานในกระทรวงเกษตรฯ ช่วยเหลือเป็นมือไม้ทางการเกษตร ให้ครอบครัวผู้สูญเสียจากกรณีหนองบัวลำภู
นางสาวมนัญญา ไทยเศรษฐ์ รัฐมนตรีช่วยว่าการกระทรวงเกษตรและสหกรณ์ เปิดเผยว่า ได้สั่งการให้หน่วยงานในสังกัดกระทรวงเกษตรและสหกรณ์เข้าช่วยเหลือครอบครัวผู้สูญเสียจากกรณีเหตุกราดยิ่งที่จังหวัดหนองบัวลำภู โดยการเข้าไปช่วยเหลือทำการเกษตรแทนเป็นการชั่วคราวในช่วงที่ครอบครัวอยู่ในภาวะโศกเศร้าและมีความยากลำบากทางจิตใจจากเหตุไม่คาดคิด
“ภาวะเช่นนี้ต้องขอแสดงความเสียใจเป็นอย่างยิ่งกับทุกครอบครัวผู้สูญเสีย อันอาจจะเป็นเหตุให้ไม่มีกำลังในการทำงาน ทำการเกษตร ซึ่งอาจเกิดการเสียหายทางรายได้ของครอบครัวซ้ำอีก จึงให้หน่วยงานกระทรวงเกษตรฯ เข้าไปช่วยเหลือดูแล เช่นสหกรณ์การเกษตร ปศุสัตว์ โดยส่งเสริมอาชีพการเกษตร ในจังหวัดหรือพื้นที่ใกล้เคียง โดยเข้าไปดูว่าจะสามารถช่วยเหลืออย่างไรได้บ้าง เช่น การทำนา การทำปศุสัตว์ ที่อาจขาดคนเข้าไปดูแลให้อาหารสัตว์เลี้ยง หรือหากขาดแคลนเมล็ดพันธุ์จะให้กรมวิชาการเกษตรเข้าดูแล เป็นต้น ในยามวิกฤติเช่นนี้เราต้องเข้าไปช่วยเหลือกัน” รมช.เกษตรฯ กล่าว

ที่มา : https://www.thaigov.go.th/news/contents/details/60175