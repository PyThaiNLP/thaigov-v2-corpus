รัฐบาลไทย-ข่าวทำเนียบรัฐบาล-เกษตรกรใจบุญมอบที่ดินสร้างศูนย์พัฒนาเด็กเล็กแห่งใหม่ แทนหลังที่เกิดเหตุ อุทัยสวรรค์ หนองบัวลำภู 


วันพุธที่ 2 พฤศจิกายน 2565
เกษตรกรใจบุญมอบที่ดินสร้างศูนย์พัฒนาเด็กเล็กแห่งใหม่ แทนหลังที่เกิดเหตุ อุทัยสวรรค์ หนองบัวลำภู
เกษตรกรใจบุญมอบที่ดินสร้างศูนย์พัฒนาเด็กเล็กแห่งใหม่ แทนหลังที่เกิดเหตุ อุทัยสวรรค์ หนองบัวลำภู "จุติ" หนุนการเรียนการสอนรูปแบบใหม่ เพิ่มกล้องวงจรปิด เพิ่มความปลอดภัย
วันที่ 1 พ.ย. 65 นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยว่า ขณะนี้ พี่น้องประชาชนในพื้นที่อุทัยสวรรค์ อำเภอนากลาง จังหวัดหนองบัวลำภู เริ่มคลายความโศกเศร้าเสียใจจากเหตุการณ์ความรุนแรงที่เกิดขึ้น ณ ศูนย์พัฒนาเด็กเล็กองค์การบริหารส่วนตำบลอุทัยสวรรค์ ที่ยังคงปิดทำการอยู่ จึงได้เร่งการหาพื้นที่สำหรับตั้งศูนย์พัฒนาเด็กเล็กแห่งใหม่
นายจุติ กล่าวต่อไปว่า ในเบื้องต้น เกษตรกรรายหนึ่งในพื้นที่ได้เสนอมอบที่ดิน สปก. จำนวน 1.5 ไร่ สำหรับตั้งศูนย์พัฒนาเด็กเล็กแห่งใหม่ โดยอยู่ห่างจากศูนย์เดิมไม่ไกลประมาณ 200 เมตร และอยู่ใกล้กับที่ทำการ อบต.อุทัยสวรรค์  ซึ่งขณะนี้ สำนักงานปฏิรูปที่ดินเพื่อการเกษตร จังหวัดหนองบัวลำภู กำลังดำเนินการเกี่ยวกับที่ดินดังกล่าว และจะมอบให้กับ อบต.อุทัยสวรรค์ โดยเร็วที่สุด อีกทั้งจะได้รับเงินสนับสนุนการก่อสร้างจากภาคเอกชนอีกด้วย
นายจุติ กล่าวเพิ่มเติมว่า ระหว่างการก่อสร้างศูนย์พัฒนาเด็กเล็กแห่งใหม่ มีการขอใช้พื้นที่ชั่วคราวของโรงเรียนบ้านหนองกุงศรีโพธิ์ศรีสมพรในตำบลอุทัยสวรรค์  สำหรับห้องเรียน จำนวน 2 ห้อง และห้องพักครู จำนวน 1 ห้อง โดยจะได้รับงบประมาณปรับปรุงสถานที่จากองค์การบริหารส่วนจังหวัดหนองบัวลำภู อีกทั้งกระทรวง พม. โดยกรมกิจการเด็กและเยาวชน (ดย.) จะได้ประสานสมาคม Montessori นำการเรียนการสอนแบบ Montessori มาพัฒนาศักยภาพบุคลากรและเด็กก่อนวัยเรียน อีกทั้งการเคหะแห่งชาติ (กคช.) จะเข้ามาช่วยปรับปรุงตกแต่งสภาพห้องเรียนให้มีความเหมาะสมแก่การเรียนการสอนของเด็ก โดยมีการติดตั้งกล้องวงจรปิดเพื่อความความปลอดภัย รวมทั้งระบบไฟฟ้าและแสงสว่างอีกด้วย

ที่มา : https://www.thaigov.go.th/news/contents/details/61177