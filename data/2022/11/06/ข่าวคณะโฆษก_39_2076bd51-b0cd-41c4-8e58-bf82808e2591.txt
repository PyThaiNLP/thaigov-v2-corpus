รัฐบาลไทย-ข่าวทำเนียบรัฐบาล-รัฐบาลพร้อมส่งเสริมการเข้าถึงกระบวนการยุติธรรมของสตรีมุสลิมในพื้นที่จังหวัดชายแดนใต้ หนุนโมเดลนราธิวาส


วันศุกร์ที่ 2 กันยายน 2565
พิมพ์
รัฐบาลพร้อมส่งเสริมการเข้าถึงกระบวนการยุติธรรมของสตรีมุสลิมในพื้นที่จังหวัดชายแดนใต้ หนุนโมเดลนราธิวาส
รัฐบาลพร้อมส่งเสริมการเข้าถึงกระบวนการยุติธรรมของสตรีมุสลิมในพื้นที่จังหวัดชายแดนใต้ หนุนโมเดลนราธิวาส
วันนี้ (2 กันยายน 2565) นางสาวรัชดา ธนาดิเรก รองโฆษกประจำสำนักนายกรัฐมนตรี ในฐานะกรรมการผู้แทนพิเศษของรัฐบาล กล่าวว่าได้ลงพื้นที่ติดตามนโยบายรัฐบาลการเสริมศักยภาพสตรี โดยได้ไปเยี่ยมชมการดำเนินงานไกล่เกลี่ยข้อพิพาทในครอบครัวกับประธานกลุ่มสตรี ณ สำนักงานคณะกรรมการอิสลามประจำจังหวัดนราธิวาส และได้พบปะ นางซารีนา เจ๊ะเลาะ ประธานชมรมมุสลีมะห์นราธิวาส เพื่อรับทราบผลการดำเนินงานของศูนย์บริการให้คำปรึกษาเสริมพลังสตรี ซึ่งในช่วงที่ผ่านมา ชมรมมีการจัดตั้งกลุ่มศูนย์บริการให้คำปรึกษามากว่า 3 ปี โดยเริ่มต้นจากภาคประชาสังคม มีภรรยาของประธานกรรมการอิสลามประจำจังหวัดนราธิวาสและคณะกรรมการฯ เป็นแกนหลักในการบรรเทาและช่วยเหลือสตรีในพื้นที่ที่ได้รับผลกระทบจากปัญหาครอบครัว เพราะปัญหาครอบครัวที่ผู้หญิงต้องเผชิญ การได้รับคำปรึกษาจากผู้หญิงด้วยกัน จะช่วยคลี่คลายปัญหาด้วยความเข้าใจและตรงจุดมากกว่า
ทั้งนี้ปัญหาในครอบครัวส่วนใหญ่ มาจากเรื่องยาเสพติดของสามี นำมาซึ่งการทำร้าย และทุบตีภรรยา ขณะที่ภรรยาจะต้องเป็นผู้นำในการหารายได้หาเลี้ยงครอบครัวด้วย รองลงมาเป็นเรื่อง การแบ่งมรดกระหว่างสามี ภรรยา ซึ่งเมื่อมีปัญหากันในครอบครัว มักจะตกลงกันไม่ได้ ศูนย์ฯ จะช่วยทำหน้าที่ไกล่เกลี่ยในเบื้องต้น และทำงานร่วมกับหน่วยงานรัฐ อาทิ ศูนย์อำนวยการบริหารจังหวัดชายแดนภาคใต้ สำนักงานพัฒนาสังคมและความมั่นคงของมนุษย์จังหวัดนราธิวาส และศูนย์ประสานงานด้านเด็กและสตรีจังหวัดชายแดนภาคใต้ เพื่อให้การช่วยเหลือในด้านที่เกี่ยวข้องอื่น ๆ ต่อไป โดยภาพรวมจังหวัดนราธิวาส มีศูนย์บริการให้คำปรึกษาเสริมพลังสตรีทั้งจังหวัดรวม 18 ศูนย์
นางสาวรัชดา กล่าวว่า รัฐบาลให้ความสำคัญในเรื่องของการเข้าถึงกระบวนการยุติธรรมของสตรีมุสลิม เพราะในพื้นที่ตรงนี้ ใช้กฎหมายอิสลามในเรื่องของครอบครัว เมื่อมีความขัดเเย้งในครอบครัวเกิดขึ้น ผู้หญิงก็ต้องปฏิบัติตามหลักศาสนา ซึ่งมีข้อจำกัดอยู่บางประการที่ทำให้ผู้หญิงที่ถูกสามีตบตี ทำรายร่างกาย หรือว่าละทิ้งการดูเเลด้วยปัญหาติดยาเสพติด ไม่สามารถหลุดออกจากความลำบากจากปัญหาตรงนั้นได้ โดยเเนวทางในการเเก้ไขปัญหาที่ดีที่สุด ก็คือต้องเริ่มจากคนในพื้นที่ช่วยกัน เเละในส่วนของศูนย์บริการให้คำปรึกษาพลังสตรีนี้ ถือว่าเป็นโมเดลที่จะช่วยเหลือผู้ประหญิงให้เข้าถึงกระบวนการยุติธรรมได้เป็นอย่างดี
“จากนี้ ทางศอบต. จะเข้ามาสนับสนุนการทำงานของศูนย์ฯให้เข้มเเข็งมากขึ้น เพราะว่าศูนย์นี้ไม่ใช่ตั้งอยู่ที่คณะกรรมการอิสลามประจำจังหวัดนราธิวาสเท่านั้น เเต่มีกระจายอยู่ใน 18 จุด โดยจะเข้ามาสนับสนุนในเรื่องของงบประมาณ เพื่อให้การทำงานครอบคลุมทั้งพื้นที่จังหวัดนราธิวาส ทั้งนี้ ต้องขอขอบคุณคณะกรรมการกลางอิสลามประจำจังหวัดอย่างมากที่ส่งเสริมบทบาทผู้หญิง และขอบคุณผู้หญิงในชุมชนทุกคนที่เป็นพลังเเล้วก็ลุกขึ้นมาปกป้องสิทธิของของผู้หญิงด้วยกัน และหวังว่าพื้นที่อื่นในจังหวัดชายแดนใต้ จะพิจารณาจัดตั้งศูนย์ให้บริการให้คำปรึกษาเพื่อช่วยเหลือให้ผู้หญิงเข้าถึงกระบวนการยุติธรรม แก้ปัญหาครอบครัว รัฐบาลพร้อมให้การสนับสนุนอยู่แล้ว” นางสาวรัชดาฯ กล่าว
.......................

ที่มา : https://www.thaigov.go.th/news/contents/details/58737