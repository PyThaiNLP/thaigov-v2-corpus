รัฐบาลไทย-ข่าวทำเนียบรัฐบาล-SME D Bank ปลื้มสินเชื่อ ‘SMEs Re-Start’ สุดฮิต อัดวงเงินเพิ่ม 3 พันล้านบาท เปิดกว้างกู้ได้ทุกธุรกิจ หนุนเอสเอ็มอีไทยเดินหน้ากิจการช่วงปลายปีเต็มสูบ


วันพฤหัสบดีที่ 15 กันยายน 2565
พิมพ์
SME D Bank ปลื้มสินเชื่อ ‘SMEs Re-Start’ สุดฮิต อัดวงเงินเพิ่ม 3 พันล้านบาท เปิดกว้างกู้ได้ทุกธุรกิจ หนุนเอสเอ็มอีไทยเดินหน้ากิจการช่วงปลายปีเต็มสูบ
SME D Bank ปลื้ม “สินเชื่อ SMEs Re-Start” กระแสตอบรับล้นหลาม ลุยเพิ่มวงเงินโครงการอีก 3,000 ล้านบาท พร้อมขยายเกณฑ์ เปิดกว้างครอบคลุมทุกกลุ่มธุรกิจ อัตราดอกเบี้ยเริ่มต้น 5.5% ต่อปี วงเงินกู้สูงสุด 5 ล้านบาท ผ่อนสบาย ๆ นาน 12 ปี
SME D Bank ปลื้ม “สินเชื่อ SMEs Re-Start” กระแสตอบรับล้นหลาม ลุยเพิ่มวงเงินโครงการอีก 3,000 ล้านบาท พร้อมขยายเกณฑ์ เปิดกว้างครอบคลุมทุกกลุ่มธุรกิจ อัตราดอกเบี้ยเริ่มต้น 5.5% ต่อปี วงเงินกู้สูงสุด 5 ล้านบาท ผ่อนสบาย ๆ นาน 12 ปี หนุนเอสเอ็มอีไทยเดินหน้าธุรกิจ รับปัจจัยบวกครึ่งหลังปี 65 จำนวนนักท่องเที่ยวเพิ่มช่วงไฮซีซั่น และจับจ่ายคึกคัก
นางสาวนารถนารี รัฐปัตย์ กรรมการผู้จัดการ ธนาคารพัฒนาวิสาหกิจขนาดกลางและขนาดย่อมแห่งประเทศไทย (ธพว.) หรือ SME D Bank เปิดเผยว่า จากที่ธนาคารเปิดตัวโครงการ “สินเชื่อ SMEs Re-Start” วงเงินรวม 2,000 ล้านบาท เมื่อเดือนมีนาคม 2565 ที่ผ่านมา เพื่อสนับสนุนเงินทุนให้เอสเอ็มอีกลุ่มธุรกิจท่องเที่ยวและเกี่ยวเนื่อง นำไปใช้พลิกฟื้นธุรกิจ ซึ่งได้การตอบรับดีมากจนเต็มวงเงินอย่างรวดเร็ว ดังนั้น SME D Bank  ได้เพิ่มเติมวงเงินโครงการนี้ อีก 3,000 ล้านบาท พร้อมปรับเกณฑ์ขยายกลุ่มธุรกิจ นอกจากกลุ่มท่องเที่ยวและเกี่ยวเนื่องแล้ว ได้เปิดกว้างให้เอสเอ็มอีทุกประเภทธุรกิจสามารถจะขอกู้ได้ด้วย ซึ่งจาก “ผลสำรวจความเชื่อมั่นผู้ประกอบการ SMEs ต่อเศรษฐกิจและธุรกิจ ไตรมาส 3/2565 และคาดการณ์อนาคต” โดย “ศูนย์วิจัยและข้อมูล ธพว.” ร่วมกับ “ศูนย์วิจัยและให้คำปรึกษา สถาบันบัณฑิตบริหารธุรกิจศศินทร์ แห่งจุฬาลงกรณ์มหาวิทยาลัย” ระบุว่า  เศรษฐกิจไทยช่วงปลายนี้จะปรับตัวดีขึ้น  จากปัจจัยบวกกำลังซื้อภายในประเทศเพิ่มขึ้น รวมถึง นโยบายเปิดประเทศ ทำให้จำนวนนักท่องเที่ยวเพิ่มมากขึ้น  ผู้ประกอบการเอสเอ็มอี จึงจำเป็นและต้องการเงินทุน เพื่อนำไปลงทุน เสริมสภาพคล่อง หมุนเวียนในกิจการ สามารถเดินหน้าคว้าโอกาสทางธุรกิจได้เต็มศักยภาพ
โดย “สินเชื่อ SMEs Re-Start” จะเข้ามาตอบโจทย์ได้เป็นอย่างดี เพราะกู้ได้ทั้งบุคคลธรรมดาและนิติบุคคล ทุกประเภทธุรกิจ เปิดกว้างทั้งลูกค้าเก่าและใหม่  สามารถนำไปใช้ได้ทั้งเสริมสภาพคล่อง ลงทุน ขยาย ปรับปรุงกิจการ หรือสำรองเป็นค่าใช้จ่ายในการดำเนินธุรกิจ อัตราดอกเบี้ยเริ่มต้น 5.5% ต่อปี หรือ MLR-1.25% วงเงินกู้สูงสุด 5 ล้านบาท ผ่อนชำระนานสูงสุด 12 ปี พร้อมปลอดชำระคืนเงินต้น (Grace Period) สูงสุด 2 ปีแรก เปิดรับคำขอกู้ตั้งแต่บัดนี้เป็นต้นไป จนถึงวันที่ 31 มีนาคม 2566 หรือจนกว่าจะหมดวงเงินโครงการ แล้วแต่อย่างหนึ่งอย่างใดจะถึงก่อน ซึ่งการขยายวงเงินสินเชื่อครั้งนี้จะช่วยเหลือเอสเอ็มอีได้ประมาณ 600 ราย รักษาการจ้างงานประมาณ 3,000 อัตรา และก่อให้เกิดเงินหมุนเวียนในระบบเศรษฐกิจประมาณ  13,700 ล้านบาท
ขณะเดียวกัน SME D Bank  ยังจัดเตรียมบริการด้าน “การพัฒนา” ควบคู่ให้ด้วย ผ่านโครงการ “SME D Coach” ซึ่งเป็นบริการที่ปรึกษาธุรกิจครบวงจร โดยโค้ชมืออาชีพ ช่วยยกระดับเพิ่มศักยภาพให้ผู้ประกอบการเอสเอ็มอี สามารถใช้บริการได้ฟรี
“ครึ่งหลังปี 65 จะเป็นโอกาสสำคัญของเอสเอ็มอีไทย  ภายหลังสถานการณ์โควิด-19 คลี่คลาย และได้รับปัจจัยบวกจากนโยบายเปิดประเทศของภาครัฐ  และเข้าสู่ช่วงไฮซีซั่นการท่องเที่ยว ส่งผลให้จำนวนนักท่องเที่ยวเพิ่มขึ้น เกิดการจับจ่ายใช้สอยคึกคัก เมื่อมีเงินทุนและความรู้ที่ SME D Bank พร้อมสนับสนุน จะช่วยพาเอสเอ็มอีไทยคว้าโอกาสสำคัญครั้งนี้ไว้ได้” นางสาวนารถนารี กล่าวเสริม
สนใจแจ้งความประสงค์รับบริการ “สินเชื่อ SMEs Re-Start” และงานพัฒนาได้ผ่านช่องทางต่าง ๆ เช่น เว็บไซต์  https://www.smebank.co.th/  ,  LINE Official Account : SME Development Bank เป็นต้น รวมถึงสาขา SME D Bank ทั่วประเทศ สอบถามข้อมูลเพิ่มเติม Call Center 1357

ที่มา : https://www.thaigov.go.th/news/contents/details/59282