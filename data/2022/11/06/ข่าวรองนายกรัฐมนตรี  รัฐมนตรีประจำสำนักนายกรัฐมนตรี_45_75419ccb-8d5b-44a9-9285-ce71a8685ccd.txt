รัฐบาลไทย-ข่าวทำเนียบรัฐบาล-รองนายกฯ พล.อ.ประวิตร ยินดีในความสำเร็จของนักกีฬาทีมชาติไทย ที่เข้าร่วมการแข่งขันกีฬา The World Games 2022 ครั้งที่ 11 ชื่นชมความอดทนหมั่นฝึกซ้อม


วันพุธที่ 21 กันยายน 2565
พิมพ์
รองนายกฯ พล.อ.ประวิตร ยินดีในความสำเร็จของนักกีฬาทีมชาติไทย ที่เข้าร่วมการแข่งขันกีฬา The World Games 2022 ครั้งที่ 11 ชื่นชมความอดทนหมั่นฝึกซ้อม
รองนายกฯ พล.อ.ประวิตร ยินดีในความสำเร็จของนักกีฬาทีมชาติไทย ที่เข้าร่วมการแข่งขันกีฬา The World Games 2022 ครั้งที่ 11 ชื่นชมความอดทนหมั่นฝึกซ้อม คว้า 4 เหรียญทอง 3 เหรียญเงิน 2 เหรียญทองแดง นำชื่อเสียงมาสู่ประเทศไทย
นายอนุชา บูรพชัยศรี รองเลขาธิการนายกรัฐมนตรี ปฏิบัติหน้าที่โฆษกประจำสำนักนายกรัฐมนตรี เผยว่า วันนี้ (21 กันยายน 2565) เวลา 09.30 น. ณ ห้องรับรอง 1 ตึกบัญชาการ 1 ทำเนียบรัฐบาล นายนภินทร ศรีสรรพางค์ ผู้ช่วยรัฐมนตรีประจำกระทรวงการท่องเที่ยวและกีฬา พร้อมด้วยนายก้องศักด ยอดมณี ผู้ว่าการการกีฬาแห่งประเทศไทย นำคณะเจ้าหน้าที่และนักกีฬาทีมชาติไทยที่เข้าร่วมการแข่งขันกีฬา The World Games 2022 ครั้งที่ 11 ณ เมืองเบอร์มิงแฮม ประเทศสหรัฐอเมริกา ระหว่างวันที่ 7 - 17 กรกฎาคม 2565 เข้ารับโอวาทจากพลเอก ประวิตร วงษ์สุวรรณ รองนายกรัฐมนตรี สรุปสาระสำคัญ ดังนี้
รองนายกรัฐมนตรีกล่าวแสดงความยินดีที่นักกีฬาไทยได้รับรางวัลจากการแข่งขันกีฬา The World Games 2022 ครั้งที่ 11 ซึ่งนักกีฬาทุกคนมีความอดทน มุ่งมั่นฝึกซ้อมกันอย่างต่อเนื่องจนได้รับรางวัล สร้างชื่อเสียงให้กับประเทศ และเป็นขวัญกำลังใจให้กับประชาชนคนไทย โดยขอขอบคุณนักกีฬา ผู้ฝึกสอน สมาคมกีฬา ตลอดจนเจ้าหน้าที่ที่เกี่ยวข้อง ที่ทุ่มเทในการแข่งขันและนำรางวัลกลับมาให้คนไทยได้ชื่นชม ทั้งนี้ รองนายกรัฐมนตรีได้พูดคุยและให้กำลังใจกับนักกีฬาให้ฝึกซ้อมอย่างอดทนต่อไป รวมทั้งฝากให้สมาคมกีฬาที่เกี่ยวข้อง เตรียมการแข่งขันในครั้งหน้า เพื่อสร้างชื่อเสียงให้กับประเทศชาติต่อไป
สำหรับการแข่งขันกีฬา The World Games 2022 ครั้งที่ 11 ณ เมืองเบอร์มิงแฮม ประเทศสหรัฐอเมริกา ที่จัดขึ้นระหว่างวันที่ 7 - 17 กรกฎาคม 2565 ประเทศไทยส่งนักกีฬาเข้าร่วมการแข่งขัน 8 ชนิดกีฬา ได้แก่ กีฬาซูโม่ กีฬาทางอากาศ กีฬาบิลเลียด กีฬาเปตอง กีฬามวยไทย กีฬายิวยิตสู กีฬาเอ็กซ์ตรีม และกีฬาฟลอร์บอล นักกีฬาเข้าแข่งขัน จำนวน 31 คน เจ้าหน้าที่ทีม จำนวน 21 คน ผลการแข่งขันของนักกีฬาไทยได้ที่ 18 จากทั้งหมด 70 ประเทศ ได้รับรางวัล 4 เหรียญทอง 3 เหรียญเงิน และ 2 เหรียญทองแดง
...........................

ที่มา : https://www.thaigov.go.th/news/contents/details/59501