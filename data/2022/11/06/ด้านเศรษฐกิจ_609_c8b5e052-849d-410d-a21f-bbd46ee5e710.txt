รัฐบาลไทย-ข่าวทำเนียบรัฐบาล-กรมการขนส่งทางบกเตือนประชาชนอย่าใช้แผ่นป้ายทะเบียนรถที่หมายเลขไม่ตรงกับใบคู่มือจดทะเบียน อาจมีความผิดฐานปลอมเอกสารราชการ


วันพุธที่ 26 ตุลาคม 2565
กรมการขนส่งทางบกเตือนประชาชนอย่าใช้แผ่นป้ายทะเบียนรถที่หมายเลขไม่ตรงกับใบคู่มือจดทะเบียน อาจมีความผิดฐานปลอมเอกสารราชการ
...
กรมการขนส่งทางบกเตือนประชาชนอย่าใช้แผ่นป้ายทะเบียนรถที่หมายเลขไม่ตรงกับใบคู่มือจดทะเบียน อาจมีความผิดฐานปลอมเอกสารราชการ
นายเสกสม อัครพันธุ์ รองอธิบดีกรมการขนส่งทางบก และโฆษกกรมการขนส่งทางบก กระทรวงคมนาคม กล่าวว่า ตามข่าวที่ปรากฏในสื่อสังคมออนไลน์มีกลุ่มมิจฉาชีพได้ทำการเปลี่ยนแผ่นป้ายทะเบียนรถ โดยใช้รีโมตกดเปลี่ยนพลิกแผ่นป้ายทะเบียนมีลักษณะแผ่นป้ายทะเบียนรถด้านหน้าและแผ่นป้ายทะเบียนรถด้านหลังอยู่ในแผ่นเดียวกันของป้ายทะเบียน ซึ่งมีหมายเลขทะเบียนต่างกัน การกระทำดังกล่าวเป็นการกระทำที่ผิดกฎหมาย เนื่องจากแผ่นป้ายทะเบียนรถเป็นเอกสารที่ทางราชการออกให้ใช้เฉพาะสำหรับรถคันที่จดทะเบียนไว้ 1 คัน ต่อ 1 หมายเลขทะเบียนเท่านั้น โดยข้อมูลหมวดอักษร หมายเลขทะเบียน จังหวัด ที่ปรากฏในใบคู่มือจดทะเบียนรถและเครื่องหมายแสดงการเสียภาษี (ป้ายวงกลม) ต้องถูกต้องและตรงกัน ทั้งนี้กรมการขนส่งทางบก (ขบ.) ได้ตรวจสอบไปยังตลาดขายของออนไลน์ตามแพลตฟอร์มต่าง ๆ กลับพบว่ายังคงมีการขายอุปกรณ์การพลิกเปลี่ยนแผ่นป้ายทะเบียนในลักษณะดังกล่าว ซึ่งจะมีราคาเริ่มต้นตั้งแต่ 5 - 6 พันบาท โดยขอย้ำว่าแผ่นป้ายทะเบียนดังกล่าวที่ขายอยู่ในอินเทอร์เน็ตเป็นอุปกรณ์ที่ใช้ในการกระทำความผิด สำหรับโทษในกรณีการทำแผ่นป้ายทะเบียนรถขึ้นเองโดยหมายเลขทะเบียนไม่ตรงกับใบคู่มือจดทะเบียนรถ ผู้กระทำย่อมมีความผิดตามประมวลกฎหมายอาญามาตรา 265 ฐานปลอมเอกสารราชการ ส่วนเจ้าของรถที่ใช้แผ่นป้ายทะเบียนดังกล่าวจะมีความผิดฐานใช้เอกสารราชการปลอม ซึ่งความผิดฐานปลอมเอกสารราชการหรือใช้เอกสารราชการปลอมต้องระวางโทษจำคุกตั้งแต่ 6 เดือน ถึง 5 ปี และปรับตั้งแต่ 10,000 - 100,000 บาท นอกจากนี้ยังเป็นความผิดตามกฎหมายว่าด้วยรถยนต์ มาตรา 11 ฐานติดแผ่นป้ายทะเบียนรถไม่ถูกต้องตามที่ทางราชการกำหนดปรับสูงสุดไม่เกิน 2,000 บาท อีกกรณีที่พบกระทำความผิด คือ กระทำความผิดด้วยการสวมทะเบียนหรือทำแผ่นป้ายทะเบียนรถปลอมขึ้นมาเพื่อติดกับรถคันอื่น ๆ มักเกิดขึ้นจากกรณีการซื้อขายรถด้วยวิธีการโอนลอย (ผู้ขายเซ็นเอกสารการโอนไว้ให้ผู้ซื้อมาดำเนินการเองภายหลังแต่ผู้ซื้อยังไม่นำรถมาดำเนินการตรวจสภาพและจดทะเบียนโอนรถภายในระยะเวลาที่กฎหมายกำหนด 15 วัน) ซึ่งเป็นช่องว่างที่ กลุ่มมิจฉาชีพฉวยโอกาสนำรถที่ผิดกฎหมาย เช่น รถที่สวมทะเบียนโดยการนำมาตอกเลขตัวถัง เลขเครื่องยนต์ใหม่ แล้วทำใบคู่มือจดทะเบียนรถและเอกสารการโอนปลอม หรือซื้อซากรถที่ใช้งานไม่ได้แล้วแต่ยังมีทะเบียนถูกต้อง เพื่อนำรถรุ่นเดียวกัน สีเดียวกันมาสวมทะเบียนแทน โดยทำการเปลี่ยนแปลงขึ้นใหม่ทั้งเลขตัวถังและเลขคัสซีให้ตรงกับเอกสาร ซึ่งมักเป็นรถที่ถูกขโมยมาหรือปลอมเฉพาะเอกสารติดรถ ทั้งแผ่นป้ายทะเบียนรถ เครื่องหมายแสดงการเสียภาษี และใบคู่มือจดทะเบียนรถมาหลอกขายให้กับประชาชนโดยเป็นรถที่ไม่ผ่านการตรวจสอบจาก ขบ. ดังนั้น เพื่อให้แน่ใจว่าตัวรถกับเอกสารของทางราชการถูกต้องตรงกัน การซื้อขายรถทุกครั้งควรดำเนินการทางทะเบียนหรือนำรถเข้าตรวจสภาพด้วยตนเอง ขบ. ได้กำชับเจ้าหน้าที่ให้เข้มงวดกวดขันการตรวจสภาพรถตามรายการที่กำหนดทุกคัน เพื่อป้องกันไม่ให้มิจฉาชีพนำรถที่ไม่ถูกต้องมาดำเนินการทางทะเบียนและหลอกลวงประชาชน ซึ่งเมื่อเจ้าหน้าที่ตรวจพบจะมีการระงับการดำเนินการทางทะเบียนที่ไม่ถูกต้องทันที ประชาชนที่มีปัญหาแผ่นป้ายทะเบียน ชำรุด สูญหาย หรือลบเลือนในสาระสำคัญ อย่าหลงเชื่อซื้อแผ่นป้ายทะเบียนรถทางอินเทอร์เน็ต โดยสามารถมาขอแผ่นป้ายทะเบียนรถทดแทน ณ สำนักงานขนส่งที่อยู่ในความรับผิดชอบ มีค่าธรรมเนียมแผ่นป้ายละ 100 บาท ค่าคำขอ 5 บาท รถที่จดทะเบียนในพื้นที่กรุงเทพมหานครจะได้รับแผ่นป้ายทะเบียนรถภายใน 5 วันทำการ และรถที่จดทะเบียนในพื้นที่ต่างจังหวัดจะได้รับแผ่นป้ายทะเบียนรถภายใน 10 วันทำการ โดยระหว่างนี้สามารถใช้ใบเสร็จรับเงินแทนแผ่นป้ายทะเบียนรถเป็นการชั่วคราวได้

ที่มา : https://www.thaigov.go.th/news/contents/details/60875