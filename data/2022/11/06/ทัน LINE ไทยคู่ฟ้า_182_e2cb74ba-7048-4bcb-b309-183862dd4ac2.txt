รัฐบาลไทย-ข่าวทำเนียบรัฐบาล-สธ. แนะ “กลุ่มเสี่ยง 608 - เด็กเล็ก” ฉีดวัคซีนโควิดก่อนเข้าฤดูหนาว ช่วยลดป่วยรุนแรง - เสียชีวิต


วันศุกร์ที่ 28 ตุลาคม 2565
สธ. แนะ “กลุ่มเสี่ยง 608 - เด็กเล็ก” ฉีดวัคซีนโควิดก่อนเข้าฤดูหนาว ช่วยลดป่วยรุนแรง - เสียชีวิต
.....
กระทรวงสาธารณสุข เผยขณะนี้สถานการณ์โรคโควิด-19 ของไทย มีแนวโน้มลดลงต่อเนื่อง ประชาชนเริ่มใช้ชีวิตตามปกติมากขึ้น แต่หากต้องเข้าไปในพื้นที่คนหนาแน่น การระบายอากาศไม่ดี ยังคงต้องสวมหน้ากากอนามัย และล้างมือบ่อย ๆ ส่วนการมารับวัคซีนโควิด-19 ขณะนี้มีการฉีดไปแล้ว 142.8 ล้านโดส ความครอบคลุมเข็มปกติเกือบ 82% แต่เข็มกระตุ้นในทุกกลุ่มยังมารับน้อยไม่ถึง 50%
.
การได้รับวัคซีนเข็มกระตุ้นเข็ม 4 จะช่วยลดอาการรุนแรงและการเสียชีวิตได้เกือบ 100% โดยเฉพาะผู้ที่อยู่ในกลุ่มเสี่ยง 608 หากได้รับวัคซีนเข็มที่ 2 หรือ 3 มาแล้วเกิน 3 - 4 เดือน ให้มารับวัคซีนเพื่อเพิ่มภูมิคุ้มกัน ส่วนกลุ่มเด็กเล็ก อายุ 6 เดือน – 4 ปี ซึ่งยังไม่เคยสร้างเสริมภูมิคุ้มกันโรคโควิด-19 ผู้ปกครองสามารถให้เด็กฉีดพร้อมกับวัคซีนป้องกันโรคอื่น ๆ ได้ จะช่วยลดความเสี่ยงอาการรุนแรงและเสียชีวิต รวมถึงการเกิดภาวะอักเสบของอวัยวะต่าง ๆ ในร่างกายเด็ก (MIS-C) ได้
.
ขณะที่ช่วงฤดูหนาวจะมีการระบาดของเชื้อไวรัสก่อโรคเพิ่มขึ้นหลายโรค รวมถึงโรคโควิด-19 ดังนั้น ขอให้กลุ่มเสี่ยงทั้งกลุ่ม 608 และผู้ปกครองพาเด็กเล็กต่ำกว่า 5 ปี มารับวัคซีนเพื่อสร้างเสริมภูมิคุ้มกันโรคโควิด-19 ก่อนที่จะถึงฤดูหนาว ได้ที่รพ.ชุมชน/รพ.ใกล้บ้าน ในสังกัดกระทรวงสาธารณสุขโดยไม่เสียค่าใช้จ่าย
#ไทยคู่ฟ้า #สื่อสารรัฐบาลไทย
-------------------

ที่มา : https://www.thaigov.go.th/news/contents/details/60976