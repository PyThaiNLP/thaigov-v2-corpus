รัฐบาลไทย-ข่าวทำเนียบรัฐบาล-รองนายกฯ อนุทิน นั่งหัวโต๊ะบอร์ดขับเคลื่อนการเสนอตัวเป็นเจ้าภาพ Expo 2028 Phuket Thailand เปิดหวูดลุยชิงชัยคู่แข่ง 4 ประเทศตามขั้นตอนของ BIE 


วันพฤหัสบดีที่ 1 กันยายน 2565
พิมพ์
รองนายกฯ อนุทิน นั่งหัวโต๊ะบอร์ดขับเคลื่อนการเสนอตัวเป็นเจ้าภาพ Expo 2028 Phuket Thailand เปิดหวูดลุยชิงชัยคู่แข่ง 4 ประเทศตามขั้นตอนของ BIE
รองนายกฯ อนุทิน นั่งหัวโต๊ะบอร์ดขับเคลื่อนการเสนอตัวเป็นเจ้าภาพ Expo 2028 Phuket Thailand เปิดหวูดลุยชิงชัยคู่แข่ง 4 ประเทศตามขั้นตอนของ BIE ยกเป็นวาระระดับชาติทุกหน่วยงานร่วมสนับสนุน เตรียมจัดฟอรั่มและนำเสนอความพร้อมประเทศครั้งที่ 2 ที่ปารีส พ.ย.นี้
น.ส.ไตรศุลี ไตรสรณกุล รองโฆษกประจำสำนักนายกรัฐมนตรี กล่าวว่า วันนี้ (31 ส.ค. 2565) เวลา 13.30 น. นายอนุทิน ชาญวีรกูล รองนายกรัฐมนตรีและรมว.สาธารณสุข  ได้เป็นประธานในการประชุมคณะกรรมการขับเคลื่อนการเสนอตัวเป็นเจ้าภาพงาน Expo 2028 Phuket Thailand (Thailand Candidature Committee) ครั้งที่1/2565 โดยมีนายอาคม พิทยาไพสิฐ รัฐมนตรีว่าการกระทรวงการคลัง  นายทรงศักดิ์ ทองศรี รัฐมนตรีช่วยว่าการกระทรวงมหาดไทย นายสินิตย์ เลิศไกร รัฐมนตรีช่วยว่าการกระทรวงพาณิชย์ นายณรงค์ วุ่นซิ้ว ผู้ว่าราชการจังหวัดภูเก็ต นายจิรุตถ์ อิศรางกูร ณ อยุธยา ผู้อำนวยการส่งเสริมการจัดประชุมและนิทรรศการ (องค์การมหาชน) และผู้แทนจากหน่วยงานที่เกี่ยวข้อง เข้าร่วม ณ ห้อง 301 ตึกบัญชาการ 1 ทำเนียบรัฐบาล
นายอนุทิน กล่าวในการประชุม ว่า พล.อ.ประยุทธ์ จันทร์โอชา นายกรัฐมนตรีได้มีคำสั่งแต่งตั้งคณะกรรมการขับเคลื่อนฯ ชุดนี้ขึ้นเพื่อทำหน้าที่ดูแลให้การเสนอตัวเป็นเจ้าภาพการจัดงาน EXPO 2028 Phuket Thailand เป็นไปด้วยความเรียบร้อย มีประสิทธิภาพ เป็นไปตามเป้าหมายที่นายกรัฐมนตรีและรัฐบาล ต้องการให้งานเอ็กซ์โปรวาระพิเศษ (Specialised Expo) ที่ภูเก็ตครั้งนี้เป็นกลไกขับเคลื่อนเศรษฐกิจ ไม่เฉพาะใน จ.ภูเก็ต แต่จะครอบคลุมกลุ่มจังหวัดอันดามัน เช่น กระบี่ ตรัง ระนอง  โดยหากประเทศไทยชนะการแข่งขันจะเกิดการลงทุนเพื่อเตรียมความพร้อมในด้านต่างๆ เพื่อเตรียมงาน และโครงสร้างพื้นฐาน ภายใน 2 ปีต่อจากนี้เป็นต้นไป
ทั้งนี้ รัฐบาลโดยกระทรวงและหน่วยงานที่เกี่ยวข้องให้การสนับสนุนเต็มที่เพื่อประเทศไทยได้รับเลือกเป็นเจ้าภาพ โดยกระทรวงการคลังสนับสนุนที่ราชพัสดุสำหรับการเป็นพื้นที่จัดงาน ซึ่งในอนาคตภายหลังการจัดงานจะปรับเปลี่ยนเป็นศูนย์กลางทางการแพทย์ระดับโลกที่จะดึงดูดการท่องเที่ยวเชิงสุขภาพ เป็นอีกแนวทางที่จะสร้างฐานรายได้ของประเทศให้สูงขึ้นในระยะยาว
รองนายกรัฐมนตรี กล่าวว่า สำหรับการจัดงานเอ็กซ์โปวาระพิเศษ ปี 2028 นอกจากภูเก็ต จากประเทศไทยแล้วยังมีการเสนอตัวอีก 4 เมืองจาก 4 ประเทศ เพื่อเข้าแข่งขัน ได้แก่ มลรัฐมินิโซตา สหรัฐอเมริกา, เมืองเบลเกรด ประเทศเซอร์เบีย, เมืองมาลาก้า ประเทศสเปน และ เมืองซาน คาร์ลอส เออ บริโลเช่ ประเทศอาร์เจนตินา ซึ่งจากการติดตามข้อมูลของทุกประเทศแล้วเชื่อว่าตอนนี้ จ.ภูเก็ตของประเทศไทย มีความได้เปรียบเมืองคู่แข่งทั้งโครงสร้างพื้นฐาน ภูมิประเทศ แหล่งท่องเที่ยวที่มีชื่อเสียง
“ในที่ประชุมซึ่งมีผู้แทนจากหน่วยงานที่เกี่ยวข้องได้เห็นสอดคล้องกันที่จะให้เรื่องการเสนอตัวเป็นเจ้าภาพฯ ของประเทศไทยครั้งนี้เป็นเรื่องระดับชาติ ที่ทุกหน่วยงานต้องช่วยกันประชาสัมพันธ์ในทุกโอกาสเพื่อให้ประเทศสมาชิก BIE เลือกประเทศไทย ซึ่งถ้าไทยชนะจะเป็น Expo ระดับโลกครั้งแรกที่มีการจัดขึ้นที่ประเทศไทย ซึ่งจะทำรายได้เข้าประเทศไทย ทั้งจากการท่องเที่ยวและบริการสุขภาพในระยะยาวต่อไป” นายอนุทิน กล่าว
น.ส.ไตรศุลี กล่าวว่า ที่ประชุมได้พิจารณาและเห็นชอบวาระสำคัญซึ่งเป็นการขับเคลื่อนการเสนอตัวเป็นเจ้าภาพฯ  ในครั้งนี้ ได้แก่ เห็นชอบการดำเนินการตามขั้นตอนเสนอตัวเป็นเจ้าภาพฯ ซึ่งไทยไทยจะต้องดำเนินการในขั้นตอนต่อไปตามข้อกำหนดของ BIE ได้แก่ 1) การจัดทำ Future of Life Forum ระหว่างวันที่ 1-4 พ.ย. 65 ณ ประเทศฝรั่งเศส เพื่อนำเสนอแนวคิดในเชิงลึกเกี่ยวกับธีมการจัดงานของไทย 2)เตรียมการเพื่อเสนอความพร้อมของประเทศ ครั้งที่ 2 (Country Presentation) ระหว่างวันที่ 27-29 พ.ย.65  3)การจัดส่งเอกสารตามข้อกำหนดของ BIE
เห็นชอบแนวทางการดำเนินการเพื่อให้ได้รับเสียงสนับสนุนจากสมาชิก BIE ของประเทศไทย, เห็นชอบต่อกรอบความร่วมมือด้านสาธารณสุขกับประเทศกำลังพัฒนาภายใต้การให้ความช่วยเหลือประเทศกำลังพัฒนาทั้งรูปแบบทวิภาคี และพหุภาคี ตามเงื่อนไขของ BIE ที่ประเทศผู้เสนอตัวเป็นเจ้าภาพฯ จะต้องดำเนินการ รวมถึงชอบแนวทางการเตรียมความพร้อม การมีส่วนร่วมของหน่วยงาน จังหวัด พื้นที่จัดงาน และภาคประชาชน
น.ส.ไตรศุลี กล่าวว่า สำนักงานส่งเสริมการจัดประชุมและนิทรรศการ (องค์การมหาชน) (สสปน.) หรือ TCEB ซึ่งเป็นฝ่ายเลขานุการของคณะกรรมการขับเคลื่อนการเสนอตัวเป็นเจ้าภาพฯ ยังได้แจ้งให้ที่ประชุมทราบถึงความคืบหน้าการดำเนินงานในขั้นตอนต่างๆ และแจ้งว่า BIE จะประกาศประเทศที่ชนะการแข่งขันในช่วงเดือนมิ.ย. ปี 2566
----------------

ที่มา : https://www.thaigov.go.th/news/contents/details/58673