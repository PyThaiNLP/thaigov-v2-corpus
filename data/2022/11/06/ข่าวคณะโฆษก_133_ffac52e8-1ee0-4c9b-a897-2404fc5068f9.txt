รัฐบาลไทย-ข่าวทำเนียบรัฐบาล-ครม.เห็นชอบในหลักการของแถลงการณ์แสดงเจตจำนงเข้าร่วมข้อริเริ่ม PREZODE เพื่อป้องกันการเกิดโรคอุบัติใหม่ที่เกิดจากสัตว์ ตามแนวคิดสุขภาพหนึ่งเดียว


วันอังคารที่ 13 กันยายน 2565
พิมพ์
ครม.เห็นชอบในหลักการของแถลงการณ์แสดงเจตจำนงเข้าร่วมข้อริเริ่ม PREZODE เพื่อป้องกันการเกิดโรคอุบัติใหม่ที่เกิดจากสัตว์ ตามแนวคิดสุขภาพหนึ่งเดียว
ครม.เห็นชอบในหลักการของแถลงการณ์แสดงเจตจำนงเข้าร่วมข้อริเริ่ม PREZODE เพื่อป้องกันการเกิดโรคอุบัติใหม่ที่เกิดจากสัตว์ ตามแนวคิดสุขภาพหนึ่งเดียว
วันที่ 13 กันยายน 2565 น.ส.ไตรศุลี ไตรสรณกุล รองโฆษกประจำสำนักนายกรัฐมนตรี กล่าวว่า คณะรัฐมนตรี (ครม.) เห็นชอบในหลักการของแถลงการณ์แสดงเจตจำนงเข้าร่วมข้อริเริ่ม Preventing Zoonotic Disease Emergence (PREZODE) และอนุมัติให้นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข หรือผู้แทนที่ได้รับมอบหมายลงนามในแถลงการณ์แสดงเจตจำนงเข้าร่วมข้อริเริ่มPREZODE ซึ่งแถลงการณ์ดังกล่าวถูกจัดทำขึ้นเพื่อแสดงเจตจำนงที่จะทำงานร่วมกันของประเทศผู้เข้าร่วมข้อริเริ่ม PREZODE เพื่อป้องกันการเกิดโรคอุบัติใหม่ที่เกิดจากสัตว์ ตามแนวคิดสุขภาพหนึ่งเดียว ทั้งนี้กระทรวงสาธารณสุขได้ประมาณการค่าใช้จ่ายเพื่อสมทบแก่ข้อริเริ่ม PREZODE ประจำปี 2566-2570 กรอบวงเงินรวม 50 ล้านบาท หรือปีละ 10 ล้านบาท
สำหรับแถลงการณ์แสดงเจตจำนงเข้าร่วมข้อริเริ่ม PREZODEนี้ มีแนวทางการพัฒนาที่สำคัญประกอบด้วย การพัฒนาและส่งเสริมการประยุกต์ใช้แนวทางที่สอดคล้องกับวาระการพัฒนาที่ยั่งยืนค.ศ. 2030 และสนับสนุนการลดความเสี่ยงที่จะเกิดโรคอุบัติใหม่ที่เกิดจากสัตว์ เพื่อเสริมสร้างนโยบายสาธารณะ ความร่วมมือระหว่างประเทศ และการดำเนินงานของภาคเอกชน และการส่งเสริมความร่วมมือระหว่างหน่วยงานด้านสุขภาพหนึ่งเดียวที่มีอยู่เดิมหรือโครงการริเริ่มที่เกี่ยวข้อง
โดยเฉพาะอย่างยิ่งความร่วมมือกับคณะกรรมการผู้เชี่ยวชาญระดับสูง และสร้างความตระหนักถึงความสำคัญของแนวทางสุขภาพหนึ่งเดียว นอกจากนี้ยังมีการส่งเสริมการเปิดตัวโครงการวิจัย นวัตกรรม การศึกษา และการพัฒนาเพื่อปรับปรุงและแบ่งปันความรู้เกี่ยวกับความเสี่ยงจากการเกิดและการแพร่กระจายของโรคอุบัติใหม่ที่เกิดจากสัตว์ให้ดียิ่งขึ้น รวมไปถึงการเฝ้าระวังและการดำเนินการเพื่อลดผลกระทบ และการใช้ประโยชน์จากข้อเสนอแนะจากการบริหารจัดการเหตุการณ์โรคระบาดก่อนหน้านี้เพื่อเสริมสร้างเกณฑ์และวิธีการในการเตรียมความพร้อมใหม่
น.ส.ไตรศุลี กล่าวว่า ความเป็นมาของข้อริเริ่ม PREZODE เกิดจากในการประชุมสุดยอด One Planet Summit ซึ่งเป็นการประชุมสุดยอดว่าด้วยการเปลี่ยนแปลงสภาพภูมิอากาศและความหลากหลายทางชีวภาพ เมื่อวันที่ 11 มกราคม 2564 นายเอ็มมานูเอล มาครง ประธานาธิบดีฝรั่งเศส ได้ประกาศจัดตั้งข้อริเริ่ม PREZODE ตามแนวทางสุขภาพหนึ่งเดียว (One Health Approach)  เนื่องจากเล็งเห็นความสัมพันธ์ของการแพร่ระบาดของโรคอุบัติใหม่กับสุขภาพสัตว์และประเด็นปัญหาสิ่งแวดล้อม ปัจจุบันมีประเทศผู้เข้าร่วมประกอบด้วย เม็กซิโก, เบลเยียม, เวียดนาม, ซิมบับเว, คอสตาริกา, เฮติ, กัมพูชา, อุรุกวัย, โดมินิกัน และเซเนกัล

ที่มา : https://www.thaigov.go.th/news/contents/details/59197