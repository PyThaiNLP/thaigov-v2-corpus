รัฐบาลไทย-ข่าวทำเนียบรัฐบาล-อว. มุ่งขับเคลื่อน U2T for BCG "ดร.ดนุช" เผยปี 2565 ได้สร้างปรากฏการณ์การขับเคลื่อนเศรษฐกิจ BCG


วันพฤหัสบดีที่ 3 พฤศจิกายน 2565
อว. มุ่งขับเคลื่อน U2T for BCG "ดร.ดนุช" เผยปี 2565 ได้สร้างปรากฏการณ์การขับเคลื่อนเศรษฐกิจ BCG
อว. มุ่งขับเคลื่อน U2T for BCG "ดร.ดนุช" เผยปี 2565 ได้สร้างปรากฏการณ์การขับเคลื่อนเศรษฐกิจ BCG
อว. มุ่งขับเคลื่อนโครงการมหาวิทยาลัยสู่ตำบล U2T for BCG ประตูสู่การเปิดตลาดใหม่ให้สินค้าท้องถิ่นของชุมชนทั่วไทย พัฒนาสินค้า สร้างรายได้ ผลักดันเศรษฐกิจไทยเติบโตอย่างยั่งยืน “ดร.ดนุช” เลขานุการรัฐมนตรีว่าการกระทรวง อว. เผย U2T for BCG ในปี 2565 ได้สร้างปรากฏการณ์การขับเคลื่อนเศรษฐกิจ BCG ที่เป็นนโยบายของรัฐบาลอย่างเป็นรูปธรรมในทุกตำบล
วันที่ 7 ตุลาคม 2565 ดร.ดนุช ตันเทอดทิตย์ เลขานุการรัฐมนตรีว่าการกระทรวงการอุดมศึกษา วิทยาศาสตร์ วิจัยและนวัตกรรม (อว.) เป็นประธานพิธีเปิดงาน โครงการขับเคลื่อนเศรษฐกิจและสังคมฐานรากหลังโควิดด้วยเศรษฐกิจ BCG หรือ “โครงการมหาวิทยาลัยสู่ตำบล U2T for BCG” ประตูสู่การเปิดตลาดใหม่ให้สินค้าท้องถิ่นของชุมชนทั่วไทย ได้แสดงพลังแห่งความสร้างสรรค์ และพัฒนาสินค้าเพื่อสร้างรายได้ ผลักดันให้เศรษฐกิจของไทยได้เติบโตอย่างยั่งยืน โดยมี ผู้เชี่ยวชาญ พันธุ์เพิ่มศักดิ์ อารุณี กรรมการและผู้ช่วยเลขานุการคณะกรรมการบริหารโครงการยกระดับเศรษฐกิจและสังคมรายตำบลแบบบูรณาการ เป็นผู้กล่าวรายงาน ณ เซ็นทรัล บางนา
ดร.ดนุช กล่าวว่า วันนี้เป็นการดูแลสินค้าในเรื่องของการสร้างพื้นที่ขาย ให้กับ product ของ U2T for BCG ในภาคกลาง ซึ่งโครงการนี้ได้ริเริ่มเมื่อปี 2564 กว่า 3,000 ตำบล ปีนี้เราทำ 7,435 ตำบล ด้วยนโยบายของ ศ.(พิเศษ) ดร.เอนก เหล่าธรรมทัศน์ รัฐมนตรีว่ากระทรวงการอุดมศึกษา วิทยาศาสตร์ วิจัยและนวัตกรรม ที่เน้นถึงการเข้าถึง เข้าใจ และพัฒนาในทุกตำบล ความเป็นอยู่ความเป็นอยู่ที่ดีขึ้น สิ่งสำคัญที่สุดคือ การบูรณาการระหว่างตำบลกับจังหวัด การทำ U2T for BCG ครั้งนี้ เริ่มต้นด้วยกันที่ว่า 1. ต้องเป็น BCG (Bio-Circular-Green Economy) เศรษฐกิจชีวภาพ เศรษฐกิจหมุนเวียนและเศรษฐกิจสีเขียว 2. ต้องใช้องค์ความรู้ที่เรามีในแต่ละมหาวิทยาลัย 3. ต้องขายให้ได้ เพื่อสร้างความยั่งยืน จากการดำเนินงานอย่างมุ่งมั่นมาอย่างต่อเนื่องของ อว. เพื่อขับเคลื่อนการอุดมศึกษาไทย วิทยาศาสตร์ วิจัยและนวัตกรรม ไปสู่มาตรฐานในระดับสากลอย่างยั่งยืนผ่านการจัดงาน U2T for BCG Fair 4 ภูมิภาค มีวัตถุประสงค์หลักสำคัญเพื่อสนับสนุนสินค้าของชุมชนทั่วประเทศ ที่ได้รับการสร้างสรรค์ พัฒนาคุณภาพ จากนักศึกษาและศิษย์เก่าที่เข้าร่วมโครงการ U2T for BCG 2565 และสร้าง Community ใหม่ๆ ในการแลกเปลี่ยนความรู้ ภูมิปัญญา ต่อยอดในการพัฒนาสินค้าในอีกมิติใหม่ได้อย่างแตกต่าง โดยสินค้าที่ผ่านการคัดเลือกจากโครงการ จะได้นำมาจัดแสดงและจำหน่ายในงานแฟร์ โดยที่ผ่านมา เราได้ดำเนินการไปแล้วอย่างต่อเนื่องใน 2 ภูมิภาค ได้แก่ ภาคอีสานและภาคใต้ ซึ่งได้รับการตอบรับเป็นอย่างดี ทั้งทีมมหาวิทยาลัย ผู้ประกอบการและลูกค้าที่มีความชื่นชอบสินค้าที่ได้รับการพัฒนาจากชุมชน และในครั้งนี้ เป็นโอกาสอันดีของชุมชนภาคกลางและภาคตะวันออก ที่ได้มาร่วมแสดงพลังของสินค้าคุณภาพจากชุมชนไทย และยกระดับคุณภาพสินค้าประจำตำบลทั่วประเทศอย่างยั่งยืน อย่างไรก็ตาม U2T for BCG ในปี 2565 ได้สร้างปรากฏการณ์การขับเคลื่อนเศรษฐกิจ BCG ที่เป็นนโยบายของรัฐบาลอย่างเป็นรูปธรรมในทุกตำบล
ด้าน ผู้เชี่ยวชาญ พันธุ์เพิ่มศักดิ์ กล่าวว่า ในฐานะที่ได้เป็นส่วนหนึ่งในโครงการ U2T for BCG Fair จากการที่ได้ร่วมผลักดันในการดำเนินงานมาอย่างต่อเนื่องทั้ง 4 ภูมิภาค เพื่อให้การพัฒนาสินค้าและเศรษฐกิจชุมชนเกิดผลลัพธ์ได้จริง จากการต่อยอดความรู้ของนักศึกษา ที่ทุ่มเทในการร่วมพัฒนาผลิตภัณฑ์ และนำการตลาดออนไลน์มาถ่ายทอดต่อผู้ประกอบการในชุมชน ตอบโจทย์ยุคการตลาดปัจจุบันผ่านรูปแบบออนไลน์ และตลาดงานแฟร์แบบออนกราวน์ผ่านการจัดงาน U2T for BCG Fair โดย อว. สู่การสร้างรายได้ให้ชุมชนครอบคลุมทุกมิติ เพื่อการพัฒนาเศรษฐกิจอย่างยั่งยืน สำหรับการจัดงานอย่างต่อเนื่องมาสู่ที่ภาคกลางและภาคตะวันออกในครั้งนี้ ได้คัดสรรสินค้าคุณภาพ และบ่งบอกเอกลักษณ์ประจำท้องถิ่น มาจัดแสดงร่วม 100 บูธ มีทั้งอาหารท้องถิ่น งานศิลปหัตถกรรม งานถักสานอันประณีต สินค้า BCG เทคโนโลยีเพื่อสิ่งแวดล้อม มาจำหน่ายในราคาสุดคุ้ม พร้อมโปรโมชั่นส่วนลดพิเศษสำหรับผู้เข้าร่วมงานอีกด้วย โดยมีกำหนดจัดงานตั้งแต่ วันที่ 7-9 ตุลาคม 2565 ณ เซ็นทรัล บางนา ตลอด 3 วันเต็ม

ที่มา : https://www.thaigov.go.th/news/contents/details/61037