รัฐบาลไทย-ข่าวทำเนียบรัฐบาล-รมช.ประภัตร นำทีมคณะกรรมาธิการราคาผลิตผลเกษตรกรรมดูงาน จ.สุพรรณบุ


วันพฤหัสบดีที่ 22 กันยายน 2565
รมช.ประภัตร นำทีมคณะกรรมาธิการราคาผลิตผลเกษตรกรรมดูงาน จ.สุพรรณบุ
รมช.ประภัตร นำทีมคณะกรรมาธิการราคาผลิตผลเกษตรกรรมดูงาน จ.สุพรรณบุรี เพื่อนำองค์ความรู้และนวัตกรรมไปบริหารจัดการด้านเกษตรกรรมแบบครบวงจร
นายประภัตร โพธสุธน รัฐมนตรีช่วยว่าการกระทรวงเกษตรและสหกรณ์ เปิดเผยภายหลังการลงพื้นที่นำคณะกรรมาธิการแก้ไขราคาผลิตผลเกษตรกรรมศึกษาดูงาน เรื่อง “การพัฒนานวัตกรรมด้านการเกษตรและเกษตรกรรมแบบครบวงจร” ณ หมู่บ้านอนุรักษ์ควายไทย (บ้านควาย) อำเภอศรีประจันต์ จังหวัดสุพรรณบุรี โดยมี นายณัฐวุฒิ ประเสริฐสุวรรณ ประธานคณะกรรมาธิการแก้ไขราคาผลิตผลเกษตรกรรมและคณะ พร้อมด้วยหน่วยงานที่เกี่ยวข้องเข้าร่วม ว่า จากสภาวะเศรษฐกิจตกต่ำและผลกระทบจากภัยพิบัติ ทั้งอุทกภัยและภัยแล้ง ตลอดจนผลกระทบจากการแพร่ระบาดของโรคไวรัสโคโรนา 2019 (covid-19) ในช่วงที่ผ่านมา ทำให้เกษตรกรได้รับผลกระทบอย่างมาก ทั้งจากราคาต้นทุนการผลิตที่สูงขึ้น ปัญหาราคาผลผลิตตกต่ำ กระทรวงเกษตรและสหกรณ์ จึงมีนโยบายเข้ามาช่วยเหลือเกษตรกร โดยส่งเสริมด้านองค์ความรู้ เทคโนโลยีและนวัตกรรมต่าง ๆ มาใช้ให้เกิดประโยชน์ เพื่อผลักดันให้เกิดการยกระดับ และเพิ่มประสิทธิภาพการผลิต ทั้งการปรับเปลี่ยนการเกษตรแบบดั้งเดิมให้เป็นเกษตรสมัยใหม่ ที่เน้นการบริหารจัดการและใช้เทคโนโลยี พัฒนาการผลิตสินค้าเกษตรให้มีคุณภาพ ทำให้เกษตรกรมีความเข้มแข็งและสามารถพึ่งพาตนเองได้อย่างยั่งยืน
ทั้งนี้ ได้นำคณะกรรมาธิการฯ ศึกษาวิธีปลูกฟักทอง เพื่อนำองค์ความรู้ที่ได้ไปส่งเสริมให้เกษตรกรปลูกเป็นพืชทดแทน ซึ่งฟักทองมีระยะการปลูกและเก็บเกี่ยวเพียง 90 วันก็สามารถเก็บผลผลิตได้ จะช่วยสร้างรายได้ให้แก่เกษตรกรในระยะสั้น พร้อมทั้งจะขยายผลไปยังพืชอื่นชนิดด้วย จากนั้น ได้เยี่ยมชมการดำเนินงานจุดคัดแยกและจุดแพ็คสินค้าเกษตร ซึ่งจะช่วยให้เกษตรกรได้มีสถานที่รองรับผลิตผลทางการเกษตรที่ได้มาตรฐาน ทั้งทางด้านคุณภาพและราคาสินค้า สามารถวางแผนการผลิตให้สอดคล้องกับความต้องการของตลาด และนำแนวทางการศึกษาดูงานในครั้งนี้ ไปต่อยอดเพิ่มมูลค่าให้แก่ผลผลิตทางการเกษตรต่อไป

ที่มา : https://www.thaigov.go.th/news/contents/details/59566