รัฐบาลไทย-ข่าวทำเนียบรัฐบาล-สธ. ร่วม สพฉ. กอง บก. ป้องกันชายแดนจันทบุรีและตราด ซ้อมแผนลำเลียงผู้ป่วยฉุกเฉินทางอากาศเวลากลางคืน สร้างความเชื่อมั่น ประชาชนและนักท่องเที่ยว


วันพฤหัสบดีที่ 1 กันยายน 2565
สธ. ร่วม สพฉ. กอง บก. ป้องกันชายแดนจันทบุรีและตราด ซ้อมแผนลำเลียงผู้ป่วยฉุกเฉินทางอากาศเวลากลางคืน สร้างความเชื่อมั่น ประชาชนและนักท่องเที่ยว
กระทรวงสาธารณสุข ร่วมกับสถาบันการแพทย์ฉุกเฉินแห่งชาติ และกองบังคับการป้องกันชายแดนจันทบุรีและตราด ค่ายตากสิน จัดปฏิบัติการฝึกซ้อมแผนเสมือนจริงกรณีมีผู้ป่วยฉุกเฉินที่จำเป็นต้องได้รับการส่งต่อด้วยเฮลิคอปเตอร์ในช่วงกลางคืน
กระทรวงสาธารณสุข ร่วมกับสถาบันการแพทย์ฉุกเฉินแห่งชาติ และกองบังคับการป้องกันชายแดนจันทบุรีและตราด ค่ายตากสิน จัดปฏิบัติการฝึกซ้อมแผนเสมือนจริงกรณีมีผู้ป่วยฉุกเฉินที่จำเป็นต้องได้รับการส่งต่อด้วยเฮลิคอปเตอร์ในช่วงกลางคืน ช่วยเพิ่มทักษะบุคลากรด้านการแพทย์ฉุกเฉิน เตรียมความพร้อมของหน่วยปฏิบัติการ และสร้างความเชื่อมั่นแก่ประชาชนและนักท่องเที่ยว
เย็นวันที่ 31 สิงหาคม 2565 ที่ กองบัญชาการป้องกันชายแดนจันทบุรีและตราด ค่ายตากสิน จังหวัดจันทบุรี ดร.สาธิต ปิตุเตชะ รัฐมนตรีช่วยว่าการกระทรวงสาธารณสุข พร้อมด้วย ร.อ.นพ.อัจฉริยะ แพงมา เลขาธิการสถาบันการแพทย์ฉุกเฉินแห่งชาติ และผู้บริหารกระทรวงสาธารณสุข ติดตามการฝึกซ้อมระบบการแพทย์ฉุกเฉินและการลำเลียงผู้ป่วยทางอากาศ ซึ่งเป็นการฝึกซ้อมสถานการณ์เสมือนจริง กรณีมีผู้ป่วยฉุกเฉินที่จำเป็นต้องได้รับการส่งต่อด้วยเฮลิคอปเตอร์ในช่วงเวลากลางคืน
ดร.สาธิตกล่าวว่า การฝึกซ้อมในสถานการณ์เสมือนจริงถือเป็นการเพิ่มทักษะของบุคลากรด้านการแพทย์ฉุกเฉิน และการเตรียมความพร้อมหน่วยปฏิบัติการ เพื่อให้สามารถปฏิบัติการได้อย่างรวดเร็วและราบรื่น ซึ่งเขตสุขภาพที่ 6 โดยเฉพาะจังหวัดจันทบุรีและจังหวัดตราดมีแหล่งท่องเที่ยวที่เป็นพื้นที่เกาะ เข้าถึงลำบาก การคมนาคมไม่สะดวก การลำเลียงผู้ป่วยทางอากาศ หรือ Sky Doctor จึงมีความสำคัญในการช่วยเหลือผู้ป่วยที่จำเป็นต้องส่งต่อยังโรงพยาบาลที่มีศักยภาพให้ได้รับการดูแลรักษาอย่างทันท่วงที เพราะ “ทุกชีวิตมีค่าเท่ากัน” นอกจากนี้ ยังเป็นการสร้างความเชื่อมั่นในศักยภาพด้านการแพทย์แก่ประชาชนและนักท่องเที่ยวที่จะเดินทางเข้ามา สอดรับกับนโยบายรัฐบาลที่จะมุ่งเน้นกระตุ้นภาคการท่องเที่ยวของประเทศ
ดร.สาธิต กล่าวต่อว่า การฝึกซ้อมระบบการแพทย์ฉุกเฉินครั้งนี้ เป็นการทำงานร่วมกันของ สถาบันการแพทย์ฉุกเฉินแห่งชาติ สำนักงานสาธารณสุขจังหวัดจันทบุรี และสำนักงานสาธารณสุขจังหวัดตราด โดยมีหน่วยแพทย์ฉุกเฉินจากโรงพยาบาลพระปกเกล้าจันทบุรีและโรงพยาบาลเกาะช้างเข้าร่วมฝึกซ้อม ได้รับความร่วมมือจาก กองบัญชาการป้องกันชายแดนจันทบุรีและตราด ให้การสนับสนุนเฮลิคอปเตอร์และสถานที่ โดยมีการฝึกซ้อมอย่างเป็นระบบ ตั้งแต่การประสานหน่วยบริการปลายทาง การลำเลียงผู้ป่วยขึ้นเฮลิคอปเตอร์ และส่งยังรถพยาบาลเพื่อเข้ารับการรักษายังหน่วยบริการปลายทาง ภายใต้มาตรฐานและประกาศคณะกรรมการการแพทย์ฉุกเฉิน เรื่องหลักเกณฑ์และเงื่อนไขเกี่ยวกับการปฏิบัติหน้าที่ และการกำกับดูแลหน่วยปฏิบัติการแพทย์ พ.ศ.2564
********************************** 1 กันยายน 2565

ที่มา : https://www.thaigov.go.th/news/contents/details/58696