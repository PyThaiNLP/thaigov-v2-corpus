รัฐบาลไทย-ข่าวทำเนียบรัฐบาล-กระทรวงยุติธรรม รับมอบโล่และตรารับรองมาตรฐานการให้บริการของศูนย์ราชการสะดวก (Government Easy Contact Center : GECC) ประจำปี พ.ศ. ๒๕๖๕


วันพฤหัสบดีที่ 6 ตุลาคม 2565
พิมพ์
กระทรวงยุติธรรม รับมอบโล่และตรารับรองมาตรฐานการให้บริการของศูนย์ราชการสะดวก (Government Easy Contact Center : GECC) ประจำปี พ.ศ. ๒๕๖๕
กระทรวงยุติธรรม รับมอบโล่และตรารับรองมาตรฐานการให้บริการของศูนย์ราชการสะดวก (Government Easy Contact Center : GECC) ประจำปี พ.ศ. ๒๕๖๕
ในวันพุธที่ ๒๘ กันยายน ๒๕๖๕ เวลา ๑๓.๐๐ น. นายวัลลภ นาคบัว รองปลัดกระทรวงยุติธรรม ในนามผู้แทนกระทรวงยุติธรรมรับมอบโล่รับรองมาตรฐานศูนย์ราชการสะดวก (Government Easy Contact Center : GECC) ประจำปี ๒๕๖๕ ระดับพื้นฐาน โดยมี นายอนุชา นาคาศัย รัฐมนตรีประจำสำนักนายกรัฐมนตรี เป็นประธานในพิธี ณ ห้องประชุมวายุภักษ์ แกรนด์ บอลรูม ชั้น ๔ อาคารศูนย์ประชุมวายุภักษ์ โรงแรมเซ็นทรา บายเซ็นทารา ศูนย์ราชการและคอนเวนชันเซ็นเตอร์ แจ้งวัฒนะ
โดยในปีนี้กระทรวงยุติธรรมได้รับการรับรองมาตรฐานศูนย์ราชการสะดวก (Government Easy Contact Center : GECC) ๑๒ หน่วยงาน ดังนี้
๑. กรมบังคับคดี ได้รับการรับรองมาตรฐาน GECC ๘ หน่วยงาน ได้แก่ ระดับก้าวหน้า ๑ หน่วยงาน คือ สำนักงานบังคับคดีจังหวัดอุบลราชธานี และระดับพื้นฐาน ๗ หน่วยงาน ได้แก่ สำนักงานบังคับคดีจังหวัดแม่ฮ่องสอน สำนักงานบังคับคดีจังหวัดนครศรีธรรมราช สาขาปากพนัง สำนักงานบังคับคดีจังหวัดยะลา สำนักงานบังคับคดีจังหวัดแม่ฮ่องสอน สำนักงานบังคับคดีจังหวัดจันทบุรี สำนักงานบังคับคดีจังหวัดชลบุรี สำนักงานบังคับคดีจังหวัดแพร่
๒. กรมราชทัณฑ์ ได้รับการรับรองมาตรฐาน GECC ระดับพื้นฐาน ๒ หน่วยงาน ได้แก่ เรือนจำจังหวัดจันทบุรี และทัณฑสถานหญิงเชียงใหม่
๓. สำนักงานปลัดกระทรวงยุติธรรม ได้รับการรับรองมาตรฐาน GECC ระดับพื้นฐาน ๒ หน่วยงาน ได้แก่ ศูนย์บริการร่วมกระทรวงยุติธรรม และสำนักงานยุติธรรมจังหวัดเชียงใหม่
สำหรับการให้บริการของศูนย์ราชการสะดวก (Government Easy Contact Center : GECC) เป็นนโยบายของนายกรัฐมนตรี ได้มอบนโยบายในการประชุมคณะรัฐมนตรี เมื่อวันที่ ๑ กันยายน ๒๕๕๘ ให้ทุกกระทรวง กรม และจังหวัด รวมทั้งรัฐวิสาหกิจที่เกี่ยวข้อง จัดให้มี “ศูนย์ราชการสะดวก (Government Easy Contact Center : GECC)” เพื่อเป็นหน่วยงานที่ทำหน้าที่ให้คำแนะนำและอำนวยความสะดวกแก่ประชาชน ให้เกิดการให้บริการที่มีประสิทธิภาพและสร้างความเชื่อมั่นให้แก่ประชาชนที่เดินทางมาติดต่อราชการกับหน่วยงานของรัฐ ทั้งนี้ ในปี ๒๕๖๖ กระทรวงยุติธรรม จะยกระดับการให้บริการ สร้างความสะดวก รวดเร็วแก่ประชาชนอย่างต่อเนื่อง ตอบสนองนโยบายของรัฐบาลในการเป็นหน่วยงานที่ทำหน้าที่ให้คำแนะนำ และอำนวยความสะดวกแก่ประชาชนที่มาติดต่อขอรับบริการได้อย่างรวดเร็ว และเข้าถึงง่ายจึงมีการพัฒนาคุณภาพการให้บริการในทุกด้านพร้อมปรับปรุงรูปแบบการให้บริการอย่างสม่ำเสมอต่อไป

ที่มา : https://www.thaigov.go.th/news/contents/details/60120