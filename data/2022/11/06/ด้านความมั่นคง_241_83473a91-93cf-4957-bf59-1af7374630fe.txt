รัฐบาลไทย-ข่าวทำเนียบรัฐบาล-รมว.สุชาติ ห่วงลูกจ้างเคสถังแก๊สระเบิดร้านพิซซ่า ย่านประเวศ ส่งทีมเฉพาะกิจลงพื้นที่ตรวจสอบและช่วยเหลือทันที


วันอาทิตย์ที่ 16 ตุลาคม 2565
พิมพ์
รมว.สุชาติ ห่วงลูกจ้างเคสถังแก๊สระเบิดร้านพิซซ่า ย่านประเวศ ส่งทีมเฉพาะกิจลงพื้นที่ตรวจสอบและช่วยเหลือทันที
รมว.แรงงาน ห่วงเหตุแก๊สระเบิดภายในร้านเดอะพิซซ่าคอมปะนี ย่านประเวศ กรุงเทพฯ เป็นเหตุให้ลูกจ้างบาดเจ็บหลายราย ส่งทีมเฉพาะกิจพร้อมหน่วยงานในสังกัดกระทรวงแรงงานลงพื้นที่ตรวจสอบและช่วยเหลือลูกจ้างให้ได้รับสิทธิตามกฎหมายทันที
นายสุชาติ ชมกลิ่น รัฐมนตรีว่าการกระทรวงแรงงาน เปิดเผยถึง กรณีเหตุแก๊สระเบิดภายในร้านเดอะพิซซ่าคอมปะนี สาขาตลาดนัมเบอร์วันพลาซ่า เขตประเวศ กรุงเทพฯ ทำให้ลูกจ้างบาดเจ็บหลายราย ว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม และ พลเอก ประวิตร วงษ์สุวรรณ รองนายกรัฐมนตรี ซึ่งกำกับดูแลกระทรวงแรงงาน ได้แสดงความห่วงใยกับเหตุการณ์ที่เกิดขึ้นพร้อมสั่งการให้กระทรวงแรงงานเร่งดำเนินการตรวจสอบถึงสาเหตุในครั้งนี้ ผมจึงได้ส่งคณะทำงานทีมเฉพาะกิจตรวจสอบอุบัติเหตุ อุบัติภัย หรือการประสบอันตรายจากการทำงาน กรณีร้ายแรง ลงพื้นที่ตรวจสอบหาข้อเท็จจริงทันที โดยเบื้องต้นผมได้รับรายงาน พบว่า เมื่อวันที่ 15 ตุลาคม 2565 เวลาประมาณ 16.40 น เกิดเหตุแก๊สระเบิดภายในร้านเดอะพิซซ่าคอมปะนี สาขาตลาดนัมเบอร์วันพลาซ่า ถนนรามคำแหง 2 แขวงดอกไม้ เขตประเวศ กรุงเทพฯ ขณะลูกจ้างกำลังเปลี่ยนถังแก๊สด้วยตนเอง ได้เกิดระเบิดขึ้นทำให้ลูกจ้างที่เปลี่ยนถังแก๊ส และเพื่อนร่วมงานที่อยู่ในบริเวณนั้น ได้รับบาดเจ็บจำนวน 8 คน ซึ่งแรงระเบิดดังกล่าว ส่งผลให้ผนังกระจกของร้านแตกกระจาย โดยอาสากู้ภัยได้เข้าช่วยเหลือเบื้องต้น และนำส่งต่อการรักษาไปยังโรงพยาบาลพริ้นซ์ สุวรรณภูมิ เพื่อรับการรักษาอาการบาดเจ็บ จากการประสานกับโรงพยาบาลดังกล่าวแจ้งว่า 2 ราย อยู่ในอาการสาหัส และ 6 ราย อาการไม่รุนแรงจึงสามารถกลับบ้านได้ นอกจากนี้ ผมยังได้กำชับคณะทำงานทีมเฉพาะกิจฯ และหน่วยงานสังกัดกระทรวงแรงงาน ช่วยเหลือลูกจ้างที่ได้รับบาดเจ็บให้ได้รับสิทธิประโยชน์ตามกฎหมายทุกมิติ
ด้าน นางโสภา เกียรตินิรชา หัวหน้าผู้ตรวจราชการกระทรวงแรงงาน หัวหน้าคณะทำงานทีมเฉพาะกิจตรวจสอบอุบัติเหตุ อุบัติภัย หรือการประสบอันตรายจากการทำงาน กรณีร้ายแรง กล่าวว่า วันนี้ (16 ตุลาคม 2565) คณะทำงานเฉพาะกิจและหน่วยงานในสังกัดกระทรวงแรงงานได้ลงพื้นที่ตรวจสอบสถานที่เกิดเหตุและเข้าเยี่ยมให้กำลังใจลูกจ้างที่ได้รับบาดเจ็บด้วยความห่วงใย ณ โรงพยาบาลพริ้นซ์ สุวรรณภูมิ พร้อมยืนยันช่วยเหลือลูกจ้างที่ได้รับบาดเจ็บทุกรายให้ได้รับสิทธิประโยชน์ตามกฎหมายอย่างครบถ้วน จากรายงานของสำนักงานประกันสังคม กรุงเทพมหานครพื้นที่ 8 ได้ตรวจสอบสิทธิกองทุนประกันสังคม และกองทุนเงินทดแทนของลูกจ้างที่ได้รับบาดเจ็บทั้ง 8 ราย เบื้องต้นจะได้รับสิทธิรักษาพยาบาลและเงินทดแทนจากสำนักงานประกันสังคมด้วย ในส่วนของสาเหตุการเกิดอุบัติเหตุในครั้งนี้นั้น กรมสวัสดิการและคุ้มครองแรงงานจะเชิญนายจ้าง และผู้ที่เกี่ยวข้องมาสอบหาข้อเท็จจริงเพิ่มเติมถึงสาเหตุแก๊สระเบิดเพิ่มเติมในวันที่ 19 ตุลาคมนี้ พร้อมทั้งตรวจสอบว่านายจ้างได้ปฏิบัติอย่างถูกต้องตามกฎหมายความปลอดภัยในการทำงานหรือไม่ ทั้งนี้ ขอความร่วมมือนายจ้าง และลูกจ้างปฏิบัติตามพระราชบัญญัติ ความปลอดภัย อาชีวอนามัย และสภาพแวดล้อมในการทํางาน พ.ศ. 2554 กฎกระทรวงกำหนดมาตรฐานในการบริหาร จัดการ และดำเนินการ ด้านความปลอดภัย อาชีวอนามัย และสภาพแวดล้อมในการทำงานเกี่ยวกับการป้องกันและระงับอัคคีภัย พ.ศ. 2555 และกฎกระทรวงกำหนดมาตรฐานในการบริหาร จัดการ และดำเนินการด้านความปลอดภัย อาชีวอนามัยและสภาพแวดล้อมในการทำงานเกี่ยวกับสารเคมีอันตรายพ.ศ. 2556 อย่างเคร่งครัด เพื่อป้องกันความสูญเสียและอันตรายที่จะเกิดจากอุบัติเหตุหรืออุบัติภัยจากการทำงาน

ที่มา : https://www.thaigov.go.th/news/contents/details/60474