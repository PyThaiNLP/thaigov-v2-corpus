รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม ลุยเชียงใหม่เดินหน้าปลดล็อกผลิตภัณฑ์กระท่อม เร่งวิจัยทำมาตรฐานกลาง ยันตั้งใจทำให้ดีที่สุด 


วันศุกร์ที่ 9 กันยายน 2565
พิมพ์
รัฐมนตรีว่าการกระทรวงยุติธรรม ลุยเชียงใหม่เดินหน้าปลดล็อกผลิตภัณฑ์กระท่อม เร่งวิจัยทำมาตรฐานกลาง ยันตั้งใจทำให้ดีที่สุด
รัฐมนตรีว่าการกระทรวงยุติธรรม ลุยเชียงใหม่เดินหน้าปลดล็อกผลิตภัณฑ์กระท่อม เร่งวิจัยทำมาตรฐานกลาง ยันตั้งใจทำให้ดีที่สุด เข้าตามตรอกออกตามประตูไม่ใช่กระโดดออกทางหน้าต่าง
เมื่อเวลา 16.50 น. ที่เซ็นทรัลแอร์พอร์ต เชียงใหม่ นายสมศักดิ์ เทพสุทิน รมว.ยุติธรรม เป็นประธานเปิดงาน“สร้างเศรษฐกิจ เปลี่ยนพืชกระท่อมเป็นเงินสด” โดยมีนายศักดิ์ชัย คุณาวัฒน์ชัยเดช รองผู้ว่าราชการจังหวัดเชียงใหม่ นายวิชัย ไชยมงคล เลขาธิการ ป.ป.ส. ข้าราชการ เจ้าหน้าที่และประชาชนร่วมงาน
นายสมศักดิ์ กล่าวว่า วันที่ 24 ส.ค. 2565 เป็นวันครบรอบ 1 ปี ที่พืชกระท่อมถูกปลดล็อก เราใช้เวลา 547 วัน หรือ 1 ปีครึ่ง ผลักดันจนสำเร็จ และเมื่อวันที่ 26 ส.ค. 2565 พ.ร.บ.พืชกระท่อม บังคับใช้เป็นกฎหมาย ซึ่งการดำเนินการของเราคือการทำใบไม้ให้เป็นเงินสดอย่างยั่งยืน โดยการทำงานของเรานั้นสำเร็จตามกระบวนการ เข้าตามตรอกออกตามประตู ไม่ใช่กระโดดออกทางหน้าต่าง แล้วทำให้มีปัญหาในภายหลัง จนเกิดผลกระทบต่อสังคม โดยสาระสำคัญ พ.ร.บ.พืชกระท่อม คือ การเพาะหรือปลูกได้เสรี ครอบครองและขายใบกระท่อมได้โดยตรง และออนไลน์ ไม่ต้องขออนุญาต แต่ห้ามขายให้แก่ผู้มีอายุต่ำกว่า 18 ปี สตรีมีครรภ์ สตรีให้นมบุตรห้ามบริโภคใบกระท่อมหรือน้ำต้มใบกระท่อมที่ปรุงหรือผสมกับยาเสพติด และการนำเข้าหรือส่งออกใบกระท่อม ต้องขอรับใบอนุญาตจากเลขาธิการ ป.ป.ส. ซึ่งเราไม่สนับสนุนการนำเข้าใบกระท่อมเพื่อให้คนไทยได้ประโยชน์ได้เต็มที่ ไม่ให้ต่างชาติ เข้ามาหาประโยชน์จากเรา จะเน้นไปที่การส่งออกเพื่อสร้างรายได้ให้ประเทศ
นายสมศักดิ์ กล่าวอีกว่า ในส่วนของกัญชา มาทีหลังกระท่อม ยังไม่มีกฎหมายรองรับ แต่มีประกาศออกมาเพื่อป้องกันความเสียหายที่ตามมา โดยที่ผ่านมาผลิตภัณฑ์จากกัญชา เช่น ชา อาหาร ขนม และการสูบ มีผู้ป่วยเข้าโรงพยาบาลไปแล้วหลายราย ซึ่งหมอและพยาบาลต่างคัดค้าน คดีที่เกิดจากการเสพกัญชามีเยอะมาก แต่กระท่อมไม่มี โดยผลิตภัณฑ์กระท่อม ถูกจัดอยู่ในหมวดอาหารใหม่ ต้องมีเอกสารขออนุญาตจำนวนมาก แต่กัญชากลับไม่ได้อยู่ในหมวดนี้ สำหรับปัญหาของพืชกระท่อมหลังปลดล็อก มีการปลูกอย่างเสรีทำให้ราคาตกลงมา จากเมื่อก่อนกิโลกรัมละ 400-600 บาท ปัจจุบันราคาขายปลีกเหลือ 200 บาท ขายส่ง 120-150 บาท ซึ่งในขณะนี้เราได้ประสานงานกับมหาวิทยาลัยและหน่วยงานของรัฐในการวิจัย การปลูกและสร้างผลิตภัณฑ์
นายสมศักดิ์ ยังกล่าวว่า ขณะนี้ป.ป.ส.ได้ตั้งคณะอนุกรรมการประสานงาน เร่งรัด และได้จัดประชุมร่วมกับ อย. ไปแล้ว เมื่อวันที่ 31 ส.ค.65 โดยป.ป.ส.กำลังศึกษาเรื่องความปลอดภัยหรือความเป็นพิษ สําหรับใช้ประกอบการขึ้นทะเบียน ผลิตภัณฑ์ โดยร่วมมือกับมหาวิทยาลัยวลัยลักษณ์ และมหาวิทยาลัยสงขลานครินทร์ ขณะนี้อยู่ระหว่างการรวบรวมข้อมูล ให้ผู้เชี่ยวชาญและนักวิชาการ และจะส่งผลไปยัง อย. ได้ภายในต้นเดือน ต.ค. หาก อย. เห็นชอบ ให้ผ่านการประเมิน ประเทศไทยจะมีค่ามาตรฐานกลางของพืชกระท่อมที่ใช้ในอาหาร ซึ่งเรากำลังต่อสู้ในเรื่องของมาตรฐานไมทราจีนีนในอาหาร ที่อย.กำหนด 1 ขวด แค่ 0.2 มิลลิกรัมแต่ในใบที่ชาวบ้านเคี้ยวกันเป็นปกติมานานมีถึงใบละ 0.6-1 มิลลิกรัม
"ผมขอยืนยันว่าจะเดินหน้าปลดล็อกการสร้างผลิตภัณฑ์จากพืชกระท่อมต่อไป เพื่อเป็นการสร้างตลาด สร้างมูลค่าพืชกระท่อม ให้ประชาชนมีรายได้มากขึ้น แม้ในช่วงนี้ จะเป็นช่วงปลายเทอมของรัฐบาล ซึ่งกำลังจะหมดวาระในช่วงต้นปีหน้า แต่ผมจะทำให้ดีที่สุด และขอฝากชาวเชียงใหม่ ที่มีเขตติดชายแดนและใกล้สามเหลี่ยมทองคำ ร่วมแจ้งเบาะแสยาเสพติด ที่สายด่วน ป.ป.ส. 1386 เรามีรางวัลให้ 5% จากมูลค่าทรัพย์ที่ยึดได้ ซึ่งวันนี้เรายึดทรัพย์ได้หมื่นกว่าล้านบาทแล้ว ขอให้ทุกท่านมาสร้างความปลอดภัยให้กับลูกหลานของเรา"นายสมศักดิ์ กล่าว
จากนั้นนายสมศักดิ์ ได้เดินชมบูธจากหน่วยงานและผู้ประกอบการต่างๆที่นำผลิตภัณฑ์จากพืชกระท่อมมาจัดแสดง และรับชมการแสดงคอนเสิร์ตจาก เปาวีลี พรพิมล และ ก้อง ห้วยไร่ โดยบรรยากาศเป็นไปอย่างคึกคัก

ที่มา : https://www.thaigov.go.th/news/contents/details/59062