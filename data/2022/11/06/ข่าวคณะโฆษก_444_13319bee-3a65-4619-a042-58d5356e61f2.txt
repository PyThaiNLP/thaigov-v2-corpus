รัฐบาลไทย-ข่าวทำเนียบรัฐบาล-โฆษกรัฐบาลเผย นายกฯ สั่งเร่งตรวจสอบข้อมูลเหตุแผ่นดินไหวขนาด 4.1 ที่ จ.เชียงใหม่ มอบหมายหน่วยงานติดตามสถานการณ์ ตรวจสอบผลกระทบที่อาจเกิดขึ้น พร้อมชี้แจงลดความตื่นตระหนก 


วันพฤหัสบดีที่ 20 ตุลาคม 2565
พิมพ์
โฆษกรัฐบาลเผย นายกฯ สั่งเร่งตรวจสอบข้อมูลเหตุแผ่นดินไหวขนาด 4.1 ที่ จ.เชียงใหม่ มอบหมายหน่วยงานติดตามสถานการณ์ ตรวจสอบผลกระทบที่อาจเกิดขึ้น พร้อมชี้แจงลดความตื่นตระหนก
โฆษกรัฐบาลเผย นายกฯ สั่งเร่งตรวจสอบข้อมูลเหตุแผ่นดินไหวขนาด 4.1 ที่ จ.เชียงใหม่ มอบหมายหน่วยงานติดตามสถานการณ์ ตรวจสอบผลกระทบที่อาจเกิดขึ้น พร้อมชี้แจงลดความตื่นตระหนก ให้จัดเตรียมกำลังเจ้าหน้าที่-เครื่องมืออุปกรณ์ให้พร้อมปฏิบัติงานช่วยเหลือประชาชน
วันที่ 20 ตุลาคม 2565 นายอนุชา บูรพชัยศรี รองเลขาธิการนายกรัฐมนตรี ปฏิบัติหน้าที่โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม รับทราบกรณีเกิดแผ่นดินไหวเมื่อเวลา 4.36 น. ขนาด 4.1 แมกนิจูด จุดศูนย์กลางอยู่ที่ ต.แม่คือ อ.ดอยสะเก็ด จ.เชียงใหม่ แล้ว โดยนายกรัฐมนตรีได้สั่งการให้เร่งตรวจสอบข้อมูลและเหตุการณ์ที่เกิดขึ้นทันที พร้อมมอบหมายหน่วยงานที่เกี่ยวข้อง ติดตามสถานการณ์ ตรวจสอบผลกระทบที่อาจเกิดขึ้น ชี้แจงประชาชนเพื่อลดความตื่นตระหนก ให้จัดเตรียมกำลังเจ้าหน้าที่และเครื่องมืออุปกรณ์ให้พร้อมปฏิบัติงานช่วยเหลือประชาชนตลอด 24 ชม.
นายอนุชาฯ กล่าวว่า วันนี้เมื่อเวลา 04.49 น. ที่ผ่านมา กรมอุตุนิยมวิทยาได้ออกประกาศ เรื่อง แผ่นดินไหวที่ ต.แม่คือ อ.ดอยสะเก็ด จ.เชียงใหม่ เมื่อวันที่ 20 ตุลาคม พ.ศ. 2565 เมื่อเวลา 04.36 น. เกิดแผ่นดินไหว จุดศูนย์กลางอยู่บริเวณ ต.แม่คือ อ.ดอยสะเก็ด จ.เชียงใหม่ ที่ละติจูด 18.790 องศาเหนือ ลองจิจูด 99.106 องศาตะวันออก ขนาด 4.1 ความลึก 2 กิโลเมตร ได้รับแจ้งรู้สึกสั่นไหวบริเวณจังหวัดเชียงใหม่ และจังหวัดลำพูน รวมทั้งข้อมูลจากกองเฝ้าระวังแผ่นดินไหว กรมอุตุนิยมวิทยา รายงานว่า เกิดในบริเวณรอยเลื่อนกลุ่มแม่ทา คือ อ.เมือง อ.สันกำแพง อ.สันทราย อ.แม่ริม และ อ.ดอยสะเก็ด จ.เชียงใหม่ อ.เมือง และ อ.บ้านธิ จ.ลำพูน ซึ่งบริเวณที่ได้รับความรู้สึกสั่นไหวดังกล่าว อาจทำให้ประชาชนเกิดความตื่นตระหนก
ทั้งนี้ นายกรัฐมนตรีได้สั่งการให้เร่งตรวจสอบข้อมูล และเหตุการณ์ที่เกิดขึ้นทันที พร้อมกำชับให้กองอำนวยการป้องกันและบรรเทาสาธารณภัยจังหวัดเชียงใหม่ และลำพูน ได้ติดตามสถานการณ์และตรวจสอบผลกระทบที่อาจเกิดขึ้นจากเหตุการณ์แผ่นดินไหวดังกล่าวอย่างต่อเนื่อง พร้อมทั้งชี้แจงประชาชนถึงสถานการณ์ที่เกิดขึ้นเพื่อลดความตื่นตระหนก รวมทั้งชี้แจงแนวทางการปฏิบัติตนให้ปลอดภัย และจัดเตรียมกำลังเจ้าหน้าที่และเครื่องมืออุปกรณ์ให้พร้อมปฏิบัติงานช่วยเหลือประชาชนตลอด 24 ชม.
“นอกจากนี้ ในส่วนของสำนักชลประทานที่ 1 ได้มีการตรวจสอบผลกระทบที่อาจเกิดขึ้นกับเขื่อนขนาดใหญ่ในเชียงใหม่ที่อยู่ในความรับผิดชอบ ประกอบด้วย เขื่อนแม่กวงอุดมธารา อ.ดอยสะเก็ด และเขื่อนแม่งัดสมบูรณ์ชล อ.แม่แตง จ.เชียงใหม่ เขื่อนทั้งสองแห่งมีความมั่นคงแข็งแรงอยู่ในภาวะปกติ รวมถึงไปถึงไม่มีผลกระทบต่อเขื่อนต่าง ๆ ของ กฟผ. ด้วย ทั้งนี้ หากมีรายละเอียดเพิ่มเติม กรมอุตุนิยมวิทยาจะออกประกาศแจ้งให้ทราบโดยด่วนต่อไป โดยประชาชนสามารถติดต่อแจ้งข้อมูลรู้สั่นไหว ได้ที่ TMD Call Center 1182 กด 3 และ สายด่วนแผ่นดินไหว 02 366 9410 , 02 399 0969 และ 02 399 4547 หรือที่  www.earthquake.tmd.go.th รวมทั้งสามารถติดตามประกาศการแจ้งเตือนภัยที่แอปพลิเคชัน “THAI DISASTER ALERT” นายอนุชาฯ กล่าว

ที่มา : https://www.thaigov.go.th/news/contents/details/60653