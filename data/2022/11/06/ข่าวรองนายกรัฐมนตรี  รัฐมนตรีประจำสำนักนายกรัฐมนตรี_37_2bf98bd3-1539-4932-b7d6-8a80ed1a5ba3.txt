รัฐบาลไทย-ข่าวทำเนียบรัฐบาล-รองนายกฯ พล.อ.ประวิตร แจกถุงยังชีพ และให้กำลังใจประชาชนที่ได้รับผลกระทบน้ำท่วม ในพื้นที่เขตหนองจอก ย้ำรัฐบาลจะทำงานอย่างเต็มที่ เพื่อบรรเทาความเดือดร้อนให้กับประชาชน 


วันพุธที่ 14 กันยายน 2565
พิมพ์
รองนายกฯ พล.อ.ประวิตร แจกถุงยังชีพ และให้กำลังใจประชาชนที่ได้รับผลกระทบน้ำท่วม ในพื้นที่เขตหนองจอก ย้ำรัฐบาลจะทำงานอย่างเต็มที่ เพื่อบรรเทาความเดือดร้อนให้กับประชาชน
รองนายกฯ พล.อ.ประวิตร แจกถุงยังชีพ และให้กำลังใจประชาชนที่ได้รับผลกระทบน้ำท่วม ในพื้นที่เขตหนองจอก ย้ำรัฐบาลจะทำงานอย่างเต็มที่ เพื่อบรรเทาความเดือดร้อนให้กับประชาชน ขอให้ประชาชนเชื่อมั่นการทำงานของรัฐบาล
น.ส.ทิพานัน ศิริชนะ รองโฆษกประจำสำนักนายกรัฐมนตรี เปิดเผยว่า วันนี้ (14 กันยายน 2565) เวลา 16.20 น. ณ วัดวิบูลย์ธรรมาราม เขตหนองจอก กรุงเทพมหานคร พลเอก ประวิตร วงษ์สุวรรณ รองนายกรัฐมนตรี พร้อมด้วย นายชัยวุฒิ ธนาคมานุสรณ์ รัฐมนตรีว่าการกระทรวงดิจิทัลเพื่อเศรษฐกิจและสังคม พลเอก ชัยชาญ ช้างมงคล รัฐมนตรีช่วยว่าการกระทรวงกลาโหม นายชัชชาติ สิทธิพันธุ์ ผู้ว่าราชการกรุงเทพมหานคร เดินทางไปแจกถุงยังชีพช่วยเหลือน้ำท่วมแก่ประชาชนในพื้นที่ แขวงลำต้อยติ่ง เขตหนองจอก กรุงเทพมหานคร พร้อมให้กำลังใจประชาชนที่ได้รับผลกระทบ
รองนายกรัฐมนตรีกล่าวว่า วันนี้ได้มีโอกาสมาเยี่ยมเยียนพี่น้องประชาชนที่ได้รับผลกระทบจากฝนตกหนักอย่างต่อเนื่อง ทำให้เกิดน้ำท่วมขังในหลายพื้นที่โดยเฉพาะพื้นที่เขตกรุงเทพมหานคร และพื้นที่โดยรอบ ยืนยันว่ารัฐบาลมีความห่วงใยประชาชนทุกคน ทุกพื้นที่ ไม่นิ่งนอนใจในการแก้ไขปัญหาน้ำท่วมขัง ซึ่งขณะนี้ได้มีการติดตั้งเครื่องสูบน้ำทั้งในพื้นที่และนอกพื้นที่ รวมจำนวน 18 ตัว เพื่อเร่งสูบน้ำออกจากพื้นที่และลดผลกระทบของประชาชนโดยเร็วที่สุด รวมทั้งเพื่อป้องกันไม่ให้น้ำเข้าไปในเขตพื้นที่อื่น ๆ ของกรุงเทพมหานครด้วย
รองนายกรัฐมนตรีเน้นย้ำขอให้ประชาชนเชื่อมั่นในการทำงานของรัฐบาล ภายใต้การนำของ พลเอก ประยุทธ์ จันทร์โอชา รวมทั้งการทำงานของกรุงเทพมหานคร ที่สามารถทำงานร่วมกันเพื่อประโยชน์แก่ประชาชนทุกคน ทั้งนี้ ขอขอบคุณเจ้าหน้าที่ทุกคนที่ร่วมแรงร่วมใจทำงานเพื่อช่วยเหลือ และบรรเทาความเดือดร้อนให้กับประชาชนที่ได้รับผลกระทบจากน้ำท่วมในครั้งนี้ พร้อมกำชับให้เจ้าหน้าที่ทุกคนร่วมกันทำงานเพื่อประชาชน เพื่อให้ประชาชนได้อยู่ดีกินดี พร้อมขอให้พี่น้องประชาชนร่วมกันสนับสนุนให้รัฐบาลและทุกหน่วยงาน สามารถทำงานให้กับประชาชนอย่างสำเร็จลุล่วงไปด้วยดี ทั้งนี้ ขอให้ประชาชนปลอดภัยจากภัยอันตรายทั้งปวงโดยเฉพาะโควิด-19 จะได้ช่วยกันผนึกกำลังในการพัฒนาประเทศให้เจริญรุ่งเรืองและมั่นคงตลอดไป.

ที่มา : https://www.thaigov.go.th/news/contents/details/59263