รัฐบาลไทย-ข่าวทำเนียบรัฐบาล-โฆษกรัฐบาลเผย นายกฯ ชื่นชมผลประชุมระดับรัฐมนตรีว่าการกระทรวงการคลังเอเปค เสร็จสิ้น บรรลุฉันทามติการสร้างความยั่งยืนทางการคลัง พร้อมเตรียมนำเสนอผลฯ ในการประชุมสุดยอดผู้นำเอเปค พฤศจิกายนนี้


วันอาทิตย์ที่ 23 ตุลาคม 2565
พิมพ์
โฆษกรัฐบาลเผย นายกฯ ชื่นชมผลประชุมระดับรัฐมนตรีว่าการกระทรวงการคลังเอเปค เสร็จสิ้น บรรลุฉันทามติการสร้างความยั่งยืนทางการคลัง พร้อมเตรียมนำเสนอผลฯ ในการประชุมสุดยอดผู้นำเอเปค พฤศจิกายนนี้
โฆษกรัฐบาลเผย นายกฯ ชื่นชมผลประชุมระดับรัฐมนตรีว่าการกระทรวงการคลังเอเปค เสร็จสิ้น บรรลุฉันทามติการสร้างความยั่งยืนทางการคลัง พร้อมเตรียมนำเสนอผลฯ ในการประชุมสุดยอดผู้นำเอเปค พฤศจิกายนนี้
วันที่ 23 ตุลาคม 2565 นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรีเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ชื่นชมผลสำเร็จจากการประชุมระดับรัฐมนตรีว่าการกระทรวงการคลังเอเปค (APEC Finance Ministers’ Meeting: APEC FMM) โดยมีนายอาคม เติมพิทยาไพสิฐ รัฐมนตรีว่าการกระทรวงการคลัง เป็นประธานการประชุมฯ ซึ่งจัดขึ้นภายใต้แนวคิด “ขับเคลื่อนเศรษฐกิจดิจิทัล มุ่งสู่การเงินการคลังยั่งยืน” ระหว่างวันที่ 19-20 ตุลาคม 2565 ที่บรรลุฉันทามติในเรื่องการสร้างความยั่งยืนทางการคลัง พร้อมเตรียมนำเสนอผลการประชุมในการประชุมสุดยอดผู้นำเอเปคในเดือนพฤศจิกายนนี้
โฆษกประจำสำนักนายกรัฐมนตรี เปิดเผยว่า กระทรวงการคลังได้จัดการประชุมรัฐมนตรีว่าการกระทรวงการคลังเอเปค ครั้งที่ 29 (The 29th APEC Finance Ministers’ Meeting : APEC FMM) ณ ศูนย์การประชุมแห่งชาติสิริกิติ์ โดยรัฐมนตรีคลังเอเปคได้ให้คำมั่นว่าจะจัดการกับเงินเฟ้อที่เพิ่มสูงขึ้น และเปิดการค้าเพื่อให้แน่ใจว่าภูมิภาคเอเปคมีความเจริญรุ่งเรืองอย่างต่อเนื่อง รวมทั้งยังได้สำรวจมาตรการ เพื่อส่งเสริมการขับเคลื่อนการเติบโตใหม่ๆ อาทิ การเปลี่ยนผ่านสู่ความเป็นดิจิทัล (Digitalization) และความยั่งยืนสำหรับการเติบโตทางเศรษฐกิจในระยะยาว เป็นต้น
โดยในแถลงการณ์ประธานรัฐมนตรีว่าการกระทรวงการคลังเอเปค ครั้งที่ 29 ระบุถึงฉันทามติที่รัฐมนตรีการคลังเอเปคเห็นพ้องและให้ความสำคัญ เช่น การคลังที่ยั่งยืน, Digitalization สำหรับเศรษฐกิจดิจิทัล และการดำเนินการตามแผนปฏิบัติการเซบู พร้อมย้ำถึงความมุ่งมั่นในการดำเนินการตามนโยบายการคลังที่ยืดหยุ่นเพื่อสนับสนุนการเติบโตทางเศรษฐกิจและการสร้างงานที่ครอบคลุม และใช้เครื่องมือด้านนโยบายที่มีอยู่ทั้งหมด ไม่ว่าจะเป็นด้านการเงิน การคลัง และโครงสร้าง เพื่อจัดการกับแรงกดดันด้านเงินเฟ้อ และนำเศรษฐกิจโลกกลับสู่เส้นทางการเติบโต
อีกทั้ง การประชุม APEC FMM คร้ังที่ 29 สะท้อนความพยายามในการร่วมมือกันขับเคลื่อนไปสู่การพัฒนาที่ยั่งยืนของภูมิภาคเอเปค และถือเป็นโอกาสอันดีที่สมาชิกเขตเศรษฐกิจเอเปคได้หารือ และแลกเปลี่ยนความคิดเห็น รวมถึงรับทราบแนวโน้มสถานการณ์เศรษฐกิจโลก ความคืบหน้าในการดำเนินการด้านการเข้าถึงแหล่งเงินทุน และการใช้เทคโนโลยีดิจิทัล เพื่อมุ่งสู่การเป็นเศรษฐกิจดิจิทัลของทั้งภาครัฐและภาคเอกชน รวมถึงแนวทางในการดำเนินนโยบายที่เอี้อต่อการไปสู่เป้าหมายด้านเศรษฐกิจและสิ่งแวดล้อมที่เป็นรูปธรรมต่อไปในอนาคต
“นายกรัฐมนตรีให้ความสำคัญและตระหนักดีว่า การเงิน การคลังถือเป็นประเด็นสำคัญที่ทุกฝ่ายต้องร่วมมือ เพื่อการเติบโตทางเศรษฐกิจอย่างยั่งยืนของโลก ซึ่งในการประชุมรัฐมนตรีคลังเอเปคที่ผ่านมา รัฐมนตรีคลังเอเปคและผู้แทนจากหน่วยงานต่าง ๆ ได้หารือกันเพื่อวางแนวทางและนโยบายเพื่อการเติบโตทางเศรษฐกิจอย่างยั่งยืน สมดุล และส่งเสริมความคิดริเริ่มด้านดิจิทัลสำหรับการชำระเงินข้ามพรมแดน เพื่อเพิ่มขีดความสามารถในการแข่งขัน ตลอดจนเพื่อความพร้อมในการรับมือกับความท้าทายใหม่ที่อาจจะเกิดขึ้นในอนาคต” นายอนุชา ฯ กล่าว
....................

ที่มา : https://www.thaigov.go.th/news/contents/details/60764