รัฐบาลไทย-ข่าวทำเนียบรัฐบาล-‘ทิพานัน’ ย้ำ ‘พล.อ.ประยุทธ์’ ทำตามกระบวนการพิจารณาคดีของศาลรัฐธรรมนูญ ไม่กดดันศาลฯ ยันไม่ใช่เครื่องฟอกขาวเพราะไม่ใช่คดีทุจริต  ชี้เอกชนเชื่อมั่น ‘พล.อ.ประวิตร’ รักษาการ 


วันอาทิตย์ที่ 4 กันยายน 2565
พิมพ์
‘ทิพานัน’ ย้ำ ‘พล.อ.ประยุทธ์’ ทำตามกระบวนการพิจารณาคดีของศาลรัฐธรรมนูญ ไม่กดดันศาลฯ ยันไม่ใช่เครื่องฟอกขาวเพราะไม่ใช่คดีทุจริต  ชี้เอกชนเชื่อมั่น ‘พล.อ.ประวิตร’ รักษาการ
‘ทิพานัน’ ย้ำ ‘พล.อ.ประยุทธ์’ ทำตามกระบวนการพิจารณาคดีของศาลรัฐธรรมนูญ ไม่กดดันศาลฯ ยันไม่ใช่เครื่องฟอกขาวเพราะไม่ใช่คดีทุจริต  ชี้เอกชนเชื่อมั่น ‘พล.อ.ประวิตร’ รักษาการ เศรษฐกิจไม่สะดุด
วันที่ 4 กันยายน 2565 น.ส.ทิพานัน ศิริชนะ รองโฆษกประจำสำนักนายกรัฐมนตรี กล่าวถึงกรณีพรรคเพื่อไทยออกมาเรียกร้องกดดันที่ปรึกษาด้านกฎหมายของ พล.อ.ประยุทธ์ จันทร์โอชา รัฐมนตรีว่าการกระทรวงกลาโหม แนะนำให้ยอมแพ้ ไม่ต่อสู้ในกระบวนการพิจารณาของศาลรัฐธรรมนูญว่า เรื่องนี้เป็นไปตามขั้นตอนของกฎหมาย เมื่อมีผู้ร้องในศาลรัฐธรรมนูญให้วินิจฉัยกรณีการดำรงตำแหน่งนายกรัฐมนตรีและศาลฯ ได้สั่งให้หยุดปฏิบัติหน้าที่ พล.อ.ประยุทธ์ก็หยุดปฏิบัติหน้าที่ตามคำสั่งศาลฯ และตามกระบวนการวิธีพิจารณาคดีของศาลฯ ก็กำหนดให้ผู้ถูกร้องชี้แจง ทางทีมกฎหมายของพล.อ.ประยุทธ์ก็ได้ดำเนินการชี้แจงตามข้อกฎหมายและตามที่ถูกร้อง ไม่ได้มีหน้าที่ตัดสินหรือไปเกี่ยวข้องใดๆ ให้เสียกระบวนการ ศาลรัฐธรรมนูญจะเป็นผู้ตัดสินเอง ทุกอย่างดำเนินการตามบทบัญญัติของ พรป.ว่าด้วยวิธีพิจารณาของศาลรัฐธรรมนูญ 2561 ซึ่งเป็นไปโดยไม่ได้มีพฤติกรรมกดดันศาลเลย แตกต่างจากการเคลื่อนไหวของพรรคเพื่อไทยที่กำลังทำอยู่ในขณะนี้ จึงขอให้ทุกฝ่ายระมัดระวังในการแสดงความคิดเห็น
น.ส.ทิพานัน กล่าวว่า อีกทั้งการชี้แจงของทีมกฎหมายไม่ใช่เครื่องฟอกขาวให้ใคร เพราะเรื่องนี้ไม่ใช่เป็นเรื่องของการกระทำความผิดทุจริตต่อหน้าที่  เป็นปัญหาการตีความข้อกฎหมาย ดังนั้นพรรคเพื่อไทยจึงไม่ควรสื่อสารให้สังคมเกิดความสับสน ตนยืนยันว่าพล.อ.ประยุทธ์ ยึดมั่นในหลักนิติธรรม ไม่ใช่เรื่องจำได้หรือจำไม่ได้ว่าดำรงตำแหน่งมากี่ปี เพราะนี่คือวิธีทางกฎหมายคือชี้แจงในข้อกฎหมาย ดังนั้นพรรคเพื่อไทยจึงควรเคารพกฎหมายและรอฟังคำวินิจฉัยของศาลรัฐธรรมนูญ
ส่วนการทำหน้าที่รักษาการนายกรัฐมนตรี ของพล.อ.ประวิตร วงษ์สุวรรณ รองนายกรัฐมนตรีที่กล่าวหาว่าไม่ให้ความสำคัญกับพล.อ.ประยุทธ์นั้น น.ส.ทิพานัน กล่าวว่า พล.อ.ประวิตรเข้ามาบริหารประเทศในระหว่างที่รอการพิจารณาของศาลฯ เพื่อให้นโยบายต่าง ๆ ขับเคลื่อนไปได้อย่างไม่เกิดสุญญากาศ ซึ่งเสียงจากภาคเอกชนก็เกิดความเชื่อมั่น ล่าสุดนายธนิต โสรัตน์ รองประธานสภาองค์กรนายจ้างผู้ประกอบการค้าและอุตสาหกรรม ก็ระบุว่าการมีพล.อ.ประวิตรเข้ามารักษาราชการแทนไม่ส่งผลกระทบให้ธุรกิจหรือเศรษฐกิจสะดุด หรือเกิดความกังวลใด ๆ
“พล.อ.ประวิตร ท่านมีความรู้และความสามารถ ท่านมีทั้ง แรงปัญญา แรงใจ แรงกาย  ที่จะบริหารประเทศไม่ให้สะดุด และที่สำคัญท่านสั่งการและทำงานที่ประเทศไทยไม่ใช่จากต่างประเทศ  ทันเวลา ทันใจ จริงใจต่อการพัฒนาชาติแน่นอน” น.ส.ทิพานัน กล่าว

ที่มา : https://www.thaigov.go.th/news/contents/details/58802