รัฐบาลไทย-ข่าวทำเนียบรัฐบาล-รัฐมนตรี 'เฉลิมชัย' สนับสนุนการขับเคลื่อนมรดกทางวัฒนธรรม 


วันอังคารที่ 20 กันยายน 2565
รัฐมนตรี 'เฉลิมชัย' สนับสนุนการขับเคลื่อนมรดกทางวัฒนธรรม
ถือเป็น Soft Power ที่จะช่วยผลักดันทุกภาคส่วนให้มีส่วนร่วมในการฟื้นคืนเศรษฐกิจของแต่ละพื้นที่ได้อย่างมีศักยภาพ
ดร.เฉลิมชัย ศรีอ่อน รัฐมนตรีว่าการกระทรวงเกษตรและสหกรณ์ เป็นประธานพิธีเปิด “ลานวัฒนธรรม” งานประเพณีบุญสารทเดือนสิบและงานกาชาดจังหวัดนครศรีธรรมราช ประจำปี 2565 ที่จัดขึ้นระหว่างวันที่ 19 - 28 กันยายน 2565 ภายใต้แนวคิด “99 ปี มหานครแห่งศาสตร์ ศิลป์ และศรัทธา กตัญญุตาต่อบรรพชน อนุรักษ์สืบสาน เสน่ห์วันวาน สู่อนุชนรุ่นหลัง” ณ สนามหน้าเมืองนครศรีธรรมราช อำเภอเมือง จังหวัดนครศรีธรรมราช ซึ่งการจัดงานดังกล่าว เกิดขึ้นจากความร่วมมือของทุกภาคส่วน ทั้งส่วนราชการ องค์กรปกครองส่วนท้องถิ่น สถาบันการศึกษา รัฐวิสาหกิจ ภาคเอกชน สื่อมวลชน และประชาชน ที่มีความมุ่งมั่นที่จะฟื้นฟูเศรษฐกิจและการท่องเที่ยวของจังหวัดนครศรีธรรมราช ภายหลังสถานการณ์การแพร่ระบาดของโรคโควิด – 19 คลี่คลายลง เพื่อสร้างช่องทางการตลาดสำหรับจำหน่ายสินค้าของพี่น้องเกษตรกร กลุ่มวิสาหกิจชุมชน กลุ่มอาชีพผลิตภัณฑ์ OTOP ถือเป็นการสร้างงาน สร้างอาชีพ และสร้างรายได้ให้แก่ประชาชนและผู้ประกอบการทุกสาขา
สำหรับกิจกรรมภายในงาน ได้มีการส่งเสริมวัฒนธรรมที่มีศักยภาพ 5 F ทั้ง Film Food Fashion Fighting Festival โดยนักท่องเที่ยวทั้งชาวไทยและชาวต่างชาติที่มาเยือนจังหวัดนครศรีธรรมราชสามารถ ชม ชิม ช้อป ชิลล์ สิ่งดี ๆ ที่เป็น Soft Power ทั้ง 5 F จาก 23 อำเภอทั่วทั้งจังหวัดนครศรีธรรมราช อาทิ การประชันหนังตะลุงชิงถ้วยพระราชทานสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี การประกวดวรรณกรรมไทย เพลงร้องเรือเด็ก ชิงถ้วยพระราชทานสมเด็จพระนางเจ้าสิริกิติ์พระบรมราชินีนาถ พระบรมราชชนนีพันปีหลวง และนิทรรศการต่าง ๆ ที่น่าสนใจ ทั้งหุ่นเปรตและการประกวดพาเหรดเปรต การประกวดกลอนสด การสาธิตไหว้ครูมโนราห์ เป็นต้น รวมถึงมีการออกร้านจำหน่ายอาหารและสินค้าวัฒนธรรม ขนมพื้นบ้าน อาหารพื้นเมือง ผลิตภัณฑ์ชุมชน เพื่อส่งเสริมอาชีพ สร้างรายได้ให้แก่พี่น้องประชาชนชาวจังหวัดนครศรีธรรมราช
"รัฐบาลมุ่งมั่นที่จะฟื้นฟูเศรษฐกิจการท่องเที่ยวของประเทศ รวมถึงการแก้ไขปัญหาการดำรงชีวิตของประชาชน การให้ความช่วยเหลือเกษตรกร พร้อมผลักดันทุกภาคส่วนให้มีส่วนร่วมในการขับเคลื่อนเศรษฐกิจและการท่องเที่ยวให้ฟื้นคืนกลับมาโดยเร็ว ซึ่งการสร้างความมั่นคงและความยั่งยืนของมรดกทางวัฒนธรรม ถือเป็น Soft Power อย่างหนึ่งที่จะทำให้สามารถพัฒนาต่อยอดวัฒนธรรมให้มีศักยภาพได้ โดยมุ่งหวังให้แต่ละพื้นที่ นำวัฒนธรรมท้องถิ่นไปสู่การเสริมสร้างเศรษฐกิจฐานราก ถือเป็นการสร้างงาน สร้างรายได้ ขับเคลื่อนเศรษฐกิจและคุณภาพชีวิตที่ดีให้กับพี่น้องประชาชน อย่างไรก็ตาม ในส่วนของกระทรวงเกษตรและสหกรณ์พร้อมที่จะเป็นส่วนหนึ่งในการสนับสนุนการขับเคลื่อนสินค้าเกษตรและอาหารปลอดภัย ซึ่งจะเป็นเครื่องการันตีคุณภาพสินค้าให้แก่ผู้บริโภคเกิดความมั่นใจ สำหรับการจัดงานในวันนี้ต้องขอขอบคุณทุกภาคส่วน ที่ได้ร่วมมือกันอย่างเต็มที่ เพื่อช่วยเหลือพี่น้องประชาชน ในการเปิดพื้นที่การตลาดจำหน่ายสินค้าของเกษตรกร กลุ่มเกษตรกร กลุ่มอาชีพต่าง ๆ เพื่อสร้างงานสร้างรายได้ให้กับพี่น้องประชาชน และขับเคลื่อนการพัฒนาประเทศให้เกิดความมั่นคงและยั่งยืนต่อไป" ดร.เฉลิมชัย กล่าว

ที่มา : https://www.thaigov.go.th/news/contents/details/59483