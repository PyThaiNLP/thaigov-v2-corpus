รัฐบาลไทย-ข่าวทำเนียบรัฐบาล-"ทิพานัน" ยกผลงาน “พล.อ.ประยุทธ์” มีแต่ “มรดกแห่งความเจริญ” ตอกเพื่อไทย “มรดกบาป” คือหนี้โกงจำนำข้าวและอดีตนายกฯคอร์รัปชันสร้างตำนานถุงขนม2ล้าน ทำลายกระบวนการยุติธรรม 


วันศุกร์ที่ 21 ตุลาคม 2565
พิมพ์
"ทิพานัน" ยกผลงาน “พล.อ.ประยุทธ์” มีแต่ “มรดกแห่งความเจริญ” ตอกเพื่อไทย “มรดกบาป” คือหนี้โกงจำนำข้าวและอดีตนายกฯคอร์รัปชันสร้างตำนานถุงขนม2ล้าน ทำลายกระบวนการยุติธรรม
"ทิพานัน" ยกผลงาน “พล.อ.ประยุทธ์” มีแต่ “มรดกแห่งความเจริญ” ตอกเพื่อไทย “มรดกบาป” คือหนี้โกงจำนำข้าวและอดีตนายกฯคอร์รัปชันสร้างตำนานถุงขนม2ล้าน ทำลายกระบวนการยุติธรรม งงคนวิจารณ์ไปอ่านไลน์กลุ่มเพื่อไทยหลังทีมเศรษฐกิจของพรรคยังยอมรับเศรษฐกิจไทยพื้นตัว
วันที่ 21 ตุลาคม 2565 น.ส.ทิพานัน ศิริชนะ รองโฆษกประจำสำนักนายกรัฐมนตรี กล่าวถึงกรณีที่ ส.ส.เชียงใหม่ พรรคเพื่อไทยออกมาแสดงความกังวลพล.อ.ประยุทธ์ จันทร์โอชา นายกรัฐมนตรี จะออกพระราชกำหนดกู้เงินอีก 1 ล้านล้านบาทเพื่อการเมือง  ไม่เกิดประโยชน์และทิ้งมรดกบาปให้กับประชาชนว่า พรรคเพื่อไทยอาจเข้าใจผิด เพราะสิ่งที่พล.อ.ประยุทธ์สร้างไว้ มีแต่ “มรดกแห่งความเจริญรุ่งเรือง” ให้กับประเทศไทยและเกิดประโยชน์ให้กับพี่น้องประชาชนในทุกมิติ ไม่ว่าจะเป็นด้านโครงสร้างพื้นฐานและโลจิสติกส์ เห็นได้ชัดโครงการรถไฟฟ้าหลายสายที่กำลังทยอยเปิดใช้บริการ โครงการรถไฟความเร็วสูง-ทางคู่ การยกระดับคมนาคมทางถนน-ทางราง ยกระดับสนามบินภูมิภาค และปรับปรุงคมนาคมทางน้ำ จนเกิดเป็นศูนย์กลางการเชื่อมการเดินทางแบบไร้รอยต่อของภูมิภาค
มีการขยายการลงทุนเดินหน้าเขตเศรษฐกิจพิเศษภาคตะวันออก (EEC) ยกระดับสวัสดิการสังคมด้วยบัตรสวัสดิการแห่งรัฐ แก้ปัญหาการทำประมงผิดกฎหมายอย่างยั่งยืนทำให้สหภาพยุโรปปลดล็อกใบเหลือง IUU ประมงไทย รวมทั้งแก้ปัญหาการค้ามนุษย์ จัดระเบียบแรงงานต่างด้าว ปรับภูมิทัศน์ริมคลองเน่าหลายสายและสร้างที่อยู่อาศัยเพื่อสร้างความมั่นคงและคุณภาพชีวิตที่ดีขึ้นของประชาชน นอกจากนี้ในเวทีระดับนานาชาติ ประเทศไทยยังได้รับการยอมรับติดอันดับโลกในหลายด้านหลากมิติ ดัชนีการพัฒนามนุษย์ (Human Development Index - HDI) ของประเทศไทยมีแนวโน้มเพิ่มขึ้นมาอย่างต่อเนื่องตั้งแต่ปี 2556 จนถึงปัจจุบัน
"ที่สำคัญคือสามารถกระชับความสัมพันธ์ระหว่างไทยกับซาอุดีอาระเบีย ที่จะนำไปสู่ความร่วมมือหลายด้าน เพิ่มโอกาสทางเศรษฐกิจ และเพิ่มรายได้ ทั้งหมดนี้เป็นเพียงส่วนหนึ่งของตัวอย่างมรดกความเจริญที่รัฐบาลพล.อ.ประยุทธ์ ได้ลงมือทำไว้" น.ส.ทิพานัน กล่าว
น.ส.ทิพานัน กล่าวว่า ท่ามกลางวิกฤตซ้อนวิกฤตที่ต้องเผชิญกับปัญหาการแพร่ระบาดของเชื้อไวรัสโควิด-19 สงครามการค้าและผลกระทบด้านราคาพลังงานจากความขัดแย้งในยูเครนที่ส่งผลต่อค่าครองชีพประชาชน  จึงทำให้ที่ผ่านมารัฐบาลจำเป็นต้องกู้เงินมาให้การช่วยเหลือเยียวยาประชาชนและพยุงเศรษฐกิจอย่างต่อเนื่องผ่านโครงการต่างๆ เช่น เราชนะ คนละครึ่ง ม.33 เรารักกัน เราเที่ยวด้วยกัน เพื่อให้ผ่านพ้นวิกฤตไปด้วยกันและยังสร้างโอกาสจากมาตรการต่างๆ ที่ทำให้รัฐบาลก้าวสู่รัฐบาลดิจิทัลตามนโยบายไทยแลนด์ 4.0 พัฒนาระบบพร้อมเพย์และอีเพย์เมนท์อย่างรวดเร็ว รวมทั้งทำให้เกิดความสำเร็จจากการใช้แอป “เป๋าตัง” ขายสลากดิจิทัลที่นำแก้ไขปัญหาสลากเกินราคา 80 บาทได้ด้วย
“นี่เป็นเพียงส่วนหนึ่งของมรดกที่รัฐบาลโดยการนำของพล.อ.ประยุทธ์ได้ดำเนินการมาตลอดระยะเวลาที่ผ่านมา คำว่า “มรดกบาป” จึงน่าจะใช้กับหนี้โกงจำนำข้าวหลายแสนล้านบาทที่ประชาชนคนไทยที่สุจริตต้องรับกรรมมาชดใช้แทนคนทุจริตหนีไปต่างประเทศ และยังน่าจะหมายถึงอดีตนายกรัฐมนตรีที่สร้างปัญหาการทุจริตคอร์รัปชัน พยายามปิดบังและเลี่ยงกระบวนการยุติธรรม ละเมิดอำนาจศาลจากกรณีถุงขนม 2 ล้านบาทต่างหาก” น.ส.ทิพานัน กล่าว
น.ส.ทิพานัน กล่าวอีกว่า ทุกการพัฒนาของ รัฐบาลโดย พล.อ.ประยุทธ์ เป็นรูปธรรมจับต้องได้ และเห็นผลสำเร็จ  สิ่งที่น่าสงสัยว่าผู้ที่ออกมาวิจารณ์พล.อ.ประยุทธ์นั้น ไม่ได้อ่านไลน์กลุ่มของพรรคเพื่อไทยหรืออย่างไร จึงออกมาแสดงความคิดเห็นว่ารัฐบาลบริหารเศรษฐกิจล่มสลาย ขัดแย้งกับที่นายพิชัย นริพทะพันธุ์ รองหัวหน้าพรรคเพื่อไทยและหัวหน้าทีมเศรษฐกิจพรรคเพื่อไทยเพิ่งออกมาให้ความเห็นในวันเดียวกันว่า “ปัจจุบันซึ่งเศรษฐกิจเริ่มที่จะฟื้นตัวแล้ว” ดังนั้นจึงขอให้พี่น้องประชาชนพิจารณาน้ำหนักการวิจารณ์ของ ส.ส.พรรคเพื่อไทย เพราะความจริงพูดกี่ครั้งก็เหมือนกัน  แต่นักการเมืองพรรคนี้กลับพูดเรื่องเดียวกันไม่เหมือนกัน แบบนี้จะให้ประชาชนเชื่อถือได้อย่างไร

ที่มา : https://www.thaigov.go.th/news/contents/details/60688