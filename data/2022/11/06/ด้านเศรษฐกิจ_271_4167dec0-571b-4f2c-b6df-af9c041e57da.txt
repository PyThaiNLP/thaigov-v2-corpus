รัฐบาลไทย-ข่าวทำเนียบรัฐบาล-รองปลัดเกษตรฯ เปิดห้องรับกลุ่มสมัชชาเกษตรกรภาคอีสาน และกลุ่มสมาพันธ์เกษตรกรอีสาน 


วันอังคารที่ 20 กันยายน 2565
รองปลัดเกษตรฯ เปิดห้องรับกลุ่มสมัชชาเกษตรกรภาคอีสาน และกลุ่มสมาพันธ์เกษตรกรอีสาน
มั่นใจกระทรวงเกษตรฯ ทำงานแก้ไขปัญหาความเดือดร้อนอย่างเต็มที่
นายประยูร อินสกุล รองปลัดกระทรวงเกษตรและสหกรณ์ เป็นประธานการประชุมหารือร่วมกับ ผู้บริหารกระทรวงเกษตรฯ ตัวแทนจากกลุ่มสมัชชาเกษตรกรภาคอีสาน และกลุ่มสมาพันธ์เกษตรกรอีสาน ซึ่งทั้งสองกลุ่มนำมวลชน ประมาณ 1,000 คน มาชุมนุมบริเวณเกาะกลางหน้ากระทรวงเกษตรและสหกรณ์ และบริเวณใกล้เคียง เพื่อเรียกร้องให้รัฐบาลจัดสรรที่ดินแปลงอพยพ หรือจ่ายเงินค่าชดเชยที่ดินแปลงอพยพให้กับราษฎรที่ได้รับผลกระทบจากการสร้างเขื่อนราษีไศล จังหวัดสุรินทร์ สำหรับการหารือในวันนี้ตัวแทนของกลุ่มสมัชชาเกษตรกรภาคอีสาน และกลุ่มสมาพันธ์เกษตรกรอีสาน มีข้อเรียกร้องให้กระทรวงเกษตรและสหกรณ์ จัดประชุมคณะกรรมการแก้ไขปัญหาความเดือดร้อนของมวลชน กระทรวงเกษตรและสหกรณ์ เพื่อพิจารณาผลการตรวจสอบข้อเท็จจริงของคณะทำงานระดับจังหวัดอีกครั้งหนึ่ง
นายประยูร ได้แจ้งต่อที่ประชุมและกลุ่มเกษตรกรทั้ง 2 กลุ่ม ว่า เมื่อวันที่ 11 สิงหาคม 2565 กระทรวงเกษตรฯ ได้จัดการประชุมคณะกรรมการแก้ไขปัญหาความเดือดร้อนของมวลชน กระทรวงเกษตรและสหกรณ์ไปแล้ว และที่ประชุมได้มอบหมายกรมชลประทานดำเนินการ 3 ประเด็น และแจ้งฝ่ายเลขานุการฯ พิจารณานำเสนอคณะกรรมการฯ พิจารณาต่อไป ดังนี้ 1) ให้ตรวจสอบความถูกต้องของระเบียบต่างๆ ว่าสามารถใช้หลักเกณฑ์ใดได้บ้างในการให้ความช่วยเหลือประชาชนที่ได้รับผลกระทบ 2)  ขอให้ตรวจสอบโครงการฝายราษีไศลว่าเป็นโครงการขนาดเล็ก กลาง หรือใหญ่ และ 3) ขอให้จัดทำฐานข้อมูลของราษฎรที่ได้รับผลกระทบจากโครงการดังกล่าวฯ เพื่อเป็นข้อมูลประกอบการช่วยเหลือต่อไป ซึ่งกรมชลประทานได้มีหนังสือขอให้หน่วยงานชลประทานในพื้นที่จังหวัดสุรินทร์ตรวจสอบ โดยในขณะนี้ อยู่ระหว่างการตรวจสอบและจัดทำข้อมูลตามมติ     ที่ประชุม และหากกรมชลประทานและจังหวัดสุริทร์ส่งข้อมูลแล้ว จะได้มีการประชุมคณะกรรมการฯ เพื่อพิจารณาต่อไป
ทั้งนี้ ผลการหารือในวันนี้ กลุ่มสมัชชาเกษตรกรภาคอีสาน และกลุ่มสมาพันธ์เกษตรกรอีสาน รับทราบและมีความพอใจ รวมถึงไม่มีข้อเรียกร้องอื่นใดที่เกี่ยวข้องกับกระทรวงเกษตรและสหกรณ์เพิ่มเติม

ที่มา : https://www.thaigov.go.th/news/contents/details/59481