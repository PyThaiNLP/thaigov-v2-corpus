รัฐบาลไทย-ข่าวทำเนียบรัฐบาล-รมช.สาธิต ติดตามสถานการณ์น้ำท่วม จ.ระยอง กำชับเฝ้าระวังต่อเนื่อง


วันพุธที่ 14 กันยายน 2565
รมช.สาธิต ติดตามสถานการณ์น้ำท่วม จ.ระยอง กำชับเฝ้าระวังต่อเนื่อง
รัฐมนตรีช่วยว่าการกระทรวงสาธารณสุข ลงพื้นที่ติดตามสถานการณ์น้ำท่วมใน จ.ระยอง กำชับพื้นที่ส่งทีมดูแลช่วยเหลือด้านการแพทย์และสาธารณสุข เฝ้าระวังโรคที่มากับน้ำท่วมและเยียวยาจิตใจผู้รับผลกระทบพร้อมสำรวจความเสียหายของสถานบริการ
วันนี้ (14 กันยายน 2565) ดร.สาธิต ปิตุเตชะ รัฐมนตรีช่วยว่าการกระทรวงสาธารณสุข พร้อมด้วย นายแพทย์สุนทร เหรียญภูมิการกิจ นายแพทย์สาธารณสุขจังหวัดระยอง ลงพื้นที่ติดตามสถานการณ์น้ำท่วม พร้อมให้กำลังใจประชาชน รวมทั้งบุคลากรสาธารณสุขที่ได้รับผลกระทบ ที่ห้างสรรพสินค้าแม็คโคร ระยอง และวัดทับมา จ.ระยอง และให้สัมภาษณ์ว่า สถานการณ์ฝนตกต่อเนื่องทำให้เกิดน้ำท่วมในหลายพื้นที่ จังหวัดระยองได้ประกาศให้ 6 อำเภอ ได้แก่ แกลง, เมือง, บ้านฉาง, บ้านค่าย, พัฒนานิคม และเขาชะเมา เป็นเขตพื้นที่ภัยพิบัติ เพื่อให้ส่วนท้องถิ่นสามารถนำงบประมาณมาใช้บริหารจัดการในภาวะฉุกเฉินได้อย่างรวดเร็ว พร้อมเร่งเยียวยาให้กับผู้ประสบอุทภัย สำหรับการดูแลสุขภาพอนามัยของประชาชน ได้ตั้งศูนย์บัญชาการอุทกภัยช่วยเหลือประชาชน จัดทีมเคลื่อนที่เร็วนำยาสามัญประจำบ้าน หน้ากากอนามัย แจกให้กับผู้ประสบภัยในพื้นที่ พร้อมเฝ้าระวังโรคที่มากับน้ำท่วม เช่น ท้องร่วง น้ำกัดเท้า และเยียวยาจิตใจผู้รับผลกระทบ รวมถึงทำความสะอาดหลังน้ำลด ทั้งนี้ มีสถานบริการที่ได้รับผลกระทบ 3 แห่ง ได้แก่ รพ.สต.พลงตาเอี่ยม อ.วังจันทร์, สาธารณสุขอำเภอแกลง และโรงพยาบาลแกลง ได้สั่งการให้นายแพทย์สาธารณสุขจังหวัดเร่งสำรวจและประเมินความเสียหาย พร้อมให้การช่วยเหลือบุคลากรและเจ้าหน้าที่ที่ได้รับผลกระทบ ซึ่งขณะนี้ทุกแห่งสามารถเปิดให้บริการได้ตามปกติ
ดร.สาธิต กล่าวต่อว่า จังหวัดระยองมีแผนการบริหารจัดการน้ำ ทั้งต้นน้ำ กลางน้ำ และปลายน้ำ ซึ่งต้องใช้ระยะเวลาในการดำเนินงานประมาณ 3-4 ปี  แต่ขณะนี้สถานการณ์ทางกายภาพและทิศทางของน้ำเปลี่ยนไปทำให้แผนการบริหารจัดการน้ำที่วางไว้ไม่สามารถรองรับได้ 100 % จึงเกิดน้ำท่วมใหม่ในบางพื้นที่ เช่น ถนนสาย 36 ซึ่งได้ลงไปให้ความช่วยเหลือประชาชนเบื้องต้นในระยะเร่งด่วนแล้ว สำหรับการแก้ไขปัญหาในระยะยาว จะต้องนำแผนการบริหารจัดการน้ำที่มีอยู่มาปรับเพื่อให้เหมาะสมกับสถานการณ์ปัจจุบัน
****************************************** 14 กันยายน 2565

ที่มา : https://www.thaigov.go.th/news/contents/details/59269