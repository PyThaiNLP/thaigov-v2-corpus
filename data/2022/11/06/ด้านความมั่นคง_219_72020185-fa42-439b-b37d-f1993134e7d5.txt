รัฐบาลไทย-ข่าวทำเนียบรัฐบาล-จังหวัดสกลนครจับมือกรมการปกครอง ออกหน่วยบริการจัดทำบัตรประจำตัวประชาชนเคลื่อนที่ให้กับกลุ่มเปราะบาง (Mobile Unit) วาระ 130 ปีกระทรวงมหาดไทย


วันพุธที่ 12 ตุลาคม 2565
พิมพ์
จังหวัดสกลนครจับมือกรมการปกครอง ออกหน่วยบริการจัดทำบัตรประจำตัวประชาชนเคลื่อนที่ให้กับกลุ่มเปราะบาง (Mobile Unit) วาระ 130 ปีกระทรวงมหาดไทย
จังหวัดสกลนครจับมือกรมการปกครอง ออกหน่วยบริการจัดทำบัตรประจำตัวประชาชนเคลื่อนที่ให้กับกลุ่มเปราะบาง (Mobile Unit) วาระ 130 ปีกระทรวงมหาดไทย
เมื่อวันที่ 11 ต.ค. 65 นางจุรีรัตน์ เทพอาสน์ ผู้ว่าราชการจังหวัดสกลนคร เปิดเผยว่า จังหวัดสกลนครให้ความสำคัญในการขับเคลื่อนการให้บริการและอำนวยความสะดวกให้กับพี่น้องประชาชนในด้านต่าง ๆ มาอย่างต่อเนื่อง โดยเฉพาะอย่างยิ่งการให้บริการด้านงานทะเบียนของสำนักทะเบียนอำเภอ และการกำกับดูแลสำนักทะเบียนท้องถิ่นในการให้บริการพี่น้องประชาชนด้วยจิตบริการและความมุ่งมั่นตั้งใจในการช่วยเหลือให้คำแนะนำในด้านที่เกี่ยวข้อง เพื่อให้พี่น้องประชาชนผู้รับบริการได้มีรอยยิ้มและความสุขจากการรับบริการ
นางจุรีรัตน์ เทพอาสน์ กล่าวว่า เนื่องในวาระครบ 130 ปีกระทรวงมหาดไทย ในปี 2565 นี้ นับเป็นโอกาสที่สำคัญที่จังหวัดสกลนครได้มีส่วนร่วมในการเฉลิมฉลองวาระดังกล่าว ซึ่งเป็นที่น่ายินดีว่า เนื่องในวาระอันพิเศษนี้ กระทรวงมหาดไทย โดยกรมการปกครอง ได้กำหนดจัดกิจกรรมการออกหน่วยบริการจัดทำบัตรประจำตัวประชาชนเคลื่อนที่ให้กับกลุ่มเปราะบาง (Mobile Unit) มีกลุ่มเป้าหมาย ได้แก่ ผู้ป่วยติดเตียง คนชรา และผู้พิการที่ไม่สามารถเคลื่อนย้ายตนเองได้ ซึ่งหน่วยบริการฯ นี้ จะให้บริการในสถานที่ต่าง ๆ ที่ผู้ขอมีบัตรพักอาศัยอยู่ในปัจจุบัน เช่น บ้าน โรงพยาบาล หรือสถานที่อื่น ๆ ตามที่ญาติได้แจ้งความจำนง ซึ่งสอดคล้องกับนโยบายของจังหวัดสกลนคร ที่ได้ดำเนินการในเรื่องการอำนวยความสะดวกในการบริการด้านงานทะเบียนมาอย่างต่อเนื่อง
"ในวันนี้ จังหวัดสกลนครได้มอบหมายให้ จ่าสิบเอก คำนึง พรหมพิมพ์ นายอำเภอเมืองสกลนคร ร่วมกับนายพิสิษฐ์พงศ์ หล่อยดา หัวหน้าศูนย์บริหารการทะเบียนภาค 4 สำนักบริหารการทะเบียน กรมการปกครอง นำทีมปลัดอำเภอ เจ้าหน้าที่ปกครอง ออกหน่วยบริการจัดทำบัตรประชาชนเคลื่อนที่ (Mobile Unit) กรณีป่วยติดเตียง คนชรา และผู้พิการที่ไม่สามารถเคลื่อนย้ายตนเองได้ ในโครงการ “130 ปี กระทรวงมหาดไทย อยู่ที่ไหนเราใส่ใจดูแล” เนื่องในโอกาสการสถาปนากระทรวงมหาดไทยครบ 130 ปี ในเขตพื้นที่ตำบลงิ้วด่อน ตำบลห้วยยาง และตำบลพังขว้าง ซึ่งมีญาติของกลุ่มเป้าหมายผู้ป่วยติดเตียง และผู้พิการ แจ้งความจำนงขอรับบริการ จำนวน 5 ราย ได้แก่ 1) นางขันนาค ขัมพันธุ์ ชาวบ้านบ้านนาคำ ต.ห้วยยาง อ.เมือง จ.สกลนคร 2) นายสมหมาย ขัมพันธุ์ ชาวบ้านบ้านนาคำ ต.ห้วยยาง อ.เมือง จ.สกลนคร 3) นางบุญล้อม ถาระสา ชาวบ้านบ้านม่วง ต.ห้วยยาง อ.เมือง จ.สกลนคร 4) นายสราวุธ ชำนาญรบ ชาวบ้านบ้านทับสอ ต.งิ้วด่อน อ.เมือง จ.สกลนคร และ 5) นายอนัน อนันติ ชาวบ้านบ้านโนนสูง ต.พังขว้าง อ.เมือง จ.สกลนคร ซึ่งจังหวัดได้รับการสนับสนุนอย่างดียิ่งจากสำนักบริหารการทะเบียน กรมการปกครอง รวมถึงกำนัน ผู้ใหญ่บ้าน และ อสม. ในพื้นที่ ทำให้การบริการพี่น้องประชาชนกลุ่มเป้าหมายประสบความสำเร็จ สร้างความประทับใจ และรอยยิ้มให้กับผู้รับบริการ และญาติ ที่ต่างช่วยกันกับเจ้าหน้าที่ เพื่อให้การทำบัตรประชาชนให้กับกลุ่มเป้าหมายเป็นไปอย่างดีที่สุด" ผวจ.สกลนคร กล่าวเน้นย้ำ
นางจุรีรัตน์ เทพอาสน์ ผู้ว่าราชการจังหวัดสกลนคร กล่าวเพิ่มเติมว่า การจัดกิจกรรมการออกหน่วยบริการจัดทำบัตรประจำตัวประชาชนเคลื่อนที่ให้กับกลุ่มเปราะบาง (Mobile Unit) เนื่องในวาระครบรอบ 130 ปี การสถาปนากระทรวงมหาดไทย ยังคงดำเนินไปอย่างต่อเนื่องตลอดปี 2565 นี้ ซึ่งพี่น้องประชาชนสามารถติดต่อขอรับบริการโดยแจ้งความจำนงได้ ณ ที่ว่าการอำเภอทั้ง 18 อำเภอ รวมถึงสำนักทะเบียนอำเภอทุกแห่งทั่วประเทศ หรือโทรสายด่วนทะเบียนและบัตร โทร. 1548 ในวันและเวลาราชการ

ที่มา : https://www.thaigov.go.th/news/contents/details/60395