รัฐบาลไทย-ข่าวทำเนียบรัฐบาล-รมว.กห.ให้การต้อนรับ รมว.กห.มาเลเซีย และ ผบ.ทสส.ซาอุดิอาระเบีย


วันอังคารที่ 30 สิงหาคม 2565
รมว.กห.ให้การต้อนรับ รมว.กห.มาเลเซีย และ ผบ.ทสส.ซาอุดิอาระเบีย
พล.อ.คงชีพ ตันตระวาณิชย์ โฆษก กห. เปิดเผยว่า 1000 พล.อ.ประยุทธ์ จันทร์โอชา รมว.กห. ได้ให้การต้อนรับ การเยี่ยมคำนับและหารือร่วมกับ ดาโต๊ะ ซรี ฮิชามมุดดิน บิน ตุน ฮุดเซ็น รมว.กห.มาเลเซีย ณ ห้องรับรอง อาคารอิมแพคเมืองทองธานี
ทั้งสองฝ่าย ได้ย้ำจุดยืนร่วมกันในการดำรงความเป็นหนึ่งเดียวกันของอาเซียน และความร่วมมือกันรักษาเสถียรภาพความมั่นคงของภูมิภาคในลักษณะสมดุล การพัฒนาเศรษฐกิจและความมั่นคงชายแดนร่วมกัน โดยเฉพาะการยกระดับพัฒนาโครงสร้างพื้นฐานของระบบคมนาคม และการแลกเปลี่ยนเรียนรู้ทางวัฒนธรรมและภาษาร่วมกัน สำหรับการพูดคุยสันติสุข มซ.พร้อมสนับสนุนขับเคลื่อนกลไกพูดคุยสันติสุขและการพัฒนาพื้นที่ชายแดนต่อเนื่องกันไป รวมทั้งเสนอให้มีการยกระดับกลไกความร่วมมือด้านความมั่นคงของช่องแคบมะละกาเป็นระดับ กห. พร้อมกันนี้ รมว.กห. มซ. กล่าวย้ำเห็นถึงการเปลี่ยนแปลงและพัฒนาการของไทยต่อเนื่องมาตั้งแต่ปี 57 โดยหลายปัญหาได้รับการแก้ไขและมีพัฒนาการที่ดีขึ้น ทั้งนี้ขอขอบคุณไทยที่สนับสนุนและพัฒนาความร่วมมือกันในทุกระดับด้วยดีที่ผ่านมา
ต่อจากนั้น พล.อ.ประยุทธ์’ ได้ให้การต้อนรับและหารือกับ พล.อ.อ.ไฟยาด บิน ฮาเมด อาล โรไวลิ ผบ.ทสส.ซาอุดิอาระเบีย ในฐานะผู้แทนเจ้าชายมุฮัมมัด บิน ซัลมาล บิน อับดุลอะซิส อัล ซะอูด มกุฎราชกุมาร โดย พล.อ.ประยุทธ์’ ได้กล่าวขอบพระทัยและยินดีที่ได้แลกเปลี่ยนมุมมองกับพระองค์ท่านในหลายประเด็นที่ผ่านมา โดยถือเป็นความภาคภูมิใจ ชื่นชมยินดีของประชาชนไทย ที่ทั้งสองประเทศมีพัฒนาความสัมพันธ์ร่วมกันที่ดีขึ้นและไทยพร้อมยกระดับกลไกขับเคลื่อนความร่วมมือกับซาอุดิอาระเบียในทุกด้าน โดยเฉพาะความร่วมมือทางทหารและด้านอุตสาหกรรมป้องกันประเทศ การสนับสนุนอุตสาหกรรมอาหารฮาลาล รวมทั้งความร่วมมือด้านอื่นๆในลักษณะห่วงโซ่เข้มแข็งไปด้วยกัน
ทั้งนี้ พล.อ.อ.ไฟยาด’ ได้กล่าวย้ำ ถึงจัดผู้แทนหน่วยงานต่างๆร่วมเดินทางมาครั้งนี้ แสดงถึงความสำคัญที่จะร่วมขับเคลื่อนงานที่เป็นรูปธรรมไปด้วยกัน โดยเฉพาะความร่วมมือทางการทหารและอุตสาหกรรมป้องกันประเทศ พร้อมย้ำว่า ซาอุดิอาระเบีย มีจุดยืน “รักสันติ” และประสงค์พัฒนาความสัมพันธ์ที่หลากหลายกับไทย และขอขอบคุณไทย ที่เข้าใจจุดยืนของซาอุดิอาระเบีย

ที่มา : https://www.thaigov.go.th/news/contents/details/58618