รัฐบาลไทย-ข่าวทำเนียบรัฐบาล-ชุดปฏิบัติการพิเศษฝ่ายปกครองจังหวัดมหาสารคามบูรณาการศูนย์ดำรงธรรมบุกจับกุมและขยายผลเครือข่ายยาเสพติดในพื้นที่ พร้อมเดินหน้าดำเนินการอย่างต่อเนื่อง ประกาศสงครามยาเสพติดตามนโยบายมหาด


วันเสาร์ที่ 8 ตุลาคม 2565
พิมพ์
ชุดปฏิบัติการพิเศษฝ่ายปกครองจังหวัดมหาสารคามบูรณาการศูนย์ดำรงธรรมบุกจับกุมและขยายผลเครือข่ายยาเสพติดในพื้นที่ พร้อมเดินหน้าดำเนินการอย่างต่อเนื่อง ประกาศสงครามยาเสพติดตามนโยบายมหาด
ชุดปฏิบัติการพิเศษฝ่ายปกครองจังหวัดมหาสารคามบูรณาการศูนย์ดำรงธรรมบุกจับกุมและขยายผลเครือข่ายยาเสพติดในพื้นที่ พร้อมเดินหน้าดำเนินการอย่างต่อเนื่อง ประกาศสงครามยาเสพติดตามนโยบายมหาดไทย
วันนี้ (8 ต.ค. 65) นายเกียรติศักดิ์ ตรงศิริ ผู้ว่าราชการจังหวัดมหาสารคาม เปิดเผยว่า ในช่วงระหว่างวันที่ 5 - 7 ต.ค. 65 ที่ผ่านมา ตนได้สั่งการให้ชุดปฏิบัติการพิเศษฝ่ายปกครองจังหวัดมหาสารคาม ได้บูรณาการร่วมกับศูนย์ดำรงธรรมจังหวัดมหาสารคามภายหลังได้รับแจ้งเบาะแสการกระทำความผิดเกี่ยวกับยาเสพติด กรณีมีคนเมายาบ้าอาละวาด ซึ่งเมื่อทราบเรื่องได้ลงพื้นที่ตรวจสอบข้อเท็จจริงโดยทันที และทำการปิดล้อมตรวจค้นบ้านเป้าหมายผู้มีส่วนเกี่ยวข้องกับยาเสพติดในเขตอำเภอบรบือก่อน จากนั้นได้ทำการขยายผลจับกุมเครือข่ายผู้ค้ายาเสพติดในเขตอำเภอเมืองมหาสารคาม
"การปฏิบัติการในครั้งนี้ ชุดปฏิบัติการพิเศษฝ่ายปกครองจังหวัดมหาสารคาม สามารถจับกุมผู้เสพ 3 ราย (เป็นผู้เมายาบ้าอาละวาดตามข้อร้องเรียน 2 ราย) และได้ขยายผลจับกุมผู้ต้องหาครอบครองยาบ้า 1 ราย พร้อมของกลางยาบ้า 3 เม็ด ตรวจปัสสาวะพบสารเสพติดในร่างกาย นอกจากนี้ ยังได้ขยายผลจับกุมผู้ต้องหาครอบครองยาบ้าอีก 1 รายพร้อมของกลางยาบ้า 73 เม็ด ตรวจปัสสาวะก็พบสารเสพติดในร่างกาย และสามารถจับกุมผู้ต้องหาครอบครองยาบ้า อีก 1 รายพร้อมของกลางยาบ้า 100 เม็ด ละลายน้ำบางส่วน ตรวจปัสสาวะพบสารเสพติดในร่างกายเช่นเดียวกัน ทั้งนี้ ได้นำผู้เสพเข้ารับการบำบัดรักษา และในส่วนผู้กระทำความผิด ได้ดำเนินการควบคุมตัวผู้ต้องหาพร้อมของกลางนำส่งพนักงานสอบสวนเพื่อดำเนินคดีตามกฎหมาย จำนวน 2 ราย" ผวจ.เกียรติศักดิ์ฯ กล่าว
นายเกียรติศักดิ์ ตรงศิริ ผู้ว่าราชการจังหวัดมหาสารคาม กล่าวต่ออีกว่า การปฏิบัติการในครั้งนี้ เป็นการบูรณาการร่วมกันระหว่าง ชุดปฏิบัติการพิเศษฝ่ายปกครองจังหวัดมหาสารคามและศูนย์ดำรงธรรมจังหวัดมหาสารคาม โดยมี นายหมวดเอก ภรัณยู มายูร ผู้ช่วยป้องกันจังหวัดมหาสารคาม และสมาชิก กองบังคับการกองอาสารักษาดินแดนจังหวัดมหาสารคาม สนธิกำลังร่วมกับฝ่ายความมั่นคงอำเภอบรบือ นำโดยนายปรีชาพงศ์ ทองมีนายอำเภอบรบือ เจ้าหน้าที่ตำรวจสถานีตำรวจภูธรกำพี้ เจ้าหน้าที่ฝ่ายปกครองอำเภอเมืองมหาสารคามโดยการอำนวยการของนายนันทวิทย์ นาคแสง นายอำเภอเมืองมหาสารคาม และเจ้าหน้าที่ตำรวจสถานีตำรวจภูธรท่าตูม ซึ่งจะได้ดำเนินการอย่างต่อเนื่องต่อไป
"จังหวัดมหาสารคาม โดยศูนย์อำนวยการป้องกันและแก้ไขปัญหายาเสพติดจังหวัดมหาสารคาม จะได้นำนโยบายของกระทรวงมหาดไทยในการประกาศสงครามกับยาเสพติด มาทบทวนความเข้มข้นในการปฏิบัติการป้องกันและปราบปราบยาเสพติด รวมถึงการบำบัดฟื้นฟูผู้ป่วยยาเสพติด โดยเฉพาะอย่างยิ่งมาตรการสกัดกั้นและปราบปรามยาเสพติด การ Re X – Ray กลุ่มเสี่ยง กลุ่มข้าราชการ หรือเจ้าหน้าที่รัฐที่อาจยุ่งเกี่ยวกับสารเสพติด เพื่อลด Demand และ Supply ของยาเสพติด นำผู้ป่วยยาเสพติดเข้ารับการบำบัดรักษา พร้อมทั้งเพิ่มความเข้มข้นการตรวจตรา ตั้งด่านชุมชน โดยปลัดอำเภอฝ่ายป้องกัน กำนัน ผู้ใหญ่บ้าน ชุด ชรบ. ร่วมกับองค์กรปกครองส่วนท้องถิ่น เพื่อตรวจสารเสพติด เฝ้าระวังเหตุการณ์ที่อาจเป็นภัยต่อสังคมและอาชญากรรมรูปแบบต่าง ๆ รวมถึงการค้ามนุษย์ เพื่อให้ยาเสพติดหมดไปจากจังหวัดมหาสารคาม และประเทศไทย นำมาซึ่งความสุขของพี่น้องประชาชนทุกคนอย่างยั่งยืน" ผวจ.เกียรติศักดิ์ กล่าวเน้นย้ำในช่วงท้าย

ที่มา : https://www.thaigov.go.th/news/contents/details/60225