รัฐบาลไทย-ข่าวทำเนียบรัฐบาล-ครม.เห็นชอบ MOU จัดตั้ง "สถาบันวิทยาการศุลกากร" เป็นศูนย์ฝึกอบรมระดับภูมิภาคขององค์การศุลกากรโลก ยกระดับบทบาท "กรมศุลฯ" ไทยบนเวทีภูมิภาคเอเชียแปซิฟิก


วันอังคารที่ 30 สิงหาคม 2565
พิมพ์
ครม.เห็นชอบ MOU จัดตั้ง "สถาบันวิทยาการศุลกากร" เป็นศูนย์ฝึกอบรมระดับภูมิภาคขององค์การศุลกากรโลก ยกระดับบทบาท "กรมศุลฯ" ไทยบนเวทีภูมิภาคเอเชียแปซิฟิก
ครม.เห็นชอบ  MOU จัดตั้ง "สถาบันวิทยาการศุลกากร" เป็นศูนย์ฝึกอบรมระดับภูมิภาคขององค์การศุลกากรโลก ยกระดับบทบาท "กรมศุลฯ" ไทยบนเวทีภูมิภาคเอเชียแปซิฟิก
วันที่ 30 สิงหาคม 2565 น.ส.ทิพานัน ศิริชนะ รองโฆษกประจำสำนักนายกรัฐมนตรี แถลงผลการประชุมคณะรัฐมนตรีว่า คณะรัฐมนตรีเห็นชอบตามที่กระทรวงการคลังเสนอ เกี่ยวกับการจัดทําบันทึกความเข้าใจในการจัดตั้งสถาบันวิทยาการศุลกากรเป็นศูนย์ฝึกอบรมระดับภูมิภาคขององค์การศุลกากรโลก (World Customer Organization (WCO)Regional Training Center: RTC) ระหว่างกรมศุลกากรและองค์การศุลกากรโลก เพื่อเป็นศูนย์ฝึกอบรมระดับภูมิภาคขององค์การศุลกากรโลก (บันทึกความเข้าใจฯ ) และมอบหมายให้รัฐมนตรีว่าการกระทรวงการคลังหรือผู้ที่รัฐมนตรีว่าการกระทรวงการคลังมอบหมายให้เป็นผู้ลงนามในบันทึกความเข้าใจฯ
สำหรับสาระสำคัญเป็นการยอมรับร่วมกันเกี่ยวกับการดำเนินการจัดตั้งสถาบันวิทยาการศุลกากรกรมศุลกากรซึ่งตั้งอยู่ ณ เขตบางคอแหลม กรุงเทพมหานคร เป็นศูนย์ฝึกอบรมระดับภูมิภาคขององค์การศุลกากรโลกโดยใช้อาคารศูนย์ฝึกอบรมและอาคารที่พักพร้อมระบบสาธารณูปโภคและสิ่งอำนวยความสะดวกภายในภายในสถาบันวิทยาการศุลกากรเพื่อดำเนินกิจกรรมในด้านการพัฒนาสมรรถนะ ที่เกี่ยวข้องกับภารกิจด้านศุลกากรของบุคลากรในภูมิภาคเอเชียแปซิฟิก ทั้งนี้เพื่อเสริมสร้างเครือข่ายความร่วมมือทางวิชาการ แลกเปลี่ยนแนวทางการพัฒนาบุคลากร ยกระดับบทบาทของกรมศุลกากรบนเวทีระดับภูมิภาคเอเชียแปซิฟิก ตลอดจนกระชับความสัมพันธ์และความร่วมมือกับองค์การศุลกากรโลก ในด้านการพัฒนาขีดสมรรถนะของบุคลากรให้เป็นไปอย่างมีประสิทธิภาพและสอดคล้องกับมาตรฐานสากลมากยิ่งขึ้น
โดยที่ประชุม WCO Asia Pacific Regional Heads of Customs Administrations Conference ครั้งที่ 23 ระหว่างวันที่ 18-19 พฤษภาคม 2565 ณ เมืองบาหลี สาธารณรัฐอินโดนีเซีย ได้มีมติรับรองการจัดตั้งสถาบันวิทยาการศุลกากรเป็นศูนย์ฝึกอบรมระดับภูมิภาคขององค์การศุลกากรโลกอย่างเป็นทางการแล้วซึ่งถือเป็นศูนย์ฝึกอบรมระดับภูมิภาคขององค์การศุลกากรโลกลำดับที่ 9 ในภูมิภาคเอเชียแปซิฟิก
น.ส.ทิพานัน กล่าวอีกว่า ศูนย์ฝึกอบรมดังกล่าว มีจำนวน 4 ชั้น มีพื้นที่ประมาณ 5,000 ตารางเมตรสามารถรองรับผู้เข้าอบรมได้ประมาณ 500 คนรวมถึงมีอาคารพักอาศัยสำหรับผู้เข้าอบรมตลอดจนมีระบบสาธารณูปโภคพื้นฐานที่มีความพร้อมรองรับการจัดกิจกรรมหรือโครงการฝึกอบรมสำหรับบุคลากรจากหน่วยงานศุลกากรในภูมิภาคเอเชียแปซิฟิก
นอกจากนี้ กรมศุลกากรได้รับการทาบทามจากผู้แทนองค์การศุลกากรโลกในการเป็นเจ้าภาพ Meeting of Heads of the WCO Asia / Pacific Regional Training Centers ซึ่งเป็นการประชุมร่วมกันระหว่างผู้แทนศูนย์ฝึกอบรมระดับภูมิภาคฯ ในเดือนพฤศจิกายน 2565 ทั้งหมดนี้ การดำเนินกิจกรรมต่าง ๆ ในฐานะศูนย์ฝึกอบรมระดับภูมิภาคฯ จะสามารถเริ่มต้นได้เมื่อเสร็จสิ้นการลงนามบันทึกความเข้าใจฯ อย่างเป็นทางการ

ที่มา : https://www.thaigov.go.th/news/contents/details/58608