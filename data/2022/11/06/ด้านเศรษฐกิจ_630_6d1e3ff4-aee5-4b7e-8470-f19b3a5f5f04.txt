รัฐบาลไทย-ข่าวทำเนียบรัฐบาล-กรมเจ้าท่า กระทรวงคมนาคม พร้อมเคียงข้างประชาชนเร่งช่วยเหลือประชาชนผู้ประสบอุทกภัย อย่างต่อเนื่องเป็นวันที่ 30


วันพฤหัสบดีที่ 27 ตุลาคม 2565
กรมเจ้าท่า กระทรวงคมนาคม พร้อมเคียงข้างประชาชนเร่งช่วยเหลือประชาชนผู้ประสบอุทกภัย อย่างต่อเนื่องเป็นวันที่ 30
...
ตามที่รัฐบาลมีความเป็นห่วงประชาชนที่ได้รับผลกระทบจากอุทกภัยจากพายุโนรู ทำให้เกิดอุทกภัยในพื้นที่ภาคเหนือ ภาคกลาง ภาคตะวันออกเฉียงเหนือและภาคใต้ กระทรวงคมนาคม โดยรัฐมนตรีว่าการกระทรวงคมนาคม (นายศักดิ์สยาม ชิดชอบ) และรัฐมนตรีช่วย ว่าการกระทรวงคมนาคม (ดร.อธิรัฐ รัตนเศรษฐ) ได้มอบหมายให้กรมเจ้าท่า ดำเนินการช่วยเหลือประชาชนผู้ประสบอุทกภัยเป็นการเร่งด่วน โดยรักษาการอธิบดีกรมเจ้าท่า (นายสรพงศ์ ไพฑูรย์พงษ์) ได้สั่งการให้ทุกหน่วยงานของกรมเจ้าท่า ที่อยู่ในพื้นที่ประสบอุทกภัย ดำเนินการ เร่งช่วยเหลือผู้ประสบอุทกภัย โดยในวันที่ 26 ตุลาคม 2565 กรมเจ้าท่าบูรณาการร่วมกับจังหวัดและหน่วยงานที่เกี่ยวข้อง ช่วยเหลือผู้ประสบอุทกภัยอย่างต่อเนื่องเป็นวันที่ 30 โดยตั้งศูนย์อำนวยการ 10 จุด เจ้าหน้าที่ 50 นาย เรือ 11 ลำ รถ 14 คัน ถุงยังชีพ 272 ถุง น้ำดื่ม 1,200 ขวด ดังนี้
สำนักงานเจ้าท่าภูมิภาคที่ 2 แจกจ่ายถุงยังชีพ และน้ำดื่ม บริเวณวัดทำเลไทย พื้นที่ หมู่ 1 ต.ขนอนหลวง อ.บางปะอิน จ.พระนครศรีอยุธยา
สำนักงานเจ้าท่าภูมิภาคที่ 7 จัดส่งน้ำดื่ม ถุงยังชีพ ข้าวกล่อง และรับ-ส่งประชาชน
- สาขาอุบลราชธานี ร่วมกับ สำนักงานพัฒนาและบำรุงรักษาทางน้ำที่ 8 ช่วยเหลือประชาชนพื้นที่ เทศบาลวารินชำราบ อ.วารินชำราบ จ.อุบลราชธานี, วงเวียนน้ำพุ เทศบาลอุบลราชธานี อ.เมือง จ.อุบลราชธานี, ต.กุดเมืองฮาม อ.ยางชุมน้อย จ.ศรีสะเกษ
- สาขาขอนแก่น ร่วมกับ สาขานครพนม สาขาหนองคาย สำนักงานพัฒนาและบำรุงรักษาทางน้ำที่ 5 ช่วยเหลือประชาชน พื้นที่ บ้านยางท่าแจ้ง และ บ้านเขื่อน ต.ยางท่าแจ้ง อ.โกสุมพิสัย จ.มหาสารคาม
สำนักงานพัฒนาและบำรุงรักษาทางน้ำที่ 6 ลงพื้นที่ช่วยเหลือผู้ประสบอุทกภัย ส่งมอบถุงยังชีพพร้อมน้ำดื่ม พื้นที่ ม.8 และ ม.7 ต.อิปัน อ.พระแสง จ.สุราษฎร์ธานี
ทั้งนี้ กรมเจ้าท่าได้เตรียมพร้อมเรือพระราชทาน เรือท้องแบน รถ และกำลังเจ้าหน้าที่ เข้าช่วยเหลือได้อย่างทันที ที่ได้รับการร้องขอจากหน่วยงานในจังหวัด หรือได้รับแจ้งจากผู้ที่ประสบอุทกภัยโดยตรง พร้อมร่วมประชุมวางแผนประเมินสถานการณ์ฯ กับหน่วยงานที่เกี่ยวข้องในพื้นที่อย่างต่อเนื่อง ทั้งในส่วนกลาง ส่วนภูมิภาคและปริมณฑล พร้อมออกประกาศให้ระมัดระวังในการเดินเรือ กรณีมีคลื่นลมแรง กรมเจ้าท่า และหน่วยงานภายใต้สังกัดกระทรวงคมนาคม ขอเป็นกำลังใจให้กับผู้ประสบอุทกภัยทุกท่าน และพร้อมให้การช่วยเหลือผู้ประสบภัยทั่วประเทศ ขอให้ประชาชนติดตามสถานการณ์น้ำ การพยากรณ์อากาศ พร้อมรับข่าวสารอย่างต่อเนื่อง หากพบเห็นความไม่ปลอดภัยทางน้ำ สามารถโทรแจ้งได้ที่ หมายเลข 02 – 6394782 หรือ สายด่วนกรมเจ้าท่า 1199 ได้ตลอด 24 ชั่วโมง

ที่มา : https://www.thaigov.go.th/news/contents/details/60920