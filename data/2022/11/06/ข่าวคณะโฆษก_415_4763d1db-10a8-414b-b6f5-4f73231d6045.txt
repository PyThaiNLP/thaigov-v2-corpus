รัฐบาลไทย-ข่าวทำเนียบรัฐบาล-​นายกฯ ส่งเสริมโอกาสแรงงานไทยทำงานในต่างประเทศ พร้อมเร่งพัฒนาทักษะแรงงานไทยให้มีคุณสมบัติ ทักษะอาชีพ และภาษา รองรับตลาดในต่างประเทศ


วันอาทิตย์ที่ 16 ตุลาคม 2565
พิมพ์
​นายกฯ ส่งเสริมโอกาสแรงงานไทยทำงานในต่างประเทศ พร้อมเร่งพัฒนาทักษะแรงงานไทยให้มีคุณสมบัติ ทักษะอาชีพ และภาษา รองรับตลาดในต่างประเทศ
​นายกฯ ส่งเสริมโอกาสแรงงานไทยทำงานในต่างประเทศ พร้อมเร่งพัฒนาทักษะแรงงานไทยให้มีคุณสมบัติ ทักษะอาชีพ และภาษา รองรับตลาดในต่างประเทศ
วันนี้ (16 ตุลาคม 2565) นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม สั่งการเดินหน้าต่อเนื่องส่งเสริมโอกาสการทำงานแก่แรงงานไทย ทั้งใน และต่างประเทศ พร้อมเร่งพัฒนาทักษะ คุณสมบัติแรงงานไทยให้ก้าวหน้า เพื่อให้เป็นที่ต้องการในตลาดแรงงาน
โฆษกประจำสำนักนายกรัฐมนตรี เปิดเผยว่า กระทรวงแรงงานเดินหน้าตามแนวนโยบายของนายกรัฐมนตรี ส่งเสริมให้แรงงานไทยมีโอกาสทำงานในต่างประเทศมากขึ้น โดยเมื่อปี 2564 แรงงานไทยแจ้งความประสงค์จะเดินทางไปทำงานในต่างประเทศมากที่สุด 4 อันดับแรก ได้แก่ อิสราเอล เกาหลีใต้ ไต้หวัน และญี่ปุ่น ซึ่งถือเป็นตลาดสำคัญของแรงงานไทยที่มีความพร้อม ทั้งนี้ กระทรวงแรงงานพร้อมขยายตลาด รวมถึง พัฒนาเพิ่มทักษะแรงงานไทยให้มีคุณสมบัติ ทั้งทักษะอาชีพ และภาษา ตรงตามความต้องการที่ตลาดต่างประเทศกำหนด
ซึ่งล่าสุด สำนักงานประกันสังคม (สปส.) ยังได้เปิดให้แรงงานและอาสาสมัครแรงงานในต่างประเทศ สามารถสมัครเป็นผู้ประกันตนมาตรา 39 และมาตรา 40 เพื่อให้บุคคลดังกล่าวได้เข้าถึงความคุ้มครองและสิทธิประกันสังคม เป็นหลักประกันความมั่นคงในชีวิตเช่นเดียวกับคนที่อยู่ในประเทศไทย โดย ผู้สนใจสามารถติดตามรายละเอียดได้ที่เว็บไซต์สำนักงานประกันสังคม (www.sso.go.th) และเพจเฟซบุ๊กสำนักงานประกันสังคม หรือสอบถามได้ที่สายด่วนกระทรวงแรงงาน โทร 1506 ตลอด 24 ชั่วโมง
“รัฐบาลร่วมทำงานอย่างใกล้ชิดกับหน่วยงานด้านแรงงานในต่างประเทศ เพื่อให้มั่นใจในศักยภาพของแรงงาน และอาสาสมัครแรงงานไทย รวมทั้ง รัฐบาลได้เดินหน้ายกระดับมาตรฐานฝีมือแรงงาน พัฒนาความสามารถด้านทักษะอาชีพให้ตรงต่อความต้องการของตลาดต่างประเทศ พร้อมกันนี้ ได้ทำงานอย่างคู่ขนานเพื่อคุ้มครอง ดูแลแรงงานเสมือนทำงานอยู่ในประเทศไทย ทั้งนี้ โฆษกรัฐบาลกล่าวว่า นายกรัฐมนตรีย้ำเสมอว่าแรงงานไทยเป็นส่วนสำคัญอย่างมากในการขับเคลื่อนพลัง ความก้าวหน้า และการพัฒนาของประเทศ” นายอนุชา ฯ กล่าว

ที่มา : https://www.thaigov.go.th/news/contents/details/60475