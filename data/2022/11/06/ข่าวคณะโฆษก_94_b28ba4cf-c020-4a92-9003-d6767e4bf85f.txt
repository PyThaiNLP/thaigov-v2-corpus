รัฐบาลไทย-ข่าวทำเนียบรัฐบาล-โฆษกรัฐบาลเผย รัฐบาลเชื่อมั่นการลงนามย่อความตกลงหุ้นส่วนและความร่วมมือรอบด้าน (PCA) ไทย-EU จะต่อยอดความร่วมมือไทย-EU อย่างรอบด้าน


วันพฤหัสบดีที่ 8 กันยายน 2565
โฆษกรัฐบาลเผย รัฐบาลเชื่อมั่นการลงนามย่อความตกลงหุ้นส่วนและความร่วมมือรอบด้าน (PCA) ไทย-EU จะต่อยอดความร่วมมือไทย-EU อย่างรอบด้าน
โฆษกรัฐบาลเผย รัฐบาลเชื่อมั่นการลงนามย่อความตกลงหุ้นส่วนและความร่วมมือรอบด้าน (PCA) ไทย-EU จะต่อยอดความร่วมมือไทย-EU อย่างรอบด้าน
นายอนุชา บูรพชัยศรี รองเลขาธิการนายกรัฐมนตรี ปฏิบัติหน้าที่โฆษกประจำสำนักนายกรัฐมนตรี เปิดเผยว่า รัฐบาลชื่นชมการทำงานอย่างหนักของทุกหน่วยงานที่มีส่วนเกี่ยวข้องจนสามารถเห็นผลสำเร็จเป็นรูปธรรมเมื่อมีการลงนามย่อความตกลงความเป็นหุ้นส่วนและความร่วมมือรอบด้าน (Partnership and Cooperation Agreement–PCA)
โดยเมื่อวันที่ 2 กันยายน 2565 กระทรวงการต่างประเทศไทยและกระทรวงการต่างประเทศแห่งสหภาพยุโรป ได้ร่วมลงนามย่อความตกลงความเป็นหุ้นส่วนและความร่วมมือรอบด้าน (Partnership and Cooperation Agreement–PCA) ณ กรุงบรัสเซลส์ ประเทศเบลเยี่ยม
ซึ่งการลงนามในความตกลงดังกล่าวจะเป็นการยกระดับการเจรจาทางการเมืองของไทย และ EU ทำให้กรอบการดำเนินการในเชิงโครงสร้าง และขยายขอบเขตความร่วมมือที่เป็นประโยชน์ร่วมกันของทั้งสองฝ่าย ตลอดจนเป็นแผนงานสำหรับกรอบการดำเนินความสัมพันธ์อันดีระหว่าง EU และ ไทยในอนาคต
“รัฐบาลมุ่งมั่นการสร้างสัมพันธ์เพื่อขยายความร่วมมือกับประเทศ และกลุ่มประเทศในทุกมิติ เพื่อเพิ่มโอกาสการแข่งขันและความเติบโตของประเทศ ซึ่งประเทศไทยยังเป็นที่น่าสนใจในกระแสโลก ทั้งด้านการค้า การลงทุน การท่องเที่ยว รัฐบาลมั่นใจว่าด้วยการแก้ไขปัญหา ประกอบกับการประเมินสถานการณ์อย่างต่อเนื่อง เมื่อสถานการณ์ด้านความท้าทายต่าง ๆ ในโลกดีขึ้น ประเทศไทยจะฟื้นตัวพร้อมตอบรับทุกกระแสโลกอย่างแน่นอน” นายอนุชา ฯ กล่าว

ที่มา : https://www.thaigov.go.th/news/contents/details/58994