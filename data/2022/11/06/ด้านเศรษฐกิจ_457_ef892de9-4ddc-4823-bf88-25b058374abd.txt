รัฐบาลไทย-ข่าวทำเนียบรัฐบาล-กรมทางหลวงชนบท ลงพื้นที่ติดตามสายทาง ที่ได้รับผลกระทบจากอุทกภัยในพื้นที่จังหวัดพระนครศรีอยุธยา


วันศุกร์ที่ 7 ตุลาคม 2565
กรมทางหลวงชนบท ลงพื้นที่ติดตามสายทาง ที่ได้รับผลกระทบจากอุทกภัยในพื้นที่จังหวัดพระนครศรีอยุธยา
พร้อมเร่งช่วยเหลือประชาชนที่ได้รับความเดือดร้อนและฟื้นฟูสายทางทันทีหลังน้ำลด ตามนโยบายของรัฐมนตรีว่าการกระทรวงคมนาคม
กรมทางหลวงชนบท (ทช.) กระทรวงคมนาคม โดยสำนักงานทางหลวงชนบทที่ 1 (ปทุมธานี) ลงพื้นที่ตรวจสอบสายทางที่เกิดอุทกภัยในจังหวัดพระนครศรีอยุธยา พร้อมนำเครื่องมือ เครื่องจักร ดำเนินการซ่อมแซมเบื้องต้นพร้อมติดตั้งป้ายเตือนบริเวณน้ำท่วมสูง เพื่อช่วยเหลือประชาชนและฟื้นฟูสายทางให้กลับมาสัญจรได้ตามปกติหลังน้ำลด ตามนโยบายของนายศักดิ์สยาม ชิดชอบ รัฐมนตรีว่าการกระทรวงคมนาคม
โดยสถานการณ์ปัจจุบันในจังหวัดพระนครศรีอยุธยา มีถนนทางหลวงชนบทและสะพาน ได้รับผลกระทบ 8 สายทาง ดังนี้
1. สาย อย.019 สะพานข้ามแม่น้ำน้อย อำเภอเสนา
2. สาย อย.015 สะพานมนตรี พงษ์พานิช อำเภอท่าเรือ
3. สาย อย.026 สะพานวัดอินทาราม อำเภอบางบาล
4. สาย อย.021 สะพานจุฬามณี อำเภอบางบาล
5. ถนนทางหลวงชนบทสาย อย.4016 แยกทางหลวงแผ่นดินหมายเลข 3263 บ้านป้อม อำเภอบางบาล และพระนครศรีอยุธยา
6. ถนนทางหลวงชนบทสาย อย.4031 แยกทางหลวงแผ่นดินหมายเลข 3412 บ้านแค อำเภอ
บางบาล
7. ถนนทางหลวงชนบทสาย อย.4047 แยกทางหลวงแผ่นดินหมายเลข 3412 บ้านบางหัก อำเภอบางบาล และป่าโมก
8. ถนนทางหลวงชนบทสาย อย.5035 แยกสายทางนครพระนครศรีอยุธยา อำเภอพระนครศรีอยุธยา และบางบาล
สำหรับการลงพื้นที่ในครั้งนี้ประกอบด้วย นายเกษม สัจจารักษ์ ผู้อำนวยการสำนักงานทางหลวงชนบทที่ 1 พร้อมคณะ และมี นายสุรินทร์ ขักขะโร ผู้อำนวยการแขวงทางหลวงชนบทพระนครศรีอยุธยา นำลงพื้นที่ติดตามสถานการณ์ในจังหวัดพระนครศรีอยุธยา

ที่มา : https://www.thaigov.go.th/news/contents/details/60193