รัฐบาลไทย-ข่าวทำเนียบรัฐบาล-“อลงกรณ์” เดินหน้าพัฒนาเศรษฐกิจฐานราก เร่งขับเคลื่อนคกก.พัฒนาเกษตรกรรมยั่งยืนระดับตำบล ลุยหนัก 2 วัน 19 ตำบล


วันจันทร์ที่ 17 ตุลาคม 2565
“อลงกรณ์” เดินหน้าพัฒนาเศรษฐกิจฐานราก เร่งขับเคลื่อนคกก.พัฒนาเกษตรกรรมยั่งยืนระดับตำบล ลุยหนัก 2 วัน 19 ตำบล
“อลงกรณ์” เดินหน้าพัฒนาเศรษฐกิจฐานราก เร่งขับเคลื่อนคกก.พัฒนาเกษตรกรรมยั่งยืนระดับตำบล ลุยหนัก 2 วัน 19 ตำบล หวังใช้ “เพชรบุรีโมเดล” เป็นตัวอย่างนำร่องทั่วประเทศ
นายอลงกรณ์ พลบุตร ที่ปรึกษารัฐมนตรีว่าการกระทรวงเกษตรและสหกรณ์ ในฐานะประธานคณะอนุกรรมการพัฒนาเกษตรกรรมยั่งยืนระดับประเทศ พร้อมด้วยนายณฐกร สุวรรณธาดา คณะที่ปรึกษารัฐมนตรีเกษตรฯ และดร.เรืองแสง ห้าสกุล ผู้อำนวยการสำนักงานเพชรบุรีโมเดล ลงพื้นที่จังหวัดเพชรบุรี 11 ตำบลในวันนี้ (17 ต.ค.) เพื่อขับเคลื่อนโครงการพัฒนาเกษตรกรรมยั่งยืนระดับตำบลม โดยมีวัตถุประสงค์เพื่อสร้างการรับรู้แนวทางการทำงานของคณะกรรมการพัฒนาเกษตรกรรมยั่งยืนระดับตำบลในจังหวัดเพชรบุรีและนโยบายโครงการสำคัญๆ ของกระทรวงเกษตรและสหกรณ์ โดยมีหัวหน้าส่วนราชการของกระทรวงเกษตรในส่วนภูมิภาค สำนักงานพาณิชย์จังหวัด อบต. กำนันผู้ใหญ่บ้าน อาสาสมัครเกษตร เกษตรกรรุ่นใหม่ เกษตรแปลงใหญ่ ศูนย์เรียนรู้การเพิ่มประสิทธิภาพการผลิตสินค้าการเกษตร (ศพก.) วิสาหกิจชุมชน ผู้แทน ศูนย์เทคโนโลยีเกษตรและนวัตกรรม (AIC) และทีมอาสาสมัครเพชรบุรีโมเดล ฯลฯ เข้าร่วมประชุม ในพื้นที่ 11 ตำบล ได้แก่ ตำบลดอนยาง หนองขนาน หาดเจ้าสำราญ นาพันสาม หนองพลับ ช่องสะแก บางจาน นาวุ้ง โพไร่หวาน โพพระ และสำมะโรง
ทั้งนี้ นายอลงกรณ์และคณะมีกำหนดการลงพื้นที่อย่างต่อเนื่องในวันที่ 18 ตุลาคม ที่ตำบลบ้านแหลม บางครก ท่าแร้ง ท่าแร้งออก บางแก้ว ปากทะเล บางขุนไทร และแหลมผักเบี้ย ซึ่งจะมีการประชุมครบทั้ง 8อำเภอของเพขรบุรีภายในเดือนนี้และเดือนหน้า
นายอลงกรณ์ กล่าวว่า คณะกรรมการพัฒนาเกษตรกรรมยั่งยืนระดับตำบลอยู่ภายใต้คณะกรรมการบริหารการพัฒนาเกษตรกรรมยั่งยืน ซึ่งเป็นคณะกรรมการระดับชาติ โดยมีดร.เฉลิมชัย ศรีอ่อน รัฐมนตรีว่าการกระทรวงเกษตรและสหกรณ์ เป็นประธาน ทั้งนี้ คณะกรรมการพัฒนาเกษตรกรรมยั่งยืนระดับตำบลเป็นกลไกใหม่ในการยกระดับการพัฒนาหมู่บ้านตำบล เพื่อแก้ไขปัญหาความยากจนและหนี้สินของเกษตรกรโดยการผนึกพลังทุกภาคส่วนในหมู่บ้านตำบลโดยยึดหลักการพัฒนาโดยชุมชนเพื่อชุมชน เพื่อให้ประชาชนและชุมชนมีศักยภาพมากขึ้นและมีรายได้เพิ่มขึ้น ด้วยแนวทางการพัฒนาอย่างยั่งยืนโดยหวังว่าเพชรบุรีจะเป็นโมเดลต้นแบบนำร่องของทุกหมู่บ้านตำบลทุกจังหวัดทั่วประเทศ ซึ่งขณะนี้มีการแต่งตั้งคณะกรรมการพัฒนาเกษตรกรรมยั่งยืนระดับตำบลครบทั้ง 7,255 ตำบลใน 76 จังหวัดแล้ว กลไกดังกล่าวถือเป็นเครื่องมือการพัฒนาเศรษฐกิจฐานรากที่เล็กที่สุดลึกที่สุดและสำคัญที่สุด
นอกจากนี้ เมื่อวันที่ 20 กันยายนที่ผ่านมา ที่ปรึกษารัฐมนตรีและคณะได้จัดประชุมแบบทางไกลร่วมกับรองผู้ว่าราชการจังหวัดเพชรบุรีและศูนย์เทคโนโลยีเกษตรและนวัตกรรมเพชรบุรีที่มหาวิทยาลัยราชภัฏเพชรบุรีเพื่อสร้างความเข้าใจเกี่ยวกับบทบาทหน้าที่ของคณะกรรมการพัฒนาเกษตรกรรมยั่งยืนระดับตำบลกับ 93 ตำบล 8 อำเภอ ถือเป็นการคิกออฟออกสตาร์ทที่เพชรบุรีเป็นจังหวัดแรก
ต่อมา เมื่อวันที่ 11 ตุลาคม ได้จัดประขุมในระดับพื้นที่ตำบลต้นมะม่วง ตำบลหนองโสน ตำบลธงชัย ตำบลบ้านหม้อและตำบลบ้านกุ่ม ที่ อบต.บ้านหม้อ เป็นครั้งแรก.

ที่มา : https://www.thaigov.go.th/news/contents/details/60542