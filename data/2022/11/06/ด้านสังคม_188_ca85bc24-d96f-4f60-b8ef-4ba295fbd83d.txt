รัฐบาลไทย-ข่าวทำเนียบรัฐบาล-“อนุทิน” กำชับดูแลผู้ได้รับผลกระทบจากเหตุกราดยิงในศูนย์เด็กเล็กต่อเนื่อง ดูแลจิตใจผู้สูญเสียและรักษาผู้บาดเจ็บเต็มที่


วันพฤหัสบดีที่ 6 ตุลาคม 2565
“อนุทิน” กำชับดูแลผู้ได้รับผลกระทบจากเหตุกราดยิงในศูนย์เด็กเล็กต่อเนื่อง ดูแลจิตใจผู้สูญเสียและรักษาผู้บาดเจ็บเต็มที่
รองนายกรัฐมนตรีและรัฐมนตรีว่าการกระทรวงสาธารณสุข กำชับดูแลผู้ได้รับผลกระทบจากเหตุกราดยิงในศูนย์เด็กเล็ก จ.หนองบัวลำภู ให้การรักษาผู้บาดเจ็บอย่างเต็มที่ พร้อมให้ทีมสุขภาพจิตลงพื้นที่ดูแลผลกระทบด้านจิตใจผู้สูญเสีย
รองนายกรัฐมนตรีและรัฐมนตรีว่าการกระทรวงสาธารณสุข กำชับดูแลผู้ได้รับผลกระทบจากเหตุกราดยิงในศูนย์เด็กเล็ก จ.หนองบัวลำภู ให้การรักษาผู้บาดเจ็บอย่างเต็มที่ พร้อมให้ทีมสุขภาพจิตลงพื้นที่ดูแลผลกระทบด้านจิตใจผู้สูญเสีย เบื้องต้นได้รับรายงานผู้เสียชีวิต 35 ราย บาดเจ็บ 12 ราย ด้านปลัดกระทรวงสาธารณสุขและอธิบดีกรมสุขภาพจิตลงพื้นที่ติดตามสถานการณ์ด้วยตนเอง
บ่ายวันนี้ (6 ตุลาคม 2565) นพ.โอภาส การย์กวินพงศ์ ปลัดกระทรวงสาธารณสุข กล่าวถึงเหตุการณ์คนร้ายใช้อาวุธปืนก่อเหตุทำร้ายร่างกายในศูนย์พัฒนาเด็กเล็ก อบต.นากลาง ต.อุทัยสวรรค์ อ.นากลาง จ.หนองบัวลำภู ทำให้มีผู้ได้รับบาดเจ็บและเสียชีวิตจำนวนมาก ว่า ได้รับรายงานจากนายแพทย์สาธารณสุขจังหวัดหนองบัวลำภูแล้ว เบื้องต้นข้อมูลเมื่อเวลา 15.30 น. มีผู้เสียชีวิตจำนวน 35 ราย และมีผู้ได้รับบาดเจ็บ 12 ราย ได้นำส่งรักษาที่โรงพยาบาลนากลางและโรงพยาบาลหนองบัวลำภูแล้ว ขณะที่ผู้ก่อเหตุได้ฆ่าตัวตายพร้อมครอบครัว ทั้งนี้ นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข ได้รับทราบเรื่องดังกล่าวและสั่งการกำชับให้ดูแลผู้บาดเจ็บ รวมถึงครอบครัวของผู้บาดเจ็บและเสียชีวิตอย่างเต็มที่ทั้งด้านร่างกายและจิตใจ
นพ.โอภาสกล่าวต่อว่า ได้กำชับนายแพทย์สาธารณสุขจังหวัดหนองบัวลำภูให้อำนวยการเรื่องการดูแลผู้ได้รับผลกระทบจากเหตุการณ์ความรุนแรงในครั้งนี้ โดยในส่วนของผู้ได้รับบาดเจ็บให้ดำเนินการดูแลรักษาอย่างเต็มที่ รวมถึงประสานส่งต่อโรงพยาบาลอุดรธานีหากเกินศักยภาพ และตั้งทีมเยียวยาจิตใจผู้ประสบภาวะวิกฤต (MCATT) ดูแลจิตใจผู้สูญเสียอย่างต่อเนื่อง เพื่อเฝ้าระวังอาการ PTSD หรือ ภาวะกระทบกระเทือนจิตใจหลังเผชิญเหตุการณ์รุนแรง ซึ่งมีทั้งทีมจากทางหนองบัวลำภูและทีมสนับสนุนจาก จ.เลย ขณะนี้อยู่ระหว่างการลงพื้นที่ โดยตนและ พญ.อัมพร เบญจพลพิทักษ์ อธิบดีกรมสุขภาพจิต กำลังลงไปติดตามสถานการณ์เรื่องนี้ด้วยตนเอง ทั้งนี้ ขอความร่วมมือสื่อมวลชนและผู้ใช้สื่อโซเชียลต่างๆ ไม่นำเสนอหรือส่งต่อภาพ/เนื้อความที่อาจจะไปกระตุ้นความรู้สึกของผู้สูญเสีย รวมถึงผู้ที่มีอาการเครียดในลักษณะเดียวกัน เพื่อป้องกันไม่ให้เกิดเหตุการณ์เลียนแบบได้
********************************* 6 ตุลาคม 2565

ที่มา : https://www.thaigov.go.th/news/contents/details/60147