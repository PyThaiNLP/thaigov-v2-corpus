รัฐบาลไทย-ข่าวทำเนียบรัฐบาล-คมนาคมมอบรางวัล “สถานีดีพร้อม” ปี 2565 พร้อมเดินหน้ายกระดับทุกสถานีระบบรางให้มีคุณภาพดีพร้อม 


วันพุธที่ 12 ตุลาคม 2565
คมนาคมมอบรางวัล “สถานีดีพร้อม” ปี 2565 พร้อมเดินหน้ายกระดับทุกสถานีระบบรางให้มีคุณภาพดีพร้อม
เพื่อให้ประชาชนมีรอยยิ้มและความสุขจากการใช้บริการระบบขนส่งทางรางที่มีความสะดวก รวดเร็ว และปลอดภัย ด้วยคุณภาพมาตรฐานระดับสากล
วันนี้ (12 ตุลาคม 2565) นายศักดิ์สยาม ชิดชอบ รัฐมนตรีว่าการกระทรวงคมนาคม เป็นประธานในพิธีมอบรางวัล “สถานีดีพร้อม” ประจำปี 2565 ณ อาคารสโมสรและหอประชุม ชั้น 3 กระทรวงคมนาคม สืบเนื่องจากนโยบายของกระทรวงคมนาคมที่มุ่งมั่นพัฒนาระบบขนส่งทางรางให้เป็นระบบหลักในการเดินทางและการขนส่งของประเทศ โดยได้มีการลงทุนในโครงสร้างพื้นฐานทางรางสูงสุดเป็นประวัติการณ์ ทั้งในส่วนของรถไฟฟ้าในเขตเมือง รถไฟทางคู่ และรถไฟความเร็วสูง รวมทั้งมีนโยบายในการยกระดับคุณภาพการให้บริการและความปลอดภัยในระบบขนส่งทางรางให้มีประสิทธิภาพสูงสุด มุ่งสู่มาตรฐานสากล และส่งเสริมให้ประเทศไทยเป็นศูนย์กลางการเดินทางในภูมิภาคต่อไป ดังนั้น นับเป็นความจำเป็นอย่างยิ่งที่กรมการขนส่งทางราง (ขร.) ต้องผลักดันและขับเคลื่อนให้หน่วยงานผู้ให้บริการขนส่งทางรางทุกระบบ เล็งเห็นถึงความสำคัญของการเป็น “สถานีดีพร้อม” ที่มีคุณภาพมาตรฐานการให้บริการและความปลอดภัยในระดับสากล
กรมการขนส่งทางราง (ขร.) จึงได้จัดกิจกรรมการประกวด “สถานีดีพร้อม” ภายใต้แนวคิด “กรมรางสร้างสุข ด้วยคุณภาพดีพร้อม DRT creates happiness of stations” นำร่องประเมินคุณภาพสถานีขนส่งทางรางทั่วประเทศ โดยมีวัตถุประสงค์เพื่อส่งเสริมการพัฒนาปรับปรุงคุณภาพสถานีให้มีความพร้อมในการให้บริการที่ดี และมีความสะดวกในการเดินทางเชื่อมต่อ รวมถึงสนับสนุนให้หน่วยงานผู้ให้บริการขนส่งทางราง นายสถานี ตลอดจนเจ้าหน้าที่ที่เกี่ยวข้อง มีความตระหนักรู้และมีจิตสำนึกร่วมกันในการพัฒนาคุณภาพสถานีและการบริการให้ได้ตามเกณฑ์มาตรฐานสากล เพื่อให้ประชาชนสามารถเข้าถึงบริการขนส่งทางรางได้ง่าย มีความสะดวกสบาย รวดเร็ว และมีความปลอดภัย พร้อมทั้งเป็นการขานรับนโยบายของกระทรวงคมนาคม “คมนาคมสีสัน สร้างสรรค์ประเทศไทย” เพื่อส่งเสริมทัศนียภาพระบบราง ให้เส้นทางรถไฟเป็นเส้นทางท่องเที่ยวรูปแบบใหม่ที่ช่วยกระตุ้นเศรษฐกิจท้องถิ่นและส่งเสริมการท่องเที่ยวในประเทศ
ทั้งนี้ รัฐมนตรีว่าการกระทรวงคมนาคม ได้แสดงความยินดีกับทุกสถานีรถไฟที่ได้รับรางวัล และชื่นชมทุกหน่วยงานที่มีส่วนร่วมผลักดันการพัฒนาระบบรางให้ก้าวหน้าไปอีกขั้น และมั่นใจว่าพิธีมอบรางวัลในครั้งนี้ จะช่วยสร้างขวัญกำลังใจแก่เจ้าหน้าที่และหน่วยงานที่รับผิดชอบ ตลอดจนช่วยส่งเสริมให้เกิดการบูรณาการความร่วมมือจากหน่วยงานผู้ให้บริการขนส่งทางรางทุกระบบในการขับเคลื่อนคุณภาพการบริการและความปลอดภัยในระบบขนส่งทางรางต่อไปในอนาคต เพื่อก่อให้เกิดประโยชน์สูงสุดต่อประชาชนผู้ใช้บริการ”
นายพิเชฐ คุณาธรรมรักษ์ อธิบดีกรมการขนส่งทางราง กล่าวว่า จากผลการจัดกิจกรรมการประกวด “สถานีดีพร้อม” มีสถานีรถไฟเข้าร่วมกิจกรรมทั้งสิ้น 43 สถานี แบ่งเป็น กลุ่มสถานีรถไฟฟ้าในเมืองและชานเมือง จำนวน 28 สถานี และกลุ่มสถานีรถไฟทั่วประเทศ จำนวน 15 สถานี ซึ่งการพิจารณาตัดสินรางวัลในครั้งนี้ได้ใช้เกณฑ์การประเมิน 8 ด้าน ประกอบด้วย
1) ด้านโครงสร้างพื้นฐาน (Infrastructure) เช่น การให้บริการที่จอดรถ ทางเข้า - ออก ในการรองรับการใช้บริการ การจำหน่ายบัตรโดยสาร
2) ด้านการเชื่อมต่อ (Connectivity) เช่น การเชื่อมต่อการเดินทางรูปแบบอื่น
3) ด้านข้อมูลการเดินทางและประชาสัมพันธ์ (Information) เช่น ป้ายบอกทิศทางในสถานี การติดประกาศ/การให้ข้อมูลในการเดินทาง
4) ด้านความปลอดภัย (Safety and Security) เช่น มาตรการป้องกัน COVID – 19 การติดตั้งกล้องวงจรปิด ไฟส่องสว่าง หรือเจ้าหน้าที่รักษาความปลอดภัย ทางออกฉุกเฉิน
5) ด้านความพร้อมของสิ่งอำนวยความสะดวก (Comfort) เช่น ห้องน้ำ ร้านค้า/อาหาร/เครื่องดื่ม ความสามารถในการรองรับผู้มาใช้บริการ
6) ด้านการออกแบบตามหลัก Universal Design เช่น สิ่งอำนวยความสำหรับเด็ก ผู้สูงอายุ และผู้พิการ
7) ด้านการให้บริการ (Customer Care) เช่น กิริยามารยาทและความสุภาพของเจ้าหน้าที่
8) ด้านสุนทรียภาพ (Aesthetic) เช่น สุนทรียภาพ อัตลักษณ์ หรือการจัดการสิ่งแวดล้อมของสถานี
สรุปผลการตัดสินสถานีที่ได้รับรางวัล ดังนี้
1) กลุ่มสถานีรถไฟทั่วประเทศ  รางวัลชนะเลิศ ได้แก่ สถานีเชียงใหม่  รางวัลรองชนะเลิศ ได้แก่ สถานีชุมทางหาดใหญ่
รางวัลชมเชย ได้แก่ สถานีนครราชสีมา สถานีบุรีรัมย์ และสถานีศรีสะเกษ
2) กลุ่มสถานีรถไฟฟ้าในเมืองและชานเมือง รางวัลชนะเลิศ ได้แก่ สถานีเพชรบุรี (BL21) รางวัลรองชนะเลิศ ได้แก่ สถานีหมอชิต (N8) รางวัลชมเชย ได้แก่ สถานีสุขุมวิท (BL22) สถานีลาดพร้าว (BL15) และสถานีแยก คปอ. (N23)
สถานีที่ได้รับรางวัลทั้ง 10 สถานี นับเป็นต้นแบบของสถานีดีพร้อม ที่แสดงให้เห็นถึงความมุ่งมั่นในการยกระดับมาตรฐานการบริการและความปลอดภัยสู่มาตรฐานระดับสากล และนับเป็นความสำเร็จก้าวแรกของกิจกรรมการประกวดสถานีดีพร้อม หนึ่งในกิจกรรมที่จะช่วยผลักดันให้เกิดการพัฒนาระบบการขนส่งทางรางของประเทศให้มีคุณภาพมาตรฐานสากล เพิ่มศักยภาพในการให้บริการ และการเข้าถึงระบบรางได้ง่ายขึ้น รวมทั้งเป็นการยกระดับคุณภาพชีวิตการเดินทางของประชาชนให้มีความสะดวก รวดเร็ว และปลอดภัย มีรอยยิ้มและความสุขจากการใช้บริการระบบขนส่งทางราง

ที่มา : https://www.thaigov.go.th/news/contents/details/60388