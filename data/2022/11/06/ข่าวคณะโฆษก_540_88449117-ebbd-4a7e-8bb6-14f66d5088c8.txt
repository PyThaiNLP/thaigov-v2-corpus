รัฐบาลไทย-ข่าวทำเนียบรัฐบาล-รัฐบาลเดินหน้าสนับสนุน “Deep Tech Startup” เร่งติดอาวุธให้ผู้ประกอบการ เพิ่มศักยภาพประเทศ และเสริมขีดความสามารถในการแข่งขันระดับนานาชาติ


วันพฤหัสบดีที่ 3 พฤศจิกายน 2565
พิมพ์
รัฐบาลเดินหน้าสนับสนุน “Deep Tech Startup” เร่งติดอาวุธให้ผู้ประกอบการ เพิ่มศักยภาพประเทศ และเสริมขีดความสามารถในการแข่งขันระดับนานาชาติ
รัฐบาลเดินหน้าสนับสนุน “Deep Tech Startup” เร่งติดอาวุธให้ผู้ประกอบการ เพิ่มศักยภาพประเทศ และเสริมขีดความสามารถในการแข่งขันระดับนานาชาติ
วันที่ 3 พฤศจิกายน 2565 นางสาวรัชดา ธนาดิเรก รองโฆษกประจำสำนักนายกรัฐมนตรี เปิดเผยว่า รัฐบาลเร่งเดินหน้าให้การสนับสนุนธุรกิจที่ใช้วิทยาศาสตร์และเทคโนโลยีเชิงลึก (Deep Tech Startup) อย่างต่อเนื่อง โดยหน่วยงานภาครัฐและภาคเอกชนบูรณาการการดำเนินงานร่วมกันในการสนับสนุนการเติบโตของ Deep Tech Startup เพื่อขับเคลื่อนระบบเศรษฐกิจใหม่และเพิ่มขีดความสามารถในการแข่งขันของประเทศ ซึ่งสอดคล้องกับนโยบาย Thailand 4.0 ของ พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ที่มุ่งเน้นยกระดับขีดความสามารถในการแข่งขันของประเทศ โดยใช้องค์ความรู้และนวัตกรรมในการขับเคลื่อนเศรษฐกิจของประเทศ
ทั้งนี้ หน่วยบริหารและจัดการทุนด้านการเพิ่มความสามารถในการแข่งขันของประเทศ (บพข.) ได้ให้ทุนวิจัยไปที่มหาวิทยาลัยและองค์กรรวม 10 แห่ง 11 แพลตฟอร์ม ซึ่ง สำนักงานพัฒนาวิทยาศาสตร์และเทคโนโลยีแห่งชาติ (สวทช.) เป็นหนึ่งในนั้น ได้จัดกิจกรรมนำเสนอผลงานภายใต้โครงการ “แพลตฟอร์มเร่งรัดการเติบโตธุรกิจที่ใช้วิทยาศาสตร์และเทคโนโลยีเชิงลึก” (NSTDA Deep Tech Acceleration Platform) โดยเปิดรับสมัครผลงานวิจัยเชิงลึกที่มีการประเมินความพร้อมของงานวิจัยและเทคโนโลยี (Technology Readiness Level: TRL) ไม่น้อยกว่าระดับ 4 และมีศักยภาพทางด้านการตลาดใน 3 กลุ่มเทคโนโลยี ได้แก่ Food Technology, Healthcare Technology และ Internet of Things โดยในปีนี้มีผู้ผ่านเข้าร่วมโครงการจำนวน 22 ทีม ซึ่งผู้เข้าร่วมโครงการสามารถใช้ระบบนิเวศวิจัยและนวัตกรรม ของ สวทช. ซึ่งเป็น Ecosystem ที่เหมาะสมและมีศักยภาพในการเติบโตอย่างมีประสิทธิภาพและประสิทธิผล
ทั้งนี้ โครงการแพลตฟอร์มเร่งรัดการเติบโตธุรกิจที่ใช้วิทยาศาสตร์และเทคโนโลยีเชิงลึก ถือเป็นการติดอาวุธให้กับผู้ประกอบการ นักวิจัยในมหาวิทยาลัยและใน สวทช. ให้มีความสามารถในทางธุรกิจและการตลาดมากขึ้น เห็นช่องทางการนำผลงานวิจัยที่เป็นประโยชน์ไปสู่เชิงพาณิชย์ได้เร็วขึ้น ซึ่งจะเป็นการสร้างขีดความสามารถให้ประเทศไทย และเพิ่มขีดความสามาถในการแข่งขันได้เร็วและแข็งแกร่งในระดับนานาชาติ
“รัฐบาลให้ความสำคัญต่อการพัฒนาเศรษฐกิจโดยใช้นวัตกรรมและเทคโนโลยีในการขับเคลื่อน ผ่านการสร้างความเข้มแข็งของระบบนิเวศนวัตกรรมของประเทศ โดยการสนับสนุนเครื่องมือ บุคลากร และบริการต่าง ๆ ซึ่งจะช่วยยกระดับ สร้างความเข้มแข็งให้กับ SME และ Startup และสร้างความพร้อมที่จะนำผลงานวิจัย Deep technology ออกไปใช้ประโยชน์จริงและสร้างผลในเชิงเศรษฐกิจและสังคม” นางสาวรัชดาฯ กล่าว

ที่มา : https://www.thaigov.go.th/news/contents/details/61186