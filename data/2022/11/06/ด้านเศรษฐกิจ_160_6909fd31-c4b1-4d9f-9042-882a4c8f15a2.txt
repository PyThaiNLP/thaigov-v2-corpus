รัฐบาลไทย-ข่าวทำเนียบรัฐบาล-รองปลัดฯ ภานุวัฒน์ เข้าเยี่ยมชม TIRI เพื่อศึกษาแนวทางการสนับสนุนเทคโนโลยีให้กับผู้ประกอบในการพัฒนาหุ่นยนต์และระบบอัตโนมัติและหารือเกี่ยวกับความร่วมมือ


วันเสาร์ที่ 10 กันยายน 2565
พิมพ์
รองปลัดฯ ภานุวัฒน์ เข้าเยี่ยมชม TIRI เพื่อศึกษาแนวทางการสนับสนุนเทคโนโลยีให้กับผู้ประกอบในการพัฒนาหุ่นยนต์และระบบอัตโนมัติและหารือเกี่ยวกับความร่วมมือ
รองปลัดฯ ภานุวัฒน์ เข้าเยี่ยมชม TIRI เพื่อศึกษาแนวทางการสนับสนุนเทคโนโลยีให้กับผู้ประกอบในการพัฒนาหุ่นยนต์และระบบอัตโนมัติและหารือเกี่ยวกับความร่วมมือในอนาคต ณ กรุงโตเกียว ประเทศญี่ปุ่น
ประเทศญี่ปุ่น - วันที่ 8 กันยายน 2565 นายภานุวัฒน์ ตริยางกูรศรี รองปลัดกระทรวงอุตสาหกรรม พร้อมด้วย นายบวร สัตยาวุฒิพงศ์ ผู้อำนวยการกองยุทธศาสตร์และแผนงาน กรมโรงงานอุตสาหกรรม นายศิริวัฒน์ ไวยนิตย์ ผู้อำนวยการศูนย์เทคโนโลยีการผลิตอัตโนมัติและหุ่นยนต์ สถาบันไทย-เยอรมัน และคณะฯ เข้าเยี่ยมชมและศึกษาดูงานการพัฒนาหุ่นยนต์และระบบอัตโนมัติ รวมถึงแนวทางการช่วยเหลือด้านเทคโนโลยีดังกล่าวให้กับผู้ประกอบการ โดยมี Mr. Atsushi KUROBE ประธาน TIRI ให้การต้อนรับ ณ Tokyo Metropolitan Industrial Technology Research Institute (TIRI) กรุงโตเกียว ประเทศญี่ปุ่น
TIRI เป็นสถาบันที่ทำหน้าที่สนับสนุนงานด้านการวิจัย และเทคโนโลยีให้กับบริษัทขนาดกลางและขนาดเล็กของญี่ปุ่น เช่น การทำวิจัยร่วมกับเอกชน การสนุนงบประมาณเพื่อพัฒนาผลิตภัณฑ์ใหม่ที่ตอบสนองความต้องการของลูกค้า การให้เช่าเครื่องมือ หรืออุปกรณ์สำหรับการวิเคราะห์ วิจัยรวมถึงการให้ใช้สถานที่ทดสอบระบบ 5G และการให้บริการทดสอบชิ้นงานพร้อมให้คำแนะนำ เป็นต้น ซึ่งงบประมาณหลักของสถาบันได้รับการสนับสนุนจากรัฐบาลกรุงโตเกียว ทั้งนี้ ปัจจุบัน TIRI มีผลงานที่ให้การสนับสนุนและถูกนำไปใช้งานจริงแล้วในชีวิตประจำวันจำนวนมาก เช่น หุ่นยนต์จ่ายยาสำหรับผู้สูงอายุ หุ่นยนต์นำทาง เป็นต้น
ทั้งนี้ รองปลัดฯ ภานุวัฒน์ ยังได้หารือเกี่ยวกับแนวทางความร่วมมือระหว่าง TIRI และสถาบันไทย-เยอรมัน ในอนาคตอีกด้วย โดย TIRI ยังมีความร่วมมือกับกระทรวงอุตสาหกรรม โดยได้ตั้งสาขาที่กรุงเทพฯ ซึ่งเป็นสาขาแรกที่ตั้งในต่างประเทศ เมื่อเดือนเมษายน พ.ศ. 2558 เพื่อทำหน้าที่สนับสนุนด้านเทคโนโลยีให้กับผู้ประกอบการขนาดกลางและขนาดเล็กของญี่ปุ่นในประเทศไทย รวมถึงบริษัทของไทย ที่เป็นเครือข่ายของบริษัทญี่ปุ่น

ที่มา : https://www.thaigov.go.th/news/contents/details/59080