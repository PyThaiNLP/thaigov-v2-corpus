รัฐบาลไทย-ข่าวทำเนียบรัฐบาล-รพ.ปลายพระยา เตรียมตั้งศูนย์ไตเทียม เป็นแห่งแรกของโรงพยาบาลชุมชนใน จ.กระบี่


วันอาทิตย์ที่ 16 ตุลาคม 2565
รพ.ปลายพระยา เตรียมตั้งศูนย์ไตเทียม เป็นแห่งแรกของโรงพยาบาลชุมชนใน จ.กระบี่
รองนายกรัฐมนตรีและรัฐมนตรีว่าการกระทรวงสาธารณสุข เผย โรงพยาบาลปลายพระยา จังหวัดกระบี่ เตรียมจัดตั้งศูนย์ไตเทียมพระราชวชิรากร เป็นโรงพยาบาลชุมชนแห่งแรกของจังหวัดที่มีศูนย์ฟอกไต ช่วยอำนวยความสะดวกให้กับผู้ป่วยฟอกไตในพื้นที่และลดภาระค่าใช้จ่าย
รองนายกรัฐมนตรีและรัฐมนตรีว่าการกระทรวงสาธารณสุข เผย โรงพยาบาลปลายพระยา จังหวัดกระบี่ เตรียมจัดตั้งศูนย์ไตเทียมพระราชวชิรากร เป็นโรงพยาบาลชุมชนแห่งแรกของจังหวัดที่มีศูนย์ฟอกไต ช่วยอำนวยความสะดวกให้กับผู้ป่วยฟอกไตในพื้นที่และลดภาระค่าใช้จ่ายในการเดินทาง พร้อมเปิดให้บริการได้ ปีงบประมาณ 2566 นี้
บ่ายวันนี้ (16 ตุลาคม 2565) นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข พร้อมด้วยนายแพทย์พงศ์เกษม ไข่มุกด์ รักษาราชการแทนรองปลัดกระทรวงสาธารณสุข นายแพทย์กิตติศักดิ์ อักษรวงศ์ ผู้ตรวจราชการกระทรวงสาธารณสุข เขตสุขภาพที่ 11 และคณะผู้บริหาร เยี่ยมให้กำลังใจบุคลากรทางการแพทย์ โรงพยาบาลปลายพระยา และ อสม. อำเภอปลายพระยา จังหวัดกระบี่ และกล่าวว่า เดิมกลุ่มผู้ป่วยไตวายเรื้อรังสิทธิบัตรทองจะสามารถล้างไตฟรีได้เฉพาะการล้างไตผ่านทางช่องท้องเท่านั้น หากใช้การฟอกเลือดด้วยเครื่องไตเทียม จะต้องเสียค่าใช้จ่ายเพิ่มครั้งละ 1,500 บาท ซึ่งเป็นภาระด้านการเงินแก่ผู้ป่วยอย่างมาก กระทรวงสาธารณสุขจึงหารือกับ สปสช. ขยายสิทธิบัตรทองให้ผู้ป่วยไตวายเรื้อรังสามารถฟอกเลือดด้วยเครื่องไตเทียมได้โดยไม่มีค่าใช้จ่าย พร้อมกันนี้ ได้ขยายหน่วยบริการฟอกไตในโรงพยาบาลสังกัดกระทรวงสาธารณสุขอย่างต่อเนื่อง เพื่อให้ผู้ป่วยที่จำเป็นต้องฟอกไตเข้าถึงบริการได้มากขึ้น
นายอนุทินกล่าวต่อว่า สำหรับโรงพยาบาลปลายพระยา ได้มีแผนจัดตั้งศูนย์ไตเทียม พระราชวชิรากร ซึ่งจะเป็นศูนย์ไตเทียมในโรงพยาบาลชุมชนแห่งแรก ของจังหวัดกระบี่ ได้รับการจัดสรรเงินงบประมาณทั้งสิ้น 8,540,000 บาท เพื่อใช้จัดซื้อครุภัณฑ์ทางการแพทย์ อาทิ เครื่องฟอกไตแบบมาตรฐาน 6 เครื่อง เครื่องฟอกไตเทียมแบบพิเศษ 2 เครื่อง ระบบผลิตน้ำบริสุทธิ์แบบจ่ายตรง เครื่องติดตามการทำงานของหัวใจและสัญญาณชีพ เป็นต้น โดยได้รับการสนับสนุนแพทย์เฉพาะทางโรคไต จากโรงพยาบาลกระบี่ และมีพยาบาลที่ผ่านการอบรมแล้ว 2 คน ตั้งเป้าเปิดให้บริการได้ในปีงบประมาณ 2566 นี้ โดยช่วงแรกจะให้บริการจำนวน 8 เตียง ซึ่งจะทำให้ผู้ป่วยโรคไตในอำเภอปลายพระยา รวมถึงผู้ป่วยของจังหวัดพังงา และจังหวัดสุราษฎร์ธานี ซึ่งเป็นพื้นที่รอยต่อ ได้เข้าถึงบริการฟอกไตสะดวกมากขึ้น ไม่ต้องเดินทางไปถึงตัวเมืองกระบี่ที่มีระยะทางประมาณ 65 กิโลเมตร ช่วยให้ผู้ป่วยและครอบครัวมีคุณภาพชีวิตที่ดีขึ้น นอกจากนี้ โรงพยาบาลปลายพระยายังเตรียมส่งพยาบาลวิชาชีพเข้ารับการอบรมเพิ่ม เพื่อรองรับการขยายบริการในระยะที่ 2 และระยะที่ 3 ต่อไป คาดว่าหากเปิดได้เต็มขีดความสามารถจะให้บริการได้สูงสุดถึง 32 เตียง รองรับผู้ป่วยได้ 64 คนต่อวัน
************************************************** 16 ตุลาคม 2565

ที่มา : https://www.thaigov.go.th/news/contents/details/60477