รัฐบาลไทย-ข่าวทำเนียบรัฐบาล-รมว.พม. ย้ำดูแลครอบครัวเหยื่อกราดยิง ที่ จ.หนองบัวลำภู จนกว่าจะเข้าสู่ภาวะปกติ


วันจันทร์ที่ 10 ตุลาคม 2565
รมว.พม. ย้ำดูแลครอบครัวเหยื่อกราดยิง ที่ จ.หนองบัวลำภู จนกว่าจะเข้าสู่ภาวะปกติ
รมว.พม. ย้ำดูแลครอบครัวเหยื่อกราดยิง ที่ จ.หนองบัวลำภู จนกว่าจะเข้าสู่ภาวะปกติ
เมื่อวันที่ 7 ตุลาคม 2565  นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) ได้ลงพื้นที่เพื่อเยี่ยมให้กำลังใจพ่อ แม่ และญาติของเด็กที่บาดเจ็บและรักษาตัวอยู่ที่โรงพยาบาลหนองบัวลำภู ทั้งนี้ ได้สั่งการพัฒนาสังคมและความมั่นคงของมนุษย์จังหวัดหนองบัวลำภู และกรมกิจการเด็กและเยาวชน (ดย.) ติดตามดูแลญาติของเหยื่ออย่างใกล้ชิดและต่อเนื่อง จนกว่าทุกอย่างจะเข้าสู่ภาวะปกติ
นายจุติ กล่าวว่า วันนี้ ตนได้ติดตามคณะนายกรัฐมนตรีมาลงพื้นที่เพื่อเยี่ยมญาติและผู้บาดเจ็บ ซึ่งรัฐบาลจะดูแลผู้บาดเจ็บทุกครอบครัวอย่างเต็มที่  จะมีการช่วยเหลือทั้งเรื่องการเงิน และสำคัญที่สุดคือ หลังจากที่รักษาตัวจนหายดีจากโรงพยาบาลแล้ว หรือทำพิธีทางศาสนาแล้ว กระทรวง พม. ร่วมกับกรมสุขภาพจิต กระทรวงสาธารณสุข จะเข้าไปดูแลอย่างใกล้ชิด หากมีปัญหาเรื่องอาชีพและความมั่นคงในดำรงชีวิตต่อไป  เราจะเข้าไปดูแลติดตามอย่างใกล้ชิด รวมทั้งเรื่องทุนการศึกษาด้วย ฉะนั้น เราตั้งใจไว้ว่าโมเดลที่เราเคยใช้ในการดูแลผู้ประสบภัยในจังหวัดนครราชสีมา เราจะนำมาใช้ดูแลผู้บาดเจ็บเป็นระยะเวลา 6 - 8 เดือน หรือจนกว่าคุณหมอจากกรมสุขภาพจิตประเมินได้ว่า ทุกคนเข้มแข็งเพียงพอแล้วที่สามารถดำเนินชีวิตต่อไปได้ ซึ่งเราตั้งใจจะดูแลตรงนี้ และขอเป็นตัวแทนของคนไทยที่ส่งกำลังใจมาให้ ซึ่งเราจะทำให้ดีที่สุด

ที่มา : https://www.thaigov.go.th/news/contents/details/60264