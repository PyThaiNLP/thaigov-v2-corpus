รัฐบาลไทย-ข่าวทำเนียบรัฐบาล-สธ. ชี้แนวโน้มฝุ่น PM 2.5 เพิ่ม แนะตรวจสอบคุณภาพอากาศ ที่เว็บไซต์ air4thai.pcd.go.th ก่อนออกจากบ้าน


วันพฤหัสบดีที่ 20 ตุลาคม 2565
สธ. ชี้แนวโน้มฝุ่น PM 2.5 เพิ่ม แนะตรวจสอบคุณภาพอากาศ ที่เว็บไซต์ air4thai.pcd.go.th ก่อนออกจากบ้าน
.....
กระทรวงสาธารณสุข เผยขณะนี้หลายพื้นที่มีรายงานค่าฝุ่นละอองขนาดเล็กไม่เกิน 2.5 ไมโครกรัม หรือฝุ่น PM 2.5 เพิ่มขึ้น โดยเฉพาะในพื้นที่กทม. พบค่าฝุ่นในระดับสีส้ม คุณภาพอากาศเริ่มมีผลกระทบต่อสุขภาพหลายพื้นที่ ดังนั้น ขอให้ประชาชนตรวจสอบสถานการณ์ฝุ่นก่อนออกนอกบ้านจากเว็บไซต์ air4thai.pcd.go.th หรือแอปพลิเคชัน “Air4Thai” ของกรมควบคุมมลพิษ ซึ่งจะระบุค่าดัชนีคุณภาพอากาศ พร้อมระดับสี และคำแนะนำในการปฏิบัติตัว
.
- สีฟ้า ค่าฝุ่น PM 2.5 : 0 - 25 มคก./ลบ.ม. คุณภาพอากาศอยู่ในระดับดีมาก เหมาะสำหรับกิจกรรมกลางแจ้งและการท่องเที่ยว
.
- สีเขียว : 26 - 37 มคก./ลบ.ม. คุณภาพอากาศระดับดี สามารถทำกิจกรรมกลางแจ้งและการท่องเที่ยวได้ตามปกติ
.
- สีเหลือง : 38 - 50 มคก./ลบ.ม. คุณภาพอากาศระดับปานกลาง สามารถทำกิจกรรมกลางแจ้งได้ตามปกติ ส่วนผู้ที่ต้องดูแลสุขภาพเป็นพิเศษ หากมีอาการ ไอ หายใจลำบาก ระคายเคืองตา ควรลดระยะเวลาการทำกิจกรรมกลางแจ้ง
.
- สีส้ม : 51 - 90 มคก./ลบ.ม. คุณภาพอากาศเริ่มมีผลกระทบต่อสุขภาพ ควรลดเวลากิจกรรมกลางแจ้ง หรือใช้อุปกรณ์ป้องกันตนเองหากมีความจำเป็น หากมีอาการทางสุขภาพควรปรึกษาแพทย์
.
- สีแดง : ค่าฝุ่น PM 2.5 ตั้งแต่ 91 มคก./ลบ.ม.ขึ้นไป คุณภาพอากาศอยู่ในระดับที่มีผลกระทบต่อสุขภาพ ทุกคนควรหลีกเลี่ยงกิจกรรมกลางแจ้ง หรือใช้อุปกรณ์ป้องกันตนเองหากมีความจำเป็น และหากมีอาการทางสุขภาพควรปรึกษาแพทย์
.
นอกจากการดูแลสุขภาพร่างกายให้แข็งแรง พักผ่อนให้เพียงพอแล้ว ควรช่วยกันลดการสร้างมลพิษทางอากาศ เช่น การใช้เตาถ่าน การจุดธูปเทียน การเผาขยะ เป็นต้น
#ไทยคู่ฟ้า #สื่อสารรัฐบาลไทย
-------------------

ที่มา : https://www.thaigov.go.th/news/contents/details/60675