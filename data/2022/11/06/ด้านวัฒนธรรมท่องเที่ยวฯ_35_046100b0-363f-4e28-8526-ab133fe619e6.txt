รัฐบาลไทย-ข่าวทำเนียบรัฐบาล-ครม. เห็นชอบร่างปฏิญญาฉบับสุดท้ายของการประชุม Mondiacult 2022 อนุมัติให้รมว.วธ. หรือผู้แทน รับรองร่างปฏิญญาฉบับสุดท้ายของการประชุม Mondiacult 2022


วันพุธที่ 28 กันยายน 2565
ครม. เห็นชอบร่างปฏิญญาฉบับสุดท้ายของการประชุม Mondiacult 2022 อนุมัติให้รมว.วธ. หรือผู้แทน รับรองร่างปฏิญญาฉบับสุดท้ายของการประชุม Mondiacult 2022
ครม. เห็นชอบร่างปฏิญญาฉบับสุดท้ายของการประชุม Mondiacult 2022 อนุมัติให้รมว.วธ. หรือผู้แทน รับรองร่างปฏิญญาฉบับสุดท้ายของการประชุม Mondiacult 2022
ครม. เห็นชอบร่างปฏิญญาฉบับสุดท้ายของการประชุม Mondiacult 2022 อนุมัติให้รมว.วธ. หรือผู้แทน รับรองร่างปฏิญญาฉบับสุดท้ายของการประชุม Mondiacult 2022
เมื่อวันที่ 27 กันยายน 2565 นายอิทธิพล คุณปลื้ม รัฐมนตรีว่าการกระทรวงวัฒนธรรม (รมว.วธ.) กล่าวภายหลังการประชุมคณะรัฐมนตรี (ครม.) ว่า ที่ประชุมครม.ได้มีมติเห็นชอบร่างปฏิญญาฉบับสุดท้ายของการประชุม Mondiacult 2022 ตามที่กระทรวงวัฒนธรรม (วธ.) เสนอ โดยอนุมัติให้รมว.วธ. หรือผู้แทนที่ได้รับมอบหมาย รับรองร่างปฏิญญาฉบับสุดท้ายของการประชุม Mondiacult 2022 และหากมีการปรับเปลี่ยนถ้อยคำของร่างปฏิญญาฯ ที่ไม่ส่งผลกระทบต่อสาระสำคัญหรือที่ไม่ขัดต่อผลประโยชน์ของประเทศไทย ให้วธ. สามารถดำเนินการได้โดยไม่ต้องเสนอต่อครม.พิจารณาอีกครั้ง
สำหรับร่างดังกล่าวมาจากการที่องค์การยูเนสโกร่วมกับรัฐบาลสหรัฐเม็กซิโก จัดการประชุมระดับโลกว่าด้วยนโยบายวัฒนธรรมและการพัฒนาที่ยั่งยืนของยูเนสโก (Mondiacult 2022) ณ กรุงเม็กซิโกซิตี้ ซึ่งเป็นการสนทนาในระดับรัฐมนตรีเกี่ยวกับนโยบายด้านวัฒนธรรม เพื่อการพัฒนาอย่างยั่งยืนทั่วโลกตามวาระการพัฒนาที่ยั่งยืน ค.ศ. 2030 เพื่อระบุพื้นที่สำคัญสำหรับการพัฒนาภาควัฒนธรรมและอุตสาหกรรมสร้างสรรค์ สนับสนุนให้ประเทศสมาชิกปรับนโยบายทางวัฒนธรรมเพื่อรับมือความท้าทายร่วมสมัย โดยมี 4 หัวข้อหลักในการประชุม คือ 1.นโยบายวัฒนธรรมที่ได้รับการปรับปรุงใหม่และมีความเข้มแข็ง 2.วัฒนธรรมเพื่อการพัฒนาที่ยั่งยืน 3.แหล่งมรดกและความหลากหลายทางวัฒนธรรมที่ตกอยู่ในภาวะวิกฤติ และ4.อนาคตของเศรษฐกิจสร้างสรรค์ นอกจากนี้ องค์การยูเนสโกได้แจ้งว่าที่ประชุมคณะกรรมการบริหารของยูเนสโก ครั้งที่ 214 มีมติให้ที่ประชุม Mondiacult 2022 พิจารณารับรองปฏิญญาระดับรัฐมนตรีในระหว่างพิธีปิดการประชุมครั้งนี้ด้วย
รัฐมนตรีว่าการกระทรวงวัฒนธรรม กล่าวอีกว่า วธ.จะเข้าร่วมการประชุม Mondiacult 2022 ผ่านระบบการประชุมทางไกล และร่วมกล่าวถ้อยแถลงในหัวข้อ “อนาคตของเศรษฐกิจสร้างสรรค์” เพื่อให้สอดคล้องกับการยกระดับบทบาทของวธ. ในการเป็นกระทรวงสังคมกึ่งเศรษฐกิจที่ได้รับการยอมรับทั้งในและต่างประเทศ รวมถึงร่วมพิจารณารับรองปฏิญญาฉบับสุดท้ายของการประชุม Mondiacult 2022 ด้วย โดยสาระสำคัญของร่างปฏิญญาฉบับสุดท้ายฯ ของการประชุม Mondiacult 2022 เป็นการทบทวนและเรียบเรียงขึ้นจากผลการหารือระหว่างประเทศสมาชิกตลอดทั้งกระบวนการ ตั้งแต่การหารือในระดับภูมิภาคไปจนถึงการหารือเกี่ยวกับร่างปฏิญญาฉบับก่อนหน้า ซึ่งประกอบด้วยร่างฉบับแรก (Zero Draft) และร่างฉบับรวมความเห็น (Consolidated Draft) โดยร่างปฏิญญาฉบับสุดท้ายมีสาระสำคัญเกี่ยวกับลำดับความสำคัญต่างๆ ในด้านวัฒนธรรมอันจำเป็นต่อการพัฒนาภาควัฒนธรรมและอุตสาหกรรมสร้างสรรค์ของประเทศสมาชิก เพื่อเป็นการรับรองถึงเจตนารมณ์ของการประชุมดังกล่าวในการทบทวนและปรับนโยบายทางวัฒนธรรมเพื่อรับมือกับความท้าทายร่วมสมัย และเพื่อการพัฒนาอย่างยั่งยืนทั่วโลกตามวาระการพัฒนาที่ยั่งยืน ค.ศ. 2030

ที่มา : https://www.thaigov.go.th/news/contents/details/59764