รัฐบาลไทย-ข่าวทำเนียบรัฐบาล-ผวจ.สิงห์บุรี ลงพื้นที่ให้ความช่วยเหลือผู้ประสบอุทกภัย อ.อินทร์บุรี โดยใช้ฐานข้อมูลจากแอปฯ "พ้นภัย"


วันอังคารที่ 4 ตุลาคม 2565
พิมพ์
ผวจ.สิงห์บุรี ลงพื้นที่ให้ความช่วยเหลือผู้ประสบอุทกภัย อ.อินทร์บุรี โดยใช้ฐานข้อมูลจากแอปฯ "พ้นภัย"
ผวจ.สิงห์บุรี ลงพื้นที่ให้ความช่วยเหลือผู้ประสบอุทกภัย อ.อินทร์บุรี โดยใช้ฐานข้อมูลจากแอปฯ "พ้นภัย"
วันนี้ (4 ตุลาคม 2565) เวลา 13.30 น. นายสุพจน์ ยศสิงห์คำ ผู้ว่าราชการจังหวัดสิงห์บุรีและนายกเหล่ากาชาดจังหวัดสิงห์บุรี พร้อมด้วย นายสัมฤทธิ์ กองเงิน รองผู้ว่าราชการจังหวัดสิงห์บุรี นายสมชาย ลีหล้าน้อย รองผู้ว่าราชการจังหวัดสิงห์บุรี นายปรัชญา เปปะตัง ปลัดจังหวัดสิงห์บุรี นางสาววีรวรรณ จันทนเสวี หัวหน้าสำนักงานจังหวัดสิงห์บุรี นางสาวนงเยาว์ เทพศิริ หัวหน้าสำนักงานป้องกันและบรรเทาสาธารณภัยจังหวัดสิงห์บุรี คณะกรรมการเหล่ากาชาดจังหวัดสิงห์บุรี มอบชุดธารน้ำใจ จากสภากาชาดไทย เพื่อช่วยเหลือผู้ประสบอุทกภัยในพื้นที่ตำบลทับยา หมู่ที่ 6, 7, และ 8 จำนวน 3 หมู่บ้าน 220 ครัวเรือน โดยมีนางศิริลักษม์ เหมาะพิชัย นายอำเภออินทร์บุรี ปลัดอำเภอ นายกเทศมนตรีตำบลทับยา กำนัน ผู้ใหญ่บ้าน ฯลฯ ในพื้นที่ให้การต้อนรับและอำนวยความสะดวก
นายสุพจน์ ยศสิงห์คำ ผู้ว่าราชการจังหวัดสิงห์บุรีและนายกเหล่ากาชาดจังหวัดสิงห์บุรี เปิดเผยว่า สถานการณ์อุทกภัยในจังหวัดสิงห์บุรี เกิดจากน้ำล้นตลิ่งจากแม่น้ำเจ้าพระยา ได้รับผลกระทบในพื้นที่ 3 อำเภอ 8 ตำบล 6 ชุมชน 28 หมู่บ้าน 4,490 หลังคาเรือน สำหรับในพื้นที่ อำเภออินทร์บุรี ได้รับผลกระทบ 4 ตำบล 15 หมู่บ้าน 1,933 หลังคาเรือน โดยถุงธารน้ำใจ จากสภากาชาดไทยนี้ กำนัน และที่ทำการปกครองอำเภออินทร์บุรี ได้บันทึกข้อมูล เพื่อขอความช่วยเหลือด้านถุงยังชีพ ผ่านระบบแอปพลิเคชัน “พ้นภัย” ซึ่งเป็นระบบฐานข้อมูลภัยพิบัติช่วยเหลือผู้ประสบภัย โดยประชาชนสามารถแจ้งเหตุขอความช่วยเหลือ ผ่านแอปพลิเคชัน “พ้นภัย” ได้อย่างรวดเร็ว และมีกระบวนการคัดกรองตรวจสอบคำร้อง ผ่านผู้ใหญ่บ้าน กำนัน อบต. อำเภอ ไปจนถึงระดับจังหวัด ก่อนที่กาชาดและหน่วยงานที่เกี่ยวข้องจะจัดส่งความช่วยเหลือออกไป ซึ่งจะช่วยลดความซ้ำซ้อน และความไม่ทั่วถึง ในการช่วยเหลือผู้ประสบภัยลงได้
จากนั้น นายสุพจน์ ยศสิงห์คำ ผู้ว่าราชการจังหวัดสิงห์บุรี ได้พบปะพูดคุยและให้กำลังใจพี่น้องประชาชนผู้ประสบอุทกภัยที่มารับมอบถุงยังชีพ ณ สำนักงานเทศบาลตำบลทับยา พร้อม ตรวจสอบสถานการณ์น้ำในพื้นที่ และนำถุงยังชีพจากสภากาชาดไทย มอบให้กับผู้สูงอายุ ผู้ป่วยติดเตียง ที่ไม่สามารถเดินทางออกมารับถุงยังชีพได้ ณ บ้านของผู้สูงอายุ ผู้ป่วยติดเตียง จำนวน 5 ราย ได้แก่ 1) น.ส.จำรูญ โสมาธิติ อายุ 95 ปี ผู้สูงอายุ 2) นางประนอม ศรีนวล อายุ 74 ปี ผู้สูงอายุ 3) นายละออง บุญสุข อายุ 89 ปี ผู้สูงอายุ 4) นางทองอยู่ จูคง อายุ 84 ปี ผู้สูงอายุ และ 5) นายสมคิด นกพันธุ์ อายุ 63 ปี ผู้ป่วยติดเตียง
นายสุพจน์ ยศสิงห์คำ ผู้ว่าราชการจังหวัดสิงห์บุรี กล่าวทิ้งท้ายว่า จังหวัดสิงห์บุรีได้เตรียมความพร้อมทั้งก่อน ระหว่าง และหลังเกิดสถานการณ์ รวมถึงจัดกำลังเจ้าหน้าที่ และเครื่องจักรกลสาธารณภัย ตลอด 24 ชั่วโมง เพื่อให้ประชาชนได้รับผลกระทบจากสถานการณ์อุทกภัยน้อยที่สุด นอกจากนี้ ประชาชนยังสามารถขอความช่วยเหลือและแจ้งเหตุสาธารณภัยได้ที่ สายด่วนนิรภัย โทร. 1784 ตลอด 24 ชั่วโมง

ที่มา : https://www.thaigov.go.th/news/contents/details/60049