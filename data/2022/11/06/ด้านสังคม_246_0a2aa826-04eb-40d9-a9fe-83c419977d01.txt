รัฐบาลไทย-ข่าวทำเนียบรัฐบาล-พม. จัดประชุม กผส. ขับเคลื่อนนโยบายด้านผู้สูงอายุของประเทศ


วันอังคารที่ 18 ตุลาคม 2565
พม. จัดประชุม กผส. ขับเคลื่อนนโยบายด้านผู้สูงอายุของประเทศ
พม. จัดประชุม กผส. ขับเคลื่อนนโยบายด้านผู้สูงอายุของประเทศ
เมื่อวันที่ 17 ต.ค. 65 เวลา 13.30 น. นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานการประชุมคณะกรรมการผู้สูงอายุแห่งชาติ (กผส.) ครั้งที่ 3/2565 โดยมี นางสาวอังคณา  ใจกิจสุวรรณ  รองปลัดกระทรวงการพัฒนาสังคมและความมั่นคงของมนุษย์  นางสาวชวนชม จันทะวงษ์ รองอธิบดีกรมกิจการผู้สูงอายุ และผู้แทนหน่วยงานที่เกี่ยวข้องเข้าร่วมประชุม ณ ห้องประชุมชั้น 8 กระทรวง พม. สะพานขาว กรุงเทพฯ และประชุมผ่านระบบ Video Conference โปรแกรม Zoom Meeting
นายจุติ กล่าวว่า วันนี้ กระทรวงการพัฒนาสังคมและความมั่นคงของมนุษย์ (พม.) โดยกรมกิจการผู้สูงอายุ (ผส.) ได้จัดการประชุมคณะกรรมการผู้สูงอายุแห่งชาติ ครั้งที่ 3/2565 เพื่อขับเคลื่อนนโยบายการดำเนินงานด้านผู้สูงอายุในภาพรวมของประเทศ โดยที่ประชุมได้เห็นชอบให้แต่งตั้งคณะอนุกรรมการขับเคลื่อนงานการพัฒนาคนตลอดช่วงชีวิตกลุ่มผู้สูงอายุ และมอบหมายฝ่ายเลขานุการเสนอประธานกรรมการผู้สูงอายุลงนามในคำสั่งต่อไป  อีกทั้งได้รายงานผลของการสนับสนุนการกู้ยืมเงินทุนประกอบอาชีพของผู้สูงอายุ จำนวน 5,205 ราย เป็นเงิน 146,317,500 บาท และโครงการที่ขอรับการสนับสนุนในการดำเนินโครงการหรือกิจกรรมด้านผู้สูงอายุ จำนวน 186 โครงการ เป็นเงิน 19,870,191 บาท

ที่มา : https://www.thaigov.go.th/news/contents/details/60567