รัฐบาลไทย-ข่าวทำเนียบรัฐบาล-พม. ลุยช่วยคนเร่ร่อนลงทะเบียนบัตรสวัสดิการแห่งรัฐ 2565 ที่ จ.พิษณุโลก พร้อมช่วยสองพี่น้องถูกกระทำอนาจารล่วงละเมิดทางเพศ ที่ จ.สุพรรณบุรี


วันพุธที่ 28 กันยายน 2565
พม. ลุยช่วยคนเร่ร่อนลงทะเบียนบัตรสวัสดิการแห่งรัฐ 2565 ที่ จ.พิษณุโลก พร้อมช่วยสองพี่น้องถูกกระทำอนาจารล่วงละเมิดทางเพศ ที่ จ.สุพรรณบุรี
พม. ลุยช่วยคนเร่ร่อนลงทะเบียนบัตรสวัสดิการแห่งรัฐ 2565 ที่ จ.พิษณุโลก พร้อมช่วยสองพี่น้องถูกกระทำอนาจารล่วงละเมิดทางเพศ ที่ จ.สุพรรณบุรี
วันนี้ (27 ก.ย. 65) นางสาวแรมรุ้ง วรวัธ รองปลัดกระทรวงการพัฒนาสังคมและความมั่นคงของมนุษย์ (รองปลัด พม.) ในฐานะโฆษกกระทรวงการพัฒนาสังคมและความมั่นคงของมนุษย์ (พม.) เปิดเผยว่า วันนี้ เวลา 14.00 น. ตนพร้อมด้วย นายกันตพงศ์ รังษีสว่าง ผู้ตรวจราชการกระทรวงการพัฒนาสังคมและความมั่นคงของมนุษย์ นางอรนุช ชัยชาญ พัฒนาสังคมและความมั่นคงของมนุษย์จังหวัดพิษณุโลก และหน่วยงานทีม One Home พม. จังหวัดพิษณุโลก ร่วมกันลงพื้นที่สำรวจคนเร่ร่อนรอบบริเวณแม่น้ำน่าน (จุดสวนกลางเมือง) ในพื้นที่อำเภอเมือง จังหวัดพิษณุโลก เพื่อให้ความช่วยเหลือในการลงทะเบียนเข้าร่วมโครงการลงทะเบียนเพื่อสวัสดิการแห่งรัฐ ปี 2565 โดยพบคนเร่ร่อน จำนวน 7 ราย เป็นชาย อายุ 32 - 60 ปี จำนวน 6 คน และหญิง อายุ 32 ปี ซึ่งได้ตรวจสอบข้อมูล พบว่า บางคนไม่มีบัตรประจำตัวประชาชน บางคนมีชื่ออยู่ในทะเบียนบ้านกลาง และบางคนไม่ได้ลงทะเบียนเข้าร่วมโครงการฯ ทั้งนี้ กระทรวง พม. โดยศูนย์คุ้มครองคนไร้ที่พึ่งจังหวัดพิษณุโลก จึงได้ดำเนินการพาคนเร่ร่อน จำนวน 3 คน ไปทำบัตรประจำตัวประชาชนเพื่อลงทะเบียนเข้าร่วมโครงการฯต่อไป และพาคนเร่ร่อนอีกจำนวน 4 คน ไปลงทะเบียนเข้าร่วมโครงการฯ ซึ่งได้รับการอำนวยความสะดวกจากสำนักงานคลังจังหวัดพิษณุโลก
นางสาวแรมรุ้ง กล่าวเพิ่มเติมว่า สำหรับกรณีหญิงอายุ35 ปี ได้แจ้งความกับเจ้าหน้าที่ตำรวจ สภ.ด่านช้าง จังหวัดสุพรรณบุรี ว่า ลูกสาววัย 8 ขวบ และลูกชายวัย 11 ขวบ ถูกปู่เลี้ยง ซึ่งไม่ได้เป็นญาติทางสายเลือด อายุ 70 ปี และหลานชายของปู่เลี้ยง อายุ 25 ปี กระทำอนาจารล่วงละเมิดทางเพศ นั้น กระทรวง พม. โดยหน่วยงานทีม One Home พม. จังหวัดสุพรรณบุรี ได้ลงพื้นที่ตรวจสอบข้อเท็จจริงและเร่งดำเนินการช่วยเหลือเด็กทั้งสองคน ซึ่งในเบื้องต้นเห็นควรให้เด็กเข้ารับการคุ้มครองสวัสดิภาพ ณ บ้านพักเด็กและครอบครัวจังหวัดสุพรรณบุรี แต่มารดาของเด็กไม่ยินยอม จึงได้ให้คำปรึกษาแนะนำเกี่ยวกับสิทธิในการเข้ารับการสงเคราะห์และคุ้มครองสวัสดิภาพ ณ บ้านพักเด็กและครอบครัวจังหวัดสุพรรณบุรี เพื่อความปลอดภัยของเด็กและเป็นประโยชน์ต่อการดำเนินคดี อีกทั้งให้คำปรึกษาแนะนำเกี่ยวกับสิทธิสวัสดิการเด็กและเยาวชน การเลี้ยงดูเด็กที่เหมาะสมตามกฎกระทรวงกําหนดมาตรฐานขั้นต่ำในการอุปการะเลี้ยงดู อบรมสั่งสอน และพัฒนาเด็กที่อยู่ในความปกครองดูแล พ.ศ. 2549 และการนำเด็กเข้าสู่กระบวนการสอบปากคำตามประมวลกฎหมายวิธีพิจารณาความอาญาต่อไป จากนั้น ในวันพรุ่งนี้ (28 ก.ย. 65) หน่วยงานทีม One Home พม. จังหวัดสุพรรณบุรี จะร่วมกันลงพื้นที่เยี่ยมครอบครัวเด็ก เพื่อประเมินความพร้อมของผู้ปกครองอีกครั้ง

ที่มา : https://www.thaigov.go.th/news/contents/details/59777