รัฐบาลไทย-ข่าวทำเนียบรัฐบาล-บอร์ดบีโอไอไฟเขียว 9 มาตรการเร่งดึงลงทุน เพิ่มกลุ่มกิจการใหม่ ตั้งคณะอนุ กก. ขับเคลื่อนยุทธศาสตร์เชิงรุก


วันศุกร์ที่ 4 พฤศจิกายน 2565
บอร์ดบีโอไอไฟเขียว 9 มาตรการเร่งดึงลงทุน เพิ่มกลุ่มกิจการใหม่ ตั้งคณะอนุ กก. ขับเคลื่อนยุทธศาสตร์เชิงรุก
บอร์ดบีโอไออนุมัติ 9 มาตรการชุดใหญ่ กระตุ้นลงทุนตามแผนยุทธศาสตร์ ระยะ 5 ปี
ตั้งอนุกรรมการปลดล็อกและอำนวยความสะดวกด้านการลงทุน มีรองนายกฯ สุพัฒนพงษ์ พันธ์มีเชาว์ เป็นประธาน เร่งขับเคลื่อนอุตสาหกรรมมุ่งเป้า นำไทยสู่เศรษฐกิจใหม่ พร้อมปรับเพิ่มหมวดกิจกา
บอร์ดบีโอไอไฟเขียว 9 มาตรการเร่งดึงลงทุน
เพิ่มกลุ่มกิจการใหม่ ตั้งคณะอนุ กก. ขับเคลื่อนยุทธศาสตร์เชิงรุก
บอร์ดบีโอไออนุมัติ 9 มาตรการชุดใหญ่ กระตุ้นลงทุนตามแผนยุทธศาสตร์ ระยะ 5 ปี
ตั้งอนุกรรมการปลดล็อกและอำนวยความสะดวกด้านการลงทุน มีรองนายกฯ สุพัฒนพงษ์ พันธ์มีเชาว์ เป็นประธาน เร่งขับเคลื่อนอุตสาหกรรมมุ่งเป้า นำไทยสู่เศรษฐกิจใหม่ พร้อมปรับเพิ่มหมวดกิจการ ให้สิทธิพิเศษกลุ่ม A1+ ยกเว้นภาษีเงินได้นิติบุคคลสูงสุด 13 ปี
นายนฤตม์ เทอดสถีรศักดิ์ เลขาธิการคณะกรรมการส่งเสริมการลงทุน หรือ บีโอไอ เปิดเผยว่า
ที่ประชุมคณะกรรมการส่งเสริมการลงทุน (บอร์ดบีโอไอ) ที่มี พล.อ.ประยุทธ์ จันทร์โอชา นายกรัฐมนตรี
เป็นประธาน เห็นชอบมาตรการส่งเสริมการลงทุนชุดใหม่ ในการขับเคลื่อนยุทธศาสตร์ส่งเสริมการลงทุน เพื่อสร้างเศรษฐกิจใหม่ ภายใต้ยุทธศาสตร์การส่งเสริมการลงทุน 5 ปี (พ.ศ. 2566 – 2570) จำนวนทั้งสิ้น
9 มาตรการ ดังนี้
1) มาตรการส่งเสริมการลงทุนอุตสาหกรรมที่มีความสำคัญต่อการพัฒนาประเทศ 2) มาตรการเสริมสร้างขีดความสามารถในการแข่งขัน 3) มาตรการรักษาและขยายฐานการผลิตเดิม (Retention and Expansion Program) 4) มาตรการส่งเสริมการย้ายฐานธุรกิจแบบครบวงจร (Relocation Program)
5) มาตรการกระตุ้นการลงทุนในระยะฟื้นฟูเศรษฐกิจ 6) มาตรการยกระดับอุตสาหกรรมไปสู่ Smart และ Sustainability 7) มาตรการส่งเสริมการลงทุน SMEs 8) มาตรการส่งเสริมการลงทุนในพื้นที่เป้าหมาย และ
9) มาตรการส่งเสริมการลงทุนเพื่อพัฒนาชุมชนและสังคม
“ทั้ง 9 มาตรการ มีทั้งการปรับปรุงมาตรการเดิมให้ตรงเป้ามากขึ้น ลดความซับซ้อน และเพิ่มมาตรการใหม่ ๆ เช่น มาตรการรักษาและขยายฐานการผลิตเดิม (Retention and Expansion Program) และ มาตรการส่งเสริมการย้ายฐานธุรกิจแบบครบวงจร (Relocation Program) ถือเป็นมาตรการเชิงรุก เพื่อตอกย้ำการเป็นฐานการลงทุนสำหรับอุตสาหกรรมใหม่ ๆ และศูนย์กลางธุรกิจระหว่างประเทศ ด้วยจุดแข็งของไทยที่สามารถเข้าไปตอบโจทย์ความท้าทายของโลกที่เกิดขึ้น ทั้งความมั่นคงด้านอาหาร การเป็นแหล่งพลังงานสะอาด และการมีฐานอุตสาหกรรมสนับสนุนที่แข็งแกร่ง ซึ่งเป็นปัจจัยสำคัญที่เอื้อต่อการลงทุนในอนาคต รวมถึงออกมาตรการลงทุนในพื้นที่ระเบียงเศรษฐกิจพิเศษ 4 ภาค เพิ่มเติม เพื่อสร้างโอกาสและยกระดับขีดความสามารถในการแข่งขันให้เกิดขึ้นทั่วทุกภูมิภาคของประเทศไทย ทั้งนี้ มาตรการและสิทธิประโยชน์ที่ปรับใหม่ในครั้งนี้ จะมีผลบังคับใช้ในเดือนมกราคม 2566” นายนฤตม์กล่าว
นอกจากนี้ บีโอไอได้ปรับเปลี่ยนหมวดกิจการที่ให้การส่งเสริมการลงทุนจาก 7 เป็น 10 หมวดกิจการ เพื่อให้สะท้อนทิศทางการส่งเสริมอุตสาหกรรมใหม่ ๆ ชัดเจนขึ้น เช่น กลุ่ม BCG กลุ่มอุตสาหกรรมที่ใช้เทคโนโลยีขั้นสูง ดิจิทัล อุตสาหกรรมสร้างสรรค์ และบริการที่มีมูลค่าสูง เป็นต้น  พร้อมเพิ่มสิทธิประโยชน์กลุ่ม A1+ สำหรับอุตสาหกรรมต้นน้ำที่ใช้เทคโนโลยีและนวัตกรรมขั้นสูง เช่น ต้นน้ำของอิเล็กทรอนิกส์และกิจการพัฒนาเทคโนโลยีเป้าหมาย ได้แก่ ไบโอเทค นาโนเทค และเทคโนโลยีวัสดุขั้นสูง ที่มีการถ่ายทอดเทคโนโลยีร่วมกับสถาบันการศึกษาหรือสถาบันวิจัย จะได้รับสิทธิประโยชน์ยกเว้นภาษีเงินได้นิติบุคคล 10 – 13 ปี
รวมทั้งได้เพิ่มประเภทกิจการที่เปิดให้การส่งเสริมการลงทุนใหม่ เช่น กิจการผลิตยานยนต์ไฟฟ้าเซลล์เชื้อเพลิง (Fuel Cell Electric Vehicles: FCEV) กิจการผลิตอุปกรณ์สำหรับเซลล์เชื้อเพลิง กิจการสถานีบริการสับเปลี่ยนแบตเตอรี่ (Battery Swapping Station) กิจการผลิตไฮโดรเจนจากน้ำโดยใช้พลังงานหมุนเวียน รวมถึงผลิตภัณฑ์ต่อเนื่อง  การผลิตพลังงานไฟฟ้าจากไฮโดรเจน กิจการผลิตอาหารแห่งอนาคต กิจการเกี่ยวกับอุตสาหกรรมอวกาศ เป็นต้น
นายนฤตม์ กล่าวว่า บอร์ดบีโอไอยังได้ตั้งคณะอนุกรรมการแก้ไขอุปสรรคและอำนวยความสะดวกในการลงทุน โดยมีนายสุพัฒนพงษ์ พันธ์มีเชาว์ รองนายกรัฐมนตรีและรัฐมนตรีว่าการกระทรวงพลังงานเป็นประธาน เพื่อแก้ไขปัญหาและลดอุปสรรคต่าง ๆ สำหรับการลงทุน โดยเฉพาะกรณีนักลงทุนรายสำคัญในอุตสาหกรรมเป้าหมาย ไม่ว่าจะเป็นอุปสรรคเชิงนโยบายของหน่วยงานที่เกี่ยวข้อง ใบอนุญาตการประกอบธุรกิจต่าง ๆ ด้านที่ตั้งสถานประกอบการ หรือด้านแรงงานและบุคลากรทักษะสูง เพื่อเร่งปรับโครงสร้างเศรษฐกิจไปสู่เศรษฐกิจใหม่ นำไปสู่การเติบโตที่ทั่วถึงและยั่งยืนในอนาคต

ที่มา : https://www.thaigov.go.th/news/contents/details/61276