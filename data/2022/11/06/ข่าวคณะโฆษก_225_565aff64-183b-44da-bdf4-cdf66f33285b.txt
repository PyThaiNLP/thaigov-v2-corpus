รัฐบาลไทย-ข่าวทำเนียบรัฐบาล-พล.อ.ประวิตร ติดตามสถานการณ์น้ำใกล้ชิด ห่วงประชาชนท้ายเขื่อนเจ้าพระยา กำชับทุกหน่วยงานเตรียมความพร้อมทุกด้าน


วันศุกร์ที่ 23 กันยายน 2565
พิมพ์
พล.อ.ประวิตร ติดตามสถานการณ์น้ำใกล้ชิด ห่วงประชาชนท้ายเขื่อนเจ้าพระยา กำชับทุกหน่วยงานเตรียมความพร้อมทุกด้าน
พล.อ.ประวิตร ติดตามสถานการณ์น้ำใกล้ชิด ห่วงประชาชนท้ายเขื่อนเจ้าพระยา กำชับทุกหน่วยงานเตรียมความพร้อมทุกด้าน
วันที่ 23 กันยายน 2565 น.ส.ทิพานัน ศิริชนะ รองโฆษกประจำสำนักนายกรัฐมนตรี เปิดเผยว่า พล.อ.ประวิตร วงษ์สุวรรณ รองนายกรัฐมนตรี รักษาราชการนายกรัฐมนตรี ในฐานะประธานกรรมการทรัพยากรน้ำแห่งชาติ ได้ติดตามสถานการณ์น้ำอย่างใกล้ชิด โดยได้กำชับหน่วยงานที่เกี่ยวข้องเตรียมพร้อมทุกด้าน เพื่อรับมือกับสถานการณ์น้ำตามแนวปฏิบัติมาตรการฤดูฝน 13 มาตรการ  พร้อมให้แจ้งเตือนประชาชนบริเวณท้ายเขื่อนเจ้าพระยา ที่อาจได้รับผลกระทบจากระดับน้ำที่สูงขึ้น จากกรณีที่กรมชลประทานเตรียมปรับเพิ่มการระบายน้ำ จากเดิม 2,000 ลบ.ม./วินาที เป็นไม่เกิน 2,200 ลบ.ม./วินาที ในลักษณะทยอยปรับการระบายแบบขั้นบันไดตั้งแต่วันที่ 24 กันยายน 2565 เพื่อรองรับสถานการณ์น้ำ หลังจากกรมอุตุนิยมวิทยาคาดการณ์ว่าจะมีฝนตกหนักถึงหนักมาก ในช่วงระหว่างวันที่ 21 – 26 กันยายน 2565 บริเวณภาคเหนือ ภาคกลาง รวมทั้งกรุงเทพมหานคร และปริมณฑล
น.ส.ทิพานัน กล่าวต่อว่า รัฐบาลได้เน้นย้ำให้ทุกหน่วยงานบริหารจัดการอย่างเหมาะสมและมีประสิทธิภาพ  เพื่อบรรเทาผลกระทบต่อพี่น้องประชาชนที่มีที่อยู่อาศัยและที่ทำกินในพื้นที่เสี่ยง ใน 3 จังหวัดคือ จ.สิงห์บุรี จ.อ่างทอง และจ.พระนครศรีอยุธยา รวมทั้งกรุงเทพมหานครและปริมณฑล โดยนอกจากจะเตรียมพร้อมในการป้องกันไม่ให้เกิดอุทกภัยแล้ว ยังให้เตรียมสถานที่อพยพและอำนวยความสะดวกให้กับพี่น้องประชาชน รวมทั้งตรวจสอบความปลอดภัยด้านต่างๆ เช่น เสาไฟฟ้าแรงสูง ป้ายโฆษณาขนาดใหญ่

ที่มา : https://www.thaigov.go.th/news/contents/details/59590