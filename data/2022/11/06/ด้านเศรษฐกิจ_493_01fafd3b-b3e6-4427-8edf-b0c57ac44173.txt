รัฐบาลไทย-ข่าวทำเนียบรัฐบาล-รฟม. จัดที่จอดรถ MRT สายสีม่วง 4 แห่ง เพื่อช่วยเหลือผู้ประสบอุทกภัย


วันพฤหัสบดีที่ 13 ตุลาคม 2565
รฟม. จัดที่จอดรถ MRT สายสีม่วง 4 แห่ง เพื่อช่วยเหลือผู้ประสบอุทกภัย
.....
วันนี้ (13 ตุลาคม 2565) นายภคพงศ์ ศิริกันทรมาศ ผู้ว่าการการรถไฟฟ้าขนส่งมวลชนแห่งประเทศไทย (รฟม.) กระทรวงคมนาคม กล่าวว่า เพื่อบรรเทาความเดือดร้อนของประชาชนที่ประสบอุทกภัย ตามนโยบายของรัฐมนตรีว่าการกระทรวงคมนาคม รฟม. ในฐานะหน่วยงานที่กำกับดูแลการให้บริการรถไฟฟ้ามหานครสายฉลองรัชธรรม หรือ MRT สายสีม่วง ได้ดำเนินการยกเว้นค่าบริการจอดรถยนต์ที่อาคารจอดแล้วจรของโครงการรถไฟฟ้ามหานครสายฉลองรัชธรรม (MRT สายสีม่วง) ทั้ง 4 แห่ง ได้แก่ อาคารจอดแล้วจรสถานีคลองบางไผ่ อาคารจอดแล้วจรสถานีสามแยกบางใหญ่ อาคารจอดแล้วจรสถานีบางรักน้อยท่าอิฐ และอาคารจอดแล้วจรสถานีแยกนนทบุรี 1 ตั้งแต่วันที่ 13 ตุลาคม 2565 ให้แก่ประชาชนที่ได้รับผลกระทบจากเหตุอุทกภัย จนกว่าสถานการณ์จะปกติ
สำหรับประชาชนที่ได้รับผลกระทบจากเหตุอุทกภัย สามารถติดต่อขอรับสิทธิดังกล่าวได้ที่ห้องทำบัตรจอดรถรายเดือนของอาคารจอดแล้วจรทั้ง 4 แห่ง โครงการรถไฟฟ้ามหานครสายฉลองรัชธรรม (MRT สายสีม่วง) หรือ [email protected] โดยแสดงหลักฐาน ได้แก่ บัตรประชาชน เอกสารแสดงความเป็นเจ้าของรถยนต์ และเอกสารหรือรูปถ่ายที่แสดงว่าที่พักอาศัยปัจจุบันได้รับผลกระทบจากเหตุอุทกภัยจริง โดยสามารถติดตามรายละเอียดและข้อมูลข่าวสารเพิ่มเติมได้ที่เว็บไซต์ และเฟซบุ๊กแฟนเพจการรถไฟฟ้าขนส่งมวลชนแห่งประเทศไทย หรือ Call Center รฟม. โทรศัพท์ 0 2716 4044
“30 ปี รฟม. เชื่อมต่อเส้นทางสู่ความยั่งยืน Completing Connection, Mission for All”

ที่มา : https://www.thaigov.go.th/news/contents/details/60407