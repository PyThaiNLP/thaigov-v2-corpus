รัฐบาลไทย-ข่าวทำเนียบรัฐบาล-กสร.เสริมมาตรการความปลอดภัยศูนย์เด็กเล็กฯ ในสังกัด สร้างความมั่นใจผู้ใช้บริการ


วันเสาร์ที่ 8 ตุลาคม 2565
พิมพ์
กสร.เสริมมาตรการความปลอดภัยศูนย์เด็กเล็กฯ ในสังกัด สร้างความมั่นใจผู้ใช้บริการ
กรมสวัสดิการและคุ้มครองแรงงาน (กสร.) ออกประกาศ เรื่อง มาตรการรักษาความปลอดภัยของศูนย์เด็กเล็กวิทยาเขตสิรินทรราชวิทยาลัย ในพระราชูปถัมภ์ เพื่อให้เด็ก บุคลากร รวมถึงผู้ปกครองและผู้มาติดต่อราชการมีความปลอดภัยและมั่นใจในการมารับบริการจากศูนย์ฯ
นายนิยม สองแก้ว อธิบดีกรมสวัสดิการและคุ้มครองแรงงาน (กสร.) เปิดเผยว่า กรมได้ออกประกาศ เรื่อง มาตรการรักษาความปลอดภัยของศูนย์เด็กเล็กวิทยาเขตสิรินทรราชวิทยาลัย ในพระราชูปถัมภ์ ลงวันที่ 7 ตุลาคม พ.ศ. 2565 เพื่อให้ศูนย์เด็กเล็กฯ ที่อยู่ภายใต้การกำกับ ดูแล ได้แก่ ศูนย์เด็กเล็กวิทยาเขตสิรินธรราชวิทยาลัย ในพระราชูปถัมภ์ จังหวัดนครปฐม และศูนย์เด็กเล็กฯ จังหวัดสมุทรปราการ นำมาตรการดังกล่าวมาใช้ในการดูแลความปลอดภัยในเรื่องต่าง ๆ เช่น ด้านอาคารสถานที่ จัดให้มีเจ้าหน้าที่รักษาความปลอดภัย สำรวจ ตรวจสอบความเรียบร้อยของห้องเรียน อาคารเรียน ห้องปฏิบัติการ ห้องน้ำ ความมั่นคงแข็งแรงของเครื่องเล่นในสนามเด็กเล่น ด้านระบบไฟฟ้า ให้ตรวจสอบสายไฟฟ้า อุปกรณ์เครื่องใช้ไฟฟ้า  เครื่องตัดหญ้า เป็นประจำทุกวัน ด้านเจ้าหน้าที่ จัดให้มีเวรผลัดเปลี่ยนหมุนเวียนประจำวันทุกวันทั้งกลางวันและกลางคืน รวมถึงให้คำแนะนำ ให้ความรัก ความเอาใจใส่เด็กปฐมวัย เป็นต้น
นายนิยมฯ กล่าวต่อว่า มาตรการดังกล่าวจะทำให้เด็กปฐมวัย ครูพี่เลี้ยง เจ้าหน้าที่ และบุคคลากร ตลอดจนผู้มาติดต่อราชการปลอดภัยจากอุบัติเหตุ เหตุร้าย อุบัติภัย ภัยพิบัติ สิ่งที่เป็นอันตรายทั้งต่อจิตใจและชีวิต รวมทั้งสร้างความมั่นใจให้กับผู้รับบริการของศูนย์เด็กเล็กมากยิ่งขึ้น

ที่มา : https://www.thaigov.go.th/news/contents/details/60218