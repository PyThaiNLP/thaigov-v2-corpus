รัฐบาลไทย-ข่าวทำเนียบรัฐบาล-โฆษกรัฐบาล เผย นายกฯ เตรียมเดินทางไปหนองบัวลำภูพรุ่งนี้ก่อนเที่ยง เยี่ยมครอบครัวผู้สูญเสีย พร้อมกันนี้ สั่งการทุกหน่วยงานเดินหน้าช่วยเหลือดูแล สืบสวน เตรียมเลือด แพทย์ การขนส่ง ดูแลสุขภาพจิต เยียวยาในเบื้องต้น


วันพฤหัสบดีที่ 6 ตุลาคม 2565
พิมพ์
โฆษกรัฐบาล เผย นายกฯ เตรียมเดินทางไปหนองบัวลำภูพรุ่งนี้ก่อนเที่ยง เยี่ยมครอบครัวผู้สูญเสีย พร้อมกันนี้ สั่งการทุกหน่วยงานเดินหน้าช่วยเหลือดูแล สืบสวน เตรียมเลือด แพทย์ การขนส่ง ดูแลสุขภาพจิต เยียวยาในเบื้องต้น
โฆษกรัฐบาล เผย นายกฯ เตรียมเดินทางไปหนองบัวลำภูพรุ่งนี้ก่อนเที่ยง เยี่ยมครอบครัวผู้สูญเสีย สั่งการทุกหน่วยงานเดินหน้าช่วยเหลือดูแล สืบสวน เตรียมเลือด แพทย์ การขนส่ง ดูแลสุขภาพจิต เยียวยาในเบื้องต้นจากกองทุนเงินช่วยเหลือผู้ประสบสาธารณภัย สำนักนายกฯ
วันนี้ (6 ตุลาคม 2565) นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหมเตรียมลงพื้นที่ จ. หนองบัวลำภู ก่อนเที่ยงวันพรุ่งนี้ เพื่อเยี่ยมเยียน ให้กำลังใจครอบครัวผู้เสียชีวิต และผู้บาดเจ็บ
โฆษกประจำสำนักนายกรัฐมนตรีเปิดเผยว่า ทันทีที่นายกรัฐมนตรีเสร็จสิ้นภารกิจ จ. เพชรบูรณ์ ได้สั่งการทุกหน่วยงานที่เกี่ยวข้อง ทั้งหน่วยสืบสวนสอบสวน กาชาดจัดเตรียมรวบรวมเลือดสำรอง (ซึ่งพร้อมนำส่งในคืนนี้ จำนวน 271 ถุง) สาธารณสุขด้านการแพทย์ พัฒนาสังคมและความมั่นคงของมนุษย์ด้านการดูแลสุขภาพจิต กลาโหมจัดเตรียมเฮลิคอปเตอร์เพื่อการขนส่ง ยุติธรรมดูแลเรื่องการช่วยเหลือเยียวยา พร้อมทั้ง ปรับแผนภารกิจ โดยคาดว่าจะเดินทางออกจากกรุงเทพฯ เวลา 11.30 น. เพื่อไปเยี่ยมครอบครัวผู้สูญเสียในพื้นที่
ในโอกาสนี้ โฆษกรัฐบาลได้เปิดเผยผลการประชุมคณะกรรมการกองทุนเงินช่วยเหลือผู้ประสบสาธารณภัย สำนักนายกรัฐมนตรี ซึ่งมีมติให้ความช่วยเหลือกรณีเหตุกราดยิงที่ จ. หนองบัวลำภู ในเบื้องต้นเพื่อบรรเทาความเสียหายที่เกิดขึ้น เฉพาะผู้เสียหาย ไม่รวมถึงผู้ก่อเหตุและบุคคลในครอบครัวซึ่งจะต้องมีการตรวจสอบข้อเท็จจริงก่อน ดังนี้
1)กรณีเสียชีวิต (ค่าจัดการศพและเงินทุนเลี้ยงชีพ) รายละ 200,000 บาท 2)กรณีบาดเจ็บสาหัส รายละ 100,000 บาท 3)กรณีบาดเจ็บไม่สาหัส รายละ 50,000 บาท 4. กรณีทุพพลภาพ รายละ 200,000 บาท ทั้งนี้ การช่วยเหลือจำนวนดังกล่าวเป็นการให้ความช่วยเหลือในเบื้องต้นเท่านั้น ซึ่งคณะกรรมการกองทุนฯ จะได้พิจารณาข้อเท็จจริงที่เกิดขึ้นและให้ความช่วยเหลือตามความเหมาะสมเพิ่มเติมต่อไป

ที่มา : https://www.thaigov.go.th/news/contents/details/60153