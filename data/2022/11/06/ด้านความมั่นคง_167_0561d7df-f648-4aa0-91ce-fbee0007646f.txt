รัฐบาลไทย-ข่าวทำเนียบรัฐบาล-พ่อเมืองพิษณุโลก เร่งติดตามสถานการณ์น้ำท่วม ย้ำ ยังคงต้องเฝ้าระวังอย่างใกล้ชิด พร้อมให้การช่วยเหลือเยียวยาผู้ประสบภัย


วันอาทิตย์ที่ 2 ตุลาคม 2565
พิมพ์
พ่อเมืองพิษณุโลก เร่งติดตามสถานการณ์น้ำท่วม ย้ำ ยังคงต้องเฝ้าระวังอย่างใกล้ชิด พร้อมให้การช่วยเหลือเยียวยาผู้ประสบภัย
พ่อเมืองพิษณุโลก เร่งติดตามสถานการณ์น้ำท่วม ย้ำ ยังคงต้องเฝ้าระวังอย่างใกล้ชิด พร้อมให้การช่วยเหลือเยียวยาผู้ประสบภัย
วันนี้ (2 ต.ค. 65) เวลา 09.30 น. นายภูสิต สมจิตต์ ผู้ว่าราชการจังหวัดพิษณุโลก พร้อมด้วยหัวหน้าส่วนราชการระดับจังหวัด นายอำเภอทุกอำเภอ และเจ้าหน้าที่ที่เกี่ยวข้อง ประชุมติดตามสถานการณ์และเตรียมความพร้อมการบริหารจัดการสถานการณ์อุทกภัยพร้อมหารือเเนวทางการดูแลช่วยเหลือประชาชนผู้ประสบภัยในพื้นที่ ณ ห้องประชุมพระศรีศาสดา (POC) ชั้น 3 ศาลากลางจังหวัดพิษณุโลก (หลังเก่า)
นายภูสิต สมจิตต์ ผู้ว่าราชการจังหวัดพิษณุโลก กล่าวว่า ที่ประชุมได้มีการรายงานสรุปภาพรวมสถานการณ์อุทกภัยในพื้นที่ และการให้ความช่วยเหลือเพื่อบรรเทาความเดือดร้อนของพี่น้องประชาชน รวมทั้งการคาดการณ์สถานการณ์อุทกภัยในพื้นที่จังหวัดพิษณุโลกที่อาจมีแนวโน้มรุนแรงขึ้น ในหลายพื้นที่ สำหรับสถานการณ์ล่าสุดในขณะนี้ จังหวัดพิษณุโลก ยังต้องเฝ้าระวังสถานการณ์อย่างต่อเนื่อง แม้พายุโนรูจะอ่อนตัวเป็นหย่อมความกดอากาศต่ำ แต่ด้วยการเคลื่อนตัวของกระแสอากาศที่วกกลับมา ประกอบกับมีมวลอากาศเย็นแผ่มาปกคลุม ทำให้ยังคงมีฝนตกต่อเนื่องและหนักในบางพื้นที่ในจังหวัดแพร่ จังหวัดอุตรดิตถ์ และจังหวัดพิจิตร แต่จากการคาดการณ์โดยกรมอุตุนิยมวิทยา คาดว่าจะยังคงมีฝนในอีก 2-3 วัน (1-3 ตุลาคม 2565) จากนั้นฝนจะทิ้งช่วง อย่างไรก็ตามยังคงต้องเฝ้าติดตามสถานการณ์สภาพอากาศต่อไป เนื่องจากอาจมีการเปลี่ยนแปลงสภาพอากาศได้ตลอด 24 ชั่วโมง
นายภูสิต สมจิตต์ ผู้ว่าราชการจังหวัดพิษณุโลก กล่าวต่อว่า สำหรับความเสียหายจากอุทกภัยที่เกิดขึ้นล่าสุด ณ วันที่ 2 ตุลาคม 2565 มีบ้านเรือนราษฏรได้รับความเสียหาย จำนวน 917 หลังคาเรือน ในพื้นที่ 3 อำเภอ ได้แก่ อำเภอวังทอง อำเภอนครไทย และอำเภอบางระกำ มีผู้เสียชีวิต จำนวน 1 ราย นาข้าวเสียหาย 2,563 ไร่ พืชไร่ พืชสวน 404 ไร่ บ่อปลา 30 บ่อ ถนนของทางราชการเสียหาย 15 สาย ขณะนี้ ได้ให้ความช่วยเหลือโดยนำเรือท้องแบน เรือพลาสติก กระสอบทราย อำนวยความสะดวกเรื่องการเดินทางสัญจร และวางแผนการระบายน้ำ พร้อมติดตั้งเครื่องสูบน้ำ เพื่อเร่งการระบายน้ำ ไม่ให้เข้าท่วมบ้านเรือนในพื้นที่เเล้ว สำหรับการให้ความช่วยเหลืออื่น ๆ ได้มีการนำถุงยังชีพออกแจกจ่าย ผู้ประสบภัยแล้วและได้จ่ายเงินทดรองราชการเพื่อช่วยเหลือผู้ประสบภัยพิบัติกรณีฉุกเฉิน ปี 2565 (วงเงิน 20 ล้านบาท) แล้ว จำนวนกว่า 17 ล้านบาท นอกจากนี้ ยังได้สั่งการให้เตรียมความพร้อมในพื้นที่เเล้ว พร้อมทั้งกำชับองค์กรปกครองส่วนท้องถิ่น และเจ้าหน้าที่ที่เกี่ยวข้องให้ความสำคัญกับการช่วยเหลือพี่น้องประชาชนในพื้นที่ที่ประสบภัยน้ำท่วม และการบริการสาธารณสุขอย่างใกล้ชิด เพื่อเร่งบรรเทาความเดือดร้อนในด้านต่าง ๆ ทั้งนี้ ได้มีการตรวจสอบระบบไฟฟ้าให้อยู่ในเกณฑ์มาตรฐานความปลอดภัยแล้ว ซึ่งในวันพรุ่งนี้ (วันที่ 3 ต.ค. 65) เวลา 09.30 น. จะมีการประชุม เพื่อติดตามการบริหารจัดการสถานการณ์อุทกภัย แนวทางการแก้ไขปัญหา และการให้ความช่วยเหลือผ่านระบบ Video Conference ต่อจากการประชุมติดตามของกระทรวงมหาดไทย เพื่อติดตามสถานการณ์ในพื้นที่อย่างใกล้ชิดต่อไป
#มหาดไทย #กระทรวงมหาดไทย #130ปีกระทรวงมหาดไทย_บำบัดทุกข์บำรุงสุข
#SDGsforAll #ChangeforGood

ที่มา : https://www.thaigov.go.th/news/contents/details/59934