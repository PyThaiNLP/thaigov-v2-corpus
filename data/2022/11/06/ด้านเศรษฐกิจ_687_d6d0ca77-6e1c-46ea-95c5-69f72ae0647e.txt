รัฐบาลไทย-ข่าวทำเนียบรัฐบาล-กรมการขนส่งทางบกขอเชิญชวนผู้สนใจเข้าร่วมการประมูลหมายเลขทะเบียนรถที่มีลักษณะพิเศษ สำหรับรถยนต์นั่งส่วนบุคคลไม่เกินเจ็ดคน ครั้งที่ 3 ในวันเสาร์ที่ 5 พฤศจิกายน 2565


วันอังคารที่ 1 พฤศจิกายน 2565
กรมการขนส่งทางบกขอเชิญชวนผู้สนใจเข้าร่วมการประมูลหมายเลขทะเบียนรถที่มีลักษณะพิเศษ สำหรับรถยนต์นั่งส่วนบุคคลไม่เกินเจ็ดคน ครั้งที่ 3 ในวันเสาร์ที่ 5 พฤศจิกายน 2565
...
กรมการขนส่งทางบกขอเชิญชวนผู้สนใจเข้าร่วมการประมูลหมายเลขทะเบียนรถที่มีลักษณะพิเศษ สำหรับรถยนต์นั่งส่วนบุคคลไม่เกินเจ็ดคน ครั้งที่ 3 ในวันเสาร์ที่ 5 พฤศจิกายน 2565
นายจิรุตม์ วิศาลจิตร อธิบดีกรมการขนส่งทางบก กระทรวงคมนาคม กล่าวว่า กรมการขนส่งทางบก (ขบ.) โดยกองทุนเพื่อความปลอดภัยในการใช้รถใช้ถนน (กปถ.) ขอเชิญชวนผู้สนใจเข้าร่วมการประมูลหมายเลขทะเบียนรถที่มีลักษณะพิเศษ สำหรับรถยนต์นั่งส่วนบุคคลไม่เกินเจ็ดคน ครั้งที่ 3 ของประเทศไทย ในวันเสาร์ที่ 5 พฤศจิกายน 2565 ตั้งแต่เวลา 10.00 น. ณ ห้องประชุม อาคาร 6 ชั้น 7 ขบ. โดยการจัดประมูลหมายเลขทะเบียนรถที่มีลักษณะพิเศษนี้ มีวัตถุประสงค์เพื่อเพิ่มรายได้ให้แก่ กปถ. นำไปใช้ในกิจกรรมเสริมสร้างความปลอดภัยในการใช้รถใช้ถนน รวมทั้งสนับสนุนเป็นค่าอุปกรณ์ช่วยเหลือผู้พิการที่ประสบภัยจากการใช้รถ ใช้ถนน ทั้งนี้ การจัดการประมูลหมายเลขทะเบียนรถที่มีลักษณะพิเศษ ได้มีการจัดประมูลมาแล้ว 2 ครั้ง ก่อนหน้านี้ ซึ่งได้ผลตอบรับเป็นอย่างดีจากประชาชน สามารถนำเงินเข้า กปถ. จากการประมูลรวมกันครั้งที่ 1 และครั้งที่ 2 รวมกันเป็นเงินจำนวน 498,570,000 บาท โดยหมายเลขที่ได้รับความนิยมสูงสุดจากการประมูลครั้งที่ 1 คือ “รวย 9999” ได้ผู้ชนะประมูลในราคา 18,560,000 บาท และหมายเลขที่ได้รับความนิยมสูงสุดจากการประมูลครั้งที่ 2 คือ “เฮง 9999” ได้ผู้ชนะประมูลในราคา 7,600,000 บาท ซึ่ง กปถ. ได้นำเงินจากการประมูลไปสนับสนุนด้านอุปกรณ์แก่ผู้พิการและจัดกิจกรรมเพื่อสังคมในด้านความปลอดภัยในการใช้รถใช้ถนนในช่วงที่ผ่านมา เช่น โครงการรณรงค์ป้องกันอุบัติเหตุทางถนนในช่วงเทศกาล
อธิบดีกรมการขนส่งทางบก กล่าวต่อไปว่า การประมูลหมายเลขทะเบียนรถที่มีลักษณะพิเศษ สำหรับรถยนต์นั่งส่วนบุคคลไม่เกินเจ็ดคน ครั้งที่ 3 นี้ มีหมายเลขทะเบียนรถที่มีลักษณะพิเศษ รวมทั้งสิ้น 185 หมายเลข แบ่งออกเป็น 4 กลุ่ม ได้แก่ กลุ่ม SUPERPREMIUM ลักษณะเป็นเลข 8 และ 9 สี่ตัวเหมือน (8888 9999) ราคาเริ่มต้นการประมูล 1,500,000 บาท กลุ่ม PREMIUM ลักษณะเป็นตัวเลขสี่ตัวเหมือน (1111 2222 3333 4444 5555 6666 7777) ราคาเริ่มต้นการประมูล 1,000,000 บาท กลุ่ม GOLD ลักษณะเป็นเลขตัวเดียว (1 - 9) เลขสองตัวเหมือน (11 - 99) สามตัวเหมือน (111 - 999) เลขคู่ 8 คู่ 9 (8899 9988 8998 8989 9898 9889) ราคาเริ่มต้น 800,000 บาท และกลุ่ม SILVER เลขหลักพัน (1000 - 9000) เลขเรียง (123 - 789 1234 - 6789) เลขคู่ (1122 3434 5665) ราคาเริ่มต้น 500,000 บาท ผู้ชนะประมูลจะได้ครอบครองป้ายทะเบียนรถลักษณะพิเศษที่ใช้เทคโนโลยีการพิมพ์แผ่นป้ายแตกต่างจากป้ายทะเบียนปกติ ตัวแผ่นป้ายไม่มีรอยดุลและไม่มีขอบ ภาพพื้นหลังมีลวดลายกราฟิก ซึ่งผู้ประมูลสามารถโอนเปลี่ยนแปลงกรรมสิทธิ์ให้ผู้อื่นหรือโอนเป็นมรดกได้ และนำไปใช้กับรถที่จดทะเบียนแล้วได้เช่นเดียวกัน ทั้งนี้ หมายเลขทะเบียนรถที่มีลักษณะพิเศษที่น่าสนใจ อาทิ เงิน 9999 สวย 7777 รวย 666 เฮง 123 ฯลฯ โดยสามารถเสนอราคาประมูลได้ 2 ช่องทาง ทั้งทางระบบอินเทอร์เน็ต แบบกำหนดราคาขั้นสูง Maximum Bid หรือ แบบเรียลไทม์ ที่ www.tabienrod.com และประมูลทางวาจาด้วยตนเองโดยหมายเลขทะเบียนที่จะนำออกประมูลต้องมีผู้ลงทะเบียนและเสนอราคามากกว่า 2 รายขึ้นไป
สำหรับผู้ที่สนใจเข้าร่วมประมูลหมายเลขทะเบียนรถที่มีลักษณะพิเศษ สามารถลงทะเบียนล่วงหน้าได้ที่สำนักงานกองทุนเพื่อความปลอดภัยในการใช้รถใช้ถนน อาคาร 2 ชั้น 5 ขบ. ในวันและเวลาราชการ หรือลงทะเบียนผ่านทางเว็บไซต์ www.tabienrod.com โดยต้องเตรียมเอกสารหลักฐานประกอบไปด้วย ใบลงทะเบียน บัตรประจำตัวประชาชน ในกรณีเป็นนิติบุคคลใช้หนังสือรับรองการจดทะเบียนนิติบุคคล หลักฐานการชำระเงิน และหน้าบัญชีธนาคาร โดยมีขั้นตอนการประมูล ดังนี้ 1) ลงทะเบียนตามหมายเลขที่ต้องการประมูล 2) ชำระค่าหลักประกันการประมูลผ่านธนาคารหรือชำระเป็นเงินสดตามอัตราที่กำหนด และ 3) เสนอราคาตามคำหรือข้อความและเลขทะเบียนที่สนใจ ทางวาจาหรือทางอินเทอร์เน็ตในวันปิดประมูล ณ ห้องประชุม อาคาร 6 ชั้น 7 ขบ. สามารถติดตามรายละเอียดการประมูลหมายเลขทะเบียนรถที่มีลักษณะพิเศษเพิ่มเติมได้ทาง www.tabienrod.com หรือสำนักงานกองทุนเพื่อความปลอดภัยในการใช้รถใช้ถนน โทร. 0 2272 5937 หรือสายด่วน ขบ. โทร. 1584 หรือ 0 2271 8888

ที่มา : https://www.thaigov.go.th/news/contents/details/61112