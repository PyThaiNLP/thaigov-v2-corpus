รัฐบาลไทย-ข่าวทำเนียบรัฐบาล-กรมทางหลวง สรุปสถานการณ์น้ำท่วมประจำวันที่  27 กันยายน 2565 กระทบเส้นทาง 9 จังหวัด สัญจรไม่ได้ 2 แห่ง พร้อมแนะนำเส้นทางเลี่ยง


วันอังคารที่ 27 กันยายน 2565
กรมทางหลวง สรุปสถานการณ์น้ำท่วมประจำวันที่  27 กันยายน 2565 กระทบเส้นทาง 9 จังหวัด สัญจรไม่ได้ 2 แห่ง พร้อมแนะนำเส้นทางเลี่ยง
.....
นายสราวุธ ทรงศิวิไล อธิบดีกรมทางหลวง กระทรวงคมนาคม เปิดเผยว่า กรมทางหลวง (ทล.) ได้ขานรับข้อสั่งการของ นายศักดิ์สยาม ชิดชอบ รัฐมนตรีว่าการกระทรวงคมนาคม ที่ให้หน่วยงานที่เกี่ยวข้อง ลงพื้นที่ เพื่ออำนวยความสะดวกปลอดภัยให้กับประชาชนจากสถานการณ์ฝนตกหนักในหลายพื้นที่ที่ได้รับผลกระทบจากพายุ “โนรู” พร้อมทั้งเฝ้าระวังตลอด 24 ชั่วโมง เพื่อช่วยประชาชนที่ได้รับผลกระทบอย่างทันท่วงที  ทล. ได้ทำการสรุปสถานการณ์อุทกภัยและดินสไลด์บนทางหลวง โดยสถานการณ์ประจำวันที่ 27 กันยายน 2565 เวลา 12.30 น. พบทางหลวงถูกน้ำท่วม/ดินสไลด์ในพื้นที่ 9 จังหวัด ได้แก่ จังหวัดลำพูน เพชรบูรณ์ เลย ศรีสะเกษ พิษณุโลก ขอนแก่น ชัยภูมิ ระยอง และ สระบุรี จำนวน 13 สายทาง 14 แห่ง ทางหลวงที่การจราจรผ่านได้ 12 แห่ง  การจราจรผ่านไม่ได้ 2 แห่ง รายละเอียดดังนี้
1.จังหวัดขอนแก่น ทางหลวงหมายเลข 229 สายบ้านไผ่ - มัญจาคีรี พื้นที่ อำเภอมัญจาคีรี ช่วง กม. ที่ 23+500 - 24+595  ด้านซ้ายทางและขวาทาง ระดับน้ำ 60 เซนติเมตร การจราจรผ่านไมได้ แนะนำทางเลี่ยงสี่แยกมัญจาคีรี แล้วเลี้ยวซ้ายออกไปบรรจบ ทล.229 ตอนมัญจาคีรี - ห้วยสามหมอ มีเจ้าหน้าที่คอยอำนวยความสะดวกด้านการจราจร
2.จังหวัดเพชรบูรณ์ ทางหลวงหมายเลข 2216 สายโคกมน - กกกะทอน พื้นที่ อำเภอหล่มเก่า ช่วง กม. ที่ 85+650 สะพานห้วยน้ำย่า (สะพานชั่วคราว) ได้รับความเสียหายจากน้ำท่วม การจราจรผ่านไม่ได้ แนะนำใช้ทางเลี่ยงสาย ทช.2012 บ้านตาดกลอย - บ้านหนองยาว อยู่ระหว่างเข้าดำเนินการตรวจสอบ โดยมีเจ้าหน้าที่คอยอำนวยความสะดวกด้านการจราจร
โดยแขวงทางหลวงในพื้นที่เร่งให้ความช่วยเหลือดูแลประชาชนที่ได้รับผลกระทบจากสถานการณ์น้ำท่วม น้ำป่าไหลหลาก ดินสไลด์ พร้อมเร่งระบายน้ำและบำรุงรักษาเส้นทาง โดยบูรณาการร่วมกับหน่วยงานที่เกี่ยวข้อง เพื่อบรรเทาความเดือดร้อนของประชาชนและให้ประชาชนได้รับความสะดวกปลอดภัยจากการสัญจรโดยเร็วที่สุดอย่างต่อเนื่อง 24 ชั่วโมง
ทั้งนี้ ทล. ได้สั่งการให้ สำนักงานทางหลวง แขวงทางหลวง หมวดทางหลวงทั่วประเทศ เฝ้าระวัง และติดตามสถานการณ์อย่างใกล้ชิด หากมีพื้นที่ใดประสบปัญหา เจ้าหน้าที่จะเข้าพื้นที่เพื่อช่วยเหลือประชาชนที่ได้รับความเดือดร้อนทันที นอกจากนี้ ทล. ได้ติดตั้งป้ายเตือนและอุปกรณ์ความปลอดภัย อุปกรณ์นำทาง ในบริเวณทางหลวงที่ถูกน้ำท่วม พร้อมเฝ้าระวังสถานการณ์จนกว่าจะคลี่คลาย โดยขอให้ประชาชนผู้ใช้ทางโปรดใช้ความระมัดระวังในการเดินทาง ปฏิบัติตามป้ายเตือน ป้ายแนะนำ และคำแนะนำของเจ้าหน้าที่อย่างเคร่งครัด หากประชาชนต้องการสอบถามสภาพเส้นทาง สภาพการจราจร หรือ ต้องการความช่วยเหลือสามารถติดต่อ ได้ที่สำนักงานทางหลวง แขวงทางหลวง หมวดทางหลวงในพื้นที่ และสายด่วน ทล. 1586 (โทรฟรีทุกเครือข่ายตลอด 24 ชั่วโมง) และสามารถติดตามการรายงานสถานการณ์สภาพเส้นทางและเส้นทางเลี่ยงได้ที่ทวิตเตอร์กรมทางหลวง @prdoh1

ที่มา : https://www.thaigov.go.th/news/contents/details/59713