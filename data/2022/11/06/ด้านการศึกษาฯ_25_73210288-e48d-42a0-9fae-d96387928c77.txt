รัฐบาลไทย-ข่าวทำเนียบรัฐบาล-ในหลวง โปรดเกล้าฯ เจ้าฟ้าพัชรกิติยาภา เสด็จพระราชดำเนินแทนพระองค์ไปพระราชทานปริญญาบัตร มรภ.มหาสารคาม ประจำปีการศึกษา 2560-2562


วันอังคารที่ 4 ตุลาคม 2565
ในหลวง โปรดเกล้าฯ เจ้าฟ้าพัชรกิติยาภา เสด็จพระราชดำเนินแทนพระองค์ไปพระราชทานปริญญาบัตร มรภ.มหาสารคาม ประจำปีการศึกษา 2560-2562
ในหลวง โปรดเกล้าฯ เจ้าฟ้าพัชรกิติยาภา เสด็จพระราชดำเนินแทนพระองค์ไปพระราชทานปริญญาบัตร มรภ.มหาสารคาม ประจำปีการศึกษา 2560-2562
วันที่ 18 กันยายน 2565 เวลา 10.33 น. พระบาทสมเด็จพระเจ้าอยู่หัว ทรงพระกรุณาโปรดเกล้าฯ ให้ สมเด็จพระเจ้าลูกเธอ เจ้าฟ้าพัชรกิติยาภา นเรนทิราเทพยวดี กรมหลวงราชสาริณีสิริพัชร มหาวัชรราชธิดา เสด็จแทนพระองค์ พระราชทานปริญญาบัตรแก่บัณฑิตผู้สำเร็จการศึกษาจากมหาวิทยาลัยราชภัฎมหาสารคาม ประจำปีการศึกษา 2560-2562 ณ หอประชุมมหาวชิราลงกรณ มหาวิทยาลัยราชภัฎสกลนคร โดยมีผู้สำเร็จการศึกษาระดับปริญญาตรี 2,776 คน ปริญญาโท 111 คน และปริญญาเอก 60 คน รวมบัณฑิตที่เข้ารับพระราชทานปริญญาบัตร จำนวนทั้งสิ้น 2,947 คน ในการนี้ ศาสตราจารย์พิเศษ ดร.เอนก เหล่าธรรมทัศน์ รัฐมนตรีว่าการกระทรวงการอุดมศึกษา วิทยาศาสตร์ วิจัยและนวัตกรรม พร้อมด้วย ศาสตราจารย์ ดร.นายแพทย์สิริฤกษ์ ทรงศิวิไล ปลัดกระทรวงการอุดมศึกษา วิทยาศาสตร์ วิจัยและนวัตกรรม เฝ้ารับเสด็จด้วย
มหาวิทยาลัยราชภัฏมหาสารคาม ได้ดำเนินโครงการพัฒนาท้องถิ่นในมิติต่าง ๆ ภายใต้การนำนวัตกรรม ผลงานวิจัยของอาจารย์และนักวิจัยในมหาวิทยาลัย โดยถ่ายทอดองค์ความรู้และบริการวิชาการแก่ชุมชน รวมถึงการบูรณาการความร่วมมือกับหน่วยงานต่าง ๆ ในจังหวัดมหาสารคาม เช่น ยกระดับมาตรฐานผลิตภัณฑ์สินค้าชุมชน รวมถึงพัฒนาขีดความสามารถของเกษตรกร เช่น การส่งเสริมกลุ่มผู้ปลูกสมุนไพรให้ได้รับรองมาตรฐานกระบวนการทางการเกษตรที่ดี หรือ GAP รวมถึงการรับรองมาตรฐานสินค้า อย. การใช้เทคโนโลยีเพื่อเพิ่มศักยภาพการผลิต เช่น การจัดการน้ำด้วยระบบสูบน้ำพลังงานแสงอาทิตย์ การกำจัดมลภาวะในปศุสัตว์ด้วยระบบหมักก๊าซชีวภาพ การออกแบบและสร้างระบบผลิตสินค้าให้กับผู้ประกอบการ เป็นต้น

ที่มา : https://www.thaigov.go.th/news/contents/details/60001