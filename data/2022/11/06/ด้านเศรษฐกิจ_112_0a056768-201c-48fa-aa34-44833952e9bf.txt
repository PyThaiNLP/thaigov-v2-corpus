รัฐบาลไทย-ข่าวทำเนียบรัฐบาล-ท่าอากาศยานสุวรรณภูมิทำการฝึกซ้อมแผนความต่อเนื่องทางธุรกิจประจำปี 2565 (Business Continuity Plan 2022 : BCP22)


วันพุธที่ 7 กันยายน 2565
ท่าอากาศยานสุวรรณภูมิทำการฝึกซ้อมแผนความต่อเนื่องทางธุรกิจประจำปี 2565 (Business Continuity Plan 2022 : BCP22)
...
วันนี้ (7 ก.ย.65) เวลา 09.00 น. ท่าอากาศยานสุวรรณภูมิ (ทสภ.) ร่วมกับคณะทำงานแผนความต่อเนื่องทางธุรกิจของ ทสภ. ประกอบด้วย กองบังคับการตรวจคนเข้าเมือง 2 ทสภ. สำนักงานศุลกากรตรวจของผู้โดยสาร ทสภ. สำนักงานศุลกากรตรวจสินค้า ทสภ. ด่านควบคุมโรคติดต่อระหว่างประเทศ ทสภ. บริษัท วิทยุการบินแห่งประเทศไทย จำกัด บริษัท การบินไทย จำกัด (มหาชน) คณะกรรมการดำเนินงานธุรกิจการบินกรุงเทพ บริษัท บริการภาคพื้นการบินกรุงเทพ เวิลด์ไวด์ไฟลท์เซอร์วิส จำกัด บริษัท บริการเชื้อเพลิงการบินกรุงเทพ จำกัด (มหาชน) และบริษัท เอเอสไอจี (ไทยแลนด์) จำกัด ฯลฯ จัดฝึกซ้อมบนโต๊ะสถานการณ์จำลอง (Table - Top Exercise) ตามแผนความต่อเนื่องทางธุรกิจของท่าอากาศยานสุวรรณภูมิ (Business Continuity Plan: BCP) ประจำปี 2565 ภายใต้สมมุติฐานว่าระบบสารสนเทศเพื่อการสนับสนุนท่าอากาศยาน (Integrated Flight Information Systems : iFIMS) ขัดข้องและส่งผลให้การแสดงผลข้อมูลตารางเที่ยวบิน (Flight Information Display : FIDS) ไม่เป็นปัจจุบัน
การฝึกซ้อมในครั้งนี้มีวัตถุประสงค์เพื่อให้ผู้ปฏิบัติงานทุกภาคส่วนภายใน ทสภ. มีความเข้าใจในบทบาทหน้าที่ความรับผิดชอบในการจัดเตรียมช่องทางการสื่อสารและทรัพยากรเพื่อลดผลกระทบต่อการให้บริการผู้โดยสารและการให้บริการอากาศยาน ระหว่างที่ ระบบ iFIMS ขัดข้อง และจอแสดงผล FIDS ไม่เป็นปัจจุบัน ทำให้มั่นใจได้ว่า ทสภ.สามารถให้บริการได้อย่างต่อเนื่องและมีประสิทธิภาพเมื่อเกิดอุบัติการณ์
ในการนี้ ทสภ. ได้เชิญผู้แทนจาก ท่าอากาศยานดอนเมือง ท่าอากาศยานภูเก็ต ท่าอากาศยานเชียงใหม่  ท่าอากาศยานหาดใหญ่ และท่าอากาศยานแม่ฟ้าหลวง เชียงราย มาร่วมสังเกตการณ์ฝึกซ้อมและประเมินผลการฝึกซ้อม พร้อมให้ข้อเสนอแนะเพื่อปรับปรุงการฝึกซ้อมแผนความต่อเนื่องทางธุรกิจของ ทสภ. ในปีต่อไปให้มีประสิทธิภาพและประสิทธิผลมากยิ่งขึ้น
ทสภ. ในฐานะผู้ให้บริการท่าอากาศยาน มีแนวทางในการปฏิบัติงานที่เป็นไปตามมาตรฐานสากลและได้มีการประสานการทำงานร่วมกับหน่วยงานที่เกี่ยวข้องอย่างใกล้ชิด เพื่อให้ผู้ใช้บริการมีความเชื่อมั่นได้ว่า ทสภ. มีความมุ่งมั่นและให้ความสำคัญในการให้บริการอย่างต่อเนื่องแก่ผู้ใช้บริการทุกท่านอย่างสูงสุด

ที่มา : https://www.thaigov.go.th/news/contents/details/58948