รัฐบาลไทย-ข่าวทำเนียบรัฐบาล-เตือนภัยประชาชน อย่าคลิกลิงก์ SMS หลอกรับเงินเยียวยา จากการป้องกันโรคระบาด ระวังถูกขโมยข้อมูล – ดูดเงินหมดบัญชี พบเบาะแส แจ้งสายด่วน สตช. 1599 หรือ กสทช. Call Center 1200


วันจันทร์ที่ 19 กันยายน 2565
เตือนภัยประชาชน อย่าคลิกลิงก์ SMS หลอกรับเงินเยียวยา จากการป้องกันโรคระบาด ระวังถูกขโมยข้อมูล – ดูดเงินหมดบัญชี พบเบาะแส แจ้งสายด่วน สตช. 1599 หรือ กสทช. Call Center 1200
.....
รัฐบาลห่วงใยความปลอดภัยทางไซเบอร์ กรณีมีมิจฉาชีพส่ง SMS ไปยังประชาชนแอบอ้างว่ามาจากกระทรวงสาธารณสุข ระบุข้อความว่า “กระทรวงสาธารณสุข ขอแสดงความยินดี คุณมีสิทธิ์ได้รับเงินเยียวยาจากการป้องกันโรคระบาดจากรัฐบาล คัดลอกลิงก์ไปยังเบราเซอร์เพื่อรับเงิน ตามลิงก์นี้”
.
เรื่องนี้ยืนยันว่า รัฐบาลไม่มีโครงการจ่ายเงินเยียวยากรณีตามที่แอบอ้างแต่อย่างใด ดังนั้นขออย่าหลงเชื่อและอย่าแชร์ข้อความดังกล่าวออกไปให้ผู้อื่น เพราะอาจตกเป็นเหยื่อของมิจฉาชีพยุคดิจิทัล ที่นำข้อมูลส่วนบุคคลไปสร้างความเสียหาย เช่น นำไปสร้างบัญชีปลอมทำธุรกรรมทางการเงิน หรือนำไปลงทะเบียนซื้อสินค้าออนไลน์ ที่อาจทำให้เป็นหนี้โดยไม่รู้ตัว รวมทั้งอาจสูญเสียเงินจนหมดบัญชี
.
กรณีที่หลงเชื่อคลิกข้อความดังกล่าวไปแล้ว ให้รีบเปลี่ยนรหัสผ่านใหม่ทั้งหมด โดยเปลี่ยนทั้งชื่อผู้ใช้ และ รหัสผ่านในทันที ระงับการทำธุรกรรมในบัญชี ยับยั้งการใช้บัตรเครดิตและบัตรเดบิต จากนั้นแจ้งเจ้าหน้าที่ตำรวจ ธนาคาร หรือสถาบันการเงินเพื่อขอคำแนะนำ และตรวจสอบความเสียหายที่อาจเกิดขึ้น
.
หากพบเบาะแสการกระทำผิด สามารถแจ้งได้ที่ โทร.สายด่วน 191 หรือ สายด่วนสำนักงานตำรวจแห่งชาติ 1599 ตลอด 24 ชั่วโมง /ศูนย์รับเรื่องร้องเรียน กสทช. Call Center 1200 หรือแจ้งผู้ให้บริการเครือข่ายมือถือ ที่แต่ละค่ายมีไว้รองรับข้อมูลเรื่อง SMS และโทรศัพท์หลอกลวงโดยเฉพาะ
#ไทยคู่ฟ้า #ร่วมต้านโควิด19
-------------------

ที่มา : https://www.thaigov.go.th/news/contents/details/59427