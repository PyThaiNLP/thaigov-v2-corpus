รัฐบาลไทย-ข่าวทำเนียบรัฐบาล-กระทรวงคมนาคม รับฟังความเห็นต่อข้อเสนออัตราค่าโดยสารรถแท็กซี่ของ TDRI และกรมการขนส่งทางบก โดยคำนึงถึงความเป็นธรรมและความเหมาะสม


วันพฤหัสบดีที่ 15 กันยายน 2565
กระทรวงคมนาคม รับฟังความเห็นต่อข้อเสนออัตราค่าโดยสารรถแท็กซี่ของ TDRI และกรมการขนส่งทางบก โดยคำนึงถึงความเป็นธรรมและความเหมาะสม
...
กระทรวงคมนาคม รับฟังความเห็นต่อข้อเสนออัตราค่าโดยสารรถแท็กซี่ของ TDRI และกรมการขนส่งทางบก โดยคำนึงถึงความเป็นธรรมและความเหมาะสมระหว่างข้อเรียกร้องของคณะกรรมการบริหารร่วม 4 สมาคมผู้ขับรถแท็กซี่และผลกระทบต่อประชาชนผู้ใช้บริการเป็นหลัก
นางสิริรัตน์ วีรวิศาล รองอธิบดีกรมการขนส่งทางบก กระทรวงคมนาคม เปิดเผยว่า สืบเนื่องจากกรมการขนส่งทางบก (ขบ.) ได้มีการประชุมเพื่อรับฟังความเห็นเกี่ยวกับการปรับอัตราค่าโดยสารรถแท็กซี่จากประชาชนและหน่วยงานที่เกี่ยวข้อง ได้แก่ มูลนิธิคุ้มครองผู้บริโภค สำนักสภาองค์กรของผู้บริโภค สำนักงานคณะกรรมการคุ้มครองผู้บริโภค สำนักงานสภาพัฒนาการเศรษฐกิจและสังคมแห่งชาติ สำนักงานผู้ตรวจการแผ่นดิน สถาบันวิจัยเพื่อการพัฒนาประเทศไทย (TDRI) ผู้แทนภาคประชาชน และคณะกรรมการบริหารร่วม 4 สมาคมผู้ขับรถแท็กซี่ เมื่อวันที่ 18 สิงหาคม 2565 ซึ่งที่ประชุมเห็นด้วยกับการปรับขึ้นอัตรา ค่าโดยสารให้สอดคล้องกับการเปลี่ยนแปลงดัชนีราคาผู้บริโภค (Core CPI) และคำนึงถึงความเป็นธรรมกับผู้ใช้บริการ จากนั้น TDRI ร่วมกับ ขบ. กำหนดอัตราค่าโดยสารที่สอดคล้องกับข้อสรุปของการประชุม และนำเสนออัตราค่าโดยสารดังกล่าวในการประชุมเมื่อวันที่ 13 กันยายน 2565 เพื่อรับฟังความเห็นจากผู้ที่เกี่ยวข้องอีกครั้ง ทั้งนี้ อัตราค่าโดยสารที่คณะกรรมการบริหารร่วม 4 สมาคมเรียกร้องมาโดยตลอด และไม่สอดคล้องกับการเปลี่ยนแปลงดัชนีราคาผู้บริโภคในเขตกรุงเทพมหานครและปริมณฑล (Core CPI) ซึ่งอยู่ที่ประมาณร้อยละ 7 จากปี 2557 - 2565 จึงอาจส่งผลกระทบกับประชาชนมากเกินไป อีกทั้งยังเกินกว่าเพดานอัตราค่าโดยสารที่กฎหมายกำหนดไว้ อย่างไรก็ตามอัตราค่าโดยสารที่ TDRI และ ขบ. เสนอ ยังคงทำให้รถแท็กซี่เป็นบริการรถโดยสารสาธารณะทางเลือกของประชาชนในเขตเมือง และก่อให้เกิดความเป็นธรรมในตลาดการให้บริการรถแท็กซี่และรถยนต์รับจ้างผ่านแอปพลิเคชัน
รองอธิบดีกรมการขนส่งทางบก กล่าวเพิ่มเติมว่า ในการประชุมเมื่อวันที่ 13 กันยายน 2565คณะกรรมการบริหารร่วม 4 สมาคมได้เสนออัตราค่าโดยสารใหม่ ซึ่งยังคงสูงกว่าอัตราค่าโดยสารที่ TDRI และขบ. เสนอ อีกทั้งยังเกินกว่าที่กฎหมายกำหนด ขบ. จึงประชุมเพื่อรับฟังความคิดเห็นผู้ที่เกี่ยวข้องอีกครั้ง เพื่อให้เกิดความเหมาะสมและเป็นธรรมกับทุกฝ่าย ก่อนที่จะเสนอรัฐมนตรีว่าการกระทรวงคมนาคมเพื่อพิจารณาต่อไป ทั้งนี้ หากมีการปรับขึ้นอัตราค่าโดยสาร ผู้ขับรถแท็กซี่ต้องพัฒนาคุณภาพในการให้บริการประชาชน รวมถึงการไม่ปฏิเสธผู้โดยสาร โดย ขบ. จะนำระบบตัดแต้มรถโดยสารสาธารณะมาใช้ควบคุมและกำกับคุณภาพการให้บริการ เพื่อเพิ่มประสิทธิภาพของระบบรถแท็กซี่ต่อไป ทั้งนี้ ประชาชนและผู้ขับรถแท็กซี่ สามารถให้ความเห็นต่ออัตราค่าโดยสารที่ TDRI และ ขบ. เสนอได้ทาง google form บน Facebook ของ ขบ.

ที่มา : https://www.thaigov.go.th/news/contents/details/59279