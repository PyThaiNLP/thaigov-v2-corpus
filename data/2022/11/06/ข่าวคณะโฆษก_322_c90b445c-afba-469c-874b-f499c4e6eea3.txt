รัฐบาลไทย-ข่าวทำเนียบรัฐบาล-รมว.คลังรายงานนายกรัฐมนตรีทราบสถานการณ์ตลาดเงินตลาดทุนหลังเฟดมีประชุมแบบปิด ย้ำจับมือแบงก์ชาติติดตามความเคลื่อนไหวใกล้ชิด ประเมินยังไร้ผลกระทบเศรษฐกิจภาพรวมของไทย


วันอังคารที่ 4 ตุลาคม 2565
พิมพ์
รมว.คลังรายงานนายกรัฐมนตรีทราบสถานการณ์ตลาดเงินตลาดทุนหลังเฟดมีประชุมแบบปิด ย้ำจับมือแบงก์ชาติติดตามความเคลื่อนไหวใกล้ชิด ประเมินยังไร้ผลกระทบเศรษฐกิจภาพรวมของไทย
รมว.คลังรายงานนายกรัฐมนตรีทราบสถานการณ์ตลาดเงินตลาดทุนหลังเฟดมีประชุมแบบปิด ย้ำจับมือแบงก์ชาติติดตามความเคลื่อนไหวใกล้ชิด ประเมินยังไร้ผลกระทบเศรษฐกิจภาพรวมของไทย
วันที่ 4 ตุลาคม 2565 น.ส.ไตรศุลี ไตรสรณกุล รองโฆษกประจำสำนักนายกรัฐมนตรี กล่าวว่า  นายอาคม เติมพิทยาไพสิฐ รมว.คลัง ได้รายงานให้ พล.อ.ประยุทธ์ จันทร์โอชา นายกรัฐมนตรีและรมว.กลาโหม ทราบถึงความเคลื่อนไหวของตลาดเงินและตลาดทุนในประเทศ หลังจากตลาดมีความกังวลต่อกรณีที่วานนี้ (3 ต.ค.65) คณะผู้ว่าการเฟดได้มีการประชุมแบบปิด (Closed Meeting) เพื่อทบทวนและตัดสินใจอัตราดอกเบี้ยล่วงหน้าและดอกเบี้ยมาตรฐานก่อนการประชุม FOMC ที่จะมีขึ้นในวันที่ 1 พ.ย. 65 โดยผลของความกังวลดังกล่าวส่งผลให้วานนี้ดัชนีหุ้นไทยปรับตัวลดลงประมาณ 31 จุด และฟื้นตัวกลับมาบวกเกือบ 20 จุดในภาคเช้าของวันนี้ (4 ต.ค.65) หลังจากที่ผลการประชุมคณะผู้ว่าการเฟดไม่ได้ส่งสัญญาณใดๆ เกี่ยวกับนโยบายดอกเบี้ย
ขณะนี้เป็นระยะที่เศรษฐกิจไทยอยู่ในช่วงการฟื้นตัว รัฐบาลได้ติดตามในทุกปัจจัยที่อาจจะกระทบการฟื้นตัวดังกล่าว ไม่ว่าจะเป็นปัจจัยจากภาคเศรษฐกิจจริง หรือตลาดเงินตลาดทุน  ซึ่งในส่วนของตลาดเงินและตลาดทุนนี้ กระทรวงการคลังได้ประสานกับธนาคารแห่งประเทศไทย (ธปท.) ในการติดตามปัจจัยที่มาจากต่างประเทศ การเคลื่อนย้ายเงินทุนของนักลงทุน และมีการรายงานให้นายกรัฐมนตรีทราบอย่างต่อเนื่อง
“รมว.คลัง รายงานสถานการณ์ล่าสุดให้นายกรัฐมนตรีทราบว่า ขณะนี้มีหลายปัจจัยที่ทำให้ตลาดเงิน ตลาดทุนผันผวน ทั้งการประชุมแบบปิดของเฟดเมื่อวานนี้  รวมถึงข่าวลือเกี่ยวกับสถาบันการเงินขนาดใหญ่ในต่างประเทศ แต่วันนี้ดัชนีหุ้นไทยได้รีบาวน์กลับมาแล้วเกือบ 20 จุด โดยต้องติดตามต่อไป แต่ในเบื้องต้นคาดว่าจะไม่ส่งผลต่อเศรษฐกิจโดยรวมของไทย” น.ส.ไตรศุลี กล่าว

ที่มา : https://www.thaigov.go.th/news/contents/details/60033