รัฐบาลไทย-ข่าวทำเนียบรัฐบาล-​ปลัดกระทรวงกลาโหม แสดงความยินดีแก่นายทหารสัญญาบัตร ที่ได้รับพระราชทานยศทหารชั้นนายพล พร้อมกล่าวต้อนรับนายทหารที่ย้ายเข้ามารับราชการในสำนักงานปลัดกระทรวงกลาโหม ประจำปีงบประมาณ ๒๕๖๖


วันจันทร์ที่ 3 ตุลาคม 2565
​ปลัดกระทรวงกลาโหม แสดงความยินดีแก่นายทหารสัญญาบัตร ที่ได้รับพระราชทานยศทหารชั้นนายพล พร้อมกล่าวต้อนรับนายทหารที่ย้ายเข้ามารับราชการในสำนักงานปลัดกระทรวงกลาโหม ประจำปีงบประมาณ ๒๕๖๖
พลเอก สนิธชนก สังขจันทร์ ปลัดกระทรวงกลาโหม ได้เป็นประธานในพิธีแสดงความยินดี แก่นายทหารชั้นนายพล และพิธีรายงานตัวของนายทหารสัญญาบัตรที่ย้ายมารับราชการในสำนักงานปลัดกระทรวงกลาโหม ประจำปีงบประมาณ ๒๕๖๖
ซึ่ง ปลัดกระทรวงกลาโหม ได้กล่าวแสดงความยินดี กับนายทหารชั้นนายพลที่ได้รับพระราชทานยศสูงขึ้น พร้อมกล่าวต้อนรับนายทหารที่ย้ายเข้ามารับราชการ ในสำนักงานปลัดกระทรวงกลาโหม ทั้งนี้ ปลัดกระทรวงกลาโหม มีความมั่นใจเป็นอย่างยิ่งว่า ด้วยเกียรติประวัติที่ดีงามของนายทหารชั้นนายพลที่ได้รับพระราชทานยศสูงขึ้น จะทำให้เกิดการร่วมแรงร่วมใจปฏิบัติหน้าที่ในสำนักงานปลัดกระทรวงกลาโหม เพื่อพัฒนา เพื่อดูแลกำลังพล และเพื่อความเจริญก้าวหน้าของกระทรวงกลาโหมและประเทศชาติสืบไป ซึ่งที่ผ่านมานายทหารชั้นนายพล ที่ได้รับพระราชทานยศสูงขึ้น ได้ปฏิบัติหน้าที่รับราชการมาด้วยความวิริยะ อุตสาหะ เสียสละ มุ่งมั่นทุ่มเทมาโดยตลอด
สำหรับปีงบประมาณ ๒๕๖๖ สำนักงานปลัดกระทรวงกลาโหม มีนายทหารสัญญาบัตร ได้รับพระราชทานยศทหารชั้นนายพล จำนวน ๑๐๒ นาย เป็นพลเอก ๑๒ นาย พลอากาศเอก ๒ นาย พลโท ๒๘ นาย พลเรือโท ๑ นาย พลอากาศโท ๑ นาย พลตรี ๔๓ นาย พลเรือตรี ๒ นาย พลอากาศตรี ๕ นาย พลตรีหญิง ๕ นาย พลเรือตรีหญิง ๕ นาย และ พลอากาศตรีหญิง ๑ นาย ส่วนนายทหารที่ย้ายเข้ามารับราชการในสำนักงานปลัดกระทรวงกลาโหมมีทั้งสิ้น ๑๐๔ นาย

ที่มา : https://www.thaigov.go.th/news/contents/details/59958