รัฐบาลไทย-ข่าวทำเนียบรัฐบาล-รมว.เฮ้ง ส่ง อธิบดีกรมการจัดหางานนำทีม ร่วมคณะ ‘ลุงป้อม’ ลงยะลา เปิดมหกรรมแรงงานไทยชายแดนใต้ หวังขยายตลาดแรงงานทักษะฝีมือโลกมุสลิม 


วันเสาร์ที่ 22 ตุลาคม 2565
รมว.เฮ้ง ส่ง อธิบดีกรมการจัดหางานนำทีม ร่วมคณะ ‘ลุงป้อม’ ลงยะลา เปิดมหกรรมแรงงานไทยชายแดนใต้ หวังขยายตลาดแรงงานทักษะฝีมือโลกมุสลิม
...
วันที่ 22 ตุลาคม 2565 นายสุชาติ ชมกลิ่น รัฐมนตรีว่าการกระทรวงแรงงาน มอบหมายให้ นายไพโรจน์ โชติกเสถียร อธิบดีกรมการจัดหางาน นายประทีป ทรงลำยอง อธิบดีกรมพัฒนาฝีมือแรงงาน นายสมาสภ์ ปัทมะสุคนธ์ ผู้ตรวจราชการกระทรวงแรงงาน ร่วมคณะ พล.อ.ประวิตร วงษ์สุวรรณ รองนายกรัฐมนตรี ลงพื้นที่จังหวัดยะลา เนื่องในโอกาสเป็นประธานเปิดงาน "มหกรรมแรงงานไทยจากจังหวัดชายแดนภาคใต้สู่ตลาดแรงงานที่มีทักษะโลกมุสลิม" ณ ห้องประชุมใหญ่ ชั้น 2 ศูนย์ราชการจังหวัดชายแดนภาคใต้ เพื่อแก้ไขปัญหาแรงงานและการว่างงานใน 5 จังหวัดชายแดนภาคใต้ผ่านการทำงานในมิติของ ศอ.บต. และกระทรวงแรงงาน ซึ่งเป็นการทำงานแบบบูรณาการร่วมกัน โดยมี หัวหน้าส่วนราชการสังกัดกระทรวงแรงงานในพื้น 5 จังหวัดชายแดนภาคใต้ บัณฑิตแรงงาน แกนนำอาสาสมัครแรงงาน และเครือข่ายจิตอาสาด้านแรงงานจังหวัดยะลา ร่วมให้การต้อนรับ
โดย พล.อ.ประวิตร วงษ์สุวรรณ รองนายกรัฐมนตรี ได้เยี่ยมชมนิทรรศการการช่วยเหลือแรงงานไทย จากสถานการณ์โควิด-19 และการเตรียมการจัดแรงงานไทยจากจังหวัดชายแดนภาคใต้ไปทำงานประเทศซาอุดีอาระเบีย พร้อมรับชมวีดีทัศน์การนำเสนอผลงานการแก้ไขปัญหาแรงงานและการว่างงานในพื้นที่จังหวัดชายแดนภาคใต้ มี พล.ร.ต.สมเกียรติ ผลประยูร เลขาธิการ ศอ.บต.และนายไพโรจน์ โชติเสถียร อธิบดีกรมการจัดหางาน นำเสนอข้อมูลเกี่ยวกับการแก้ไขปัญหาแรงงานและการว่างงงานใน 5 จังหวัดชายแดนภาคใต้ที่ได้ดำเนินการแล้ว จากนั้นรองนายกรัฐมนตรี ได้พบปะพูดคุยกับแรงงานผู้ที่ประสงค์จะไปทำงานประเทศชาอุดิอาระเบีย เพื่อให้กำลังใจและแวะเยี่ยมชมบูธการประชาสัมพันธ์และการรับสมัครไปทำงานประเทศซาอุดีอาระเบียของกรมการจัดหางาน กระทรวงแรงงาน ด้วย
นายไพโรจน์ โชติกเสถียร อธิบดีกรมการจัดหางาน กล่าวว่า ในวันนี้ท่านสุชาติ ชมกลิ่น รัฐมนตรีว่าการกระทรวงแรงงาน ได้มอบหมายให้ผม พร้อมด้วยท่านอธิบดีกรมพัฒนาฝีมือแรงงาน และท่านผู้ตรวจราชการกระทรวงแรงงาน ลงพื้นที่จังหวัดยะลา เพื่อร่วมคณะของท่านรองนายกรัฐมนตรี ซึ่งท่านมาเป็นประธานเปิดงาน "มหกรรมแรงงานไทยจากจังหวัดชายแดนภาคใต้ สู่ตลาดแรงงานที่มีทักษะโลกมุสลิม" ในส่วนของกระทรวงแรงงาน โดยกรมการจัดหางานได้จัดกิจกรรมประกอบด้วย การจัดนิทรรศการแก้ไขปัญหาแรงงานและการว่างงานในพื้นที่จังหวัดชายแดนภาคใต้ เพื่อให้ข้อมูลเกี่ยวกับข้อมูลตำแหน่งงานว่างในพื้นที่จังหวัดชายแดนภาคใต้ และข้อมูลการแก้ไขปัญหาแรงงานและการว่างงานในพื้นที่จังหวัดชายแดนภาคใต้ การจัดบูธประชาสัมพันธ์และให้คำปรึกษาแก่แรงงานไทยที่ประสงค์จะไปทำงานประเทศโลกมุสลิม มีข้อมูลที่เกี่ยวข้องกับการไปทำงานในประเทศซาอุดีอาระเบีย อาทิ ประเภทงานหรือตำแหน่งงานที่เปิดรับสมัครและค่าจ้าง คุณสมบัติของผู้ที่จะสมัคร เอกสารหลักฐานที่ต้องยื่นในการสมัคร และขั้นตอนการสมัคร และการจัดบูธรับลงทะเบียนแรงงานไทยที่ประสงค์จะไปทำงานประเทศโลกมุสลิม รับลงทะเบียนออนไลน์และมีเจ้าหน้าที่ประจำบูธรับลงทะเบียนแรงงานไทยที่ประสงค์จะไปทำงานฯ พร้อมนี้ สำนักงานจัดหางานจังหวัดนราธิวาส ยังได้นำรถเคลื่อนที่สำหรับการรับลงทะเบียนแรงงานไทยที่ประสงค์จะไปทำงานฯ ในบริเวณที่จัดงานด้วย
นายไพโรจน์ กล่าวต่อว่า สำหรับการขับเคลื่อนการเปิดตลาดแรงงานในทักษะโลกมุสลิมในพื้นที่จังหวัดยะลา มีบัณฑิตแรงงานจังหวัดยะลา แกนนำอาสาสมัครแรงงานจังหวัดยะลา และเครือข่ายจิตอาสาด้านแรงงานจังหวัดยะลา รวมจำนวน 170 คน เข้าร่วมในงานครั้งนี้ด้วย เพื่อเข้าชมนิทรรศการแก้ไขปัญหาแรงงานและการว่างงานในพื้นที่ จชต. รับฟังการประชาสัมพันธ์และให้คำปรึกษาแก่แรงงานไทยที่ประสงค์จะไปทำงานประเทศโลกมุสลิม ชมการสาธิตการรับลงทะเบียนแรงงานไทยที่ประสงค์จะไปทำงานประเทศโลกมุสลิม และรับข้อมูลผลงานการแก้ปัญหาแรงงานและการว่างงานในพื้นที่ จชต. เพื่อนำไปขยายผลสร้างการรับรู้ ในระดับพื้นที่อย่างถูกต้องต่อไป ซึ่งกลุ่มเป้าหมายที่เข้าร่วมกิจกรรม "มหกรรมแรงงานไทยจากจังหวัดชายแดนภาคใต้สู่ตลาดแรงงานที่มีทักษะโลกมุสลิม" ครั้งนี้เป็นผู้ที่อยู่ในพื้นที่จังหวัดชายแดนภาคใต้ ได้แก่ จังหวัดนราธิวาส ปัตตานี ยะลา สตูล และสงขลา ดังนี้ 1) ผู้ลงทะเบียนผ่านระบบอิเล็กทรอนิกส์การบริหารแรงงานไทยไปต่างประเทศ (Overseas Employment E-Service) จำนวน 315 คน 2) ผู้สำเร็จการฝึกอาชีพจากสถาบันพัฒนาฝีมือแรงงาน ในสาขาที่มีความต้องการในประเทศชาอุดีอาระเบีย จำนวน 200 คน 3) ผู้สำเร็จการฝึกอาชีพจากศูนย์ฝึกอาชีพพระราชทานจังหวัดชายแดนภาคใต้ที่สนใจไปทำงานประเทศชาอุดีอาระเบีย ในพื้นที่ 3 จังหวัดชายแดนภาคใต้ ได้แก่ นราธิวาส ปัตตานี และยะลา จำนวน 200 คน 4) นักศึกษาที่สำเร็จการศึกษาในหลักสูตรภาษาอาหรับ/วิทยาการอิสลามจากสถาบันการศึกษาในประเทศไทย มอบหมายสถาบันการศึกษาในพื้นที่ ที่สนใจไปทำงานในประเทศซาอุดีอาระเบีย 5) กลุ่มนักศึกษาที่จบการศึกษาจากประเทศซาอุดีอาระเบียและในประเทศแถบตะวันออกกลาง โดยฝ่ายสมาคมศิษย์เก่าไทย-ซาอุฯ ได้ประสานศิษย์เก่าที่สนใจไปทำงานในประเทศชาอุดีอาระเบียเข้าร่วมงานฯ กลุ่มคนไทยในประเทศซาอุอาระเบียที่เดินทางกลับไทยในช่วงโควิด-19 ที่ประสงค์จะเดินทางกลับไปทำงาน ณ ประเทศซาอุดีอาระเบีย 7) กลุ่มแรงงานไทยที่เดินทางกลับจากประเทศมาเลเซียจากสถานการณ์โควิด-19 และ 8) กลุ่มประชาชนทั่วไปที่สนใจไปทำงานในประเทศชาอุดีอาระเบีย
ทั้งนี้ การลงพื้นที่ของ พล.อ.ประวิตร วงษ์สุวรรณ รองนายกรัฐมนตรี ในครั้งนี้เพื่อตรวจและติดตามการขับเคลื่อนงานด้านการพัฒนาและด้านความมั่นคงในพื้นที่จังหวัดชายแดนภาคใต้ รวมทั้งรับฟังการนำเสนอข้อมูลความก้าวหน้าจากการขับเคลื่อนงานด้านการพัฒนาและด้านความมั่นคง โดยให้ทุกส่วนราชการ หน่วยงานภาครัฐ ได้รับนโยบายและแนวทางการปฏิบัติงานไปในทิศทางเดียวกัน ในปีงบประมาณ พ.ศ.2566 ตลอดจนเพื่อเป็นการสร้างขวัญและกำลังใจให้กับผู้ปฏิบัติงานในพื้นที่จังหวัดชายแดนภาคใต้อีกด้วย

ที่มา : https://www.thaigov.go.th/news/contents/details/60760