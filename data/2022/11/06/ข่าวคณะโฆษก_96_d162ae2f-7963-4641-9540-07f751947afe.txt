รัฐบาลไทย-ข่าวทำเนียบรัฐบาล-​โฆษกรัฐบาลเผย การประชุมรัฐมนตรีเอเปคด้านสตรีและเศรษฐกิจ ไทยพร้อมร่วมกับภูมิภาคเอเชีย-แปซิฟิกเสริมสร้างพลังและความก้าวหน้าของสตรีและความเท่าเทียมทางเพศ 


วันศุกร์ที่ 9 กันยายน 2565
พิมพ์
​โฆษกรัฐบาลเผย การประชุมรัฐมนตรีเอเปคด้านสตรีและเศรษฐกิจ ไทยพร้อมร่วมกับภูมิภาคเอเชีย-แปซิฟิกเสริมสร้างพลังและความก้าวหน้าของสตรีและความเท่าเทียมทางเพศ
เพื่อการเจริญเติบโตที่ครอบคลุม และยั่งยืนทางเศรษฐกิจ
วันนี้ (9 กันยายน 2565) นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี กล่าวว่า เมื่อวันที่ 7 กันยายน 2565 ที่ผ่านมา ที่ศูนย์การค้าไอคอนสยาม กรุงเทพมหานคร ประเทศไทยได้เป็นเจ้าภาพจัดการประชุมรัฐมนตรีเอเปคด้านสตรีและเศรษฐกิจ (APEC Women and the Economy Forum) ประสบผลสำเร็จ ร่วมเสริมสร้างพลังและความก้าวหน้าของสตรีและความเท่าเทียมทางเพศในภูมิภาคเอเชียแปซิฟิก และการเจริญเติบโตที่ครอบคลุม และยั่งยืนทางเศรษฐกิจ
ซึ่งในการประชุมนี้ ไทย และประเทศสมาชิกเห็นพ้องความร่วมมือ สร้างพลังเครือข่าย ที่จะเป็นกุญแจสำคัญนำไปสู่การพัฒนาแบบครอบคลุมและการสร้างพลังให้กับสตรีทุกคน โดยเห็นต้องกันว่า การสร้างสภาพแวดล้อมที่เอื้ออำนวยต่อการเจริญเติบโตของสตรีเป็นสิ่งสำคัญต่อการเติบโตทางเศรษฐกิจที่ครอบคลุมและยั่งยืนในภูมิภาค โดยยังเน้นย้ำถึงความจำเป็นในการป้องกันและขจัดความรุนแรงและการเลือกปฏิบัติต่อสตรีและเด็กหญิงในทุกรูปแบบ และย้ำถึงความมุ่งมั่นของภูมิภาคเอเชีย-แปซิฟิกที่จะพัฒนาความเท่าเทียมทางเพศ เพิ่มขีดความสามารถของสตรี และเศรษฐกิจที่ยั่งยืนและครอบคลุม สู่ชุมชนเอเชียแปซิฟิกที่เปิดกว้าง มีพลวัต ยืดหยุ่น และสงบสุขภายในปี 2040 เพื่อความเจริญรุ่งเรืองของผู้คนของเราและคนรุ่นต่อไปในอนาคต
“รัฐบาลไทยให้ความสำคัญกับการส่งเสริมบทบาทสตรี ที่ถือเป็นผู้ส่งเสริมเศรษฐกิจ ซึ่งการเป็นประธานเอเปคของไทยในปีนี้นั้นมุ่งให้ความสำคัญกับ BCG ที่ผสมผสาน 3 แนวทางทางเศรษฐกิจ ที่นำเทคโนโลยีและนวัตกรรมมาประยุกต์ใช้เพื่อสร้างมูลค่า ลดของเสีย และส่งเสริมรูปแบบธุรกิจที่ยั่งยืน ดังนั้น การเสริมสร้างโอกาสแก่สตรีจะช่วยนำไปสู่ความสำเร็จและความยั่งยืนทางเศรษฐกิจ สังคม และสิ่งแวดล้อมได้อย่างยั่งยืนและสมดุล” นายอนุชา ฯ กล่าว

ที่มา : https://www.thaigov.go.th/news/contents/details/59020