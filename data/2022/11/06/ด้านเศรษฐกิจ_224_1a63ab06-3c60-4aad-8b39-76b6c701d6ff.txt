รัฐบาลไทย-ข่าวทำเนียบรัฐบาล-​ไทย-มองโกเลีย ร่วมจัดทำ MOU ร่วมมือด้านการส่งเสริมการค้าสินค้าเกษตร 


วันพฤหัสบดีที่ 15 กันยายน 2565
​ไทย-มองโกเลีย ร่วมจัดทำ MOU ร่วมมือด้านการส่งเสริมการค้าสินค้าเกษตร
​ไทย-มองโกเลีย ร่วมจัดทำ MOU ร่วมมือด้านการส่งเสริมการค้าสินค้าเกษตร พร้อมเสริมสร้างความสัมพันธ์และความร่วมมือระหว่างประเทศ
นายสมชวน รัตนมังคลานนท์ รองปลัดกระทรวงเกษตรและสหกรณ์ พร้อมด้วย นายจัมบัลเซเรน โทโมร์-อูยา (Mr.Jambaltseren Tumur-Uya) ปลัดกระทรวงอาหาร เกษตรและอุตสาหกรรมเบา มองโกเลีย หารือการจัดทำบันทึกความเข้าใจ (MOU) ระหว่างกระทรวงอาหาร เกษตร และอุตสาหกรรมเบา มองโกเลีย และกระทรวงเกษตรและสหกรณ์แห่งราชอาณาจักรไทย โดยมี ผู้แทนหน่วยงานกระทรวงเกษตรและสหกรณ์ เข้าร่วม ณ กระทรวงเกษตรและสหกรณ์
สำหรับการหารือในครั้งนี้ กระทรวงเกษตรฯ ยินดีที่จะหารือร่วมกับฝ่ายมองโกเลียในการจัดทำ MOU ดังกล่าว โดยจะมอบหมายให้หน่วยงานที่เกี่ยวข้องพิจารณาความเหมาะสมในด้านเนื้อหาสารัตถะ ขอบข่ายความร่วมมือที่ทั้งสองฝ่ายจะได้รับประโยชน์อย่างเท่าเทียมกัน รวมทั้งยินดีที่จะส่งเสริมการเพิ่มมูลค่าสินค้าเกษตรที่มีศักยภาพและเป็นไปตามกฎระเบียบของทั้งสองฝ่าย ทั้งนี้ ความร่วมมือด้านการเกษตรระหว่างไทยและมองโกเลียจะเป็นการดำเนินการเพื่อสนับสนุนให้แผนความร่วมมือระยะ 5 ปี ไทย -  มองโกเลีย (พ.ศ. 2565 - 2570) ซึ่งรัฐบาลไทยและมองโกเลียได้เห็นชอบร่วมกันเมื่อเดือนสิงหาคมที่ผ่านมาเกิดผลเป็นรูปธรรมต่อไป
ทั้งนี้ มองโกเลียเป็นประเทศคู่ค้าสินค้าเกษตรอันดับที่ 148 ในระหว่างปี 2562 - 2564 มีสัดส่วนการค้าสินค้าเกษตรกับไทยน้อยมาก (ร้อยละ 0.005 ของมูลค่าการค้าสินค้าเกษตรของไทยกับโลก) ในปี 2562 มีมูลค่าการค้าสินค้าเกษตร 90 ล้านบาท แต่ในปี 2563 มีมูลค่าลดลงเหลือ 78 ล้านบาท และในปี 2564 มีมูลค่าเพิ่มขึ้นเป็น 108 ล้านบาท คิดเป็นมูลค่าการค้าสินค้าเกษตรเฉลี่ยปีละ 92 ล้านบาท โดยมีอัตราการค้าเพิ่มขึ้นเฉลี่ยปีละ 9.65 ต่อปี นอกจากนี้ ประเทศไทยมีสินค้าเกษตรสำคัญที่ส่งออกไปมองโกเลีย 10 อันดับ ได้แก่ 1) ซอสและของปรุงแต่งสำหรับทำซอส ของผสมที่ใช้ปรุงรส และของผสมที่ใช้ชูรสอื่น ๆ เช่น ผงปรุงรส น้ำปลา น้ำมันหอย ซอสพริก เครื่องแกงสำเร็จรูป 2) น้ำ รวมถึงน้ำแร่และน้ำอัดลม ที่เติมน้ำตาลหรือสารที่ทำให้หวานอื่น ๆ หรือที่ปรุงกลิ่นรส และเครื่องดื่มอื่น ๆ ที่ไม่มีแอลกอฮอล์ แต่ไม่รวมถึงน้ำผลไม้หรือน้ำพืชผัก 3) สับปะรด ที่ปรุงแต่งหรือทำไว้ไม่ให้เสียโดยวิธีอื่น 4) ปลาทูนา ปลาสคิปแจ็ก ปลาโบนิโต (ชนิดซาร์ดา) ทั้งตัวหรือเป็นชิ้น แต่ไม่บด 5) อาหารปรุงแต่งอื่น ๆ เช่น เต้าหู้ ครีมเทียม 6) ข้าว 7) บิสกิตหวาน 8) ของผสม ของก้าน ราก และส่วนอื่นของพืชที่บริโภคได้ ไม่รวมถึงผลไม้หรือลูกนัต 9) น้ำผลไม้ เช่น น้ำแบล็กเคอร์แรนต์ น้ำมะพร้าว 10) ยีสต์ชนิดทวีตัวได้

ที่มา : https://www.thaigov.go.th/news/contents/details/59302