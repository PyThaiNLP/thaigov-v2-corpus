รัฐบาลไทย-ข่าวทำเนียบรัฐบาล-รัฐมนตรีเกษตรฯ เฉลิมชัย สั่งทุกหน่วย พร้อมเข้าช่วยเหลือเกษตรกร-ประชาชนจากอุทกภัยตลอดเวลา


วันจันทร์ที่ 12 กันยายน 2565
รัฐมนตรีเกษตรฯ เฉลิมชัย สั่งทุกหน่วย พร้อมเข้าช่วยเหลือเกษตรกร-ประชาชนจากอุทกภัยตลอดเวลา
ความเสียหาย ฟื้นฟู เยียวยาเกษตรกร รวมถึงพื้นที่การเกษตรที่ได้รับผลกระทบทั่วประเทศ
ดร.เฉลิมชัย ศรีอ่อน รัฐมนตรีว่าการกระทรวงเกษตรและสหกรณ์ เปิดเผยว่า จากสถานการณ์ฝนตกหนัก และตกสะสมในช่วงที่ผ่านมา ซึ่งจากประกาศของทางกรมป้องกันและบรรเทาสาธารณภัยและกรมอุตุนิยมวิทยาได้แจ้งเตือนว่าสาเหตุจากบริเวณความกดอากาศสูงจากประเทศจีนแผ่ปกคลุมภาคเหนือตอนบนแ ละประเทศลาวตอนบน ร่องมรสุมกำลังแรง พาดผ่านภาคเหนือตอนล่าง ภาคตะวันออกเฉียงเหนือ และภาคกลางตอนบน ประกอบกับมรสุมตะวันตกเฉียงใต้ที่พัดปกคลุมทะเลอันดามัน ภาคใต้ และอ่าวไทย จึงส่งผลให้เกิดฝนตกหนักถึงหนักมากในหลายพื้นที่ของประเทศ เกิดปริมาณฝนตกสะสมจำนวนมาก ส่งผลให้เกิดอุทกภัย และพื้นที่ที่มีความเสี่ยงต่อน้ำป่าไหลหลาก
ในส่วนของกระทรวงเกษตรและสหกรณ์จึงได้สั่งการและมอบหมายให้ทุกหน่วยงาน พร้อมเข้าช่วยเหลือประชาชนในพื้นที่เสี่ยงและช่วยเหลือเกษตรกรโดยเร็วและทันที ตามขอบข่ายภารกิจ ทั้งที่ประสบเหตุผลผลิตพืช ปศุสัตว์ และประมง  รวมทั้งการเยียวยาและฟื้นฟู ไม่ว่าจะเป็นกรมชลประทาน ในการระดมเครื่องจักร เครื่องสูบน้ำ เครื่องผลักดันน้ำ เพื่อช่วยเร่งระบายมวลน้ำออกจากพื้นที่ชุมชนและพื้นที่การเกษตร และการบูรณาการร่วมกันจากทุกหน่วยงานในสังกัดกระทรวงเกษตรฯ จัดจุดกระจายการช่วยเหลือแก่เกษตรกรและประชาชน การสนับสนุนปัจจัยการผลิตและพันธุ์สัตว์ เพื่อฟื้นฟู ซึ่งกรมปศุสัตว์และกรมประมง ได้ติดตามประเมินสถานการณ์ด้านปศุสัตว์และประมง การอพยพสัตว์ในพื้นที่เสี่ยง ขณะที่กรมส่งเสริมการเกษตร กรมการข้าว กรมวิชาการเกษตร เฝ้าระวังพื้นที่ผลผลิตสินค้าเกษตรที่สำคัญ ตลอดจนการสำรวจและประเมินความเสียหาย เพื่อช่วยเหลือตามระเบียบที่เกี่ยวข้อง นอกจากนี้ ยังมีการซ่อมแซมโครงสร้างด้านชลประทาน รวมถึงแหล่งกักเก็บน้ำ การบำบัดน้ำเสียในพื้นที่ชุมชนและพื้นที่เกษตร การปรับปรุงบำรุงดิน อันเป็นความร่วมมือกันของกรมชลประทาน สำนักงานการปฏิรูปที่ดินเพื่อเกษตรกรรม กรมพัฒนาที่ดิน และหน่วยงานต่าง ๆ ในกระทรวงเกษตรและสหกรณ์ เป็นต้น
“ทุกหน่วยงานในสังกัดกระทรวงเกษตรฯ มีความพร้อมในการเข้าช่วยเหลือเกษตรกรและประชาชนตลอดเวลา โดยมีการจัดชุดปฏิบัติการคอยติดตามสถานการณ์ เร่งสำรวจความเสียหาย และพื้นฟูเยียวยา อย่างไรก็ตาม กระทรวงเกษตรฯ พร้อมบูรณาการกับทุกภาคส่วนในการเข้าช่วยเหลือและแก้ไขปัญหาให้กับพี่น้องประชาชนและเกษตรกรในทุกพื้นที่ จนกว่าสถานการณ์จะกลับเข้าสู่ภาวะปกติโดยเร็วที่สุด” รัฐมนตรีเกษตรฯ กล่าว
ด้านนายฉันทานนท์ วรรณเขจร เลขาธิการสำนักงานเศรษฐกิจการเกษตร โฆษกกระทรวงเกษตรและสหกรณ์ กล่าวว่า กระทรวงเกษตรและสหกรณ์ โดยศูนย์ติดตามและแก้ไขปัญหาภัยพิบัติด้านการเกษตร ทั้งในส่วนกลางและระดับจังหวัด ได้เตรียมการประสานกับทุกหน่วยงานในการช่วยเหลือบรรเทาความเสียหาย พร้อมได้กำหนดหลักเกณฑ์การช่วยเกษตรกร โดยยึดตาม “หลักเกณฑ์วิธีปฏิบัติปลีกย่อยเกี่ยวกับการให้ความช่วยเหลือ ด้านการเกษตรผู้ประสบภัยพิบัติกรณีฉุกเฉิน พ.ศ. 2564” ซึ่งเป็นไปตาม ระเบียบกระทรวงการคลังว่าด้วยเงินทดรองราชการเพื่อช่วยเหลือผู้ประสบภัยพิบัติกรณีฉุกเฉิน โดยการช่วยเหลือเกษตรกรนั้น จะดำเนินการช่วยเหลือแก่เกษตรกรผู้ประสบภัยพิบัติที่ขึ้นทะเบียนและปรับปรุงทะเบียนกับหน่วยงานที่กำกับดูแลแต่ละด้านของกระทรวงเกษตรและสหกรณ์
ทั้งนี้ รัฐมนตรีว่าการกระทรวงเกษตรและสหกรณ์ ได้สั่งการ กำชับ และมอบหมายให้หน่วยงานต่าง ๆ ในสังกัดกระทรวงเกษตรและสหกรณ์ทั้งส่วนกลางและภูมิภาค ในการเตรียมอุปกรณ์ เครื่องมือ และกำลังคน เพื่อช่วยเหลือ และจัดทีมเร่งสำรวจความเสียหายที่เกิดขึ้น เพื่อฟื้นฟู เยียวยาเกษตรกรและพื้นที่ทางการเกษตรอย่างต่อเนื่อง อย่างไรก็ตาม ขอให้เกษตรกรและประชาชนในพื้นที่เสี่ยงภัยร่วมเฝ้าระวัง ติดตามพยากรณ์อากาศและข้อมูลข่าวสารจากทางราชการ เพื่อพร้อมรับมือสถานการณ์อย่างใกล้ชิด

ที่มา : https://www.thaigov.go.th/news/contents/details/59122