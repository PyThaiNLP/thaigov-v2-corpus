รัฐบาลไทย-ข่าวทำเนียบรัฐบาล-งวด 1 ตค นี้ เพิ่มสลากดิจิทัลเป็น 12.8 ล้านฉบับ  ย้ำเพิ่มปริมาณสลากดิจิทัลแบบค่อยเป็นค่อยไป 


วันอังคารที่ 13 กันยายน 2565
พิมพ์
งวด 1 ตค นี้ เพิ่มสลากดิจิทัลเป็น 12.8 ล้านฉบับ  ย้ำเพิ่มปริมาณสลากดิจิทัลแบบค่อยเป็นค่อยไป
"อนุชา" เผย งวด 1 ตค นี้ เพิ่มสลากดิจิทัลเป็น 12.8 ล้านฉบับ ย้ำเพิ่มปริมาณสลากดิจิทัลแบบค่อยเป็นค่อยไป เพื่อรักษาสมดุลระหว่างสลากใบและระบบดิจิทัล พร้อมเพิ่มจุดจำหน่ายสลาก 80 เป็น 1,076 จุด ทั่วประเทศ
วันนี้ (วันที่ 13 กันยายน 2565) เวลา 16.30 น. ที่ห้องประชุม 301 ชั้น 3 ตึกบัญชาการ ทำเนียบรัฐบาล นายอนุชา นาคาศัย รัฐมนตรีประจำสำนักนายกรัฐมนตรี ในฐานะประธานคณะกรรมการแก้ไขปัญหาการจำหน่ายสลากเกินราคา พร้อมด้วย พันโท หนุน ศันสนาคม ผู้อำนวยการสำนักงานสลากกินแบ่งรัฐบาล เปิดเผยถึงความคืบหน้าการแก้ไขปัญหาสลากเกินราคาว่า สำนักงานสลากฯ ได้ดำเนินมาตรการแก้ไขปัญหาสลากเกินราคาตามโร้ดแมปที่วางไว้อย่างต่อเนื่อง การจำหน่ายสลากดิจิทัล จากการจำหน่ายสลาก 6 งวดที่ผ่านมา ถือว่าประสบความสำเร็จอย่างมากในการแก้ไขปัญหาสลากเกินราคา ทำให้เห็นว่า สลากราคา 80 บาทมีอยู่จริง ประชาชนให้ความสนใจ  เมื่อถูกรางวัลก็ขึ้นเงินรางวัล สะดวก ง่าย ไม่ยุ่งยาก สำหรับงวด 1 ตุลาคม 2565 จะเพิ่มสลากเข้าไปในระบบดิจิทัลเป็น 12,879,500 ฉบับ จำนวนตัวแทนจำหน่าย 25,759 ราย  พร้อมกันนั้น ก็ได้เพิ่มจุดจำหน่ายสลาก 80 เป็น 1,076 จุด กระจายอยู่ทั่วประเทศและในระยะต่อไป จะมีการจำหน่ายที่จุดบริการน้ำมันทั่วประเทศด้วย
สำหรับการบังคับใช้กฎหมาย กับแพลตฟอร์มที่กระทำผิดกฎหมายในความผิดฐานเสนอขายหรือขายสลากกินแบ่งรัฐบาลเกินกว่าราคาที่กำหนดในสลากกินแบ่งรัฐบาลในระบบออนไลน์ทั่วประเทศ ขณะนี้มีทั้งหมด 17 แพลตฟอร์ม มีข้อกฎหมายที่เกี่ยวข้องในการดำเนินคดีแตกต่างกันไป  ไม่ว่าจะเป็นความผิดตาม พรบ.สำนักงานสลากกินแบ่งรัฐบาล พ.ศ.2517 และที่แก้ไขเพิ่มเติม พรบ.ขายตรงและตลาดแบบตรง พ.ศ.2545 และที่แก้ไขเพิ่มเติม พรบ.คุ้มครองผู้บริโภค พรบ.คอมพิวเตอร์ พรบ.การพนัน และข้อหาฉ้อโกงประชาชน  ซึ่งขณะนี้อยู่ระหว่างดำเนินการยื่นคำร้องต่อศาลเพื่อขอปิดเว็บไซต์ที่กระทำความผิด และต้องรอฟังคำสั่งศาล ในช่วงปลายเดือนนี้ต่อไป
รัฐมนตรีประจำสำนักนายกรัฐมนตรี กล่าวในตอนท้ายว่า รัฐบาลมีความมุ่งหมายและตั้งใจจริงที่จะแก้ไขปัญหาสลากเกินราคา อย่างไรก็ตาม ขอให้ผู้ซื้อรักษาสิทธิ์ของตนเองโดยการซื้อสลากตามราคา ในช่องทางที่สำนักงานฯ ดำเนินการให้ และช่วยกันปฏิเสธการซื้อสลากเกินราคา เพื่อให้การแก้ไขปัญหาเป็นไปอย่างยั่งยืน

ที่มา : https://www.thaigov.go.th/news/contents/details/59209