รัฐบาลไทย-ข่าวทำเนียบรัฐบาล-​โฆษกรัฐบาลเผยนายกฯ ปลื้มความสำเร็จ "โปรจีน" อาฒยา ฐิติกุล นักกอล์ฟชาวไทย นักกอล์ฟหญิงมือ 1 ของโลกคนใหม่


วันอังคารที่ 1 พฤศจิกายน 2565
พิมพ์
​โฆษกรัฐบาลเผยนายกฯ ปลื้มความสำเร็จ "โปรจีน" อาฒยา ฐิติกุล นักกอล์ฟชาวไทย นักกอล์ฟหญิงมือ 1 ของโลกคนใหม่
​โฆษกรัฐบาลเผยนายกฯ ปลื้มความสำเร็จ "โปรจีน" อาฒยา ฐิติกุล นักกอล์ฟชาวไทย นักกอล์ฟหญิงมือ 1 ของโลกคนใหม่
วันนี้ (1 พฤศจิกายน 2565) นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรีเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม รับทราบและยินดีกับ "โปรจีน" อาฒยา ฐิติกุล นักกอล์ฟชาวไทย ที่ได้รับการประกาศขึ้นเป็นนักกอล์ฟหญิงมือ 1 ของโลกคนใหม่อย่างเป็นทางการ
โฆษกประจำสำนักนายกรัฐมนตรีกล่าวว่า ในการจัดอันดับโลกนักกอล์ฟหญิงล่าสุดของ Rolex Women’s World Golf Rankings เมื่อวันจันทร์ที่ 31 ตุลาคม 2565 ที่ผ่านมา "โปรจีน" อาฒยา ฐิติกุล ขึ้นเป็นมือ 1 โลก ด้วยวัยอายุเพียง 19 ปี 8 เดือน 11 วัน ทำให้ได้รับการบันทึกว่าเป็นนักกอล์ฟที่อายุน้อยสุดเป็นลำดับที่ 2 หลังจาก ลิเดีย โค โปรกอล์ฟชาวนิวซีแลนด์ซึ่งขึ้นครองมือ 1 ของโลกครั้งแรก ตอนอายุ 17 ปี 9 เดือน 9 วัน และถือเป็นโปรหญิงไทยคนที่ 2 ต่อจาก "โปรเม" เอรียา จุฑานุกาล ที่ขึ้นมือ 1 โลก รวม 23 สัปดาห์ ระหว่างช่วงเดือนมิถุนายน 2560 ถึงมีนาคม 2562
ทั้งนี้ เมื่อเดือนพฤษภาคม 2564 ที่ผ่านมา เว็บไซต์กอล์ฟชื่อดังจากอังกฤษ (https://www.nationalclubgolfer.com/news/emerging-thai-golfers-atthaya-thitikul/) ได้กล่าวชื่นชมวงการกอล์ฟหญิงของไทยที่ผลิตนักกอล์ฟฝีมือดี เข้าแข่งขันต่อสู้กับนักกอล์ฟชาติอื่น ๆ ในช่วงหลายปีที่ผ่านมา โดยหนึ่งในคนที่น่าจับตามองที่สุด คือ “โปรจีน” ที่ทำผลงานดีขึ้นเรื่อย ๆ และคว้าแชมป์มาแล้วหลายรายการ ซึ่งในปี 2565 "โปรจีน" ได้รับชัยชนะ 2 ครั้ง ในรายการของ Rolex ที่ JTBC Classic และรายการ Walmart NW Arkansas Championship นอกจากนี้ ยังบันทึกเป็นสถิติจบใน 10 อันดับแรกอีก 12 รายการในฤดูกาลนี้ ซึ่งมี 3 รายการอยู่ในรายการเมเจอร์
“นายกรัฐมนตรีชื่นชม และยินดีกับความสำเร็จโปรจีน เชื่อมั่นว่าในทุกการแข่งขันถือเป็นโอกาส และประสบการณ์ที่ดีที่จะได้แสดงให้ถึงศักยภาพของนักกีฬาไทย และยังจะสามารถช่วยเป็นแรงบันดาลใจให้กับคนรุ่นใหม่ ทั้งนี้ นายกรัฐมนตรีขอบคุณนักกีฬาทุกคน แทนแฟนกีฬาคนไทย ที่ได้สร้างความสุขให้แก่ประชาชน และขอร่วมส่งกำลังใจให้นักกีฬาไทยทุกคนที่จะลงทำการแข่งขันในกีฬาประเภทอื่นๆต่อไป” นายอนุชากล่าว

ที่มา : https://www.thaigov.go.th/news/contents/details/61111