รัฐบาลไทย-ข่าวทำเนียบรัฐบาล-“ชัยวุฒิ” รับคำร้องผู้ได้รับผลกระทบจากสลากออนไลน์


วันจันทร์ที่ 26 กันยายน 2565
“ชัยวุฒิ” รับคำร้องผู้ได้รับผลกระทบจากสลากออนไลน์
“ชัยวุฒิ” รับคำร้องผู้ได้รับผลกระทบจากสลากออนไลน์
“ชัยวุฒิ” รมว.ดีอีเอส รับคำร้องจากผู้ได้รับผลกระทบจากสลากออนไลน์ โดย ฟิล์ม-รัฐภูมิ และประธานชมรมผู้ค้าสลากรากหญ้าทั่วไทย นำทีมตัวแทนผู้ค้าสลากเกือบ 200 คน ยื่นหนังสือวอนตรวจสอบระบบจองคิวสลากจากตู้เอทีเอ็ม ข้องใจโควตาเต็มเร็วมาก ทำให้ไม่ได้รับสลากไปขาย เดือดร้อนหนักขาดรายได้หลักพันบาทต่องวด
วันนี้ (26 ก.ย. 65) นายชัยวุฒิ ธนาคมานุสรณ์ รัฐมนตรีว่าการกระทรวงดิจิทัลเพื่อเศรษฐกิจและสังคม (ดีอีเอส) ได้รับหนังสือร้องเรียนจากกลุ่มผู้ได้รับผลกระทบจากการขายสลากออนไลน์ นำโดย นายรัฐภูมิ โตคงทรัพย์ (ฟิล์ม) ดร.เกณิกา อุ่นจิตร์ และนายสำอางค์ ซ่อนกลิ่น ประธานชมรมผู้ค้าสลากรากหญ้าทั่วไทย พร้อมผู้ค้าสลากเกือบ 200 ราย เป็นตัวแทนประชาชนกลุ่มผู้ได้รับความเดือดร้อนจากปัญหาสลากดิจิทัล เข้ามาร้องเรียนเพื่อขอให้กระทรวงดิจิทัลฯ ช่วยประสานงานแก้ปัญหา
เนื่องจากล่าสุดผู้ที่ได้รับสิทธิขายสลากกินแบ่งรัฐบาลเกือบ 200,000 ราย เมื่อไปกดจองคิวสลากจากตู้เอทีเอ็ม พบปัญหาไม่ได้สลาก ทั้งที่หลายรายไปต่อคิวแต่เช้ามืดเพื่อให้ได้กดรับสิทธิเป็นลำดับต้นๆ แต่ปรากฎว่าจำนวนกลับหมดเร็วมาก โดยตู้ขึ้นข้อความว่า “สิทธิจองคิวโควตาสลากฯงวดนี้เต็มแล้ว”ทำให้ไม่ได้รับสลากไปขาย เกิดความเดือดร้อนเพราะทำให้ขาดรายได้หลายพันบาทต่องวด
“ในฐานะของ รมว.ดิจิทัลฯ จะลงไปตรวจสอบเรื่องนี้ เนื่องจากมองว่าอาจเป็นปัญหาจากระบบคอมพิวเตอร์ จากระบบของเอทีเอ็ม ทำให้เกิดความไม่เป็นธรรม บางคนไปกดแล้วไม่ได้ สลากที่เป็นโควตาหายไป ก็ต้องชี้แจงให้ได้ก่อน ว่าการทำงานของคอมพิวเตอร์มีการทำผิดระเบียบหรือผิดกฎหมายหรือไม่ มีการไปใช้ช่องว่างบางอย่างเพื่อหาประโยชน์หรือไม่ ซึ่งกระทรวงฯ ก็จะเข้าไปช่วยตรวจสอบ” นายชัยวุฒิกล่าว
นายชัยวุฒิ กล่าวว่า ปัญหาหลักที่ผู้ค้าสลากได้รับผลกระทบและร้องเรียนมาก ก็คือ ขณะนี้มีการเพิ่มจำนวนผู้มีสิทธิขายสลากกินแบ่งรัฐบาล จนมีจำนวนไม่พอขาย ทำให้เกิดการแย่งโควตากัน จึงเป็นสิ่งที่รัฐบาลต้องนำไปพิจารณาเพิ่มจำนวนโควตาให้เพียงพอกับจำนวนผู้มีสิทธิ์ จะได้ไม่ต้องไปแย่งกันที่หน้าตู้เอทีเอ็ม สงสารประชาชน ดังนั้นมองว่าเรื่องสำคัญที่สุดขณะนี้ คือ การเพิ่มโควตาสลาก
โดยเรื่องสลากดิจิทัล กระทรวงการคลัง เป็นผู้วางแผนกำหนดนโยบาย ซึ่งรัฐบาลโดยเฉพาะ พลเอกประยุทธ์ นายกรัฐมนตรี มีความตั้งใจอย่างมากที่จะควบคุมราคาสลากไม่ให้เกิน 80 บาท แล้วก็พยายามให้ผู้ค้ารายย่อย ผู้พิการ ผู้ที่เกี่ยวข้องให้ได้ประโยชน์จากการขายสลากกินแบ่งรัฐบาล เพียงแต่วันนี้พอดําเนินการไปเมื่อมีช่องว่าง มีปัญหา เราก็ไปปรับปรุงแก้ไข อันนี้เป็นหน้าที่ที่ทางรัฐบาลก็ต้องไปดู แล้วก็เร่งทํางานให้เร็วที่สุด เพื่อไม่ให้ผลกระทบนี้เกิดกับประชาชนผู้ค้าสลาก
*************************

ที่มา : https://www.thaigov.go.th/news/contents/details/59683