รัฐบาลไทย-ข่าวทำเนียบรัฐบาล-การท่าเรือแห่งประเทศไทย มอบเงินเยียวยาให้ผู้ประกอบการกว่า 265 ล้านบาท จากปัญหาขาดแคลนตู้สินค้าช่วงการแพร่ระบาดของโรคติดเชื้อไวรัส COVID-19


วันพุธที่ 26 ตุลาคม 2565
การท่าเรือแห่งประเทศไทย มอบเงินเยียวยาให้ผู้ประกอบการกว่า 265 ล้านบาท จากปัญหาขาดแคลนตู้สินค้าช่วงการแพร่ระบาดของโรคติดเชื้อไวรัส COVID-19
...
การท่าเรือแห่งประเทศไทย มอบเงินเยียวยาให้ผู้ประกอบการกว่า 265 ล้านบาท จากปัญหาขาดแคลนตู้สินค้าช่วงการแพร่ระบาดของโรคติดเชื้อไวรัส COVID-19
เมื่อวันที่ 25 ตุลาคม 2565 นายเกรียงไกร ไชยศิริวงส์สุข ผู้อำนวยการการท่าเรือแห่งประเทศไทย (กทท.) กระทรวงคมนาคม พร้อมด้วยผู้บริหาร กทท. จัดพิธีมอบเงินเยียวยาการแก้ไขปัญหาการขาดแคลนตู้สินค้าในส่วนของท่าเรือกรุงเทพ (ทกท.) และท่าเรือแหลมฉบัง (ทลฉ.) จำนวนเงินทั้งสิ้น 265,298,750 บาท ตามนโยบายของรัฐบาลโดยนายศักดิ์สยาม ชิดชอบ รัฐมนตรีว่าการกระทรวงคมนาคม และ ดร.อธิรัฐ รัตนเศรษฐ รัฐมนตรีช่วยว่าการกระทรวงคมนาคม เพื่อช่วยเหลือผู้ประกอบการในช่วงสถานการณ์การแพร่ระบาดของโรคติดเชื้อไวรัส COVID-19 ภายในงาน Dinner Talk ของสมาคมเจ้าของและตัวแทนเรือกรุงเทพ (BSAA) ณ โรงแรมบันยันทรี กรุงเทพฯ
ผู้อำนวยการ กทท. เปิดเผยว่า ตามมติคณะรัฐมนตรี เมื่อวันที่ 21 กันยายน 2564 ให้ กทท. มอบเงินช่วยเหลือจากการจัดสรรงบประมาณรายจ่ายประจำปีงบประมาณ พ.ศ. 2564 งบกลาง รายการเงินสำรองจ่ายเพื่อกรณีฉุกเฉินหรือจำเป็น ให้ไปตามนโยบายรัฐบาลในการแก้ไขปัญหาจากสถานการณ์การแพร่ระบาดของโรคติดเชื้อไวรัส COVID-19 ส่งผลให้เกิดภาวการณ์ขาดแคลนตู้สินค้าทั่วโลกกระทบต่อผู้ประกอบการภายในประเทศไทยเป็นอย่างมาก โดยในครั้งนั้น กทท. ได้รับมอบหมายให้ดำเนินการจ่ายเงินเยียวยาฯ โดยปรับลดค่าภาระตู้สินค้าเปล่าขาเข้าผ่าน ทกท. และชดเชยค่ายกขนตู้สินค้าเปล่าขาเข้าผ่าน ทลฉ. ในอัตรา 1,000 บาท ต่อทีอียูเป็นระยะเวลา 3 เดือน (ช่วงเดือนมกราคม - เดือนมีนาคม 2564) จำนวนเงินทั้งสิ้น 265,298,750 บาท จึงเป็นที่มาของการจัดพิธีมอบเงินเยียวยาฯ ในวันนี้ โดย กทท. จะมอบเงินเยียวยาชดเชยค่าภาระตู้สินค้าเปล่าให้แก่ผู้ประกอบการเจ้าของตู้ที่นำเข้าตู้สินค้าเปล่าผ่านเข้าท่าที่ ทกท. และ ทลฉ. จำนวน 38 หน่วยงาน อาทิ บริษัท เมดิเตอร์เรเนียน ชิปปิ้ง (ประเทศไทย) จำกัด บริษัท เอส เอ็ม ไลนส์ เอเจนซี (ประเทศไทย) จำกัด บริษัท เคเอ็มทีซี (ประเทศไทย) จำกัด บริษัท วันไฮไลนส์ (ประเทศไทย) จำกัด บริษัท เอเวอร์กรีน ชิปปิ้ง เอเยนซี่ (ไทยแลนด์) จำกัด บริษัท โอโอซีแอล (ไทยแลนด์) จำกัด บริษัท ฮวง เอ ชิพปิ้ง (ประเทศไทย) จำกัด บริษัท โอเซี่ยนเน็ตเวิร์ค พีทีอี จำกัด บริษัท ซีเอ็มเอ ซีจีเอ็ม (ประเทศไทย) จำกัด บริษัท เอชเอ็มเอ็ม (ประเทศไทย) จำกัด บริษัท คอสโก้ ชิปปิ้งไลน์ (ไทยแลนด์) เป็นต้น
นอกจากนี้ ภายในงานมีการเสวนาโดยผู้อำนวยการ กทท. เพื่อถ่ายทอดวิสัยทัศน์ แนวทางการดำเนินงาน พร้อมตอบข้อซักถามต่าง ๆ ของผู้บริหารสายการเดินเรือ ผู้นำเข้า - ส่งออก บริษัทชั้นนำของไทย เพื่อนำข้อเสนอแนะไปปรับใช้ในการให้บริการของ กทท. ที่จะตอบโจทย์ผู้ใช้บริการให้ดียิ่งขึ้นต่อไป

ที่มา : https://www.thaigov.go.th/news/contents/details/60895