รัฐบาลไทย-ข่าวทำเนียบรัฐบาล-การประชุมเจ้าหน้าที่อาวุโสอาเซียนด้านกฎหมาย (ASLOM) ครั้งที่ ๒๑


วันอังคารที่ 18 ตุลาคม 2565
พิมพ์
การประชุมเจ้าหน้าที่อาวุโสอาเซียนด้านกฎหมาย (ASLOM) ครั้งที่ ๒๑
การประชุมเจ้าหน้าที่อาวุโสอาเซียนด้านกฎหมาย (ASLOM) ครั้งที่ ๒๑
เมื่อวันที่ ๑๓ - ๑๔ ตุลาคม ๒๕๖๕ กระทรวงยุติธรรม ในฐานะผู้ประสานงานกลางเจ้าหน้าที่อาวุโสอาเซียนด้านกฎหมาย (ASLOM) ประเทศไทย นำโดยนางสาวรวิวรรณ จตุรพิธพร ที่ปรึกษาด้านกฎหมาย สำนักงานปลัดกระทรวงยุติธรรม ทำหน้าที่หัวหน้าคณะผู้แทนไทย พร้อมด้วยผู้แทนจากหน่วยงานที่เกี่ยวข้อง ได้แก่ นายจุมพล พันธ์สัมฤทธิ์ รองอัยการสูงสุด ผู้แทนกรมบังคับคดี สถาบันเพื่อการยุติธรรมแห่งประเทศไทย (องค์การมหาชน) สำนักงานอัยการสูงสุด กองการต่างประเทศและกองกฎหมาย สำนักงานปลัดกระทรวงยุติธรรม เข้าร่วมการประชุมเจ้าหน้าที่อาวุโสอาเซียนด้านกฎหมาย ครั้งที่ ๒๑ ณ กรุงมะนิลา สาธารณรัฐฟิลิปปินส์
ทั้งนี้ การประชุมดังกล่าวมี H.E. Brigido J. Dulay, Undersecretary กระทรวงยุติธรรม สาธารณรัฐฟิลิปปินส์ ทำหน้าที่ประธานการประชุม รวมทั้งหัวหน้า ASLOM จากประเทศสมาชิกอาเซียน เข้าร่วมการประชุมฯ ในโอกาสนี้
สำหรับผลการประชุม ASLOM ครั้งที่ ๒๑ ที่ประชุมได้รับทราบพัฒนาการและความคืบหน้าในประเด็นสืบเนื่องด้านการพัฒนากฎหมายและกระบวนการยุติธรรมที่สำคัญ อาทิ พัฒนาการการจัดทำสนธิสัญญาอาเซียนว่าด้วยการส่งผู้ร้ายข้ามแดน (ASEAN Extradition Treaty) และอนุสัญญาอาเซียนว่าด้วยการโอนตัวนักโทษ (ASEAN Convention on Transfer of Sentenced Person) ความคืบหน้าในการเตรียมการจัด ASEAN Law Forum ในหัวข้อ “Hague Conventions on Mutual Legal Assistance in Civil Matters” พัฒนาการของแต่ละประเทศสมาชิกอาเซียนในความร่วมมือด้านการสร้างความสอดคล้องในเรื่องกฎหมายการค้าของอาเซียน ผลลัพธ์การประชุมอาเซียนว่าด้วยการป้องกันอาชญากรรมและความยุติธรรมทางอาญา ครั้งที่ ๓ การดำเนินความร่วมมือทางศาลของประเทศสมาชิกอาเซียน การเสริมสร้างการให้ความช่วยเหลือทางกฎหมายแพ่งและพาณิชย์ระหว่างประเทศสมาชิกอาเซียน การดำเนินความร่วมมือระหว่างอาเซียน - ญี่ปุ่น ด้านกฎหมายและงานยุติธรรม เป็นต้น นอกจากนี้ ที่ประชุมยังได้ร่วมกันพิจารณา หารือ และแลกเปลี่ยนข้อคิดเห็นและให้ข้อเสนอแนะในประเด็นที่เป็นข้อเสนอใหม่จากประเทศสมาชิกอาเซียน อาทิ ข้อเสนอของฟิลิปปินส์ เรื่อง “ASEAN Law Forum ในหัวข้อ ระบอบการควบคุมการส่งออกและกรอบกฎหมายในอาเซียน: การแบ่งปันข้อมูลและประสบการณ์และการพิจารณาสนธิสัญญาว่าด้วยความช่วยเหลือซึ่งกันและกันในเรื่องทางอาญาในฐานะเครื่องมือที่มีประสิทธิภาพสําหรับความร่วมมือ” ข้อเสนอของไทย เรื่อง “การยกร่างปฏิญญาอาเซียนว่าด้วยการป้องกันอาชญากรรมและความยุติธรรมทางอาญา (ASEAN Declaration on Crime Prevention and Criminal Justice)” และการเข้ามามีส่วนร่วมของ World Justice Project ในการจัดทำตัวชี้วัดดัชนีนิติธรรม (Rule of Law Index) เป็นต้น
บทบาทสำคัญของไทยสำหรับการประชุม ASLOM ครั้งที่ ๒๑ ได้มีการสนับสนุนการจัดประชุมคณะทำงานการจัดทำสนธิสัญญาอาเซียนว่าด้วยการส่งผู้ร้ายข้ามแดน และการจัดตั้งคณะทำงานเชิงเทคนิคเพื่อจัดทำอนุสัญญาอาเซียนว่าด้วยการโอนตัวนักโทษซึ่งจะนําไปสู่ความร่วมมือในกระบวนการยุติธรรมทางอาญา อันเป็นการสนองตอบต่อการบังคับใช้กฎหมายอาญาให้มีประสิทธิภาพมากยิ่งขึ้น อีกทั้งยังเป็นการสร้างหลักประกันถึงความยุติธรรมในการพิจารณาและการลงโทษในระดับภูมิภาคอย่างยั่งยืน

ที่มา : https://www.thaigov.go.th/news/contents/details/60548