รัฐบาลไทย-ข่าวทำเนียบรัฐบาล-​รัฐบาลโชว์ตัวเลขเงินลงทุนต่างชาติ 7 เดือนแรก สูงถึง 7.4 หมื่นล้านบาท ยืนยันต่างชาติให้ความมั่นใจ


วันศุกร์ที่ 2 กันยายน 2565
พิมพ์
​รัฐบาลโชว์ตัวเลขเงินลงทุนต่างชาติ 7 เดือนแรก สูงถึง 7.4 หมื่นล้านบาท ยืนยันต่างชาติให้ความมั่นใจ
​รัฐบาลโชว์ตัวเลขเงินลงทุนต่างชาติ 7 เดือนแรก สูงถึง 7.4 หมื่นล้านบาท ยืนยันต่างชาติให้ความมั่นใจ
วันนี้ (2 กันยายน 2565) นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี กล่าวว่านักลงทุนต่างชาติสนใจลงทุนในไทยสูงถึงกว่า 7 หมื่นล้านบาท ในช่วง 7 เดือนแรก ปี 2565 (มกราคม – กรกฎาคม) และคาดการณ์ว่าช่วงเดือนที่เหลือยังคงมีนักลงทุนต่างชาติเข้ามาประกอบธุรกิจในประเทศไทยอย่างต่อเนื่อง แสดงถึงความเชื่อมั่นที่นักลงทุนเล็งเห็นศักยภาพของไทย และนโยบายการส่งเสริมการลงทุนที่ชัดเจน รวมถึงการอำนวยความสะดวกแก่นักลงทุนในทุกมิติ
โฆษกประจำสำนักนายกรัฐมนตรี เปิดเผยข้อมูลจากกระทรวงพาณิชย์ว่า ตั้งแต่เดือนมกราคม-กรกฎาคม 2565 ไทยอนุญาตให้คนต่างชาติเข้ามาลงทุนประกอบธุรกิจในประเทศไทย จำนวน 323 ราย โดยประเทศที่เข้ามาลงทุนมากที่สุด ได้แก่ ญี่ปุ่น สิงคโปร์ สหรัฐอเมริกา ฮ่องกง และจีน ตามลำดับ คิดเป็นเงินลงทุนทั้งสิ้นกว่า 73,635 ล้านบาท เกิดการจ้างงานคนไทยกว่า 3,308 คน ซึ่งเมื่อเปรียบเทียบกับปี 2564 ช่วงเดือนเดียวกัน พบว่า มีการลงทุนจากนักลงทุนต่างชาติเพิ่มเกือบ 28,925 ล้านบาท
ในขณะที่ การลงทุนของนักลงทุนต่างชาติในพื้นที่โครงการเขตพัฒนาพิเศษภาคตะวันออก (EEC) คิดเป็นร้อยละ 18 ของจำนวนนักลงทุนทั้งหมดใน 7 เดือนนี้ โดยมีเงินลงทุนในพื้นที่ EEC กว่า 3 หมื่นล้านบาท โดยเป็นผลมาจากนโยบายส่งเสริมการลงทุนของภาครัฐ การสนับสนุนธุรกิจที่เกี่ยวเนื่องกับอุตสาหกรรมเป้าหมายของประเทศ มาตรการกระตุ้นเศรษฐกิจด้านต่าง ๆ รวมถึง การอำนวยความสะดวกให้แก่นักลงทุน
“รัฐบาลได้เตรียมพร้อมทั้งนโยบาย การดำเนินการ และกำหนดแนวทางการทำงานให้หน่วยงานที่เกี่ยวข้อง เพื่อมุ่งหน้าเป็นศูนย์กลางการลงทุนของภูมิภาค โดยได้เร่งดำเนินการก่อสร้างระบบโครงสร้างพื้นฐาน ทั้งด้านคมนาคมขนส่ง และสาธารณูปโภค ให้แล้วเสร็จตามแผน รวมทั้งปรับปรุงกฎระเบียบ เพื่อรองรับ และจูงใจการลงทุนจากต่างชาติ โดยการดำเนินการทั้งหมดของรัฐบาลนี้ ก็เพื่อคนในพื้นที่ แรงงานไทย และประเทศไทย ได้ประโยชน์สูงสุดจากการลงทุน " นายอนุชา กล่าว

ที่มา : https://www.thaigov.go.th/news/contents/details/58725