รัฐบาลไทย-ข่าวทำเนียบรัฐบาล-รัฐบาลผนึกกำลังทุกหน่วยงานที่เกี่ยวข้อง รับมือพายุ “โนรู” พร้อมวางแนวทางช่วยเหลือประชาชนอย่างเต็มที่


วันพุธที่ 28 กันยายน 2565
รัฐบาลผนึกกำลังทุกหน่วยงานที่เกี่ยวข้อง รับมือพายุ “โนรู” พร้อมวางแนวทางช่วยเหลือประชาชนอย่างเต็มที่
.....
รัฐบาลเตรียมความพร้อมรับมือพายุไต้ฝุ่น “โนรู (NORU)” ซึ่งคาดว่าจะเคลื่อนตัวเข้าสู่ภาคตะวันออกเฉียงเหนือของไทยวันที่ 28 - 29 ก.ย. 65 และมรสุมตะวันตกเฉียงใต้ที่มีกำลังแรงขึ้น อาจทำให้มีฝนตกหนักถึงหนักมากในหลายพื้นที่ โดยประสานงานหน่วยงานที่เกี่ยวข้องเร่งติดตามและประเมินสถานการณ์อย่างใกล้ชิด และเตรียมพร้อมให้ความช่วยเหลือประชาชนผู้ได้รับผลกระทบอย่างเต็มที่
.
กระทรวงมหาดไทย วาง 5 แนวทางแผนเผชิญเหตุอุทกภัย ได้แก่ 1) จัดตั้งศูนย์บัญชาการเหตุการณ์จังหวัด 2) ดำเนินการตามแผนเผชิญเหตุอุทกภัย และให้ความช่วยเหลือตลอด 24 ชั่วโมง 3) จัดชุดปฏิบัติการเข้าคลี่คลายสถานการณ์ พร้อมทั้งดูแลความเป็นอยู่ของประชาชน จนกว่าจะเข้าสู่ภาวะปกติ 4) หากสถานการณ์มีแนวโน้มรุนแรง ให้อพยพประชาชนไปยังพื้นที่ปลอดภัย หรือศูนย์พักพิงที่จัดเตรียมไว้ทันที 5) จังหวัดที่ยังคงมีน้ำท่วมต่อเนื่อง ให้จัดตั้งศูนย์พักพิง เพื่อรองรับการอพยพของประชาชนอย่างเป็นระบบ
.
ด้านสำนักงานตำรวจแห่งชาติ ได้เร่งเตรียมความพร้อมเข้าช่วยเหลือ กรณีรถเสียจากน้ำท่วม จัดการจราจรหลีกเลี่ยงเส้นทางน้ำท่วม อำนวยความสะดวกเส้นทางสัญจร และชุดสายตรวจคอยป้องกันเหตุอาชญากรรมในพื้นที่
.
หน่วยงานภายใต้กำกับดูแลกระทรวงทรัพยากรธรรมชาติและสิ่งแวดล้อม เช่น กรมป่าไม้ กรมอุทยานแห่งชาติ สัตว์ป่า และพันธุ์พืช เตรียมความพร้อมหากอุทยานใด มีความสุ่มเสี่ยงต่อการจะเกิดอุบัติเหตุ ขอให้ปิดตัว เพื่อดูแลเรื่องความปลอดภัยให้กับนักท่องเที่ยว
นอกจากนี้ กองอำนวยการน้ำแห่งชาติ (กอนช.) ได้ติดตามเฝ้าระวังสถานการณ์น้ำ พร้อมทั้งเดินหน้าแผนรับน้ำเข้าทุ่งรับน้ำทั้ง 10 แห่งในพื้นที่ลุ่มเจ้าพระยาตอนล่าง โดยจัดเวทีสร้างความเข้าใจให้กับประชาชน เพื่อชี้แจงสถานการณ์น้ำ เกณฑ์การรับน้ำเข้าทุ่ง ระบบการปลูกข้าวเหลื่อมเวลา และให้ความช่วยเหลือและการชดเชยเยียวยาผู้ประสบภัย
.
ขอให้ประชาชนติดตามข่าวสารตามช่องทางหลัก และหากต้องการความช่วยเหลือสามารถแจ้งได้ที่หมายเลข 191 และ 1599 หรือสายด่วนนิรภัย โทร. 1784 ฟรีตลอด 24 ชั่วโมง
#ไทยคู่ฟ้า #ร่วมต้านโควิด19
-------------------

ที่มา : https://www.thaigov.go.th/news/contents/details/59760