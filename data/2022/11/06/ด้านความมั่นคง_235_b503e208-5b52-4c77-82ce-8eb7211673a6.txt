รัฐบาลไทย-ข่าวทำเนียบรัฐบาล-ด่วน ! กระทรวงแรงงาน  รับสมัครกุ๊ก บาร์เทนเดอร์ พนักงานเสิร์ฟ พนักงานต้อนรับฯ ทำงานมาเก๊า 25 อัตรา


วันเสาร์ที่ 15 ตุลาคม 2565
พิมพ์
ด่วน ! กระทรวงแรงงาน  รับสมัครกุ๊ก บาร์เทนเดอร์ พนักงานเสิร์ฟ พนักงานต้อนรับฯ ทำงานมาเก๊า 25 อัตรา
กระทรวงแรงงาน โดยกรมการจัดหางาน รับสมัครคนหางานเพื่อไปทำงานตำแหน่งกุ๊ก บาร์เทนเดอร์ พนักงานเสิร์ฟ พนักงานต้อนรับฯ จำนวน 25 อัตรา
เงินเดือน 56,600 -82,700 บาท ฟรีค่าโดยสารเครื่องบินไป -กลับ อาหาร สวัสดิการตามกฎหมาย สมัครได้ตั้งแต่บัดนี้ถึง 23 ต.ค. 65 ไม่เว้นวันหยุดราชการ
นายสุชาติ ชมกลิ่น รัฐมนตรีว่าการกระทรวงแรงงาน เปิดเผยว่า กระทรวงแรงงาน  โดยกรมการจัดหางานเปิดรับสมัครคนหางานเพื่อไปทำงานในเขตบริหารพิเศษมาเก๊ากับนายจ้างบริษัท Venetian Cotai Hotel Management Limited และ Venetian Macau Limited ซึ่งประกอบกิจการโรงแรมและคาสิโน 4 ตำแหน่ง รวม 25 อัตรา ได้แก่ ตำแหน่งพนักงานเสิร์ฟ 12 อัตรา พนักงานต้อนรับแผนกอาหารและเครื่องดื่ม 3 อัตรา พนักงานบาร์เทนเดอร์ 2 อัตรา และกุ๊ก 8 อัตรา อัตราเงินเดือนอยู่ระหว่าง 56,600 -82,700 บาท ขึ้นอยู่กับตำแหน่งและประสบการณ์ โดยนายจ้างจะจ่ายค่าโดยสารเครื่องบินจากกรุงเทพฯไปมาเก๊า และตั๋วขากลับหากทำงานครบตามสัญญาจ้าง จัดอาหารระหว่างเวลาที่ปฏิบัติหน้าที่ มีประกันสุขภาพและสวัสดิการตามกฎหมายแรงงานมาเก๊า ซึ่งผู้สนใจสามารถศึกษารายละเอียดการสมัครสอบ กำหนดการและวิธีการรับสมัครได้ที่เว็บไซต์กองบริหารแรงงานไทยไปต่างประเทศ doe.go.th/overseas หัวข้อ “ข่าวประกาศรับสมัคร” และยื่นใบสมัครทางอีเมล ได้ตั้งแต่บัดนี้จนถึงวันที่ 23 ตุลาคม 2565 โดยไม่เว้นวันหยุดราชการ
“พลเอกประยุทธ์ จันทร์โอชา นายกรัฐมนตรี และพลเอกประวิตร วงษ์สุวรรณ รองนายกรัฐมนตรี ซึ่งกำกับดูแลกระทรวงแรงงานให้ความสำคัญกับการส่งเสริมแรงงานไทยให้เดินทางไปทำงานต่างประเทศมาโดยตลอด เพราะนอกจากแรงงานไทยสามารถมีรายได้ดูแลครอบครัว และยกระดับคุณภาพชีวิตของตนเองได้แล้ว ยังได้รับประสบการณ์ในต่างประเทศสามารถนำกลับมาพัฒนาประเทศได้” รัฐมนตรีว่าการกระทรวงแรงงาน กล่าว
ด้านนายไพโรจน์ โชติกเสถียร อธิบดีกรมการจัดหางาน กล่าวว่า สำหรับตำแหน่งงาน และคุณสมบัติ ที่นายจ้างแจ้งความต้องการมีจำนวน 4 ตำแหน่ง 25 อัตรา ดังนี้
1.พนักงานเสิร์ฟ (Server) จำนวน 12 อัตรา ค่าจ้างเดือนละ 12,100 เหรียญมาเก๊า หรือประมาณ 56,600 บาท สามารถพูดภาษาอังกฤษได้ดี ความสูงขั้นต่ำเพศหญิง 160 เซนติเมตร เพศชาย 172  เซนติเมตร หากมีประสบการณ์ในร้านอาหารระดับพรีเมี่ยมอย่างน้อย 1 ปี มีประสบการณ์ในโรงแรม 5 ดาว มีความรู้ด้านภาษาจีนกลาง ภาษาเกาหลีและญี่ปุ่นจะพิจารณาเป็นพิเศษ
2. พนักงานต้อนรับแผนกอาหารและเครื่องดื่ม (F&B Ambassador) จำนวน 3 อัตรา ค่าจ้างเดือนละ 14,000 – 15,000 เหรียญมาเก๊า หรือประมาณ 65,500 – 70,200 บาท ขึ้นอยู่กับประสบการณ์ทำงานและคุณสมบัติ สามารถพูดภาษาอังกฤษได้ดี ความสูงขั้นต่ำ 168 เซนติเมตร หากมีประสบการณ์ในการให้บริการลูกค้าระดับพรีเมี่ยม อย่างน้อย 1 ปี มีความรู้ด้านภาษาจีนกลาง ภาษาเกาหลีและภาษาญี่ปุ่นจะพิจารณาเป็นพิเศษ
3. พนักงานบาร์เทนเดอร์ (Bartender/Senior Bartender) จำนวน 2 อัตรา ค่าจ้างเดือนละ 12,100 – 15,700 เหรียญมาเก๊า หรือประมาณ 56,600 – 73,500 บาท สามารถพูดภาษาอังกฤษได้ดี มีใบรับรองในโปรแกรมการรับรู้เรื่องแอลกอฮอล์ หากมีประสบการณ์ที่เกี่ยวข้องในเลานจ์/บาร์ที่มีชื่อเสียง 2-5  ปี มีประสบการณ์ในโรงแรม 5 ดาว ได้รับรางวัลการแข่งขันบาร์เทนเดอร์ที่เป็นที่ยอมรับ หรือมีความรู้ด้านภาษาจีนกลาง ภาษาเกาหลี และภาษาญี่ปุ่นจะพิจารณาเป็นพิเศษ
4. กุ๊ก (Cook) จำนวน 8 อัตรา ค่าจ้างเดือนละ 12,800 – 17,660  เหรียญมาเก๊า หรือประมาณ 59,900 – 82,700 บาท ขึ้นอยู่กับประสบการณ์ทำงานและคุณสมบัติ สามารถพูดภาษาอังกฤษได้ดี หากมีประสบการณ์ 2 - 5 ปี ในครัวร้านอาหารระดับพรีเมี่ยมของโรงแรม ระดับ 5 ดาว หรือมีประสบการณ์ร้านอาหารมิชลิน หรือมีความรู้ด้านภาษาจีนกลางจะพิจารณาเป็นพิเศษ
“การรับสมัครในครั้งนี้เป็นการดำเนินการเพื่อจัดส่งคนหางานไปทำงานต่างประเทศ โดยวิธีรัฐจัดส่ง คนหางานไม่เสียค่าสมัครหรือค่าบริการใด ๆ ทั้งสิ้น ยกเว้นกรณีได้รับการคัดเลือกให้ไปทำงานจะมีค่าใช้จ่ายเท่าที่จำเป็น ได้แก่ ค่ารูปถ่าย ค่าทำหนังสือเดินทาง (กรณียังไม่มี) ค่าตรวจสุขภาพและค่าตรวจสอบประวัติอาชญากรรม และค่าสมาชิกกองทุนเพื่อช่วยเหลือคนหางานไปทำงานต่างประเทศ รวมค่าใช้จ่ายทั้งสิ้นประมาณ 5,500 บาท โดยผู้ที่สนใจสามารถศึกษารายละเอียดการสมัครสอบ กำหนดการและวิธีการรับสมัครได้ที่เว็บไซต์กองบริหารแรงงานไทยไปต่างประเทศ doe.go.th/overseas หัวข้อ “ข่าวประกาศรับสมัคร” หรือ Facebook : แรงงานไทยไปต่างประเทศโดยรัฐจัดส่ง หรือสอบถามรายละเอียดเพิ่มเติมได้ที่ 0 2245 1034 หรือสายด่วนกระทรวงแรงงาน โทร. 1506 กด 2 กรมการจัดหางาน” อธิบดีกรมการจัดหางาน กล่าว

ที่มา : https://www.thaigov.go.th/news/contents/details/60457