รัฐบาลไทย-ข่าวทำเนียบรัฐบาล-​ทบ. เพิ่มรถทหารบริการรับ – ส่ง ปชช. ๑๖ เขต กทม.  เร่งขุดลอกวัชพืชเปิดทางน้ำตามแผนป้องน้ำท่วม


วันจันทร์ที่ 12 กันยายน 2565
​ทบ. เพิ่มรถทหารบริการรับ – ส่ง ปชช. ๑๖ เขต กทม.  เร่งขุดลอกวัชพืชเปิดทางน้ำตามแผนป้องน้ำท่วม
กองทัพบกยังคงช่วยลดผลกระทบของประชาชนที่ได้รับความเดือดร้อน
จากฝนตกหนักอย่างต่อเนื่อง โดยเฉพาะในพื้นที่ กทม.และปริมณฑล หลังจากได้ส่งรถยนต์บรรทุกขนาดใหญ่ (FTS) พร้อมเจ้าหน้าที่ประจำรถ ไปประจำเตรียมพร้อมใน ๑๑ เขต กทม. ตั้งแต่ ๗ ก.ย. ๖๕
โดยเมื่อคืนที่ผ่านมา ได้นำรถ FTS ออกให้บริการรับ-ส่งประชาชนในพื้นที่น้ำท่วมขังบริเวณ เขตหลักสี่, บางเขน, ถ.พหลโยธิน, ถ.แจ้งวัฒนะ - ปากเกร็ด, เมืองทองธานี จ.นนทบุรี ซึ่งส่วนใหญ่เป็นการเดินทางไป-กลับจากการทำงาน ภาพรวมสามารถรับ-ส่งได้เป็นระยะไม่แออัด เสริมการบริการของรถสาธารณะ และประชาชนส่วนใหญ่ให้การตอบรับ
ล่าสุดในวันนี้กองทัพบกโดยกองทัพภาคที่ ๑ ได้เพิ่มจำนวนรถยนต์บรรทุกขนาดใหญ่เพื่อประจำเตรียมรับสถานการณ์ที่สำนักงานเขต อีก ๕ เขต รวม ๑๖ เขต ได้แก่ เขตดินแดง, สะพานสูง, จอมทอง, คลองเตย, พระโขนง, วัฒนา, สาทร, บางบอน, บางแค, มีนบุรี, บึงกุ่ม, วังทองหลาง, หลักสี่, บางเขน, สายไหม และดอนเมือง ทั้งนี้ พลเอก ณรงค์พันธ์ จิตต์แก้วแท้ ผู้บัญชาการทหารบก ได้สั่งการให้กรมสรรพาวุธทหารบกจัดเตรียมบันไดเหล็กขึ้น-ลงนำไปติดตั้งด้านท้ายของรถเพิ่มเติม เพื่ออำนวยความสะดวกให้กับประชาชนยิ่งขึ้น

ที่มา : https://www.thaigov.go.th/news/contents/details/59126