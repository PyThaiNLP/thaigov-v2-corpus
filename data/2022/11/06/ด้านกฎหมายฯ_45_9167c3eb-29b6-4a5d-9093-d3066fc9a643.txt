รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม ให้คุ้มครองสิทธิ-สยจ. ลงพื้นที่เยียวยาเหยื่อหนุ่มบาร์โฮสโหดลวงสาวทารุณ-ฆ่าในห้องพัก ก่อนหนีลงพัทลุง


วันเสาร์ที่ 15 ตุลาคม 2565
พิมพ์
รัฐมนตรีว่าการกระทรวงยุติธรรม ให้คุ้มครองสิทธิ-สยจ. ลงพื้นที่เยียวยาเหยื่อหนุ่มบาร์โฮสโหดลวงสาวทารุณ-ฆ่าในห้องพัก ก่อนหนีลงพัทลุง
รัฐมนตรีว่าการกระทรวงยุติธรรม ให้คุ้มครองสิทธิ-สยจ. ลงพื้นที่เยียวยาเหยื่อหนุ่มบาร์โฮสโหดลวงสาวทารุณ-ฆ่าในห้องพัก ก่อนหนีลงพัทลุง ชี้ต้องเร่งสร้างการรับรู้ กม.JSOC หลังใกล้บังคับใช้แล้ว เพื่อทำให้สังคมปลอดภัย
นายสมศักดิ์ เทพสุทิน รัฐมนตรีว่าการกระทรวงยุติธรรม กล่าวถึงกรณีมีเหตุการณ์ หนุ่มบาร์โฮสโหดลวงสาวฆ่าคาห้องพัก ก่อนหนีลงพัทลุงไปทำร้ายหญิงสาวอีกคนว่า เรื่องนี้ผู้ก่อเหตุมีพฤติกรรมที่โหดร้ายและก่อเหตุหลายครั้ง เป็นการกระทำในลักษณะหลอกลวงและทารุณผู้หญิงจนเสียชีวิต โดยล่าสุดตนได้ให้ทางกรมคุ้มครองสิทธิและเสรีภาพ ร่วมกับสำนักงานยุติธรรมจังหวัดลงพื้นที่พบกับญาติผู้เสียชีวิตรายแรก และผู้ที่ได้รับบาดเจ็บที่รักษาตัวอยู่ที่โรงพยาบาลพัทลุงแล้ว เพื่อช่วยเหลือและเยียวยาจิตใจ ตาม พ.ร.บ.ค่าตอบแทนแก่ผู้เสียหาย ค่าทดแทน และค่าใช้จ่ายแก่จำเลยในคดีอาญา
นายสมศักดิ์ กล่าวว่า เบื้องต้น กรณีผู้เสียชีวิต จะได้รับเงินเยียวยาไม่เกิน 110,000 บาท  แบ่งเป็น ค่าเสียชีวิตไม่เกิน 50,000 บาท ค่าทำศพไม่เกิน 20,000 บาท และค่าขาดผู้อุปการะเลี้ยงดูไม่เกิน 40,000 บาท ส่วนกรณีผู้ได้รับบาดเจ็บ จะได้รับเงินเยียวยาตามความร้ายแรงและอาการบาดเจ็บที่เกิดขึ้นจริง  แบ่งเป็น ค่ารักษาพยาบาลไม่เกิน 40,000 บาท ค่าฟื้นฟูสมรรถภาพร่างกายและจิตใจ ไม่เกิน 20,000 บาท ค่าขาดประโยชน์ทำมาหาได้ เมื่อต้องหยุดประกอบอาชีพไม่เกินระยะเวลา 1 ปี และค่าเสียหายอื่นอีก ไม่เกิน 50,000 บาท ซึ่งเมื่อรักษาเสร็จแล้วเราจะเร่งการจ่ายเงินเยียวยาให้เร็วที่สุด
"เรื่องความปลอดภัยในสังคมผมพยายามหาทางป้องกันมาตลอด โดยเฉพาะความปลอดภัยของเด็กและผู้หญิง ซึ่งเรามีกฎหมายสำคัญอย่าง ร่างพ.ร.บ.มาตรการป้องกันการกระทำความผิดซ้ำในความผิดเกี่ยวกับเพศหรือที่ใช้ความรุนแรง หรือ JSOC ที่ทำเสร็จแล้ว อยู่ระหว่างการประกาศบังคับใช้เป็นกฎหมาย ซึ่งผมจะทำทุกทางให้กฎหมาย JSOC เกิดความตื่นตัวในสังคมไทย ผมได้ทำกฎหมายนี้ เพราะความปลอดภัยต้องเกิดขึ้นในสังคม เราต้องมีมาตรการที่เข้มข้นในการช่วยสอดส่องดูแลกลุ่มบุคคลอันตราย และในวันที่ 19 ต.ค.นี้ จะมีการจัดนิทรรศการ ที่กระทรวงยุติธรรม เพื่อสร้างความตระหนักรู้เกี่ยวกับกฎหมายนี้อีกด้วย" นายสมศักดิ์ กล่าว

ที่มา : https://www.thaigov.go.th/news/contents/details/60460