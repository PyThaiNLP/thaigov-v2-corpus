รัฐบาลไทย-ข่าวทำเนียบรัฐบาล-รมว.อว. ผลักดันมหาวิทยาลัยเทคโนโลยีราชมงคลจัดทำโรงเรียนสาธิต พร้อมผลิตคนแบบหลักสูตรแซนบ็อก


วันอังคารที่ 6 กันยายน 2565
รมว.อว. ผลักดันมหาวิทยาลัยเทคโนโลยีราชมงคลจัดทำโรงเรียนสาธิต พร้อมผลิตคนแบบหลักสูตรแซนบ็อก
รมว.อว. ผลักดันมหาวิทยาลัยเทคโนโลยีราชมงคลจัดทำโรงเรียนสาธิต พร้อมผลิตคนแบบหลักสูตรแซนบ็อก
(23 สิงหาคม 2565) ศ. (พิเศษ) ดร.เอนก เหล่าธรรมทัศน์ รัฐมนตรีว่าการกระทรวงการอุดมศึกษา วิทยาศาสตร์ วิจัยและนวัตกรรม (รมว.อว.) เป็นประธานพิธีเปิดศูนย์การเรียนรู้โครงการอนุรักษ์พันธุกรรมพืชอันเนื่องมาจากพระราชดำริ สมเด็จพระเทพรัตนราชสุดา ฯ สยามบรมราชกุมารี และรับฟังการรายงานผลและตรวจเยี่ยมดำเนินงานโครงการขับเคลื่อนเศรษฐกิจและสังคมฐานรากหลังโควิดด้วยเศรษฐกิจ BCG (U2T for BCG) และการดำเนินโครงการภายใต้บันทึกข้อตกลงความร่วมมือการขับเคลื่อนการพัฒนาด้านสังคมศาสตร์ มนุษยศาสตร์ และศิลปกรรมศาสตร์แห่งประเทศไทย (Thailand Academy of Social Sciences, Humanities and Arts : TASSHA)  หรือ ธัชชา ณ มหาวิทยาลัยเทคโนโลยีราชมงคลสุวรรณภูมิ ศูนย์พระนครศรีอยุธยา หันตรา จังหวัดพระนครศรีอยุธยา
ศ. (พิเศษ) ดร.เอนก กล่าวว่า มหาวิทยาลัยเทคโนโลยีราชมงคลสุวรรณภูมิน่าจะลองทำโรงเรียนสาธิตด้านอาชีวะ โดยทำเป็นแบบเทคโนโลยี 4.0 นอกจากนั้นถ้าเราสามารถผลิตคนโดยทำเป็นหลักสูตรแซนบ็อกได้และทำพร้อมกัน 9 มหาวิทยาลัยเทคโนโลยีราชมงคลคงเป็นเรื่องที่น่าตื่นเต้นมาก เพราะราชมงคลมีอะไรที่น่าสนใจ แต่ต้องทำแบบที่ไม่เหมือนใคร นอกจากนั้นเรื่องของหลักสูตรด้านปริญญาโท ปริญญาเอกก็ต้องเป็นหลักสูตรที่แตกต่างจากมหาวิทยาลัยด้านอื่นๆ เน้นการปฏิบัติ เพื่อผลิตบุคลากรที่มีศักยภาพกลับมาทำงานให้มหาวิทยาลัยเทคโนโลยีราชมงคล ซึ่งเราจะต้องช่วงชิงโอกาสที่จะทำให้ทุกอย่างไปได้เร็ว ประหยัดแรง
อย่างไรก็ตามการขอตำแหน่งทางวิชาการของมหาวิทยาลัยเทคโนโลยีราชมงคลน่าจะใช้ประโยชน์จากประดิษฐ์กรรม นวัตกรรม มากกว่าการเขียน แต่ต้องทำในเรื่องนั้นๆ อย่างโดดเด่น สิ่งที่อยากจะฝากไว้อีกเรื่องหนึ่งคืออยากให้มีที่ประชุมร่วมระหว่างมหาวิทยาลัยเทคโนโลยีราชมงคลทั้ง 9 แห่ง เพื่อหารือถึงแนวทางการดำเนินงานของมหาวิทยาลัยให้เป็นไปในทิศทางเดียวกัน และหากมีปัญหาติดขัดในสิ่งใดทาง อว. พร้อมจะช่วยแก้ไข รัฐมนตรี อว. กล่าวทิ้งท้าย

ที่มา : https://www.thaigov.go.th/news/contents/details/58884