รัฐบาลไทย-ข่าวทำเนียบรัฐบาล-สธ. มอบโล่รางวัล NCD Clinic Plus Awards ให้ 11 รพ.ที่มีผลงานดีเด่น และ 5 หน่วยงานที่นำเทคโนโลยีดิจิทัลมาใช้จัดรูปแบบบริการ


วันพุธที่ 2 พฤศจิกายน 2565
สธ. มอบโล่รางวัล NCD Clinic Plus Awards ให้ 11 รพ.ที่มีผลงานดีเด่น และ 5 หน่วยงานที่นำเทคโนโลยีดิจิทัลมาใช้จัดรูปแบบบริการ
กระทรวงสาธารณสุข มอบโล่รางวัล NCD Clinic Plus Award ให้ 11 โรงพยาบาลที่พัฒนาคุณภาพบริการคลินิกโรคไม่ติดต่อดีเด่นระดับประเทศ และรางวัลรูปแบบบริการ (Service Model) ให้ 5 หน่วยงาน ที่นำเทคโนโลยีดิจิทัลมาจัดบริการดูแลผู้ป่วยโรคเบาหวานและความดันโลหิตสูง
วันนี้ (2 พฤศจิกายน 2565) ที่ห้องประชุมชัยนาทนเรนทร สำนักงานปลัดกระทรวงสาธารณสุข นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข เป็นประธานพิธีมอบโล่รางวัล NCD Clinic Plus Awards ผลงานดีเด่นระดับประเทศ และรางวัลรูปแบบบริการ (Service Model) เชิงนวัตกรรมที่มีการใช้เทคโนโลยีดิจิทัล สำหรับผู้ป่วยโรคเบาหวานและความดันโลหิตสูง ปี 2565 โดยมี นายแพทย์โอภาส การย์กวินพงศ์ ปลัดกระทรวงสาธารณสุข นายแพทย์ธเรศ กรัษนัยรวิวงค์ อธิบดีกรมควบคุมโรค และผู้บริหารกระทรวงสาธารณสุข ร่วมงาน
นายอนุทินกล่าวว่า โรคไม่ติดต่อ (NCDs) เป็นปัญหาสุขภาพอันดับหนึ่งของโลก จากข้อมูลการสำรวจสุขภาพประชาชนไทย พบว่า มีผู้ป่วยโรคความดันโลหิตสูงประมาณ 14 ล้านคน และเกือบครึ่งหนึ่งไม่ทราบว่าตนเองป่วย ส่วนโรคเบาหวาน พบมีผู้ป่วย 5 ล้านคน โดย 1 ใน 3 คน ไม่ทราบว่าตนเองป่วยเป็นเบาหวาน และมีเพียง 1 ใน 4 คน เท่านั้น ที่สามารถควบคุมสภาวะของโรคได้ การพัฒนาคุณภาพบริการให้ผู้ป่วยโรคไม่ติดต่อเรื้อรังสามารถเข้าถึงบริการสุขภาพจึงเป็นเรื่องหนึ่งที่สำคัญ เพื่อลดปัจจัยเสี่ยง ลดโรค รวมถึงป้องกันภาวะแทรกซ้อนที่จะเกิดขึ้นตามมา
“ขอแสดงความยินดีกับทุกหน่วยงานที่ได้รับโล่รางวัล NCD Clinic Plus Award ผลงานดีเด่นระดับประเทศ และรางวัลรูปแบบบริการ (Service Model) เชิงนวัตกรรมที่มีการใช้เทคโนโลยีดิจิทัล สำหรับผู้ป่วยโรคเบาหวานและความดันโลหิตสูง ปี 2565 ถือเป็นขวัญกำลังใจของผู้ปฏิบัติงาน และเป็นเกียรติกับโรงพยาบาลที่พัฒนางานบริการโรคไม่ติดต่อได้อย่างเป็นเลิศ เป็นต้นแบบให้กับโรงพยาบาลอื่นๆ ได้นำไปปรับใช้และพัฒนางานของตนเองให้ดียิ่งขึ้นต่อไป”นายอนุทินกล่าว
ด้านนายแพทย์ธเรศกล่าวว่า กรมควบคุมโรค โดยกองโรคไม่ติดต่อ ได้พัฒนาคุณภาพการให้บริการของคลินิกโรคไม่ติดต่อ ด้วยการขับเคลื่อนการดำเนินงาน NCD Clinic มาอย่างต่อเนื่อง การประกวด NCD Clinic Plus Awards ถือเป็นกิจกรรมหนึ่งในการค้นหาแบบอย่างที่ดีในการดำเนินงานโรคไม่ติดต่อ (Best Practice) และส่งเสริมให้เกิดการแลกเปลี่ยนเรียนรู้ การพัฒนาคุณภาพบริการ รวมถึงสร้างขวัญกำลังใจให้กับผู้ปฏิบัติงาน และเพื่อให้สอดคล้องกับสถานการณ์ปัจจุบัน จึงได้ค้นหารูปแบบบริการ (Service Model) เพื่อสนับสนุนให้หน่วยบริการนำเทคโนโลยีดิจิทัลมาใช้จัดรูปแบบการให้บริการที่ทันสมัย เพิ่มประสิทธิภาพการบริการและช่วยให้ผู้ป่วยเข้าถึงบริการที่มีคุณภาพมากยิ่งขึ้น รวมถึงรองรับสถานการณ์การระบาดของโรคติดเชื้อที่ส่งผลต่อผู้ป่วยโรคเรื้อรังในอนาคต
ทั้งนี้ ในปี 2565 มีสถานพยาบาลได้รับรางวัล NCD Clinic Plus Awards ทั้งสิ้น 11 แห่ง แบ่งเป็น 3 ประเภท คือ ประเภทโรงพยาบาลขนาดใหญ่ รางวัลชนะเลิศ ได้แก่ โรงพยาบาลสมเด็จพระยุพราชสว่างแดนดิน จังหวัดสกลนคร รองชนะเลิศอันดับ 1 โรงพยาบาลชุมแพ จังหวัดขอนแก่น รองชนะเลิศอันดับ 2 โรงพยาบาลพุทธชินราชจังหวัดพิษณุโลก ประเภทโรงพยาบาลขนาดกลาง รางวัลชนะเลิศ ได้แก่ โรงพยาบาลชุมแสง จังหวัดนครสวรรค์ รองชนะเลิศอันดับ 1 โรงพยาบาลคูเมือง จังหวัดบุรีรัมย์ รองชนะเลิศอันดับ 2 โรงพยาบาลแม่ระมาด จังหวัดตาก ประเภทโรงพยาบาลขนาดเล็ก รางวัลชนะเลิศ ได้แก่ โรงพยาบาลเขาสุกิม จังหวัดจันทบุรี รองชนะเลิศอันดับ 1 โรงพยาบาลขามสะแกแสง จังหวัดนครราชสีมา รองชนะเลิศอันดับ 2 โรงพยาบาลหนองกุงศรี จังหวัดกาฬสินธุ์ โรงพยาบาลเสนางคนิคม จังหวัดอำนาจเจริญ และรางวัลชมเชย ได้แก่ โรงพยาบาลปางมะผ้า จังหวัดแม่ฮ่องสอน ส่วนรางวัลรูปแบบบริการ (Service Model) ที่มีการนำเทคโนโลยีดิจิทัลมาใช้จัดรูปแบบการให้บริการที่ทันสมัยมี 5 หน่วยงาน คือ รางวัลชนะเลิศ โรงพยาบาลคูเมือง จังหวัดบุรีรัมย์ รองชนะเลิศอันดับ 1 สำนักงานสาธารณสุขจังหวัดบุรีรัมย์ รองชนะเลิศอันดับ 2 โรงพยาบาลกรุงเทพภูเก็ต จังหวัดภูเก็ต และรางวัลชมเชย ได้แก่ โรงพยาบาลเขาสุกิม จังหวัดจันทบุรี โรงพยาบาลน่าน จังหวัดน่าน
************************************* 2 พฤศจิกายน 2565

ที่มา : https://www.thaigov.go.th/news/contents/details/61163