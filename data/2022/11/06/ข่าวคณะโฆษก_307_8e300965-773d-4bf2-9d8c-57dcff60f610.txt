รัฐบาลไทย-ข่าวทำเนียบรัฐบาล-​นายกรัฐมนตรีขอบคุณเจ้าหน้าที่ทุกคนจากทุกหน่วยงานรัฐ เอกชน และจิตอาสา ร่วมปฏิบัติงาน ณ ศูนย์ฉีดวัคซีนกลางบางซื่อตลอด 477 วัน ชื่นชมเป็นส่วนสำคัญช่วยประเทศผ่านวิกฤต 


วันอาทิตย์ที่ 2 ตุลาคม 2565
พิมพ์
​นายกรัฐมนตรีขอบคุณเจ้าหน้าที่ทุกคนจากทุกหน่วยงานรัฐ เอกชน และจิตอาสา ร่วมปฏิบัติงาน ณ ศูนย์ฉีดวัคซีนกลางบางซื่อตลอด 477 วัน ชื่นชมเป็นส่วนสำคัญช่วยประเทศผ่านวิกฤต
​นายกรัฐมนตรีขอบคุณเจ้าหน้าที่ทุกคนจากทุกหน่วยงานรัฐ เอกชน และจิตอาสา ร่วมปฏิบัติงาน ณ ศูนย์ฉีดวัคซีนกลางบางซื่อตลอด 477 วัน ชื่นชมเป็นส่วนสำคัญช่วยประเทศผ่านวิกฤต แนะประชาชนเข้ารับวัคซีน ณ สถานพยาบาลใกล้บ้าน
น.ส.ไตรศุลี ไตรสรณกุล รองโฆษกประจำสำนักนายกรัฐมนตรี กล่าวว่า ตามที่ศูนย์ฉีดวัคซีนกลางบางซื่อได้ปิดตัวลงอย่างเป็นทางการเมื่อวันที่ 30 ก.ย. 65 ที่ผ่านมา รวมระยะเวลาให้บริการประชาชน 477 วัน พล.อ.ประยุทธ์ จันทร์โอชา นายกรัฐมนตรีและรมว.กลาโหม ได้ขอบคุณเจ้าหน้าที่จากกระทรวงสาธารณสุข กระทรวงคมนาคม หน่วยงานงานทั้งภาครัฐ เอกชน และประชาชนจิตอาสาทุกๆ คน ที่ได้ร่วมกันปฏิบัติงานให้บริการกระจายวัคซีนให้ประชาชน 3.3 ล้านคน รวมวัคซีนกว่า 6.5 ล้านโดส
“นายกแสดงความชื่นชมเจ้าหน้าที่ทุกคนจากทุกหน่วยงานที่ได้เข้ามาร่วมกันปฏิบัติงานที่ศูนย์ฉีดวัคซีนกลางบางซื่อ ในภาวะที่ประเทศกำลังเผชิญกับวิกฤตโรคระบาด ทุกคนร่วมกันแก้ไขปัญหา อุปสรรค ลดข้อจำกัดต่างๆ จนสามารถเป็นหน่วยที่กระจายวัคซีนให้ประชาชนได้อย่างมีประสิทธิภาพ เป็นศูนย์วัคซีนที่ใหญ่ที่สุดในประเทศและเป็นกลไกสำคัญที่ทำให้ไทยเป็นหนึ่งในประเทศที่ประชาชนได้รับวัคซีนครอบคลุม เกิดภูมิต้านทานอย่างทั่วถึง สามารถผ่านพ้นวิกฤต ประชาชนกลับมาดำเนินชีวิต ธุรกิจกลับมาประกอบการได้เข้าใกล้ภาวะปกติ” น.ส.ไตรศุลี กล่าว
น.ส.ไตรศุลี กล่าวว่า  ตั้งแต่วันที่ 1 ต.ค. 65 ที่รัฐบาลได้ประกาศให้โควิด19 เป็นโรคติดต่อที่ต้องเฝ้าระวัง และมาตรการทางสังคมต่างๆ มีความผ่อนคลายมาขึ้น แต่ยังคงแนะนำประชาชนสวมหน้ากากอนามัยในพื้นที่แออัด ใช้แอลกอฮอล์ล้างมือบ่อยๆ เพื่อลดโอกาสการรับเชื้อโรค ซึ่งด้วยกิจกรรมต่างๆ ที่ผ่อนคลายมากขึ้นนี้รัฐบาลยังคงรณรงค์ให้ประชาชนเข้ารับวัคซีน โดยเฉพาะผู้ที่ยังไม่เคยรับวัคซีนนั้นขอให้เข้ารับวัคซีนโดยด่วน ขณะผู้รับวัคซีนครบตามเกณฑ์ก็ขอให้เข้ารับเข็มกระตุ้น เพื่อลดอาการป่วยหนักและเสียชีวิต
สำหรับจุดบริการวัคซีนนั้นประชาชนสามารถติดต่อรับวัคซีนในสถานบริการใกล้บ้าน ซึ่งกระทรวงสาธารณสุขได้กระจายวัคซีนไปยังโรงพยาบาล  สถานพยาบาลเครือข่ายทุกจังหวัด โดยประชาชนเข้ารับวัคซีนได้ฟรีโดยไม่เสียค่าใช้จ่าย พร้อมกันนี้ สถาบันโรคผิวหนังยังได้เปิดให้บริการฉีดวัคซีนสำหรับบุคคลอายุตั้งแต่ 5 ปีขึ้นไปทั้งชาวไทยและต่างชาติ ทั้งรูปแบบจองคิวฉีดล่วงหน้าได้ที่ https://covid19.iod.go.th/vaccine  และลงทะเบียน ณ จุดฉีด (Walk in) ณ ห้องประชุมชั้น 20 สถาบันโรคผิวหนัง อนุสาวรีย์ชัยสมรภูมิ โดยให้บริการในวันเสาร์ ที่ 1, 8, 29 ต.ค. 65 เวลา 9.00 -15.00 น. (ยกเว้นวันเสาร์ที่ 15 และ 22 ต.ค. งดบริการเนื่องจากเป็นวันหยุดยาว)

ที่มา : https://www.thaigov.go.th/news/contents/details/59925