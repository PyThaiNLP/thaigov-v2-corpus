รัฐบาลไทย-ข่าวทำเนียบรัฐบาล-ดีอีเอส เปิดตัวเลขคดีออนไลน์เดือน ส.ค. เสียหายกว่า 3 พันล้าน


วันศุกร์ที่ 2 กันยายน 2565
ดีอีเอส เปิดตัวเลขคดีออนไลน์เดือน ส.ค. เสียหายกว่า 3 พันล้าน
ดีอีเอส เปิดตัวเลขคดีออนไลน์เดือน ส.ค. เสียหายกว่า 3 พันล้าน
ดีอีเอส เปิดตัวเลขแจ้งความออนไลน์เดือน ส.ค. 65 พบเป็นคดีออนไลน์  17,254 คดี มูลค่าความเสียหายรวมทะลุ 3.3 พันล้านบาท รุกอายัดบัญชีแล้ว 4,066 บัญชี
นางสาวนพวรรณ หัวใจมั่น โฆษกกระทรวงดิจิทัลเพื่อเศรษฐกิจและสังคมฝ่ายการเมือง (ดีอีเอส) กล่าวว่า ช่วงเดือนที่ผ่านมา พบมีประชาชนติดต่อแจ้งความคดีออนไลน์ผ่านระบบ www.thaipoliceonline.com รวมทั้งสิ้น 17,254 คดี คิดเป็นมูลค่าความเสียหายรวม 3,317,955,389 บาท โดยหลังจากการประสานงานร่วมกับภาคส่วนที่เกี่ยวข้อง ได้ดำเนินการอายัดบัญชีที่ใช้ในการกระทำความผิด 4,066 บัญชี
ทั้งนี้ เป็นที่น่าสังเกตว่าคดีออนไลน์ที่ได้รับแจ้งความส่วนใหญ่ ในเดือนล่าสุดนี้ ประเภทคดีที่มีผู้เสียหายแจ้งเข้ามาเป็นลำดับต้นๆ เปลี่ยนแปลงไปจากข้อมูลภาพรวมที่เคยทำการสรุปไว้ช่วง 4 เดือนแรก หลังจากสำนักงานตำรวจแห่งชาติ (สตช.) มีการเปิดรับแจ้งความออนไลน์ผ่านเว็บไซต์ www.thaipoliceonline.com
โดยประเภทคดีออนไลน์ที่ได้รับการแจ้งความมากสุด 5 อันดับแรก ในเดือน ส.ค. ที่ผ่านมา ได้แก่ 1.ซื้อสินค้าแต่ไม่ได้รับสินค้า (34.09%) 2.หลอกให้ลงทุนในรูปแบบต่างๆ (19.21%) 3.หลอกให้ทำงานออนไลน์ (13.20%) 4.หลอกให้กู้เงินแต่ไม่ได้เงิน (12.48%) และ 5.ข่มขู่ให้เกิดความหวาดกลัว หรือ Call Center (6.08%)
“เมื่อย้อนไปสถิติรวม 4 เดือนก่อนหน้า เมื่อเดือน ก.ค. ที่ผ่านมา ตอนนั้นคดีออนไลน์ที่มีการแจ้งความเข้ามาลำดับต้นๆ จะเกาะกลุ่มที่คดีหลอกหลวงด้านการเงิน ขณะที่ ล่าสุดเริ่มมีการแจ้งความเกี่ยวกับการถูกหลอกลวงจากการซื้อสินค้าออนไลน์เข้ามามากขึ้น อาจสะท้อนได้ว่าช่องทางการแจ้งความออนไลน์ผ่านเว็บไซต์ ที่สะดวกสบาย ขั้นตอนต่างๆ เป็นไปอย่างรวดเร็ว สามารถเข้าถึงประชาชนที่เป็นผู้บริโภคมากขึ้น และได้รับความเชื่อถือว่าเป็นช่องทางที่ช่วยแก้ไขปัญหาความเดือดร้อนให้พวกเขาได้” นางสาวนพวรรณกล่าว
ทั้งนี้ ระบบรับแจ้งความออนไลน์ เป็นช่องทางที่ช่วยให้ประชาชนสามารถแจ้งความได้สะดวกและรวดเร็วขึ้น สามารถแจ้งความทางเว็บไซต์ www.thaipoliceonline.com โดยลงทะเบียนเพื่อยืนยันตัวตน กรอกข้อมูลทางคดี ตามขั้นตอนจนเสร็จ ผู้แจ้งจะได้รับ “เลขรับแจ้งความออนไลน์ หรือ Case ID” อีกทั้ง มีระบบรายงานความคืบหน้าทางคดีในระบบออนไลน์ โดยผู้เสียหายสามารถติดตามความคืบหน้า ส่งข้อมูลเพิ่มเติม หรือสอบถามปัญหาผ่านระบบได้ตลอดเวลา
ปัจจุบันกระทรวงดิจิทัลฯ และหลายหน่วยงาน เปิดช่องทางให้ประชาชนที่เดือดร้อนจากปัญหาคดีออนไลน์และอาชญากรรมทางเทคโนโลยี สามารถแจ้ง และเข้าถึงความช่วยเหลือได้สะดวกรวดเร็วยิ่งขึ้น หากพบเบาะแส สามารถแจ้งข้อมูลได้ผ่านช่องทางต่างๆ ดังนี้ โทร.1212 OCC ศูนย์ช่วยเหลือและจัดการปัญหาออนไลน์ ของสำนักงานพัฒนาธุรกรรมอิเล็กทรอนิกส์ (ETDA) ในสังกัดดีอีเอส เพจอาสาจับตาออนไลน์ https://m.facebook.com/DESMonitor/ แจ้งความออนไลน์ได้ตลอด 24 ชั่วโมงผ่านเว็บไซต์ https://thaipoliceonline.com สายด่วน บช.สอท. 1441
*****************************

ที่มา : https://www.thaigov.go.th/news/contents/details/58732