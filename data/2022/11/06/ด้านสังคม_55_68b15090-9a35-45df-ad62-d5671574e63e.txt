รัฐบาลไทย-ข่าวทำเนียบรัฐบาล-ปลัด สธ.แนะผู้บริหารที่ผ่านการอบรมหลักสูตรรองผู้อำนวยการฝ่ายการแพทย์ รพศ./รพท. ประสานเครือข่าย สร้างสุขภาวะที่ดีแก่ประชาชน


วันศุกร์ที่ 9 กันยายน 2565
ปลัด สธ.แนะผู้บริหารที่ผ่านการอบรมหลักสูตรรองผู้อำนวยการฝ่ายการแพทย์ รพศ./รพท. ประสานเครือข่าย สร้างสุขภาวะที่ดีแก่ประชาชน
ปลัดกระทรวงสาธารณสุข แนะผู้บริหารที่ผ่านการอบรมหลักสูตรรองผู้อำนวยการฝ่ายการแพทย์โรงพยาบาลศูนย์ โรงพยาบาลทั่วไปและโรงพยาบาลของกรมในสังกัดกระทรวงสาธารณสุข เรียนรู้พัฒนาตนเองต่อเนื่อง ประสานการทำงานร่วมกับเครือข่ายสุขภาพ
ปลัดกระทรวงสาธารณสุข แนะผู้บริหารที่ผ่านการอบรมหลักสูตรรองผู้อำนวยการฝ่ายการแพทย์โรงพยาบาลศูนย์ โรงพยาบาลทั่วไปและโรงพยาบาลของกรมในสังกัดกระทรวงสาธารณสุข เรียนรู้พัฒนาตนเองต่อเนื่อง ประสานการทำงานร่วมกับเครือข่ายสุขภาพ เพื่อช่วยกันสร้างสุขภาวะที่ดีแก่ประชาชน
วันนี้ (9 กันยายน 2565 ) ที่โรงแรมแกรนด์ ทาวเวอร์ อินน์ กรุงเทพมหานคร นายแพทย์เกียรติภูมิ วงศ์รจิต ปลัดกระทรวงสาธารณสุข เป็นประธานพิธีปิดการอบรมหลักสูตรการพัฒนารองผู้อำนวยการโรงพยาบาลฝ่ายการแพทย์ ของโรงพยาบาลศูนย์ โรงพยาบาลทั่วไปและโรงพยาบาลในสังกัดกรมต่าง ๆ ของกระทรวงสาธารณสุข รุ่นที่ 16 ประจำปี 2565 พร้อมมอบประกาศนียบัตรแก่ผู้สำเร็จการอบรมที่ผ่านการประเมินผลตามหลักเกณฑ์ของหลักสูตร จำนวน 65 คน
นายแพทย์เกียรติภูมิกล่าวว่า กระทรวงสาธารณสุขให้ความสำคัญกับการพัฒนาตนเองของบุคลากร เพื่อให้มีความพร้อมในการปฏิบัติหน้าที่ในด้านต่างๆ โดยหลักสูตรการพัฒนารองผู้อำนวยการโรงพยาบาลฝ่ายการแพทย์ เป็นการเตรียมความพร้อมบุคลากรแพทย์ที่จะเข้าสู่ตำแหน่งผู้บริหารในระดับที่สูงขึ้น ซึ่งนอกจากการปฏิบัติหน้าที่ขับเคลื่อนนโยบายและแผนงานที่วางไว้ด้วยความมุ่งมั่นตั้งใจแล้ว ควรให้ความสำคัญกับการศึกษาและเรียนรู้นอกกรอบ รวมถึงการสร้างความสัมพันธ์ที่ดีและประสานงานแลกเปลี่ยนเรียนรู้กับเครือข่ายทั้งภาครัฐ เอกชน ชุมชน และท้องถิ่น เพื่อระดมความคิดให้เกิดทักษะและสนับสนุนทรัพยากรร่วมกัน จะช่วยทำให้งานประสบความสำเร็จ บรรลุสู่เป้าหมายได้อย่างสมบูรณ์และเกิดประโยชน์สูงสุด
“ขอให้นำความรู้ ทักษะ และแนวทางต่าง ๆ ที่ได้รับจากการอบรมไปประยุกต์ใช้ในการพัฒนาการทำงานขององค์กรให้มีประสิทธิภาพและประสิทธิผลเพิ่มขึ้น สร้างสุขภาวะที่ดีให้กับประชาชน และพยายามพัฒนาตนเอง เพิ่มพูนทักษะต่างๆ ให้มีความพร้อมที่จะเป็นผู้บริหารในระดับที่สูงขึ้น ก้าวหน้าไปอย่างมั่นคง และเป็นกำลังหลักของกระทรวงสาธารณสุขต่อไป” นายแพทย์เกียรติภูมิ กล่าว
สำหรับหลักสูตร “การพัฒนารองผู้อำนวยการฝ่ายการแพทย์โรงพยาบาลศูนย์/โรงพยาบาลทั่วไป และโรงพยาบาลในสังกัดกรมต่าง ๆ ของกระทรวงสาธารณสุข” เป็นความร่วมมือของกระทรวงสาธารณสุข สมาคมนักบริหารสาธารณสุข และชมรมโรงพยาบาลศูนย์/โรงพยาบาลทั่วไป จัดขึ้นระหว่างวันที่ 17 เมษายน – 9 กันยายน 2565 เพื่อให้เกิดการเรียนรู้ เพิ่มทักษะในการบริหารให้สามารถเผชิญกับสถานการณ์ที่เปลี่ยนแปลงและสามารถแก้ไขปัญหาต่างๆ ได้อย่างมีประสิทธิภาพ สร้างพื้นฐานในการพัฒนาตนเองของผู้บริหารที่นอกเหนือจากการทักษะในการทำงาน เตรียมพร้อมผู้ที่จะเข้าสู่ตำแหน่งผู้บริหารที่สูงขึ้นให้มีความมั่นใจในการปฏิบัติหน้าที่ได้อย่างเต็มศักยภาพ โดยใช้กระบวนการเรียนรู้ทั้งภาคทฤษฎีและภาคปฏิบัติ ฝึกทักษะการบริหารจัดการทีมงาน และพัฒนางานที่ได้รับมอบหมาย เช่น ด้านการบริหารการเงิน งบประมาณ วัสดุ  ด้านเทคโนโลยี ระบบบริหารคุณภาพและสิ่งแวดล้อม การจัดการยุทธศาสตร์การเปลี่ยนแปลง แผนงานการดูแลผู้สูงอายุ เป็นต้น
********************************** 9 กันยายน 2565

ที่มา : https://www.thaigov.go.th/news/contents/details/59046