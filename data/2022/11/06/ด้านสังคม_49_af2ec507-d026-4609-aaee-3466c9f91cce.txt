รัฐบาลไทย-ข่าวทำเนียบรัฐบาล-พม. เป็นเจ้าภาพจัดการประชุมเอเปคด้านสตรีและเศรษฐกิจ (APEC Women and the Economy Forum)


วันพฤหัสบดีที่ 8 กันยายน 2565
พม. เป็นเจ้าภาพจัดการประชุมเอเปคด้านสตรีและเศรษฐกิจ (APEC Women and the Economy Forum)
พม. เป็นเจ้าภาพจัดการประชุมเอเปคด้านสตรีและเศรษฐกิจ (APEC Women and the Economy Forum)
วันที่ 7 ก.ย. 65 เวลา 09.00 น. นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานเปิดการประชุมเอเปคด้านสตรีและเศรษฐกิจ (APEC Women and the Economy Forum) การประชุมระดับสูงสำหรับผู้กำหนดนโยบายด้านสตรีและเศรษฐกิจ (High Level Policy Dialogue on Women and the Economy : HLPDWE) ซึ่งเป็นการประชุมระดับรัฐมนตรี ภายใต้แนวคิด “Women’s Empowerment through BCG” การเสริมพลังสตรีในทางเศรษฐกิจผ่านแนวคิดเศรษฐกิจ BCG หรือ Bio - Circular - Green Economy ซึ่งกระทรวง พม. โดยกรมกิจการสตรีและสถาบันครอบครัว (สค.) เป็นเจ้าภาพจัดการประชุม ทั้งนี้ มีผู้เข้าร่วมประชุมระดับรัฐมนตรีจากกระทรวงหรือหน่วยงานด้านสตรีและเศรษฐกิจจากเขตเศรษฐกิจเอเปค และคณะผู้แทน ได้แก่ ออสเตรเลีย ปาปัวนิวกินี สิงคโปร์ จีนไทเป และไทย เข้าร่วมประชุมแบบออนไซต์  ส่วนบรูไนดารุสซาลาม แคนาดา จีน อินโดนีเซีย เกาหลี มาเลเซีย เม็กซิโก เวียดนาม และรัฐเซีย เข้าร่วมประชุมรูปแบบออนไลน์  อีกทั้งชิลี ญี่ปุ่น นิวซีแลนด์ ฟิลิปปินส์ และสหรัฐอเมริกา เข้าร่วมประชุมแบบไฮบริด รวมถึงผู้นำระดับสูงของสำนักเลขาธิการเอเปค (APEC Secretariat) สภาที่ปรึกษาทางธุรกิจเอเปค Advisory Council – ABAC) เจ้าหน้าที่อาวุโสเอเปค (SOM Chair) ประธานหุ้นส่วนเชิงนโยบายด้านการเพิ่มการมีส่วนร่วมของสตรีในระบบเศรษฐกิจ (PPWE Chair) และข้าราชการระดับสูง  เข้าร่วมประชุม ณ True ICON Hall ชั้น 7 ศูนย์การค้าไอคอนสยาม กรุงเทพฯ
นายจุติ กล่าวว่า ในนามของรัฐบาลไทยและประชาชนชาวไทย ตนรู้สึกยินดีและเป็นเกียรติอย่างสูงที่ได้มีโอกาสต้อนรับรัฐมนตรี หัวหน้าคณะเขตเศรษฐกิจ และผู้เข้าร่วมประชุมทุกท่าน สำหรับการประชุมระดับรัฐมนตรีด้านสตรีของเขตเศรษฐกิจเอเปคครั้งนี้ มีเขตเศรษฐกิจ จำนวน 20 เขต ที่ลงทะเบียนเข้าร่วมการประชุม ในรูปแบบผสมผสาน (A hybrid format) รวมผู้เข้าร่วมจำนวนทั้งสิ้น 150 คน ซึ่งตนขอขอบคุณรัฐมนตรี หัวหน้าคณะผู้แทน และผู้บริหารเอเปค ที่เดินทางมากรุงเทพฯ เพื่อเข้าร่วมการประชุมในวันนี้ด้วยตัวเอง ซึ่งตนหวังว่าทุกท่านจะมีความสุขในช่วงระยะเวลาที่อยู่ในประเทศไทยและประทับใจกับการดูแลต้อนรับที่ทางรัฐบาลไทยตั้งใจเตรียมการไว้ให้เป็นอย่างดี ทั้งนี้ การประชุมครั้งนี้เป็นการประชุมที่ได้มาพบปะกันครั้งแรกหลังจากการแพร่ระบาดของโควิด-19 เป็นการประชุมที่รัฐบาลได้ให้ความสำคัญในการเสริมพลังและความก้าวหน้าของสตรีและความเท่าเทียมทางเพศในภูมิภาคเอเชียแปซิฟิก ภายใต้แผนลา เซเรนา เพื่อสตรีและการเจริญเติบโตที่ครอบคลุม (ค.ศ. 2019 - 2030) วิสัยทัศน์ปุตราจายา 2040 แผนปฏิบัติการและเครื่องมือกลไกต่าง ๆ ที่เอเปคเห็นชอบร่วมกัน
นายจุติ กล่าวต่อไปว่า การประชุมครั้งนี้ให้ความสำคัญกับบทบาทสตรีในฐานะผู้ส่งเสริมเศรษฐกิจ BCG ดังนั้น การเสริมโอกาสแก่สตรีจะช่วยนำไปสู่ความสำเร็จและความยั่งยืนทางเศรษฐกิจ สังคม และสิ่งแวดล้อม สอดรับกับหัวข้อการประชุมเอเปค 2022 คือ "เปิดกว้าง สร้างสัมพันธ์ เชื่อมโยงกันสู่สมดุล" หรือ “Open. Connect.Balance.” ซึ่งให้ความสำคัญกับการเปิดกว้างของเอเปคสู่โอกาสด้านต่างๆ การเชื่อมโยงทุกมิติ และสร้างความสมดุลในทุกแง่มุม ซึ่งรัฐบาลไทยเชื่อว่าโลกจะสามารถเปลี่ยนแปลงสู่ความสำเร็จและความสมดุลและความยั่งยืนทางเศรษฐกิจหลังโควิด - 19
นายจุติ กล่าวทิ้งท้ายว่า การประชุมภายใต้แนวคิดการเสริมพลังสตรีในทางเศรษฐกิจผ่านแนวคิดเศรษฐกิจ BCG มุ่งเน้นให้เห็นถึงความท้าทายซึ่งเราสามารถเปลี่ยนให้เป็นโอกาสได้ ดังนั้น ประเด็นเรื่องความเท่าเทียมทางเพศควรเป็นนโยบายหลักและนำไปสู่การปฏิบัติ รวมถึงการจัดสรรงบประมาณให้เพียงพอ และที่สำคัญอย่างยิ่ง คือ ความแตกต่างของผู้หญิงและเด็กผู้หญิงควรได้รับการแก้ไขให้ผู้หญิงและเด็กผู้หญิงเหล่านี้สามารถมีโอกาสที่เท่าเทียมและการเข้าถึงแหล่งทุนต่างๆ รวมถึงตลาด อีกทั้ง หากสตรีสามารถมีส่วนร่วมในตลาดแรงงาน สามารถเข้าสู่ตำแหน่งผู้นำ เข้าสู่การศึกษา และทักษะการพัฒนาในเรื่องดิจิทัลจะนำไปสู่การเปลี่ยนแปลงที่ดีของโลกได้ ทั้งนี้ ตนขอเน้นย้ำการประสานงาน ความร่วมมือและการสร้างพลังเครือข่าย ซึ่งจะเป็นกุญแจสำคัญให้เกิดสภาพแวดล้อมของการสนับสนุนซึ่งกันและกัน อันจะนำไปสู่การพัฒนาแบบครอบคลุมและการสร้างพลังให้กับสตรีทุกคนต่อไป

ที่มา : https://www.thaigov.go.th/news/contents/details/58985