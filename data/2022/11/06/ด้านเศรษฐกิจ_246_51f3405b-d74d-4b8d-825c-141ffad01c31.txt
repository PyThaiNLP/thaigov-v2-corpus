รัฐบาลไทย-ข่าวทำเนียบรัฐบาล-“อลงกรณ์” เผย “กรมชลประทาน” เร่งช่วยกรุงเทพมหานคร ระดมเครื่องสูบน้ำขนาดใหญ่ 220 เครื่องสูบน้ำลงแม่น้ำ “เจ้าพระยา-บางปะกง-นครนายก” และอ่าวไทย 


วันเสาร์ที่ 17 กันยายน 2565
“อลงกรณ์” เผย “กรมชลประทาน” เร่งช่วยกรุงเทพมหานคร ระดมเครื่องสูบน้ำขนาดใหญ่ 220 เครื่องสูบน้ำลงแม่น้ำ “เจ้าพระยา-บางปะกง-นครนายก” และอ่าวไทย
“อลงกรณ์” เผย “กรมชลประทาน” เร่งช่วยกรุงเทพมหานคร ระดมเครื่องสูบน้ำขนาดใหญ่ 220 เครื่องสูบน้ำลงแม่น้ำ “เจ้าพระยา-บางปะกง-นครนายก” และอ่าวไทย 525 ลบ.ม./วินาที หรือวันละ 45 ล้าน ลบ.ม. รวมปริมาณสูบน้ำ 2เดือนเกือบ 2 พันล้าน ลบ.ม. มากกว่าความจุเขื่อนป่าสั
นายอลงกรณ์ พลบุตร ที่ปรึกษารัฐมนตรีว่าการกระทรวงเกษตรและสหกรณ์เปิดเผยภายหลังการลงพื้นที่ตรวจเยี่ยมและติดตามการบริหารจัดการน้ำของสถานีสูบน้ำตามแนวคลองชายทะเล ที่สถานีสูบน้ำชลหารพิจิตร 3  (คลองด่าน) และสถานีสูบน้ำเจริญราษฎร์ วันนี้ (17 ก.ย.) ว่า กรมชลประทานเร่งช่วยแก้ไขปัญหาน้ำท่วมกรุงเทพมหานครและสมุทรปราการ ตามข้อสั่งการของ ดร.เฉลิมชัย ศรีอ่อน รัฐมนตรีว่าการกระทรวงเกษตรและสหกรณ์ เพื่อบรรเทาความเดือนร้อนของประชาชนให้ได้มากที่สุดและเร็วที่สุดด้วยการระดมเครื่องสูบน้ำขนาดใหญ่ 220 เครื่องที่ติดตั้งตามสถานีสูบน้ำและประตูระบายน้ำ โดยสูบน้ำลงแม่น้ำเจ้าพระยาทางฝั่งตะวันตก สูบน้ำลงแม่น้ำนครนายกและแม่น้ำบางปะกงทางฝั่งตะวันออกและสูบลงอ่าวไทยทางทิศใต้ วันละ 45 ล้านลูกบาศก์เมตร หรือ 525 ลูกบาศก์เมตรต่อวินาที ณ วันที่ 16 กันยายน และกำลังติดตั้งเครื่องสูบน้ำขนาดใหญ่เพิ่มเติมอีก ซึ่งหากรวมปริมาตรน้ำที่กรมชลประทานผันน้ำตั้งแต่วันที่ 11 กรกฎาคม ถึงวันนี้มี จำนวนถึง 1,893 ล้านลูกบาศก์เมตร เปรียบเทียบเท่ากับปริมาณน้ำกว่า 2 เท่าครึ่งของความจุเขื่อนป่าสักชลสิทธิ์ ถือเป็นระบบระบายน้ำหลักของกรมชลประทานในการช่วยสนับสนุนการแก้ไขปัญหาน้ำท่วมของกรุงเทพมหานครและ สมุทรปราการ.
ทั้งนี้ ในการปฏิบัติภารกิจของที่ปรึกษารัฐมนตรีเกษตรฯ และคณะประกอบด้วย  นายณฐกร สุวรรณธาดา นายพัฐนันท์ แสงรัฐวัฒนะ นายวิษณุศักดิ์ จิรกฤติยากุล คณะทำงานที่ปรึกษารัฐมนตรีเกษตรฯ ดร. ดุสิต พันธุ์เสือ นายธวัชชัย ทรงพัฒนาศิลป์ นายชิโนทัย ลักษณ์กุลมาศ นายจิรายุ แก้วสีดา และนายเฉลิม จันทร์เภา ทีมงานพรรคประชาธิปัตย์จังหวัดสมุทรปราการ ร่วมลงพื้นที่ตรวจเยี่ยมและติดตามการบริหารจัดการน้ำสถานีสูบน้ำตามแนวคลองชายทะเล ที่สถานีสูบน้ำชลหารพิจิตร 3 และสถานีสูบน้ำเจริญราษฎร์ โดยมีนายสุริยพล นุชอนงค์ รองอธิบดีฝ่ายบริหารกรมชลประทาน นาย ยงยส เนียมทรัพย์  รองผู้อำนวยการสำนักงานชลประทานที่ 11 นายสมเดช ศรีวิเชียร ผู้อำนวยการโครงการส่งน้ำและบำรุงรักษาชลหารพิจิตร นายฐิติกร ศรีนิติวรวงศ์ ผู้อำนวยการโครงการชลประทานสมุทรปราการ พร้อมด้วย หัวหน้าฝ่าย และเจ้าหน้าที่ที่เกี่ยวข้องรายงานข้อมูลการบริหารจัดการน้ำพื้นที่ฝั่งตะวันออกเพื่อระบายน้ำออกสู่อ่าวไทย
โดยสถานีสูบน้ำชลหารพิจิตร 3 มีเครื่องสูบน้ำขนาด 15 ลบ.ม.ต่อวินาที จำนวน 4 เครื่อง ประสิทธิภาพการระบายน้ำ 60 ลบ.ม.ต่อวินาที คิดเป็นปริมาตรน้ำวันละ 5.18 ล้าน ลบ.ม. ช่วยระบายน้ำจากสถานีสูบน้ำหนองจอก และสถานีสูบน้ำประเวศน์บุรีรมย์มาลงคลองพระองค์ไชยานุชิตจนถึงสถานีสูบน้ำคลองด่านระบายออกสู่อ่าวไทย
ส่วนสถานีสูบน้ำเจริญราษฎร์ มีเครื่องสูบน้ำขนาด 15 ลบ.ม.ต่อวินาที จำนวน 5 เครื่อง  ประสิทธิภาพการระบายน้ำ 75 ลบ.ม.ต่อวินาที  คิดเป็นปริมาตรวันละ 6.48 ล้าน ลบ.ม. ผันน้ำจากคลองประเวศน์บุรีรมย์ ในเขต กทม. ระบายลงมาตามแนวดิ่งผ่านคลองลาดกระบัง คลองบางโฉลง คลองจระเข้ใหญ่ มาลงคลองสำโรง  และระบายลงคลองเจริญราษฎร์ เพื่อระบายออกสู่อ่าวไทย โดยทั้ง 2 สถานีสูบน้ำเป็นส่วนหนึ่งสถานีสูบน้ำ 9 สถานีของโครงการส่งน้ำและบำรุงรักษาชลหารพิจิตร ชป.ที่11 กรมชลประทาน

ที่มา : https://www.thaigov.go.th/news/contents/details/59365