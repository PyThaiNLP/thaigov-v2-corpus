รัฐบาลไทย-ข่าวทำเนียบรัฐบาล-บขส. รับชำระค่าตั๋ว ผ่านโครงการ คนละครึ่ง เฟสที่ 5 ตั้งแต่วันที่ 1 กันยายน - 31 ตุลาคม 2565


วันพฤหัสบดีที่ 1 กันยายน 2565
บขส. รับชำระค่าตั๋ว ผ่านโครงการ คนละครึ่ง เฟสที่ 5 ตั้งแต่วันที่ 1 กันยายน - 31 ตุลาคม 2565
.....
นายสัญลักข์ ปัญวัฒนลิขิต กรรมการผู้จัดการใหญ่ บริษัท ขนส่ง จำกัด กระทรวงคมนาคม เปิดเผยว่า บริษัท ขนส่ง จำกัด (บขส.) ได้เข้าร่วมโครงการคนละครึ่ง ระยะที่ 5 เพื่อช่วยแบ่งเบาภาระค่าเดินทางและลดค่าครองชีพให้กับประชาชน โดยประชาชนสามารถใช้จ่ายซื้อตั๋วโดยสารผ่านแอปพลิเคชั่นเป๋าตัง ได้ที่ช่องจำหน่ายตั๋วของ บขส. ตั้งแต่วันที่ 1 กันยายน - 31 ตุลาคม 2565 โดยภาครัฐสนับสนุนในอัตราร้อยละ 50 แต่ไม่เกิน 150 บาทต่อคนต่อวัน และ ไม่เกิน 800 บาทต่อคน ตลอดระยะเวลาโครงการ นอกจากนี้ ได้มอบหมาย นางสาวสุจิตรา สุขะอาจิณ รักษาการรองกรรมการผู้จัดการใหญ่ ฝ่ายบริหาร บขส. เป็นผู้ประสานงานและรับมอบโทรศัพท์เคลื่อนที่สำหรับใช้รับชำระเงินในโครงการ จำนวน 137 เครื่อง จากตัวแทนธนาคารกรุงไทย และจะส่งต่ออุปกรณ์ดังกล่าวไปยังสถานีเดินรถของ บขส ที่เข้าร่วมโครงการฯ ต่อไป ทั้งนี้ผู้ใช้บริการที่ประสงค์จะชำระค่าโดยสารผ่านโครงการ สามารถแจ้งความประสงค์ หรือสอบถามรายละเอียดเพิ่มเติมกับพนักงานขายตั๋ว ณ ช่องจำหน่ายตั๋วของ บขส. ได้โดยตรง
สำหรับผู้ใช้บัตรสวัสดิการแห่งรัฐสามารถใช้สิทธิ์เดินทางด้วยรถโดยสารของ บขส.ได้ ภายในวงเงิน 500 บาทต่อเดือน ตามเงื่อนไขในการใช้สิทธิ์ที่ บขส. กำหนด สอบถามรายละเอียดเพิ่มเติม โทร Call Center 1490 เรียก บขส.

ที่มา : https://www.thaigov.go.th/news/contents/details/58692