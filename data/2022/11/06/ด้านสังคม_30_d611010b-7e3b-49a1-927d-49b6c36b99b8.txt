รัฐบาลไทย-ข่าวทำเนียบรัฐบาล-"เอนก" นำทีมถก รมว.แรงงานและอาชีวศึกษาของกัมพูชา ยกระดับความร่วมมือพัฒนาทักษะวิชาชีพชั้นสูง พร้อมหนุนผลิตครูอาชีวศึกษาและการอาชีพ สร้างบุคลากรเชี่ยวชาญสูงป้อนตลาดแรงงานอาเซียน


วันจันทร์ที่ 5 กันยายน 2565
"เอนก" นำทีมถก รมว.แรงงานและอาชีวศึกษาของกัมพูชา ยกระดับความร่วมมือพัฒนาทักษะวิชาชีพชั้นสูง พร้อมหนุนผลิตครูอาชีวศึกษาและการอาชีพ สร้างบุคลากรเชี่ยวชาญสูงป้อนตลาดแรงงานอาเซียน
"เอนก" นำทีมถก รมว.แรงงานและอาชีวศึกษาของกัมพูชา ยกระดับความร่วมมือพัฒนาทักษะวิชาชีพชั้นสูง พร้อมหนุนผลิตครูอาชีวศึกษาและการอาชีพ สร้างบุคลากรเชี่ยวชาญสูงป้อนตลาดแรงงานอาเซียน
เมื่อวันที่ 8 ส.ค. ศ.(พิเศษ) ดร.เอนก เหล่าธรรมทัศน์ รัฐมนตรีว่าการกระทรวงการอุดมศึกษา วิทยาศาสตร์ วิจัยและนวัตกรรม (อว.) เปิดเผยระหว่างการไปราชการ ณ ราชอาณาจักรกัมพูชา ว่าได้เข้าหารือกับ ฯพณฯ อิท สัมเฮง รัฐมนตรีว่าการกระทรวงแรงงานและการฝึกอบรมวิชาชีพกัมพูชา โดยมีผู้บริหารระดับสูงของทั้งสองกระทรวง และอัครราชทูต สถานเอกอัครราชทูต ณ กรุงพนมเปญเข้าร่วม
รมว.อว. กล่าวว่า ตนได้รู้จักกับท่านรัฐมนตรีอิท สัมเฮง มาก่อนแล้ว ครั้งนี้จึงเป็นการเยี่ยมเยือนฉันท์มิตร และหารือรายละเอียดความร่วมมือ โดยเฉพาะประเด็นสำคัญคือพัฒนาบุคลากรเพื่อยกระดับทักษะฝีมือแรงงานให้มีความเชี่ยวชาญที่ตรงกับความต้องการของตลาดแรงงาน รองรับการเติบโตของภาคอุตสาหกรรมและบริการ โดยได้แจ้งว่า อว. ได้ปฏิรูประบบการอุดมศึกษาอย่างก้าวกระโดด เช่น โครงการพัฒนาทักษะกำลังคนของประเทศ หลักสูตรอบรมเฉพาะทางระยะสั้น หรือ Non-degree เพื่อให้สามารถทำงานได้ทันที และสอดคล้องกับการทำงานในยุคอุตสาหกรรม 4.0 โดย อว. ยินดีถ่ายทอดแนวปฏิบัติในการพัฒนาทักษะให้กับกัมพูชาในสาขาที่ต้องการ รวมทั้งสามารถให้ผู้เชี่ยวชาญของมหาวิทยาลัยไทยช่วยสร้างหลักสูตรฝึกอบรมสำหรับครูอาชีวศึกษา และให้นักศึกษากัมพูชาเข้าเรียนในประเทศไทย โดยเฉพาะในมหาวิทยาลัยที่มีความเข้มแข็งด้านการผลิตครูอาชีวศึกษา เช่น มหาวิทยาลัยเทคโนโลยีราชมงคล ทั้ง 9 แห่ง และมหาวิทยาลัยเทคโนโลยีพระจอมเกล้าฯ ทั้ง 3 แห่ง
ศ.ดร.นพ. สิริฤกษ์ ทรงศิวิไล ปลัดกระทรวง อว. กล่าวเพิ่มเติมว่า อว. พร้อมจะสนับสนุนการศึกษาทั้งระดับปริญญาตรี โท เอก ให้นักศึกษาชาวกัมพูชา มาศึกษาในสถาบันอุดมศึกษาไทย ซึ่งจะเป็นการร่วมกันสร้างบุคลากรของภูมิภาคที่มีความเชี่ยวชาญในระดับสูง ผ่านทุนการศึกษา รวมทั้งยินดีสนับสนุนการจัดอบรมระยะสั้นในหลักสูตรที่เป็นความต้องการของบุคลากรของกระทรวงแรงงานและการฝึกอบรมวิชาชีพกัมพูชา และร่วมผลักดันการสร้างกลไกในการขับเคลื่อนความร่วมมือระหว่างกันต่อไป

ที่มา : https://www.thaigov.go.th/news/contents/details/58824