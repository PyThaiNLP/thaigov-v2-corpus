รัฐบาลไทย-ข่าวทำเนียบรัฐบาล-“ชัยวุฒิ” เยี่ยมสทิงพระ ชูผลสำเร็จนำข้อมูลพยากรณ์อากาศประกอบการประกอบอาชีพชุมชน เกษตร-ประมง ยกสงขลามีเครือข่ายภาครัฐ-ประชาชนเข้มแข็ง


วันจันทร์ที่ 5 กันยายน 2565
“ชัยวุฒิ” เยี่ยมสทิงพระ ชูผลสำเร็จนำข้อมูลพยากรณ์อากาศประกอบการประกอบอาชีพชุมชน เกษตร-ประมง ยกสงขลามีเครือข่ายภาครัฐ-ประชาชนเข้มแข็ง
“ชัยวุฒิ” เยี่ยมสทิงพระ ชูผลสำเร็จนำข้อมูลพยากรณ์อากาศประกอบการประกอบอาชีพชุมชน เกษตร-ประมง ยกสงขลามีเครือข่ายภาครัฐ-ประชาชนเข้มแข็ง
เมื่อวันที่ 4 กันยายน 2565 นายชัยวุฒิ ธนาคมานุสรณ์ รัฐมนตรีว่าการกระทรวงดิจิทัลเพื่อเศรษฐกิจและสังคม (ดีอีเอส) พร้อมกับ นายเจษฎา จิตรัตน์ ผู้ว่าราชการจังหวัดสงขลา ดร.ชมภารี ชมภูรัตน์ อธิบดีกรมอุตุนิยมวิทยา และคณะร่วมเปิดงาน “ก้าวสู่เทคโนโลยีดิจิทัลกับการใช้ข้อมูลอุตุนิยมวิทยาเพื่อพัฒนาอาชีพและสร้างมูลค่าเพิ่มด้วยนวัตกรรม” โดยกรมอุตุนิยมวิทยา กระทรวงดิจิทัลฯ เพื่อส่งเสริมให้ความรู้ประชาชนกลุ่มอาชีพต่างๆ ใช้ประโยชน์จากข้อมูลสภาพอากาศของอุตุนิยมวิทยา ในการคาดการณ์วางแผนการประกอบอาชีพ เช่น กลุ่มอาชีพประมงไว้ตรวจสอบมรสุมก่อนออกเดินเรือ กลุ่มเกษตรกรตรวจสอบน้ำฝนก่อนการหว่านเมล็ดหรือเก็บเกี่ยวผลผลิต
สำหรับอำเภอสทิงพระ จังหวัดสงขลา เป็นพื้นที่ที่กรมอุตุนิยมวิทยาตั้งศูนย์ตรวจวัดอากาศ ตรวจวัดปริมาณน้ำฝนด้วยเรดาร์ ซึ่งจะดูแลพื้นที่ตั้งแต่จังหวัดสุราษฎร์ธานีไปจนถึงจังหวัดนราธิวาส และที่สำคัญคือ การตรวจวัดอากาศที่แม่นยำ ทำให้ประชาชนได้มีข้อมูลเรื่องสภาพอากาศ เพื่อวางแผนในการดำเนินชีวิตและการประกอบอาชีพทำให้สามารถประเมินความปลอดภัยก่อนออกไปประกอบอาชีพประมงได้ เมื่อเรามีการพยากรณ์อากาศที่แม่นยำ จะสามารถสร้างเครือข่าย กับกลุ่มอาชีพต่างๆได้ เช่น กลุ่มชาวประมง กลุ่มชาวสวนยาง กลุ่มชาวนา หรือแม้กระทั่งการใช้ชีวิตประจำวันของประชาชนทั่วไปด้วย พร้อมกันนี้ รัฐมนตรีดีอีเอส เป็นสักขีพยานในพิธีลงนามบันทึกข้อตกลงความร่วมมือ (MOU) ระหว่าง มหาวิทยาลัยทักษิณ กับ กรมอุตุนิยมวิทยา เพื่อสร้างเครือข่ายความร่วมมือทางวิชาการและการเรียนการสอน สร้างความร่วมมือในการวิจัยที่มีประสิทธิภาพ รวดเร็ว และครอบคลุมด้านอุตุนิยมวิทยา เพื่อขยายฐานความรู้ และงานวิจัยด้านอุตุนิยมวิทยาสู่ชุมชนในอนาคต
***********

ที่มา : https://www.thaigov.go.th/news/contents/details/58806