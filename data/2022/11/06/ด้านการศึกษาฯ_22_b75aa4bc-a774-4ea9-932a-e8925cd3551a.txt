รัฐบาลไทย-ข่าวทำเนียบรัฐบาล-รมว.อว. ร่วมหารือประเด็นแนวโน้มเศรษฐกิจของบริษัทร่วมทุนญี่ปุ่นในประเทศไทยของหอการค้าญี่ปุ่น ประจำครึ่งแรกของปี 2565


วันอังคารที่ 4 ตุลาคม 2565
รมว.อว. ร่วมหารือประเด็นแนวโน้มเศรษฐกิจของบริษัทร่วมทุนญี่ปุ่นในประเทศไทยของหอการค้าญี่ปุ่น ประจำครึ่งแรกของปี 2565
รมว.อว. ร่วมหารือประเด็นแนวโน้มเศรษฐกิจของบริษัทร่วมทุนญี่ปุ่นในประเทศไทยของหอการค้าญี่ปุ่น ประจำครึ่งแรกของปี 2565
เมื่อวันที่ 15 กันยายน 2565 ณ ประชุมชั้น 4 อาคารพระจอมเกล้า สำนักงานปลัดกระทรวงการอุดมศึกษา วิทยาศาสตร์ วิจัยและนวัตกรรม (สป.อว.) ศ.(พิเศษ) ดร.เอนก เหล่าธรรมทัศน์ รัฐมนตรีว่าการกระทรวงการอุดมศึกษา วิทยาศาสตร์ วิจัยและนวัตกรรม ให้การต้อนรับ Mr. KURODA Jun ประธาน JETRO Bangkok (Japan External Trade Organization, Bangkok) พร้อมด้วย Mr. KATO Takeo ประธานหอการค้าญี่ปุ่น – กรุงเทพ และประธานบริษัท Mitsui & Co (Thailand) Ltd. และคณะ เข้าพบเพื่อรายงานผลสำรวจแนวโน้มเศรษฐกิจของบริษัทร่วมทุนญี่ปุ่นในประเทศไทยของหอการค้าญี่ปุ่น ประจำครึ่งแรกของปี 2565
โดยประเด็นที่มีการหารือในระหว่างการเข้าพบ อาทิ (1) รายงานผลสำรวจแนวโน้มเศรษฐกิจที่แสดงถึงการพัฒนาการในทางบวกของภาคอุตสาหกรรมต่าง ๆ อาทิในกลุ่มอุตสาหกรรม อาหาร สิ่งทอ และเคมีภัณฑ์ ซึ่งเป็นผลมาจากสถานการณ์โควิด - 19 ที่ดีขึ้นภายในประเทศไทย อย่างไรก็ตามจากปัจจัยในอัตราการแลกเปลี่ยนเงิน รวมถึงราคาพลังงานและราคาวัตถุดิบที่เพิ่มสูงขึ้น ส่งผลให้บางกลุ่มอุตสาหกรรมมีแนวโน้มการเติบโตที่ยังไม่ดีเท่าที่ควร (2) ประเด็นเรื่องแรงงานและกำลังคนประเภท Skilled Workforce เช่น โครงการ Thai KOSEN ที่ช่วยในการผลิตกำลังคนให้ตรงกับความต้องการตลาดแรงงานญี่ปุ่นมากยิ่งขึ้น โดยการอบรมจากโครงการดังกล่าวช่วยเสริมสร้างความดึงดูดให้กับกลุ่มอุตสาหกรรมซึ่งช่วยลดทรัพยากรต่าง ๆ สำหรับแรงงานใหม่ในตลาด และโครงการ Higher Education Sandbox ที่เปิดกว้างในสาขาและสามารถที่จะเรียนไปพร้อมกับการฝึกงานได้ และ (3) ประเด็นความร่วมมือการลงทุนและอุตสาหกรรมในพื้นที่เขตพัฒนาพิเศษภาคตะวันออก (EEC) ซึ่งทางหอการค้าญี่ปุ่นได้เข้าเยี่ยมชม
องค์การส่งเสริมการค้าต่างประเทศของญี่ปุ่น หรือ JETRO Bangkok เป็นหน่วยงานภายใต้การกำกับของรัฐภายใต้กระทรวงเศรษฐกิจ การค้า และอุตสาหกรรม (METI) ประเทศญี่ปุ่น โดยมีหน้าที่กระชับความสัมพันธ์ทางการค้าและการลงทุนระหว่างประเทศไทยและญี่ปุ่น นอกจากนี้ยังช่วยผลักดันเพื่อเพิ่มการนำเข้าของสินค้าไทยสู่ตลาดญี่ปุ่นและเผยแพร่บรรยากาศที่ดีของการลงทุนจากนักลงทุนญี่ปุ่นในประเทศไทย

ที่มา : https://www.thaigov.go.th/news/contents/details/59995