รัฐบาลไทย-ข่าวทำเนียบรัฐบาล-ปลัดมหาดไทย เผยทุกพื้นที่ทั่วประเทศเดินหน้าขับเคลื่อนบูรณาการทุกกลไกจับกุมปราบปรามยาเสพติดอย่างเข้มข้นไม่มีวันหยุด เพื่อสร้างความปลอดภัย สร้างความสุขให้ประชาชน


วันเสาร์ที่ 22 ตุลาคม 2565
พิมพ์
ปลัดมหาดไทย เผยทุกพื้นที่ทั่วประเทศเดินหน้าขับเคลื่อนบูรณาการทุกกลไกจับกุมปราบปรามยาเสพติดอย่างเข้มข้นไม่มีวันหยุด เพื่อสร้างความปลอดภัย สร้างความสุขให้ประชาชน
ปลัดมหาดไทย เผยทุกพื้นที่ทั่วประเทศเดินหน้าขับเคลื่อนบูรณาการทุกกลไกจับกุมปราบปรามยาเสพติดอย่างเข้มข้นไม่มีวันหยุด เพื่อสร้างความปลอดภัย สร้างความสุขให้ประชาชน
วันนี้ (22 ต.ค. 65) นายสุทธิพงษ์ จุลเจริญ ปลัดกระทรวงมหาดไทย กล่าวว่า การดำเนินการป้องกันและแก้ไขปัญหายาเสพติดเป็นเรื่องเร่งด่วนที่กระทรวงมหาดไทยมุ่งมั่นบูรณาการขับเคลื่อนร่วมกับทุกกลไกทุกภาคีเครือข่ายในระดับพื้นที่มาอย่างต่อเนื่อง เพื่อให้พี่น้องประชาชนคนไทยได้อยู่ในสังคมที่ปลอดภัย มีสวัสดิภาพ และผู้กระทำผิดได้รับการลงโทษตามกฎหมาย ผู้เสพติดยาเสพติดได้รับการบำบัดรักษาและฟื้นฟูเพื่อคืนคนดีสู่สังคมต่อไป ซึ่งในวันนี้ได้รับรายงานจากจังหวัดและอำเภอต่างๆทั่วประเทศเกี่ยวกับผลการปฏิบัติเพื่อดำเนินการแก้ไขปัญหายาเสพติดได้แก่
1) จังหวัดพระนครศรีอยุธยา ภายใต้การอำนวยการของ นายนิวัฒน์ รุ่งสาคร ผู้ว่าราชการจังหวัดพระนครศรีอยุธยา ได้สั่งการให้ ศป.ปส.อ. บูรณาการหน่วยงานด้านความมั่นคง และการรักษาความสงบเรียบร้อย ดำเนินการปราบปรามและบังคับใช้กฎหมายอย่างเด็ดขาดและต่อเนื่อง โดยชุดปฏิบัติการพิเศษ (เฉพาะกิจ) อำเภอวังน้อย ได้ทำการล่อซื้อยาเสพติด (ยาบ้า) บริเวณถนนจอมพล ป. ทางหลวงหมายเลข 309 ตำบลบ่อตาโล่ สามารถจับกุมผู้ต้องหาได้ จำนวน 1 ราย พร้อมของกลางยาบ้า จำนวน 1,003 เม็ด นำส่งพนักงานสอบสวนดำเนินคดี และชุดปฏิบัติการ ศป.ปส.อ.ลาดบัวหลวง ลงพื้นที่ปิดล้อมตรวจค้นบ้านเป้าหมายยาเสพติด สามารถจับกุม นายทิวา หรือวา อายุ 32 ปี พร้อมของกลาง เมทแอมเฟตามีน (ยาบ้า) จำนวน 213 เม็ด อาวุธปืน ขนาด 9 มิลลิเมตร ยี่ห้อ Glock 19 จำนวน 1 กระบอก เครื่องกระสุนปืน จำนวน 23 นัด นำส่งพนักงานสอบสวนดำเนินคดีตามกฎหมาย
2) จังหวัดน่าน ภายใต้การอำนวยการของนายวิบูรณ์ แววบัณฑิต ผู้ว่าราชการจังหวัดน่าน พร้อมด้วย พลตำรวจตรี ปิยะพันธ์ ภัทรพงศ์สินธุ์ ผู้บังคับการตำรวจภูธรจังหวัดน่าน และนายพิพัฒน์ เพ็ชร์พิพัฒน์ นายอำเภอเวียงสา แถลงการจับกุมผู้ต้องหาเครือข่ายค้าเสพติด พร้อมของกลางยาบ้าและอาวุธปืน จากการขยายผลการจับกุมยาเสพติดรายใหญ่ในพื้นอำเภอเวียงสา โดยสามารถจับกุมผู้ต้องหาเครือข่ายยาเสพติดได้ 5 ราย พร้อมของกลางเป็นยาบ้าและอาวุธปืน โดยผู้ต้องหารายที่ 1 นายเล่าสี พบยาบ้า 8,488 เม็ด เงินสด 125,100 บาท ปืนแก๊ป 1 กระบอก เลื่อยโซ่ยนต์ 1 เครื่อง ผู้ต้องหารายที่ 2 นายเอกภพ พบยาบ้า 4 เม็ด ผู้ต้องหารายที่ 3 นายวิเชียร พบยาบ้า 47 เม็ด ปืนลูกซอง 1 กระบอก กระสุน 13 นัด ผู้ต้องหารายที่ 4 นายสมชาย พบยาบ้า 20 เม็ด ปืนแก๊ป 1 กระบอก และ ผู้ต้องหารายที่ 5 นายไกรวิทชญ์ พบยาบ้า 29 เม็ด ปืนลูกซอง 1 กระบอก กระสุน 1 นัด ซึ่งผู้ต้องหาทั้งหมดถูกแยกสอบสวน ขยายผลการจับกุม และดำเนินคดีตามกฎหมายต่อไป
3) จังหวัดชลบุรี ภายใต้การอำนวยการของนายธวัชชัย ศรีทอง ผู้ว่าราชการจังหวัดชลบุรีได้สั่งการให้ฝ่ายความมั่นคงอำเภอเมืองชลบุรี ร่วมกับสถานีตำรวจภูธรเมืองชลบุรี ออกตรวจสถานประการในพื้นที่ พบสถานบริการ ซูส บาย แฟนตาซี คลับ เปิดให้บริการจึงเข้าตรวจสอบ พบเด็กอายุต่ำกว่ายี่สิบปีบริบูรณ์ จำนวน 11 คน พบบุคลไม่พกบัตร เข้าสถานบริการ 13 คน พบผู้มีสารเสพติด 1 คน พนักงานไม่จัดทำประวัติ จำนวน 6 คน จึงแจ้งข้อกล่าวหา และได้ควบคุมตัว ผู้ดูแลร้าน ส่งพนักงานสอบสวน สภ.เมืองชลบุรี เพื่อดำเนินการต่อไป
4) จังหวัดกำแพงเพชร ภายใต้การอำนวยการของนายชาธิป รุจนเสรี ผู้ว่าราชการจังหวัดกำแพงเพชร ได้สั่งการให้นายศุภโชค ภูสมตา ป้องกันจังหวัดกำแพงเพชร บูรณาการร่วมกับส่วนราชการที่เกี่ยวข้อง ออกปฏิบัติการจัดระเบียบสังคมแบบบูรณาการ เพื่อเฝ้าระวังปัญหายาเสพติด และสร้างความเชื่อมั่นต่อการปฏิบัติหน้าที่ของหน่วยงานภาครัฐในการป้องกันและปราบปรามผู้กระทำความผิดเกี่ยวกับยาเสพติด โดยได้เข้าทำการตรวจสถานบริการ "โรงเบียร์บางบาร์" และทำการตรวจปัสสาวะผู้เข้าใช้บริการ จำนวน 156 คน พบสารเสพติด จำนวน 6 ราย จึงได้นำตัวส่งศูนย์คัดกรอง เพื่อพิจารณานำเข้าสู่กระบวนการบำบัดรักษาที่เหมาะสมต่อไป
5) จังหวัดสมุทรสาคร ภายใต้การอำนวยการของนายณรงค์ รักร้อย ผู้ว่าราชการจังหวัดสมุทรสาคร ได้สั่งการให้นายบรรพต จันทรวงษ์ นายอำเภอกระทุ่มแบน นายณัฐพล บุญทวี ปลัดอาวุโส พร้อมด้วยนายสมยศ วงษ์พันธ์ ปลัดอำเภอกระทุ่มแบน นายจตุนันท์ จอมทัน ปลัดอำเภอกระทุ่มแบน สมาชิก อส.อ.กระทุ่มแบนที่ 2 ร่วมกับกำนัน ผู้ใหญ่บ้าน แพทย์ประจำตำบล สารวัตรกำนัน ผู้ช่วยผู้ใหญ่บ้าน ผรส. ชรบ.ตำบลสวนหลวงร่วมกัน ลงพื้นที่ค้นหาผู้เสพ/ผู้ติดยาเสพติด ผู้ค้าและผู้ที่เกี่ยวข้องกับยาเสพติด (Re X-ray) ในพื้นที่ ม.1 ตำบลสวนหลวง พบผู้เสพยาเสพติด/ผู้ติดยาเสพติด จำนวน 1 ราย ได้ทำบันทึกเพื่อส่งเข้าศูนย์คัดกรองยาเสพติดทำบุญสวนหลวงเข้าสู่กระบวนการบำบัดต่อไป นอกจากนี้ได้พบผู้เสพและครอบครองยาเสพติดให้โทษประเภทที่ 1 โดยผิดกฎหมาย 1 ราย และมียาเสพติดให้โทษประเภท 1 ไว้ในความครอบครองเพื่อจำหน่าย กระทำเพื่อการค้าและการก่อให้เกิดการแพร่กระจายในกลุ่มประชาชน 1 ราย พร้อมของกลางยาบ้า 59 เม็ด ยาไอซ์ 2 กรัม จึงได้ทำการจับกุมและส่งพนักงานสอบสวนสภ.กระทุ่มแบนดำเนินคดี และชุดเฉพาะกิจศรทอง เข้าร่วมกับ เจ้าหน้าที่ตำรวจ สภ.กระทุ่มแบน ปิดล้อมตรวจค้น บ้านเป้าหมายจำนวน 2 จุด ในพื้นที่ตำบลตลาดกระทุ่มแบน ตำบลสวนหลวง พบการกระทำความผิด 1 ราย จึงแจ้งข้อหามียาเสพติดไว้เพื่อจำหน่ายซึ่งยาเสพติดให้โทษประเภท 1 (ยาบ้า) จำนวน 174 เม็ด โดยผิดกฎหมาย จึงได้จับกุมส่งพนักงานสอบสวน สภ.กระทุ่มแบน ต่อไป
นายสุทธิพงษ์ จุลเจริญ ปลัดกระทรวงมหาดไทย กล่าวเพิ่มเติมว่า นอกจากนี้ ในพื้นที่ต่าง ๆ ได้มีการดำเนินการขับเคลื่อนกิจกรรมและมาตรการในการป้องกันปราบปรามปัญหายาเสพติด อาทิ การปล่อยแถวระดมกวาดล้างอาวุธปืน อาวุธสงคราม วัตถุระเบิด ความผิดเกี่ยวกับยาเสพติด และบุคคลตามหมายจับ และการปล่อยแถวจัดระเบียบสังคมแบบบูรณาการฯ เพื่อกวดขันสถานบริการ และสถานประกอบกิจการที่มีลักษณะคล้ายสถานบริการ ให้ปฏิบัติตามกฎหมายที่เกี่ยวข้องอย่างเคร่งครัด ในพื้นที่จังหวัดสุรินทร์ และจังหวัดบุรีรัมย์ รวมไปถึงการลงพื้นที่นำผู้ติดยาเสพติดมีอาการคลุ่มคลั่งอาละวาดขู่จะเผาบ้าน ในพื้นที่อำเภอคำเขื่อนแก้ว จังหวัดยโสธรส่งต่อไปรักษาที่โรงพยาบาลพระศรีมหาโพธิ์ เป็นต้น
“เพื่อให้การกวาดล้างและแก้ไขปัญหายาเสพติดบรรลุผลเป็นรูปธรรม และเกิดการแก้ไขปัญหาอย่างต่อเนื่อง พี่น้องประชาชนเป็นกำลังสำคัญในการมุ่งสู่เป้าหมายร่วมกัน นั่นคือ การสร้างสังคมไทยที่ปลอดยาเสพติด สร้างสังคมแห่งความสุข สร้างชุมชนที่เข้มแข็ง ดังนั้น จึงขอเชิญชวนพี่น้องประชาชนร่วมเป็นส่วนหนึ่งในการแจ้งเบาะแสยาเสพติดในทุกพื้นที่จังหวัด อำเภอ ตำบล หมู่บ้าน ผ่านสายด่วนศูนย์ดำรงธรรม 1567 หรือแจ้งผ่านนายอำเภอ ปลัดอำเภอ กำนัน ผู้ใหญ่บ้าน คณะกรรมการหมู่บ้าน และผู้บริหารองค์กรปกครองส่วนท้องถิ่นในพื้นที่ ในทุกวัน ไม่เว้นวันหยุดราชการ เพราะปัญหายาเสพติดไม่มีวันหยุด เพื่อนำความสงบสุขกลับคืนสู่ชุมชน ทุกครอบครัวได้อยู่ร่วมกันอย่างพร้อมหน้า ด้วยความสุขอย่างยั่งยืน” นายสุทธิพงษ์ฯ กล่าวในช่วงท้าย

ที่มา : https://www.thaigov.go.th/news/contents/details/60763