รัฐบาลไทย-ข่าวทำเนียบรัฐบาล-รัฐบาลเตือนภัยยาเสพติดชนิดใหม่ “แฮปปี้” ระบาดในสถานบันเทิง เสพบ่อย ๆ ทำให้มีอาการประสาทหลอน หวาดระแวง


วันจันทร์ที่ 26 กันยายน 2565
พิมพ์
รัฐบาลเตือนภัยยาเสพติดชนิดใหม่ “แฮปปี้” ระบาดในสถานบันเทิง เสพบ่อย ๆ ทำให้มีอาการประสาทหลอน หวาดระแวง
รัฐบาลเตือนภัยยาเสพติดชนิดใหม่ “แฮปปี้” ระบาดในสถานบันเทิง เสพบ่อย ๆ ทำให้มีอาการประสาทหลอน หวาดระแวง ขอให้ผู้ปกครองเฝ้าระวังสังเกตอาการลูกหลานมีที่พฤติกรรมเที่ยวสถานบันเทิงอย่างใกล้ชิด
วันนี้ (26 กันยายน 2565) นางสาวรัชดา ธนาดิเรก รองโฆษกประจำสำนักนายกรัฐมนตรี เตือนภัยยาเสพติดชนิดใหม่ “แฮปปี้" จากรายงานของกรมการแพทย์ สถาบันบำบัดรักษาและฟื้นฟูผู้ติดยาเสพติดแห่งชาติบรมราชชนนี พบว่า ปัจจุบันในพื้นที่ จ.ท่าขี้เหล็ก ประเทศเมียนมาตรงข้ามกับ อ.แม่สาย จ.เชียงราย พบการจำหน่ายยาเสพติดชนิดใหม่ และพบมีการลักลอบจำหน่ายในสถานบันเทิงของประเทศไทย โดยการนำตัวยาเสพติดมาบรรจุในถุงพลาสติกทรงสี่เหลี่ยมผืนผ้าขนาดเล็ก และติดรูปภาพหรือตราสัญลักษณ์ของผลิตภัณฑ์ต่าง ๆ บางซองมีลักษณะคล้ายถุงยางอนามัยและหากไม่สังเกตจะแยกไม่ออก แต่ภายในซองจะบรรจุผงสีขาวขุ่น น้ำหนักประมาณ 15-20 กรัม เป็นยาเสพติดที่มีส่วนผสมของสาร Benzylpiperazine (BPZ) มีฤทธิ์คล้ายยาบ้าแต่มีความรุนแรงน้อยกว่า 1 ใน 10 ของยาบ้า ออกฤทธิ์กระตุ้นประสาท สามารถทำให้มีอาการหลอน หวาดระแวง ยิ่งการเสพร่วมกับเครื่องดื่มแอลกอฮอล์ หรือสูบควัน อาจมีฤทธิ์เสริมให้เกิดการกระทำที่ขาดสติจนอาจเกิดอันตรายถึงแก่ชีวิตได้
นางสาวรัชดา กล่าวว่า ขอให้ทุกคนต้องเฝ้าระวัง โดยเฉพาะผู้ปกครองต้องเฝ้าระวังลูกหลานที่มีพฤติกรรมเที่ยวสถานบันเทิงอย่างใกล้ชิด หากพบว่ามีสิ่งของต้องสงสัยต้องรีบพูดคุยบอกกล่าวถึงอันตรายหากเข้าไปยุ่งเกี่ยว สำหรับผู้ที่ประสบปัญหาเกี่ยวกับยาและสารเสพติดสามารถขอรับคำปรึกษาเรื่องยาและสารเสพติดได้ที่ สายด่วนบำบัดยาเสพติด 1165 หรือเข้ารับการบำบัดรักษายาเสพติดได้ที่ สถาบันบำบัดรักษาและฟื้นฟูผู้ติดยาเสพติดแห่งชาติบรมราชชนนี (สบยช.) กรมการแพทย์จังหวัดปทุมธานี และโรงพยาบาลธัญญารักษ์ในส่วนภูมิภาคทั้ง 6 แห่ง ได้แก่ โรงพยาบาลธัญญารักษ์เชียงใหม่โรงพยาบาลธัญญารักษ์แม่ฮ่องสอน โรงพยาบาลธัญญารักษ์ขอนแก่น โรงพยาบาลธัญญารักษ์อุดรธานี โรงพยาบาลธัญญารักษ์สงขลา และโรงพยาบาลธัญญารักษ์ปัตตานี หรือโรงพยาบาลใกล้บ้าน สอบถามข้อมูลเพิ่มเติมได้ที่ www.pmnidat.go.th
นางสาวรัชดา ย้ำ ปัญหายาเสพติดเป็นปัญหาระดับชาติ ที่ผ่านมารัฐบาลได้ดำเนินทุกมาตรการ ทั้งภายใน  และภายนอกประเทศในการแก้ไขปัญหายาเสพติด โดยเฉพาะหน่วยงานความมั่นคงและหน่วยงานที่เกี่ยวข้องได้เพิ่มมาตรการสกัดกั้นยาเสพติดเข้มข้นมากยิ่งขึ้น เพื่อหยุดยาเสพติดให้ได้ตั้งแต่แนวชายแดน พร้อมทั้งประสานความร่วมมือกับรัฐบาลประเทศเพื่อนบ้าน ร่วมกันแก้ไขปัญหายาเสพติดตามแนวชายแดน แต่ยังมีการลักลอบนำยาเสพติดเข้ามาแบบกองทัพมด ก่อนนำมาพักรอและส่งไปกระจายขายในพื้นที่ ขอให้พี่น้องประชาชนเข้ามามีส่วนร่วมในการป้องกันและแก้ไขปัญหายาเสพติด เพื่อให้สังคมไทยและลูกหลานไทยปลอดภัยจากยาเสพติด โดยประชาชนสามารถเป็นส่วนหนึ่งในการแก้ไขปัญหายาเสพติดได้ หากพบผู้มีพฤติการณ์เกี่ยวกับยาเสพติดแจ้งเบาะแสได้ที่ สายด่วน ป.ป.ส. โทร. 1386 ตลอด 24 ชั่วโมง
........................

ที่มา : https://www.thaigov.go.th/news/contents/details/59674