รัฐบาลไทย-ข่าวทำเนียบรัฐบาล-ผู้ตรวจดีอีเอส ลงพื้นที่ จ.สตูล ติดตามผลงานสำคัญของกระทรวงฯ


วันพฤหัสบดีที่ 8 กันยายน 2565
ผู้ตรวจดีอีเอส ลงพื้นที่ จ.สตูล ติดตามผลงานสำคัญของกระทรวงฯ
ผู้ตรวจดีอีเอส ลงพื้นที่ จ.สตูล ติดตามผลงานสำคัญของกระทรวงฯ
เมื่อวันที่ 6-7 กันยายน 2565 พ.ต.อ.ดร.อัครพล บุณโยปัษฎัมภ์ ผู้ตรวจราชการกระทรวงดิจิทัลเพื่อเศรษฐกิจและสังคม และคณะ ลงพื้นที่ตรวจราชการตามแผนการตรวจราชการกระทรวงดิจิทัลเพื่อเศรษฐกิจและสังคม ประจำปีงบประมาณ พ.ศ. 2565 ณ จังหวัดสตูล โดยได้เข้าพบหารือข้อราชการกับ นายเอกรัฐ หลีเส็น ผู้ว่าราชการจังหวัดสตูล พร้อมทั้งประชุมร่วมกับหัวหน้าหน่วยงานสังกัดกระทรวงฯ ในพื้นที่ เพื่อตรวจเยี่ยมให้กำลังใจ และรับฟังสรุปผลการดำเนินงานสำคัญ รวมถึงปัญหา/อุปสรรคในการดำเนินงานต่างๆ อาทิ โครงการยกระดับศูนย์การเรียน ICT ชุมชนสู่ศูนย์ดิจิทัลชุมชน โครงการบริการอินเทอร์เน็ตสาธารณะสู่ชุมชน โครงการเครือข่ายอาสาสมัครดิจิทัล (อสด.) โครงการจัดทำบัญชีข้อมูลภาครัฐ (GD Catalog) โครงการ Smart City การขับเคลื่อนงานดิจิทัลเพื่อเศรษฐกิจและสังคมในระดับจังหวัด เป็นต้น พร้อมให้ข้อแนะนำ/แนวทางการดำเนินงานโดยขอให้หน่วยงานในสังกัดเน้นการทำงานใน 2 มิติ คือ การดำเนินงานตามนโยบายของกระทรวง และการสนับสนุนภารกิจของจังหวัด โดยยึดประโยชน์ของประชาชนเป็นสำคัญในการดำเนินงานต่างๆ และขอให้ทำงานแบบบูรณาการ ประสานความร่วมมือของทุกหน่วยงานรวมทั้งเอื้ออำนวยภารกิจซึ่งกันและกัน
จากนั้นได้ตรวจเยี่ยมการดำเนินงานโครงการโรงเรือนเพาะเลี้ยงอัจฉริยะเพื่อส่งเสริมการทำ CSR พันธุ์กล้วยไม้ป่าและปทุมมา สายพันธุ์ถิ่นใต้ ณ วิสาหกิจชุมชนฉิม ตำบลทุ่งหว้า อำเภอทุ่งหว้า ซึ่งได้รับการส่งเสริมในการนำเทคโนโลยีดิจิทัลระบบ IoT มาใช้ในการควบคุมการเพาะปลูกพืชผักต่างๆ รวมถึงกล้วยไม้ป่า
นอกจากนั้นคณะผู้ตรวจราชการฯ ได้ตรวจเยี่ยมการดำเนินงานของศูนย์ดิจิทัลชุมชนตำบลละงู ณ ศูนย์พัฒนาเด็กเล็กบ้านในเมือง ตำบลละงู อำเภอละงู จังหวัดสตูล ซึ่งศูนย์ฯ นี้ส่วนใหญ่จะเป็นเด็กนักเรียนมาใช้ประโยชน์ในการสืบค้นข้อมูลทำการบ้าน และหน่วยงานภาครัฐในพื้นที่มาใช้จัดการประชุมต่างๆ รวมทั้งมีการจัดอบรมให้ความรู้ด้านเทคโนโลยีดิจิทัลแก่คนในชุมชนด้วย ทั้งนี้ ผู้ตรวจราชการฯ ฝากเจ้าหน้าที่ผู้ดูแลศูนย์ฯ ส่งเสริมให้คนในชุมชนใช้ประโยชน์อย่างคุ้มค่าและให้เกิดความยั่งยืนต่อไป
**********************

ที่มา : https://www.thaigov.go.th/news/contents/details/58991