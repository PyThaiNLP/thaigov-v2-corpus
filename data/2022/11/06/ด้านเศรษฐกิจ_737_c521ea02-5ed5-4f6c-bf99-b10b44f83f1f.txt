รัฐบาลไทย-ข่าวทำเนียบรัฐบาล-นายจุรินทร์ ลักษณวิศิษฏ์ รองนายกรัฐมนตรีและรัฐมนตรีว่าการกระทรวงพาณิชย์ หารือผู้แทนบริษัท CP นายณัฐพงษ์ กิตติผดุงกุล รองกรรมการผู้จัดการอาวุโส ด้านพัฒนาธุรกิจการค้าระหว่างประเทศ


วันศุกร์ที่ 4 พฤศจิกายน 2565
นายจุรินทร์ ลักษณวิศิษฏ์ รองนายกรัฐมนตรีและรัฐมนตรีว่าการกระทรวงพาณิชย์ หารือผู้แทนบริษัท CP นายณัฐพงษ์ กิตติผดุงกุล รองกรรมการผู้จัดการอาวุโส ด้านพัฒนาธุรกิจการค้าระหว่างประเทศ
และผู้บริหารโรงงานบริษัท Overhill Farms, Inc.(โรงงานของบริษัท CP) Mr.Jeff Tuttle CEO เมื่อวันพฤหัสบดีที่ 3 พฤศจิกายน 2565 เวลา 13.00 น. ตามเวลาท้องถิ่น ณ ลอสแอนเจลิส สหรัฐอเมริกา
นายจุรินทร์ ลักษณวิศิษฏ์ รองนายกรัฐมนตรีและรัฐมนตรีว่าการกระทรวงพาณิชย์ พร้อมด้วยนายกีรติ รัชโน ปลัดกระทรวงพาณิชย์ นายภูสิต รัตนกุล เสรีเริงฤทธิ์ อธิบดีกรมส่งเสริมการค้าระหว่างประเทศและคณะ ให้สัมภาษณ์ภายหลังหารือผู้แทนบริษัท CP นายณัฐพงษ์ กิตติผดุงกุล รองกรรมการผู้จัดการอาวุโส ด้านพัฒนาธุรกิจการค้าระหว่างประเทศและผู้บริหารโรงงานบริษัท Overhill Farms, Inc.(โรงงานของบริษัท CP) Mr.Jeff Tuttle CEO ที่ลอสแอนเจลิส สหรัฐอเมริกา (วันที่ 3 พ.ย. 65 เวลา 13.00 น. ตามเวลาท้องถิ่น)
นายจุรินทร์ กล่าวว่า ซีพีประเทศไทยเป็นบริษัทยักษ์ใหญ่ที่นอกจากทำธุรกิจในประเทศไทยก็ไปแข่งขันในระดับโลกด้วย เช่น ที่สหรัฐฯมีโรงงานถึง 4 โรง เป็นประโยชน์ทั้งพัฒนาเศรษฐกิจของประเทศที่ไปลงทุน ซึ่งมีการลงทุนถึง 17 ประเทศและนำรายได้พัฒนาประเทศไทยด้านเศรษฐกิจด้วย ซึ่งประเทศไทยต้องสนับสนุนให้มีบริษัทขนาดใหญ่ระดับโลกไปแข่งขันในโลกได้หลายบริษัทมากขึ้นต่อไปเช่นที่หลายประเทศในโลกทำ กระทรวงพาณิชย์จะพยายามเข้าไปช่วยผู้ส่งออกและผู้ต้องการนำเข้าวัตถุดิบจากประเทศไทยในการทลายกำแพงการกีดกันทางการค้า และจะกลายเป็นอุปสรรคต่อประเทศไทย สำหรับสหรัฐฯยังมีปัญหาเรื่องการทลายกำแพงส่งออกสินค้าเกษตรบางตัว เช่น ไก่ ไข่ หมู สำหรับสหภาพยุโรป อาจมีเงื่อนไขผ่อนปรนกว่าแต่การทลายกำแพงทางการค้าในรูปแบบที่ไม่ใช่ภาษีที่มีมาตลอด เราพยายามทำกติกาใหม่เพิ่มเติมขึ้น เพื่อลดการตั้งกำแพงไม่ว่ารูปแบบไหนก็ตาม กระทรวงพาณิชย์ต้องเจรจาต่อไปว่าอะไรที่เป็นกำแพงกั้นการส่งออกของเราในทุกรูปแบบ
และในเรื่องของนโยบายที่เป็นครัวโลก ซีพีถือว่ามีศักยภาพ และนโยบายของรัฐบาลเราชัดเจนว่าอยากให้ประเทศไทยเป็นครัวโลก ที่สำคัญอยากเห็นอาหารไทยเป็นอาหารโลกและตนพยายามผลักดันนโยบายนี้ ตลอดระยะเวลา 3-4 ปี ที่มาอยู่กระทรวงพาณิชย์หลายอย่างมีความคืบหน้า ซีพีจะเป็นธุรกิจเอกชนบริษัทหนึ่งที่จะมีส่วนช่วยเสริม แต่การบริการของประเทศต้องใช้ระยะเวลาและได้รับความร่วมมือจากเอกชนและภาครัฐจับมือกันอย่างเข้มแข็งเดินหน้านโยบาย
“อาหารไทยเป็นที่รู้จักของหลายประเทศในโลกอยู่แล้วในปัจจุบัน แต่สิ่งที่ต้องทำต่อคือการส่งเสริมให้คนรู้จักเข้าถึงอาหารไทยให้มากขึ้น เราต้องทำต่อไป ยิ่งอาหารไทยเป็นที่รู้จักและเข้าถึงของคนในโลกมากขึ้น โอกาสที่จะได้ลูกค้าเพิ่มก็มีความเป็นไปได้สูง มีหลายเมนูเป็นที่รู้จักทั่วโลกไม่ว่าจะเป็น ต้มยำกุ้ง ต้มข่าไก่ ผัดไทย แกงเขียวหวานมัสมั่น ข้าวซอย มีความหลากหลายและเป็นอาหารเพื่อสุขภาพอยู่แล้ว มีส่วนผสมของสมุนไพรซึ่งเป็นไปตามเทรนด์ของโลกที่ต้องการอาหารลักษณะนี้เพิ่มขึ้น” รองนายกรัฐมนตรีและรัฐมนตรีว่าการกระทรวงพาณิชย์กล่าว
ข้อมูลจากกรมส่งเสริมการค้าระหว่างประเทศ ระบุว่า นายจุรินทร์ ลักษณวิศิษฏ์ รองนายกรัฐมนตรีและรัฐมนตรีว่าการกระทรวงพาณิชย์ พร้อมคณะ ได้เข้าเยี่ยมชมการผลิตไก่ทอดกึ่งสุกที่ใช้เป็นวัตถุดิบในการทำ Orange chicken ซึ่งเป็นเมนูยอดนิยมและขายดีที่สุดของ Panda Express ซึ่งเป็นร้านอาหารจีนที่มีชื่อเสียงในสหรัฐฯ สามารถผลิตได้ถึง 5,000 ปอนด์/ชั่วโมง โดยผลิตเพื่อป้อน Panda Express ในฝั่งตะวันตกของสหรัฐฯ ทั้งหมด (รวม Alaska และ Hawaii) จากนั้นนายจุรินทร์ได้ชิมเมนูตัวอย่างของโรงงานซีพีที่ขายดีในสหรัฐฯ ซึ่งมีหลายเมนู เช่น  Orange chicken , Mashed sweet potato ,Pizza bites และ Blackened chicken Alfredo

ที่มา : https://www.thaigov.go.th/news/contents/details/61263