รัฐบาลไทย-ข่าวทำเนียบรัฐบาล-กระทรวงศึกษาธิการรับนโยบายนายกรัฐมนตรี เร่งให้นโยบายการพัฒนาการสอนประวัติศาสตร์ระดับชาติและท้องถิ่นให้ทันสมัยมีความน่าสนใจ ปลูกฝังความรักและหวงเเหนเเผ่นดินเกิด


วันจันทร์ที่ 31 ตุลาคม 2565
พิมพ์
กระทรวงศึกษาธิการรับนโยบายนายกรัฐมนตรี เร่งให้นโยบายการพัฒนาการสอนประวัติศาสตร์ระดับชาติและท้องถิ่นให้ทันสมัยมีความน่าสนใจ ปลูกฝังความรักและหวงเเหนเเผ่นดินเกิด
กระทรวงศึกษาธิการรับนโยบายนายกรัฐมนตรี เร่งให้นโยบายการพัฒนาการสอนประวัติศาสตร์ระดับชาติและท้องถิ่นให้ทันสมัยมีความน่าสนใจ ปลูกฝังความรักและหวงเเหนเเผ่นดินเกิด
วันที่ 31 ตุลาคม 65 น.ส.ไตรศุลี ไตรสรณกุล รองโฆษกประจำสำนักนายกรัฐมนตรี กล่าวว่า ตามที่ พล.อ.ประยุทธ์ จันทร์โอชา นายกรัฐมนตรีและรมว.กลาโหม ได้มอบหมายกระทรวงศึกษาธิการให้พัฒนาและปรับปรุงการเรียนการสอนประวัติศาสตร์ เพื่อให้เด็กและนักเรียนได้เรียนรู้ถึงสถานบันหลักของชาติ การต่อสู้ของบรรพบุรุษ ความสามัคคีของคนไทยในเหตุการณ์สำคัญต่างๆ ทั้งในระดับชาติและท้องถิ่น
น.ส.ตรีนุช เทียนทอง รมว.ศึกษาธิการ ได้รับข้อสั่งการของนายกรัฐมนตรีและได้ให้นโยบายแก่ผู้บริหารการศึกษาในระดับต่างๆ โดยเน้นย้ำการให้ความสำคัญกับการเรียนรู้ประวัติศาสตร์ควบคู่ไปกับการเรียนรู้และพัฒนาทักษะของเด็กและเยาวชนให้สามารถรับกับการเปลี่ยนแปลงของโลกในปัจจุบันและอนาคตได้
โดยเมื่อวันที่ 28 ต.ค. 65 รมว.ศึกษาธิการ ได้เน้นย้ำในการประชุมชี้แจงนโยบายและการเตรียมความพร้อมก่อนเปิดภาคเรียนของโรงเรียนเอกชนว่า กระทรวงศึกษาสนับสนุนให้สถานศึกษานำหลักสูตรฐานสมรรถนะต่างๆ เข้ามาพัฒนาทักษะของนักเรียน กระตุ้นให้เด็กเกิดกระบวนการคิด วิเคราะห์ และแก้ไขปัญหาเป็น รู้เท่าทันสื่อดิจิทัลอย่างปลอดภัย ขณะเดียวกันโรงเรียนและครูผู้สอนต้องมีการพัฒนาการจัดการเรียนการสอนประวัติศาสตร์ หน้าที่พลเมืองและศีลธรรมซึ่งเป็นเรื่องที่สำคัญ นอกจากสอนให้เด็กเก่งแล้วยังต้องปลูกฝังให้เด็กเป็นคนดี มีคุณธรรม จริยธรรม รักชาติ ศาสนา และพระมหากษัตริย์ รวมถึงเสริมสร้างวิถีชีวิตความเป็นพลเมืองที่เข้มแข็ง
ในวันเดียวกัน รมว.ศึกษาธิการ ได้มอบนโยบายการดำเนินงานการศึกษานอกระบบและการศึกษาตามอัธยาศัยประจำปีงบประมาณ พ.ศ. 2566 ก็ได้มีการเน้นย้ำถึงนโยบายของกระทรวงศึกษาธิการที่ให้มีการพัฒนารูปแบบการจัดการเรียนการสอนประวัติศาสตร์ หน้าที่พลเมืองและศีลธรรม ให้มีความทันสมัย มีความน่าสนใจควบคู่ไปกับการเรียนรู้ประวัติศาสตร์ของท้องถิ่น
น.ส.ไตรศุลี กล่าวว่า นอกจากการให้นโยบายกับผู้บริหารการศึกษาแล้ว กระทรวงศึกษาธิการยังดำเนินโครงการลักษณะค่ายเยาวชนเพื่อการเรียนรู้นอกห้องเรียนในภูมิภาคต่างๆ โดยล่าสุดได้เตรียมจัดโครงการค่ายพัฒนาผู้นำเยาวชนและเรียนรู้ประวัติศาสตร์ท้องถิ่น จังหวัดสงขลา ซึ่งจะเป็นโครงการส่งเสริมให้เด็กเเละเยาวชนรุ่นใหม่ มีความเป็นผู้นำที่ดีและสามารถเป็นแบบอย่างในการทำความดีเพื่อสังคม มีความรู้ความเข้าใจเกี่ยวกับประวัติศาสตร์ชาติไทย และประวัติศาสตร์ท้องถิ่น รวมทั้งรักและหวงเเหนเเผ่นดินเกิด

ที่มา : https://www.thaigov.go.th/news/contents/details/61068