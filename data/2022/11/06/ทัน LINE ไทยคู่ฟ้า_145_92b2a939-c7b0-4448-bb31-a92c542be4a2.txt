รัฐบาลไทย-ข่าวทำเนียบรัฐบาล-จับตาพายุเนสาท เคลื่อนเข้าใกล้เวียดนาม ส่งผลให้มีฝนตกในพื้นที่ภาคอีสาน ส่วนภาคใต้ฝนตกหนัก 17 - 21 ต.ค. นี้ เตือน! ชาวเรือเดินเรือด้วยความระมัดระวัง


วันจันทร์ที่ 17 ตุลาคม 2565
จับตาพายุเนสาท เคลื่อนเข้าใกล้เวียดนาม ส่งผลให้มีฝนตกในพื้นที่ภาคอีสาน ส่วนภาคใต้ฝนตกหนัก 17 - 21 ต.ค. นี้ เตือน! ชาวเรือเดินเรือด้วยความระมัดระวัง
.....
กรมอุตุนิยมวิทยา อัปเดตเส้นทางพายุ "เนสาท (NESAT)" ความเร็วลมสูงสุดใกล้ศูนย์กลางประมาณ 100 กม./ชม. มีแนวโน้มจะทวีกำลังขึ้นเป็นพายุไต้ฝุ่นได้ในวันนี้ โดยเคลื่อนผ่านตอนใต้ของเกาะไหหลำ ประเทศจีน และเคลื่อนเข้าใกล้ชายฝั่งประเทศเวียดนามตอนบนในช่วงวันที่ 20 - 21 ต.ค. 65 หลังจากนั้นจะอ่อนกำลังลงตามลำดับอย่างรวดเร็ว อาจมีผลกระทบทำให้เกิดฝนตกในพื้นที่ภาคอีสาน
.
ส่วนช่วงวันที่ 17 - 21 ต.ค. 65 ลมตะวันตกเฉียงใต้ที่พัดปกคลุมทะเลอันดามันและภาคใต้จะมีกำลังแรงขึ้น ทำให้ภาคใต้มีฝนตกหนักถึงหนักมาก สำหรับคลื่นลมบริเวณทะเลอันดามันและอ่าวไทยจะมีกำลังแรงขึ้น โดยทะเลอันดามันมีคลื่นสูง 2 - 3 เมตร
.
ขอให้ประชาชนบริเวณภาคใต้ระวังอันตรายจากฝนตกหนักถึงหนักมากและฝนที่ตกสะสม ซึ่งอาจทำให้เกิดน้ำท่วมฉับพลันและน้ำป่าไหลหลาก ชาวเรือระมัดระวังอันตรายในการเดินเรือและเรือเล็กควรงดออกจากฝั่ง
.
สำหรับชื่อพายุ “เนสาท” (NESAT, 2220) มีความหมายว่า การประมง ตั้งโดยประเทศกัมพูชา เป็นพายุลูกที่ 20
#ไทยคู่ฟ้า #สื่อสารรัฐบาลไทย
-------------------

ที่มา : https://www.thaigov.go.th/news/contents/details/60511