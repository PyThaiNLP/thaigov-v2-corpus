รัฐบาลไทย-ข่าวทำเนียบรัฐบาล-รัฐบาล ชวนชิม “เมนูอาหารอนาคต” ฝีมือคนไทย ครีเอทขึ้นใหม่ต้อนรับผู้นำ 21 เขตเศรษฐกิจในโครงการ APEC Future Food for Sustainability 


วันเสาร์ที่ 29 ตุลาคม 2565
พิมพ์
รัฐบาล ชวนชิม “เมนูอาหารอนาคต” ฝีมือคนไทย ครีเอทขึ้นใหม่ต้อนรับผู้นำ 21 เขตเศรษฐกิจในโครงการ APEC Future Food for Sustainability
รัฐบาล ชวนชิม “เมนูอาหารอนาคต” ฝีมือคนไทย ครีเอทขึ้นใหม่ต้อนรับผู้นำ 21 เขตเศรษฐกิจในโครงการ APEC Future Food for Sustainability
วันนี้ (29 ตุลาคม) ณ บริเวณศูนย์การค้าเซ็นทรัลเวิลด์ นายดอน ปรมัตถ์วินัย รองนายกรัฐมนตรี และรัฐมนตรีว่าการกระทรวงการต่างประเทศ พร้อมด้วย นายอนุชา นาคาศัย รัฐมนตรีประจำสำนักนายกรัฐมนตรี  ชวนชิม “เมนูอาหารอนาคต” ซึ่งจัดขึ้นในงาน Plate to Planet Festival จานนี้เพื่อสิ่งแวดล้อม เป็นส่วนหนึ่งของกิจกรรม ภายใต้โครงการ APEC Future Food for Sustainability  เพื่อสร้างการมีส่วนร่วมของเยาวชนและคนไทยทั่วประเทศ  ในวาระที่ไทยเป็นเจ้าภาพการจัดประชุม APEC 2022  ผ่านการประกวดสตาร์ทอัพด้านอาหารอนาคต
ทั้งนี้ เพื่อแสดงให้เห็นถึงความพร้อมและศักยภาพด้านซอฟต์พาวเวอร์  อาหารไทย ภายใต้แนวคิด BCG โมเดล  ผ่านการจัดกิจกรรมเฟ้นหาเมนูอาหารอนาคตจากผู้ประกวดกว่า 2,000 ทีม  และได้คัดเหลือเพียง 21 ทีมสุดท้าย เมื่อวันที่ 23 ตุลาคมที่ผ่านมา ผ่านการแข่งขันประลองฝีมือทำอาหาร  ตัดสินโดยเชฟ และนักชิมระดับมิชลิน โดย 21 ทีมที่ผ่านเข้ารอบมาในครั้งนี้ จะได้มาประชันแนวคิดเชิงธุรกิจ พร้อมพิชชิ่งไอเดียให้กับคณะกรรมการจากองค์กรชั้นนำด้านอาหารของไทย เช่น เดอะ ไมเนอร์ ฟู้ด กรุ๊ป จำกัด (มหาชน)   ฟู้ด แฟคเตอร์ จำกัด NRF บางจาก คอร์ปอเรชั่น จำกัด (มหาชน)  PTT OR ไทยยูเนี่ยน กรุ๊ป และ PTTGC เป็นต้น  ที่จะร่วมค้นหาสุดยอดเมนูอาหารอนาคตไปต่อยอดทางธุรกิจ และขับเคลื่อนอุตสาหกรรมด้านอาหารอนาคตของไทยให้ไปสู่ตลาดโลกด้วยกัน
โดยภายในงานมีเมนูอาหารอนาคตของผู้เข้ารอบทั้ง 21 ทีมมาให้คนทั่วไปได้กิน อาทิ ขนมไข่ผำชูกำลัง  ขนมชั้นสูตรลดน้ำตาลเสริมใยอาหารและโพรไบโอติกส์  คาโบนารา Vegan  ครอกเก็ตพะแนงแพลนต์เบส  ซาชิมิคอลลาเจนสกัดจากเกล็ดปลา  เสริมคุณค่าไฮยารูรอนิคจากเห็ดหูขาว  ปูไร้เนื้อ  ข้าวถั่วลูกไก่ยำปักษ์ใต้ผัก 5 สี  ข้าวเขียวหวานแห้งโปรไบโอติกส์  ไอติมจากแมลง ให้ทุกคนได้เลือกกินและตื่นเต้นไปกับความแปลกใหม่ของวัตถุดิบและนวัตกรรม ให้ทุกคนได้ฟิน ทั้งอิ่มท้อง อิ่มใจ และได้รักษาสิ่งแวดล้อมอีกด้วย
ขอเชิญคนไทยทุกคนร่วมชิมสุดยอดเมนูดังกล่าว ณ ศูนย์การค้าเซ็นทรัลเวิลด์  ส่วนใครที่พลาดกิจกรรมในงานสามารถร่วมเป็นส่วนหนึ่งในการผลักดันอาหารอนาคตประเทศไทยโดยการร่วมโหวตเมนูที่ชื่นชอบผ่าน www.futurefoodapec.com  ตั้งแต่วันนี้จนถึงวันที่ 13 พฤศจิกายนนี้เท่านั้น (มีของรางวัล) เข้าไปติดตามได้ใน facebook : APEC พร้อม ไทยพร้อม ร่วมลุ้น 21 ทีมใครจะได้ไปต่อเพื่อคว้ารางวัลมูลค่า 1 ล้านบาท พร้อมโอกาสในการเป็นตัวแทนนำเสนอเมนูอาหารอนาคตต้อนรับผู้นำ APEC ทั้ง 21 เขตเศรษฐกิจ เพื่อแสดงให้เห็นถึงศักยภาพของไทยในการเป็นครัวแห่งอนาคตของโลก

ที่มา : https://www.thaigov.go.th/news/contents/details/61012