รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม แถลงจัดงานไกล่เกลี่ยเก็บตกครั้งใหญ่ ที่เมืองทอง 8-11 ก.ย.นี้ 22 สถาบันการเงินเข้าร่วมคับคั่ง ชวนลูกหนี้คลายทุกข์ พบกับโปรโมชั่นเด็ดๆเพียบ 


วันพุธที่ 31 สิงหาคม 2565
พิมพ์
รัฐมนตรีว่าการกระทรวงยุติธรรม แถลงจัดงานไกล่เกลี่ยเก็บตกครั้งใหญ่ ที่เมืองทอง 8-11 ก.ย.นี้ 22 สถาบันการเงินเข้าร่วมคับคั่ง ชวนลูกหนี้คลายทุกข์ พบกับโปรโมชั่นเด็ดๆเพียบ
รัฐมนตรีว่าการกระทรวงยุติธรรม แถลงจัดงานไกล่เกลี่ยเก็บตกครั้งใหญ่ ที่เมืองทอง 8-11 ก.ย.นี้ 22 สถาบันการเงินเข้าร่วมคับคั่ง ชวนลูกหนี้คลายทุกข์ กยศ.พร้อมลดดอกเบี้ย ขยายเวลาจ่าย ด้านออมสินจัดเต็มให้ปรับโครงสร้างหนี้  ธ.อิสลาม ใจปล้ำใครปิดหนี้ลดเงินต้น
เมื่อวันที่ 31 สิงหาคม 2565 เวลา 13.00 น. ที่กระทรวงยุติธรรม นายสมศักดิ์ เทพสุทิน รมว.ยุติธรรม แถลงข่าว การจัดงานมหกรรมไกล่เกลี่ยหนี้สินครัวเรือน และหนี้ SMEs ที่จะจัดที่อิมแพ็ค เอ็กซิบิชั่น ฮอลล์ 5 เมืองทองธานี ในวันที่ 8-11 ก.ย. 2565 พร้อมด้วย นางพงษ์สวาท กายอรุณสุทธิ์ ปลัดกระทรวงยุติธรรม นายวัลลภ นาคบัว รองปลัดกระทรวงยุติธรรม นายสหการณ์ เพ็ชรนรินทร์ รองปลัดกระทรวงยุติธรรม นางทัศนีย์ เปาอินทร์ อธิบดีกรมบังคับคดี นายเรืองศักดิ์ สุวารี  อธิบดีกรมคุ้มครองสิทธิและเสรีภาพ  นายอภินันช์ ศุนทรนันท์ รองผู้จัดการ กยศ. นายวุฒิพงษ์ ภิรมยาภรณ์ รอง ผอ.ธนาคารออมสิน  นายอติพัฒน์ อัศวจินดา ผู้ช่วยกรรมการผู้จัดการ ธนาคารกสิกรไทย นายอภิรัฐ เหล่าสินชัย เจ้าหน้าที่ฝ่ายสินเชื่อ ธนาคารกรุงเทพ นายสุโชค พิมลกิตติกุล ผู้ช่วยกรรมการบริษัท บริหารสินทรัพย์สุขุมวิท น.ส.ภรณี ประเสริฐ หัวหน้าส่วน บริษัท บริหารสินทรัพย์ ธนาคารอิสลาม นายยุทธนา เขียวขุนศรี ผู้ช่วยผู้จัดการฝ่ายนิติการและบังคับคดี บริษัท เอสจี แคปปิตอล นายณัฐสรรค์ ตันตสุรฤกษ์ ผู้ช่วยกรรมการผู้จัดการใหญ่ ธนาคารซิตี้แบงค์ นายนิตินัย ปินใจ ผอ.ฝ่ายเร่งรัดหนี้สิน บริษัท เจเอ็มที เน็ทเวอร์ค เซอร์วิสเซ็ส นายฉัตรฉลอง จินุกูล ผู้จัดการฝ่ายกฎหมาย บริษัท โตโยต้า ลิสซิ่ง นายพิชิต มิทราวงศ์ รองกรรมการผู้จัดการ ธนาคารพัฒนาวิสาหกิจขนาดกลางและขนาดย่อมแห่งประเทศไทย นายจตุฤทธิ์ จันทรกานต์ รองผู้จัดการทั่วไปอาวุโส บรรษัทประกันสินเชื่ออุตสาหกรรมขนาดกลางและขนาดย่อม และผู้บริหารกระทรวงยุติธรรม ร่วมการแถลงข่าว
นายสมศักดิ์ กล่าวว่า การจัดงานมหกรรมไกล่เกลี่ยในครั้งนี้ เพราะเป็นสิ่งที่ประชาชนร้องขอมาจากหลายช่องทาง เราจึงจัดเวทีที่ 78 นี้ขึ้น โดยมีสถาบันการเงินเข้าร่วม 22 แห่ง และหน่วยงานรัฐ 2 แห่ง ซึ่งตนต้องขอขอบคุณสถาบันการเงินและหน่วยงาน ที่เข้าช่วยเหลือประชาชน ในการไกล่เกลี่ยหนี้สินครั้งนี้ หลังจากที่เราจัดมาแล้ว 77 เวทีทั่วประเทศ ในระยะเวลา 6 เดือนและเปิดบริการตามศูนย์ต่างๆ รวมถึงการไกล่เกลี่ยระบบออนไลน์ ช่วยเหลือประชาชนได้ 210,208 ราย ทุนทรัพย์ 38,067 ล้านบาท สำหรับในรอบนี้ เราได้เชิญลูกหนี้ 172,855 ราย ทุนทรัพย์ 30,651 ล้านบาท แบ่งเป็น ไกล่เกลี่ยก่อนฟ้อง 75,025 ราย ทุนทรัพย์ 9,959 ล้านบาท ไกล่เกลี่ยหลังฟ้อง 97,830 ราย ทุนทรัพย์ 20,692 ล้านบาท
"การแถลงข่าวในครั้งนี้ เพื่อประชาสัมพันธ์ให้คนมาร่วมงาน เราอยากให้ผู้เป็นหนี้สินภาคครัวเรือน ผู้ประกอบการ SME  และผู้เป็นหนี้ กยศ. เข้าร่วมงานในครั้งนี้ให้มากที่สุด เพื่อให้ทุกท่านหมดความทุกข์ เดินหน้าต่อไปได้ แต่หากยังยอมขับเคลื่อนตัวเอง ก็ไม่รู้ว่าเมื่อไรจะมีการจัดงานแบบนี้อีก ผมยืนยันในฐานะ รัฐมนตรีว่าการกระทรวงยุติธรรม การจัดงานดังกล่าวนี้  เพราะรัฐบาลต้องการช่วยเหลือประชาชนให้มากที่สุด หากประชาชนมีความสุข พวกเราก็จะมีความสุขเช่นกัน" นายสมศักดิ์ กล่าว
ด้าน นางทัศนีย์ กล่าวว่า ที่ผ่านมาคนมักจะมองว่ากรมบังคับคดี จ้องแต่จะยึดทรัพย์ ขายทอดตลาด ซึ่งเราเป็นหน่วยงานที่เกี่ยวข้องกับคดีแพ่ง การยึดทรัพย์ต่างๆก็ต้องทำตามคำสั่งศาล แต่หากทุกท่านถูกบังคับคดี ไม่ต้องกลัวพวกเรา สามารถเข้ามาเจรจาไกล่เกลี่ยได้ เราสามารถเป็นคนกลางระหว่างเจ้าหนี้และลูกหนี้
ส่วน นายเรืองศักดิ์ กล่าวว่า กรมคุ้มครองสิทธิฯ มี พ.ร.บ.ไกล่เกลี่ยข้อพิพาท พ.ศ.2562 และศูนย์ไกล่เกลี่ยทั่วประเทศ 999 ศูนย์ ผู้ไกล่เกลี่ย 3,419 คน ที่จะช่วยไกล่เกลี่ยก่อนการฟ้องให้กับทุกท่านได้ ที่ผ่านมาแม้เราจะช่วยลูกหนี้ไปเยอะแล้ว แต่ก็ยังมีอีกจำนวนมากที่ยังตกค้าง ดังนั้นจึงอยากเชิญชวนลูกหนี้ทุกท่านมาร่วมงานเพื่อหาทางออกในการแก้ปัญหา
นายอภินันช์ ศุนทรนันท์  รองผู้จัดการ กยศ. กล่าวว่า กยศ. ขอบคุณที่ให้โอกาสได้ช่วยเหลือนักเรียน นักศึกษา และได้แก้ไขเยียวยาหนี้ ช่วยลูกหนี้ให้ผ่านพ้นไปได้ งานที่ผ่านมาไกล่เกลี่ยหนี้ไปได้มากถึง 57,000 ราย ซึ่งเราพร้อมที่จะให้ความช่วยเหลือลูกหนี้ทุกกลุ่มทั้งก่อนฟ้องและหลังฟ้อง ซึ่งมีทั้งการลดดอกเบี้ย เบี้ยปรับ และให้โอกาสขยายเวลาชำระหนี้
นายจตุฤทธิ์ จันทรกานต์ รองผู้จัดการทั่วไปอาวุโส ธนาคารพัฒนาวิสาหกิจขนาดกลางและขนาดย่อมแห่งประเทศไทย กล่าวว่า นี่เป็นครั้งแรกที่เราได้มาร่วมงานมหกรรมนี้ ซึ่งเราอยากจะช่วยแบ่งเบาภาระของผู้ประกอบการ โดยนอกจากจะมาไกล่เกลี่ยหนี้แล้ว เรายังมีการให้ความรู้ คำปรึกษา แนะนำด้านการเงิน การตลาดและการบริหารธุรกิจต่างๆอีกด้วย
นายวุฒิพงษ์ ภิรมยาภรณ์ รอง ผอ.ธนาคารออมสิน กล่าวว่า ในงานนี้ธนาคารออมสินมีโปรโมชั่นเด็ดสำหรับผู้เข้าร่วมงาน ลูกหนี้สามารถขอปรับโครงสร้างหนี้ได้ รวมทั้งกลุ่มผู้ค้ำประกันก็สามารถมาขอปลดการค้ำประกันได้ ส่วนกลุ่มพ่อค้าแม่ค้า และผู้ประกอบการ หากประวัติดี สามารถขอเพิ่มวงเงินกู้ได้ เราจะพิจารณาเป็นพิเศษ
น.ส.ภรณี ประเสริฐ หัวหน้าส่วน บริษัท บริหารสินทรัพย์ ธนาคารอิสลามแห่งประเทศไทย กล่าวว่า ในส่วนของเราก็มีโปรโมชั่นดีๆเช่นกัน หากลูกหนี้มาเจรจาขอปิดหนี้ เราจะมีส่วนลดเงินต้นให้ 50% และงดดอกเบี้ยให้เลย

ที่มา : https://www.thaigov.go.th/news/contents/details/58672