รัฐบาลไทย-ข่าวทำเนียบรัฐบาล-รฟม. กำชับผู้รับจ้างขุดลอกคูคลองในแนวก่อสร้างรถไฟฟ้า โครงการรถไฟฟ้าสายสีส้ม เพื่อเพิ่มประสิทธิภาพการระบายน้ำ


วันอังคารที่ 30 สิงหาคม 2565
รฟม. กำชับผู้รับจ้างขุดลอกคูคลองในแนวก่อสร้างรถไฟฟ้า โครงการรถไฟฟ้าสายสีส้ม เพื่อเพิ่มประสิทธิภาพการระบายน้ำ
.....
การรถไฟฟ้าขนส่งมวลชนแห่งประเทศไทย (รฟม.) กระทรวงคมนาคม ในฐานะหน่วยงานที่รับผิดชอบดำเนินการก่อสร้างโครงการรถไฟฟ้าสายสีส้ม ช่วงศูนย์วัฒนธรรมแห่งประเทศไทย - มีนบุรี (สุวินทวงศ์) ได้กำชับให้ผู้รับจ้างก่อสร้างงานโยธาทุกสัญญา ติดตามเฝ้าระวังพื้นที่ก่อสร้างรถไฟฟ้าตลอดแนวถนนรามคำแหงในช่วงฤดูฝน และดำเนินการขุดลอกคูคลองตลอดแนวเส้นทางโครงการฯ อย่างต่อเนื่อง เพื่อป้องกันเศษวัสดุอุดตันในแนวก่อสร้างรถไฟฟ้า เพิ่มประสิทธิภาพการระบายน้ำให้ดีมากยิ่งขึ้น โดยบริษัท ยูนิค เอ็นจิเนียริ่ง แอนด์ คอนสตรัคชั่น จำกัด (มหาชน) ผู้รับจ้างสัญญาที่ 4 งานก่อสร้าง โครงสร้างทางวิ่งและสถานียกระดับ ช่วงคลองบ้านม้า - สุวินทวงศ์ ได้ดำเนินการขุดลอกคูระบายน้ำ บริเวณถนนรามคำแหง ฝั่งขาเข้า ช่วงซอยรามคำแหง 162
ทั้งนี้ รฟม. ได้เน้นย้ำให้ที่ปรึกษาโครงการ กำกับดูแลให้ผู้รับจ้างลอกท่อระบายน้ำตามแนวก่อสร้างรถไฟฟ้า และเฝ้าระวังสถานการณ์ พร้อมจัดเตรียมเจ้าหน้าที่และเครื่องสูบน้ำ เพื่อช่วยเหลือและอำนวยความสะดวกให้แก่ประชาชน  ตามนโยบายด้านความรับผิดชอบต่อสังคมในการให้ความสำคัญแก่ประชาชนและชุมชนตามแนวสายทางโครงการรถไฟฟ้าซึ่งอาจจะได้รับผลกระทบจากการดำเนินงานก่อสร้างโครงการติดตามข้อมูลข่าวสารโครงการรถไฟฟ้าสายสีส้ม ได้ที่เฟซบุ๊กแฟนเพจ โครงการรถไฟฟ้าสายสีส้ม เว็บไซต์โครงการ www.mrta-orangelineeast.com และ Line Official : @OrangeLine

ที่มา : https://www.thaigov.go.th/news/contents/details/58591