รัฐบาลไทย-ข่าวทำเนียบรัฐบาล-ปลัดมหาดไทยเผยผู้ว่าฯ 76 จังหวัดทั่วประเทศ นำข้าราชการและประชาชนทุกหมู่เหล่า ร้อยรวมดวงใจแห่งความน้อมสำนึกในพระมหากรุณาธิคุณ ในหลวง รัชกาลที่ 9


วันศุกร์ที่ 14 ตุลาคม 2565
พิมพ์
ปลัดมหาดไทยเผยผู้ว่าฯ 76 จังหวัดทั่วประเทศ นำข้าราชการและประชาชนทุกหมู่เหล่า ร้อยรวมดวงใจแห่งความน้อมสำนึกในพระมหากรุณาธิคุณ ในหลวง รัชกาลที่ 9
ปลัดมหาดไทยเผยผู้ว่าฯ 76 จังหวัดทั่วประเทศ นำข้าราชการและประชาชนทุกหมู่เหล่า ร้อยรวมดวงใจแห่งความน้อมสำนึกในพระมหากรุณาธิคุณ พระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร อย่างพร้อมเพรียง
วันนี้ (14 ต.ค. 65) นายสุทธิพงษ์ จุลเจริญ ปลัดกระทรวงมหาดไทย เปิดเผยว่า เนื่องในโอกาสวันคล้ายวันสวรรคต พระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร 13 ตุลาคม 2565 ผู้ว่าราชการจังหวัดทั่วประเทศ เป็นผู้นำพสกนิกรชาวไทยทุกหมู่เหล่า ร้อยรวมดวงใจแสดงออกซึ่งความจงรักภักดีและน้อมรำลึกในพระมหากรุณาธิคุณอันหาที่สุดมิได้อย่างพร้อมเพรียงกันทั่วประเทศ ผ่านการจัดกิจกรรมน้อมรำลึกในพระมหากรุณาธิคุณ ด้วยการร่วมกันประกอบพิธีทำบุญตักบาตรถวายพระราชกุศล และพิธีวางพวงมาลา นอกจากนี้ ได้ทุกพื้นที่ต่างร่วมใจกันจัดกิจกรรมจิตอาสา “เราทำความ ดี ด้วยหัวใจ” เพื่อเป็นการปฏิบัติบูชาถวายเป็นพระราชกุศล ในโอกาสนี้อีกด้วย
“โดยในช่วงเช้าเป็นพิธีทำบุญตักบาตรถวายเป็นพระราชกุศล ดังเช่น ที่จังหวัดอุดรธานี นายวันชัย คงเกษม ผู้ว่าราชการจังหวัดอุดรธานี พร้อมด้วยนางนงรัตน์ คงเกษม ประธานแม่บ้านมหาดไทยจังหวัดอุดรธานี นำข้าราชการตุลาการ รองผู้ว่าราชการจังหวัดอุดรธานี หัวหน้าส่วนราชการ ทหาร ตำรวจ พลเรือน และประชาชน ร่วมทำบุญตักบาตรพระสงฆ์และสามเณร จำนวน 89 รูป ณ ลานพระบรมราชานุสาวรีย์ รัชกาลที่ 5 ศาลากลางจังหวัดอุดรธานี เช่นเดียวกับที่จังหวัดชลบุรี นายธวัชชัย ศรีทอง ผู้ว่าราชการจังหวัดชลบุรี พร้อมด้วย นายวินัย เลิศประเสริฐ ผู้พิพากษาหัวหน้าศาลจังหวัดชลบุรี นายวิรัตน์ เล้าประดิษฐ ผู้พิพากษาหัวหน้าศาลจังหวัดพัทยา นายนริศ นิรามัยวงศ์ นายนิติ วิวัฒน์วานิช นางสาวฐิติลักษณ์ คำพา รองผู้ว่าราชการจังหวัดชลบุรี พล.ต.อำนาจ ดอนงาม ผู้บัญชาการมณฑลทหารบกที่ 14 ผู้บังคับการตำรวจภูธรจังหวัดชลบุรี นายวิทยา คุณปลื้ม นายกองค์การบริหารส่วนจังหวัดชลบุรี ปลัดจังหวัดชลบุรี พร้อมด้วยหัวหน้าส่วนราชการ ทหาร ตำรวจ องค์กรปกครองส่วนท้องถิ่น ตลอดจนประชาชน ร่วมประกอบพิธีทำบุญตักบาตรถวายพระราชกุศล ณ หอพระพุทธสิหิงค์ อำเภอเมืองชลบุรี จังหวัดชลบุรี รวมถึงที่จังหวัดเชียงใหม่ นายนิรัตน์ พงษ์สิทธิถาวร ผู้ว่าราชการจังหวัดเชียงใหม่ นำนางกุสุมาล พงษ์สิทธิถาวร ประธานแม่บ้านมหาดไทยจังหวัดเชียงใหม่ พร้อมด้วย นายวรวิทย์ ชัยสวัสดิ์ และ นายวีระพันธ์ ดีอ่อน รองผู้ว่าราชการจังหวัดเชียงใหม่ ปลัดจังหวัดเชียงใหม่ ส่วนราชการ ศาล ทหาร ตำรวจ และประชาชน ร่วมประกอบพิธีทำบุญตักบาตรพระสงฆ์ 89 รูป และพิธีสวดพระพุทธมนต์ถวายพระราชกุศล ที่ ห้องโถงลานน้ำพุ ศูนย์ประชุมและแสดงสินค้านานาชาติเฉลิมพระเกียรติ 7 รอบพระชนมพรรษา อำเภอเมือง จังหวัดเชียงใหม่ สำหรับที่จังหวัดมหาสารคาม นายเกียรติศักดิ์ ตรงศิริ ผู้ว่าราชการจังหวัดมหาสารคาม นำนางพรศรี ตรงศิริ นายกเหล่ากาชาดจังหวัดมหาสารคาม ผู้พิพากษาหัวหน้าศาลจังหวัด ผู้บังคับการตำรวจภูธรจังหวัด รองผู้ว่าราชการจังหวัดมหาสารคาม หัวหน้าส่วนราชการ และประชาชนร่วมประกอบพิธี ณ วัดมหาชัย พระอารามหลวง ตำบลตลาด อำเภอเมืองมหาสารคาม จังหวัดมหาสารคาม และ และที่จังหวัดลำปาง นายชัชวาลย์ ฉายะบุตร ผู้ว่าราชการจังหวัดลำปาง นำคณะผู้บริหาร หัวหน้าส่วนราชการ ข้าราชการ เจ้าหน้าที่ และประชาชนชาวจังหวัดลำปางทุกหมู่เหล่า ประกอบพิธีทางศาสนา บำเพ็ญกุศลทำบุญตักบาตรข้าวสารอาหารแห้งถวายแด่พระภิกษุสงฆ์-สามเณร เพื่ออุทิศถวายพระราชกุศล ณ บริเวณห้องโถง ชั้น1 อาคารหอประชุมจังหวัดลำปาง” นายสุทธิพงษ์ฯ กล่าวในช่วงต้น
นายสุทธิพงษ์ จุลเจริญ ได้กล่าวต่ออีกว่า นอกจากนี้ บรรยากาศในตลอดทั้งวัน เป็นบรรยากาศแห่งการน้อมถวายเป็นพระราชกุศลด้วยการสืบสาน รักษา และต่อยอด พระราชดำรัส “รู้ รัก สามัคคี” เพื่อเสริมสร้างความเป็นน้ำหนึ่งใจเดียวกันของพสกนิกรทั่วทั้งประเทศ ด้วยการร่วมกันทำความดีปฏิบัติบูชาผ่านกิจกรรมจิตอาสา “เราทำความ ดี ด้วยหัวใจ” ซึ่งผู้ว่าราชการจังหวัดทั่วประเทศ เป็นผู้นำในการเชิญชวนเหล่าประชาชนจิตอาสา ทั้งที่มีเครื่องแบบ คือ หมวก ผ้าพันคอ บัตรประจำตัวประชาชนจิตอาสา และพี่น้องประชาชนที่ไม่มีเครื่องแบบ แต่มี Passion ที่ปรารถนาจะประกอบคุณงามความดี สร้างคุณประโยชน์ให้กับชุมชน และสังคม ด้วยจิตใจเสียสละเพื่อส่วนรวม ไม่หวังผลตอบแทน ต่างร่วมกันบำเพ็ญสาธารณประโยชน์เพื่อตอบแทนบุญคุณแผ่นดินไทย ดังเช่นที่ จังหวัดพะเยา ว่าที่ร้อยตรี ณรงค์ โรจนโสทร ผู้ว่าราชการจังหวัดพะเยา นำประชาชนจิตอาสา ร่วมทำกิจกรรม “จิตอาสาพัฒนาปรับปรุงภูมิทัศน์กำจัดวัชพืชและผักตบชวา” บริเวณกว๊านพะเยา ณ ข่วงวัฒนธรรมจังหวัดพะเยา ทั้งการกำจัดผักตบชวา ทำความสะอาดคูคลอง กำจัดวัชพืชที่กีดขวางทางน้ำ พร้อมปรับปรุงสภาพภูมิทัศน์ ตัดแต่งกิ่งไม้ เพื่อความเป็นระเบียบเรียบร้อย และความสวยงามของจังหวัดพะเยา ส่วนที่จังหวัดลำพูน นายสันติธร ยิ้มละมัย ผู้ว่าราชการจังหวัดลำพูน นำนางดวงกมล ยิ้มละมัย ประธานแม่บ้านมหาดไทยจังหวัดลำพูน พร้อมด้วยประชาชนจิตอาสา ร่วมทำกิจกรรมจิตอาสาพัฒนาและปรับปรุงภูมิทัศน์ ณ วัดป่าพุทธพจน์หริภุญไชย เพื่อถวายเป็นพระราชกุศลและน้อมรำลึกเนื่องในวันสวรรคตพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร และที่จังหวัดพังงา นายเอกรัฐ หลีเส็น ผู้ว่าราชการจังหวัดพังงา นำนายบุญเติม เรณุมาศ รองผู้ว่าราชการจังหวัดพังงา นายเถลิงศักดิ์ นุชประหาร รองผู้ว่าราชการจังหวัดพังงา นาวาตรีหญิง โนสมา หลีเส็น ประธานแม่บ้านมหาดไทยจังหวัดพังงา และประชาชนจิตอาสา ร่วมทำกิจกรรมจิตอาสาพัฒนา เนื่องในวันสำคัญของชาติไทย ณ บริเวณท่าเทียบเรือบ้านท่าไทร หมู่ 7 ตำบลบ่อแสน อำเภอทับปุด โดยช่วยกันเก็บขยะ ตัดหญ้า และปรับภูมิทัศน์บริเวณท่าเทียบเรือบ้านท่าไทร เพื่อให้มีทัศนียภาพที่ความสวยงาม เหมาะแก่การพักผ่อนและสันทนาการของประชาชนและรับนักท่องเที่ยวในพื้นที่ และที่สวนเฉลิมพระเกียรติพระบาทสมเด็จพระเจ้าอยู่หัวเฉลิมพระชนมพรรษา 80 พรรษา อำเภอเมืองพิษณุโลก จังหวัดพิษณุโลก นายภูสิต สมจิตต์ ผู้ว่าราชการจังหวัดพิษณุโลก นำประชาชนจิตอาสา ร่วมทำกิจกรรมจิตอาสาพัฒนา ทำความสะอาดสวนเฉลิมพระเกียรติ เพื่อถวายพระราชกุศล เนื่องในวันคล้ายวันสวรรคต พระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร 13 ตุลาคม 2565 ด้วยความมุ่งมั่นตั้งใจอย่างพร้อมเพรียงกัน
นายสุทธิพงษ์ จุลเจริญ กล่าวเพิ่มเติมว่า จากนั้นในช่วงเวลา 18.00 น. ทุกจังหวัดทั่วประเทศ ได้จัดพิธีวางพวงมาลา โดยที่อาคารศูนย์กลางการประชุมสัมมนาภาคใต้ตอนบน ศาลากลางจังหวัดสุราษฎร์ธานี อำเภอเมืองสุราษฎร์ธานี จังหวัดสุราษฎร์ธานี นายวิชวุทย์ จินโต ผู้ว่าราชการจังหวัดสุราษฎร์ธานี เป็นประธานในพิธีวางพวงมาลา เพื่อน้อมรำลึกในพระมหากรุณาธิคุณ เนื่องในวันคล้ายวันสวรรคตพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร 13 ตุลาคม 2565 โดยมี นางอุรสา จินโต ประธานแม่บ้านมหาดไทยจังหวัดสุราษฎร์ธานี ข้าราชการ หน่วยงานภาครัฐ ภาคเอกชน ผู้บริหารองค์กรปกครองส่วนท้องถิ่น และประชาชนทุกหมู่เหล่า เข้าร่วมกิจกรรมอย่างพร้อมเพรียงกัน เช่นเดียวกับที่โรงเรียนนราสิกขาลัย อำเภอเมืองนราธิวาส จังหวัดนราธิวาส นายสนั่น พงษ์อักษร ผู้ว่าราชการจังหวัดนราธิวาส นำนางสิริวิมล พงษ์อักษร ประธานแม่บ้านมหาดไทยจังหวัดนราธิวาส นางพาตีเมาะ สาดียามู นายทศพล สวัสดิสุข รองผู้ว่าราชการจังหวัดนราธิวาส ตุลาการ ศาล ทหาร ตำรวจ หัวหน้าส่วนราชการ ผู้บริหารหน่วยงานรัฐวิสาหกิจ องค์กรเอกชน และภาคประชาชนชาวจังหวัดนราธิวาส ร่วมประกอบพิธีวางพวงมาลาถวายราชสักการะ ฯ ด้วยความน้อมรำลึกในพระมหากรุณาธิคุณ รวมถึงที่อาคารศาลารักษ์ปทุม ศาลากลางจังหวัดปทุมธานี นายณรงค์ศักดิ์ โอสถธนากร ผู้ว่าราชการจังหวัดปทุมธานี นำนางจินจณา โอสถธนากร ประธานแม่บ้านมหาดไทยจังหวัดปทุมธานี พร้อมด้วยข้าราชการ และประชาชนทุกหมู่เหล่า ประกอบพิธีวางพวงมาลา เนื่องในโอกาสวันคล้ายวันสวรรคต พระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร ๑๓ ตุลาคม ๒๕๖๕ รวมไปถึงที่หอประชุมศาลากลางจังหวัดตาก นายสมชัย กิจเจริญรุ่งโรจน์ ผู้ว่าราชการจังหวัดตาก นำนางวรรณฤดี กิจเจริญรุ่งโรจน์ ประธานแม่บ้านมหาดไทยจังหวัดตาก นายสุรพล วงศ์สุขพิศาล และนายสวนิต สุริยกุล ณ อยุธยา รองผู้ว่าราชการจังหวัดตาก พร้อมด้วย ข้าราชการ พนักงานรัฐวิสาหกิจ องค์กรปกครองส่วนท้องถิ่น และประชาชนทุกหมู่เหล่า ประกอบพิธีวางพวงมาลา เนื่องในวันคล้ายวันสวรรคต พระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร 13 ตุลาคม 2565 พร้อมกล่าวน้อมรำลึกในพระมหากรุณาธิคุณ และนำผู้ร่วมพิธียืนสงบนิ่ง เป็นเวลา 89 วินาที เพื่อแสดงออกถึงความจงรักภักดี และน้อมรำลึกในพระมหากรุณาธิคุณอันหาที่สุดมิได้
“ภาพแห่งการหลอมรวมความจงรักภักดีและน้อมรำลึกในพระมหากรุณาธิคุณเมื่อวันที่ 13 ตุลาคม 2565 เป็นที่ประจักษ์ชัดถึงความรู้สึกของคนไทยทุกคนที่ต่างน้อมรำลึกในน้ำพระราชหฤทัยของพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร พระผู้ทรงเป็น “พ่อแห่งแผ่นดิน” ผู้พระราชทานแนวทางการพัฒนาที่ยั่งยืนในด้านต่าง ๆ ตลอดระยะเวลากว่า 70 ปี แห่งรัชสมัย ประชาชนคนไทยได้พึ่งพระบารมี นำมาซึ่งความผาสุก ร่มเย็น และประโยชน์สุขแห่งปวงชนชาวไทยรวมถึงประชาคมโลกอย่างอเนกอนันต์ สะท้อนผ่านโครงการในพระราชดำริน้อยใหญ่ จำนวน 4,741 โครงการ ทั้งได้พระราชทานหลักปรัชญาของเศรษฐกิจพอเพียง เป็นแนวทางในการดำเนินชีวิตโดยใช้ความรู้และสติปัญญาเป็นภูมิคุ้มกัน ยังผลให้ทุกถิ่นที่ในราชอาณาจักรไทยมีแต่ “ความสุขที่ยั่งยืน”” นายสุทธิพงษ์ฯ กล่าวในช่วงท้าย

ที่มา : https://www.thaigov.go.th/news/contents/details/60446