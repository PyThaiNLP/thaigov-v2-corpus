รัฐบาลไทย-ข่าวทำเนียบรัฐบาล-“ชัยวุฒิ” โชว์ยอดปิดกั้น SMS หลอกลวง 46,219 เบอร์


วันศุกร์ที่ 9 กันยายน 2565
“ชัยวุฒิ” โชว์ยอดปิดกั้น SMS หลอกลวง 46,219 เบอร์
“ชัยวุฒิ” โชว์ยอดปิดกั้น SMS หลอกลวง 46,219 เบอร์
“ชัยวุฒิ” รมว.ดีอีเอส ย้ำรัฐบาลหนุนทุกภาคส่วนผนึกกำลังไล่ปราบหลอกลวงออนไลน์ ล่าสุดปิดกั้น SMS หลอกลวง 46,219 เบอร์ เปิดข้อมูล 14 คดีออนไลน์คนแจ้งความผ่านเว็บไซต์ https://www.thaipoliceonline.com
นายชัยวุฒิ ธนาคมานุสรณ์ รัฐมนตรีว่าการกระทรวงดิจิทัลเพื่อเศรษฐกิจและสังคม  (ดีอีเอส) กล่าวว่า รัฐบาลได้ให้ความสำคัญต่อการจัดการปัญหาเรื่องการหลอกลวงทางออนไลน์ โดยกระทรวงดิจิทัลฯร่วมกับหน่วยงานที่เกี่ยวข้อง ได้แก่ ธนาคารแห่งประเทศไทย สมาคมธนาคารไทย สำนักงานตำรวจแห่งชาติ สำนักงาน กสทช. และผู้ให้บริการอินเทอร์เน็ต ร่วมกันแก้ไขปัญหาการหลอกลวงออนไลน์ เช่น มาตรการจัดการ SMS หลอกลวงได้ปิดกั้น SMS/หลอกลวง ไปแล้วจำนวน 46,219 เลขหมาย
นอกจากนี้ ยังเดินหน้าเพิ่มประสิทธิภาพในการช่วยเหลือประชาชน ให้เข้าถึงช่องทางและกระบวนการทางกฎหมายอย่างรวดเร็ว โดยสำนักงานตำรวจแห่งชาติ เปิดศูนย์รับแจ้งความออนไลน์ (https://www.thaipoliceonline.com) ตั้งแต่วันที่ 1 มี.ค. 65 เพื่อสามารถจัดการคดีต่างๆ ได้ในภาพรวมและอำนวยความสะดวกแก่ประชาชนสามารถแจ้งความได้ตลอด 24 ชั่วโมง โดยข้อมูลอัพเดทสถิติการแจ้งความออนไลน์ ตั้งแต่วันที่ 1 มี.ค.65 - 31 ส.ค.65 (184 วัน) พบว่ามีการรับแจ้งความในคดีอาชญากรรมออนไลน์ 77,711 เรื่อง (เฉลี่ยวันละ 422 เรื่อง)  โดยมีการอายัดบัญชี  20,896 Case Id   จำนวน 28,381 บัญชี
ทั้งนี้ คดีที่มีการแจ้งความออนไลน์เข้ามาตลอดช่วง 5 เดือน ที่เปิดช่องทางรับแจ้งความผ่านเว็บไซต์ศูนย์รับแจ้งความออนไลน์ แบ่งได้ 14 ประเภทคดี ตามลำดับ ดังนี้ 1.ซื้อสินค้าแต่ไม่ได้รับสินค้า28,837 เรื่อง (37.11%) 2.หลอกให้ทำงานออนไลน์ 10,008 เรื่อง (12.88%) 3.หลอกให้กู้เงินแต่ไม่ได้เงิน 8,503 เรื่อง (10.94%) 4. หลอกให้ลงทุนในรูปแบบต่างๆ 8,220 เรื่อง (10.58%) 5.ข่มขู่ให้เกิดความหวาดกลัว 5,096 เรื่อง (6.60%)
6.ปลอมโปรไฟล์เพื่อหลอกยืมเงิน 1,950 เรื่อง (2.51%) 7.หลอกให้รักแล้วลงทุน 1,756 เรื่อง (2.26%) 8.ซื้อสินค้าแต่ไม่ตรงตามโฆษณา 1,146 เรื่อง (1.47%) 9.แชร์ลูกโซ่ 1,068 เรื่อง (1.37%) 10.หลอกให้รักแล้วให้โอนเงิน (Romance Scam) 663 เรื่อง (0.85%) 11.การพนันออนไลน์ 462 เรื่อง 12.ข่าวปลอม 247 เรื่อง 13.ล่วงละเมิดทางเพศ 219 เรื่อง และ 14.หลอกลวงเกี่ยวกับเงินดิจิทัล 101 เรื่อง
“ประชาชนที่เดือดร้อนจากปัญหาคดีออนไลน์ และอาชญากรรมทางเทคโนโลยี สามารถแจ้งข้อมูลได้ผ่านช่องทางต่างๆ ดังนี้  โทร.1212 OCC ศูนย์ช่วยเหลือและจัดการปัญหาออนไลน์ ของสำนักงานพัฒนาธุรกรรมอิเล็กทรอนิกส์ (ETDA) ในสังกัดดีอีเอส  เพจอาสาจับตาออนไลน์ https://m.facebook.com/DESMonitor/ แจ้งความออนไลน์ได้ตลอด 24 ชั่วโมงผ่านเว็บไซต์ https://thaipoliceonline.com” นายชัยวุฒิกล่าว
***************************

ที่มา : https://www.thaigov.go.th/news/contents/details/59055