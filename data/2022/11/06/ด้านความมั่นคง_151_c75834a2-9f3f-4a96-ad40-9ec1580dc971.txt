รัฐบาลไทย-ข่าวทำเนียบรัฐบาล-ผู้ช่วยทูตฝ่ายทหารอำลาและรับมอบนโยบายจากรัฐมนตรีว่าการกระทรวงกลาโหม


วันศุกร์ที่ 30 กันยายน 2565
ผู้ช่วยทูตฝ่ายทหารอำลาและรับมอบนโยบายจากรัฐมนตรีว่าการกระทรวงกลาโหม
บ่ายวันนี้ (28 กันยายน 2565 เวลา 13.30 น.) พลเอก ประยุทธ์ จันทร์ โอชา รัฐมนตรีว่าการกระทรวงกลาโหม กรุณาให้คณะนายทหารที่จะเดินทางไปปฏิบัติหน้าที่ ผู้ช่วยทูตฝ่ายทหาร ผู้ช่วยทูตฝ่ายทหารเหล่าทัพ รองผู้ช่วยทูตฝ่ายทหาร และรองผู้ช่วยทูตฝ่ายทหารเหล่าทัพ
ณ ต่างประเทศ ตั้งแต่ 1 ตุลาคม 2565 จำนวน 23 นาย เข้าอำลา และรับนโยบาย ณ ห้องสุรศักดิ์มนตรี ในศาลาว่าการกลาโหม
โดยรัฐมนตรีช่วยว่าการกระทรวงกลาโหมได้กล่าวแสดงความยินดีกับผู้ที่ได้รับการคัดเลือก ให้ไปปฏิบัติหน้าที่ผู้แทนทหารของกองทัพไทยในต่างประเทศครั้งนี้ ภารกิจที่ได้รับมอบหมายมีความสำคัญอย่างยิ่งต่อประเทศชาติ และกองทัพไทย สำหรับผู้ที่ได้รับคัดเลือกจะเป็นผู้ประสานงานหลักที่สำคัญของการปฏิบัติตามแนวความคิดทางยุทธศาสตร์ด้านการป้องกันประเทศ ในการเสริมสร้างความสัมพันธ์และพัฒนาความร่วมมือด้านความมั่นคงระหว่างไทยและมิตรประเทศ ให้มีความมั่นคงอย่างยั่งยืนร่วมกัน ทั้งในระดับทวิภาคีและภูมิภาค ตลอดจนเป็นการผูกมิตรภาพให้แน่นแฟ้น
มีความไว้เนื้อเชื่อใจระหว่างกันบนพื้นฐานของเกียรติภูมิ และผลประโยชน์ของชาติ ส่งผลดีถึงการมีส่วนร่วมในเวทีระดับนานาชาติของประเทศ จึงขอให้ตระหนักถึงความสำคัญของภารกิจดังกล่าว โดยพึงระลึกอยู่เสมอว่าท่านเป็นผู้แทนของกระทรวงกลาโหม และขอให้ใช้ความรู้ความสามารถที่มีอย่างเต็มที่ ในการปฏิบัติหน้าที่อันทรงเกียรตินี้ รวมทั้งเก็บเกี่ยวประสบการณ์และความรู้ เพื่อนำกลับมาเป็นประโยชน์ต่อการปฏิบัติงานต่อไป

ที่มา : https://www.thaigov.go.th/news/contents/details/59846