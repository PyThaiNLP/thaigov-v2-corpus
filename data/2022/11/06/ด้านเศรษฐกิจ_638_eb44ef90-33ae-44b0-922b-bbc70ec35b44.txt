รัฐบาลไทย-ข่าวทำเนียบรัฐบาล-รมช.มนัญญา ระดมสหกรณ์ทั่วประเทศ มอบนโยบายลดหนี้สมาชิกสหกรณ์ เดินหน้าหาแนวทางแก้ปัญหาอย่างเป็นรูปธรรม


วันพฤหัสบดีที่ 27 ตุลาคม 2565
รมช.มนัญญา ระดมสหกรณ์ทั่วประเทศ มอบนโยบายลดหนี้สมาชิกสหกรณ์ เดินหน้าหาแนวทางแก้ปัญหาอย่างเป็นรูปธรรม
รมช.มนัญญา ระดมสหกรณ์ทั่วประเทศ มอบนโยบายลดหนี้สมาชิกสหกรณ์ เดินหน้าหาแนวทางแก้ปัญหาอย่างเป็นรูปธรรม
นางสาวมนัญญา ไทยเศรษฐ์ รัฐมนตรีช่วยว่าการกระทรวงเกษตรและสหกรณ์ กล่าวในโอกาสเป็นประธานพิธีเปิดการประชุมเชิงปฏิบัติการ “แนวทางการส่งเสริมสหกรณ์และกลุ่มเกษตรกรให้มีความเข้มแข็งตามแผนปฏิบัติราชการ กรมส่งเสริมสหกรณ์ 5 ปี (2566 – 2570)” พร้อมบรรยายพิเศษ หัวข้อ “นโยบายการส่งเสริมสหกรณ์และกลุ่มเกษตรกร ปี 2566” โดยมี นายไตรภพ วงศ์ไตรรัตน์ ผู้ว่าราชการจังหวัดระยอง นายวิศิษฐ์ ศรีสุวรรณ์ อธิบดีกรมส่งเสริมสหกรณ์ คณะผู้บริหาร ข้าราชการ และเจ้าหน้าที่ ให้การต้อนรับ ณ โรงแรมสตาร์ คอนเวนชัน อำเภอเมือง จังหวัดระยอง ว่า ในปีงบประมาณ พ.ศ.2566             ได้มอบหมายให้กรมส่งเสริมสหกรณ์ ยกระดับการทำงานให้มีความเข้มข้น ทั้งการทำงานเชิงการพัฒนา การส่งเสริม และงานตรวจการณ์ เพื่อป้องกันการเกิดข้อบกพร่อง โดยเฉพาะเรื่องการป้องกันการทุจริตภายในสหกรณ์ เพื่อยกระดับสหกรณ์ให้มีมาตรฐานสูงขึ้น ก่อให้เกิดประโยชน์กับมวลสมาชิกสหกรณ์ พร้อมกันนี้ต้องส่งเสริมให้สหกรณ์ดำเนินงานเพื่อที่จะให้ประโยชน์ย้อนกลับไปหาสมาชิกสหกรณ์ให้มากที่สุด รวมถึงการทำงานเชิงรุกให้มากขึ้น เพื่อป้องกันปัญหาต่าง ๆ ซึ่งจะมีผลกระทบต่อขบวนการสหกรณ์
รมช.มนัญญา กล่าวเพิ่มเติมว่า ที่ผ่านมากรมส่งเสริมสหกรณ์ได้บูรณาการร่วมกับหน่วยงานในสังกัดเพื่อส่งเสริมและพัฒนาสถาบันเกษตรกรให้เกิดความเข้มแข็ง ทั้งด้านประมง ปศุสัตว์ และการตรวจบัญชีสหกรณ์ อย่างไรก็ตาม ในปีนี้ ได้มุ่งเน้นให้กรมฯ กลับไปดูว่าโครงการต่างๆ ที่ได้ส่งเสริมให้กับสหกรณ์ไปแล้วนั้น ประสบความสำเร็จมากน้อยแค่ไหน และได้มอบนโยบายเน้นย้ำให้กรมฯ เร่งรัดหาแนวทางลดหนี้สินให้กับสหกรณ์ โดยให้สหกรณ์แต่ละจังหวัดสำรวจจำนวนหนี้สินของแต่ละแห่ง ว่าเกิดจากสาเหตุใด ทำไมสมาชิกถึงยังเป็นหนี้ ต้องไปแก้ให้ตรงจุด ดังนั้น จึงต้องบูรณาการความร่วมมือกันใหม่อีกครั้ง เพื่อหาแนวทางแก้ไขปัญหาหนี้ให้แก่สมาชิกสหกรณ์ พร้อมทั้งหาแนวทางในการส่งเสริมสนับสนุนโครงการพัฒนาอาชีพเสริมเพิ่มรายได้ให้กับสมาชิก โครงการลดดอกเบี้ยเงินกู้แก่สมาชิกที่ประสบอุทกภัย หรือเข้าร่วมโครงการพัฒนาอาชีพเสริมเพิ่มรายได้ ซึ่งจะสามารถเพิ่มสภาพคล่องในครัวเรือนและลดภาระหนี้สินได้ ซึ่งก็ได้กำชับให้อธิบดีกรมส่งเสริมสหกรณ์ลงไปกำกับดูแลในเรื่องนี้อย่างเคร่ง
สำหรับโครงการประชุมเชิงปฏิบัติการ “แนวทางการส่งเสริมสหกรณ์และกลุ่มเกษตรกรให้มีความเข้มแข็ง                ตามแผนปฏิบัติราชการกรมส่งเสริมสหกรณ์ 5 ปี (2566 – 2570)”  จัดขึ้นระหว่างวันที่ 27 – 28 ตุลาคม 2565 ผู้เข้าร่วมโครงการ ได้แก่ ผู้บริหารกรมส่งเสริมสหกรณ์ สหกรณ์จังหวัด ข้าราชการส่วนกลาง และส่วนภูมิภาค จำนวน 350 คน               มีวัตถุประสงค์ เพื่อสร้างการรับรู้ และความเข้าใจแนวทางการส่งเสริมสหกรณ์และกลุ่มเกษตรกรให้มีความเข้มแข็ง               ตามแผนปฏิบัติราชการกรมส่งเสริมสหกรณ์ 5 ปี (2566 – 2570) และรับทราบนโยบายการขับเคลื่อนงานส่งเสริมสหกรณ์ และกลุ่มเกษตรกร ในปีงบประมาณ พ.ศ.2566 รวมถึงให้ผู้เข้าร่วมโครงการได้แลกเปลี่ยนเรียนรู้ รวบรวมปัญหาและข้อเสนอแนะ เกี่ยวกับการแก้ไขปัญหาสหกรณ์ และการส่งเสริมและพัฒนาอาชีพ นำความรู้ที่ได้รับไปใช้เป็นแนวทางในการขับเคลื่อน         การปฏิบัติงานตามภารกิจในการส่งเสริมสหกรณ์ และกลุ่มเกษตรกรได้อย่างถูกต้อง เป็นไปในทิศทางเดียวกัน
ทั้งนี้ กรมส่งเสริมสหกรณ์ เป็นหน่วยงานหลักภายใต้กระทรวงเกษตรและสหกรณ์ มีภารกิจหน้าที่ในการส่งเสริม สนับสนุน พัฒนา กำกับดูแลสหกรณ์ กลุ่มเกษตรกร ให้มีความเข้มแข็งตามหลักธรรมาภิบาล รวมถึงเป็นกลไกหลักในการขับเคลื่อนนโยบาย/แนวทางการพัฒนาของรัฐบาลไปสู่การปฏิบัติให้เกิดประโยชน์อย่างเป็นรูปธรรม มีประสิทธิภาพครอบคลุมสหกรณ์ทุกประเภท และกลุ่มเกษตรกรทั่วประเทศเป็นหน่วยงานที่ทำงานใกล้ชิดกับสถาบันเกษตรกร พี่น้องเกษตรกรมากที่สุดหน่วยงานหนึ่ง จึงถือเป็นโอกาส ที่จะนำนโยบาย และมาตราการต่าง ๆ ของรัฐบาล กระทรวงเกษตรและสหกรณ์ ไปขับเคลื่อนสู่การปฏิบัติในการส่งเสริม แก้ไข และพัฒนาสหกรณ์ กลุ่มเกษตรกร รวมถึงสถาบันเกษตรกรอื่น ๆ เพื่อให้เกิดผลสัมฤทธิ์ที่จะทำให้สมาชิกสหกรณ์ เกษตรกรทั่วไปได้ยกระดับการประกอบอาชีพ และมีคุณภาพชีวิตที่ดีขึ้น ซึ่งที่ผ่านมากรมส่งเสริมสหกรณ์สามารถดำเนินการแก้ไขปัญหาต่าง ๆ ได้ด้วยดี

ที่มา : https://www.thaigov.go.th/news/contents/details/60941