รัฐบาลไทย-ข่าวทำเนียบรัฐบาล-นายศักดิ์สยาม ชิดชอบ รัฐมนตรีว่าการกระทรวงคมนาคม ลงพื้นที่ติดตามความก้าวหน้าโครงการทางหลวงหมายเลข 3443 


วันจันทร์ที่ 17 ตุลาคม 2565
นายศักดิ์สยาม ชิดชอบ รัฐมนตรีว่าการกระทรวงคมนาคม ลงพื้นที่ติดตามความก้าวหน้าโครงการทางหลวงหมายเลข 3443
ตอน ตลาดใหม่ - ตลุงเหนือ และทางหลวงชนบท กจ.3036 แยกทางหลวงหมายเลข 324 - อนุสาวรีย์สมเด็จพระนเรศวรมหาราช จังหวัดกาญจนบุรี
นายศักดิ์สยาม ชิดชอบ รัฐมนตรีว่าการกระทรวงคมนาคม ลงพื้นที่ติดตามความก้าวหน้าโครงการทางหลวงหมายเลข 3443 ตอน ตลาดใหม่ - ตลุงเหนือ และทางหลวงชนบท กจ.3036 แยกทางหลวงหมายเลข 324 - อนุสาวรีย์สมเด็จพระนเรศวรมหาราช จังหวัดกาญจนบุรี พร้อมพบปะประชาชน เพื่อรับฟังความคิดเห็นและความต้องการเกี่ยวกับการพัฒนาเส้นทางคมนาคมและการขนส่งสินค้า โดยมี นางสุขสมรวย วันทนียกุล เลขานุการรัฐมนตรีว่าการกระทรวงคมนาคม นายชยธรรม์ พรหมศร ปลัดกระทรวงคมนาคม นายพิศักดิ์ จิตวิริยะวศิน และนายสรพงศ์ ไพฑูรย์พงษ์ รองปลัดกระทรวงคมนาคม นายจิรุตม์ วิศาลจิตร อธิบดีกรมการขนส่งทางบก นายสราวุธ ทรงศิวิไล อธิบดีกรมทางหลวง นายอภิรัฐ ไชยวงศ์น้อย อธิบดีกรมทางหลวงชนบท นายปริญญา แสงสุวรรณ อธิบดีกรมท่าอากาศยาน นายพิเชฐ คุณาธรรมรักษ์ อธิบดีกรมการขนส่งทางราง นายปัญญา ชูพานิช ผู้อำนวยการสำนักงานนโยบายและแผนการขนส่งและจราจร และนายกีรติ กิจมานะวัฒน์ รองกรรมการผู้อำนวยการใหญ่ บริษัท ท่าอากาศยานไทย จำกัด (มหาชน) ร่วมลงพื้นที่ หัวหน้าส่วนราชการในพื้นที่ ผู้นำท้องถิ่น ผู้แทนภาคเอกชน ประชาชนชาวอำเภอพนมทวน จังหวัดกาญจนบุรี และพื้นที่ใกล้เคียง ร่วมให้การต้อนรับ ในวันที่ 14 ตุลาคม 2565
นายศักดิ์สยาม ชิดชอบ กล่าวว่า จากนโยบายของรัฐบาลภายใต้การนำของ พลเอก ประยุทธ์ จันทร์โอชา นายกรัฐมนตรี ที่มีความมุ่งมั่นพัฒนาโครงข่ายคมนาคมขนส่งทั่วทั้งประเทศอย่างบูรณาการทั้งทางบก ราง น้ำ และอากาศ เพื่อขับเคลื่อนเศรษฐกิจของประเทศ สร้างความอยู่ดีกินดีให้กับประชาชน พร้อมสร้างความเชื่อมั่นในการเดินทางบนถนนที่อยู่ในความดูแลของกระทรวงคมนาคมให้มีความสะดวก รวดเร็ว และปลอดภัย กระทรวงคมนาคมจึงได้มอบหมายให้กรมทางหลวง (ทล.) โดยแขวงทางหลวงสุพรรณบุรี 2 และกรมทางหลวงชนบท (ทช.) โดยแขวงทางหลวงชนบทกาญจนบุรี ดำเนินการพัฒนาโครงสร้างพื้นฐานด้านทางหลวง รวมทั้งก่อสร้างและบำรุงรักษาทางหลวงและทางหลวงชนบทให้มีโครงข่ายที่สมบูรณ์ ครอบคลุมในพื้นที่รับผิดชอบ และเชื่อมโยงกับทางหลวงอื่น ๆ เพื่อให้ประชาชนได้รับความสะดวก รวดเร็ว และปลอดภัยในการเดินทาง
ทั้งนี้ รัฐมนตรีว่าการกระทรวงคมนาคมได้ลงพื้นที่ติดตามความก้าวหน้าการดำเนินโครงการทางหลวงหมายเลข 3443 ตอน ตลาดใหม่ - ตลุงเหนือ ระหว่าง กม.0+000 – กม.3+200 โดยเส้นทางช่วงต้นของสายทางได้เชื่อมต่อกับทางหลวงหมายเลข 324 กม.34+963 ซึ่งด้วยผิวจราจรที่คับแคบและตลอดเส้นทางมีบ้านเรือนประชาชนอาศัยอยู่ 2 ข้างทางค่อนข้างหนาแน่น การก่อสร้างยกระดับมาตรฐานชั้นทาง จาก ชั้น 4 (7/9) เป็นชั้น 1 (7/12) จะช่วยให้การสัญจรไปมาของประชาชนสะดวกและปลอดภัยมากขึ้น อีกทั้งเมื่อเกิดฝนตกจะช่วยให้น้ำสามารถระบายออกไปลงคลองธรรมชาติและคลองชลประทานได้อย่างสะดวก ปัจจุบันได้รับการจัดสรรงบประมาณแล้ว โดยขอให้กรมทางหลวงลงพื้นที่เพื่อรับฟังความคิดเห็นของประชาชนและผู้มีส่วนได้เสีย เพื่อแก้ไขปัญหาของทางหลวงเส้นดังกล่าวได้อย่างตรงประเด็นและยั่งยืน
พร้อมนี้ ได้ลงพื้นที่ถนนสาย กจ.3036 แยก ทล.324 - อนุสาวรีย์สมเด็จพระนเรศวรมหาราช อำเภอพนมทวน ระยะทาง 2.58 กิโลเมตร ลักษณะโครงการก่อสร้างเป็นถนนคอนกรีตเสริมเหล็ก ขนาด 2 ช่องจราจร ผิวจราจรกว้าง 6 เมตร ไหล่ทางกว้าง 1.50 เมตร พร้อมเครื่องหมายจราจร และอุปกรณ์อำนวยความปลอดภัย เป็นเส้นทางเข้าสู่แหล่งท่องเที่ยวที่สำคัญของจังหวัดกาญจนบุรี เพื่อยกระดับคุณภาพชีวิตของประชาชนและส่งเสริมการท่องเที่ยวให้มีประสิทธิภาพมากยิ่งขึ้น โดยขอให้กรมทางหลวงชนบทเร่งรัดการดำเนินโครงการถนนเส้นดังกล่าวในระยะถัดไปให้เป็นไปตามแผนการดำเนินงานต่อไป
ในโอกาสนี้ รัฐมนตรีว่าการกระทรวงคมนาคมได้ลงพื้นที่เพื่อรับฟังความคิดเห็นและความต้องการของประชาชน เกี่ยวกับการพัฒนาเส้นทางคมนาคมและการขนส่งสินค้าด้านการเกษตรในพื้นที่อำเภอท่ามะกา จังหวัดกาญจนบุรี และพื้นที่ใกล้เคียงด้วย

ที่มา : https://www.thaigov.go.th/news/contents/details/60496