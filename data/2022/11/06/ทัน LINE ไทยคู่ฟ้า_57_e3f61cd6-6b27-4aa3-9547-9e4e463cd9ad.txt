รัฐบาลไทย-ข่าวทำเนียบรัฐบาล-กษ. แนะ “ผู้เพาะเลี้ยงสัตว์น้ำ” ในบ่อ – กระชัง เตรียมพร้อมรับมือน้ำท่วมน้ำหลากจากฝนตกหนัก


วันจันทร์ที่ 19 กันยายน 2565
กษ. แนะ “ผู้เพาะเลี้ยงสัตว์น้ำ” ในบ่อ – กระชัง เตรียมพร้อมรับมือน้ำท่วมน้ำหลากจากฝนตกหนัก
.....
กระทรวงเกษตรและสหกรณ์ โดยกรมประมงเผยว่าได้ติดตามสถานการณ์น้ำจากเหตุฝนตกหนักต่อเนื่องในหลายพื้นที่ พร้อมวิเคราะห์สถานการณ์เพื่อป้องกันภัยด้านการประมงอย่างใกล้ชิด ดำเนินการผ่าน “ศูนย์อำนวยการป้องกันและแก้ไขปัญหาภัยพิบัติด้านการประมง” (ศปภ.ปม.)
.
ได้สั่งการไปยังประมงจังหวัด เร่งประชาสัมพันธ์แจ้งเตือนเกษตรกรผู้เพาะเลี้ยงสัตว์น้ำให้เตรียมพร้อมรับมือ และเน้นย้ำเฝ้าระวัง “การเลี้ยงจระเข้” อย่างเข้มงวดเป็นพิเศษ
.
โดยเกษตรกรสามารถปฏิบัติตามข้อแนะนำ ดังนี้
• กรณีเลี้ยงสัตว์น้ำในบ่อ : ให้ขุดลอกตะกอนดินที่จะทำให้น้ำไหลเข้าออกได้อย่างสะดวก ปรับปรุงคันบ่อและเตรียมการป้องกันการหลุดรอดของสัตว์น้ำในบ่อ เช่น เสริมคันบ่อ หรือการทำผนังตาข่ายที่แข็งแรงสูงจากขอบบ่อรอบบ่อเลี้ยงสัตว์น้ำ
• กรณีเลี้ยงสัตว์น้ำในกระชัง : ให้ระวังกระชังเสียหาย ควรผูกยึดหลักให้แน่นและแข็งแรง จัดเตรียมอุปกรณ์ที่จำเป็นไว้ให้พร้อม เพื่อเป็นการป้องกันความเสียหายที่อาจเกิดขึ้นกับสัตว์น้ำที่เพาะเลี้ยงได้
.
ปัจจุบัน ได้ดำเนินการสำรวจพื้นที่ที่ได้รับความเสียหายจากน้ำท่วมแล้วใน 31 จังหวัด หากเกษตรกรผู้เพาะเลี้ยงสัตว์น้ำที่ขึ้นทะเบียนไว้กับกรมประมง ได้รับความเสียหายจากภัยน้ำท่วม สามารถขอรับความช่วยเหลือได้ที่สำนักงานประมงจังหวัด
.
ทั้งนี้ เกษตรกรสามารถติดต่อขอรับคำแนะนำได้ที่สำนักงานประมงอำเภอ สำนักงานประมงจังหวัด ศูนย์วิจัยและพัฒนาประมงในพื้นที่ หรือสอบถามรายละเอียดเพิ่มเติมได้ที่ 0 2558 0218 และ 0 2561 4740
#ไทยคู่ฟ้า #ร่วมต้านโควิด19
-------------------

ที่มา : https://www.thaigov.go.th/news/contents/details/59400