รัฐบาลไทย-ข่าวทำเนียบรัฐบาล-รัฐบาลชื่นชมกระทรวงศึกษาธิการนำนักศึกษาอาชีวะ เทคนิคมีนบุรี ออกหน่วยบริการซ่อมสร้างเพื่อชุมชน ซ่อมรถยนต์-จักรยานยนต์ -อุปกรณ์ไฟฟ้า อิเล็กทรอนิกส์ ที่ได้รับผลกระทบน้ำท่วม


วันเสาร์ที่ 10 กันยายน 2565
พิมพ์
รัฐบาลชื่นชมกระทรวงศึกษาธิการนำนักศึกษาอาชีวะ เทคนิคมีนบุรี ออกหน่วยบริการซ่อมสร้างเพื่อชุมชน ซ่อมรถยนต์-จักรยานยนต์ -อุปกรณ์ไฟฟ้า อิเล็กทรอนิกส์ ที่ได้รับผลกระทบน้ำท่วม
รัฐบาลชื่นชมกระทรวงศึกษาธิการนำนักศึกษาอาชีวะ เทคนิคมีนบุรี ออกหน่วยบริการซ่อมสร้างเพื่อชุมชน ซ่อมรถยนต์-จักรยานยนต์ -อุปกรณ์ไฟฟ้า อิเล็กทรอนิกส์ ที่ได้รับผลกระทบน้ำท่วม ชี้เป็นโมเดลรับมือวิกฤติต่างในอนาคต
วันนี้ (10 ก.ย.65) น.ส.ทิพานัน ศิริชนะ รองโฆษกประจำสำนักนายกรัฐมนตรี กล่าวว่า ตามที่พล.อ.ประวิตร วงษ์สุวรรณรองนายกรัฐมนตรี รักษาการนายกรัฐมนตรี ได้กำชับให้ทุกหน่วยงานนำความเชี่ยวชาญของแต่ละหน่วยงานเร่งให้ความช่วยเหลือพี่น้องประชาชน ที่ได้รับผลกระทบจากฝนตกหนัก เพื่อบรรเทาความเดือดร้อนของพี่น้องประชาชนนั้นล่าสุด น.ส.ตรีนุช เทียนทอง รัฐมนตรีว่าการกระทรวงศึกษาธิการ สั่งการให้ สถาบันการอาชีวศึกษากรุงเทพมหานครสำนักงานคณะกรรมการการอาชีวศึกษา(สอศ.) กระทรวงศึกษาธิการ นำโดย วิทยาลัยเทคนิคมีนบุรี นำนักเรียนนักศึกษาจิตอาสา ครูอาจารย์และบุคลากรของวิทยาลัย  ออกหน่วยช่วยเหลือผู้ประสบภัยน้ำท่วมขังในเขต กทม.  ซึ่งในช่วงนี้ให้บริการที่ หน้าโลตัส ถนนหลวงแพ่ง เขตลาดกระบัง กรุงเทพมหานคร ภายใต้โครงการ ศูนย์ซ่อมสร้างเพื่อชุมชน (Fixit Center)
"ตลอดระยะเวลาที่ผ่านมา กระทรวงศึกษา ได้จัดตั้งศูนย์ซ่อมสร้างเพื่อชุมชน (Fixit Center) เพื่อบริการชุมชนมาอย่างต่อเนื่อง ไม่ใช่เฉพาะเวลานี้  เท่านั้น ยังมีบริการอื่นๆ ด้วย แต่ขณะนี้มีความห่วงใยพี่น้องประชาชน จึงได้มอบหมายให้สถานศึกษาประเภทอาชีวศึกษา ในกรุงเทพมหานคร นำนักเรียนนักศึกษาที่เรียนทางด้านช่างอุตสาหกรรม ออกมาตั้งหน่วยบริการช่วยเหลือประชาชนในปัญหาน้ำท่วมขัง"  น.ส.ทิพานัน กล่าว
น.ส.ทิพานัน กล่าวว่า สำหรับการให้การบริการของศูนย์ซ่อมสร้างเพื่อชุมชน (Fix it Center) ในช่วงน้ำท่วมนี้ ได้ให้บริการดังนี้
1. ตรวจเช็ครถยนต์ รถจักรยานยนต์ 2. เปลี่ยนถ่ายน้ำมันเครื่อง 3. ซ่อมอุปกรณ์ไฟฟ้า อิเล็กทรอนิกส์ 4. บริการช่วยเหลืออื่นๆ ซึ่งทางวิทยาลัยเทคนิคมีนบุรี จะออกให้บริการช่วยเหลือประชาชนจนกว่าสถานการณ์จะกลับเข้าสู่สภาวะปกติ
“รัฐบาลขอชื่นชมน้องๆ นักศึกษา คณะครูอาจารย์และบุคลากรของวิทยาลัยเทคนิคมีนบุรี และสถานศึกษาอีกหลายแห่งในกรุงเทพมหานคร ที่ออกหน่วยบริการประชาชน ทั้งนี้นอกจากจะเป็นการฝึกปฏิบัติงานด้านวิชาชีพให้แก่นักศึกษา ที่ได้สัมผัสประสบการณ์จริงแล้ว ยังเสริมสร้างจิตอาสาในการช่วยเหลือสังคม เกิดความภาคภูมิใจ อีกทั้งยังเป็นโมเดลในการรับมือกับสถานการณ์วิกฤติต่างในอนาคต ที่สถานศึกษาจะเป็นกลไกสำคัญและช่วยดูแลคุณภาพชีวิตของชุมชนด้วย”น.ส.ทิพานัน กล่าว
น.ส.ณัฐชา ทัศนศร ประชาชนที่เข้ามาใช้บริการ กล่าวว่า ทราบข่าวจากโลกออนไลน์ เมื่อรถจักรยานยนต์ของตนขับลุยน้ำแล้วน้ำเข้าหัวเทียนจึงได้เข้ามาให้น้องๆนักศึกษาได้ช่วยเหลือ ซึ่งได้รับการแก้ไขปัญหาอย่างดีและขอเป็นกำลังใจให้กับกับน้องๆต่อไป
————-

ที่มา : https://www.thaigov.go.th/news/contents/details/59095