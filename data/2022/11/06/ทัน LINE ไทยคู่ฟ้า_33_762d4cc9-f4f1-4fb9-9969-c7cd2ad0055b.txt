รัฐบาลไทย-ข่าวทำเนียบรัฐบาล-เตือนภัย "ยาชุด" แก้ปวดผสมสเตียรอยด์ ติดตรา GPO อ้างสรรพคุณเกินจริง ประชาชนอย่าหลงเชื่อ


วันศุกร์ที่ 9 กันยายน 2565
เตือนภัย "ยาชุด" แก้ปวดผสมสเตียรอยด์ ติดตรา GPO อ้างสรรพคุณเกินจริง ประชาชนอย่าหลงเชื่อ
.....
กรณีที่มีการเผยแพร่ภาพบนสื่อโซเชียลมีเดีย จำหน่ายยาชุดอวดอ้างสรรพคุณ แก้เหน็บชา กระดูกกับประสาท ปวดข้อ ปวดเข่า หอบหืด ภูมิแพ้ ปวดเมื่อยตามร่างกาย และเพิ่มสมรรถภาพทางร่างกาย โดยแอบอ้างนำตราสัญลักษณ์องค์การเภสัชกรรม (GPO) ไปใช้บนแผง/ห่อ ยาชุด ที่จำหน่ายในร้านขายของชำในพื้นที่ภาคใต้
.
เภสัชกรปฐมภูมิจังหวัดนราธิวาส ได้ตรวจสอบผลิตภัณฑ์ยาชุดต้องสงสัย ที่ฉลากมีการโฆษณาอวดอ้าง สรรพคุณเกินจริง ซึ่งจากการตรวจสอบด้วยชุดทดสอบพบสเตียรอยด์ จึงเก็บตัวอย่างเพิ่มเติมเพื่อส่งวิเคราะห์ศูนย์วิทยาศาสตร์การแพทย์ เพื่อยืนยันต่อไป
.
ขณะที่ สาธารณสุขจังหวัดนราธิวาส เตือนประชาชนในพื้นที่อย่าหลงเชื่อโฆษณาอวดอ้างสรรพคุณเกินจริง เพราะสารสเตียรอยด์เป็นสาเหตุทำให้ติดเชื้อได้ง่าย ทำให้ระดับน้ำตาลในเลือดสูง กล้ามเนื้อได้รับบาดเจ็บ และอาจเกิดปัญหาทางด้านจิตใจ เมื่อมีการใช้เป็นระยะเวลานานหรือในขนาดสูงจะกดต่อมหมวกไต และเมื่อหยุดยากะทันหันจะทำให้เกิดอาการถอนยาได้ การซื้อยาควรปรึกษาแพทย์หรือเภสัชกรโดยตรง และควรตรวจสอบสถานะเลข อย.ด้วย
.
ด้านองค์การเภสัชกรรม ย้ำไม่มีนโยบายจำหน่ายยาชุดดังกล่าวและไม่มีความเกี่ยวข้องกับผู้ที่กระทำการแอบอ้างนำตราสัญลักษณ์ไปใช้ในทุกกรณี พร้อมจะดำเนินคดีกับกรณีดังกล่าวที่เกิดขึ้น เพื่อมิให้เป็นเยี่ยงอย่าง
#ไทยคู่ฟ้า #ร่วมต้านโควิด19
-------------------

ที่มา : https://www.thaigov.go.th/news/contents/details/59059