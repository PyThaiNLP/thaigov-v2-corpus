รัฐบาลไทย-ข่าวทำเนียบรัฐบาล-รมว.อว. เป็นประธาน MOU ยกระดับ "อาหารไทยภาคเหนือ" ด้วยการฉายรังสี


วันอังคารที่ 6 กันยายน 2565
รมว.อว. เป็นประธาน MOU ยกระดับ "อาหารไทยภาคเหนือ" ด้วยการฉายรังสี
รมว.อว. เป็นประธาน MOU ยกระดับ "อาหารไทยภาคเหนือ" ด้วยการฉายรังสี
กระทรวง อว. เตรียมยกระดับอาหารพื้นถิ่นในภาคเหนือ สู่นวัตกรรมอาหารปลอดภัยด้วยเทคโนโลยีการฉายรังสี เพื่อเพิ่มโอกาสการตลาด ผ่านความร่วมมือของ 5 หน่วยงานหลัก นำโดยสถาบันเทคโนโลยีนิวเคลียร์แห่งชาติ (องค์การมหาชน) หรือ สทน. พร้อมด้วย สำนักงานการวิจัยแห่งชาติ (วช.) และ 3 มหาวิทยาลัยราชภัฏ (มรภ.) โดยมีจังหวัดเป้าหมาย คือ เชียงใหม่ เชียงรายและกำแพงเพชร
วันนี้ (22 ส.ค.65) ณ อาคารพระจอมเกล้า ชั้น 1 สำนักงานปลัดกระทรวงการอุดมศึกษา วิทยาศาสตร์ วิจัยและนวัตกรรม ศาสตราจารย์พิเศษ ดร.เอนก เหล่าธรรมทัศน์ รัฐมนตรีว่าการกระทรวงการอุดมศึกษา วิทยาศาสตร์ วิจัยและนวัตกรรม (รมว.อว.) เป็นประธานใน "พิธีลงนามบันทึกข้อตกลงความร่วมมือ เรื่อง การบูรณาการด้านวิทยาศาสตร์และเทคโนโลยีนิวเคลียร์ เพื่อเสริมสร้างศักยภาพด้านงานวิจัย พัฒนานวัตกรรมและการใช้ประโยชน์ โดยมี รศ.ดร.ธวัชชัย อ่อนจันทร์ ผู้อำนวยการ สทน. นายเอนก บำรุงกิจ รองผู้อำนวยการ วช. และอธิการบดีมหาวิทยาลัยราชภัฏ 3 แห่ง ได้แก่ มรภ.เชียงใหม่  มรภ.เชียงราย และ มรภ.กำแพงเพชร พร้อมด้วยคณะผู้บริหาร สทน. วช. และ มรภ. เข้าร่วมงาน
รัฐมนตรีว่าการกระทรวง อว. เปิดเผยว่า จากการรวมกระทรวงต้องเข้าใจว่าตอนนี้ไม่เหมือน 3 ปีก่อนที่ผ่านมา วันนี้กระทรวงเรามีเครื่องมืออะไรที่สามารถสร้างประโยชน์ได้ต้องใช้ให้เต็มที่ที่สุด ช่วงชิงโอกาสให้เต็มที่ อย่าทำอะไรแบบช้าๆ โดยไม่มีเป้าหมาย วันนี้จึงเป็นเรื่องดีที่ทาง สทน. และ วช. จะนำเทคโนโลยีนิวเคลียร์เข้าไปช่วยพัฒนาเรื่องต่างๆ หลายอย่างให้กับชาวบ้าน ชุมชน ท้องถิ่น โดยร่วมกับมหาวิทยาลัยเชิงพื้นที่อย่างราชภัฏ สำหรับเรื่องเทคโนโลยีนิวเคลียร์ อยากให้ทางผู้บริหารช่วยกันคิดหาวิธีการนำไปทำเป็นหลักสูตรการสอน เพราะเป็นเรื่องที่น่าสนใจ รวมถึงเรื่องของเศรษฐกิจเชิงสร้างสรรค์ควรจะคิดและทำอย่างจริงจัง
ด้าน รศ.ดร.ธวัชชัย อ่อนจันทร์ ผู้อำนวยการ สทน. กล่าวเพิ่มเติมว่า การยกระดับผลิตภัณฑ์อาหารพื้นถิ่น เพื่อให้ผู้บริโภคมีความมั่นใจในคุณภาพและมาตรฐาน ด้วย "เทคโนโลยีและนวัตกรรม" เป็นสิ่งที่รัฐบาลให้ความสำคัญ พิธีลงนามบันทึกข้อตกลงฯในวันนี้ จึงเกิดขึ้นเพื่อให้การฉายรังสีในอาหารเป็นที่ยอมรับและมีการใช้ประโยชน์แพร่หลายมากขึ้น โดยในปี 2564 - ก.ค. 2565 ที่ผ่านมา สทน. ได้ร่วมกับ 3 มหาวิทยาลัยราชภัฏ ในภาคกลาง และภาคใต้ ประกอบด้วย มรภ.พระนครศรีอยุธยา /มรภ.ธนบุรี/ มรภ.ราชนครินทร์ / มรภ.สุราษฎร์ธานี / มรภ.สงขลา /มรภ.ภูเก็ต ร่วมกันจัดฝึกอบรมให้ความรู้ ความเข้าใจ สร้างการยอมรับ โดยมีอาหารพื้นถิ่นที่ส่งเข้าร่วมโครงการฯ รวมทั้งสิ้น 301 ผลิตภัณฑ์
สำหรับการลงนามความร่วมมือในครั้งนี้  เป็นการดำเนินงานในพื้นที่ "ภาคเหนือ" โดยมีจังหวัดเป้าหมาย คือเชียงใหม่ เชียงราย กำแพงเพซร โดยในส่วนของ สทน. กับ วช. และ มรภ.ทั้ง 3 แห่ง จะทำงานร่วมกันทั้งในเรื่อง การจัดฝึกอบรมให้ความรู้ การสร้างการยอมรับเรื่องประโยชน์ของการฉายรังสีผลิตภัณฑ์ และอำนวยความสะดวกมีศูนย์ประสานงาน ในการส่งผลิตภัณฑ์เพื่อมาฉายรังสี มีการใช้พื้นที่และทรัพยากรต่างๆ ร่วมกัน เพื่อนำวิจัยและพัฒนาตัวสินค้า จนสามารถขยายไปเป็นผลิตภัณฑ์ใหม่ๆ ที่จะนำไปจำหน่ายในประเทศและส่งออกไปต่างประเทศ
"การยกระดับมาตรฐานความปลอดภัยให้กับอาหารพื้นถิ่น ในแต่ละภูมิภาคของไทย ด้วยการฉายรังสี เป็นหนึ่งในเป้าหมายสำคัญของ สทน. โดยนอกเหนือจากความปลอดภัยในการบริโภคของคนไทยแล้ว สทน. ยังต้องการให้อาหารพื้นถิ่นของไทย เป็นที่รู้จักในกลุ่มผู้บริโภคต่างประเทศด้วย เพราะประเทศไทยของเรา ยังมีอาหารพื้นถิ่นที่นำสนใจอีกมากมาย โอกาสนี้ จึงอยากขอเชิญชวนผู้ประกอบการอาหารพื้นถิ่นในพื้นที่ภาคเหนือ โดยเฉพาะกลุ่มอาหารแปรรูป สมัครเข้ามาร่วมโครงการฯ กับ สทน.ได้นะครับ ผมมั่นใจว่าผลิตภัณฑ์ท่านจะโอกาสในการทำตลาดเพิ่มมากขึ้นครับ" ผอ.สทน.กล่าวทิ้งท้าย

ที่มา : https://www.thaigov.go.th/news/contents/details/58882