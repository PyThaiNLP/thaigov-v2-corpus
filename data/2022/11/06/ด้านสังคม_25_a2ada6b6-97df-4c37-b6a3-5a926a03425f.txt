รัฐบาลไทย-ข่าวทำเนียบรัฐบาล-ชัยวุฒิ เปิดท่อร้อยสายมุดลงใต้ดิน กลางเมืองหาดใหญ่ เร่งจัดระเบียบสายสื่อสาร เผยดำเนินการได้ตามเป้า คุยเอกชนเตรียมผลักดัน “หนึ่งบ้านหนึ่งสายสื่อสาร” สร้างความยั่งยืนในอนาคต


วันอาทิตย์ที่ 4 กันยายน 2565
ชัยวุฒิ เปิดท่อร้อยสายมุดลงใต้ดิน กลางเมืองหาดใหญ่ เร่งจัดระเบียบสายสื่อสาร เผยดำเนินการได้ตามเป้า คุยเอกชนเตรียมผลักดัน “หนึ่งบ้านหนึ่งสายสื่อสาร” สร้างความยั่งยืนในอนาคต
ชัยวุฒิ เปิดท่อร้อยสายมุดลงใต้ดิน กลางเมืองหาดใหญ่ เร่งจัดระเบียบสายสื่อสาร เผยดำเนินการได้ตามเป้า คุยเอกชนเตรียมผลักดัน “หนึ่งบ้านหนึ่งสายสื่อสาร” สร้างความยั่งยืนในอนาคต
นายชัยวุฒิ ธนาคมานุสรณ์ รัฐมนตรีว่าการกระทรวงดิจิทัลเพื่อเศรษฐกิจและสังคม ลงพื้นที่ตรวจเยี่ยมเร่งรัดการจัดระเบียบสายสื่อสารในพื้นที่ อ.หาดใหญ่ จ.สงขลา บริเวณถนนกาญจนวนิช จาก หน้าเซ็นทรัลเฟสติวัล หาดใหญ่ถึงหน้ามหาวิทยาลัยสงขลานครินทร์ จัดระเบียบสาย​สื่อสาร รื้อสายไม่ได้ใช้แล้ว มัดจัดระเบียบสายที่มีอยู่ให้เรียบร้อยระยะทาง​  2.5 กิโลเมตร, บริเวณถนนนวลแก้ว ที่กำลังดำเนินการจัดระเบียบสายสื่อสาร ระยะทาง 5.6 กิโลเมตร และบริเวณถนนธรรมนูญวิถี คือพื้นที่ที่มีการนำสายไฟและสายสื่อสารลงท่อร้อยสายใต้ดินแล้วทั้งหมด ระยะทาง 2.2 กม.
นายชัยวุฒิ กล่าวว่า ที่ผ่านมากระทรวง ดิจิทัลฯ ได้ประสานผู้ให้บริการเครือข่ายอินเตอร์เน็ตจัดระเบียบสายในถนนเส้นหลักทั่วประเทศ วันนี้มีโอกาสมาติดตามให้กำลังใจผู้ปฏิบัติงานพร้อมเร่งรัดการจัดระเบียบใน อ.หาดใหญ่ซึ่งในภาพรวมสามารถดำเนินการได้ตามแผนและงบประมาณที่อนุมัติมาแล้วได้ดีมาก ยังเหลืออีกบางพื้นที่ที่กำลังดำเนินการอยู่
การจัดระเบียบสายสื่อสารเป็นการทำงานร่วมกันของผู้ให้บริการเครือข่ายฯ โดยมีทั้ง NT True AIS และ 3BB เป็นหลัก ร่วมกันนำสายสื่อสารของทุกเจ้ามามัดรวมให้เรียบร้อย เดินสายใหม่ เก็บทิ้งสายเก่าทั้งสายเคเบิ้ล สายโทรศัพท์ที่ไม่ได้ใช้ จะทำให้ปริมาณสายสื่อสารบนเสาไฟลดลง เป็นระเบียบเรียบร้อยขึ้น และในจุดที่มีความหนาแน่นของผู้ใช้บริการและสายสื่อสารมาก เราก็จะนำลงท่อใต้ดิน โดย DES ประสานงานกับ กสทช. ที่เป็นหน่วยงานหลักในเรื่องนี้มาตลอด
“หัวใจของการจัดสายสื่อสารคือเรื่องความปลอดภัย สายจะไม่ไปกีดขวางการจราจร หรือกระทบกับเรื่องอื่นความรกรุงรังเป็นเรื่องสำคัญที่เราต้องเร่งแก้ปัญหาให้ได้ เพราะทำให้ทัศนียภาพไม่สวยงาม” นายชัยวุฒิ กล่าว
นอกจากนี้ในระยะต่อไปหลังจากที่สามารถจัดสายสื่อสารตามท้องถนนให้เป็นระเบียบได้แล้ว นายชัยวุฒิ กำลังอยู่ระหว่างการพูดคุยกับผู้ให้บริการทุกเจ้า ให้สามารถใช้สายไฟเบอร์ที่ต่อเข้าอาคารร่วมกันได้ จากตอนนี้ที่เมื่อผู้ใช้งานต้องการเปลี่ยนผู้ให้บริการก็ต้องมีการเดินสายใหม่ เป็นผู้ใช้งานสามารถเปลี่ยนผู้ให้บริการได้โดยไม่ต้องมีการเดินสายไฟเบอร์ในอาคารใหม่ “หนึ่งบ้านหนึ่งสายสื่อสาร” ได้ในอนาคต ซึ่งจะทำให้ประหยัดค่าใช้จ่ายและไม่เกิดความรกรุงรังในจุดเชื่อมต่อจากถนนเข้าไปถึงตัวอาคารด้วย
*****************

ที่มา : https://www.thaigov.go.th/news/contents/details/58804