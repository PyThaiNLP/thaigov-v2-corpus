รัฐบาลไทย-ข่าวทำเนียบรัฐบาล-ปลัดเกษตรฯ เดินหน้าขับเคลื่อนงานกระทรวงเกษตรและสหกรณ์


วันศุกร์ที่ 23 กันยายน 2565
ปลัดเกษตรฯ เดินหน้าขับเคลื่อนงานกระทรวงเกษตรและสหกรณ์
ปลัดเกษตรฯ เดินหน้าขับเคลื่อนงานกระทรวงเกษตรและสหกรณ์ “วางรากฐาน สานงานต่อ” หนุนคนรุ่นใหม่บูรณาการทั้งในส่วนกลางและระดับพื้นที่อย่างเข้มแข็ง
ดร.ทองเปลว กองจันทร์ ปลัดกระทรวงเกษตรและสหกรณ์ เปิดเผยภายหลังเป็นประธานเปิดการสัมมนาเรื่อง “ทิศทางการขับเคลื่อนงานของสำนักงานปลัดกระทรวงเกษตรและสหกรณ์ ประจำปีงบประมาณ พ.ศ. 2566” (OPSMOAC Goes To Next Normal 2023) ระหว่างวันที่ 23 -24 กันยายน 2565 โดยมีผู้บริหารกระทรวงเกษตรและสหกรณ์ และบุคลากรในสังกัดสำนักงานปลัดกระทรวงเกษตรและสหกรณ์ เข้าร่วมจำนวน 540 คน ณ โรงแรมแกรนด์ ริชมอนด์ จังหวัดนนทบุรี ว่า การจัดสัมมนาในครั้งนี้ มีวัตถุประสงค์เพื่อสร้างความรู้ ความเข้าใจ ทิศทางการทำงานในการขับเคลื่อนงานของกระทรวงเกษตรและสหกรณ์ และการบริหารงานของสำนักงานปลัดกระทรวงเกษตรและสหกรณ์ ประจำปีงบประมาณ พ.ศ. 2566 โดยมุ่งหวังให้ข้าราชการ เจ้าหน้าที่ในสังกัดทั้งส่วนกลางและภูมิภาคได้เข้าใจและสามารถแปลงแนวทางการดำเนินงานของสำนักงานปลัดกระทรวงเกษตรและสหกรณ์สู่การปฏิบัติในระดับพื้นที่ได้อย่างมีประสิทธิภาพ รวมถึงชี้แจงแนวทางการจัดสรรงบประมาณ ประจำปีงบประมาณ พ.ศ. 2566 ในการจัดทำแผนปฏิบัติงานประจำปีงบประมาณ พ.ศ. 2566
“เพื่อให้วิสัยทัศน์ของสำนักงานปลัดกระทรวงเกษตรและสหกรณ์ขับเคลื่อนตามเป้าหมายในการ “เป็นศูนย์กลางการขับเคลื่อนนโยบายและยุทธศาสตร์ด้านการเกษตรและสหกรณ์ของประเทศ ภายในปี พ.ศ. 2570” จึงมีความจำเป็นต้อง “วางรากฐาน” ทั้งด้านการปฏิบัติงานที่ชัดเจน ประกอบด้วย 1) องค์กร 2) บุคลากร 3) งบประมาณ และ 4) ภารกิจ รวมถึงการปลูกฝังแนวความคิดและเสริมสร้างวัฒนธรรมองค์กรที่ดีสู่บุคลากร เพื่อเตรียมความพร้อมในการ “สานงานต่อ”ด้วยแผนปฏิบัติการด้านการเกษตรและสหกรณ์โดยมีการวางแผนอย่างเป็นเอกภาพ แก้ไขปัญหาแบบมุ่งเป้า ภายใต้การดำเนินงานตามนโยบายที่สอดคล้องกับรัฐบาล อาทิ BCG Model และความมั่นคงทางอาหาร นอกจากนี้ ขอให้บุคลากรมีความเข้าใจ ใส่ใจ ในบทบาทหน้าที่และภารกิจของตนเอง และขอส่งกำลังใจให้มีความเข้มแข็ง อดทน มุ่งมั่นในการให้บริการ รวมถึงช่วยเหลือเกษตรกรอย่างเต็มกำลังความสามารถต่อไป” ปลัดเกษตรฯ กล่าว
ทั้งนี้ กระทรวงเกษตรและสหกรณ์มีนโยบายสำคัญๆ ที่จะดำเนินการเพื่อพัฒนาการเกษตรและช่วยเหลือเกษตรกรให้มีความเป็นอยู่ที่ดีขึ้น โดยมุ่งเน้นให้หน่วยงานของกระทรวงเกษตรและสหกรณ์บูรณาการการทำงานร่วมกันทั้งในระดับส่วนกลางและส่วนภูมิภาค โดยเฉพาะสำนักงานปลัดกระทรวงเกษตรและสหกรณ์ถือเป็นหน่วยงานส่วนกลางที่มีหน้าที่ในการกำกับ ดูแล สนับสนุน และอำนวยการการทำงานของกระทรวงเกษตรและสหกรณ์ และได้กำหนดบทบาทหน้าที่ของสำนักงานเกษตรและสหกรณ์จังหวัดเป็นหน่วยงานในระดับภูมิภาค ที่จะเป็นผู้แทนส่วนราชการของกระทรวงเกษตรและสหกรณ์ในการดำเนินงานของกระทรวงเกษตรและสหกรณ์และนโยบายของจังหวัด ให้สามารถร่วมกันขับเคลื่อนงานของกระทรวงเกษตรและสหกรณ์ให้เกิดผลสัมฤทธิ์และพัฒนาการเกษตรและสหกรณ์ที่เป็นรูปธรรมทั้งในระดับส่วนกลางและส่วนภูมิภาค จึงจำเป็นต้องสร้างความเข้าใจในแนวทางการดำเนินงานที่ชัดเจนสู่บุคลากรอันจะนำไปสู่การปฏิบัติงานได้จริงและเกิดประสิทธิภาพสูงสุด

ที่มา : https://www.thaigov.go.th/news/contents/details/59589