รัฐบาลไทย-ข่าวทำเนียบรัฐบาล-รมว.เฮ้ง ร่วมคณะ นายกตู่ ลุยตรวจน้ำท่วมขอนแก่น - อุบล มอบถุงยังชีพให้กำลังใจผู้ประสบภัย


วันอังคารที่ 4 ตุลาคม 2565
พิมพ์
รมว.เฮ้ง ร่วมคณะ นายกตู่ ลุยตรวจน้ำท่วมขอนแก่น - อุบล มอบถุงยังชีพให้กำลังใจผู้ประสบภัย
รมว.เฮ้ง ร่วมคณะ นายกตู่ ลุยตรวจน้ำท่วมขอนแก่น - อุบล มอบถุงยังชีพให้กำลังใจผู้ประสบภัย
วันที่ 4 ตุลาคม 2565 นายสุชาติ ชมกลิ่น รัฐมนตรีว่าการกระทรวงแรงงาน ร่วมคณะพล.อ.ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ลงพื้นที่ตรวจติดตามการแก้ไขปัญหาอุทกภัย และมอบถุงยังชีพให้กำลังใจประชาชนที่ประสบอุทกภัย จ.ขอนแก่น และ จ.อุบลราชธานี โดยมี ผู้ว่าราชการจังหวัด หัวหน้าส่วนราชการหน่วยงานที่เกี่ยวข้อง อาสาสมัครแรงงาน และชาวบ้านในพื้นที่ ให้การต้อนรับ
นายสุชาติ กล่าวว่า ท่าน พล.อ.ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ได้มีความห่วงใยต่อพี่น้องประชาชนที่ได้รับผลกระทบจากอุทกภัยในครั้งนี้ จึงได้กำชับให้ทุกส่วนราชการเร่งบูรณาการความช่วยเหลือผู้ประสบภัย ในส่วนของกระทรวงแรงงาน ผมได้สั่งการให้หน่วยงานสังกัดทั้ง 5 หน่วยงานในทุกจังหวัดเร่งบูรณาการความช่วยเหลือกับทางจังหวัดอย่างเต็มที่ ได้แก่ สำนักงาน/สถาบันพัฒนาฝีมือแรงงานในแต่ละจังหวัด สนับสนุนยานพาหนะขนส่งประชาชนที่บ้านเรือนถูกน้ำท่วมไปยังศูนย์พักพิงชั่วคราว ส่งเจ้าหน้าที่ทีมช่างเข้าไปดูแลอำนวยความสะดวกประชาชนกับหน่วยงานที่เกี่ยวข้อง ตั้งเต้นท์ให้บริการซ่อมรถจักรยานยนต์ เครื่องใช้ไฟฟ้า และเครื่องยนต์เล็กการเกษตร เพื่อลดรายจ่ายของประชาชนที่อุปกรณ์ไฟฟ้าได้รับความเสียหายจากการถูกน้ำท่วม สนับสนุนเจ้าหน้าที่ในการจัดทำอาหารเพื่อนำข้าวกล่องไปแจกจ่ายให้ประชาชนที่อยู่ในศูนย์พักพิงและตามบ้านเรือนที่ประสบภัย และการสนับสนุนความช่วยเหลือกับหน่วยงานในพื้นที่ในการจัดทำสุขาลอยน้ำ สำนักงานจัดหางานจังหวัดจัดเตรียมถุงยังชีพนำไปมอบให้ประชาชนที่ได้รับผลกระทบเพื่อบรรเทาความเดือดร้อนในเบื้องต้น สำนักงานสวัสดิการและคุ้มครองแรงงานจังหวัด ทำหนังสือขอความร่วมมือไปยังนายจ้างให้ลูกจ้างที่บ้านน้ำท่วมและไม่สามารถมาปฏิบัติงานได้ให้หยุดโดยไม่ถือเป็นวันลาหรือเป็นความผิดต่อข้อบังคับเกี่ยวกับการทำงานสำนักงานประกันสังคม ดูแลในส่วนของผู้ประกันตนมาตรา 33 ที่สถานประกอบการถูกน้ำท่วมและไม่สามารถไปทำงานได้ เพื่อให้ได้รับค่าชดเชยจากเหตุสุดวิสัย 50 เปอร์เซ็นต์ของค่าจ้าง
นายสุชาติ กล่าวต่อว่า สำหรับที่จังหวัดขอนแก่นและอุบลราชธานีนั้น เบื้องต้นหน่วยงานในสังกัดกระทรวงแรงงาน โดยสถาบันพัฒนาฝีมือแรงงาน 6 ขอนแก่น และสถาบันพัฒนาฝีมือแรงงาน 7 อุบลราชธานี ได้ตั้งศูนย์ช่วยเหลือผู้ประสบภัย ให้บริการซ่อมรถจักรยานยนต์ เครื่องใช้ไฟฟ้า และเครื่องยนต์เล็กการเกษตร จัดทำข้าวกล่องเพื่อนำไปแจกจ่ายให้ประชาชนที่อยู่ในศูนย์พักพิงและบ้านเรือนที่ประสบภัย พร้อมทั้งสนับสนุนความช่วยเหลือในการจัดทำสุขาลอยน้ำเพื่อบรรเทาความเดือดร้อนให้ผู้ประสบภัยอีกด้วย ทั้งนี้ พี่น้องประชาชน นายจ้าง ลูกจ้าง ผู้ประกันตนที่ได้รับผลกระทบจากอุทกภัยในแต่ละพื้นที่ที่ต้องการความช่วยเหลือจากหน่วยงานของกระทรวงแรงงาน สามารถติดต่อได้ที่สายด่วนกระทรวงแรงงาน 1506
+++++++++++++++++++
กองเผยแพร่และประชาสัมพันธ์
4 ตุลาคม 2565

ที่มา : https://www.thaigov.go.th/news/contents/details/60044