รัฐบาลไทย-ข่าวทำเนียบรัฐบาล-ผู้ว่าฯ อ่างทอง เผยการดำเนินการบูรณาการกำลังพล ปฏิบัติการไม่ปล่อยให้น้ำท่วมนาน บรรเทาสถานการณ์อุทกภัยบริเวณฟาร์มนกกระทา


วันพฤหัสบดีที่ 27 ตุลาคม 2565
พิมพ์
ผู้ว่าฯ อ่างทอง เผยการดำเนินการบูรณาการกำลังพล ปฏิบัติการไม่ปล่อยให้น้ำท่วมนาน บรรเทาสถานการณ์อุทกภัยบริเวณฟาร์มนกกระทา
ผู้ว่าฯ อ่างทอง เผยการดำเนินการบูรณาการกำลังพล ปฏิบัติการไม่ปล่อยให้น้ำท่วมนาน บรรเทาสถานการณ์อุทกภัยบริเวณฟาร์มนกกระทา
เมื่อวันที่ 26 ต.ค. 65 นายรังสรรค์ ตันเจริญ ผู้ว่าราชการจังหวัดอ่างทอง เปิดเผยว่า ตามที่ได้เกิดสถานการณ์อุทกภัยในพื้นที่จังหวัดอ่างทอง ส่งผลกระทบทำให้เกิดปัญหาน้ำเสียบริเวณพื้นที่เอนกฟาร์มนกกระทา หมู่ที่ 2 ต.ป่างิ้ว อ.เมืองอ่างทอง จ.อ่างทอง และบริเวณพื้นที่ใกล้เคียง
นายรังสรรค์ ตันเจริญ ผู้ว่าราชการจังหวัดอ่างทอง กล่าวว่า ในวันนี้ จังหวัดอ่างทองได้รับการสนับสนุนบูรณาการกำลังทหารจากกองทัพบก กองทัพเรือ กองทัพอากาศ สำนักงานตำรวจแห่งชาติ ส่วนราชการในพื้นที่จังหวัดอ่างทอง และศูนย์ป้องกันและบรรเทาสาธารณภัย เขต 2 สุพรรณบุรี บรรเทาผลกระทบในบริเวณดังกล่าว โดยมี พลตรี ชยพณัฐ วิริรัตน์ ผู้อำนวยการสำนักปฏิบัติการกิจการพลเรือน กรมกิจการพลเรือนทหาร เป็นผู้บัญชาการเหตุการณ์ พลเรือตรี สมศักดิ์ คงโชติ ผู้อำนวยการอู่ทหารเรือธนบุรี กรมอู่ทหารเรือ พร้อมด้วยตัวแทนหน่วยและส่วนราชการที่เกี่ยวข้อง ร่วมปฏิบัติการ โดยนำกระสอบทรายเสริมความมั่นคงแข็งแรงและซ่อมแซมจุดรั่วซึมบริเวณแนวกั้นน้ำของโรงปุ๋ยด้านทิศเหนือ ระยะทาง 650 เมตร เพิ่มเติมจำนวน 1,400 กระสอบ พร้อมสนับสนุนเครื่องเติมออกซิเจนในน้ำ จำนวน 3 เครื่อง เพื่อปรับปรุงคุณภาพน้ำในพื้นที่วิกฤตอย่างต่อเนื่อง และจัดกำลังพลพร้อมเรือท้องแบนติดเครื่องท้าย และรถบรรทุกขนาดใหญ่ ตรวจจุดกระสอบทรายเสริมความมั่นคงแข็งแรงและซ่อมแซมจุดรั่วซึม บริเวณแนวกั้นน้ำของโรงปุ๋ยด้านทิศเหนือ และจัดเตรียมสารจุลินทรีย์พระราชทาน เพื่อนำไปใช้ปรับสภาพน้ำในพื้นที่วิกฤตและพื้นที่โดยรอบ
"นอกจากนี้ ศูนย์อำนวยการใหญ่จิตอาสาพระราชทาน ได้จัดรถครัวสนาม จำนวน 1 คัน พร้อมเจ้าหน้าที่ สนับสนุนด้านการประกอบเลี้ยงอาหารปรุงสุกให้กับกำลังพลและเจ้าหน้าที่ในพื้นที่ปฏิบัติการ และกองร้อย อส. จังหวัดอ่าง ร่วมสนธิกำลังเจ้าหน้าที่บรรจุกระสอบทราย สนับสนุนให้กับส่วนปฏิบัติการ เพื่อเสริมความมั่นคงแข็งแรงและซ่อมแซมจุดรั่วซึมในพื้นที่วิกฤต โครงการชลประทานอ่างทอง ดำเนินการระบายน้ำออกจากพื้นที่วิกฤต ด้วยเครื่องสูบน้ำขนาด 12 นิ้ว จำนวน 1 เครื่อง สามารถสูบน้ำ 1,000 ลบ.เมตร/ชม. ศูนย์ป้องกันและบรรเทาสาธารณภัย เขต 2 สุพรรณบุรี สนับสนุนเครื่องสูบน้ำท่วมขังบรรเทาอุทกภัย จำนวน 1 เครื่อง สูบน้ำ 50,000 ลิตร/นาที สามารถระบายน้ำในพื้นที่วิกฤต และได้รับการสนับสนุนเครื่องสูบน้ำทางการเกษตร จำนวน 4 เครื่อง ช่วยเพิ่มเติมการระบายน้ำในพื้นที่วิกฤต" ผวจ.อ่างทอง กล่าวเพิ่มเติม
นายรังสรรค์ ตันเจริญ ผู้ว่าราชการจังหวัดอ่างทอง กล่าวในช่วงท้ายว่า สำหรับแผนการปฏิบัติในวันพรุ่งนี้ จะได้บูรณาการกำลังพลและยุทโธปกรณ์สนับสนุนการปฏิบัติในการขนย้ายซากนกกระทาไปยังพื้นที่ฝังกลบในอำเภอสามโก้ จังหวัดอ่างทอง และสร้างแนวกั้นน้ำรอบอาคารโรงปุ๋ย เพื่อจำกัดการรั่วไหลของสิ่งปฏิกูลภายใน โดยใช้ปูนขาวกำจัดและย่อยสลายสิ่งปฏิกูลภายในพื้นที่โรงปุ๋ย และปิดพื้นที่ไว้จนถึงระยะที่ปลอดภัยเพื่อเคลื่อนย้ายซากสัตว์ออกจากพื้นที่ และหน่วยงานที่เกี่ยวข้องเตรียมการส่งมอบพื้นที่เพื่อดำเนินการในขั้นพื้นฟูตามระเบียบของทางราชการต่อไป

ที่มา : https://www.thaigov.go.th/news/contents/details/60925