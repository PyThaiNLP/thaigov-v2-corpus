รัฐบาลไทย-ข่าวทำเนียบรัฐบาล-“ทิพานัน” ย้ำรัฐบาลให้ความสำคัญต่อเกษตรกร ต้องการให้มีคุณภาพชีวิตที่ดี มีรอยยิ้ม ยืนยันรัฐบาลโดย "พล.อ.ประยุทธ์" จะทำให้ดีที่สุดเพื่อให้ประชาชนมีชีวิตที่ดีขึ้น


วันอังคารที่ 4 ตุลาคม 2565
พิมพ์
“ทิพานัน” ย้ำรัฐบาลให้ความสำคัญต่อเกษตรกร ต้องการให้มีคุณภาพชีวิตที่ดี มีรอยยิ้ม ยืนยันรัฐบาลโดย "พล.อ.ประยุทธ์" จะทำให้ดีที่สุดเพื่อให้ประชาชนมีชีวิตที่ดีขึ้น
“ทิพานัน” ย้ำรัฐบาลให้ความสำคัญต่อเกษตรกร ต้องการให้มีคุณภาพชีวิตที่ดี มีรอยยิ้ม ยืนยันรัฐบาลโดย "พล.อ.ประยุทธ์" จะทำให้ดีที่สุดเพื่อให้ประชาชนมีชีวิตที่ดีขึ้นผ่านมาตรการโครงการต่าง ๆ
วันที่ 4 ตุลาคม 2565 นางสาวทิพานัน ศิริชนะ รองโฆษกประจำสำนักนายกรัฐมนตรี เปิดเผยว่า ตลอดระยะเวลาที่ผ่านมา รัฐบาลภายใต้การบริหารงานของ พลเอก ประยุทธ์ จันทร์โอชา มุ่งเน้นแก้ไขปัญหาความเป็นอยู่ของพี่น้องประชาชนให้มีคุณภาพชีวิตที่ดี โดยเฉพาะเกษตรกร รัฐบาลได้ออกมาตราการให้ความช่วยเหลือ บรรเทาความเดือดร้อนแก่เกษตรกรผู้มีรายได้น้อยให้สามารถพึ่งพาตนเองได้ ผ่านโครงการต่าง ๆ ดังนี้
โครงการประกันรายได้เกษตรกรผู้ปลูกข้าวนาปี ปี 2563/64 รอบที่ 1 เพื่อช่วยเหลือเกษตรกรผู้ปลูกข้าว และป้องกันความเสี่ยงด้านราคาไม่ให้ประสบปัญหาขาดทุน มีกลุ่มเป้าหมายเป็นเกษตรกรที่ขึ้นทะเบียนเกษตรกรผู้ปลูกข้าว ดำเนินการในปีการผลิต 2564/65 รอบที่ 1 ภายใต้วงเงิน 13,604 ล้านบาท และยังดำเนินมาตรการคู่ขนาน ได้แก่ โครงการสินเชื่อ ชะลอการขายข้าวเปลือกนาปี วงเงิน 26,255 ล้านบาท โครงการสินเชื่อเพื่อรวบรวมข้าวและสร้างมูลค่าเพิ่มโดยสถาบันเกษตรกร วงเงิน 15,562 ล้านบาท  โครงการชดเชยดอกเบี้ยให้ผู้ประกอบการค้าข้าวในการเก็บสต๊อก วงเงิน 540 ล้านบาท และโครงการประกันภัยข้าวนาปี ปีการผลิต 2565 วงเงิน 1,925 ล้านบาท
โครงการประกันรายได้เกษตรกรผู้ปลูกข้าวโพดเลี้ยงสัตว์ มีวัตถุประสงค์ เช่นเดียวกับโครงการประกันภัยข้าวนาปี โดยในปีการผลิต 2564/65  มีวงเงิน 1,863 ล้านบาท และดำเนินมาตรการคู่ขนาน ได้แก่ โครงการสินเชื่อเพื่อรวบรวมข้าวโพดเลี้ยงสัตว์และสร้างมูลค่าเพิ่มโดยสถาบันเกษตรกรปี 2564/65 วงเงิน 1,030 ล้านบาท โครงการชดเชยดอกเบี้ยใน การเก็บสต๊อก ปี 2564/65 วงเงิน 1.515 ล้านบาท และโครงการประกันภัยข้าวโพดเลี้ยงสัตว์ปีการผลิต 2565 วงเงิน 224.44 ล้านบาท
โครงการประกันรายได้เกษตรกรชาวสวนปาล์มน้ำมันและโครงการประกันรายได้เกษตรกรผู้ปลูกมันสำปะหลัง โดยช่วยเหลือชาวสวนปาล์มน้ำมันในปีการผลิต 2564/65 วงเงิน 7,660 ล้านบาท และป้องกันความเสี่ยงด้านราคาให้กับเกษตรกรผู้ปลูกมันสำปะหลังในปีการผลิต 2564/65 วงเงิน 6,811 ล้านบาท และดำเนินมาตรการคู่ขนาน ประกอบด้วย โครงการเพิ่มประสิทธิภาพการเพาะปลูกมันสำปะหลัง ปี 2564/65 วงเงิน 41.4 ล้านบาท โครงการสินเชื่อเพื่อรวบรวมมันสำปะหลังและสร้างมูลค่าเพิ่มโดยสถาบันเกษตรกร ปี 2564/65 วงเงิน 500 ล้านบาท โครงการชดเชยดอกเบี้ยในการเก็บสต๊อกมันสำปะหลัง ปี 2564/65 วงเงิน 225 ล้านบาท และโครงการเพิ่มศักยภาพการแปรรูปมันสำปะหลัง ปี 2564/65 วงเงิน 10 ล้านบาท
และโครงการช่วยเหลือเกษตรกรผู้ปลูกยางพารา ประกอบด้วย โครงการสนับสนุนสินเชื่อสถาบันเกษตรกรเพื่อแปรรูปยางพารา วงเงิน 2,980.24 ล้านบาท โครงการประกันรายได้เกษตรกรชาวสวนยาง 3 ระยะ รวมวงเงิน 46,789 ล้านบาท โครงการส่งเสริมการใช้ยางของหน่วยงานภาครัฐ วงเงิน 1.5 ล้านบาท โครงการสนับสนุนสินเชื่อผู้ประกอบการผลิตภัณฑ์ยาง ระยะที่ 2 วงเงินสินเชื่อ 25,000 ล้านบาท โครงการสนับสนุนสินเชื่อเป็นเงินทุนหมุนเวียนแก่สถาบันเกษตรกรเพื่อรวบรวมยาง วงเงิน 1,400 ล้านบาท และโครงการสนับสนุนสินเชื่อเป็นเงินทุนหมุนเวียนแก่ผู้ประกอบกิจการไม้ยางและผลิตภัณฑ์ วงเงิน 20,000 ล้านบาท
นางสาวทิพานัน ย้ำว่ารัฐบาลให้ความสำคัญในด้านภาคการเกษตร ซึ่งเป็นภาคการผลิตที่ทำให้เศรษฐกิจประเทศไทยเจริญเติบโตมาโดยตลอด ยืนยันเจตนารมณ์ของรัฐบาลต้องการให้ประชาชนมีวิธีการผลิตที่เหมาะสม มีรายได้ที่ดีขึ้น สร้างรอยยิ้ม สร้างความเป็นอยู่ให้ดีขึ้น รัฐบาลพยายามที่จะลดต้นทุนการผลิต ทั้งต้นทุนที่สูงขึ้นรวมถึงขาดแคลนแรงงานโดยใช้เทคโนโลยีดัดแปลงให้เหมาะสมเพื่อเพิ่มผลผลิต นำมาทดแทนแรงงานที่ขาด ขอให้เกษตรเชื่อมั่นว่า รัฐบาลจะทำให้ดีที่สุดเพื่อให้พี่น้องประชาชนมีชีวิตที่ดียิ่งขึ้นผ่านมาตรการโครงการต่าง ๆ

ที่มา : https://www.thaigov.go.th/news/contents/details/60032