รัฐบาลไทย-ข่าวทำเนียบรัฐบาล-กรมทางหลวงเร่งช่วยเหลือประชาชน พร้อมกู้เส้นทางให้สัญจรได้อย่างเร็วที่สุด สอบถามสภาพเส้นทาง โทร. 1586


วันพุธที่ 26 ตุลาคม 2565
กรมทางหลวงเร่งช่วยเหลือประชาชน พร้อมกู้เส้นทางให้สัญจรได้อย่างเร็วที่สุด สอบถามสภาพเส้นทาง โทร. 1586
สรุปสถานการณ์อุทกภัยและดินสไลด์บนทางหลวง โดยสถานการณ์ประจำวันที่ 26 ตุลาคม  2565 เวลา 12.30 น. พบทางหลวงถูกน้ำท่วม/ดินสไลด์ ในพื้นที่ 6 จังหวัด  จำนวน 8 สายทาง 8 แห่ง ที่การจราจรผ่านไม่ได้ 6 แห่ง
นายสราวุธ ทรงศิวิไล อธิบดีกรมทางหลวง กระทรวงคมนาคม เปิดเผยว่า จากสถานการณ์น้ำท่วมบนทางหลวง โดยเฉพาะภาคตะวันออกเฉียงเหนือซึ่งในขณะนี้ในบางพื้นที่ได้คลี่คลายลงบ้างแล้วนั้น ได้ทำการคืนสภาพผิวจราจร ทำความสะอาดและซ่อมแซมผิวทางที่ชำรุด นอกจากนั้นกรมทางหลวง (ทล.) ได้สั่งการให้หน่วยงานในพื้นที่ที่น้ำท่วมเร่งดำเนินการภารกิจกู้เส้นทางในจังหวัดที่ได้รับผลกระทบอย่างต่อเนื่อง ระดมกำลังเจ้าหน้าที่ กั้นน้ำโดยการวางกระสอบทราย พร้อมทำการติดตั้งป้ายเตือนแนวทาง และบูรณาการให้ความช่วยเหลือร่วมกับหน่วยงานที่เกี่ยวข้อง เพื่อบรรเทาความเดือดร้อนของประชาชนให้ได้รับความสะดวกปลอดภัยในการสัญจรโดยเร็วที่สุด พร้อมทั้งเฝ้าระวังตลอด 24 ชั่วโมง ตามข้อสั่งการของ นายศักดิ์สยาม ชิดชอบ รัฐมนตรีว่าการกระทรวงคมนาคม ที่มีความห่วงใยประชาชนผู้ประสบภัยในครั้งนี้ โดยได้ดำเนินการดังนี้
- สำนักเครื่องกลและสื่อสาร ได้สนับสนุนรถบริการประชาชนที่เดินทาง เข้า - ออก อำเภอเมืองจังหวัดอ่างทอง ผ่านเส้นทางที่เกิดอุทกภัย บนทางหลวงหมายเลข 3064 ให้มีความสะดวกสบายและปลอดภัย
- แขวงทางหลวงอ่างทองร่วมกับ สภ.ป่าโมก เข้าเร่งคืนสภาพผิวจราจร บนทางหลวงหมายเลข 309 และทางหลวงหมายเลข 364 (บริเวณแยกป่างิ้ว) เนื่องจากระดับที่ลดลงและเปิดการจราจรให้ใช้ได้อย่างปกติ และได้จัดรถบริการรับ - ส่ง ประชาชน เพื่ออำนวยความสะดวกในการเดินทางให้กับผู้ที่ได้รับผลกระทบจากอุทกภัยในพื้นที่น้ำท่วมสูง บนทางหลวงหมายเลข 3064 ตอน อ่างทอง - ปากดง ในพื้นที่อำเภอโพธิ์ทอง
- แขวงทางหลวงอุบลราชธานีที่ 1 นำเจ้าหน้าที่ในสังกัดเข้าดำเนินการทำความสะอาดและซ่อม ผิวทางที่ชำรุดหลังน้ำลด บนทางหลวงหมายเลข 231 ตอน ถนนวงแหวนรอบเมืองอุบลราชธานี กม. ที่ 6+000 - 8+350 และทางหลวงหมาเลข 226 ตอน ห้วยขะยุง - วารินชำราบ กม. ที่ 314+00 - 314+200 เพื่อให้ประชาชนสามารถเดินทางได้อย่างสะดวกและปลอดภัย
- แขวงทางหลวงกาฬสินธุ์ ดำเนินการกู้เส้นทางและให้บริการช่วยเหลือประชาชน บนทางหลวงหมายเลข 214 สาย กาฬสินธุ์ - ร้อยเอ็ด ระหว่าง กม. ที่ 24+400 - 27+800 (ช่วงจากบ้านโจดถึงสี่แยกไฟแดง บ้านท่ากลางและบ้านท่าเพลิง อำเภอกมลาไสย จังหวัดกาฬสินธุ์)
- แขวงทางหลวงภูเก็ต นำเจ้าหน้าที่ผู้เชี่ยวชาญลงพื้นที่ตรวจสอบสถานที่เกิดเหตุดินสไลด์ บนทางหลวงหมายเลข 4024 ตอน บางคู - ตีนเขา บริเวณ กม. ที่ 3+500 เพื่อหาแนวทางปรับปรุงแก้ไขต่อไป
พร้อมกันนี้ ทล. ได้ทำการสรุปสถานการณ์อุทกภัยและดินสไลด์บนทางหลวง โดยสถานการณ์ประจำวันที่ 26 ตุลาคม  2565 เวลา 12.30 น. พบทางหลวงถูกน้ำท่วม/ดินสไลด์ ในพื้นที่ 6 จังหวัด ได้แก่ จังหวัดศรีสะเกษ อุบลราชธานี มหาสารคาม กาฬสินธุ์ พระนครศรีอยุธยา และภูเก็ต จำนวน 8 สายทาง 8 แห่ง ที่การจราจรผ่านไม่ได้ 6 แห่ง ดังนี้
1. จังหวัดศรีสะเกษ จำนวน 1 แห่ง บนทางหลวงหมายเลข 2412 ตอน ท่าศาลา - ละทาย ในพื้นที่อำเภอกันทรารมย์ ช่วง กม.ที่ 12+000 - 16+500 เป็นช่วง ๆ ระดับน้ำ 40 - 50 เซนติเมตร การจราจร    ไม่สามารถผ่านได้ ให้ใช้เส้นทางเลี่ยงท้องถิ่นแทน คาดว่าการจราจรจะผ่านได้ในวันที่ 15 พฤศจิกายน 2565
2. จังหวัดอุบลราชธานี จำนวน 1 แห่ง บนทางหลวงหมายเลข 24 ตอน วารินชำราบ - อุบลราชธานี ในพื้นที่อำเภอวารินชำราบ ช่วง กม. ที่ 418+400 - 419+600 ระดับน้ำ 35 - 40 เซนติเมตร ให้ใช้เส้นทางเลี่ยง ทล.217 ทางแยกต่างระดับบัวเทิง เลี้ยวซ้ายไปสะพานข้ามแม่น้ำมูล เข้าสู่ตัวเมืองอุบลราชธานี คาดว่าการจราจรผ่านได้ในวันที่ 1 พฤศจิกายน 2565
3. จังหวัดมหาสารคาม จำนวน 1 แห่ง บนทางหลวงหมายเลข 2391 ตอน กู่ทอง - บ้านเขื่อน ช่วง กม. ที่ 23+900 - 24+900 ระดับน้ำ 60 เซนติเมตร ให้ใช้ทางเลี่ยงท้องถิ่นแทน คาดว่าการจราจรจะผ่านได้ นวันที่ 30 ตุลาคม 2565
4. จังหวัดกาฬสินธุ์ จำนวน 1 แห่ง บนทางหลวงหมายเลข 214 ตอน บ้านหลุบ - ลำชี ในพื้นที่ อำเภอกมลาไสย ช่วง กม. ที่ 23+200 - 27+500 ระดับน้ำ 40 - 45 เซนติเมตร ให้ใช้ทางเลี่ยงท้องถิ่นแทน คาดว่าการจราจรจะผ่านได้ในวันที่ 30 ตุลาคม 2565
5. จังหวัดพระนครศรีอยุธยา จำนวน 1 แห่ง บนทางหลวงหมายเลข 3412 ตอน อยุธยา - บางบาล ในพื้นที่อำเภอบางบาล ช่วง กม. ที่ 13+500 - 15+950 ระดับน้ำ 50 เซนติเมตร ให้ใช้ทางเลี่ยง เลี้ยวซ้ายเข้าวัดบ้านขวางออกทางหลวงชนบท 4038 คาดว่าการจราจรจะผ่านได้ในวันที่ 1 พฤศจิกายน 2565
6. จังหวัดภูเก็ต จำนวน 1 แห่ง บนทางหลวงหมายเลข 4029 ตอน กะทู้ - ป่าตอง ในพื้นที่ อำเภอกะทู้ ช่วง กม. ที่ 0+000 - 0+005 พื้นผิวจราจรเกิดการสไลด์ตัว ให้ใช้ทางเลี่ยง ทล.4025 ทล.4028 และ ทล.4030 อยู่ระหว่างการซ่อมแซม คาดว่าผ่านได้ในวันที่ 10 พฤศจิกายน 2565
ทั้งนี้ ในส่วนของป้ายทะเบียนรถที่สูญหายจากอุทกภัย สามารถติดต่อสอบถามได้ที่หมวดทางหลวงและแขวงทางหลวงในพื้นที่ หากประชาชนต้องการสอบถามสภาพเส้นทาง สภาพการจราจร หรือต้องการความช่วยเหลือสามารถติดต่อได้ที่สำนักงานทางหลวง แขวงทางหลวง หมวดทางหลวงในพื้นที่ และสายด่วนกรมทางหลวง โทร. 1586 (โทรฟรีทุกเครือข่ายตลอด 24 ชั่วโมง) และสามารถติดตามการรายงานสถานการณ์สภาพเส้นทางและเส้นทางเลี่ยงได้ที่ทวิตเตอร์กรมทางหลวง @prdoh1

ที่มา : https://www.thaigov.go.th/news/contents/details/60894