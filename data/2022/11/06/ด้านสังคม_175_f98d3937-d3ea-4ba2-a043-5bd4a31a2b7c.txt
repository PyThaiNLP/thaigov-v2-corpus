รัฐบาลไทย-ข่าวทำเนียบรัฐบาล-รมว.พม. ร่วมงานวันไม่ใช้ความรุนแรงสากล ประจำปี 2565


วันอังคารที่ 4 ตุลาคม 2565
รมว.พม. ร่วมงานวันไม่ใช้ความรุนแรงสากล ประจำปี 2565
รมว.พม. ร่วมงานวันไม่ใช้ความรุนแรงสากล ประจำปี 2565
วันที่ 3 ตุลาคม 2565 เวลา 10.00 น. ที่ศูนย์ประชุมแห่งสหประชาชาติ กรุงเทพฯ นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เข้าร่วมงานวันไม่ใช้ความรุนแรงสากล ประจำปี 2565 จัดโดยสถานเอกอัครราชทูตอินเดีย ประจำประเทศไทย ร่วมกับ คณะกรรมการเศรษฐกิจและสังคมแห่งเอเชียและแปซิฟิกแห่งสหประชาชาติ (Economic and Social Commission for Asia and the Pacific: UNESCAP) ซึ่งสมัชชาใหญ่แห่งสหประชาชาติ (United Nations General Assembly: UNGA) ได้รับรองข้อมติให้วันที่ 2 ตุลาคม ซึ่งเป็นวันคล้ายวันเกิดของมหาตมะ คานธี เป็นวันไม่ใช้ความรุนแรงสากล
นายจุติ กล่าวว่า ตนพร้อมด้วย Ms. Armida Salsiah Alisjahbana เลขาธิการ UNESCAP และ Mrs. Alpana Dubey อุปทูต สถานเอกอัครราชทูตอินเดีย ประจำประเทศไทย  ได้รับเกียรติให้เป็นผู้แทนคล้องมาลัยเพื่อแสดงความเคารพต่อรูปจำลองของมหาตมะ คานธี บริเวณโถงชั้น 1 ศูนย์ประชุมแห่งสหประชาชาติ กรุงเทพฯ จากนั้น ตนได้กล่าวแสดงความยินดีที่ได้รับเกียรติเข้าร่วมงานครั้งนี้และระลึกถึงมหาตมะ คานธี ผู้เป็นสัญลักษณ์ของสันติภาพและการไม่ใช้ความรุนแรง ซึ่งสันติภาพจะสร้างสภาพแวดล้อมที่ทุกคนสามารถพัฒนาขึ้นได้ โดยไม่คำนึงถึงเชื้อชาติ สีผิว ศาสนา เพศ ชนชั้น หรือวรรณะ

ที่มา : https://www.thaigov.go.th/news/contents/details/60036