รัฐบาลไทย-ข่าวทำเนียบรัฐบาล-กระทรวงมหาดไทย ประชุมเตรียมความพร้อมการนำเข้าข้อมูลเพื่อจัดนิทรรศการผ่าน Digital Dash Board ร่วมกับกรม รัฐวิสาหกิจในสังกัด พร้อมด้วยผู้แทนจากทุกจังหวัด นายอำเภอ และผู้บริหาร อปท.


วันพุธที่ 14 กันยายน 2565
พิมพ์
กระทรวงมหาดไทย ประชุมเตรียมความพร้อมการนำเข้าข้อมูลเพื่อจัดนิทรรศการผ่าน Digital Dash Board ร่วมกับกรม รัฐวิสาหกิจในสังกัด พร้อมด้วยผู้แทนจากทุกจังหวัด นายอำเภอ และผู้บริหาร อปท.
กระทรวงมหาดไทย ประชุมเตรียมความพร้อมการนำเข้าข้อมูลเพื่อจัดนิทรรศการผ่าน Digital Dash Board ร่วมกับกรม รัฐวิสาหกิจในสังกัด พร้อมด้วยผู้แทนจากทุกจังหวัด นายอำเภอ และผู้บริหารองค์กรปกครองส่วนท้องถิ่น
เมื่อวันที่ 13 ก.ย. 65 เวลา 17.00 น. ที่กระทรวงมหาดไทย นายสุทธิพงษ์ จุลเจริญ ปลัดกระทรวงมหาดไทย เปิดเผยถึงการเตรียมความพร้อมจัดกิจกรรมในงาน Sustainability Expo 2022 (SX 2022) โดยเมื่อวันที่ 12 ก.ย. 65 ได้มอบหมายให้ ดร.ศิริมาเมธ์วดี ศิรธนิตรา นายกเทศมนตรีเมืองพิบูลมังสาหาร จ.อุบลราชธานี คณะทำงานจัดงานแสดงนิทรรศการนานาชาติ “การขับเคลื่อนเพื่อมุ่งสู่การพัฒนาอย่างยั่งยืน กระทรวงมหาดไทย” ในงาน Sustainability Expo 2022 เป็นประธานในการประชุมชี้แจงการนำเข้าข้อมูลผ่านระบบ War Room MOI สำหรับการจัดงานแสดงนิทรรศการนานาชาติ Sustainability Expo 2022 โดยมี ผู้แทนจากส่วนราชการระดับกรม และหน่วยงานรัฐวิสาหกิจในสังกัดกระทรวงมหาดไทย ผู้แทนจากจังหวัดทุกจังหวัด ผู้แทนจากอำเภอ ผู้บริหาร
องค์ปกครองส่วนท้องถิ่น และเจ้าหน้าที่ที่เกี่ยวข้องเข้าร่วมการประชุม
นายสุทธิพงษ์ จุลเจริญ ปลัดกระทรวงมหาดไทย กล่าวว่า กระทรวงมหาดไทยได้แต่งตั้ง คณะทำงานจัดงานแสดงนิทรรศการนานาชาติ “การขับเคลื่อนเพื่อมุ่งสู่การพัฒนาอย่างยั่งยืน กระทรวงมหาดไทย” ในงาน Sustainability Expo 2022 โดยมี ปลัดกระทรวงมหาดไทย หัวหน้าส่วนราชการระดับกรม และหัวหน้าหน่วยงานรัฐวิสาหกิจ ในสังกัดกระทรวงมหาดไทย และดร.วันดี กุญชรยาคง จุลเจริญ นายกสมาคมแม่บ้านมหาดไทย เป็นที่ปรึกษา นายชัยวัฒน์ ชื่นโกสุม รองปลัดกระทรวงมหาดไทย ด้านพัฒนาชุมชนและส่งเสริมการปกครองท้องถิ่น เป็นประธาน รศ.วรวรรณ โรจนไพบูลย์ และผศ.พิเชฐ โสวิทยสกุล ที่ปรึกษาปลัดกระทรวงมหาดไทย เป็นรองประธาน ซึ่งคณะทำงานประกอบด้วย อาทิ รองอธิบดีกรม และรองหัวหน้าหน่วยงานรัฐวิสาหกิจในสังกัด กระทรวงมหาดไทย (ที่ได้รับมอบหมาย) ดร.ศิริมาเมธ์วดี ศิรธนิตรา นายกเทศมนตรีเมืองพิบูลมังสาหาร จ.อุบลราชธานี
นายสุทธิพงษ์ จุลเจริญ ปลัดกระทรวงมหาดไทย กล่าวต่อว่า การจัดงานในปีนี้ มีองค์กรเข้าร่วมแสดงนิทรรศการกว่า 50 องค์กร มีวิทยากรร่วมแบ่งปันความรู้และประสบการณ์กว่า 100 ท่าน และเครือข่ายธุรกิจที่ยั่งยืนกว่า 200 ราย โดยนิทรรศการของกระทรวงมหาดไทย ตั้งอยู่ บริเวณชั้น G ศูนย์การประชุมแห่งชาติสิริกิติ์ เขตคลองเตย กรุงเทพมหานคร ในส่วนของกระทรวงมหาดไทย มีกิจกรรมต่าง ๆ ประกอบด้วย กิจกรรมที่ 1 บอร์ดนิทรรศการดิจิทัล (Digital Dash Board) SDGs MOI Plus+ ที่รวบรวมผลสำเร็จจากภารกิจการบำบัดทุกข์ บำรุงสุข ตอบโจทย์เป้าหมายการพัฒนาที่ยั่งยืนทั้ง 17 ข้อครบทุกมิติ มาจัดแสดง กิจกรรมที่ 2 SDGs Live Action เป็นกิจกรรมพิเศษที่จะถ่ายทอดสดจากพื้นที่จริงมายังงานนิทรรศการฯ เพื่อให้ผู้เข้าชมงานได้สัมผัสประสบการณ์จริงเสมือนอยู่ในพื้นที่ อาทิ ชุมชน SDGs โก่งธนู ลพบุรี แปลง โคก หนอง นา จาก จ.อุบลราชธานี จ.เชียงราย จ.สุรินทร์ ผ้าไทยใส่ให้สนุก บ้านดอนกอย จ.สกลนคร รวมถึงโครงการอำเภอนำร่อง “บำบัดทุกข์ บำรุงสุข” และโครงการดี ๆ อีกมากมาย กิจกรรมที่ 3 กิจกรรมฝึกทดลองปฏิบัติ ภายใต้แนวคิด “พึ่งตน เพื่อโลก เพื่อเรา” โดยมีทั้งการสาธิตวิธีการทำถังขยะเปียกลดโลกร้อนสำหรับคนเมือง และกิจกรรมอื่น ๆ ที่สอนให้คนเมืองรู้จักพึ่งตนเอง กิจกรรมสุดท้าย พลาดไม่ได้กับกิจกรรมการกุศล “มหาดไทยปันสุข” นำผลผลิตทางเกษตรปลอดสารพิษ ที่ผ่านการคัดสรรมาแล้ว จากชนบทสู่คนเมือง ได้บุญผ่านการร่วมบริจาคแทนการซื้อสินค้า ซึ่งรายได้ทั้งหมดนำไปบริจาคเข้าโครงการทุนเล่าเรียนหลวงของพระสงฆ์ไทย ในพระบรมราชูปถัมป์ เพื่อถวายเป็นพระราชกุศล
"ขอเชิญประชาชนทั่วไปและผู้ที่สนใจร่วมงาน Sustainability Expo 2022 (SX 2022) มหกรรมด้านความยั่งยืนที่ยิ่งใหญ่ที่สุดในอาเซียน (ASEAN’s Largest Sustainability Exposition) ที่จัดขึ้นระหว่างวันที่ 26 กันยายน – 2 ตุลาคม 2565 ระหว่างเวลา 10.00 – 20.00 น. รวมทั้งสิ้น 7 วัน 7 ประเด็นการพัฒนา ได้แก่ ความร่วมมือ (Collaboration) ภูมิอากาศ (Climate) น้ำ (Water) สุขภาพและความเป็นอยู่ที่ดี (Health & Wellbeing) อาหารแห่งอนาคต (Future of Food) นวัตกรรม (Innovation) วันแห่งความมุ่งมั่น (Commitment Day) โดย กระทรวงมหาดไทยได้รับเกียรติให้ร่วมเป็นส่วนหนึ่งในงานดังกล่าว ภายใต้หัวข้อ “การขับเคลื่อนเพื่อมุ่งสู่การพัฒนาอย่างยั่งยืน กระทรวงมหาดไทย” แล้วพบกันที่งานนะครับ" ปลัดกระทรวงมหาดไทย กล่าวทิ้งท้าย

ที่มา : https://www.thaigov.go.th/news/contents/details/59228