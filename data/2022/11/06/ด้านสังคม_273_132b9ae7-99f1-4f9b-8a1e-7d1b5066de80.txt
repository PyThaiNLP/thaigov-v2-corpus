รัฐบาลไทย-ข่าวทำเนียบรัฐบาล-“ดีอีเอส” ร่วมเวทีผู้นำสภาหน่วยงานกำกับดูแลกิจการโทรคมนาคมแห่งอาเซียน ครั้งที่ 2 ปี 2565


วันเสาร์ที่ 22 ตุลาคม 2565
“ดีอีเอส” ร่วมเวทีผู้นำสภาหน่วยงานกำกับดูแลกิจการโทรคมนาคมแห่งอาเซียน ครั้งที่ 2 ปี 2565
“ดีอีเอส” ร่วมเวทีผู้นำสภาหน่วยงานกำกับดูแลกิจการโทรคมนาคมแห่งอาเซียน ครั้งที่ 2 ปี 2565
กระทรวงดิจิทัลเพื่อเศรษฐกิจและสังคม ร่วมประชุมผู้นำเจ้าหน้าที่อาวุโสอาเซียนด้านดิจิทัลและผู้นำสภาหน่วยงานกำกับดูแลกิจการโทรคมนาคมแห่งอาเซียน อย่างไม่เป็นทางการ ครั้งที่ 2 (The 2nd ASEAN Digital Senior Officials Meeting - ASEAN Telecommunications Regulators’ Council Leaders’ Retreat of 2022) ประจำปี2565  ผ่านระบบการประชุมทางไกล เมื่อวันที่ 21 ตุลาคม 2565 ณ ห้องประชุม 801 ชั้น 8 สำนักงานปลัดกระทรวงดิจิทัลเพื่อเศรษฐกิจและสังคม
ดร.ณัฐพล ณัฏฐสมบูรณ์ รองปลัดกระทรวงดิจิทัลเพื่อเศรษฐกิจและสังคม ในฐานะหัวหน้าคณะผู้แทนไทยพร้อมด้วยเจ้าหน้าที่สำนักงานปลัดกระทรวงฯ เข้าร่วมการประชุมผู้นำเจ้าหน้าที่อาวุโสอาเซียนด้านดิจิทัลและผู้นำสภาหน่วยงานกำกับดูแลกิจการโทรคมนาคมแห่งอาเซียน อย่างไม่เป็นทางการ ครั้งที่ 2 ประจำปี 2565  ร่วมกันแลกเปลี่ยนมุมมองและวิสัยทัศน์ที่สำคัญเกี่ยวกับการขับเคลื่อนการดำเนินงานความร่วมมือด้านดิจิทัล ภายใต้แผนแม่บทอาเซียนด้านดิจิทัล ค.ศ. 2025 รวมถึงประเด็นคาบเกี่ยวภายใต้กรอบการประชุมอาเซียนอื่น ๆ ที่เกี่ยวข้องการพิจารณาข้อเสนอโครงการ สำหรับดำเนินการในปี 2566 เพื่อเตรียมพร้อมสำหรับการประชุมรัฐมนตรีอาเซียนด้านดิจิทัลในครั้งที่ 3  ซึ่งกำหนดจะจัดขึ้นในช่วงต้นเดือนธันวาคม 2566 และการพิจารณาร่างเอกสารผลลัพธ์สำคัญของการประชุมรัฐมนตรีอาเซียนด้านดิจิทัล ครั้งที่ 3 อาทิ การจัดทำบันทึกความเข้าใจระหว่างรัฐบาลของประเทศสมาชิกของสมาคมประชาชาติแห่งเอเชียตะวันออกเฉียงใต้ และสหภาพโทรคมนาคมระหว่างประเทศว่าด้วยสาขาความร่วมมือด้านดิจิทัล และรายงานข้อเสนอแนะเชิงนโยบาย (Policy Recommendation Report) ภายใต้โครงการ“Developing a Framework for Promoting the Growth of Digital Startups in ASEAN”
โอกาสนี้ ดร.ณัฐพล ณัฏฐสมบูรณ์ ได้ร่วมแลกเปลี่ยนความคิดเห็นต่อร่างเอกสารผลลัพธ์ของการประชุมรัฐมนตรีอาเซียนด้านดิจิทัล ครั้งที่ 3 พร้อมทั้งการดำเนินงานความร่วมมือด้านดิจิทัลที่สำคัญ อาทิ การส่งเสริมการพัฒนาศักยภาพบุคลากรด้านความมั่นคงปลอดภัยไซเบอร์ ผ่านการจัดฝึกอบรมของศูนย์ความร่วมมืออาเซียน - ญี่ปุ่นเพื่อพัฒนาบุคลากรความมั่นคงปลอดภัยไซเบอร์ หรือ ASEAN - Japan Cybersecurity Capacity Building Centre (AJCCBC) ซึ่งประเทศไทย ในฐานะผู้ดำเนินการหลักได้มีการจัดฝึกอบรมโครงการเพื่อเพิ่มศักยภาพของบุคลากรด้านดิจิทัลมาอย่างต่อเนื่อง
***************

ที่มา : https://www.thaigov.go.th/news/contents/details/60759