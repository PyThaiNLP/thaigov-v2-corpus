รัฐบาลไทย-ข่าวทำเนียบรัฐบาล-ก.แรงงาน จับมือสถานประกอบการ เปิดฝึกหลักสูตรผู้ควบคุมรถยกสินค้า สร้างความปลอดภัยในการทำงาน ช่วยเหลือสังคมรำลึกถึงพ่อของแผ่นดิน


วันอังคารที่ 25 ตุลาคม 2565
พิมพ์
ก.แรงงาน จับมือสถานประกอบการ เปิดฝึกหลักสูตรผู้ควบคุมรถยกสินค้า สร้างความปลอดภัยในการทำงาน ช่วยเหลือสังคมรำลึกถึงพ่อของแผ่นดิน
ก.แรงงาน จับมือสถานประกอบการ เปิดฝึกหลักสูตรผู้ควบคุมรถยกสินค้า สร้างความปลอดภัยในการทำงาน ช่วยเหลือสังคมรำลึกถึงพ่อของแผ่นดิน
วันที่ 25 ตุลาคม 2565 เวลา 09.00 น. นายบุญชอบ สุทธมนัสวงษ์ ปลัดกระทรวงแรงงาน มอบหมายให้ นายวรรณรัตน์ ศรีสุขใส รองปลัดกระทรวงแรงงาน เป็นประธานกล่าวเปิดโครงการ“ช่วยเหลือสังคมเพื่อรำลึกถึงพ่อของแผ่นดิน” โดยมี คุณพันธุ์สิทธิ์ ขลิบทอง ประธานมูลนิธิอาชีวเวชศาสตร์ไทย คุณกัณณิกา หนูมา วิเชียรผลา ประธานชมรมเครือข่าย จป.พระนคร คุณรุจน์ เฉลยไตร กรรมการผู้จัดการบริษัท เพอร์เฟคเซฟตี้เทรนนิ่ง แอนด์คอนซัลติ้ง จํากัด และหน่วยงานที่เกี่ยวข้องเข้าร่วมด้วย ณ สำนักงานพัฒนาฝีมือแรงงานสมุทรสาคร ต.บ้านเกาะ อ.เมือง จ.สมุทรสาคร
นายวรรณรัตน์ กล่าวว่า กระทรวงแรงงาน ภายใต้การนำของนายสุชาติ ชมกลิ่น รัฐมนตรีว่าการกระทรวงแรงงาน ได้กำหนดให้มาตรการ Safety & Healthy Thailand เป็นนโยบายที่สำคัญ ที่จะส่งเสริมการเข้าสู่มาตรฐานแรงงานไทยและมาตรฐานความปลอดภัยในการทำงาน โดยการส่งเสริมและสนับสนุนความรู้เกี่ยวกับมาตรฐานแรงงานไทย ความรับผิดชอบต่อสังคมด้านแรงงาน ระบบการบริหารจัดการ และการจัดการด้านความปลอดภัย อาชีวอนามัยและสภาพแวดล้อมในการทำงาน ส่งเสริมการมีส่วนร่วมในการพัฒนาคุณภาพชีวิตแรงงาน และส่งเสริมสุขภาพ และป้องกันโรคแก่แรงงาน ซึ่งจะเห็นได้ว่า งานความปลอดภัยในการทำงานของประเทศจะประสบความสำเร็จได้ต้องเกิดจากความร่วมมือในการสร้าง การพัฒนา การดำเนินการ และการบริหารจัดการความปลอดภัย อาชีวอนามัย และสภาพแวดล้อมในการทำงานให้เกิดขึ้นอย่างเป็นระบบ จากทุกภาคส่วน ซึ่งผู้ที่เกี่ยวข้องทุกฝ่ายต้องมีความตระหนักถึงความเสี่ยงอันตรายที่อาจเกิดขึ้น การให้สำคัญของความปลอดภัยในสถานที่ กระบวนการ การทำงานภายใต้สภาพแวดล้อมนั้น ๆ รวมถึงการรู้เท่าทันถึงอันตรายที่มาควบคู่กับพัฒนาการทางเทคโนโลยีต่าง ๆ เราต้องมีการสร้างมาตรการเพื่อป้องกันไม่ให้อันตรายที่อาจเกิดขึ้นเหล่านั้นเกิดกับผู้ปฏิบัติงานให้ได้มากที่สุด
นายวรรณรัตน์ กล่าวต่อว่า กระทรวงแรงงานขอขอบคุณมูลนิธิอาชีวเวชศาสตร์ไทย ชมรมเครือข่าย จป.พระนคร บริษัท เพอร์เฟคเซฟตี้เทรนนิ่ง แอนด์คอนซัลติ้ง จํากัด และสำนักงานพัฒนาฝีมือแรงงานสมุทรสาครที่ได้ร่วมกันจัดโครงการดังกล่าวขึ้น เพื่อให้ผู้เข้ารับการอบรม ได้มีความรู้ความเข้าใจเกี่ยวกับ ทักษะและทัศนคติเกี่ยวกับบทบาทและหน้าที่ผู้ควบคุมรถยกสินค้า มีความพร้อมทั้งร่างกาย จิตใจ ตลอดจนทัศนคติที่ดีในการประกอบอาชีพ สามารถปฏิบัติงานได้ตามเกณฑ์ที่กำหนด ปฏิบัติตามกฎระเบียบในการ ปฏิบัติงานขับรถยกเคลื่อนย้ายสินค้า ปฏิบัติกรณีรถยกเกิดข้อขัดข้อง เกิดเหตุฉุกเฉินใช้งานและบำรุงรักษารถยกได้อย่างถูกวิธี อีกทั้ง ยังเป็นการยังช่วยการลดภาระค่าใช้จ่ายให้แก่ผู้เข้ารับการอบรมและนายจ้างได้อีกด้วย โดยหลักสูตรดังกล่าวได้อบรมให้ผู้ควบคุมรถยกสินค้าขนาดไม่เกิน 10 ตัน และการขับรถยกอย่างปลอดภัย จำนวน 2 รุ่น ๆ ละ 25 คน รวม 50 คน ฟรีโดยไม่มีค่าใช้จ่าย ความร่วมมือร่วมแรงกันในครั้งนี้เป็นการขับเคลื่อนนโยบาย Safety & Healthy Thailand ร่วมกับกระทรวงแรงงานตามแนวทางประชารัฐ เพื่อให้เกิดความปลอดภัยในการทํางาน และพัฒนาจนเป็นวัฒนธรรมความปลอดภัยในการทํางานขึ้นในสังคมไทย เพื่อให้คนไทยมีความมั่นคงและปลอดภัยอย่างแท้จริง
++++++++++++++++++
กองเผยแพร่และประชาสัมพันธ์
25 ตุลาคม 2565

ที่มา : https://www.thaigov.go.th/news/contents/details/60830