รัฐบาลไทย-ข่าวทำเนียบรัฐบาล-กระทรวงเกษตรฯ แจง ปมไม่เสนอชื่อปลัดเกษตรฯ เข้า ครม. ยืนยัน ไม่มีความขัดแย้งร่วมกัน 


วันพฤหัสบดีที่ 1 กันยายน 2565
กระทรวงเกษตรฯ แจง ปมไม่เสนอชื่อปลัดเกษตรฯ เข้า ครม. ยืนยัน ไม่มีความขัดแย้งร่วมกัน
ย้ำ การเสนอชื่อแต่งตั้ง อยู่บนพื้นฐานความเท่าเทียม โปร่งใส ตรวจสอบได้
นายธนา ชีรวินิจ เลขานุการรัฐมนตรีว่าการกระทรวงเกษตรและสหกรณ์ กล่าวว่า สืบเนื่องจากกรณี ที่มีกระแสข่าว ถึงสาเหตุที่กระทรวงเกษตรและสหกรณ์ ยังไม่มีการเสนอชื่อปลัดกระทรวงเกษตรและสหกรณ์คนใหม่ เข้าสู่ ครม. เพื่อให้ดำรงตำแหน่งแทน ดร.ทองเปลว กองจันทร์ ปลัดกระทรวงเกษตรและสหกรณ์ ที่จะเกษียณอายุราชการในวันที่ 30 กันยายนนี้ โดยกระแสข่าวระบุถึงสาเหตุว่า เกิดจากปัญหาภายในกระทรวงเกษตรและสหกรณ์ ในเรื่องการตกลงตำแหน่งที่ไม่ยังลงตัว ทำให้ ดร.ทองเปลว กองจันทร์ จึงไม่ยอมลงนามเสนอรายชื่อปลัดกระทรวงเกษตรและสหกรณ์ และเสนอข้าราชการระดับ 10 เสนอต่อรัฐมนตรีว่าการกระทรวงเกษตรและสหกรณ์
จากกระแสข่าวข้างต้น กระทรวงเกษตรและสหกรณ์ ขอเรียนชี้แจงว่า ข่าวดังกล่าวไม่มีมูลความจริงแต่อย่างใด โดยที่ผ่านมาการปฏิบัติงานของ ดร.ทองเปลว กองจันทร์ ปลัดกระกรวงเกษตรและสหกรณ์ ท่านมีความทุ่มเท มีคุณูปการ และมีปณิธานที่จะปฏิบัติหน้าที่ในความรับผิดชอบให้ดีที่สุด เป็นไปเพื่อผลประโยชน์ของเกษตรกร ประชาชน และประเทศชาติเป็นสำคัญ และที่สำคัญขอยืนยันว่า ท่านมีความสัมพันธ์อันดีต่อกัน กับ ดร.เฉลิมชัย ศรีอ่อน รัฐมนตรีว่าการกระทรวงเกษตรและสหกรณ์ มาโดยตลอด
อย่างไรก็ตาม การที่กระทรวงเกษตรและสหกรณ์ ยังไม่มีการเสนอชื่อปลัดกระทรวงเกษตรและสหกรณ์ เข้าสู่ ครม. นั้น เนื่องจากอยู่ระหว่างร่วมกันพิจารณาคุณสมบัติและความเหมาะสมอย่างรอบคอบให้มากที่สุด ประกอบกับรัฐมนตรีว่าการกระทรวงเกษตรและสหกรณ์ มีความประสงค์ให้ ดร.ทองเปลว กองจันทร์ ได้ปฏิบัติหน้าที่ในฐานะปลัดกระทรวงเกษตรและสหกรณ์อย่างเต็มที่ในช่วงนี้ ไปจนครบวาระเกษียณอายุราชการ
ทั้งนี้ ขอให้ทุกฝ่ายเชื่อมั่นได้ว่า รัฐมนตรีว่าการกระทรวงเกษตรและสหกรณ์ ตลอดจนคณะผู้บริหาร ทุกระดับ มีเป้าหมายการทำงานเพื่อประโยชน์ของประเทศชาติและส่วนรวมเป็นสำคัญ  เราให้ความสำคัญและคุณค่ากับทุกตำแหน่งเป็นอย่างยิ่ง เพื่อให้การสานต่องานของกระทรวงเกษตรและสหกรณ์เป็นไปบนพื้นฐานอย่างเท่าเทียม มีความโปร่งใส เป็นธรรม และตรวจสอบได้

ที่มา : https://www.thaigov.go.th/news/contents/details/58714