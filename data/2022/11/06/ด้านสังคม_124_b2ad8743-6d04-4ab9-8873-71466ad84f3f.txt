รัฐบาลไทย-ข่าวทำเนียบรัฐบาล-ดีอีเอส พบข่าวปลอมสุขภาพคนสนใจพุ่งสวนขาลงโควิด


วันเสาร์ที่ 24 กันยายน 2565
ดีอีเอส พบข่าวปลอมสุขภาพคนสนใจพุ่งสวนขาลงโควิด
ดีอีเอส พบข่าวปลอมสุขภาพคนสนใจพุ่งสวนขาลงโควิด
ดีอีเอส สรุปสถานการณ์ข่าวปลอมสัปดาห์ล่าสุด พบ 6 ใน 10 ข่าวปลอมคนสนใจมากสุด อยู่ในกลุ่มข่าวสุขภาพ สวนกระแสขาลงข่าวโควิด
นางสาวนพวรรณ หัวใจมั่น โฆษกกระทรวงดิจิทัลเพื่อเศรษฐกิจและสังคมฝ่ายการเมือง (ดีอีเอส) กล่าวว่า สรุปผลการมอนิเตอร์ และรับแจ้งข่าวปลอมประจำสัปดาห์ ระหว่างวันที่ 16–22 ก.ย. 65 โดยศูนย์ต่อต้านข่าวปลอม พบข้อความที่เข้ามาจำนวน 10,905,386 ข้อความ โดยมีข้อความที่ต้องดำเนินการตรวจสอบ (Verify) ทั้งสิ้น 413 ข้อความ รวมเรื่องที่ต้องดำเนินการตรวจสอบ 148 เรื่อง ในจำนวนนี้เป็นเรื่อง Covid-19 จำนวน 5 เรื่อง
อย่างไรก็ตาม เมื่อพิจารณาจากข่าวปลอมที่ได้รับความสนใจลำดับต้นๆ ในสัปดาห์ล่าสุดนี้ พบว่าส่วนใหญ่เป็นข่าวในกลุ่มข่าวสุขภาพและผลิตภัณฑ์สุขภาพ โดยติดอยู่ใน 10 ลำดับแรกถึง 6 ข่าว สวนกระแสข่าวโควิดที่อยู่ในช่วงขาลง
ทั้งนี้ ข่าวปลอมที่มีคนสนใจสูงสุด 10 อันดับ มีดังนี้ อันดับ 1 โทรศัพท์ส่งผลต่อคลื่นสมอง ทำให้สภาวะก่อนนอนไม่สงบ หลับยาก อันดับ 2 ทำใบขับขี่ไม่ต้องสอบที่ขนส่ง แบบถูกกฎหมาย 100% ผ่านไลน์ อันดับ 3 ไทยจะได้รับผลกระทบจากพายุกุหลาบช่วงปลายเดือนก.ย. 65 อันดับ 4 สารซักฟอกในสบู่เหลว ถ้าใช้ร่วมกับสารประกอบตระกูลเอมีน จะกลายเป็นสารก่อมะเร็ง อันดับ 5 ตลาดหลักทรัพย์แห่งประเทศไทยเปิดซื้อหุ้นด้วยเงิน 1,000 บาท ได้รับปันผล4,000 - 6,000 บาท/อาทิตย์
อันดับ 6 สมุนไพรผู้หญิงวีจิเน่ ช่วยดูแลภาวะมดลูกต่ำ มดลูกหย่อน อันดับ 7 พายุโซนร้อนกำลังแรง เตรียมเข้าภาคอีสาน ในอีก 8 - 9 วัน อันดับ 8 ผลิตภัณฑ์อะแด็พโต - แอร์ ฟื้นฟูปอด และร่างกาย ไอ เหนื่อยง่าย หายใจไม่อิ่ม อันดับ 9 ผลิตภัณฑ์ BalanceU/Ucore ไทรอยด์เป็นพิษรักษาหายขาด คอโต ตาโปน คอยุบ ตาเล็กลง ผอมลง ขี้ร้อน ร่างกายกลับมาเป็นปกติ หลับยาก ใจสั่น หลับง่ายใจไม่สั่นอีกเลย และอันดับ 10 กินถั่วลิสงวันละ 1 กำมือ ช่วยรักษาอาการวัยทอง อารมณ์แปรปรวน
“ขอให้ประชาชนตระหนักรู้เท่าทันข่าวปลอมที่ถูกแพร่กระจายอยู่บนโซเชียล/ออนไลน์ โดยสามารถติดตามและแจ้งเบาะแสข่าวปลอม ได้ผ่านช่องทางต่างๆ ของศูนย์ต่อต้านข่าวปลอม ดังนี้ ไลน์ @antifakenewscenter  เว็บไซต์ https://www.antifakenewscenter.com/ ทวิตเตอร์ https://twitter.com/AFNCThailand และช่องทางโทรศัพท์โทรสายด่วน GCC 1111 ต่อ 87” นางสาวนพวรรณกล่าว
***************

ที่มา : https://www.thaigov.go.th/news/contents/details/59635