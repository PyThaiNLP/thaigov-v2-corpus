รัฐบาลไทย-ข่าวทำเนียบรัฐบาล-กรมทางหลวง เดินหน้า PPP จัดทำที่พักริมทางขนาดใหญ่ ให้บริการประชาชนแบบทันสมัยครบวงจร จำนวน 2 แห่ง 


วันอังคารที่ 4 ตุลาคม 2565
กรมทางหลวง เดินหน้า PPP จัดทำที่พักริมทางขนาดใหญ่ ให้บริการประชาชนแบบทันสมัยครบวงจร จำนวน 2 แห่ง
บนทางหลวงพิเศษระหว่างเมืองหมายเลข 7 สายกรุงเทพมหานคร - บ้านฉาง ช่วงกรุงเทพฯ - ชลบุรี - พัทยา - มาบตาพุด 2 แห่ง ได้แก่ ศูนย์บริการทางหลวงศรีราชา (Sriracha Service Centerสถานที่บริการทางหลวงบางละมุง (Bang Lamung Service Area)
นายสราวุธ ทรงศิวิไล อธิบดีกรมทางหลวง กระทรวงคมนาคม เปิดเผยว่า ที่พักริมทาง 2 แห่ง ที่จะเปิดให้บริการเพิ่มเติมในอนาคตอันใกล้ เป็นไปตามแผนปฏิบัติการ (Action Plan) ในการพัฒนาที่พักริมทางบนทางหลวงพิเศษระหว่างเมืองหมายเลข 7 สายกรุงเทพมหานคร - บ้านฉาง พ.ศ. 2563 - 2567 ของกรมทางหลวง (ทล.) โดยจะเปิดให้บริการเพิ่มเติม 2 แห่ง ได้แก่
1. สถานที่บริการทางหลวงบางละมุง เป็นที่พักริมทางขนาดกลาง บริเวณ กม. ที่ 137+800 บนทางหลวงพิเศษระหว่างเมืองหมายเลข 7 ตั้งอยู่ระหว่างทางแยกต่างระดับห้วยใหญ่และทางแยกต่างระดับเขาชีโอน ขนาดพื้นที่ฝั่งละประมาณ 38 ไร่ จัดให้มีขึ้นเพื่อเป็นจุดแวะพักหลักเพิ่มเติมสำหรับผู้ใช้ทาง ซึ่งภายในสถานที่บริการทางหลวงดังกล่าวจะประกอบด้วย สิ่งอำนวยความสะดวกต่าง ๆ ได้แก่ ที่จอดรถ พื้นที่นั่งพักผ่อน ห้องน้ำบริการประชาชน ร้านอาหารและเครื่องดื่ม ร้านขายของ สถานีบริการน้ำมัน สถานีชาร์จประจุไฟฟ้าแบบเร็ว (Quick Charge) สำหรับรถยนต์ไฟฟ้า ศูนย์บริการระบบผ่านทางอัตโนมัติ และการบริการอื่น ๆ ที่จำเป็น
2. ศูนย์บริการทางหลวงศรีราชา เป็นที่พักริมทางขนาดใหญ่ บริเวณ กม. ที่ 93+750 บนทางหลวงพิเศษระหว่างเมืองหมายเลข 7 ตั้งอยู่ระหว่างทางแยกต่างระดับบางพระ (คีรี) และทางแยกต่างระดับหนองขาม
ขนาดพื้นที่ฝั่งละประมาณ 59 ไร่ เพื่อเป็นจุดหลักในการแวะพักสำหรับผู้ใช้ทาง ซึ่งภายในศูนย์บริการทางหลวงดังกล่าวจะประกอบด้วยสิ่งอำนวยความสะดวกต่าง ๆ ครบถ้วนเช่นเดียวกับที่บางละมุง โดยมีศูนย์ปฐมพยาบาล หน่วยกู้ภัยฉุกเฉินและระงับอัคคีภัย เพิ่มเติมเพื่อรองรับการให้บริการประชาชนผู้ใช้ทาง
ที่พักริมทางทั้ง 2 แห่งนี้ ได้กำหนดให้มีอาคารยกระดับคร่อมอยู่เหนือช่องจราจร ซึ่งสามารถรองรับการใช้พื้นที่ร่วมกันทั้งสองฝั่ง ทำให้ช่วยแก้ปัญหาสิ่งอำนวยความสะดวกไม่เพียงพอ ทั้งที่จอดรถ ห้องน้ำ ร้านค้า สถานีบริการน้ำมัน ในช่วงที่มีความคับคั่งมาก โดยเฉพาะช่วงวันหยุดสุดสัปดาห์ และวันหยุดเทศกาลอีกด้วย ปัจจุบัน ทล. อยู่ระหว่างดำเนินการจัดเตรียมเอกสารการคัดเลือกเอกชนร่วมลงทุน (Request For Proposal : RFP) ในการพัฒนาและบริหารจัดการที่พักริมทาง บนทางหลวงพิเศษระหว่างเมืองหมายเลข 7 บริเวณศรีราชาและบางละมุง ซึ่งเป็นส่วนหนึ่งของกระบวนการคัดเลือกเอกชนผู้ร่วมลงทุนตามพระราชบัญญัติการร่วมลงทุนระหว่างรัฐและเอกชน พ.ศ. 2562 (พรบ.ร่วมลงทุนฯ , PPP) โดยคาดว่าจะดำเนินการรับฟังความคิดเห็นจากภาคเอกชน (Market Sounding) ในเดือนธันวาคม 2565 และจะประกาศเชิญชวนเอกชนร่วมลงทุนในช่วงต้นปี 2566
คาดการณ์ว่าจะสามารถเปิดให้บริการสิ่งอำนวยความสะดวกขั้นพื้นฐาน อาทิ ที่จอดรถ พื้นที่พักผ่อน ห้องน้ำ และพื้นที่พาณิชย์บางส่วน ได้ภายในปี 2567 โดยวางแผนการเปิดบริการเต็มรูปแบบทั้งพื้นที่ได้ภายในปี 2568 ซึ่งจะช่วยอำนวยความปลอดภัยในการเดินทางระยะไกล เป็นสถานที่เพื่อผ่อนคลายอิริยาบถจากการเดินทาง การทำธุระส่วนตัว รวมถึงการใช้บริการสิ่งอำนวยความสะดวกต่าง ๆ สามารถช่วยป้องกันการเกิดอุบัติเหตุจากความเหนื่อยล้า ง่วงหรือหลับใน เพื่อลดอัตราการเกิดอุบัติเหตุและลดความสูญเสียจากอุบัติเหตุทางถนน ตลอดจนช่วยให้ผู้ใช้ทางประหยัดเวลา และลดค่าใช้จ่ายในการเดินทางเข้าและออกจากระบบทางหลวงพิเศษระหว่างเมืองโดยไม่จำเป็น รวมถึงสามารถดึงดูดให้มีผู้ใช้ทางหลวงพิเศษระหว่างเมืองมากขึ้น นอกจากนี้ ที่พักริมทางยังมีวัตถุประสงค์ในการส่งเสริมระบบโครงข่ายคมนาคมของประเทศไทยให้เป็นไปตามมาตรฐานสากล รวมถึงส่งเสริมภาคเศรษฐกิจต่าง ๆ ในพื้นที่ข้างเคียงโดยรอบที่ตั้งที่พักริมทางให้เกิดการพัฒนา เติบโต ทั้งในด้านการจ้างงาน การท่องเที่ยว อุตสาหกรรม การบริการ และการพัฒนาสังคมในหลากมิติด้วย

ที่มา : https://www.thaigov.go.th/news/contents/details/60045