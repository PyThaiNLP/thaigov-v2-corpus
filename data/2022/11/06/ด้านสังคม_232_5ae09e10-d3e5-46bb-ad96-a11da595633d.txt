รัฐบาลไทย-ข่าวทำเนียบรัฐบาล-สธ. ร่วมภาคเอกชน พัฒนาระบบแพทย์ทางไกล “Telehealth Together” เพื่อผู้ป่วยโรคระบบทางเดินหายใจ นำร่อง จ.ระยอง แห่งแรกในภาคตะวันออก


วันจันทร์ที่ 17 ตุลาคม 2565
สธ. ร่วมภาคเอกชน พัฒนาระบบแพทย์ทางไกล “Telehealth Together” เพื่อผู้ป่วยโรคระบบทางเดินหายใจ นำร่อง จ.ระยอง แห่งแรกในภาคตะวันออก
กระทรวงสาธารณสุข โดยสำนักงานสาธารณสุขจังหวัดระยอง ร่วมกับภาคเอกชน จัดทำโครงการ “Telehealth Together” นำระบบการแพทย์ทางไกลมาใช้ในผู้ป่วยโรคระบบทางเดินหายใจในโรงพยาบาลจังหวัดระยอง ให้ผู้ป่วยรับการรักษาผ่านระบบดิจิทัล ลดค่าใช้จ่ายในการเดินทาง
กระทรวงสาธารณสุข โดยสำนักงานสาธารณสุขจังหวัดระยอง ร่วมกับภาคเอกชน จัดทำโครงการ “Telehealth Together” นำระบบการแพทย์ทางไกลมาใช้ในผู้ป่วยโรคระบบทางเดินหายใจในโรงพยาบาลจังหวัดระยอง ให้ผู้ป่วยรับการรักษาผ่านระบบดิจิทัล ลดค่าใช้จ่ายในการเดินทางและลดความเสี่ยงการติดเชื้อในโรงพยาบาล นำร่อง จ.ระยอง เป็นแห่งแรกในภาคตะวันออก
วันนี้ (17 ตุลาคม 2565) ที่สำนักงานสาธารณสุขจังหวัดระยอง ดร.สาธิต ปิตุเตชะ รัฐมนตรีช่วยว่าการกระทรวงสาธารณสุข เป็นสักขีพยานในการยกระดับการให้บริการและการดูแลสุขภาพของประชาชนในจังหวัดระยอง ด้วยเทคโนโลยีดิจิทัลและระบบบริการสุขภาพแบบออนไลน์ ผ่านโครงการ “Telehealth Together” ระหว่าง นายแพทย์สุนทร เหรียญภูมิการกิจ นายแพทย์สาธารณสุขจังหวัดระยอง นายวิริยะ จงไพศาล กรรมการผู้จัดการ บริษัท แกล็กโซสมิทไคล์น (ประเทศไทย) จำกัด นางสาวเชาวนี พันธุ์พฤกษ์ ประธานกรรมการ บริษัท ประชารัฐรักสามัคคีระยอง (วิสาหกิจเพื่อสังคม) จำกัด และนางโสมรสา พงษ์เพิ่มพฤกษ์ ที่ปรึกษา บริษัท ประชารัฐรักสามัคคีระยอง (วิสาหกิจเพื่อสังคม) จำกัด
ดร.สาธิต กล่าวว่า กระทรวงสาธารณสุขมีนโยบายส่งเสริมการนำเทคโนโลยีมาใช้ในการพัฒนาระบบสุขภาพ ให้เป็น Digital Health Platform ที่ทันสมัย ประชนเข้าถึงได้เท่าทันความต้องการ และช่วยให้ผู้ป่วยในพื้นที่ห่างไกลได้รับการดูแลจากแพทย์เฉพาะทางของโรงพยาบาลผ่านระบบการแพทย์ทางไกล เพิ่มการเข้าถึงบริการ ลดภาระการเดินทาง ลดความแออัดและความเสี่ยงในการติดเชื้อในโรงพยาบาล และที่สำคัญคือ ประชาชนได้รับการดูแลรักษาอย่างมีคุณภาพและต่อเนื่อง
สำหรับโครงการ “Telehealth Together” ภาคเอกชน นำโดยบริษัท GSK และ True Health ได้ร่วมกับเครือข่ายคลินิกโรคหืดและปอดอุดกั้นเรื้อรังแบบง่าย พัฒนาแพลตฟอร์มเชื่อมต่อการรักษาผ่านระบบการแพทย์ทางไกล เพื่อให้ผู้ป่วยโรคระบบทางเดินหายใจ ได้แก่ โรคหืด โรคปอดอุดกั้นเรื้อรัง และโรคภูมิแพ้ทางจมูก เข้าถึงการตรวจรักษาและปรึกษาด้านสุขภาพอย่างต่อเนื่องผ่านระบบออนไลน์ โดยไม่ต้องเดินทางไปโรงพยาบาล ซึ่งนำร่องที่จังหวัดระยองเป็นแห่งแรกของภาคตะวันออก และเตรียมขยายไปยังโรงพยาบาลต่าง ๆ ทั่วประเทศต่อไป
“ขอบคุณภาคเอกชนที่ช่วยเหลือกระทรวงสาธารณสุขมาโดยตลอด เรามีเป้าหมายเหมือนกันคือการส่งเสริมให้ประชาชนเข้าถึงบริการที่สะดวก รวดเร็ว ลดความแออัดในทุกขั้นตอน ยกเว้นการพบแพทย์ จึงได้ร่วมมือกันพยายามใช้เทคโนโลยีสร้างเครื่องมือที่ช่วยให้ผู้ป่วยได้พบแพทย์อย่างรวดเร็ว และเชื่อมโยงข้อมูลเพื่อใช้งานได้ในอนาคต ทำให้ประชาชนในพื้นที่มีสุขภาพและสุขภาวะที่ดี” ดร.สาธิต กล่าวว่า
ด้านนายแพทย์สุนทร กล่าวว่า จังหวัดระยอง มีการขยายตัวของอุตสาหกรรมอย่างรวดเร็วและมีประชากรย้ายถิ่นฐานมาประกอบอาชีพเพิ่มขึ้น ทำให้ระบบบริการด้านสุขภาพต้องรองรับผู้ป่วยจำนวนมาก โดยโรคระบบทางเดินหายใจ เป็นโรคที่มีผู้ป่วยสูงเป็นอันดับ 3 ของผู้ป่วยนอกในจังหวัดระยอง ทั้งนี้ สำนักงานสาธารณสุขจังหวัดระยองได้ให้ความสำคัญกับการพัฒนาคุณภาพของระบบบริการสุขภาพให้ตอบสนองต่อความต้องการของประชาชน จึงร่วมกับภาคเอกชนนำร่องระบบการแพทย์ทางไกลในกลุ่มผู้ป่วยโรคระบบทางเดินหายใจในจังหวัดระยองเป็นจังหวัดแรกในภาคตะวันออก เพื่อเพิ่มความสะดวกแก่ผู้ป่วยในการเข้าถึงการรักษาอย่างทั่วถึงและเท่าเทียม ตามนโยบายของกระทรวงสาธารณสุข
************************************************** 16 ตุลาคม 2565

ที่มา : https://www.thaigov.go.th/news/contents/details/60494