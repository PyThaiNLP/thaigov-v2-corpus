รัฐบาลไทย-ข่าวทำเนียบรัฐบาล-“กรุงไทย” เคียงข้างผู้ประสบภัยน้ำท่วม ออกมาตรการช่วยลูกค้ารายย่อยและลูกค้าธุรกิจ ลดภาระทางการเงิน


วันจันทร์ที่ 31 ตุลาคม 2565
พิมพ์
“กรุงไทย” เคียงข้างผู้ประสบภัยน้ำท่วม ออกมาตรการช่วยลูกค้ารายย่อยและลูกค้าธุรกิจ ลดภาระทางการเงิน
ธ.กรุงไทยห่วงใยและพร้อมเคียงข้างผู้ประสบภัยน้ำท่วม ออกมาตรการลดภาระทางการเงิน ช่วยเหลือลูกค้ารายย่อย และลูกค้าธุรกิจ ครอบคลุม พักชำระหนี้เงินต้น ลดดอกเบี้ย ลดค่างวด และเปลี่ยนประเภทหนี้ พร้อมสินเชื่อ Home For Cash เพื่อซ่อมแซม ปรับปรุงที่อยู่อาศัย
นายเอกชัย เตชะวิริยะกุล รองกรรมการผู้จัดการใหญ่ ธนาคารกรุงไทย เปิดเผยว่า ธนาคารกรุงไทย ในฐานะธนาคารพาณิชย์ชั้นนำของประเทศ ยืนหยัดเคียงข้างคนไทยในทุกสถานการณ์ มีความห่วงใยลูกค้าที่ได้รับผลกระทบจากสถานการณ์น้ำท่วมในหลายพื้นที่ทั่วประเทศ จึงออกมาตรการพิเศษ เพื่อช่วยเหลือลูกค้าธุรกิจและลูกค้ารายย่อย ลดภาระทางการเงิน ด้วยเครื่องมือทางการเงินที่ครอบคลุมทั้งลดอัตราดอกเบี้ย, ลดค่างวดการชำระหนี้แบบขั้นบันได (Step Up) เพื่อให้สะท้อนภาวะเศรษฐกิจและรายได้ของลูกหนี้ที่น่าจะฟื้นตัวในอนาคต ,พักชำระเงินต้น ชำระเฉพาะดอกเบี้ย, พักชำระเงินต้น และ/หรือ พักชำระดอกเบี้ย หรือ เปลี่ยนประเภทหนี้วงเงินกู้หมุนเวียน (Revolving Loan) เป็นวงเงินกู้แบบมีกำหนดระยะเวลา (Term Loan) ผ่อนสบายๆ แบบมีกำหนดระยะเวลา เป็นต้น ทั้งนี้ เงื่อนไขและเกณฑ์การพิจารณาลูกค้าแต่ละรายเป็นไปตามหลักเกณฑ์ที่ธนาคารกำหนด
นอกจากนี้ ธนาคารได้ออกสินเชื่อพิเศษ สำหรับลูกค้าสินเชื่อบ้าน Home For Cash เพื่อซ่อมแซม และปรับปรุงที่อยู่อาศัยที่ได้รับความเสียหายจากน้ำท่วม ด้วยอัตราดอกเบี้ยพิเศษ เฉลี่ย 3 ปี เพียง 3.00% ต่อปี (อ้างอิงจากอัตราดอกเบี้ย MRR ปัจจุบัน) ระยะเวลากู้สูงสุด 30 ปี ฟรีค่าธรรมเนียม 3 รายการ ได้แก่ ค่าธรรมเนียมประเมินราคาหลักทรัพย์ประกัน ค่าธรรมเนียมการยื่นกู้ และค่าธรรมเนียมจดจำนอง และสำหรับลูกค้าธุรกิจที่มีวงเงินสินเชื่อมากกว่า 20 ล้านบาท หรือมียอดขายมากกว่า 100 ล้านบาทต่อปีที่ธุรกิจได้รับผลกระทบจากสถานการณ์น้ำท่วม สามารถยื่นขอวงเงินสินเชื่อธุรกิจ (Term Loan) เพื่อฟื้นฟูกิจการจากภัยน้ำท่วม อัตราดอกเบี้ยปีแรก 4% ผ่อนนานสูงสุด 7 ปี
ธนาคารกรุงไทย ยึดมั่นดำเนินธุรกิจภายใต้วิสัยทัศน์ “กรุงไทย เคียงข้างไทย สู่ความยั่งยืน” เดินหน้าพัฒนาผลิตภัณฑ์และบริการ เพื่อยกระดับคุณภาพชีวิตคนไทยให้ดีขึ้นอย่างต่อเนื่อง ลูกค้าที่สนใจสามารถยื่นขอสินเชื่อเพื่อรับการช่วยเหลือได้ที่ธนาคารกรุงไทย สาขา หรือหน่วยงานผู้ดูแลบัญชีสินเชื่อของท่าน ตั้งแต่วันนี้ถึงวันที่ 30 ธันวาคม 2565 สอบถามข้อมูลเพิ่มเติมได้ที่สาขาธนาคารกรุงไทย Krungthai Contact Center โทร 02-111-1111 หรือ https://krungthai.com/link/flood-relief-measures-pr-news

ที่มา : https://www.thaigov.go.th/news/contents/details/61057