รัฐบาลไทย-ข่าวทำเนียบรัฐบาล-บขส. ปรับตารางการเดินรถ เหนือ - อีสาน - ใต้ พร้อมเปิดให้บริการ รวม 58 เส้นทาง ตั้งแต่วันที่  6 ตุลาคม 2565 เป็นต้นไป 


วันพฤหัสบดีที่ 6 ตุลาคม 2565
บขส. ปรับตารางการเดินรถ เหนือ - อีสาน - ใต้ พร้อมเปิดให้บริการ รวม 58 เส้นทาง ตั้งแต่วันที่  6 ตุลาคม 2565 เป็นต้นไป
พร้อมยังคงมาตรการป้องโรคติดเชื้อไวรัส COVID-19 และคุมเข้มความปลอดภัยตามนโยบายกระทรวงคมนาคม
นายสัญลักข์ ปัญวัฒนลิขิต กรรมการผู้จัดการใหญ่ บริษัท ขนส่ง จำกัด กระทรวงคมนาคม
เปิดเผยว่า บริษัท ขนส่ง จำกัด (บขส.) ได้ปรับตารางการเดินรถใหม่ เริ่มตั้งแต่วันที่ 6 ตุลาคม 2565 เป็นต้นไป เพื่อให้สอดคล้องกับสถานการณ์ในปัจจุบัน และรองรับความต้องการในการเดินทางของประชาชนที่จะเพิ่มขึ้น หลังสถานการณ์การแพร่ระบาดของโรคติดเชื้อไวรัส COVID-19 ในประเทศคลี่คลาย โดย บขส. ได้เปิดให้บริการเส้นทางภาคเหนือ รวม 19 เส้นทาง 54 เที่ยววิ่ง อาทิ เส้นทางกรุงเทพฯ - เชียงแสน กรุงเทพฯ - สุโขทัย - อุทยานฯ กรุงเทพฯ - บ้านท่าตอน กรุงเทพฯ - เชียงใหม่ กรุงเทพฯ - อุตรดิตถ์ กรุงเทพฯ - สารจิตร กรุงเทพฯ - แม่สอด กรุงเทพฯ - แม่สาย กรุงเทพฯ - หล่มเก่า, และกรุงเทพฯ - คลองลาน เป็นต้น เส้นทางภาคตะวันออกเฉียงเหนือและภาคตะวันออก เปิดให้บริการ รวม 23 เส้นทาง 68 เที่ยววิ่ง อาทิ เส้นทางกรุงเทพฯ - สระบุรี กรุงเทพฯ - นครพนม, กรุงเทพฯ - บุรีรัมย์ (แยกปักธงชัย), กรุงเทพฯ - สุรินทร์ (แยกปักธงชัย), กรุงเทพฯ - รัตนบุรี, กรุงเทพฯ - สกลนคร - นาแก, กรุงเทพฯ - กระนวน - บ้านแพง, กรุงเทพฯ - หนองบัวลำภู, กรุงเทพฯ - เชียงคาน, กรุงเทพฯ - ตราด และกรุงเทพฯ (เอกมัย) - แหลมงอบ เป็นต้น และเส้นทางภาคใต้ เปิดให้บริการ รวม 16 เส้นทาง 43 เที่ยววิ่ง อาทิ เส้นทางกรุงเทพฯ - ปัตตานี - ยะลา กรุงเทพฯ - สุไหงโกลก, กรุงเทพฯ - สงขลา กรุงเทพฯ - ภูเก็ต กรุงเทพฯ - คลองท่อม - กระบี่ กรุงเทพฯ - ดอนสัก - เกาะสมุย กรุงเทพฯ - ภูเก็ต กรุงเทพฯ - เกาะพะงัน กรุงเทพฯ - ตรัง - สตูล และกรุงเทพฯ - ด่านเจดีย์สามองค์ โดยเส้นทางกรุงเทพฯ - ด่านเจดีย์สามองค์
นอกจากนี้ บขส. ได้เพิ่มจุดจอดรับ - ส่ง (พระนั่งเกล้า) บริเวณสถานีรถไฟฟ้าสายสีม่วง รวมทั้งรถโดยสารเส้นทางภาคใต้ทุกคันที่ออกจากสถานีขนส่งผู้โดยสารกรุงเทพ (จตุจักร) จะวิ่งเข้ารับผู้โดยสารที่สถานีขนส่งผู้โดยสารกรุงเทพ  (บรมราชชนนี) ด้วย ทั้งนี้ ผู้ใช้บริการ สามารถจองตั๋ว บขส.ล่วงหน้า ผ่านช่องทางออนไลน์ Application : E-Ticket และ Website บขส. www.transport.co.th ร้าน 7-Eleven เคาน์เตอร์เซอร์วิสทุกสาขา หรือตัวแทนจำหน่ายตั๋วของ บขส. รวมทั้งสามารถใช้สิทธิ์โครงการ “คนละครึ่ง” ชำระค่าโดยสาร บขส. ผ่านแอปพลิเคชัน “เป๋าตัง” ได้ที่เคาน์เตอร์จำหน่ายตั๋ว ของ บขส. สำหรับผู้ใช้บัตรสวัสดิการแห่งรัฐ สามารถใช้สิทธิ์ซื้อตั๋วเดินทาง บขส.ได้ ภายในวงเงิน 500 บาท ต่อเดือน ตามเงื่อนไขในการใช้สิทธิ์ที่บขส. กำหนด สอบถามรายละเอียดเพิ่มเติมได้ที่ช่องจำหน่ายตั๋วรถโดยสารของ บขส. ทั่วประเทศ หรือโทร Call Center 1490 เรียก บขส. ตลอด 24 ชั่วโมง
กรรมการผู้จัดการใหญ่ บขส. กล่าวต่อว่า ในส่วนของความปลอดภัย บขส.ได้ดำเนินการตามนโยบายของนายศักดิ์สยาม ชิดชอบ รัฐมนตรีว่าการกระทรวงคมนาคม ที่ได้กำชับให้ บขส. อำนวยความสะดวกประชาชนให้ได้รับความสะดวก ปลอดภัย ในการเดินทาง ซึ่ง บขส. ยังคงมาตรการเฝ้าระวังและป้องกันการแพร่ระบาดของโรคติดเชื้อไวรัส COVID-19 ภายในสถานีขนส่งผู้โดยสารและบนรถโดยสารตามมาตรการสาธารณสุข รวมทั้งได้กำชับให้พนักงานขับรถโดยสารเพิ่มความระมัดระวังในการขับขี่ และตรวจเช็คสภาพรถโดยสารให้พร้อมก่อนให้บริการ เนื่องจากในระยะนี้หลายพื้นที่มีฝนตกหนัก และมีน้ำท่วมขัง

ที่มา : https://www.thaigov.go.th/news/contents/details/60146