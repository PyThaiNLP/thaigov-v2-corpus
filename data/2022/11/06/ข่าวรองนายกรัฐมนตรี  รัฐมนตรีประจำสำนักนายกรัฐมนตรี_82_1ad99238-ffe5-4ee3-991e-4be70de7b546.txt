รัฐบาลไทย-ข่าวทำเนียบรัฐบาล-รมต.อนุชา ลงพื้นที่ติดตามการซ่อมคันคลองมหาราชที่ถูกน้ำกัดเซาะขาด คาดว่าแล้วเสร็จใน 2 วัน


วันเสาร์ที่ 15 ตุลาคม 2565
พิมพ์
รมต.อนุชา ลงพื้นที่ติดตามการซ่อมคันคลองมหาราชที่ถูกน้ำกัดเซาะขาด คาดว่าแล้วเสร็จใน 2 วัน
รมต.อนุชา ลงพื้นที่ติดตามการซ่อมคันคลองมหาราชที่ถูกน้ำกัดเซาะขาด คาดว่าแล้วเสร็จใน 2 วัน
วันนี้ (15 ต.ค.65) นายอนุชา นาคาศัย รัฐมนตรีประจำสำนักนายกรัฐมนตรี ลงพื้นที่ตรวจและติดตามความคืบหน้าการซ่อมแซมจุดที่น้ำกัดเซาะถนนขาดและน้ำทะลักเข้าสู่คลองมหาราช บริเวณทางหลวงชนบท หมายเลข 3018 (สายคันคลองมหาราช) ในพื้นที่ ม.12 ต.ตลุก อ.สรรพยา จ.ชัยนาท โดยมี นายนที มนตริวัต รองผู้ว่าราชการจังหวัดชัยนาทรักษาราชการแทนผู้ว่าราชการจังหวัดชัยนาท นายชิดชนก สมประเสริฐ ผู้อำนวยการสำนักงานชลประทานที่ 4 รักษาราชการแทน ผู้อำนวยการสำนักงานชลประทานที่ 12 และหน่วยงานที่เกี่ยวข้องกล่าวบรรยายสรุปสถานการณ์
.
สำหรับสถานการณ์ล่าสุด หลายหน่วยงานได้เร่งบูรณาการทำงานร่วมกัน ไม่ว่าจะเป็น กรมชลประทาน ทางหลวงชนบท เจ้าหน้าที่ทหาร ศูนย์การทหารปืนใหญ่ เจ้าหน้าที่ทหารจาก ศูนย์บรรเทาสาธารณภัยกองบิน 4 ตำรวจภูธรจังหวัดชัยนาท ฯลฯ โดยการซ่อมแซมทาง เจ้าหน้าที่ได้ทำการนำหินคลุกมาเทบริเวณจุดที่น้ำกัดเซาะถนนขาด พร้อมทั้งยังได้นำเสาไม้ยูคามาตอกเป็นเข็ม และวางถุงบิ๊กแบ็ก นอกจากนี้ส่วนของคันดินที่อยู่ตรงข้ามจุดบริเวณน้ำกัดเซาะทาง อบจ.ชัยนาท และ ปภ. จังหวัดชัยนาทได้นำไม้ยูคามาทำเป็นเสาเข็ม พร้อมทั้งยังได้วางถุงบิ๊กแบ็กป้องกันไม่ให้น้ำที่พุ่งจากจุดบริเวณถนนขาดนั้นกัดเซาะ
.
รัฐมนตรีประจำสำนักนายกรัฐมนตรี เปิดเผยว่า วันนี้ทุกหน่วยไม่ว่าจะเป็นทางจังหวัดชัยนาท สำนักงานชลประทานที่12 องค์การบริหารส่วนจังหวัดชัยนาท กองบังคับการตำรวจภูธรจังหวัดชัยนาท ท้องถิ่นจังหวัดชัยนาท รวมถึงสำนักงานป้องกันและบรรเทาสาธารณภัยจังหวัดชัยนาท ได้ระดมความช่วยเหลือประชาชน เนื่องจากพื้นที่นี้เป็นจุดที่น่าเป็นห่วง หากคันคลองขาดจะทำให้มีพื้นที่ได้รับความเสียหายหนักและกินวงกว้าง พืชผลทางการเกษตรจะเสียหายทันที จึงต้องเร่งทำการป้องกันคันคลองอีกฝั่งไว้ และทำการปิดตรงจุดที่ขาด คาดการณ์ว่าจะดำเนินการให้สำเร็จภายใน 2 วัน ทั้งนี้ขอให้ประชาชนเบาใจว่า ส่วนราชการและทุกภาคส่วนได้ช่วยกันในการระดมความช่วยเหลืออย่างเต็มกำลัง ในส่วนของรัฐบาลจะช่วยเหลือและเยียวยาอย่างเต็มที่ ขอให้ประชาชนสบายใจได้
.
สำหรับการป้องกันไม่ให้เกิดเหตุซ้ำ ขณะนี้ได้มีการจัดเวรยามสำรวจในจุดที่อาจไม่ปลอดภัยในการพังทลายของคันกั้นน้ำ เพื่อไม่ให้เกิดเหตุการณ์เช่นนี้ขึ้นอีก ซึ่งสาเหตุเกิดจากน้ำในคลองมหาราชลดระดับลงทำให้เกิดข้อผิดพลาด จึงได้มีการดำเนินการแก้ไขปัญหาตรงนี้แล้ว
———-

ที่มา : https://www.thaigov.go.th/news/contents/details/60458