รัฐบาลไทย-ข่าวทำเนียบรัฐบาล-SME D Bank แต่งตั้ง SME D ANGEL กระตุ้นเศรษฐกิจคึกคัก แนะนำผู้ประกอบการเข้าถึงบริการ “เติมทุนคู่พัฒนา” หนุนรับทรัพย์ไฮซีซั่น


วันพฤหัสบดีที่ 22 กันยายน 2565
พิมพ์
SME D Bank แต่งตั้ง SME D ANGEL กระตุ้นเศรษฐกิจคึกคัก แนะนำผู้ประกอบการเข้าถึงบริการ “เติมทุนคู่พัฒนา” หนุนรับทรัพย์ไฮซีซั่น
SME D Bank แต่งตั้งสาวงามทูตการท่องเที่ยวและทูตการกีฬา จำนวน 8 คน เป็น “SME D ANGEL” ทำหน้าที่ประชาสัมพันธ์บริการของ SME D Bank ด้าน “การเงิน”  ควบคู่ “การพัฒนา” รวมถึงแนะนำสินค้าหรือบริการของลูกค้า SME D Bank ผ่านช่องทางสื่อออนไลน์ต่าง ๆ
นางสาวนารถนารี รัฐปัตย์ กรรมการผู้จัดการ ธนาคารพัฒนาวิสาหกิจขนาดกลางและขนาดย่อมแห่งประเทศไทย (ธพว.) หรือ SME D Bank  เป็นประธานพิธีมอบสายสะพายและแต่งตั้งสาวงามทูตการท่องเที่ยวและทูตการกีฬา จำนวน 8 คน เป็น “SME D ANGEL” ทำหน้าที่ประชาสัมพันธ์บริการของ SME D Bank ด้าน “การเงิน”  ควบคู่ “การพัฒนา”  รวมถึง  แนะนำสินค้าหรือบริการของลูกค้า SME D Bank  ผ่านช่องทางสื่อออนไลน์ต่าง ๆ ที่มียอดผู้ติดตามรวมกว่า 1.5 ล้านราย รวมถึง ลงพื้นที่ทำกิจกรรมประชาสัมพันธ์ต่าง ๆ  เพื่อให้ผู้ประกอบการเอสเอ็มอีและผู้บริโภคทั่วประเทศ เกิดการรับรู้ และเข้าใช้บริการ อันจะสร้างประโยชน์ช่วยให้กิจการเติบโต เพิ่มรายได้ ขยายตลาด  คว้าโอกาสทองจากเศรษฐกิจช่วงปลายนี้ที่จะคึกคัก  จากปัจจัยบวกกำลังซื้อภายในประเทศขยายตัว และนักท่องเที่ยวเพิ่มมากขึ้น เพราะเข้าสู่ช่วงฤดูกาลท่องเที่ยว (High season)
นายโมกุล โปษยะพิสิษฐ์ รองกรรมการผู้จัดการ SME D Bank กล่าวเสริมว่า สำหรับกิจกรรมดังกล่าว เป็นการต่อยอดความสำเร็จของความร่วมมือ ระหว่าง SME D Bank กับ บริษัท เอ็มทีดับบลิว (เอเชีย) จำกัด หรือ MTW ผู้ถือสิทธิการจัดประกวดงานมิสทัวริซึมเวิลด์ไทยแลนด์ ตั้งแต่ต้นปี 2565 ที่ผ่านมา  ที่มีโครงการร่วมกัน ในการมอบหมายทูตการท่องเที่ยวและทูตการกีฬา ประจำ 77 จังหวัด ทำหน้าที่ส่งเสริมการตลาดให้แก่สินค้าหรือบริการของผู้ประกอบการเอสเอ็มอีไทยทั่วประเทศ  ซึ่งได้การตอบรับอย่างดียิ่ง  ดังนั้น จึงขยายผล คัดเลือก 8 ทูตการท่องเที่ยวฯ ที่มีความเหมาะสมมาเป็น “SME D ANGEL” ทำหน้าที่ช่วยประชาสัมพันธ์ สนับสนุนให้ผู้ประกอบการเอสเอ็มอีเข้าถึงบริการอันจะสร้างประโยชน์ในช่วงไฮซีซั่นได้อย่างเต็มที่
ทั้งนี้  SME D Bank  จัดเตรียมบริการ “เติมทุนคู่พัฒนา” พร้อมสนับสนุนผู้ประกอบการเอสเอ็มอี  เช่น “สินเชื่อ SMEs Re-Start” เปิดกว้างกู้ได้ทุกประเภทธุรกิจ วงเงินกู้สูงสุด 5 ล้านบาท ดอกเบี้ยเริ่มต้น 5.5% ต่อปี ผ่อนนานสูงสุด 12 ปี นำไปลงทุน เสริมสภาพคล่อง หมุนเวียนในกิจการ  ควบคู่กับให้คำปรึกษาธุรกิจ โดยโค้ชมืออาชีพ  ฟรี ผ่านโครงการ “SME D Coach” ช่วยยกระดับธุรกิจเติบโตยั่งยืน สอบถามข้อมูลเพิ่มเติมได้ที่ Call Center 1357

ที่มา : https://www.thaigov.go.th/news/contents/details/59559