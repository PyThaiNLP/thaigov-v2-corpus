รัฐบาลไทย-ข่าวทำเนียบรัฐบาล-ครม. ขยายการให้  Smart Visa สำหรับผู้มีศักยภาพสูง ครอบคลุม 18 อุตสาหกรรมเป้าหมาย   มุ่งดึงดูดผู้มีทักษะสูงและนักลงทุน เร่งพัฒนาอุตสาหกรรมเป้าหมายของประเทศ 


วันอังคารที่ 27 กันยายน 2565
พิมพ์
ครม. ขยายการให้  Smart Visa สำหรับผู้มีศักยภาพสูง ครอบคลุม 18 อุตสาหกรรมเป้าหมาย   มุ่งดึงดูดผู้มีทักษะสูงและนักลงทุน เร่งพัฒนาอุตสาหกรรมเป้าหมายของประเทศ
ครม. ขยายการให้  Smart Visa สำหรับผู้มีศักยภาพสูง ครอบคลุม 18 อุตสาหกรรมเป้าหมาย   มุ่งดึงดูดผู้มีทักษะสูงและนักลงทุน เร่งพัฒนาอุตสาหกรรมเป้าหมายของประเทศ ส่งเสริมการถ่ายทอดเทคโนโลยีและองค์ความรู้
วันที่ 27 กันยายน 2565 นายอนุชา บูรพชัยศรี รองเลขาธิการนายกรัฐมนตรี ฝ่ายการเมือง ปฏิบัติหน้าที่โฆษกประจำสำนักนายกรัฐมนตรี แถลงมติคณะรัฐมนตรี อนุมัติหลักการร่างประกาศกระทรวงมหาดไทย เรื่อง การอนุญาตให้คนต่างด้าวบางจำพวกเข้ามาอยู่ในราชอาณาจักรเป็นกรณีพิเศษสำหรับผู้เชี่ยวชาญทักษะสูง นักลงทุน ผู้บริหารระดับสูง และผู้ประกอบการวิสาหกิจเริ่มต้น (ฉบับที่..) พ.ศ. ....   สาระสำคัญเป็นการปรับปรุงอุตสาหกรรมเป้าหมายสำหรับให้คนต่างด้าวซึ่งเป็นผู้เชี่ยวชาญทักษะสูง นักลงทุน ผู้บริหารระดับสูงและผู้ประกอบการวิสาหกิจเริ่มต้น มีสิทธิขออนุญาตเข้ามาอยู่ในราชอาณาจักรเป็นกรณีพิเศษ (Smart Visa)  จากเดิม 13 อุตสาหกรรมเป้าหมาย เป็น 18 อุตสาหกรรมเป้าหมาย โดยอุตสาหกรรมเป้าหมายที่เพิ่ม ได้แก่  อุตสาหกรรมการป้องกันประเทศ (National Defense Industry) อุตสาหกรรมที่สนับสนุนเศรษฐกิจหมุนเวียน โดยตรงและมีนัยยะสำคัญ เช่น การผลิตเชื้อเพลิงจากขยะการบริหารจัดการทรัพยากรน้ำ เป็นต้น (Industries that facilitate the Circular Economy directly and significantly e.g. fuel production from waste,water resources management, etc)  อุตสาหกรรมอากาศยานและอวกาศ (Aviation and Aerospace Industry) การบริหารเทคโนโลยี นวัตกรรมและ Startup Ecosystem (Technology  Innovation and Startup Ecosystem Management) การพัฒนาเทคโนโลยีเป้าหมาย  (Targeted Technology Development ) ศูนย์กลางธุรกิจระหว่างประเทศ (International Business Center -IBC)
ทั้งนี้ ผู้ได้รับการตรวจลงตราประเภท Smart Visa จะได้รับสิทธิพิเศษต่างๆ เช่น ได้รับการยกเว้นการขอใบอนุญาตทำงาน รายงานตัวทุก 1 ปี (จากเดิมทุก 90 วัน) สามารถเดินทางกลับเข้ามาในราชอาณาจักรได้ไม่จำกัดจำนวนครั้ง  (Re-entry permit) คู่สมรสและบุตรที่ชอบด้วยกฎหมายจะได้รับสิทธิในการพำนัก/การทำงานได้ โดยมีระยะเวลาเท่ากับผู้ที่ได้รับสิทธิบัตร
“ร่างประกาศ ฯ  จะเป็นการช่วยดึงดูดบุคลากรทักษะสูงและนักลงทุนที่จะมีส่วนช่วยเร่งการพัฒนาอุตสาหกรรมเป้าหมายของประเทศ ตอบสนองการขับเคลื่อนเศรษฐกิจและนโยบายประเทศไทย 4.0 รวมทั้งส่งเสริมให้เกิดการถ่ายทอดเทคโนโลยีและองค์ความรู้แก่บุคลากรชาวไทยทั้งในภาครัฐและภาคเอกชนด้วย” นายอนุชา ฯ กล่าว

ที่มา : https://www.thaigov.go.th/news/contents/details/59740