รัฐบาลไทย-ข่าวทำเนียบรัฐบาล-มท.1 ชงมาตรการเร่งด่วนเข้า ครม. ลดค่า ft เดือน กันยายน เพื่อบรรเทาความเดือดร้อนของประชาชน


วันอังคารที่ 27 กันยายน 2565
พิมพ์
มท.1 ชงมาตรการเร่งด่วนเข้า ครม. ลดค่า ft เดือน กันยายน เพื่อบรรเทาความเดือดร้อนของประชาชน
มท.1 ชงมาตรการเร่งด่วนเข้า ครม. ลดค่า ft เดือน กันยายน เพื่อบรรเทาความเดือดร้อนของประชาชน
วันนี้ (27 กันยายน 2565) เวลา 08.30 น. พลเอก อนุพงษ์ เผ่าจินดา รัฐมนตรีว่าการกระทรวงมหาดไทย เปิดเผยว่า จากสถานการณ์ราคาพลังงานอันเนื่องมาจากปัญหาความขัดแย้งในภูมิภาคยุโรป ประกอบกับความต้องการใช้พลังงานของโลกที่คาดว่าจะเพิ่มขึ้นตามรอบฤดูกาล ทำให้คาดว่าราคาพลังงานของประเทศจะมีแนวโน้มปรับตัวเพิ่มขึ้น เพื่อบรรเทาผลกระทบในการลดภาระค่าครองชีพให้แก่ประชาชนผู้ใช้ไฟฟ้า กระทรวงมหาดไทยจึงได้เสนอมาตรการเร่งด่วนด้านพลังงานเพื่อบรรเทาผลกระทบต่อประชาชนจากสถานการณ์ราคาพลังงาน แก่ที่ประชุมคณะรัฐมนตรี (ครม.) โดยได้เสนอขอส่วนลดอัตราค่าไฟฟ้าผันแปร (ค่า ft) ให้แก่ผู้ใช้ไฟฟ้าประเภทบ้านอยู่อาศัยและประเภทกิจการขนาดเล็ก (ไม่รวมส่วนราชการและรัฐวิสาหกิจ) ที่มีการใช้ไฟฟ้าไม่เกิน 300 หน่วยต่อเดือน ประจำเดือนพฤษภาคม ถึง เดือนสิงหาคม 2565 ไปแล้วนั้น
พลเอก อนุพงษ์ เผ่าจินดา รัฐมนตรีว่าการกระทรวงมหาดไทย กล่าวเพิ่มเติมว่า เพื่อเป็นการบรรเทาภาระค่าใช้จ่ายของประชาชนอย่างต่อเนื่อง กระทรวงมหาดไทย จึงเสนอขอความเห็นชอบให้การไฟฟ้านครหลวงและการไฟฟ้าส่วนภูมิภาค ใช้จ่ายในวงเงิน 2,231,102,000 บาท สำหรับค่าไฟเดือนกันยายน 2565 เพื่อให้ส่วนลดอัตราค่าไฟฟ้าให้แก่ผู้ใช้ไฟฟ้าประเภทบ้านอยู่อาศัยที่ใช้ไฟฟ้าไม่เกิน 500 หน่วยต่อเดือน โดยเป็นกรอบวงเงินของการไฟฟ้านครหลวง จำนวน 419,995,000 บาท และเป็นกรอบวงเงินของการไฟฟ้าส่วนภูมิภาค จำนวน 1,811,107,000 บาท
พลเอก อนุพงษ์ เผ่าจินดา รัฐมนตรีว่าการกระทรวงมหาดไทย กล่าวทิ้งท้ายว่า รัฐบาลโดยนายกรัฐมนตรีได้ให้แนวทางสำคัญในการทำงานเพื่อช่วยเหลือประชาชนที่ได้รับผลกระทบให้มากที่สุด ในรูปแบบ และวิธีการที่เหมาะสม จากงบประมาณที่มีจำกัด ซึ่งต้องการให้เกิดผลกระทบต่อประชาชนน้อยที่สุด รวมทั้งแบ่งเป็นมาตรการระยะสั้นช่วยเหลือทันที เพื่อบรรเทาความเดือดร้อน และมาตรการช่วยเหลือระยะยาว เพื่อให้การเติบโตอย่างยั่งยืน ซึ่งกระทรวงมหาดไทย ก็ได้สั่งการไปยังหน่วยงานที่เกี่ยวข้องในสังกัด ทั้งในส่วนกลาง และส่วนภูมิภาคร่วมพิจารณาแนวทางการแก้ไขปัญหา และดำเนินมาตรการต่าง ๆ อย่างต่อเนื่อง เพื่อบรรเทาความเดือดร้อนของประชาชนให้ครอบคลุมทุกมิติ

ที่มา : https://www.thaigov.go.th/news/contents/details/59709