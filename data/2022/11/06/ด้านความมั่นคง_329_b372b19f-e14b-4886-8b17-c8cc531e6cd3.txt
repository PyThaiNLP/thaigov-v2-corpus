รัฐบาลไทย-ข่าวทำเนียบรัฐบาล-ปลัดฯ บุญชอบ นั่งหัวโต๊ะถกการเสริมโอกาสจ้างงานแรงงานข้ามชาติ ย้ำ สิทธิ ความเท่าเทียมเป็นสิ่งสำคัญ 


วันพฤหัสบดีที่ 3 พฤศจิกายน 2565
พิมพ์
ปลัดฯ บุญชอบ นั่งหัวโต๊ะถกการเสริมโอกาสจ้างงานแรงงานข้ามชาติ ย้ำ สิทธิ ความเท่าเทียมเป็นสิ่งสำคัญ
ปลัดฯ บุญชอบ นั่งหัวโต๊ะถกการเสริมโอกาสจ้างงานแรงงานข้ามชาติ ย้ำ สิทธิ ความเท่าเทียมเป็นสิ่งสำคัญ
วันที่ 3 พฤศจิกายน 2565 เวลา 9.00 น. นายบุญชอบ สุทธมนัสวงษ์ ปลัดกระทรวงแรงงาน เป็นประธานการประชุมคณะกรรมการที่ปรึกษาระดับภูมิภาค PROMISE Regional Programme Advisory Committee (RPAC) โดยมี คุณเจอรัลดีน อองซาร์ค หัวหน้าสำนักงานไอโอเอ็มประจำประเทศไทย เป็นประธานการประชุมร่วม เพื่อแลกเปลี่ยนข้อมูล ความรู้ แนวปฏิบัติที่ดีในภูมิภาค โดยมีจุดมุ่งหมายเพื่อส่งเสริมโอกาสในการจ้างงาน รวมถึงงานที่มีคุณค่าของแรงงานข้ามชาติผ่านการโยกย้ายถิ่นฐานที่ปลอดภัย การพัฒนาฝีมือแรงงาน การจ้างงานที่มีจริยธรรม ณ โรงแรมโนโวเทล กรุงเทพฯ เพลินจิต สุขุมวิท
นายบุญชอบ กล่าวว่า “ประเทศไทยขอเน้นย้ำว่าเราเล็งเห็นถึงความสำคัญและให้การสนับสนุนแรงงานข้ามชาติในประเทศไทยอย่างเต็มที่ ซึ่งเราก็ทราบกันดีถึงความท้าทายของการแพร่ระบาดของโรคโควิด-19 ผลกระทบเชิงลบจากโรคดังกล่าว ตลอดจนความไม่แน่นอนของเศรษฐกิจ การจ้างงาน ตลาดแรงงาน การขับเคลื่อนแรงงาน และคุณภาพชีวิตของทั้งแรงงานไทยและแรงงานข้ามชาติ ดังนั้น กระทรวงแรงงาน ขอยืนยันความมุ่งมั่นอีกครั้งที่จะจัดหาสวัสดิการ การคุ้มครองทางสังคม การพัฒนาฝีมือแรงงาน ความยุติธรรม ความเท่าเทียม และงานที่มีคุณค่า ซึ่งล้วนแล้วแต่สอดคล้องกับมาตรฐานแรงงานระหว่างประเทศ ให้กับแรงงานข้ามชาติทั้งสิ้น ทั้งนี้ ประเทศไทยได้มีการนำมาตรการไปปฏิบัติเพื่อบรรลุเป้าหมายอย่างเป็นรูปธรรม” โดยกระทรวงแรงงานได้เน้นย้ำเรื่องการดำเนินการตามนโยบายที่ตอบสนองต่อการแพร่ระบาดของโรคโควิด-19 ที่ผ่านมา ซึ่งครอบคลุมทั้งแรงงานไทยและแรงงานต่างชาติอย่างเท่าเทียม เพื่อที่ภาคธุรกิจยังคงสามารถดำเนินการต่อไปได้ท่ามกลางการแพร่ระบาดของโรคดังกล่าว
“ประเทศไทยยังคงมุ่งมั่นที่จะสนับสนุนการประชุม RPAC โดยกระผมเชื่อว่าเวทีนี้จะเป็นโอกาสอันดีที่ทำให้เราได้มารวมตัวกันเพื่อแลกเปลี่ยนข้อมูล ความรู้ แนวปฏิบัติที่ดีในภูมิภาค รวมถึงการส่งเสริมความร่วมมือระหว่างผู้มีส่วนได้ส่วนเสียเพื่อเพิ่มศักยภาพของนโยบายแรงงานข้ามชาติให้ดีและมีส่วนร่วมมากยิ่งขึ้น ซึ่งจะเป็นการบรรลุวัตถุประสงค์ของโครงการ PROMISE และสอดคล้องกับความสำคัญเร่งด่วนของชาติ” ปลัดกระทรวงแรงงาน กล่าวทิ้งท้าย
+++++++++++++++++++
กองเผยแพร่และประชาสัมพันธ์
3 พฤศจิกายน 2565

ที่มา : https://www.thaigov.go.th/news/contents/details/61217