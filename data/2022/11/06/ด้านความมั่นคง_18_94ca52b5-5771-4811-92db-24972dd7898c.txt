รัฐบาลไทย-ข่าวทำเนียบรัฐบาล-“เนวินธุ์” หารือทวิภาคี รัฐมนตรีช่วยว่าการกระทรวงอุตสาหกรรมเทคโนโลยีขั้นสูงฯ สาธารณรัฐอาร์เมเนีย เตรียมผลักดันความร่วมมือด้านเศรษฐกิจดิจิทัลและความมั่นคงปลอดภัยไซเบอร์


วันพุธที่ 31 สิงหาคม 2565
“เนวินธุ์” หารือทวิภาคี รัฐมนตรีช่วยว่าการกระทรวงอุตสาหกรรมเทคโนโลยีขั้นสูงฯ สาธารณรัฐอาร์เมเนีย เตรียมผลักดันความร่วมมือด้านเศรษฐกิจดิจิทัลและความมั่นคงปลอดภัยไซเบอร์
“เนวินธุ์” หารือทวิภาคี รัฐมนตรีช่วยว่าการกระทรวงอุตสาหกรรมเทคโนโลยีขั้นสูงฯ สาธารณรัฐอาร์เมเนีย เตรียมผลักดันความร่วมมือด้านเศรษฐกิจดิจิทัลและความมั่นคงปลอดภัยไซเบอร์
เมื่อวันที่ 30 สิงหาคม 2565 นายเนวินธุ์ ช่อชัยทิพฐ์ ได้กล่าวต้อนรับนาย Gevorg Mantashyan และนาย Arto Artinian กงสุลกิตติมศักดิ์แห่งสาธารณรัฐอาเมเนียร์ประจำประเทศไทย ณ ห้องรับรอง ชั้น 9 พร้อมกล่าวว่า ปัจจุบันรัฐบาลไทยมุ่งส่งเสริมการใช้เทคโนโลยีและนวัตกรรมผ่านนโยบายประเทศไทย 4.0 ซึ่งกระทรวงดิจิทัลฯ ได้จัดทำนโยบายและแผนระดับชาติว่าด้วยการพัฒนาดิจิทัลเพื่อเศรษฐกิจและสังคมระยะ 20 ปี มีจุดประสงค์เพื่อช่วยให้ประเทศไทยสามารถสร้างสรรค์และใช้ประโยชน์จากเทคโนโลยีดิจิทัลได้อย่างเต็มศักยภาพในการพัฒนาโครงสร้างพื้นฐาน นวัตกรรม ข้อมูล ทุนมนุษย์ และทรัพยากรอื่นใดเพื่อขับเคลื่อนการพัฒนาเศรษฐกิจและสังคมของประเทศ นอกจากนี้ ได้แนะนำหน่วยงานภายใต้กระทรวงและภารกิจที่รับผิดชอบให้ฝ่ายอาเมเนียร์ทราบ เพื่อหารือโอกาสในการสร้างความร่วมมือระหว่างทั้งสองประเทศต่อไป
ด้านนาย Gevorg Mantashyan ได้นำเรียนภารกิจของกระทรวงอุตสาหกรรมเทคโนโลยีขั้นสูงว่ามีความสอดคล้องกับภารกิจของ ก.ดิจิทัลฯ หลายด้าน อาทิ เศรษฐกิจดิจิทัลและพาณิชย์อิเล็กทรอนิกส์ เทคโนโลยีและนวัตกรรม กิจการไปรษณีย์ มาตรฐานและกฎระเบียบด้านดิจิทัล โทรคมนาคม และความมั่นคงปลอดภัยไซเบอร์
ในการนี้ จึงเห็นโอกาสที่จะสร้างความร่วมมือกับประเทศไทยในประเด็นที่มีความสนใจร่วมกัน โดยเฉพาะด้านเศรษฐกิจดิจิทัลและความมั่นคงปลอดภัยไซเบอร์ ด้วยเหตุนี้ ทั้งสองฝ่ายเห็นพ้องที่จะผลักดันความร่วมมือในสาขาที่เห็นประโยชน์ร่วมกันให้เป็นรูปธรรมโดย ดศ. และกระทรวงอุตสาหกรรมเทคโนโลยีขั้นสูงของสาธารณรัฐอาร์เมเนียจะมีการประสานงานและหารือกันในรายละเอียดต่อไป
*************************

ที่มา : https://www.thaigov.go.th/news/contents/details/58665