รัฐบาลไทย-ข่าวทำเนียบรัฐบาล-“ทิพานัน”  เผยมาตรการกระตุ้นใช้จ่ายภาครัฐหนุนเศรษฐกิจภูมิภาคฟื้นตัวดีขึ้น ท่องเที่ยวโต- จ้างงานเพิ่ม -ใช้จ่ายคึก ย้ำ “พล.อ.ประยุทธ์” เดินหน้าฟื้นฟูเศรษฐกิจได้ดีต่อเนื่อง


วันจันทร์ที่ 24 ตุลาคม 2565
พิมพ์
“ทิพานัน”  เผยมาตรการกระตุ้นใช้จ่ายภาครัฐหนุนเศรษฐกิจภูมิภาคฟื้นตัวดีขึ้น ท่องเที่ยวโต- จ้างงานเพิ่ม -ใช้จ่ายคึก ย้ำ “พล.อ.ประยุทธ์” เดินหน้าฟื้นฟูเศรษฐกิจได้ดีต่อเนื่อง
“ทิพานัน”  เผยมาตรการกระตุ้นใช้จ่ายภาครัฐหนุนเศรษฐกิจภูมิภาคฟื้นตัวดีขึ้น ท่องเที่ยวโต- จ้างงานเพิ่ม -ใช้จ่ายคึก ย้ำ “พล.อ.ประยุทธ์” เดินหน้าฟื้นฟูเศรษฐกิจได้ดีต่อเนื่อง
วันที่ 24 ตุลาคม 2565 น.ส.ทิพานัน ศิริชนะ รองโฆษกประจำสำนักนายกรัฐมนตรี เปิดเผยว่า  รายงานภาพรวมเศรษฐกิจ ภูมิภาคเดือนกันยายน 2565 ของธนาคารแห่งประเทศไทยที่มีสำนักงานภาค 3 แห่ง ประกอบด้วยสำนักงานภาคเหนือ สำนักงานภาคตะวันออกเฉียงเหนือ และสำนักงานภาคใต้ ได้มีการติดตามและวิเคราะห์ภาวะเศรษฐกิจภูมิภาค ทั้งในส่วนของเศรษฐกิจภาพรวม ประเด็นเศรษฐกิจที่สำคัญในภูมิภาค เพื่อใช้ประเมินทิศทางเศรษฐกิจในภูมิภาคให้ครอบคลุมและทันเหตุการณ์  พบว่ามาตรการกระตุ้นการใช้จ่ายภาครัฐ ส่งผลให้เศรษฐกิจภูมิภาคโดยรวมทยอยฟื้นตัวต่อเนื่องดังนี้
ภาคเหนือ การท่องเที่ยวอยู่ในเกณฑ์ดีต่อเนื่องสนับสนุนกำลังซื้อและการจ้างงาน   เนื่องจากมีแรงหนุนจากการจัดกิจกรรมภายในพื้นที่ เช่น การจัดงานแข่งกีฬาฟุตบอลชิงถ้วยพระราชทาน คิงส์คัพ ใน จ.เชียงใหม่ และแนวโน้มการท่องเที่ยวในระยะถัดไปยังมีทิศทางที่ดีเพราะเริ่มเข้าสู่ช่วงไฮซีซั่น  สะท้อนจากยอดจองห้องพักล่วงหน้าที่เพิ่มสูงขึ้น  ทั้งนี้ด้วยการท่องเที่ยวที่ดีขึ้น สนับสนุนให้เกิดความต้องการแรงงานมากขึ้น   โดยเฉพาะในกลุ่มธุรกิจภาคบริการ ร้านอาหารและโรงแรม ตามกิจกรรมที่เกี่ยวข้องกับการท่องเที่ยว และการจัดงาน อีเวนท์ภายในพื้นที่ที่ทยอยกลับมา  อีกทั้งยังกระตุ้นให้เกิดการใช้จ่ายเพิ่มขึ้นจากปัจจัยด้านการท่องเที่ยว กิจกรรมเศรษฐกิจที่ทยอยฟื้นตัว และมาตรการกระตุ้นการใช้จ่ายของภาครัฐ สะท้อนจากดัชนีความเชื่อมั่นการใช้จ่ายที่เพิ่มขึ้น  สอดคล้องกับการขนสินค้าที่ยังอยู่ในเกณ์ดี ด้านการซื้อสินค้าออนไลน์ ลดลงตามการออกมาจับจ่ายในช่องทางปกติที่มีแนวโน้มเพิ่มขึ้น
ภาคอีสาน มาตรการภาครัฐช่วยพยุงการใช้จ่ายและการจ้างงานให้อยู่ในเกณฑ์ดี   ซึ่งมีการจัดประชุมสัมมนาในพื้นที่ภาคอีสานเยอะขึ้น และการเดินทางมาร่วมกิจกรรมการแข่งขันรถจักรยานยนต์รายการโมโต จีพี ใน จ.บุรีรัมย์ ช่วงปลายเดือนกันยายน-ต้นตุลาคม จึงทำให้มีการเดินทางคึกคักและการใช้จ่ายเพิ่มขึ้น  ขณะที่ความต้องการแรงงานในพื้นที่ก็เพิ่มขึ้นด้วย  แต่ก็มีปัญหาเรื่องการเปิดรับแรงงานเพราะมีแรงงานทยอยกลับไปยังแหล่งงานเดิมในพื้นที่เศรษฐกิจหลัก เช่น กทม. ตรงนี้สะท้อนให้เห็นว่าตลาดแรงงานต้องการแรงงานอย่างต่อเนื่องทั้งในภาคอีสานเองและพื้นที่เศรษฐกิจอื่นๆ ด้วย
ภาคใต้ การท่องเที่ยวยังดีต่อเนื่องและมีมาตรการภาครัฐหนุนการใช้จ่าย  โดยกลุ่มนักท่องเที่ยว ต่างชาติเดินทางเข้ามาต่อเนื่อง และกลุ่มประชุมสัมมนาในพื้นที่ที่เพิ่มขึ้น  ขณะที่แนวโน้มการท่องเที่ยวยังขยายตัวต่อเนื่อง  เพราะเข้าสู่ช่วงไฮซีซั่น ที่สะท้อนจากอัตราการจองห้องพักล่วงหน้าที่เพิ่มสูงขึ้น  และการจ้างงานยังมีต่อเนื่องตามภาวะเศรษฐกิจที่กำลังฟื้นตัว โดยเฉพาะในภาคการท่องเที่ยวและบริการที่เกี่ยวเนื่อง  รายได้ภาคการท่องเที่ยวที่ดีขึ้น ประกอบกับมีมาตรการกระตุ้นจากภาครัฐช่วยหนุนการใช้จ่ายให้ดีขึ้น
"จากความเชื่อมั่นที่ประชาชนเดินทางไปทำกิจกรรมต่างๆ ในจังหวัดท่องเที่ยว ทำให้จังหวัดอื่นๆ ใกล้เคียงในภูมิภาคนั้นๆ ได้อานิสงค์คึกคักตามขึ้นมาด้วย" น.ส. ทิพานัน กล่าว
น.ส.ทิพานัน กล่าวว่า ตลอดเวลาที่ผ่านมา พล.อ.ประยุทธ์ จันทร์โอชา นายกรัฐมนตรี เดินหน้าฟื้นฟูเศรษฐกิจจนเห็นผล  ถึงแม้มีวิกฤตต่างๆ  เพราะขณะนี้สัญญาณเศรษฐกิจในประเทศที่ฟื้นตัวอย่างต่อเนื่อง จากมาตรการกระตุ้นการใช้จ่ายภาครัฐ  โดยเฉพาะในภูมิภาค  สะท้อนถึงประสิทธิภาพของมาตรการของรัฐบาลที่แก้ไขปัญหาได้ตรงจุดและครอบคลุม

ที่มา : https://www.thaigov.go.th/news/contents/details/60787