รัฐบาลไทย-ข่าวทำเนียบรัฐบาล-นายวิรัช พิมพะนิตย์ ที่ปรึกษารัฐมนตรีว่าการกระทรวงคมนาคม เป็นประธานพิธีสวดพระพุทธมนต์และวางพวงดอกไม้เนื่องในวันบุรฉัตร


วันพุธที่ 14 กันยายน 2565
นายวิรัช พิมพะนิตย์ ที่ปรึกษารัฐมนตรีว่าการกระทรวงคมนาคม เป็นประธานพิธีสวดพระพุทธมนต์และวางพวงดอกไม้เนื่องในวันบุรฉัตร
เมื่อวันที่ 14 กันยายน 2565 ณ บริเวณพระอนุสาวรีย์ พลเอก พระเจ้าบรมวงศ์เธอ กรมพระกำแพงเพชรอัครโยธิน การรถไฟแห่งประเทศไทย
นายศักดิ์สยาม ชิดชอบ รัฐมนตรีว่าการกระทรวงคมนาคม มอบให้ นายวิรัช พิมพะนิตย์ ที่ปรึกษารัฐมนตรีว่าการกระทรวงคมนาคม เป็นประธานในพิธีสวดพระพุทธมนต์และวางพวงดอกไม้ เนื่องในวันบุรฉัตร พร้อมด้วยนายอานนท์ เหลืองบริบูรณ์ รองปลัดกระทรวงคมนาคม นายจิรุตม์ วิศาลจิตร อธิบดีกรมการขนส่งทางบก ประธานกรรมการรถไฟแห่งประเทศไทย พระประยูรญาติ (นัดดา-ปนัดดา) กรมพระกำแพงเพชรอัครโยธิน และอดีตผู้ว่าการรถไฟแห่งประเทศไทย ร่วมในพิธี โดยมีนายนิรุฒ มณีพันธ์ ผู้ว่าการรถไฟแห่งประเทศไทย และพนักงานการรถไฟแห่งประเทศไทย ให้การต้อนรับ เมื่อวันที่ 14 กันยายน 2565 ณ บริเวณพระอนุสาวรีย์ พลเอก พระเจ้าบรมวงศ์เธอ กรมพระกำแพงเพชรอัครโยธิน การรถไฟแห่งประเทศไทย
“วันบุรฉัตร” ในวันที่ 14 กันยายน ของทุกปี เป็นวันคล้ายวันสิ้นพระชนม์ของพลเอก พระเจ้าบรมวงศ์เธอ กรมพระกำแพงเพชรอัครโยธิน ผู้ทรงประกอบพระกรณียกิจที่สำคัญอันเป็นประโยชน์ต่อประเทศชาตินานัปการ จนได้รับพระสมัญญาว่า “พระบิดาแห่งกิจการรถไฟยุคใหม่” การรถไฟแห่งประเทศไทยได้จัดพิธีสวดพระพุทธมนต์ และวางพวงดอกไม้ที่พระอนุสาวรีย์พลเอก พระเจ้าบรมวงศ์เธอ กรมพระกำแพงเพชรอัครโยธิน เพื่อเป็นการน้อมรำลึกถึงพระมหากรุณาธิคุณของพระองค์ท่านที่ทรงอุทิศพระวรกายและทรงงานด้วยพระปรีชาสามารถ ทรงวางรากฐานของกิจการต่าง ๆ อาทิ ด้านการทหารช่าง การพาณิชย์ การสื่อสาร การคมนาคม การไฟฟ้า การท่องเที่ยว และที่สำคัญ คือ การพัฒนากิจการรถไฟไทย อันเป็นประโยชน์มหาศาลแก่ชาติบ้านเมืองจวบจนปัจจุบัน

ที่มา : https://www.thaigov.go.th/news/contents/details/59240