รัฐบาลไทย-ข่าวทำเนียบรัฐบาล-กรมการขนส่งทางราง ร่วมกับ JICA ลงพื้นที่สังเกตการณ์การสำรวจการเดินทาง 


วันอังคารที่ 25 ตุลาคม 2565
กรมการขนส่งทางราง ร่วมกับ JICA ลงพื้นที่สังเกตการณ์การสำรวจการเดินทาง
เพื่อพัฒนาแบบจำลองการคาดการณ์ความต้องการเดินทางด้วยระบบราง (Railway Demand Forecast Model)
กรมการขนส่งทางราง (ขร.) กระทรวงคมนาคม และองค์กรความร่วมมือระหว่างประเทศของญี่ปุ่น (Japan International Cooperation Agency : JICA) ลงพื้นที่ลงพื้นที่ที่สถานีจรัญฯ 13 ของรถไฟฟ้า MRT สายสีน้ำเงิน เพื่อสังเกตการณ์ การสำรวจเส้นทางเลือกการเดินทางด้วยรถไฟและการสำรวจการเข้าถึงสถานี (Rail Route Choice Survey and Station Access Survey) ซึ่งเป็นส่วนหนึ่งของโครงการศึกษาเพื่อพัฒนาแบบจำลองการคาดการณ์ความต้องการเดินทางด้วยระบบรางและการพัฒนาโครงข่ายระบบขนส่งมวลชนทางรางในเขตกรุงเทพมหานครและปริมณฑล (พื้นที่ต่อเนื่อง) ระยะที่ 2 หรือ M-MAP2
สำหรับการลงพื้นที่ในครั้งนี้เป็นการสำรวจผู้โดยสารที่มาใช้บริการที่สถานี สำรวจการเลือกใช้เส้นทางรถไฟฟ้า และการสำรวจการเลือกรูปแบบการเดินทางหลัก (Main Mode Choice Survey) โดยกลุ่มเป้าหมายได้แก่ ประชาชน ที่มารอใช้รถโดยสารประจำทาง ห้างสรรพสินค้า ร้านค้า สถานศึกษา สถานที่ราชการ เป็นต้น รวมทั้ง ได้ลงพื้นที่ที่สถานีขนส่งผู้โดยสารกรุงเทพฯ สายใต้ เพื่อเก็บข้อมูลการสำรวจการเข้าถึงศูนย์การเดินทาง (Transport Hub Access Survey) ซึ่งเป็นการสัมภาษณ์ผู้โดยสารที่มาใช้บริการของสถานีที่เป็นศูนย์การเดินทาง โดยหัวข้อการสัมภาษณ์จะเป็นเรื่องของทัศนะคติต่อการให้บริการระบบขนส่งสาธารณะ ลักษณะการเลือกเส้นทางสายรถไฟฟ้า การเข้าถึงสถานีรถไฟฟ้า ผลกระทบต่อการเดินทางในช่วงของการแพร่ระบาดของ COVID-19 และปัจจัยที่ส่งผลต่อการเดิน/ปั่นจักรยานมายังสถานี
สำหรับข้อมูลที่ได้จากการสำรวจจะถูกนำไปใช้เพื่อพัฒนาแบบจำลองการคาดการณ์ความต้องการเดินทางด้วยระบบราง (Railway Demand Forecast Model) ซึ่งเป็นแบบจำลองแบบใหม่ที่ออกแบบมาเพื่อการวางแผนแม่บทระบบขนส่งมวลชนทางรางโดยเฉพาะ รวมถึงไว้เพื่อทดสอบนโยบายต่าง ๆ ของกรมการขนส่งทางราง คาดว่าจะดำเนินการแล้วเสร็จตามที่วางแผนไว้ในสิ้นเดือนตุลาคม 2565 - ต้นเดือนพฤศจิกายน 2565

ที่มา : https://www.thaigov.go.th/news/contents/details/60860