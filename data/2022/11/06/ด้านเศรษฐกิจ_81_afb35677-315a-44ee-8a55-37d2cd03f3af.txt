รัฐบาลไทย-ข่าวทำเนียบรัฐบาล-คปภ. ลงพื้นที่เร่งให้ความช่วยเหลือด้านประกันภัยกรณีเด็กนักเรียนหญิงวัย 7 ขวบ เสียชีวิตในรถตู้รับ-ส่งนักเรียนที่ชลบุรี


วันอาทิตย์ที่ 4 กันยายน 2565
พิมพ์
คปภ. ลงพื้นที่เร่งให้ความช่วยเหลือด้านประกันภัยกรณีเด็กนักเรียนหญิงวัย 7 ขวบ เสียชีวิตในรถตู้รับ-ส่งนักเรียนที่ชลบุรี
• ตรวจพบว่ารถตู้คันเกิดเหตุมีการทำประกันพ.ร.บ.- ภาคสมัครใจและโรงเรียนมีการทำประกันภัยอุบัติเหตุกลุ่มนักเรียนไว้ด้วย
ดร.สุทธิพล ทวีชัยการ เลขาธิการคณะกรรมการกำกับและส่งเสริมการประกอบธุรกิจประกันภัย (เลขาธิการ คปภ.) เปิดเผยว่า จากกรณีเด็กนักเรียนหญิงอายุ 7 ขวบ ติดภายในรถตู้รับ-ส่งนักเรียนหมายเลขทะเบียน 1 นข 5421 กรุงเทพมหานคร นานกว่า 8 ชั่วโมง จนทำให้เสียชีวิต บริเวณลานจอดรถของโรงเรียนเพลินจิตวิทยา เลขที่ 69/1 หมู่ 10 ตำบลพานทอง อำเภอพานทอง จังหวัดชลบุรี เหตุเกิดเมื่อวันที่ 30 สิงหาคม 2565 นั้น เบื้องต้นได้สั่งการให้สายคุ้มครองสิทธิประโยชน์ บูรณาการร่วมกับสายส่งเสริมและประกันภัยภูมิภาค สำนักงาน คปภ. ภาค 6 (ชลบุรี) และสำนักงาน คปภ. จังหวัดชลบุรี ในฐานะเจ้าของพื้นที่เกิดเหตุ ตรวจสอบการทำประกันภัยพร้อมเร่งอำนวยความสะดวกด้านประกันภัยให้กับผู้ปกครองของเด็กนักเรียนคนดังกล่าวตลอดจนติดตามรายงานความเสียหายอย่างเร่งด่วนผ่าน Platform การรายงานข้อมูลกรณีอุบัติภัยกลุ่มหรือรายใหญ่ด้วยระบบอิเล็กทรอนิกส์ รวมทั้งให้ลงพื้นที่เพื่ออำนวยความสะดวกด้านประกันภัย และใช้ระบบประกันภัยช่วยบรรเทาความเดือดร้อนให้กับครอบครัวของเด็กนักเรียนหญิงรายนี้ได้อย่างมีประสิทธิภาพและเป็นธรรม
ทั้งนี้ จากการตรวจสอบข้อมูลการทำประกันภัย พบว่า รถตู้รับ-ส่งนักเรียน หมายเลขทะเบียน 1 นข 5421 กรุงเทพมหานคร ได้มีการจัดทำประกันภัยภาคบังคับ (พ.ร.บ.) ไว้กับบริษัท ไทยเศรษฐกิจประกันภัย จำกัด (มหาชน) เริ่มความคุ้มครองวันที่ 7 มกราคม 2565 สิ้นสุดความคุ้มครองวันที่ 13 ตุลาคม 2565 โดยคุ้มครองกรณีเสียชีวิต หรือทุพพลภาพถาวรสิ้นเชิง 500,000 บาทต่อคน กรณีบาดเจ็บสูงสุดไม่เกิน 80,000 บาทต่อคน กรณีสูญเสียอวัยวะ 200,000-500,000 บาทต่อคน กรณีทุพพลภาพอย่างถาวร 300,000 บาทต่อคน และกรณีเข้ารักษาในสถานพยาบาลในฐานะคนไข้ในจะได้รับค่าชดเชยรายวัน 200 บาทต่อวัน รวมกันไม่เกิน 20 วัน
นอกจากนี้ รถตู้รับ-ส่งนักเรียนคันดังกล่าว ทำประกันภัยภาคสมัครใจ ประเภท 3 ไว้กับบริษัท กรุงเทพประกันภัย จำกัด (มหาชน) เริ่มคุ้มครองวันที่ 22 เมษายน 2565 สิ้นสุดความคุ้มครองวันที่ 22 เมษายน 2566 โดยให้ความคุ้มครองกรณีเสียชีวิต ร่างกาย หรืออนามัย 500,000 บาท/คน และความคุ้มครองเอกสารแนบท้ายอุบัติเหตุส่วนบุคคล กรณีเสียชีวิต สูญเสียอวัยวะ ทุพพลภาพของผู้โดยสาร 50,000 บาท/คน ไม่เพียงเท่านั้น ยังตรวจสอบพบว่า โรงเรียนเพลินจิตวิทยา ได้ทำประกันภัยอุบัติเหตุกุล่ม นักเรียน/นิสิต ไว้กับบริษัท แอลเอ็มจี ประกันภัย จำกัด (มหาชน) เริ่มความคุ้มครองวันที่ 15 พฤษภาคม 2565 สิ้นสุดความคุ้มครองวันที่ 15 พฤษภาคม 2566 จำนวนเงินเอาประกันภัย กรณีเสียชีวิต สูญเสียอวัยวะ สายตา หรือทุพพลภาพสิ้นเชิง 60,000 บาท ค่ารักษาพยาบาล 6,000 บาท/ครั้ง
สำหรับการติดตามการจ่ายค่าสินไหมทดแทนให้กับครอบครัวของเด็กนักเรียนหญิงรายนี้ สำนักงาน คปภ. จังหวัดชลบุรี ได้ประสาน บริษัท ไทยเศรษฐกิจประกันภัย จำกัด (มหาชน) บริษัท กรุงเทพประกันภัย จำกัด (มหาชน) บริษัท แอลเอ็มจี ประกันภัย จำกัด (มหาชน) และโรงเรียนเพลินจิตวิทยา รวมทั้งได้ลงพื้นที่เพื่อชี้แจงสิทธิประโยชน์และเงื่อนไขความคุ้มครองตามกรมธรรม์ประกันภัยให้กับครอบครัวของเด็กนักเรียนหญิงรายนี้แล้ว และได้รับแจ้งจากบริษัทประกันภัยว่าพร้อมจ่ายค่าสินไหมทดแทนทันที หากทราบผลทางคดี ซึ่งในเบื้องต้นพนักงานสอบสวนได้แจ้งข้อกล่าวหาคนขับรถตู้ และครูเวรประจำรถรับส่งนักเรียนในข้อหากระทำการประมาทเป็นเหตุให้ผู้อื่นถึงแก่ความตาย และอยู่ในระหว่างการรวบรวมพยานหลักฐานเพิ่มเติม ทั้งนี้ หากผลทางคดีสรุปว่าคนขับรถตู้กระทำการประมาทเป็นเหตุให้ผู้อื่นถึงแก่ความตาย ในเบื้องต้นผู้ปกครองของนักเรียนหญิงรายนี้จะได้รับเงินจากการที่รถตู้รับ-ส่งนักเรียนทำประกันภัยไว้เป็นเงิน 1,110,000 บาท
“สำนักงาน คปภ. ขอแสดงความเสียใจอย่างยิ่งกับครอบครัวของเด็กนักเรียนหญิงคนดังกล่าวและพร้อมจะดูแลในด้านประกันภัยอย่างเต็มที่ ทั้งนี้อุบัติเหตุเกิดขึ้นได้ทุกที่ ทุกเวลา และกับทุกคน จึงควรให้ความสำคัญกับการทำประกันภัยเพื่อช่วยบริหารความเสี่ยงภัย โดยเฉพาะการประกันภัยภาคบังคับ (พ.ร.บ.) การประกันภัยรถภาคสมัครใจ และการประกันภัยประเภทอื่น ๆ เพื่อให้ระบบประกันภัยช่วยบริหารความเสี่ยงและเยียวยาความสูญเสียต่าง ๆ ที่เกิดขึ้นได้อย่างมีประสิทธิภาพ หากต้องการสอบถามข้อมูลเพิ่มเติมเกี่ยวกับประกันภัย สามารถสอบถามได้ที่ สายด่วน คปภ. 1186” เลขาธิการ คปภ. กล่าวในตอนท้าย

ที่มา : https://www.thaigov.go.th/news/contents/details/58801