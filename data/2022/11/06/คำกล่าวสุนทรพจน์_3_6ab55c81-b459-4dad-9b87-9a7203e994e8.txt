รัฐบาลไทย-ข่าวทำเนียบรัฐบาล-คำกล่าว พลเอก ประยุทธ์ จันทร์โอชา นายกรัฐมนตรี ในโอกาส “วันสังคมสงเคราะห์แห่งชาติและวันอาสาสมัครไทย ประจำปี 2565”


วันศุกร์ที่ 21 ตุลาคม 2565
พิมพ์
คำกล่าว พลเอก ประยุทธ์ จันทร์โอชา นายกรัฐมนตรี ในโอกาส “วันสังคมสงเคราะห์แห่งชาติและวันอาสาสมัครไทย ประจำปี 2565”
คำกล่าว พลเอก ประยุทธ์ จันทร์โอชา นายกรัฐมนตรี ในโอกาส “วันสังคมสงเคราะห์แห่งชาติและวันอาสาสมัครไทย ประจำปี 2565”
ท่านรัฐมนตรีว่าการกระทรวงการพัฒนาสังคมและความมั่นคงของมนุษย์
ผู้บริหารหน่วยงานภาครัฐ ภาคเอกชน ภาคประชาสังคม
ผู้ที่ได้รับรางวัล และผู้มีเกียรติทุกท่าน
เนื่องในโอกาส “วันสังคมสงเคราะห์แห่งชาติและวันอาสาสมัครไทย” วันที่ 21 ตุลาคม 2565
ซึ่งตรงกับวันคล้ายวันพระราชสมภพของสมเด็จพระศรีนครินทราบรมราชชนนี ผมรู้สึกยินดีและเป็นเกียรติอย่างยิ่งที่ได้ร่วมกับทุกท่าน องค์การ น้อมรำลึกในพระมหากรุณาธิคุณของสมเด็จพระศรีนครินทราบรมราชชนนี ที่ทรงปฏิบัติพระราชกรณียกิจด้านการสังคมสงเคราะห์นานัปการ ทั้งการพัฒนาสังคม สวัสดิการสังคม รวมถึงการส่งเสริมงานอาสาสมัคร ที่มีบทบาทในการช่วยเหลือและพัฒนาสังคมไทยตลอดมา
รัฐบาลให้ความสำคัญกับการพัฒนาคุณภาพชีวิตของประชาชน และมุ่งขับเคลื่อนการพัฒนา
ตามยุทธศาสตร์ชาติ ระยะ 20 ปี ด้วยการยกระดับหลักประกันทางสังคมที่ครอบคลุมและเหมาะสมกับคนทุกช่วงวัย ส่งเสริมให้ประชาชนเข้าถึงระบบการคุ้มครองทางสังคมที่มีคุณภาพอย่างทั่วถึง สนับสนุนการมีส่วนร่วมของทุกภาคส่วนในการเป็นอาสาสมัครเพื่อบำเพ็ญประโยชน์ในทุกมิติแก่ประชาชน สังคม และประเทศชาติ ทั้งในระดับบุคคล องค์กร และชุมชน โดยไม่ทิ้งใครไว้ข้างหลัง รวมทั้งสนับสนุนและเปิดโอกาสให้ประชาชนทั่วไปได้มีส่วนร่วมในการเป็นอาสาสมัคร เพื่อร่วมช่วยเหลือ บรรเทาความเดือดร้อนให้แก่ผู้ด้อยโอกาส กลุ่มผู้เปราะบาง และผู้อยู่ในสถานการณ์ยากลำบาก
ผมขอแสดงความยินดีกับทุกท่านที่ได้รับรางวัลเชิดชูเกียรติและประกาศเกียรติคุณ ประจำปี 2565 ในวันนี้ พร้อมทั้งขอชื่นชมอาสาสมัครทุกท่านที่ได้ปฏิบัติภารกิจด้านการสังคมสงเคราะห์ โดยได้อุทิศตนเพื่อส่วนรวม แสดงให้เห็นถึงความเสียสละ ความมุ่งมั่นตั้งใจที่จะพัฒนาและทำคุณประโยชน์ให้แก่สังคม และขอขอบคุณทุกภาคส่วนที่ร่วมมือสร้างความเข้มแข็งในการเสริมสร้างศักยภาพให้แก่อาสาสมัคร ให้มีองค์ความรู้ สามารถปฏิบัติงานด้านการจัดสวัสดิการสังคมอย่างมีประสิทธิภาพยิ่งขึ้น รวมถึงการสร้างเครือข่ายอาสาสมัครในระดับพื้นที่จะเป็นพื้นฐานและพลังสำคัญในการพัฒนาสังคม ให้ประชาชนเข้าถึงสวัสดิการทางสังคมได้อย่างสะดวก เพื่อนำไปสู่สังคมที่ยั่งยืนต่อไป
ในโอกาสนี้ ผมขออาราธนาคุณพระศรีรัตนตรัยและสิ่งศักดิ์สิทธิ์ทั้งหลายในสากล อีกทั้งเดชะพระบารมีของพระบาทสมเด็จพระเจ้าอยู่หัว และสมเด็จพระนางเจ้า ฯ พระบรมราชินี ได้โปรดดลบันดาลประทานพรให้ผู้ที่ได้รับรางวัล และผู้ปฏิบัติงานด้านสังคมสงเคราะห์ อาสาสมัคร ตลอดจนผู้ที่มีส่วนเกี่ยวข้องกับการปฏิบัติงานการพัฒนาสังคมและการจัดสวัสดิการสังคม พร้อมทั้งครอบครัว ประสบแต่ความสุข ความเจริญ มีสุขภาพพลานามัยที่แข็งแรง สมบูรณ์ เพื่อร่วมกันเป็นกำลังสำคัญในการพัฒนาสังคมและประเทศชาติให้มีความมั่นคงอย่างยั่งยืนตลอดไป
ขอบคุณครับ

ที่มา : https://www.thaigov.go.th/news/contents/details/60689