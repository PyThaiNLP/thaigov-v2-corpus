รัฐบาลไทย-ข่าวทำเนียบรัฐบาล-“ทิพานัน” เผย “พล.อ.ประวิตร” ห่วงใยประชาชนได้รับกระทบฝนตกหนัก สั่งทุกหน่วยให้ความร่วมมือศูนย์ส่วนหน้า4ภาค ชี้ต่อสายตรงผู้ว่าฯ กทม.-อยุธยา เสริมการจัดการเชิงรุกสนับสนุนผู้ปฏิบัติงาน


วันจันทร์ที่ 29 สิงหาคม 2565
พิมพ์
“ทิพานัน” เผย “พล.อ.ประวิตร” ห่วงใยประชาชนได้รับกระทบฝนตกหนัก สั่งทุกหน่วยให้ความร่วมมือศูนย์ส่วนหน้า4ภาค ชี้ต่อสายตรงผู้ว่าฯ กทม.-อยุธยา เสริมการจัดการเชิงรุกสนับสนุนผู้ปฏิบัติงาน
“ทิพานัน” เผย “พล.อ.ประวิตร” ห่วงใยประชาชนได้รับกระทบฝนตกหนัก สั่งทุกหน่วยให้ความร่วมมือศูนย์ส่วนหน้า4ภาค ชี้ต่อสายตรงผู้ว่าฯ กทม.-อยุธยา เสริมการจัดการเชิงรุกสนับสนุนผู้ปฏิบัติงาน  ย้ำไม่ต้องเกาะกระแสใครทำด้วยใจผู้นำ
วันนี้ 29 สิงหาคม 2565 น.ส.ทิพานัน ศิริชนะ รองโฆษกประจำสำนักนายกรัฐมนตรี กล่าวว่า พล.อ.ประวิตร วงษ์สุวรรณ รองนายกรัฐมนตรี  และประธานกองอำนวยการน้ำแห่งชาติ มีความห่วงใยพี่น้องประชาชนเป็นอย่างมาก ที่อาจได้รับผลกระทบจากสถานการณ์ฝนตกหนักและต่อเนื่องในหลายพื้นที่  โดยได้สั่งการให้ กอนช. ประเมินสถานการณ์น้ำ และติดตามการบริหารจัดการน้ำอย่างใกล้ชิด พร้อมเน้นย้ำให้มีการประชาสัมพันธ์แจ้งเตือนประชาชนในการเตรียมรับมือล่วงหน้า หากจำเป็นต้องเพิ่มการระบายน้ำ อีกทั้งยังได้เน้นย้ำหน่วยงานที่เกี่ยวข้องให้ความร่วมมือตามกรอบโครงสร้างและรูปแบบการดำเนินการตั้งศูนย์ส่วนหน้าในพื้นที่ 4 ภูมิภาค ได้แก่ ภาคเหนือ ภาคกลาง ภาคตะวันออกเฉียงเหนือ และภาคใต้ โดยเฉพาะในระยะนี้ต้องติดตามเฝ้าระวังสถานการณ์น้ำในพื้นที่ภาคเหนือ ภาคกลางและภาคตะวันออกเฉียงเหนือเป็นพิเศษ เพื่อเป็นการเตรียมความพร้อมรับมือสถานการณ์อุทกภัย โดยได้กำชับให้มีแผนเผชิญเหตุเพื่อช่วยเหลือประชาชนในพื้นที่ได้ทันท่วงที พร้อมทั้งให้ปรับอำนาจหน้าที่ให้หน่วยงานและภาคเอกชน ที่ไม่ได้อยู่ในศูนย์บริหารจัดการน้ำส่วนหน้าฯ สามารถเข้ามาบูรณาการการทำงานร่วมกันได้
“พล.อ.ประวิตร ให้ความสำคัญกับพี่น้องประชาชนทุกจังหวัด ไม่เลือกหรือเฉพาะเจาะจงว่าเป็นจังหวัดใด  ทั้งนี้ในพื้นที่ที่มีความเสี่ยงของแต่ละจังหวัดนั้นมีปัจจัยแตกต่างกัน จึงต้องการเสริมการจัดการในเชิงรุก  ดังจะเห็นได้จากการต่อสายตรงถึงนายชัชชาติ สิทธิพันธุ์ ผู้ว่าราชการจังหวัดกรุงเทพมหานครและนายวีระชัย นาคมาศ ผู้ว่าราชการจังหวัดพระนครศรีอยุธยา โดยไม่ต้องรอให้ผู้ใต้บังคับบัญชาในพื้นที่ร้องขอ  แต่พร้อมสนับสนุนผู้ปฏิบัติหน้าที่ให้มีประสิทธิภาพ ซึ่งถือเป็นวิธีการบริหารในหน้าที่รับผิดชอบโดยตรง ที่มีความตื่นตัวในการแก้ไขปัญหาให้กับพี่น้องประชาชน จึงไม่ใช่เรื่องของการเกาะกระแสใคร เพราะทำด้วยใจที่เป็นผู้นำ และในทางตรงกันข้ามกลับสะท้อนความจริงใจที่มีต่อพี่น้องประชาชน”น.ส.ทิพานัน กล่าว

ที่มา : https://www.thaigov.go.th/news/contents/details/58581