รัฐบาลไทย-ข่าวทำเนียบรัฐบาล-รัฐบาลชื่นชมทัพนักกีฬาไทย กวาด 10 เหรียญทอง จากการแข่งขันเรือยาวมังกรชิงแชมป์โลก ยกเป็นแบบอย่างพลังแห่งความสามัคคี


วันอาทิตย์ที่ 4 กันยายน 2565
พิมพ์
รัฐบาลชื่นชมทัพนักกีฬาไทย กวาด 10 เหรียญทอง จากการแข่งขันเรือยาวมังกรชิงแชมป์โลก ยกเป็นแบบอย่างพลังแห่งความสามัคคี
รัฐบาลชื่นชมทัพนักกีฬาไทย กวาด 10 เหรียญทอง จากการแข่งขันเรือยาวมังกรชิงแชมป์โลก ยกเป็นแบบอย่างพลังแห่งความสามัคคี
วันที่ 4 กันยายน 2565 น.ส.ทิพานัน ศิริชนะ รองโฆษกประจำสำนักนายกรัฐมนตรี เปิดเผยว่า รัฐบาลรับทราบผลการแข่งขันเรือยาวมังกรชิงแชมป์โลก 2022 “ICF World Dragon Boat Championships 2022” ที่สมาคมกีฬาเรือพายแห่งประเทศไทย ทำการส่งฝีพายทีมชาติไทยร่วมการแข่งขันที่สาธารณรัฐเช็ก ระหว่าง 1-4 กันยายน 2565 ผลปรากฏว่าล่าสุด เมื่อวันที่ 3 กันยายน 3565 ทำผลงานยอดเยี่ยมอย่างต่อเนื่องสามารถคว้าเหรียญทองได้ 4 เหรียญ จากการแข่งขันรายการ 10 ฝีพายชาย รุ่นทั่วไป , 10 ฝีพายหญิง ,10 ฝีพายผสม และ 10 ฝีพายมาสเตอร์ รุ่น 50 ปีทั่วไป โดยก่อนหน้านี้ ทัพนักกีฬาเรือยาวมังกร สามารถคว้าเหรียญทองมาแล้ว 6 เหรียญ ทำผลงานรวม 3 วัน สามารถคว้าเหรียญทองไปแล้ว 10 เหรียญ โดยยังมีการแข่งขันในวันที่ 4 กันยายน ที 2565 ที่ทีมนักกีฬาไทยยังเหลือคิวลงชิงชัยเป็นวันสุดท้ายด้วย
น.ส.ทิพานัน กล่าวว่า รัฐบาลชื่นชมความสำเร็จของทัพนักฬาไทยที่มีมาตรฐานและศักยภาพระดับโลก สร้างชื่อเสียงและความภาคภูมิใจไทยให้กับประเทศ โดยทัวร์นาเมนต์ดังกล่าวมีนักกีฬาจากชาติยุโรปเอเชีย และสหรัฐอเมริกา ส่งทีมเข้าร่วมการแข่งขันกว่า 20 ประเทศ โดยแบ่งเป็น 3 ประเภท คือ เยาวชน ประชาชน และอาวุโส ใน 3 ระยะ คือ 200 เมตร, 500 เมตร และ 2,000 เมตร โดยทีมไทยส่งนักกีฬาเข้าร่วมชิงชัยในประเภทประชาชนทั่วไปและอาวุโส และขอส่งกำลังใจให้ได้รับความสำเร็จในการแข่งขันวันนี้ซึ่งเป็นวันสุดท้ายของงานนี้ ประชาชนคนไทยสามารถร่วมส่งกำลังใจได้ที่ เพจสมาคมเรือพายแห่งแระเทศไทย ที่ลิงค์นี้ https://bit.ly/3cSBZKC
น.ส.ทิพานัน กล่าวด้วยว่า ที่สำคัญชัยชนะของกีฬาพายเรือยาวมังกรที่เกิดขึ้นนอกจากสมรรถภาพของนักกีฬาแล้ว ความสามัคคีและพร้อมเพรียงกันเป็นสิ่งสำคัญ ดังนั้นจะเห็นได้ว่าความสามัคคีเป็นน้ำหนึ่งใจเดียวกันนั้นนำพาไปสู่ความสำเร็จ  เช่นเดียวกันกับการขับเคลื่อนการพัฒนาประเทศไทยในทุกๆ ด้านที่ต้องอาศัยความสามัคคีกลมเกลียว

ที่มา : https://www.thaigov.go.th/news/contents/details/58805