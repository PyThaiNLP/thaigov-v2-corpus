รัฐบาลไทย-ข่าวทำเนียบรัฐบาล-รัฐบาลโชว์ผลงาน ดูแลประชาชน บัตรทองรักษามะเร็งทุกที่ ครึ่งปีงบประมาณ 65  มีผู้ป่วยโรคมะเร็งเข้ารับบริการแล้ว 603,060 ครั้ง


วันพุธที่ 31 สิงหาคม 2565
พิมพ์
รัฐบาลโชว์ผลงาน ดูแลประชาชน บัตรทองรักษามะเร็งทุกที่ ครึ่งปีงบประมาณ 65  มีผู้ป่วยโรคมะเร็งเข้ารับบริการแล้ว 603,060 ครั้ง
รัฐบาลโชว์ผลงาน ดูแลประชาชน บัตรทองรักษามะเร็งทุกที่ ครึ่งปีงบประมาณ 65  มีผู้ป่วยโรคมะเร็งเข้ารับบริการแล้ว 603,060 ครั้ง
วันนี้ (31 สิงหาคม 2565) นางสาวรัชดา ธนาดิเรก รองโฆษกประจำสำนักนายกรัฐมนตรี เปิดเผยว่า  ด้วยนโยบาย "ไม่ทิ้งใครไว้ข้างหลัง" ของพลเอกประยุทธ์ จันทร์โอชา นายกรัฐมนตรี ที่เน้นดูแลให้ประชาชนทุกกลุ่มเข้าถึงสิทธิและสวัสดิการอย่างเท่าเทียมและมีประสิทธิภาพ โดยเฉพาะเรื่องสุขภาพที่ได้กำชับให้ทุกภาคส่วนจัดระบบการดูแลอย่างครอบคลุม จึงเห็นได้ปัจจุบัน  "สิทธิบัตรทอง"   ได้ยกระดับการให้บริการ ทั้งการขยายการรักษาจำนวนโรค  สิทธิประโยชน์ อาทิ ผ้าอ้อมผู้ใหญ่ ยาคุมกำเนิด และที่สำคัญคือ การให้ผู้ป่วยเข้าถึงแพทย์ได้อย่างสะดวก หากเจ็บป่วยสามารถเข้ารับบริการเป็นผู้ป่วยนอกได้ที่หน่วยบริการปฐมภูมิในสถานพยาบาลสังกัดกระทรวงสาธารณะสุขทั่วประเทศ โดยไม่ถูกปฏิเสธ และไม่ถูกเรียกเก็บเงิน
นางสาวรัชดา กล่าวว่า ด้วยนโยบายการรักษาที่ครอบคลุมมากขึ้นของสิทธิผู้มีบัตรทอง ทำให้ผู้ป่วยที่เป็นโรคมะเร็งสามารถใช้สิทธิรักษาได้ในสถานพยาบาลของรัฐทุกที่ โดยในปีงบประมาณ 2565 ตั้งแต่วันที่ 1 ต.ค. 2564 – 30 มิ.ย. 2565 สำนักงานหลักประกันสุขภาพแห่งชาติ รายงาน มีผู้ป่วยโรคมะเร็งเข้ารับบริการ จำนวน 603,060 ครั้ง จากเป้าหมายที่ได้รับจัดสรร 339,371 ครั้ง เมื่อผู้ป่วยได้รับการวินิจฉัยว่าเป็นมะเร็ง จะมีการปรึกษาพูดคุยระหว่างเจ้าหน้าที่และผู้ป่วยเพื่อตัดสินใจเลือกหน่วยบริการที่จะไปรักษาร่วมกัน  ขณะเดียวกัน การดูแลผู้ป่วยยังไม่ได้จำกัดเฉพาะในโรงพยาบาล ระบบบริการยังมีบริการระบบสาธารณสุขทางไกล (Telehealth) บริการปรึกษาเภสัชกรทางไกล (Tele pharmacy) และการให้ยาเคมีบำบัดที่บ้าน (Home Chemotherapy) สำหรับผู้ป่วยที่มีอาการตามเกณฑ์ที่กำหนดและขึ้นอยู่กับดุลยพินิจของแพทย์ ซึ่งจะช่วยลดจำนวนครั้งในการเดินทางมาโรงพยาบาล ช่วยประหยัดค่าใช้จ่ายอีกทางหนึ่งด้วย
“รัฐบาลมุ่งดูแลคุณภาพชีวิตประชาชนอย่างเต็มที่ การขับเคลื่อนนโยบายรักษามะเร็งได้ทุกที่ เป็นส่วนหนึ่งของความตั้งใจของรัฐบาลที่ประสงค์ให้ประชาชนได้รับการักษาโรคเรื้อรังและร้ายแรงโดยเร็วและสะดวก ตัวเลขสถิติข้างต้นชี้ให้เห็นว่าผู้ป่วยมะเร็งสามารถเข้าถึงบริการการรักษาได้มากขึ้นและเร็วขึ้น ส่งผลให้การรักษาดีขึ้นตามไปด้วย ประชาชนสามารถสอบถามรายละเอียดเพิ่มเติมได้ที่ สายด่วน สปสช. 1330 หรือช่องทางระบบออนไลน์ทั้งไลน์ สปสช. ไลน์ไอดี @nhso หรือคลิก https://lin.ee/zzn3pU6 และ Facebook : สำนักงานหลักประกันสุขภาพแห่งชาติ https://www.facebook.com/NHSO.Thailand” นางสาวรัชดา กล่าว

ที่มา : https://www.thaigov.go.th/news/contents/details/58647