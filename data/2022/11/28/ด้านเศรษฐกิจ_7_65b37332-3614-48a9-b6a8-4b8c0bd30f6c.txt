รัฐบาลไทย-ข่าวทำเนียบรัฐบาล-กรมทางหลวงขยายทางหลวงหมายเลข 304 สายอำเภอบางคล้า - อำเภอพนมสารคาม จังหวัดฉะเชิงเทรา ตอน 1 แล้วเสร็จ 


วันจันทร์ที่ 28 พฤศจิกายน 2565
กรมทางหลวงขยายทางหลวงหมายเลข 304 สายอำเภอบางคล้า - อำเภอพนมสารคาม จังหวัดฉะเชิงเทรา ตอน 1 แล้วเสร็จ
8 ช่องจราจร รองรับโครงการระเบียงเขตเศรษฐกิจภาคตะวันออก
กรมทางหลวง (ทล.) กระทรวงคมนาคม โดยสำนักก่อสร้างทางที่ 2 ได้ดำเนินโครงการก่อสร้างขยายทางหลวงหมายเลข 304 สายฉะเชิงเทรา - ตำบลเขาหินซ้อน ตอน อำเภอบางคล้า - อำเภอพนมสารคาม ตอน 1 แล้วเสร็จ จากทั้งหมด 3 ตอน คาดว่าจะดำเนินการก่อสร้างแล้วเสร็จทั้ง 3 ตอน ในปี 2566 ตามนโยบายของนายศักดิ์สยาม ชิดชอบ รัฐมนตรีว่าการกระทรวงคมนาคม ที่ต้องการเพิ่มศักยภาพสายทางพร้อมทั้งสนับสนุนโครงการพัฒนาระเบียงเศรษฐกิจภาคตะวันออก (EEC) ด้วยจังหวัดฉะเชิงเทรา เป็น 1 ใน 3 จังหวัดที่อยู่ในโครงการพัฒนาระบบเศรษฐกิจภาคตะวันออก (EEC) ด้วยประสิทธิภาพของพื้นที่และความพร้อมต่าง ๆ จึงมีนักลงทุนทั้งไทยและต่างชาติสนใจเข้ามาลงทุนจำนวนมากเพื่อเพิ่มศักยภาพให้สูงขึ้นและโครงการก่อสร้างขยายทางหลวงหมายเลข 304 เป็นอีกหนึ่งในโครงการที่ ทล. เล็งเห็นความจำเป็นที่จะดำเนินการก่อสร้างใหม่ประกอบกับผิวทางหลวงชำรุดเป็นช่วง ๆ รวมทั้งในปัจจุบันมีปริมาณการจราจรเพิ่มสูงขึ้น
ทล. ดำเนินการก่อสร้างขยายทางหลวงหมายเลข 304 สายฉะเชิงเทรา - ตำบลเขาหินซ้อน ตอน อำเภอบางคล้า - อำเภอพนมสารคามตอน 1 ระหว่าง กม. ที่ 81 - 85 ระยะทางยาวประมาณ 4 กิโลเมตร จากมาตรฐานเดิม 4 ช่องจราจร เป็นมาตรฐานทางชั้นพิเศษ 8 ช่องจราจร ซึ่งอยู่ในพื้นที่จังหวัดฉะเชิงเทรา เป็นมาตรฐานทางชั้นพิเศษขนาด 8 ช่องจราจร (ไปกลับข้างละ 4 ช่องจราจร) ผิวทางแบบคอนกรีต ช่องจราจรกว้างช่องละ 3.5 เมตร ไหล่ทางด้านนอกกว้าง 2.5 เมตร ด้านในกว้าง 1.5 เมตร แบ่งทิศทางการจราจรด้วยเกาะกลาง พร้อมติดตั้งไฟฟ้าแสงสว่างตลอดเส้นทาง งบประมาณ 634,789,200 บาท โดยรูปแบบรองรับโครงการฯทางเลี่ยงเมืองฉะเชิงเทราด้านใต้ที่จะเกิดขึ้นในอนาคต
ทั้งนี้ เมื่อดำเนินการแล้วเสร็จจะทำให้การคมนาคมขนส่งมีความสะดวก รวดเร็ว และปลอดภัยเพิ่มขีดความสามารถในการรองรับปริมาณการจราจร ส่งเสริมคุณภาพชีวิต เศรษฐกิจ และสังคมของจังหวัด รองรับการขยายตัวทางเศรษฐกิจและการเปิดประชาคมทางเศรษฐกิจอาเซียน (AEC) และโครงการระเบียงเขตเศรษฐกิจภาคตะวันออก (EEC) ทล. ขอความร่วมมือผู้ใช้ทางปฏิบัติตาม “ชีวิตวิถีใหม่ ขับขี่อย่างปลอดภัย ไร้อุบัติเหตุ” ขับขี่ด้วยความระมัดระวังเพื่อความปลอดภัยของตัวท่านและผู้ร่วมทาง ประชาชนสามารถสอบถามเส้นทางการเดินทางได้ที่สายด่วน ทล. โทร. 1586 (โทรฟรีทุกเครือข่ายตลอด 24 ชั่วโมง)

ที่มา : https://www.thaigov.go.th/news/contents/details/62056