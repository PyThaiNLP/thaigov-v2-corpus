รัฐบาลไทย-ข่าวทำเนียบรัฐบาล-รัฐมนตรีว่ากากระทรวงยุติธรรม ร่วมยินดี 48 ปีสถาปนากรมบังคับคดี ขอเร่งประชาสัมพันธ์งานไกล่เกลี่ย เป็นของขวัญปีใหม่ให้ประชาชน หลังจัดไปแล้ว 77 จังหวัด


วันจันทร์ที่ 28 พฤศจิกายน 2565
พิมพ์
รัฐมนตรีว่ากากระทรวงยุติธรรม ร่วมยินดี 48 ปีสถาปนากรมบังคับคดี ขอเร่งประชาสัมพันธ์งานไกล่เกลี่ย เป็นของขวัญปีใหม่ให้ประชาชน หลังจัดไปแล้ว 77 จังหวัด
รัฐมนตรีว่ากากระทรวงยุติธรรม ร่วมยินดี 48 ปีสถาปนากรมบังคับคดี ขอเร่งประชาสัมพันธ์งานไกล่เกลี่ย เป็นของขวัญปีใหม่ให้ประชาชน หลังจัดไปแล้ว 77 จังหวัด ช่วยไป 94,328 ครอบครัว ทุนทรัพย์ 23,529 ล้านบาท
เมื่อวันที่ 28 พฤศจิกายน 2565 เวลา 09.30 น. ที่กรมบังคับคดี นายสมศักดิ์ เทพสุทิน รัฐมนตรีว่ากากระทรวงยุติธรรม เป็นประธานในพิธี วันสถาปนากรมบังคับคดี ครบรอบ 48 ปี โดยมี นางพงษ์สวาท กายอรุณสุทธิ์ ปลัดกระทรวงยุติธรรม น.ส.ณัฐธ์ภัสส์ ยงใจยุทธ ผู้ช่วย รมว.ยุติธรรม นายธนวัชร นิติกาญจนา ที่ปรึกษา รมว.ยุติธรรม นายวัลลภ นาคบัว รองปลัดกระทรวงยุติธรรม นายสหการณ์ เพ็ชรนรินทร์ รองปลัดกระทรวงยุติธรรม พันตำรวจโท ประวุธ วงศ์สีนิล รองปลัดกระทรวงยุติธรรม นางทัศนีย์ เปาอินทร์ อธิบดีกรมบังคับคดี ผู้บริหารกระทรวงยุติธรรมและข้าราชการร่วมงาน โดยมีพิธีเจริญพุทธมนต์พระสงฆ์ 10 รูป และคณะผู้บริหารได้ถวายภัตตาหารเพลแด่พระสงฆ์
นายสมศักดิ์ กล่าวว่า กรมบังคับคดีถือเป็นอีกหน่วยงาน ที่มีความสำคัญ ในการทำหน้าที่ด้านกระบวนการยุติธรรม ทางแพ่ง และล้มละลาย ตามคำพิพากษาของศาล ซึ่งปีที่ผ่านมา ตนขอชื่นชมที่ได้มีบทบาทสำคัญในการช่วยเหลือประชาชน ที่มีปัญหาหนี้สิน หรือ ถูกยึดทรัพย์ขายทอดตลาด ด้วยการจัดงานมหกรรมไกล่เกลี่ย หนี้สินครัวเรือน 77 จังหวัด ทั่วประเทศ โดยสามารถช่วยเหลือประชาชน ที่ประสบปัญหาหนี้สิน ได้ถึง 94,328 ครอบครัว ทุนทรัพย์กว่า 23,529 ล้านบาท และสามารถช่วยลดค่าใช้จ่ายในการดำเนินคดี ได้กว่า 7,024 ล้านบาท โดยการจัดมหกรรมการไกล่เกลี่ยหนี้สินครัวเรือน ได้เสมือนเป็นโมเดลให้กระทรวงต่างๆ เข้ามาช่วยเหลือประชาชน ที่มีปัญหาหนี้สิน จากผลกระทบโควิด-19 ด้วยการจัดไกล่เกลี่ยหนี้สินเช่นกัน  จึงนับว่าเป็นอีกความสำเร็จ ที่กรมบังคับคดีได้ริเริ่มทำ เพื่อให้อีกหลายภาคส่วน ได้เข้ามาขับเคลื่อนต่อ เพื่อช่วยเหลือประชาชนให้ครอบคลุมมากยิ่งขึ้น
นายสมศักดิ์ กล่าวอีกว่า จากเสียงเรียกร้องของประชาชน ที่เข้ารับการไกล่เกลี่ยไม่ทัน ขอให้มีการจัดอีกครั้ง ตนขอให้กรมบังคับคดี เร่งประชาสัมพันธ์แผนงานไกล่เกลี่ย ที่จะจัดขึ้นอีกครั้ง ถือเป็นของขวัญปีใหม่ให้กับประชาชน เพราะงานจะจัดขึ้นในช่วงเทศกาลปีใหม่ ภายใต้งาน “ไกล่เกลี่ยทั่วไทย สุขใจปีใหม่ 2566” จัดขึ้นที่ กรมบังคับคดี และสาขาสำนักงานบังคับคดีจังหวัด 111 แห่ง ทั่วประเทศ ระหว่างวันที่ 19 ธ.ค.65 - 13 ม.ค.66 ซึ่งแต่ละหน่วยงานในกระทรวงอาจจะมีหน้าที่แตกต่างางกัน แต่เราต้องทำงานบูรณาการช่วยเหลือกัน แต่ละหน่วยงานก็ต้องเข้าใจงาน พบปะพูดคุยกัน เพื่อให้เกิดประโยชน์สูงสุดกับประเทศ ขอให้ทุกท่านภูมิใจกับการทำงานให้กับกระทรวงยุติธรรม
"ผมขอให้กรมบังคับคดี ไปบูรณาการร่วมกับกรมคุ้มครองสิทธิและเสรีภาพ ที่ได้จัดงาน “พร้อมใจไกล่เกลี่ยแก้หนี้ครัวเรือน” ทุกวันเสาร์สิ้นเดือน เริ่มวันที่ 26 พ.ย.65 - 23 ก.ย.66 รวม 11 ครั้ง ที่กระทรวงยุติธรรมเพื่อร่วมกันช่วยเหลือประชาชน ให้ครบทุกมิติ และขอให้ผู้บริหารกรมบังคับคดี ทั้งส่วนกลาง และ ส่วนภูมิภาค รวมถึงเจ้าหน้าที่ของกระทรวงยุติธรรมทุกท่าน ช่วยกันขับเคลื่อนงานแบบเชิงรุก เพื่อให้เข้าถึงปัญหาของประชาชน และทำให้กระทรวงยุติธรรม กลายเป็นที่พึ่งของประชาชน อย่างแท้จริง ตามนโยบาย ยุติธรรมเชิงรุก สร้างสุขให้ประชาชน” นายสมศักดิ์ กล่าว

ที่มา : https://www.thaigov.go.th/news/contents/details/62066