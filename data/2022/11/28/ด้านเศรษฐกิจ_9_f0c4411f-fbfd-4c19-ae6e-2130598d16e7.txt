รัฐบาลไทย-ข่าวทำเนียบรัฐบาล-กรมทางหลวงชนบท ลาดยางถนน 16 กิโลเมตร เสร็จสมบูรณ์ สนับสนุนทางเข้าอ่างเก็บน้ำนฤบดินทรจินดา (โครงการห้วยโสมงอันเนื่องมาจากพระราชดำริ)


วันจันทร์ที่ 28 พฤศจิกายน 2565
กรมทางหลวงชนบท ลาดยางถนน 16 กิโลเมตร เสร็จสมบูรณ์ สนับสนุนทางเข้าอ่างเก็บน้ำนฤบดินทรจินดา (โครงการห้วยโสมงอันเนื่องมาจากพระราชดำริ)
เสริมศักยภาพการคมนาคมขนส่งระหว่างจังหวัดปราจีนบุรี และสระแก้ว ตามนโยบายของรัฐมนตรีว่าการกระทรวงคมนาคม
กรมทางหลวงชนบท (ทช.) กระทรวงคมนาคม ดำเนินโครงการก่อสร้างถนนสายแยกทางหลวงแผ่นดินหมายเลข 304 - บ้านคลองผักขม อำเภอนาดี และอำเภอเมือง จังหวัดปราจีนบุรี และสระแก้ว เสร็จสมบูรณ์
จากนโยบายของนายศักดิ์สยาม ชิดชอบ รัฐมนตรีว่าการกระทรวงคมนาคม ในการสนับสนุนทางเข้าอ่างเก็บน้ำนฤบดินทรจินดา (โครงการห้วยโสมงอันเนื่องมาจากพระราชดำริ) เพิ่มศักยภาพการคมนาคมเชื่อมต่อระหว่างจังหวัดและอำเภอให้เป็นไปอย่างมีประสิทธิภาพ ช่วยแบ่งเบาการจราจรของถนนสายหลัก (ทล.304) และเป็นการพัฒนาชุมชนโดยรอบให้ประชาชนมีคุณภาพชีวิตที่ดีขึ้น ทช. จึงได้ดำเนินโครงการก่อสร้างถนนสายแยกทางหลวงแผ่นดินหมายเลข 304 - บ้านคลองผักขม อำเภอนาดี และอำเภอเมือง จังหวัดปราจีนบุรี และสระแก้ว ใช้งบประมาณในการก่อสร้างรวม 145.400 ล้านบาท โดยการก่อสร้างมีจุดเริ่มต้นโครงการบริเวณ กม. ที่ 0+000 (บ้านทุ่งโพธิ์) และสิ้นสุดโครงการบริเวณ กม. ที่ 16+000 (บ้านอ่างทอง) รวมระยะทางดำเนินการ 16 กิโลเมตร ซึ่งได้ดำเนินการก่อสร้างขยายถนนแบบผิวจราจรแอสฟัลท์ติกคอนกรีตจากเดิมกว้าง 6 เมตร มีไหล่ทางกว้างข้างละ 1 เมตร เป็นผิวจราจรแอสฟัลท์ติกคอนกรีตกว้าง 7 เมตร มีไหล่ทางกว้างข้างละ 2.50 เมตร พร้อมงานปรับปรุงขยายสะพานคอนกรีตเสริมเหล็ก 7 แห่ง ตลอดจนการก่อสร้างระบบระบายน้ำเพื่อป้องกันน้ำท่วมขังในเขตชุมชน การติดตั้งไฟฟ้าแสงสว่าง และอุปกรณ์อำนวยความปลอดภัยในสายทาง บริเวณหน้าโรงเรียนบ้านคลองตาหมื่น โรงเรียนบ้านราษฎร์เจริญ เพื่อให้ผู้ใช้เส้นทางมีความสะดวกปลอดภัยในการเดินทางอีกด้วย

ที่มา : https://www.thaigov.go.th/news/contents/details/62060