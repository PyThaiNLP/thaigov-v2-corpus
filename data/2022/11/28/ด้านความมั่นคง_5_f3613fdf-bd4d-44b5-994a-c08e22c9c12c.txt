รัฐบาลไทย-ข่าวทำเนียบรัฐบาล-รมว.เฮ้ง ส่ง‘ที่ปรึกษา’เปิดอบรมอาสาสมัครแรงงาน สร้างเครือข่ายขจัดยาเสพติดในสถานประกอบการ


วันจันทร์ที่ 28 พฤศจิกายน 2565
พิมพ์
รมว.เฮ้ง ส่ง‘ที่ปรึกษา’เปิดอบรมอาสาสมัครแรงงาน สร้างเครือข่ายขจัดยาเสพติดในสถานประกอบการ
รมว.เฮ้ง ส่ง‘ที่ปรึกษา’เปิดอบรมอาสาสมัครแรงงาน สร้างเครือข่ายขจัดยาเสพติดในสถานประกอบการ
วันที่ 28 พฤศจิกายน 2565 นายสุชาติ ชมกลิ่นรัฐมนตรีว่าการกระทรวงแรงงาน มอบหมายให้นางธิวัลรัตน์ อังกินันทน์ ที่ปรึกษารัฐมนตรีว่าการกระทรวงแรงงาน เป็นพิธีเปิดโครงการฝึกอบรมเพื่อพัฒนาศักยภาพอาสาสมัครแรงงานในการดำเนินงานป้องกันและแก้ไขปัญหายาเสพติด ประจำปีงบประมาณ พ.ศ.2566 โดยมี หัวหน้าส่วนราชการหน่วยงานในสังกัดกระทรวงแรงงานจังหวัดเพชรบุรี และอาสาสมัครแรงงานในพื้นที่จังหวัดเพชรบุรี ร่วมให้การต้อนรับ ณห้องประชุมยงค์ นพคุณ สำนักงานการศึกษานอกระบบและการศึกษาตามอัธยาศัยจังหวัดเพชรบุรี ตำบลธงชัย อำเภอเมืองเพชรบุรี จังหวัดเพชรบุรี
นางธิวัลรัตน์ กล่าวว่า รัฐบาลภายใต้การนำของ พล.อ.ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม กระทรวง ได้ให้ความสำคัญกับการขับเคลื่อนนโยบายป้องกันและแก้ไขปัญหายาเสพติด และในวันนี้ท่านสุชาติ ชมกลิ่น รัฐมนตรีว่าการกระทรวงแรงงาน จึงได้มอบหมายให้ดิฉันมาเป็นประธานเปิดการอบรมให้กับอาสาสมัครแรงงาน ซึ่งเป็นเสมือนฟันเฟืองขับเคลื่อนภารกิจกระทรวงแรงงานไปสู่ประชาชนในพื้นที่ เนื่องจาก ‘ปัญหายาเสพติด’ เป็นปัญหาความมั่นคงของประเทศ กระทรวงแรงงานถือเป็นหน่วยงานหลักในระดับนโยบายในการดำเนินงานป้องกันแก้ไขปัญหายาเสพติดในสถานประกอบการ จึงจำเป็นที่ทุกภาคส่วนต้องร่วมมือกันแก้ไขปัญหายาเสพติดให้หมดสิ้นไป เพื่อไม่ให้เกิดผลกระทบกับความเป็นอยู่ของประชาชน
“การจัดอบรมในวันนี้เป็นอีกภารกิจหนึ่งในการเสริมสร้างภูมิคุ้มกันยาเสพติดในสถานประกอบการของอาสาสมัครแรงงานที่ต้องทำหน้าที่เป็นผู้ประสานงานเบื้องต้นระหว่างแรงงานในสถานประกอบการที่มีลูกจ้างต่ำกว่า 10 คนลงมากับหน่วยงานภาครัฐที่เกี่ยวข้องในการป้องกันยาเสพติด ซึ่งเปรียบอาสาสมัครแรงงานเสมือนดินแต่ละเม็ดที่รวมกันเป็นหนึ่งเดียวทำงานด้านการป้องกันยาเสพติดถวายแด่พระเจ้าอยู่หัว ซึ่งทรงมีพระราชดำรัสห่วงใยประชาชนเกี่ยวกับปัญหายาเสพติดให้หมดไปในแผ่นดินของเรา” นางธิวัลรัตน์ กล่าวท้ายสุด
สำหรับโครงการดังกล่าว สำนักงานแรงงานจังหวัดเพชรบุรี ได้จัดขึ้นเพื่ออบรมให้แก่อาสาสมัครแรงงานแกนนำระดับตำบลเครือข่ายและผู้ที่เกี่ยวข้องได้มีความรู้ความเข้าใจเกี่ยวกับโครงการโรงงานสีขาว มาตรฐานการป้องกันและแก้ไขปัญหายาเสพติดในสถานประกอบการ(มยส.) และโครงการป้องกันและแก้ไขปัญหายาเสพติดในสถานประกอบการ TO BE NUMBER ONE สามารถให้ความรู้ คำปรึกษา แนะนำเพื่อป้องกัน แก้ไขปัญหายาเสพติดแก่นายจ้าง/ลูกจ้างในสถานประกอบการ รวมทั้งประชาสัมพันธ์เชิญชวนสถานประกอบการและแรงงานนอกระบบให้เห็นความสำคัญและเข้าร่วมกิจกรรมด้านการป้องกันและแก้ไขปัญหายาเสพติด และเป็นการแลกเปลี่ยนประสบการณ์ในการปฏิบัติงานด้านอาสาสมัครแรงงาน อันจะส่งผลให้เกิดการพัฒนาแนวทางการปฏิบัติงานที่ตอบสนองต่อนโยบายของรัฐบาลและกระทรวงแรงงานได้อย่างมีประสิทธิภาพต่อไป
จากนั้น ที่ปรึกษารัฐมนตรีฯ ยังได้เป็นประธานในพิธีมอบประกาศเกียรติคุณเครือข่าย “บวร” แก่กลุ่มสมาชิกบ้าน วัด โรงเรียน และโรงงานดีเด่น ประจำปี 2565 ของจังหวัดเพชรบุรี ที่ทำประโยชน์ต่อสังคมในการสนับสนุนการดำเนินงานด้านประกันสังคม และร่วมเป็นสักขีพยานในการมอบรถยนต์และเครื่องคอมพิวเตอร์ให้กับวัดและวิทยาลัยสงฆ์เพชรบุรี เพื่อนำไปใช้ประโยชน์ในศาสนกิจของวัด และเพื่อการศึกษาของพระภิกษุสามเณร ณ ห้องประชุมยงค์นพคุณ สำนักงานการศึกษานอกระบบและการศึกษาตามอัธยาศัยจังหวัดเพชรบุรี ตำบลธงชัยอำเภอเมืองเพชรบุรี จังหวัดเพชรบุรี ด้วย
+++++++++++++++++++
กองเผยแพร่และประชาสัมพันธ์
28 พฤศจิกายน 2565

ที่มา : https://www.thaigov.go.th/news/contents/details/62065