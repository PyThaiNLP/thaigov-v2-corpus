รัฐบาลไทย-ข่าวทำเนียบรัฐบาล-"ทิพานัน" เชิญชวนชาวภูเก็ต-ประชาชนทั่วประเทศส่งแรงใจเชียร์ไทยให้ได้เป็นเจ้าภาพจัดงานใหญ่  Specialised Expo 2028  หวังดึงทั่วโลกมาเที่ยว สร้างงาน สร้างอาชีพ กระตุ้นเศรษฐกิจไทย


วันจันทร์ที่ 28 พฤศจิกายน 2565
พิมพ์
"ทิพานัน" เชิญชวนชาวภูเก็ต-ประชาชนทั่วประเทศส่งแรงใจเชียร์ไทยให้ได้เป็นเจ้าภาพจัดงานใหญ่  Specialised Expo 2028  หวังดึงทั่วโลกมาเที่ยว สร้างงาน สร้างอาชีพ กระตุ้นเศรษฐกิจไทย
"ทิพานัน" เชิญชวนชาวภูเก็ต-ประชาชนทั่วประเทศส่งแรงใจเชียร์ไทยให้ได้เป็นเจ้าภาพจัดงานใหญ่  Specialised Expo 2028  หวังดึงทั่วโลกมาเที่ยว สร้างงาน สร้างอาชีพ กระตุ้นเศรษฐกิจไทย
วันที่ 28 พฤศจิกายน 2565 น.ส.ทิพานัน ศิริชนะ รองโฆษกประจำสำนักนายกรัฐมนตรี เปิดเผยว่า ตามที่รัฐบาล พล.อ.ประยุทธ์ จันทร์โอชา ได้สนับสนุนให้ประเทศไทยได้เป็นเจ้าภาพการจัดงาน Specialised Expo 2028  เพื่อการพัฒนาและต่อยอดโครงสร้างพื้นฐานในด้านต่าง ๆ  เพื่อรองรับนักท่องเที่ยวจากทั่วโลก เกิดการจ้างงานที่จะส่งผลให้จีดีพีเติบโตขึ้น รวมทั้งการพัฒนาบุคลากรที่เกี่ยวข้อง ผลักดันบทบาทของประเทศไทยและจังหวัดภูเก็ตเป็นศูนย์กลางสุขภาพนานาชาติ หรือ Medical hub และเป็นจุดหมายปลายทางการท่องเที่ยวเชิงสุขภาพระดับโลก หลังจากที่ไทยได้แสดงศักยภาพในการจัดงานระดับนานาชาติ คือการประชุมเอเปค2022 ที่ผ่านพ้นไป ท่ามกลางเสียงชื่นชมจากผู้นำ ตัวแทนผู้เข้าร่วม รวมถึงผู้อำนวยการสำนักเลขาธิการเอเปคยกให้ไทยจัดงานได้ยอดเยี่ยมในระดับเวิลด์คลาส
ทั้งนี้งาน Specialised Expo 2028  ถือเป็นงานมหกรรมใหญ่ระดับโลก รองลงมาจากการจัด World Expo ที่มีระยะเวลาการจัดงานนานถึง 3 เดือนด้วยกัน ซึ่งไทยได้แสดงตัวว่ามีความพร้อมในการเป็นเจ้าภาพจัดงาน Specialised Expo 2028 ภายใต้แนวคิด Future of Life : Living in Harmony, Sharing Prosperity หรือ ชีวิตแห่งอนาคต : แบ่งปันความรุ่งเรือง อยู่ร่วมกันเป็นหนึ่งเดียว โดยได้นำเสนอโมเดลพื้นที่การจัดงานที่จะใช้พื้นที่ของโครงการยกระดับการท่องเที่ยวเชิงสุขภาพจังหวัดภูเก็ต สู่เมืองท่องเที่ยวเชิงสุขภาพระดับโลกในเนื้อที่กว่า 141 ไร่
"หนึ่งในจุดเด่นของจังหวัดภูเก็ตคือได้รับเสียงโหวตให้เป็นจุดหมายปลายทางของนักท่องเที่ยวจากทั่วโลกและเป็น 1 ใน 10 เมืองของโลกที่มีความเหมาะสมในการเป็นสถานที่ทำงานไปเที่ยวพักผ่อนไป (Workation) มีโครงสร้างสนับสนุนการท่องเที่ยวที่ครบถ้วน ทักษะการสื่อสารภาษาต่างประเทศของคนในพื้นที่ บริการทางด้านสุขภาพที่มีมาตรฐาน นอกจากนี้ยังมีบทบาทสำคัญในการดำเนินโครงการ “Phuket Sandbox” สร้างต้นแบบการฟื้นฟูการท่องเที่ยวหลังเผชิญการแพร่ระบาดของโควิด-19 ให้พื้นที่อื่นๆ ของประเทศไทยและต่างประเทศ ทำให้การท่องเที่ยวไทยกลับมาเข้มแข็งอีกครั้ง" น.ส. ทิพานัน กล่าว
น.ส.ทิพานัน กล่าวว่า โดยจังหวัดภูเก็ต ประเทศไทยได้ผ่านเข้ารอบพร้อมกับอีก 4 เมืองได้แก่ เมืองซาน คาร์ลอส เด บาริโลเช่ ประเทศอาร์เจนตินา เมืองเบลเกรด ประเทศเซอร์เบีย เมืองมาลากา ประเทศสเปน และเมืองมินนิโซตา สหรัฐอเมริกา ทำให้ประเทศไทยมีโอกาสเสนอแนวทางการนำเสนอความพร้อมของประเทศ ครั้งที่ 2 (Country Presentation) ณ กรุงปารีส ประเทศฝรั่งเศส ระหว่างวันที่ 27-29 พฤศจิกายน 2565 ซึ่งถ้าภูเก็ตได้รับเลือกให้เป็นเจ้าภาพ สำนักส่งเสริมการจัดประชุมและนิทรรศการ (ทีเส็บ) ประเมินการศึกษาความเป็นไปได้ว่าจะมีเงินสะพัดระหว่างการจัดงานสูงถึง 49,231 ล้านบาท เพิ่มมูลค่าการสร้างผลิตภัณฑ์มวลรวม (GDP) 39,357 ล้านบาท ความคุ้มค่าในการลงทุน (ROI) ประมาณ 9 เท่า และเกิดการลงทุนและการจ้างงานจำนวนมากกว่า 1 แสนอัตรา จึงขอเชิญชวนพี่น้องประชาชนชาวภูเก็ตและคนไทยทั่วประเทศร่วมส่งแรงใจสนับสนุนให้จังหวัดภูเก็ตได้เป็นเจ้าภาพจัดงาน Specialised Expo 2028 โดยสามารถร่วมรับชมถ่ายทอดสดและส่งแรงใจเชียร์ไทยได้ผ่าน Facebook Page : https://www.facebook.com/thesouthernMICE ในวันที่ 28 พฤศจิกายน 2565 เริ่มเวลา 20.00 น.

ที่มา : https://www.thaigov.go.th/news/contents/details/62044