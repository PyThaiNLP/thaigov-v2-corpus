รัฐบาลไทย-ข่าวทำเนียบรัฐบาล-“ทิพานัน” คิกออฟโครงการสร้างเสริมความรู้พิษภัยบุหรี่และบุหรี่ไฟฟ้าในเด็กและเยาวชน หวังป้องกันไม่ให้เกิดนักสูบหน้าใหม่  และจุดเริ่มต้นไปสู่สิ่งเสพติดอื่น 


วันจันทร์ที่ 28 พฤศจิกายน 2565
พิมพ์
“ทิพานัน” คิกออฟโครงการสร้างเสริมความรู้พิษภัยบุหรี่และบุหรี่ไฟฟ้าในเด็กและเยาวชน หวังป้องกันไม่ให้เกิดนักสูบหน้าใหม่  และจุดเริ่มต้นไปสู่สิ่งเสพติดอื่น
“ทิพานัน” คิกออฟโครงการสร้างเสริมความรู้พิษภัยบุหรี่และบุหรี่ไฟฟ้าในเด็กและเยาวชน หวังป้องกันไม่ให้เกิดนักสูบหน้าใหม่  และจุดเริ่มต้นไปสู่สิ่งเสพติดอื่น  เพื่อความมั่นคงด้านสุขภาพและอนาคตที่ดีของเด็กและเยาวชน
น.ส.ทิพานัน ศิริชนะ รองโฆษกประจำสำนักนายกรัฐมนตรี เปิดเผยภายหลังเป็นประธานเปิด “โครงการเสริมสร้างความรู้ความเข้าใจตระหนักรู้ภัยบุหรี่และบุหรี่ไฟฟ้าในเด็กและเยาวชน” ที่ห้องประชุมโรงเรียนนาหลวง เขตทุ่งครุ กรุงเทพมหานคร เมื่อวันที่ 28 พฤศจิกายน 2565 ว่า จากสถานการณ์ปัจจุบันที่แนวโน้มความนิยมบุหรี่ไฟฟ้าเพิ่มสูงขึ้นอย่างน่าเป็นห่วง โดยเฉพาะในกลุ่มเด็กและเยาวชน ที่ผลสำรวจทัศนคติของเด็กและเยาวชนไทยที่มีต่อบุหรี่ไฟฟ้าและสถานการณ์เด็กและเยาวชนไทยพบว่า  ส่วนใหญ่เด็กและเยาวชนส่วนใหญ่ยังขาดความรู้ความเข้าใจ โดยมีเพียง ร้อยละ 9 ของเด็กและเยาวชนที่มีความรู้ความเข้าใจเกี่ยวกับบุหรี่ไฟฟ้าในระดับสูง
น.ส.ทิพานัน กล่าวว่า ทั้งนี้เนื่องจากการโฆษณาชวนเชื่อของสินค้าบนแพลตฟอร์มออนไลน์ต่างๆ ที่สร้างวาทะกรรมชวนเชื่อว่า บุหรี่ไฟฟ้ามีอันตรายน้อยกว่าบุหรี่ธรรมดา และจะช่วยให้ลดการสูบบุหรี่ลงได้  ซึ่งเป็นความเข้าใจคลาดเคลื่อน เนื่องจากบุหรี่ไฟฟ้ายังพบสารเสพติดคือ นิโคติน และสารประกอบอื่นๆอีกมากมายในไอของบุหรี่เป็นอันตรายต่อร่างกาย อีกทั้งยังมีโอกาสเพิ่มความเสี่ยงให้เกิดโรคต่างๆ เพิ่มขึ้น เช่นโรคหัวใจอีกด้วย ซึ่งรัฐบาลพล.อ.ประยุทธ์ จันทร์โอชา มีความห่วงใยสุขภาพลานามัยของประชาชนทุกกลุ่มและทุกช่วงวัย
“โครงการเสริมสร้างความรู้ความเข้าใจตระหนักรู้ภัยบุหรี่และบุหรี่ไฟฟ้าในเด็กและเยาวชน” โดยเครือข่ายพัฒนาเยาวชนแห่งกรุงเทพมหานคร จึงมีความสำคัญและจำเป็นที่จะให้ความรู้ ความเข้าใจแก่เด็กและเยาวชน และคนรุ่นใหม่ เกี่ยวกับพิษภัยของบุหรี่และบุหรี่ไฟฟ้า เพื่อสร้างแรงจูงใจให้ห่างไกลจากบุหรี่  ป้องกัน ไม่ให้เกิดนักสูบหน้าใหม่ และเป็นจุดเริ่มต้นไปสู่สิ่งเสพติดอื่นๆ
ด้านนายณัฐกานต์ สังขดี ประธานที่ปรึกษาเครือข่ายพัฒนาเยาวชนแห่งกรุงเทพมหานคร (พยก.)กล่าวว่า  กิจกรรมเสริมสร้างความรู้ความเข้าใจตระหนักรู้ภัยบุหรี่และบุหรี่ไฟฟ้าในเด็กและเยาวชน ที่จัดขึ้นในวันนี้มีวัตถุประสงค์เพื่อการสร้างความเข้าใจที่ถูกต้องเกี่ยวกับบุหรี่ไฟฟ้ากับกลุ่มเด็กนักเรียน นักศึกษาจากสถาบันการศึกษาต่าง ๆ และบุคลากรทางการศึกษา ซึ่งปัจจุบันเด็กและเยาวชนในสถานศึกษาหลายแห่งได้รับข้อมูลที่ไม่รอบด้าน เช่น เชื่อว่าบุหรี่ไฟฟ้าอันตรายน้อยกว่า จึงไม่ก่อให้เกิดความอันตรายต่อสุขภาพหรือแม้แต่บุหรี่ไฟฟ้าไม่มีสารนิโคติน ซึ่งความเชื่อเหล่านี้ล้วนเป็นการเร่งพฤติกรรมการสูบบุหรี่ไฟฟ้าของเด็กและเยาวชนให้เข้าถึงอย่างรวดเร็วและอายุของการเข้าถึงบุหรี่ไฟฟ้ามีแนวโน้มลดลง  ทั้งนี้กิจกรรมในวันนี้มีได้ดำเนินการพัฒนาข้อเสนอต่อการแก้ไขปัญหาการสูบบุหรี่ไฟฟ้า ซึ่งมี 3 ข้อเสนอต่อคณะกรรมการควบคุมผลิตภัณฑ์ยาสูบกรุงเทพมหานคร ดังต่อไปนี้ (1) ส่งเสริมให้มีการเรียนรู้เรื่องผลกระทบจากการสูบบุหรี่ไฟฟ้าอย่างต่อเนื่องในโรงเรียนสังกัดกรุงเทพมหานครอย่าง (2) บังคับใช้กฎหมายอย่างจริงจัง เช่น บังคับใช้เรื่องพื้นที่ห้ามสูบบุหรี่ในที่สาธารณะรวมถึงการกวดขันการลักลอบจำหน่ายบุหรี่ไฟฟ้า และ(3) ประกาศนโยบายให้ทุกสถานศึกษาเป็นสถานศึกษาปลอดบุหรี่และบุหรี่ไฟฟ้า

ที่มา : https://www.thaigov.go.th/news/contents/details/62062