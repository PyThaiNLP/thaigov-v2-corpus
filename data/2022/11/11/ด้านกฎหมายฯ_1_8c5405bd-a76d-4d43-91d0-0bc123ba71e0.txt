รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม เผยอนุกรรมการอุทธรณ์ ชงจ่ายเงินเยียวยาเพิ่มเหตุสะเทือนขวัญหนองบัวฯ 25 ราย กรณีตายแบบทารุณ -พลเมืองดี เตรียมชงชุดใหญ่อนุมัติบ่ายนี้ 


วันศุกร์ที่ 11 พฤศจิกายน 2565
พิมพ์
รัฐมนตรีว่าการกระทรวงยุติธรรม เผยอนุกรรมการอุทธรณ์ ชงจ่ายเงินเยียวยาเพิ่มเหตุสะเทือนขวัญหนองบัวฯ 25 ราย กรณีตายแบบทารุณ -พลเมืองดี เตรียมชงชุดใหญ่อนุมัติบ่ายนี้
รัฐมนตรีว่าการกระทรวงยุติธรรม เผยอนุกรรมการอุทธรณ์ ชงจ่ายเงินเยียวยาเพิ่มเหตุสะเทือนขวัญหนองบัวฯ 25 ราย กรณีตายแบบทารุณ -พลเมืองดี เตรียมชงชุดใหญ่อนุมัติบ่ายนี้ พร้อมประสาน รมว.ศึกษาฯ ช่วยสามีครูพรหาทางบรรจุกรณีพิเศษ
นายสมศักดิ์ เทพสุทิน รัฐมนตรีว่าการกระทรวงยุติธรรม เปิดเผยว่า ตนได้รับรายงานจาก นายเรืองศักดิ์ สุวารี อธิบดีกรมคุ้มครองสิทธิและเสรีภาพ ว่า ในช่วงเช้าเวลา 09.30 น. ได้มีการประชุมคณะอนุกรรมการพิจารณากลั่นกรองอุทธรณ์ ได้พิจารณาเยียวยาเพิ่มเติม เหตุกราดยิงและฟัน จ.หนองบัวลำภู ผลปรากฏว่า คณะอนุกรรมการฯ ได้อนุมัติให้มีการช่วยเหลือเยียวยาเพิ่มเติม 25 ราย รวมทั้งสิ้น 850,000 บาท แบ่งเป็น 1. กรณีตายแบบทารุณโหดร้าย โดยเป็นกระทำต่อเด็ก ซึ่งเป็นผู้ที่อ่อนแอและไม่มีทางต่อสู้ คือ เด็กเล็กที่เสียชีวิตในศูนย์พัฒนาเด็กเล็ก 22 ราย เสนอจ่ายเพิ่มเติมรายละ 30,000 บาท รวมทั้งสิ้น 660,000 บาท 2. กรณีตายแบบพลเมืองดี 3  ราย เสนอจ่ายเพิ่มเติม 2 รายๆ ละ 50,000 บาท และสำหรับครูพรที่ตั้งครรภ์ อนุมัติจ่ายเพิ่ม 90,000 บาท ในฐานะที่เป็นพลเมืองดีและให้การเยียวยาเพิ่มเติมเป็นค่าเสียหายอื่น เพราะเสียชีวิตในขณะตั้งครรภ์ รวมทั้งสิ้น 190,000 บาท
นายสมศักดิ์ กล่าวอีกว่า ส่วนที่เหลืออีก 11 ราย กำลังรอเอกสารและคณะอนุกรรมการกลั่นกรอง อุทธรณ์ได้เร่งรัดให้ฝ่ายเลขาประสานสำนักงานยุติธรรมจังหวัดหนองบัวลำภู รวบรวมหลักฐานเพื่อนำเสนอโดยเร็วต่อไป โดยในช่วงบ่ายเวลา 13.00 น. จะมีการประชุม คณะกรรมการพิจารณาค่าตอบแทนพิจารณาค่าตอบแทนผู้เสียหายและค่าทดแทนและค่าใช้จ่ายแก่จำเลยในคดีอาญา เพื่อพิจารณาอนุมัติให้การช่วยเหลือเยียวยา เพิ่มเติมตามความเห็นของคณะอนุกรรมการกลั่นกรองอุทธรณ์ฯ ต่อไป ซึ่งเมื่อมีมติอย่างเป็นทางการจากอนุกรรมการกลั่นกรองแล้วจะรีบแจ้งให้ทราบต่อไป
"ยืนยันว่ารัฐบาลไม่ได้นิ่งนอนใจ ได้สั่งการให้กรมคุ้มครองสิทธิและเสรีภาพหาทางในการช่วยเหลือเยียวยาเพื่อเป็นการทดแทน ในเรื่องนี้ผมจะติดตามอย่างใกล้ชิด เพราะเป็นสิ่งที่ผมจะสามารถพอช่วยบรรเทาความโศกเศร้าของครอบครัวผู้เสียชีวิตได้  สำหรับสามีของครูพร ซึ่งเป็นครูอัตราจ้าง ตนได้หารือกับ น.ส.ตรีนุช เทียนทอง รมว.ศึกษาธิการ ว่าจะหาทางช่วยเหลือ เพื่อหาทางบรรจุตำแหน่งเป็นครูประจำในกรณีพิเศษ ว่าจะทำได้อย่างไรบ้าง ตรงนี้เป็นการบูรณาการช่วยเหลือกันของทุกหน่วยงานอีกด้วย"นายสมศักดิ์ กล่าว

ที่มา : https://www.thaigov.go.th/news/contents/details/61529