รัฐบาลไทย-ข่าวทำเนียบรัฐบาล-กรมเจ้าท่า ประชุมเตรียมจัดทำคำของบประมาณ ประจำปี 2567 พร้อมขับเคลื่อนโครงการสำคัญ พัฒนาองค์กร เพื่อยกระดับการให้บริการประชาชน


วันศุกร์ที่ 11 พฤศจิกายน 2565
กรมเจ้าท่า ประชุมเตรียมจัดทำคำของบประมาณ ประจำปี 2567 พร้อมขับเคลื่อนโครงการสำคัญ พัฒนาองค์กร เพื่อยกระดับการให้บริการประชาชน
...
กรมเจ้าท่า ประชุมเตรียมจัดทำคำของบประมาณ ประจำปี 2567 พร้อมขับเคลื่อนโครงการสำคัญ พัฒนาองค์กร เพื่อยกระดับการให้บริการประชาชน
วันนี้ (10 พฤศจิกายน 2565 ) เวลา 11.00 น. นายสรพงศ์ ไพฑูรย์พงษ์ รักษาการอธิบดีกรมเจ้าท่า กระทรวงคมนาคม เป็นประธานการประชุม เตรียมความพร้อมการจัดทำคำของบประมาณ ประจำปี 2567 เพื่อ พัฒนาประสิทธิภาพและประสิทธิผลการปฏิบัติราชการ พร้อมด้วย นายสมชาย สุมนัสขจรกุล รองอธิบดีกรมเจ้าท่า ด้านวิชาการ และ นายภูริพัฒน์ ธีระกุลพิศุทธิ์ รองอธิบดีกรมเจ้าท่า ด้านปลอดภัย โดยมี คณะผู้บริหารระดับสูงของกรมเจ้าท่า ทั้งในส่วนกลาง สำนักงานเจ้าท่าภูมิภาคที่ 1 - 7 และสำนักพัฒนาและบำรุงรักษาทางน้ำที่1 - 8 เข้าร่วมประชุม ณ ห้องประชุมวิสูตรสาครฯ ชั้น 4 อาคาร 162 ปี และผ่านระบบการประชุมทางไกล (Video Conference)
ทั้งนี้ในที่ประชุม ได้ร่วมกันพิจารณาแนวทางการจัดทำคำของบประมาณรายจ่ายประจำปีงบประมาณ 2567 ของกรมเจ้าท่า โดยจะต้องมีความสอดคล้องกับแผนยุทธศาสตร์ต่างๆ ได้แก่ แผนยุทธศาสตร์ชาติ 20 ปี (พ.ศ.2561 - 2580) แผนการปฏิรูปประเทศ แผนพัฒนาเศรษฐกิจและสังคมแห่งชาติ ฉบับที่ 13 (พ.ศ.2566 - 2570) นโยบาย / ข้อสั่งการ / โครงการสำคัญ ฯลฯ และดำเนินการตามนโยบายของกรมเจ้าท่า ทั้งนี้ กรมเจ้าท่า ได้มอบนโยบายการปฏิบัติงานตามนโยบายของรัฐมนตรีว่าการกระทรวงคมนาคม (นายศักด์สยาม ชิดชอบ) และ รัฐมนตรีช่วยว่าการกระทรวงคมนาคม (ดร.อธิรัฐ รัตนเศรษฐ) อาทิ การเชื่อมโยงการขนส่งสินค้าทางน้ำจากภาคตะวันออก สู่ภาคใต้ ผลักดันเรือไฟฟ้าสำหรับให้บริการประชาชน เชื่อมต่อการเดินทาง ล้อ-ราง-เรือ ได้อย่างสมบูรณ์ จัดทำฐานข้อมูลยานพาหนะทางน้ำ ปรับปรุงกฎหมายการขนส่งทางน้ำให้ทันสมัย ลดจำนวนสิ่งล่วงล้ำลำน้ำ แก้ปัญหาภัยแล้งและอุทกภัยด้วยการขุดลอก จัดทำแผนความมั่นคงทางทะเล แนวป้องกันการกัดเซาะตลิ่งต้องคงทน ฟื้นฟูชายหาดทั่วประเทศ ท่าเรือสำราญกีฬา(ยอร์ช)ต่างๆ เพิ่มรายได้และสร้างการแข่งขันของประเทศ เตรียมพร้อมดำเนินการด้าน IMO พัฒนาบุคลากรเพื่อเตรียมความพร้อมสำหรับการเปิดประเทศ
ในการนี้ที่ประชุมได้สรุปภาพรวมการจัดทำงบประมาณของ สำนักงบประมาณ โดยให้ดำเนินการให้สอดคล้องกับแผนยุทธศาสตร์ต่างๆของประเทศ และน้อมนำหลักปรัชญาเศรษฐกิจพอเพียง มาเป็นแนวทางในการจัดสรรงบประมาณ โดยคำนึงถึงความจำเป็นในการปฏิบัติงาน พร้อมทั้งรายงานผลการเบิกจ่ายเงินเหลื่อมปี 2564 และงบประมาณปี 2565 โดยได้สรุปปัญหาและอุปสรรคในการดำเนินงานเบิกจ่ายงบประมาณประจำปี 2565 ให้ที่ประชุมรับทราบ
รักษาการอธิบดีกรมเจ้าท่า ได้สั่งการให้ทุกหน่วยงานในสังกัดกรมเจ้าท่า รวมไปถึง สำนักงานเจ้าท่าภูมิภาคทั้ง 7 สำนักฯ และสำนักพัฒนาและบำรุงรักษาทางน้ำทั้ง 8 สำนักฯ  ดำเนินการเสนอแผนโครงการที่สำคัญ ในการจัดทำคำของบประมาณ ประจำปี 2567 ให้สำนักแผนงาน ดำเนินการรวบรวมเพื่อเตรียมนำเสนอกระทรวงคมนาคม ในวันที่ 12 มกราคม 2566 โดยต้องคำถึงถึงความสอดคล้องกับนโยบายของรัฐบาล รวมไปถึงแนวทางการปฏิบัติของ IMO จะต้องมีการนำเทคโนโลยีที่ทันสมัยมาปรับใช้ เพื่อยกระดับการให้บริการประชาชน  ในส่วนของโครงการที่เกี่ยวข้องกับการก่อสร้าง ให้คำนึงถึงหลักการวิศวกรรมให้ถูกต้อง รวมไปถึงเร่งพัฒนาความสามารถของบุคลากรและจัดทรัพยากรอำนวยความสะดวก เพิ่มสวัสดิการต่างๆของเจ้าหน้าที่ของกรมเจ้าท่า เพื่อสร้างขวัญกำลังใจและรองรับการพัฒนาองค์กรต่อไปในอนาคต

ที่มา : https://www.thaigov.go.th/news/contents/details/61507