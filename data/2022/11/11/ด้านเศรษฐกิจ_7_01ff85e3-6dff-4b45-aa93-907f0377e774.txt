รัฐบาลไทย-ข่าวทำเนียบรัฐบาล-กรมบัญชีกลางอนุมัติยกเว้นหรือผ่อนผันการไม่ปฏิบัติตามระเบียบกระทรวงการคลังฯ กรณีหน่วยงานของรัฐดำเนินการจัดซื้อจัดจ้างตรงกับวันหยุดราชการ กรณีพิเศษ 


วันศุกร์ที่ 11 พฤศจิกายน 2565
พิมพ์
กรมบัญชีกลางอนุมัติยกเว้นหรือผ่อนผันการไม่ปฏิบัติตามระเบียบกระทรวงการคลังฯ กรณีหน่วยงานของรัฐดำเนินการจัดซื้อจัดจ้างตรงกับวันหยุดราชการ กรณีพิเศษ
กรมบัญชีกลางอนุมัติยกเว้นหรือผ่อนผันการไม่ปฏิบัติตามระเบียบกระทรวงการคลังฯ กรณีหน่วยงานของรัฐดำเนินการจัดซื้อจัดจ้างตรงกับวันหยุดราชการ กรณีพิเศษ (16-18 พ.ย. 65) ในพื้นที่เขตกรุงเทพมหานคร จังหวัดนนทบุรี และจังหวัดสมุทรปราการ
นางสาวกุลยา ตันติเตมิท อธิบดีกรมบัญชีกลาง เปิดเผยว่า ตามที่คณะรัฐมนตรีมีมติให้วันที่ 16 -18 พฤศจิกายน 2565 เป็นวันหยุดราชการ เป็นกรณีพิเศษ เฉพาะในพื้นที่เขตกรุงเทพมหานคร จังหวัดนนทบุรี และจังหวัดสมุทรปราการ เนื่องจากมีการจัดประชุมผู้นำเขตเศรษฐกิจพิเศษเอเปค ครั้งที่ 29 และการประชุมที่เกี่ยวข้อง ส่งผลให้การจัดซื้อจัดจ้างของหน่วยงานของรัฐที่ดำเนินการตรงกับช่วงวันหยุดราชการดังกล่าวไม่เป็นไปตามระเบียบกระทรวงการคลังว่าด้วยการจัดซื้อจัดจ้างและการบริหารพัสดุภาครัฐ พ.ศ. 2560 คณะกรรมการวินิจฉัยปัญหาการจัดซื้อจัดจ้างและการบริหารพัสดุภาครัฐ (คณะกรรมการวินิจฉัย) พิจารณาแล้วเห็นว่า เพื่อให้การจัดซื้อจัดจ้างของหน่วยงานของรัฐเป็นไปด้วยความถูกต้อง จึงอนุมัติยกเว้นหรือผ่อนผันการไม่ปฏิบัติตามระเบียบกระทรวงการคลังว่าด้วยการจัดซื้อจัดจ้างและการบริหารพัสดุภาครัฐ พ.ศ.2560 ในกรณีที่หน่วยงานของรัฐได้ทำการจัดซื้อจัดจ้างโดยกำหนดวันดำเนินการในขั้นตอนต่าง ๆ เป็นวันทำการถูกต้องตามระเบียบฯ แล้ว อาทิ การกำหนดวันเวลา การเสนอราคาโดยวิธีตลาดอิเล็กทรอนิกส์ (e-market) และวิธีประกวดราคาอิเล็กทรอนิกส์ (e-bidding) การกำหนดวันให้ผู้ยื่นข้อเสนอนำตัวอย่างพัสดุที่เสนอมาแสดงเพื่อทดลอง หรือทดสอบ หรือนำเสนองาน การกำหนดวันนำร่างประกาศและร่างเอกสารซื้อหรือจ้างด้วยวิธีประกวดราคาอิเล็กทรอนิกส์เผยแพร่เพื่อรับฟังความคิดเห็นจากผู้ประกอบการ  การเผยแพร่ประกาศและเอกสารซื้อหรือจ้างด้วยวิธีประกวดราคาอิเล็กทรอนิกส์ การกำหนดระยะเวลาชี้แจงรายละเอียด การกำหนดวันเผยแพร่ประกาศและเอกสารซื้อหรือจ้างโดยวิธีประกวดราคานานาชาติ การกำหนดวันเวลาการยื่นข้อเสนอและเปิดซองข้อเสนอโดยวิธีสอบราคา เป็นต้น
“สำหรับกรณีที่หน่วยงานของรัฐดำเนินการโดยวิธีคัดเลือกหรือวิธีเฉพาะเจาะจง ให้หน่วยงานของรัฐจัดทำหนังสือแจ้งเลื่อน วัน เวลา และสถานที่เสนอราคา ตามระเบียบฯ ออกไปก่อนถึงกำหนดวันเสนอราคา ทั้งนี้ เพื่อให้หน่วยงานของรัฐสามารถปฏิบัติงานด้านการจัดซื้อจัดจ้างในช่วงวันดังกล่าวได้อย่างสะดวก ถูกต้อง รวดเร็ว คล่องตัว และมีประสิทธิภาพ” อธิบดีกรมบัญชีกลาง กล่าว

ที่มา : https://www.thaigov.go.th/news/contents/details/61516