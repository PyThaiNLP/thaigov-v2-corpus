รัฐบาลไทย-ข่าวทำเนียบรัฐบาล-กรมทางหลวงชนบท เตรียมความพร้อมมาตรการอำนวยความสะดวก และปลอดภัยให้ประชาชนรองรับการเดินทางในช่วงวันหยุดราชการ


วันศุกร์ที่ 11 พฤศจิกายน 2565
กรมทางหลวงชนบท เตรียมความพร้อมมาตรการอำนวยความสะดวก และปลอดภัยให้ประชาชนรองรับการเดินทางในช่วงวันหยุดราชการ
กรณีพิเศษการประชุม APEC 2022 ระหว่างวันที่ 16 - 20 พฤศจิกายน 2565 ตามนโยบายของรัฐมนตรีว่าการกระทรวงคมนาคม
กรมทางหลวงชนบท (ทช.) กระทรวงคมนาคม เตรียมความพร้อมดำเนินการตามมาตรการอำนวยความสะดวกและปลอดภัย เพื่อรองรับการเดินทางของประชาชนช่วงวันหยุดยาวระหว่างวันที่ 16 - 20 พฤศจิกายน 2565 ซึ่งเป็นช่วงการประชุมความร่วมมือทางเศรษฐกิจในเอเชีย - แปซิฟิก (APEC 2022) ทั้งนี้ นายศักดิ์สยาม ชิดชอบ รัฐมนตรีว่าการกระทรวงคมนาคม ได้สั่งการให้ทุกหน่วยงานในสังกัดกระทรวงคมนาคมที่เกี่ยวข้อง ดำเนินการตามมาตรการอำนวยความสะดวกและความปลอดภัยเพื่อเพิ่มประสิทธิภาพในการเดินทางให้กับประชาชน เป็นการป้องกันและลดอัตราการเกิดอุบัติเหตุบนท้องถนนอย่างเป็นรูปธรรม โดยในส่วนของ ทช. ได้มีการเตรียมแนวทางให้หน่วยงานทั้งในส่วนกลางและส่วนภูมิภาคทั่วประเทศดำเนินการตามมาตรการ ดังนี้
1. ปรับปรุงซ่อมแซมถนนและสะพานในความรับผิดชอบให้มีความสะดวกและปลอดภัย โดยติดตั้งเครื่องหมายจราจร อุปกรณ์อำนวยความปลอดภัย ไฟฟ้าแสงสว่าง และไฟสัญญาณจราจรให้ครบถ้วน
2. ตรวจสอบและวิเคราะห์ข้อมูลสถิติอุบัติเหตุที่เกิดขึ้นระหว่างวันที่ 16 - 20 พฤศจิกายน 2565 ผ่านระบบ ARMS
3. เฝ้าระวังอุบัติเหตุให้กับผู้ใช้เส้นทางและเข้าช่วยเหลือเมื่อพบรถเสียหรือเกิดอุบัติเหตุ โดยดำเนินการตามความเหมาะสมในแต่ละพื้นที่
4. โครงการที่อยู่ระหว่างดำเนินการก่อสร้างและงานซ่อมบำรุงทางและสะพาน ให้ตรวจสอบพื้นที่โครงการในความรับผิดชอบแล้วดำเนินการคืนพื้นผิวจราจรให้สามารถสัญจรได้ พร้อมทั้งติดตั้งป้ายเตือน สัญญาณไฟจราจร อุปกรณ์อำนวยความปลอดภัยบริเวณพื้นที่ก่อสร้างให้ครบถ้วน พร้อมตรวจสอบให้อยู่ในสภาพที่สามารถใช้งานได้อยู่เสมอ และตรวจสอบไฟฟ้าแสงสว่างในพื้นที่ก่อสร้างหรือพื้นที่ใกล้เคียงเพื่อความปลอดภัยของผู้สัญจร
ทช. ขอความร่วมมือทุกท่านโปรดใช้ความระมัดระวังในการขับขี่ ไม่ประมาท เมาไม่ขับ คาดเข็มขัดนิรภัย ปฏิบัติตามกฎจราจรอย่างเคร่งครัดและสวมหมวกนิรภัยทุกครั้งก่อนใช้รถ เพื่อให้สามารถเดินทางได้อย่างสะดวกปลอดภัย ทั้งนี้ ประชาชนสามารถติดต่อสอบถามข้อมูลหรือแจ้งเหตุได้ที่สายด่วนกรมทางหลวงชนบท โทร. 1146

ที่มา : https://www.thaigov.go.th/news/contents/details/61545