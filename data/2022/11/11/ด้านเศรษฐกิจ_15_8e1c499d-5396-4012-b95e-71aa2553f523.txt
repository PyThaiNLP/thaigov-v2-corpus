รัฐบาลไทย-ข่าวทำเนียบรัฐบาล-นายศักดิ์สยาม ชิดชอบ รัฐมนตรีว่าการกระทรวงคมนาคม กำชับ กรมเจ้าท่า เตรียมพร้อมกำลังพล และแผนมาตรการความปลอดภัยช่วงวันหยุดกรณีพิเศษ


วันศุกร์ที่ 11 พฤศจิกายน 2565
นายศักดิ์สยาม ชิดชอบ รัฐมนตรีว่าการกระทรวงคมนาคม กำชับ กรมเจ้าท่า เตรียมพร้อมกำลังพล และแผนมาตรการความปลอดภัยช่วงวันหยุดกรณีพิเศษ
...
นายศักดิ์สยาม ชิดชอบ รัฐมนตรีว่าการกระทรวงคมนาคม กำชับ กรมเจ้าท่า เตรียมพร้อมกำลังพล และแผนมาตรการความปลอดภัยช่วงวันหยุดกรณีพิเศษ
จากนโยบายของกระทรวงคมนาคม โดยนายศักดิ์สยาม ชิดชอบ รัฐมนตรีว่าการกระทรวงคมนาคม มอบหมายให้กรมเจ้าท่า ดำเนินการเตรียมพร้อมอำนวยความสะดวกและความปลอดภัยตามมาตรการความปลอดภัยกรมเจ้าท่า ในช่วงวันหยุดกรณีพิเศษเฉพาะในเขตกรุงเทพมหานคร นนทบุรี และสมุทรปราการ โดยจะมีวันหยุดติดต่อกัน ระหว่างวันที่ 16 - 20 พฤศจิกายน 2565 รวม 5 วัน คาดว่าจะมีประชาชนเดินทางท่องเที่ยวทางน้ำเป็นจำนวนมาก
นายสรพงศ์ ไพฑูรย์พงษ์ รักษาการอธิบดีกรมเจ้าท่า เปิดเผยว่า กรมเจ้าท่า ได้จัดทำแผนการปฏิบัติและมาตรการเพื่อความปลอดภัยในช่วงวันหยุดราชการกรณีพิเศษ พร้อมซักซ้อมแผนและบูรณาการร่วมกับหน่วยงานอื่นที่เกี่ยวข้อง ได้แก่ กองทัพเรือ สำนักงานตำรวจแห่งชาติ กองบังคับการตำรวจน้ำ กรมป้องกันและบรรเทาสาธารณภัย กรมการปกครอง กระทรวงมหาดไทย กรุงเทพมหานคร อาสาสมัครป้องกันภัยฝ่ายพลเรือน โรงพยาบาล มูลนิธิร่วมกตัญญู มูลนิธิป่อเต็กตึ๊ง หน่วยกู้ชีพ และเครือข่ายอาสาวารี เพื่อความสะดวก ความปลอดภัย และเป็นการป้องกันอุบัติเหตุทางน้ำที่อาจเกิดขึ้น จากการเดินเรือและใช้เรือ และได้ออกประกาศให้ผู้ควบคุมเรือ เจ้าของเรือ หรือผู้ประกอบกิจการเดินเรือ และประชาชนผู้ใช้บริการเรือโดยสาร ให้ใช้ความระมัดระวังในการเดินเรือและโดยสารเรือ ควรปฏิบัติตามกฎหมาย กฎ ระเบียบ ข้อบังคับเกี่ยวกับการเดินเรือ และปฏิบัติตามคำสั่งหรือคำแนะนำของเจ้าหน้าที่ที่ประจำอยู่ในเขตพื้นที่ต่าง ๆ โดยเคร่งครัด รวมทั้งปฏิบัติตามคำแนะนำเกี่ยวกับการให้ และการใช้บริการเรือโดยสาร ดังนี้
1. ผู้ควบคุมเรือ ปฏิบัติหน้าที่ด้วยความรับผิดชอบ ระมัดระวังในการเดินเรือ ไม่ดื่มสุรา เสพสิ่งเสพติด หรือของมึนเมาในขณะปฏิบัติหน้าที่ การนำเรือเข้า-ออกจากท่าเทียบเรือต้องให้ผู้โดยสารขึ้น-ลงเรือเสร็จเรียบร้อยก่อน นอกจากนี้ ห้ามนำเรือเข้าใกล้บริเวณที่กำหนดให้ประชาชนลงเล่นน้ำหรือจัดกิจกรรมทางน้ำ ไม่บรรทุกผู้โดยสารเกินกว่าจำนวนที่ระบุไว้ในใบอนุญาตใช้เรือ เตรียมอุปกรณ์ช่วยชีวิตไว้ในเรือให้มีอยู่อย่างเพียงพอ และสามารถนำมาใช้เมื่อเกิดอุบัติเหตุทางน้ำได้ทันท่วงที รวมทั้งรับฟังคำพยากรณ์อากาศของกรมอุตุนิยมวิทยา หากมีคำเตือนเรื่องพายุและคลื่นลมแรงควรงดออกจากฝั่ง
2. เจ้าของเรือหรือผู้ประกอบกิจการเดินเรือ ให้ตรวจสอบดูแลสภาพตัวเรือ โป๊ะท่าเทียบเรือ ต้องจัดให้มีพวงชูชีพและเครื่องมือเครื่องใช้ที่จำเป็นให้เพียงพอ พร้อมที่จะสามารถนำมาใช้เมื่อเกิดอุบัติเหตุทางน้ำได้ทันท่วงที ต้องติดตั้งป้ายระบุจำนวนคน ที่โป๊ะเทียบเรือสามารถรับน้ำหนักได้ในที่สามารถมองเห็นได้ชัดเจน
3. ประชาชนผู้ใช้บริการเรือโดยสาร ไม่ควรยืนคอยบนโป๊ะเทียบเรือ หรือแย่งกันขึ้น - ลงเรือ ควรรอให้เรือจอดเทียบท่าเรียบร้อยก่อน ขณะอยู่ในเรืออย่านั่งหรือยืนบริเวณท้ายเรือ หัวเรือ กราบเรือ หลังคาเรือ และงดดื่มสุราหรือของมึนเมา
รักษาการอธิบดีกรมเจ้าท่า กล่าวเพิ่มว่า กรมเจ้าท่า ได้จัดตั้งศูนย์อำนวยการความปลอดภัยทางน้ำ กรมเจ้าท่า ณ ศูนย์ปฏิบัติการควบคุมความปลอดภัยและการจราจรทางน้ำ ณ อาคาร 39 ชั้น 4 โทรศัพท์ 065 824 7385 หรือ สายด่วน 1199 ตลอด 24 ชั่วโมง มีศูนย์ควบคุมการเดินเรือ ณ กลุ่มตรวจการเดินเรือ สำนักความปลอดภัยและสิ่งแวดล้อมทางน้ำ โทรศัพท์ 0 2126 6248 โทรสาร 0 2126 6249 สำหรับในส่วนภูมิภาค จัดตั้งศูนย์อำนวยการความปลอดภัยทางน้ำ ส่วนภูมิภาค 7 ศูนย์ ศูนย์อำนวยการความปลอดภัยทางน้ำสาขา 41 ศูนย์ และศูนย์ควบคุมการจราจรและความปลอดภัยทางทะเล ศรีราชา 1 ศูนย์และได้จัดเตรียมเจ้าหน้าที่ประจำท่าเทียบเรือ เพื่ออำนวยความสะดวก ดูแลการขึ้น-ลงเรือ และเรือรักษาการณ์ พร้อมดูแลประชาชนและนักท่องเที่ยวได้รับความสะดวก รวดเร็วและความปลอดภัย
ทั้งนี้ ขอความร่วมมือประชาชนและนักท่องเที่ยวที่ประสงค์จะเดินทางทางน้ำ หรือท่องเที่ยวทางน้ำ สวมใส่เสื้อชูชีพและปฏิบัติตามคำแนะนำของเจ้าหน้าที่อย่างเคร่งครัด เพื่อความปลอดภัยในชีวิตทรัพย์สิน และท่องเที่ยวทางน้ำอย่างมีความสุข ตลอดช่วงวันหยุดพิเศษนี้

ที่มา : https://www.thaigov.go.th/news/contents/details/61542