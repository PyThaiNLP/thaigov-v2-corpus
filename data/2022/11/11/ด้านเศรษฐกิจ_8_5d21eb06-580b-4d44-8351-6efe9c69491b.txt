รัฐบาลไทย-ข่าวทำเนียบรัฐบาล-กรมทางหลวง เปิดใช้สะพานลอยกลับรถบนถนนพระราม 2 กม. ที่ 34 หน้าโรงพยาบาลวิภาราม


วันศุกร์ที่ 11 พฤศจิกายน 2565
กรมทางหลวง เปิดใช้สะพานลอยกลับรถบนถนนพระราม 2 กม. ที่ 34 หน้าโรงพยาบาลวิภาราม
หลังดำเนินการซ่อมแซมและบูรณะสะพานแล้วเสร็จ
นายสราวุธ ทรงศิวิไล อธิบดีกรมทางหลวง กระทรวงคมนาคม พร้อมด้วยนายไพฑูรย์ พงษ์ชวลิต นายมนตรี เดชาสกุลสม รองอธิบดีกรมทางหลวง นายทวีศักดิ์ รุจิจรรยาวัฒน์ ผู้อำนวยการสำนักก่อสร้างสะพาน นายพรชัย ศิลารมย์ ผู้อำนวยการศูนย์สร้างและบูรณะสะพานที่ 3 (ปทุมธานี) นายประลองยุทธ์ กสิวงศ์ ผู้อำนวยการแขวงทางหลวงสมุทรสาคร นายเอนก ศิริพานิชกร ประธานอนุกรรมการโครงสร้างและสะพานวิศวกรรมสถานแห่งประเทศไทย ในพระบรมราชูปถัมภ์ (วสท.) นายภาณุวัฒน์ จ้อยกลัด อนุกรรมการโครงสร้างและสะพาน วิศวกรรมสถานแห่งประเทศไทย ในพระบรมราชูปถัมภ์ (วสท.) และนายสุนิติ สุภาพ ผู้แทนจากศูนย์บริการวิชาการมหาวิทยาลัยศรีนครินทรวิโรฒ (มศว.) ลงพื้นที่เพื่อกำกับติดตามการทดสอบความสามารถในการรับน้ำหนักบรรทุกของโครงสร้างสะพานลอยกลับรถบนทางหลวงหมายเลข 35 (ถนนพระราม 2) กม. ที่ 34 ฝั่งขาเข้ากรุงเทพฯ หน้าโรงพยาบาลวิภาราม อำเภอเมือง จังหวัดสมุทรสาคร เมื่อวันที่ 10 พฤศจิกายน 2565 เวลา 22.00 น.
นายสราวุธ ทรงศิวิไล กล่าวว่า กรมทางหลวง (ทล.) โดยศูนย์สร้างและบูรณะสะพานที่ 3 (ปทุมธานี) ได้ดำเนินงานซ่อมแซมและบูรณะโครงสร้างสะพานลอยกลับรถดังกล่าว ตั้งแต่วันที่ 31 ตุลาคม ที่ผ่านมา ตามนโยบายของนายศักดิ์สยาม ชิดชอบ รัฐมนตรีว่าการกระทรวงคมนาคม ในการอำนวยความสะดวก และความปลอดภัยแก่ประชาชนผู้ใช้ทางในทุกมิติ ทั้งนี้ การซ่อมแซมและบูรณะโครงสร้างสะพานลอยกลับรถดังกล่าวแล้วเสร็จ สามารถเปิดให้บริการแก่ผู้ใช้ทางได้ ตั้งแต่วันที่ 11 พฤศจิกายน 2565 เวลา 06.00 น. สำหรับการทดสอบการรับน้ำหนักโครงสร้างสะพานจะเป็นการนำรถบรรทุกขนาดสิบล้อ
ขึ้นไปจอดและวิ่งบนสะพาน ภายใต้พิกัดน้ำหนักทดสอบตามกฎหมาย (Bridge Load Test) โดยใช้รถบรรทุกน้ำหนักขนาด 25 ตัน จำนวน 4 คัน วิ่งทดสอบตามรูปแบบที่กำหนด เพื่อประเมินถึงพฤติกรรมของสะพาน ตามคุณสมบัติทางวิศวกรรม สำหรับการประเมินความสามารถในการรับน้ำหนักบรรทุกของสะพานในสภาวะปัจจุบัน เพื่อความปลอดภัยสูงสุดและสร้างความมั่นใจแก่ผู้ใช้เส้นทาง โดยในระหว่างการทดสอบการรับน้ำหนักโครงสร้างสะพานทุกขั้นตอนนั้นจะอยู่ภายใต้การกำกับ ติดตาม และประเมินผลโดยวิศวกรผู้เชี่ยวชาญจาก ทล. ร่วมกับ วสท. และศูนย์บริการวิชาการมหาวิทยาลัยศรีนครินทรวิโรฒ เพื่อยืนยันความแข็งแรงของโครงสร้างสะพานสร้างความมั่นใจและความเชื่อมั่นในการใช้เส้นทางของประชาชน
นอกจากนี้ นายเอนก ศิริพานิชกร ประธานอนุกรรมการโครงสร้างและสะพาน วสท. กล่าวถึงการดำเนินงานซ่อมแซมสะพานดังกล่าวในช่วงระยะเวลาที่ผ่านมาว่า ทีมวิศวกรผู้เชี่ยวชาญของ วสท. ได้ติดตามและตรวจสอบทุกขั้นตอนของการฟื้นความมั่นคงแข็งแรงของสะพานลอยกลับรถ ตั้งแต่การรื้อตัวคานสะพานและติดตั้งใหม่ การออกแบบและคำนวณ รวมทั้งการทดสอบการรับน้ำหนักบรรทุกจริงของโครงสร้างสะพานที่มีผลการทดสอบที่ผ่านเกณฑ์ทั้งด้านกำลัง และระยะการเคลื่อนตัวในแนวดิ่ง (Vertical Displacement) โดยมีอัตราส่วนความปลอดภัยตามมาตรฐานวิศวกรรมที่เพียงพอ ทำให้งานบูรณะสะพานกลับรถแห่งนี้ สามารถเปิดให้ประชาชนใช้งานได้อย่างมั่นใจ ทั้งนี้ วสท. ได้แนะนำให้มีการติดตามสมรรถนะของสะพานอย่างต่อเนื่อง เพื่อยืนยันความสมบูรณ์ด้านเสถียรภาพของสะพานและจะร่วมประสานงานให้คำแนะนำในด้านความปลอดภัยต่อสาธารณะอย่างต่อเนื่อง
ในส่วนของงานด้านมาตรฐานความแข็งแรงของโครงสร้างนั้น นายสุนิติ สุภาพ ภาควิชาวิศวกรรมโยธาและสิ่งแวดล้อม คณะวิศวกรรมศาสตร์ มหาวิทยาลัยศรีนครินทรวิโรฒ ได้เข้าพื้นที่และดำเนินการตรวจสอบสภาพทั่วไปของโครงสร้างสะพาน รวมถึงร่วมติดตามการทดสอบโดยใช้รถบรรทุกวิ่งบนสะพานเพื่อนำผลการทดสอบดังกล่าวมาประเมินสมรรถนะในการรับน้ำหนักบรรทุกของโครงสร้างสะพาน จากผลการทดสอบพบว่า โครงสร้างสะพานมีความสามารถในการรับน้ำหนักรถบรรทุกได้อย่างปลอดภัย และสามารถเปิดใช้งานได้ตามแผนงานที่ ทล. กำหนด โดยโครงสร้างสะพานดังกล่าวมีความแข็งแรง และปลอดภัยเพียงพอต่อการใช้งานตามมาตรฐานวิศวกรรมที่ดี
ทั้งนี้ หากประชาชนต้องการสอบถามข้อมูลเพิ่มเติมหรือแจ้งเหตุต่าง ๆ สามารถแจ้งได้ที่ สายด่วน กรมทางหลวง โทร. 1586 (โทรฟรีทุกเครือข่ายตลอด 24 ชั่วโมง)

ที่มา : https://www.thaigov.go.th/news/contents/details/61524