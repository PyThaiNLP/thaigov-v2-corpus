รัฐบาลไทย-ข่าวทำเนียบรัฐบาล-นายกรัฐมนตรีชื่นชมนักวิจัยไทย ค้นพบสเปรย์พ่นจมูกสารสกัดจากเปลือกมะนาว ป้องกันเชื้อโควิด-ไข้หวัดใหญ่- RSV ' ได้สำเร็จเป็นครั้งแรกในโลก


วันศุกร์ที่ 11 พฤศจิกายน 2565
พิมพ์
นายกรัฐมนตรีชื่นชมนักวิจัยไทย ค้นพบสเปรย์พ่นจมูกสารสกัดจากเปลือกมะนาว ป้องกันเชื้อโควิด-ไข้หวัดใหญ่- RSV ' ได้สำเร็จเป็นครั้งแรกในโลก
นายกรัฐมนตรีชื่นชมนักวิจัยไทย ค้นพบสเปรย์พ่นจมูกสารสกัดจากเปลือกมะนาว ป้องกันเชื้อโควิด-ไข้หวัดใหญ่- RSV ' ได้สำเร็จเป็นครั้งแรกในโลก
วันที่ 11 พฤศจิกายน 2565 นางสาวรัชดา ธนาดิเรก รองโฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรี และรัฐบาลให้ความสำคัญในการส่งเสริมสนับสนุนสร้างนวัตกรรมด้านการแพทย์ เพื่อผลักดันให้ประเทศไทยศูนย์กลางทางการแพทย์ในภูมิภาค โดยนายกรัฐมนตรีได้ติดตามผลงานการคิดค้นของคนไทยอย่างใกล้ชิด พร้อมชื่นชมความสำเร็จนักวิจัยที่ได้คิดค้นพัฒนาผลงานนวัตกรรมด้านสุขภาพเกิดผลสำเร็จอย่างต่อเนื่อง
ผลจากการสนับสนุนของรัฐบาล และความสามารถของนักวิจัยไทย ทำให้ศูนย์พันธุวิศวกรรมและเทคโนโลยีชีวภาพแห่งชาติ (ไบโอเทค)  คณะเวชศาสตร์เขตร้อน มหาวิทยาลัยมหิดล บริษัทควอนตัม ไบโอเทค จำกัด และบริษัทเฮลท์ลีด จำกัด (มหาชน)  คิดค้น “สเปรย์พ่นจมูกเบซูโตะ เคลียร์ (Besuto Qlears)”  สารธรรมชาติสกัดจากเปลือกมะนาวที่ช่วยยับยั้งและป้องกันเชื้อไวรัสก่อโรคทางเดินหายใจ เช่น SARs-COV-2 (โควิด19) ไข้หวัดใหญ่ (H1N1) และRSV ได้สำเร็จเป็นครั้งแรกในโลก  ซึ่งผลงานวิจัยชิ้นนี้ อยู่ภายใต้โปรแกรมสนับสนุนการพัฒนาเทคโนโลยีและนวัตกรรม (ITAP)  สำนักงานพัฒนาวิทยาศาสตร์และเทคโนโลยีแห่งชาติ (สวทช.) โดยคณะผู้วิจัยได้ต่อยอดความสำเร็จจากโครงการ “ การศึกษากระบวนการไบโอรีไฟเนอรีของเปลือกมะนาวเพื่อให้ได้สารลิโมนีนคุณภาพสูงเพื่อใช้ในกระบวนการผลิตสารชีวเคมีภัณฑ์” โดยทำการวิจัยนำเปลือกมะนาวมาเพิ่มมูลค่าทางเศรษฐกิจ ด้วยกระบวนการที่เป็นมิตรต่อสิ่งแวดล้อม เพื่อนำไปใช้เป็นส่วนผสมในผลิตภัณฑ์เพื่อสุขภาพ ซึ่งสารสกัดจากเปลือกมะนาว ได้รับการทดสอบจากศูนย์นาโนเทคโนโลยีแห่งชาติ (นาโนเทค) แล้วพบว่า ช่วยลดการอักเสบในระดับเซลล์ ลดการอักเสบที่เกิดขึ้นจากการติดเชื้อไวรัส และบรรเทาอาการภูมิแพ้ และช่วยป้องกันการเข้าสู่เซลล์ของไวรัสจำลอง SARS-CoV-2 pseudovirus ได้เป็นที่น่าพอใจอย่างมาก
นางสาวรัชดา กล่าวต่อว่า การประเมินความปลอดภัยและประสิทธิภาพในการยับยั้งเชื้อไวรัสก่อโรคทางเดินหายใจ ของภาควิชาจุลชีววิทยาและอิมมิวโนโลยี คณะเวชศาสตร์เขตร้อน มหาวิทยาลัยมหิดล พบว่า การออกฤทธิ์ของยา มีความปลอดภัยสูงกว่า 94.85% และผลการทดสอบประสิทธิภาพการยับยั้งเชื้อไวรัสก่อโรคทางเดินหายใจ ตามมาตรฐาน ASTM E1053-20 ได้แก่ SARs-CoV-2 (COVID-19), Influenza A, และ Human Coronavirus มีประสิทธิภาพการยับยั้งเชื้อไวรัสมากกว่า 99.9% ส่วนไวรัส RSV แม้จะฆ่าเชื้อได้ยาก แต่มีประสิทธิภาพยับยั้งเชื้อได้มากกว่า 90%
ทั้งนี้ สเปรย์พ่นจมูกเบซูโตะ เคลียร์  1 ขวด ปริมาณ 20 มิลลิลิตร พ่นได้มากกว่า 200 ครั้ง ปกป้องได้ยาวนาน 3-4 ชั่วโมงต่อการพ่น 1 ครั้ง ไม่มีสารสเตียรอยด์ ปลอดภัยใช้ได้ทุกวัน สามารถใช้ได้ในเด็กตั้งแต่อายุ 2 ขวบครึ่งขึ้นไป โดยผ่านการรับรองคุณภาพจากทาง อย. และได้รับใบจดแจ้งผลิตภัณฑ์เครื่องมือแพทย์เรียบร้อยแล้ว และในอนาคตคาดว่าจะมีการต่อยอดในการพัฒนาเป็นยาต่อไป ปัจจุบัน สเปรย์พ่นจมูกเบซูโตะ เคลียร์ ขนาด 20 มิลลิลิตร พร้อมจำหน่ายในไทยแล้ว หาซื้อได้ที่ ร้านขายยา Pharmax, ICare Vitaminclub และ Super Drug รวมถึงช่องทางออนไลน์ด้วย

ที่มา : https://www.thaigov.go.th/news/contents/details/61501