รัฐบาลไทย-ข่าวทำเนียบรัฐบาล-รมว.เฮ้ง ส่ง ‘โฆษก’ เยี่ยมกลุ่มบายศรีบึงกาฬ สร้างอาชีพเสริม รับนักท่องเที่ยวสายมู


วันศุกร์ที่ 11 พฤศจิกายน 2565
พิมพ์
รมว.เฮ้ง ส่ง ‘โฆษก’ เยี่ยมกลุ่มบายศรีบึงกาฬ สร้างอาชีพเสริม รับนักท่องเที่ยวสายมู
รมว.เฮ้ง ส่ง ‘โฆษก’ เยี่ยมกลุ่มบายศรีบึงกาฬ สร้างอาชีพเสริม รับนักท่องเที่ยวสายมู
วันที่ 10 พฤศจิกายน 2565 นายสุชาติ ชมกลิ่น รัฐมนตรีว่าการกระทรวงแรงงาน มอบหมายให้ นางเธียรรัตน์ นะวะมะวัฒน์ โฆษกกระทรวงแรงงาน (ฝ่ายการเมือง) ลงพื้นที่ตรวจเยี่ยมพบปะให้กำลังใจกลุ่มอาชีพทำบายศรีท่าเรือขวัญชัยนาคา
จังหวัดบึงกาฬ โดยมี นายสิบหมื่นชัย โพธิสินธุ์ ผู้ตรวจราชการกรม กรมการจัดหางาน จัดหางานจังหวัดบึงกาฬ ประธานกลุ่มและสมาชิกกลุ่มให้การต้อนรับ ณ กลุ่มอาชีพบายศรีท่าเรือขวัญชัยนาคา อำเภอบึงโขงหลง จังหวัดบึงกาฬ
นางเธียรรัตน์ กล่าวว่า จากสถานการณ์การแพร่ระบาดของโควิด-19 ที่คลี่คลายลงในปัจจุบัน ทำให้ภาคธุรกิจการท่องเที่ยวเริ่มฟื้นตัว ท่านสุชาติ ชมกลิ่น รัฐมนตรีว่าการกระทรวงแรงงานจึงมีนโยบายให้กระทรวงแรงงานเร่งส่งเสริมการประกอบอาชีพด้านการท่องเที่ยวในพื้นที่ต่างๆ เพื่อสนับสนุนให้เกิดการจ้างงาน ประชาชนมีทักษะฝีมือ มีงานทำ มีอาชีพและรายได้ที่มั่นคงสอดคล้องกับนโยบายรัฐบาล ในวันนี้ท่านสุชาติ ชมกลิ่น รัฐมนตรีว่าการกระทรวงแรงงาน จึงได้มอบหมายให้ดิฉันและคณะ ลงพื้นที่เยี่ยมพบปะให้กำลังใจแก่สมาชิกกลุ่มอาชีพทำบายศรีท่าเรือขวัญชัยนาคา ที่จังหวัดบึงกาฬ ซึ่งจากการพูดคุยกับสมาชิกกลุ่ม พบว่า กลุ่มนี้เป็นกลุ่มรับงานไปทำที่บ้าน ปัจจุบันมีสมาชิกทั้งหมด 13 คน สมาชิกมีรายได้เสริมนอกเหนือจากการกรีดยางพาราเป็นหลัก เฉลี่ยคนละ 10,000 - 15,000 บาทต่อเดือน ซึ่งจังหวัดบึงกาฬ เป็นจังหวัดที่มีสถานที่ท่องเที่ยวเกี่ยวกับความเชื่อ ไสยศาสตร์ เครื่องรางของขลังที่มีประวัติตำนานหลายแห่ง ทำให้ในแต่ละช่วงมีนักท่องเที่ยวสายมูเข้ามาสักการะบูชาตามพลังศรัทธาเป็นจำนวนมาก การทำบายศรีจึงเป็นอีกอาชีพเสริมหนึ่งที่สามารถสร้างรายได้เสริมให้กับชาวบ้านในชุมชนได้เป็นอย่างดี สำหรับกลุ่มทำบายศรีแห่งนี้สำนักงานจัดหางานจังหวัดบึงกาฬได้เข้ามาส่งเสริมการรวมกลุ่มและสมัครเป็นสมาชิกกลุ่มรับงานไปทำที่บ้าน นอกจากนี้ สำนักงานแรงงานจังหวัด ได้นำอาสาสมัครแรงงานของหมู่บ้านมาประชาสัมพันธ์ประสานภารกิจกระทรวงแรงงานให้แก่สมาชิกในกลุ่มนี้ด้วย
+++++++++++++++++++
กองเผยแพร่และประชาสัมพันธ์
11 พฤศจิกายน 2565

ที่มา : https://www.thaigov.go.th/news/contents/details/61506