รัฐบาลไทย-ข่าวทำเนียบรัฐบาล-กรมทางหลวงชนบท ระดมกำลังเจ้าหน้าที่และเครื่องจักร เร่งเข้าซ่อมแซมคอสะพาน บริเวณถนนสาย สต.4004 จ.สตูล


วันศุกร์ที่ 11 พฤศจิกายน 2565
กรมทางหลวงชนบท ระดมกำลังเจ้าหน้าที่และเครื่องจักร เร่งเข้าซ่อมแซมคอสะพาน บริเวณถนนสาย สต.4004 จ.สตูล
หลังได้รับผลกระทบจากอุทกภัย เพื่อบรรเทาความเดือดร้อนให้กับประชาชน ตามนโยบายของรัฐมนตรีว่าการกระทรวงคมนาคม
นายอภิรัฐ ไชยวงศ์น้อย อธิบดีกรมทางหลวงชนบท กล่าวว่า กรมทางหลวงชนบท (ทช.) กระทรวงคมนาคม ได้ติดตามสถานการณ์อุทกภัยทั่วทุกภูมิภาคอย่างต่อเนื่อง และได้ให้ความสำคัญในการบรรเทาความเดือดร้อนของประชาชนในพื้นที่ที่ประสบอุทกภัย ตามนโยบายของนายศักดิ์สยาม ชิดชอบ รัฐมนตรีว่าการกระทรวงคมนาคม โดยเฉพาะในส่วนของสถานการณ์อุทกภัยในพื้นที่ภาคใต้ ซึ่งในช่วงที่ผ่านมาได้รับอิทธิพลมาจากลมมรสุมที่พัดผ่านพื้นที่ภาคใต้ตอนล่าง ส่งผลให้ในหลายสายทางมีน้ำท่วม ขณะนี้ ทช. ได้จัดเจ้าหน้าที่เข้าประเมินสถานการณ์และซ่อมแซมถนนทันทีหลังระดับน้ำลดลง โดยสำนักงานทางหลวงชนบทที่ 12 (สงขลา) แขวงทางหลวงชนบทสตูล ได้นำกำลังเจ้าหน้าที่พร้อมเครื่องจักร วัสดุอุปกรณ์ เร่งเข้าซ่อมแซมบริเวณคอสะพาน บนถนนทางหลวงชนบทสาย สต.4004 แยก ทล.4137 - น้ำตกดาวกระจาย อำเภอควนกาหลง, มะนัง จังหวัดสตูล (ช่วง กม.ที่ 13+100) ที่ได้รับผลกระทบในช่วงที่ผ่านมา เพื่อเร่งคืนผิวจราจรให้สามารถกลับมาใช้สัญจรได้ตามปกติโดยเร็ว ให้ประชาชนสามารถใช้สัญจรได้อย่างสะดวกปลอดภัย
นอกจากนี้ ยังได้เน้นย้ำให้หน่วยงานในพื้นที่ที่ประสบอุทกภัย เฝ้าติดตามสถานการณ์น้ำท่วมบนโครงข่ายทางหลวงชนบทอย่างใกล้ชิดและให้การช่วยเหลือประชาชนอย่างเต็มกำลัง ซึ่งปัจจุบัน (11 พ.ย. 65) สถานการณ์อุทกภัยบนสายทางที่อยู่ในความรับผิดชอบของ ทช. ได้รับผลกระทบ 9 จังหวัด รวม 14 สายทาง สัญจรผ่านได้ 9 สายทาง และสัญจรผ่านไม่ได้ 5 สายทาง แบ่งเป็นภาคเหนือ 1 จังหวัด จำนวน 1 สายทาง ภาคกลาง 5 จังหวัด จำนวน 8 สายทาง และภาคตะวันออกเฉียงเหนือ 3 จังหวัด จำนวน 5 สายทาง ทั้งนี้ ทช. ขอความร่วมมือประชาชนโปรดสังเกตป้ายเตือน ป้ายแนะนำเส้นทาง และโปรดใช้ความระมัดระวังในการขับขี่ ซึ่งหากประชาชนต้องการความช่วยเหลือหรือแจ้งเหตุอุทกภัยสามารถติดต่อได้ที่แขวงทางหลวงชนบททุกจังหวัด หรือสายด่วนกรมทางหลวงชนบท โทร. 1146

ที่มา : https://www.thaigov.go.th/news/contents/details/61530