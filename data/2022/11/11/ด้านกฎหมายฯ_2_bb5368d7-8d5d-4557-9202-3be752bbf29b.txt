รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม เผย คกก.เยียวยาอนุมัติจ่ายเพิ่มให้เหยื่อหนองบัวฯ 25 รายอีกคนละ 9 หมื่น กรรมการยกเบี้ยประชุมให้ครอบครัว ครูพรและพลเมืองดี


วันศุกร์ที่ 11 พฤศจิกายน 2565
พิมพ์
รัฐมนตรีว่าการกระทรวงยุติธรรม เผย คกก.เยียวยาอนุมัติจ่ายเพิ่มให้เหยื่อหนองบัวฯ 25 รายอีกคนละ 9 หมื่น กรรมการยกเบี้ยประชุมให้ครอบครัว ครูพรและพลเมืองดี
รัฐมนตรีว่าการกระทรวงยุติธรรม เผย คกก.เยียวยาอนุมัติจ่ายเพิ่มให้เหยื่อหนองบัวฯ 25 รายอีกคนละ 9 หมื่น กรรมการยกเบี้ยประชุมให้ครอบครัวครูพรและพลเมืองดี ส่วนที่เหลืออีก 11 ราย ยังรอเอกสาร เผยนายกฯติดตามตลอดพร้อมเร่งให้ดำเนินการด่วน
นายสมศักดิ์ เทพสุทิน รัฐมนตรีว่าการกระทรวงยุติธรรม เปิดเผยว่า ตนได้รับรายงานจาก นายเรืองศักดิ์ สุวารี อธิบดีกรมคุ้มครอง สิทธิและเสรีภาพ ว่า เมื่อเวลา 13.00 น. มีการประชุม คณะกรรมการพิจารณาค่าตอบแทนผู้เสียหายและค่าทดแทนและค่าใช้จ่ายแก่จำเลยในคดีอาญาอนุมัติให้การช่วยเหลือเยียวยาเหตุกราดยิงและฟัน จ.หนองบัวลำภู เป็นการเร่งด่วนจากความเห็นของ คณะอนุกรรมการกลั่นกรองอุทธรณ์ ที่ได้ประชุมกันไปเมื่อช่วงเช้า โดยมีนายวัลลภ นาคบัว รองปลัดกระทรวงยุติธรรม เป็นประธาน พร้อมด้วยอธิบดีกรมคุ้มครองสิทธิและเสรีภาพ ร่วมเป็นคณะกรรมการ ผลปรากฎว่า คณะกรรมการฯอนุมัติให้มีการช่วยเหลือเยียวยาเพิ่มเติม ทั้ง 25 ราย ในวงเงินสูงสุดที่กฎหมายกำหนดอีกรายละ 90,000 บาท โดยเป็นค่าตอบแทนการตาย 50,000 บาท และค่าเสียหายอื่น 40,000 บาท รวมทั้งสิ้น 2,250,000 บาท เนื่องจากเป็นกรณีอุกฉกรรจ์ สะเทือนขวัญ และสาธารณชนให้ความสนใจที่มีผู้เสียชีวิต และบาดเจ็บ จำนวนมาก ซึ่งเป็นการกระทำต่อเด็กเล็กในศูนย์พัฒนาเด็กเล็ก 22 ราย
นายสมศักดิ์ กล่าวอีกว่า สำหรับอีก 3 รายที่เป็นพลเมืองดีก็จะได้รับเงิน ในส่วนนี้ เช่นกัน คือครู 2 ราย รวมถึงครูพรที่ตั้งครรภ์ซึ่งมีโอกาส ที่จะวิ่งหลบหนี ออกไปได้แต่กลับเลือกที่จะอยู่ในศูนย์พัฒนาเด็กเล็ก เพื่อปกป้องช่วยเหลือเด็ก และประชาชนทั่วไป 1 ราย ที่พยายามตะโกนห้ามผู้ต้องหาไม่ให้เข้าไปทำร้ายผู้บริสุทธิ์จนตัวเองเสียชีวิต นอกจากนี้คณะกรรมการฯ ได้ร่วมบริจาคเงินค่าเบี้ยประชุมเพื่อสมทบ ช่วยเหลือเพิ่มเติมให้กับพลเมืองดีทั้ง 3 รายด้วย เนื่องจากพฤติการณ์ และข้อเท็จจริงของทั้ง 3 ราย ได้เสียสละชีวิตของตัวเองเพื่อช่วยเหลือผู้อื่น เป็นสิ่งที่ควรได้รับการยกย่องเชิดชูอย่างยิ่งในการเป็นแบบอย่างของการกระทำตนที่ดีให้แก่บุคคลทั่วไป ส่วนที่เหลืออีก 11 ราย อยู่ระหว่าง รอเอกสาร เพื่อเสนอคณะอนุกรรมการกลั่นกรองอุทธรณ์ฯ และจะเร่งรัดให้ฝ่ายเลขาประสานสำนักงานยุติธรรมจังหวัดหนองบัวลำภู รวบรวมหลักฐานเพื่อนำเสนอโดยเร็วต่อไป
"นายกฯ ท่านเป็นห่วงเรื่องนี้มาตลอด และสั่งให้ผมเร่งดำเนินการ ช่วยเหลือครอบครัวของผู้เสียชีวิต และต้องขอแสดงความเสียใจ และสะเทือนใจกับเหตุการณ์นี้อีกครั้ง เพราะเป็นครั้งแรก ที่เกิดขึ้น กับประเทศไทย ในการกระทำทารุณโหดร้าย กับเด็กเล็ก และครูที่ตั้งครรภ์ รวมถึงประชาชนผู้บริสุทธิ์ด้วย และเราต้อง พยายาม หามาตรการป้องกัน เพื่อไม่ให้เกิดเหตุการณ์ที่รุนแรงและน่าสลดใจแบบนี้ขึ้นอีก" นายสมศักดิ์ กล่าว
ทั้งนี้ ก่อนหน้านี้ ครอบครัวของครูพร และผู้เสียชีวิตรายอื่นๆ  ได้รับเงิน เยียวยาไปแล้วเมื่อวันที่ 9 ต.ค.2565 เป็นค่าเสียชีวิต 50,000 บาท ค่าทำศพ 20,000 บาท ค่าขาดผู้อุปการะเลี้ยงดู 40,000 บาท รวม รายละ 110,000 บาท และภายหลังจากคณะกรรมการฯ อนุมัติวันนี้ ก็จะได้เพิ่มอีกเป็นค่าตอบแทนการตาย 50,000 บาท และค่าเสียหายอื่น 40,000 บาท รวมเป็นเงินทั้งสิ้นครอบครัวละ 200,000 บาท เป็นไป ตามพระราชบัญญัติค่าตอบแทนผู้เสียหายและค่าทดแทนและค่าใช้จ่ายแก่จำเลยในคดีอาญา พ.ศ.2544 และที่แก้ไขเพิ่มเติม ฉบับที่ 2 พ.ศ.2559

ที่มา : https://www.thaigov.go.th/news/contents/details/61548