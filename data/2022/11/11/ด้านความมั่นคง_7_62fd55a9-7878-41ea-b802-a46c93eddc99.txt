รัฐบาลไทย-ข่าวทำเนียบรัฐบาล-อธิบดี กสร. แจงช่วยเหลือลูกจ้างเก็บผลไม้ป่าที่ประเทศสวีเดนเต็มที่  


วันศุกร์ที่ 11 พฤศจิกายน 2565
พิมพ์
อธิบดี กสร. แจงช่วยเหลือลูกจ้างเก็บผลไม้ป่าที่ประเทศสวีเดนเต็มที่
กสร. แจงการดำเนินการช่วยเหลือลูกจ้างเก็บผลไม้ป่าที่ประเทศสวีเดน ได้รับคำร้องลูกจ้างแล้ว 155 ราย รวมสิทธิประโยชน์กว่า 26 ล้านบาท พร้อมขอให้ลูกจ้างเชื่อมั่นในการทำงานของเจ้าหน้าที่ ในการดูแลให้ลูกจ้างได้รับสิทธิประโยชน์ตามกฎหมาย
นายนิยม สองแก้ว อธิบดีกรมสวัสดิการและคุ้มครองแรงงาน (กสร.) เปิดเผยถึงการให้ความช่วยเหลือลูกจ้างที่เดินทางไปเก็บผลไม้ป่าประเทศสวีเดนไม่ได้รับความเป็นธรรมจากการจ้างงานว่า นายสุชาติ ชมกลิ่น รัฐมนตรีว่าการกระทรวงแรงงาน มีความห่วงใยถึงการให้ความช่วยเหลือลูกจ้างกลุ่มดังกล่าว จึงมอบหมายให้กรมสวัสดิการและคุ้มครองแรงงานดำเนินการตรวจสอบข้อเท็จจริง พร้อมให้การช่วยเหลืออย่างเต็มที่ โดยตั้งแต่วันที่ 10 ตุลาคม ถึงวันที่ 4 พฤศจิกายน 2565 กสร. ได้รับคำร้องจากลูกจ้างแล้ว จำนวน 155 ราย เป็นเงินจำนวน 26,037,836.14 บาท ทั้งนี้ มีลูกจ้างสามารถเจรจากับนายจ้างจนได้ข้อยุติ จำนวน 16 ราย ได้รับเงินทั้งสิ้น 415,193 บาท คงเหลือลูกจ้างจำนวน 139 คน ซึ่งขณะนี้อยู่ระหว่างการดำเนินการสอบข้อเท็จจริง รวบรวมพยานหลักฐาน เอกสารที่เกี่ยวข้องเพื่อดำเนินการออกคำสั่งต่อไป
อธิบดีกล่าวต่อไปว่า การดำเนินการช่วยเหลือลูกจ้างกลุ่มดังกล่าวให้ได้รับสิทธิประโยชน์ตามกฎหมายคุ้มครองแรงงานนั้น พนักงานตรวจแรงงานจะต้องรับฟังข้อเท็จจริงจากทุกฝ่ายควบคู่ไปกับการรวบรวมพยานหลักฐานเพื่อให้เกิดความเป็นธรรมทั้งสองฝ่าย ขณะเดียวกัน มีลูกจ้างยื่นคำร้อง (คร.7) ต่อพนักงานตรวจแรงงาน สำนักงานสวัสดิการและคุ้มครองแรงงานตามภูมิลำเนาหรือที่ลูกจ้างสะดวก ซึ่งจะต้องรวบรวมเอกสารที่เกี่ยวข้องทั้งหมดส่งไปยังสำนักงานสวัสดิการและคุ้มครองแรงงานตามภูมิลำเนาของนายจ้างเพื่อดำเนินการออกคำสั่ง ทั้งนี้ ขอให้ลูกจ้างมั่นใจได้ว่า กสร. ไม่ได้นิ่งนอนใจ และมุ่งมั่นที่จะช่วยเหลือลูกจ้างอย่างเต็มที่ หากลูกจ้างมีข้อสงสัยสามารถสอบถามเพิ่มเติมได้ที่ กองคุ้มครองแรงงาน โทร. 0 2660 2069 – 71 หรือสำนักงานสวัสดิการและคุ้มครองแรงงานจังหวัดทุกจังหวัด และสำนักงานสวัสดิการและคุ้มครองแรงงานกรุงเทพมหานครพื้นที่ 1-10 หรือโทรสายด่วน 1506 กด 3 หรือ 1546

ที่มา : https://www.thaigov.go.th/news/contents/details/61550