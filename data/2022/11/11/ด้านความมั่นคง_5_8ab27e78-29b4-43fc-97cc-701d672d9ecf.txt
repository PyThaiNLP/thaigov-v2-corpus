รัฐบาลไทย-ข่าวทำเนียบรัฐบาล-ปลัดมหาดไทย เน้นย้ำ เร่งนำผู้ป่วยยาเสพติดเข้ารับการบำบัดฟื้นฟู พร้อมหมั่นเยี่ยมเยียนเพื่อเป็นกำลังใจในการคืนคนดีสู่สังคม และเร่งกวาดล้างจับกุมกระบวนการยาเสพติดให้สิ้นซาก


วันศุกร์ที่ 11 พฤศจิกายน 2565
พิมพ์
ปลัดมหาดไทย เน้นย้ำ เร่งนำผู้ป่วยยาเสพติดเข้ารับการบำบัดฟื้นฟู พร้อมหมั่นเยี่ยมเยียนเพื่อเป็นกำลังใจในการคืนคนดีสู่สังคม และเร่งกวาดล้างจับกุมกระบวนการยาเสพติดให้สิ้นซาก
ปลัดมหาดไทย เน้นย้ำ เร่งนำผู้ป่วยยาเสพติดเข้ารับการบำบัดฟื้นฟู พร้อมหมั่นเยี่ยมเยียนเพื่อเป็นกำลังใจในการคืนคนดีสู่สังคม และเร่งกวาดล้างจับกุมกระบวนการยาเสพติดให้สิ้นซาก
เมื่อวันที่ 10 พ.ย. 65) นายสุทธิพงษ์ จุลเจริญ ปลัดกระทรวงมหาดไทย เปิดเผยว่าได้เน้นย้ำให้ทุกพื้นที่เร่งนำผู้ป่วยยาเสพติดเข้ารับการบำบัดฟื้นฟูโดยเร็ว ซึ่งที่ผ่านมาตนได้รับรายงานการ Re X-Ray เพื่อนำกลุ่มผู้เสพยาเสพติดดังกล่าวเข้ารับการบำบัดอย่างต่อเนื่อง โดยที่หลายจังหวัดมีแนวทางการบริหารจัดการที่เป็นตัวอย่างที่ดี เช่น จังหวัดยโสธรมีรูปแบบ Yasothon Drug Follow Up model ซึ่งมีจุดเด่นคือ เมื่อผู้ป่วยบำบัดครบกำหนดเวลา โรงพยาบาลที่เกี่ยวข้องจะประสานศูนย์ปฏิบัติการป้องกันและปราบปรามยาเสพติดอำเภอ (ศป.ปส.อ.) และผู้ใหญ่บ้านในท้องที่มารับตัวพร้อมสมุดติดตามตัวผู้ผ่านการบำบัด โดยให้ผู้ใหญ่บ้านและคณะกรรมการหมู่บ้าน (กม.) ออกเยี่ยมเยียนเพื่อติดตามอาการ ให้คำแนะนำต่างๆ จนกว่าจะมีอาการเป็นปกติ และที่ จังหวัดกระบี่จัดทำ "โครงการกระบี่สีขาว" ซึ่งร่วมกับสมาคมนิสิตเก่าจุฬาลงกรณ์มหาวิทยาลัย จังหวัดกระบี่ โดยจัดทีมคลีนิคเคลื่อนที่ประกอบด้วยแพทย์ พยาบาล และเจ้าหน้าที่ที่เกี่ยวข้อง ออกทำการบำบัดรักษาผู้ป่วยยาเสพติดเชิงรุกในพื้นที่แต่ละอำเภอ เป็นต้น นอกจากนี้ตนยังได้เน้นย้ำให้ผู้ว่าราชการจังหวัด นายอำเภอ กำนัน ผู้ใหญ่บ้าน ผู้บริหารองค์กรปกครองส่วนท้องถิ่น หมั่นตรวจเยี่ยมการดำเนินการของศูนย์บำบัดฟื้นฟูผู้ป่วยยาเสพติดของแต่ละพื้นที่ เพื่อให้กำลังใจเจ้าหน้าที่ผู้ปฏิบัติ และที่สำคัญคือให้กำลังใจ ผู้ป่วยยาเสพติดที่เข้ารับการบำบัด ให้มีกำลังใจที่เข้มแข็งในการที่จะเป็นคนดีสู่สังคม เป็นลูกหลานที่ดีของพ่อแม่และครอบครัว เพราะในห้วงของการบำบัดนี้ จะเป็นหัวเลี้ยวหัวต่อสำคัญในการเลิกยุ่งกับยาเสพติดอย่างเด็ดขาด ดังนั้นกำลังใจจากทุกภาคส่วนจึงเป็นสิ่งสำคัญอย่างมาก
นายสุทธิพงษ์ จุลเจริญ ปลัดกระทรวงมหาดไทย กล่าวเพิ่มเติมว่า ในมิติด้านการปราบปรามจับกุม หน่วยงานด้านความมั่นคงทุกหน่วยยังคงดำเนินการอย่างเฉียบขาด จริงจัง ซึ่งมีรายงานการจับกุมทั้งรายเล็ก รายใหญ่เข้ามายังส่วนกลางตลอด อีกทั้งหลายพื้นที่ได้ทำการแถลงข่าวสรุปผลการดำเนินการเพื่อสร้างความเชื่อมั่นให้พี่น้องประชาชนอย่างต่อเนื่อง ซึ่งมีรายงานการดำเนินการที่น่าสนใจ ดังนี้
1.จังหวัดกำแพงเพชร นายชาธิป รุจนเสรี ผู้ว่าราชการจังหวัดกำแพงเพชร พล.ต.ต.พิพัฒน์ ชุ่มมณีกูล ผบก.ภ.จว.กำแพงเพชร พ.ต.อ.เอนก จันทร์ศร รอง ผบก. ได้นำเจ้าหน้าที่ร่วมแถลงข่าวต่อสื่อมวลชนถึงความคืบหน้า ผลการกวาดล้างอาวุธปืน ยาเสพติดและกวาดล้างผู้ต้องหาตามหมายจับในพื้นที่จังหวัดกำแพงเพชร ตามนโยบายรัฐบาล โดยบูรณาการร่วมกับทุกภาคส่วน ดำเนินการปิดล้อมตรวจค้นเป้าหมายในพื้นที่จังหวัดกำแพงเพชร ห้วงวันที่ 10 ต.ค. - 8 พ.ย.65 และผลการปฏิบัติภายใต้ยุทธการ “กำแพงเพชรพิทักษ์ถิ่น ระดมกวาดล้างยาเสพติด สู่ชุมชนมั่นคงยั่งยืน” โดยสามารถจับกุมผู้ต้องหาได้จำนวน 687 คน ความผิด พ.ร.บ.อาวุธปืนจำนวน 112 ราย คดียาเสพติดจำนวน 502 ราย จับกุมบุคคลตามหมายจับจำนวน 67 คน พร้อมยึดของกลางเป็นอาวุธปืน 88 กระบอก กระสุนปืน 298 นัด ยาเสพติด เป็นยาบ้า 4,838.5 เม็ด ยาไอซ์ จำนวน 4.47 กรัม
2.จังหวัดแพร่ นายธาตรี บุญมาก รองผู้ว่าราชการจังหวัดแพร่ รกท.ผู้ว่าราชการจังหวัดแพร่ สั่งการให้ นายสมศักดิ์ สุขประเสริฐ นายอำเภอเมืองแพร่ มอบหมายให้ปลัดอำเภอเมืองแพร่ บูรณาการร่วมกับ เจ้าหน้าที่ตำรวจ สภ.เมืองแพร่ เนื่องจากได้รับแจ้งจากผู้ใหญ่บ้านหมู่ 5 ต.เหมืองหม้อ อ.เมืองแพร่ ว่ามีกลุ่มวัยรุ่นมั่วสุมเสพยาเสพติดบ้านหลังหนึ่งในพื้นที่ จึงได้เข้าตรวจสอบ พบผู้ต้องสงสัยเป็นวัยรุ่นชาย 3 ราย พร้อมยาบ้า สีส้ม 87 เม็ด สีเขียว 1 เม็ด ตรวจปัสสาวะหาสารเสพติดชนิด เมทแอมเฟตามีน พบสารเสพติดทั้ง 3 ราย จึงได้ส่งตัวดำเนินคดีตามกฎหมายต่อไป
3.จังหวัดสมุทรสาคร เจ้าหน้าที่ตำรวจ กก.2 บก.ปส.1 ร่วมกันสกัดจับ นายสะอารอนิง อายุ 45 ปี ชาว จ.นราธิวาส บริเวณริมถนนพระราม 2 ขาออก ฝั่งตรงข้ามตลาดทะเลไทย ต.ท่าจีน อ.เมืองสมุทรสาคร จ.สมุทรสาคร หลังสืบสวนทราบว่ามีการลักลอบลำเลียงยาเสพติดเข้ามายังพื้นที่ตอนในกรุงเทพมหานคร โดยใช้รถยนต์ ตรวจสอบภายในรถพบยาบ้าบรรจุอยู่ในซองพลาสติกสีน้ำเงิน จำนวนประมาณ 900,000 เม็ด ซุกซ่อนกระจายอยู่ภายในช่องลับของรถ ทั้งนี้ได้แจ้งข้อกล่าวหา”มียาเสพติดให้โทษประเภท 1 ชนิดร้ายแรง (ยาบ้าหรือเมทแอมเฟตามีน ) เพื่อการค้าซึ่งทำให้เกิดผลกระทบกับความมั่นคงของรัฐหรือความปลอดภัยของประชาชนทั่วไป โดยไม่ได้รับอนุญาต” โดยผู้ต้องหาถูกนำตัวไปสอบสวนขยายผล เพื่อดำเนินคดีกับเครือข่ายทั้งหมดต่อไป
4.จังหวัดเชียงใหม่ พ.ต.อ.ณัฐพล จันมะโน ผกก.สภ.สันกำแพง จ.เชียงใหม่ พ.ต.ท.คมสันต์ บำรุงยศ รอง ผกก.สส., พ.ต.ท.วีรภัทร คำลาพิช สว.สส พร้อมกำลังชุดสืบสวน สภ.สันกำแพง ได้รับแจ้งข้อมูลจากภาคีเครือข่ายบริษัทขนส่งในเขตพื้นที่รับผิดชอบ พบพัสดุต้องสงสัยเตรียมจะถูกจัดส่งไปยังพื้นที่ภาคกลาง จึงรุดเข้าตรวจสอบพบว่าภายในกล่องพัสดุต้องสงสัยมียาบ้ารวมประมาณ 303,000 เม็ด จึงได้สืบสวนหารูปพรรณคนก่อเหตุ ที่นำพัสดุมาฝากส่ง รวมทั้งรถยนต์ที่ใช้ขนพัสดุบรรจุยาเสพติดมา นอกจากนั้นยังได้ประสานข้อมูลผู้ก่อเหตุไปยังสถานีตำรวจพื้นที่ใกล้เคียง จนสามารถสืบสวนติดตามจับกุมตัว ผู้ต้องหาได้ 2 ราย ที่บริเวณสถานีรถไฟเชียงใหม่ และนำตัวดำเนินคดีตามกฎหมายต่อไป
นายสุทธิพงษ์ จุลเจริญ ปลัดกระทรวงมหาดไทย กล่าวต่อว่า นอกจากนี้ตนได้เน้นย้ำให้เร่งขยายผลการดำเนินคดีต่างๆ ให้สามารถจับกุมทั้งกระบวนการยาเสพติดให้สิ้นซาก สำหรับผลการดำเนินงานด้านอื่นๆ เช่น ตรวจสถานบันเทิงในช่วงเทศกาลลอยกระทงที่ผ่านมา การปล่อยแถวปฏิบัติการปิดล้อมตรวจค้น และการจับกุมรายย่อยตามการแจ้งเบาะแสต่างๆ ก็มีการรายงานเข้ามาอีกเป็นจำนวนมาก จึงขอให้พี่น้องประชาชนเชื่อมั่นในการทำงานของเจ้าหน้าที่ราชการทุกภาคส่วนและช่วยเป็นหูเป็นตาในการแจ้งเบาะแสต่างๆ เพื่อร่วมด้วยช่วยกันในการจัดการยาเสพติด ด้วยการแจ้งเจ้าหน้าที่ฝ่ายความมั่นคง นายอำเภอ กำนัน ผู้ใหญ่บ้าน และสายด่วนศูนย์ดำรงธรรม 1567 ได้ตลอดเวลา

ที่มา : https://www.thaigov.go.th/news/contents/details/61538