รัฐบาลไทย-ข่าวทำเนียบรัฐบาล-รองปลัดฯ สุรพล เป็นประธานในกิจกรรมสัมมนาสรุปผลการดำเนินโครงการ "พลิกธุรกิจ SMEs ไทยสู่การผลิตสมัยใหม่ 4.0" เขตพื้นที่ 1


วันศุกร์ที่ 11 พฤศจิกายน 2565
พิมพ์
รองปลัดฯ สุรพล เป็นประธานในกิจกรรมสัมมนาสรุปผลการดำเนินโครงการ "พลิกธุรกิจ SMEs ไทยสู่การผลิตสมัยใหม่ 4.0" เขตพื้นที่ 1
รองปลัดฯ สุรพล เป็นประธานในกิจกรรมสัมมนาสรุปผลการดำเนินโครงการ "พลิกธุรกิจ SMEs ไทยสู่การผลิตสมัยใหม่ 4.0" เขตพื้นที่ 1
(วันที่ 10 พฤศจิกายน 2565) นายสุรพล ชามาตย์ รองปลัดกระทรวงอุตสาหกรรม เป็นประธานในกิจกรรมสัมมนาสรุปผลการดำเนินโครงการ "พลิกธุรกิจ SMEs ไทยสู่การผลิตสมัยใหม่ 4.0" เขตพื้นที่ 1 พื้นที่การดำเนินการกรุงเทพมหานครและภาคใต้ และพิธีมอบประกาศนียบัตรกิจการที่ประสบความสำเร็จ (Success Case) เขตพื้นที่ 1 โดยมีนายจักรพันธ์ เด่นดวงบริพันธ์ ผู้อำนวยการกองยุทธศาสตร์และแผนงาน กล่าวรายงาน และนายสมชาย จักรกรีนทร์ ผู้อำนวยการสถาบันไทย-เยอรมัน ร่วมด้วย ณ เวสต์เกต ฮอลล์ ชั้น 4 ศูนย์การค้าเซ็นทรัล เวสต์เกต จ.นนทบุรี
โครงการส่งเสริมและพัฒนาเอสเอ็มอี แบบเฉพาะกลุ่ม ภายใต้กองทุนพัฒนาเอสเอ็มอีตามแนวประชารัฐ ประจำปีงบประมาณ พ.ศ. 2565 มีวัตถุประสงค์เพื่อเพิ่มผลิตภาพกระบวนการผลิตผู้ประกอบการ SMEs โดยใช้เทคโนโลยีดิจิทัล หุ่นยนต์ และระบบอัตโนมัติ ผ่านการกระตุ้นภาคอุตสาหกรรมให้เกิดความต้องการประยุกต์ใช้หุ่นยนต์และระบบอัตโนมัติ เพื่อปรับปรุงกระบวนการผลิต สนับสนุนภาคอุตสาหกรรมในการวิเคราะห์ ค้นหาความต้องการ และจัดทำ Feasibility Study สำหรับต่อยอดไปสู่แหล่งเงินทุนสนับสนุนการลงทุนในอนาคต ทั้งนี้ ผลการประเมินโครงการคาดว่าจะเกิดการลงทุนในการนำระบบอัตโนมัติและหุ่นยนต์มาใช้กว่า 230 ล้านบาท และสามารถเพิ่มมูลค่าทางเศรษฐกิจโดยรวมได้กว่า 300 ล้านบาท
สำหรับพิธีมอบประกาศนียบัตรกิจการที่ประสบความสำเร็จ (Success Case) เขตพื้นที่ 1 โดยมีผู้รับรางวัล จำนวน 5 ราย ได้แก่ บริษัท เยาวราช จำกัด บริษัท แซนนิต้า อินเตอร์เนชั่นแนล จำกัด บริษัท เจ.แอล.พรีซิชั่นพาร์ท จำกัด บริษัท สันติภาพ (ฮั่วเพ้ง 1958) จำกัด และบริษัท เจ.ดี.พูลส์ จำกัด และภายในงานยังมีการบรรยายให้ความรู้เกี่ยวกับการวิเคราะห์กระบวนการผลิตเพื่อพัฒนาระบบอัตโนมัติ โดยนายนันทชัย ว่องปฏิเวธ วิทยากรจากสถาบันไทย-เยอรมัน

ที่มา : https://www.thaigov.go.th/news/contents/details/61504