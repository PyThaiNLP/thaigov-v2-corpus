รัฐบาลไทย-ข่าวทำเนียบรัฐบาล-ปลัด มท.ย้ำ ทุกหน่วยงานยังคงเดินหน้าปราบปรามอย่างเข้มข้น ทุกพื้นที่เร่งใช้กลไกและภาคีเครือข่ายเพื่อแก้ไขปัญหายาเสพติดทั้งระบบ ป้องกัน ปราบปราม และบำบัดรักษา 


วันเสาร์ที่ 19 พฤศจิกายน 2565
พิมพ์
ปลัด มท.ย้ำ ทุกหน่วยงานยังคงเดินหน้าปราบปรามอย่างเข้มข้น ทุกพื้นที่เร่งใช้กลไกและภาคีเครือข่ายเพื่อแก้ไขปัญหายาเสพติดทั้งระบบ ป้องกัน ปราบปราม และบำบัดรักษา
ปลัด มท.ย้ำ ทุกหน่วยงานยังคงเดินหน้าปราบปรามอย่างเข้มข้น ทุกพื้นที่เร่งใช้กลไกและภาคีเครือข่ายเพื่อแก้ไขปัญหายาเสพติดทั้งระบบ ป้องกัน ปราบปราม และบำบัดรักษา เพื่อให้สังคมไทยปลอดจากยาเสพติดอย่างแท้จริง
วันนี้ (18 พ.ย. 65) นายสุทธิพงษ์ จุลเจริญ ปลัดกระทรวงมหาดไทย เปิดเผยว่า หน่วยงานความมั่นคงทุกหน่วยในทุกพื้นที่ยังคงเดินหน้าปราบปรามยาเสพติดอย่างเข้มข้นและจริงจัง โดยได้บูรณาการกำลังคน และเครื่องมืออุปกรณ์ รวมถึงชุดข้อมูลทางการข่าว ทำให้สามารถจับกุมผู้ที่เกี่ยวข้องกับยาเสพติดเป็นจำนวนมากดังที่ทุก ๆ ท่านทราบได้จากการรายงานข่าว แต่ถึงอย่างไรก็ดี ยังคงมีการจับกุมผู้ค้ายาเสพติดรายใหญ่อยู่อย่างต่อเนื่อง ซึ่งแสดงให้เห็นว่ายังคงมีความต้องการยาเสพติดในพื้นที่อยู่ จึงได้เน้นย้ำให้ทุกจังหวัด ทุกอำเภอ ใช้กลไกทางสังคมและภาคเครือข่ายที่เกี่ยวข้องทั้งหมด วางระบบในการป้องกัน ปราบปราม และบำบัดรักษาให้ครบถ้วนสอดคล้องกัน ไม่ว่าจะเป็นการตรวจสอบคนของตนเอง การให้ความรู้และความเข้าใจแก่เด็กและเยาวชนถึงพิษภัยของยาเสพติด การจัดกิจกรรมนันทนาการสร้างพลังเชิงบวกในพื้นที่ การสุ่มตรวจ Re X-Ray พื้นที่สุ่มเสี่ยง หรือการวางระบบติดตามผู้ผ่านการบำบัดรักษาให้หลุดพ้นจากวงจรยาเสพติดอย่างแท้จริง เป็นต้น ซึ่งทุกพื้นที่ก็ดำเนินการอย่างเต็มความสามารถ เพื่อช่วยกันขจัดภัยยาเสพติดให้หมดสิ้นไป สำหรับการดำเนินการจับกุมปราบปรามยาเสพติดนั้น วันนี้ก็ยังคงมีรายงานเข้ามาอย่างต่อเนื่อง ซึ่งจะยกส่วนหนึ่งมาเป็นกรณีตัวอย่าง ดังนี้
1.จังหวัดนครศรีธรรมราช นายอภินันท์ เผือกผ่อง ผู้ว่าราชการจังหวัดนครศรีธรรมราช​ พร้อมด้วย พล.ต.ต.สมชาย ซื่อต่อตระกูล ผู้บังคับการตำรวจภูธรจังหวัดนครศรีธรรมราช พ.อ.วิธเวช วิเศษศรี ผู้แทน รอง ผอ.รมน.จังหวัดนครศรีธรรมราช นายศรัทธา ทองคำ ปลัดจังหวัดนครศรีธรรมราช นายสุเทพ แก้วประดิษฐ์ นายอำเภอเมืองนครศรีธรรมราช และ พ.อ.นุกูล ดำสุวรรณ หัวหน้าชุดปราบปรามยาเสพติด กองทัพภาคที่ ๔ กองอำนวยการรักษาความมั่นคงภายในภาค ๔ ร่วมแถลงข่าวการจับกุมเครือข่ายยาเสพติดรายสำคัญในพื้นที่ คือ นายก้องกิดาภพ หรือก้อง (สงวนนามสกุล) อายุ 22 ปี และนายนนทกฤต หรือปอนด์ (สงวนนามสกุล) อายุ 30 ปี พร้อมของกลาง ยาเสพติดให้โทษประเภท 1 เฮโรอีน ลักษณะเป็นผงแป้งสีขาว แบ่งบรรจุอยู่ในห่อกระดาษสีน้ำตาล ประทับตราสิงโตคู่เหยียบลูกโลก มีอักษร “DOUBLE UOGLOBE BRAND” อยู่บริเวณใต้ตราด่านหนึ่ง จำนวน 10 ห่อ/ก้อน น้ำหนักรวมกว่า​ 4​ กิโลกรัม พร้อมพาหนะที่ใช้กระทำความผิด รถยนต์ ยี่ห้อโตโยต้า รุ่นอัลติส ทะเบียน กท 8500 สุราษฎร์ธานี โดยทำการจับกุมเมื่อวันที่ 16 พฤศจิกายน 2565 บริเวณพื้นที่หมู่ที่ 6 ตำบลโพธิ์เสด็จ อำเภอเมืองนครศรีธรรมราช จังหวัดนครศรีธรรมราช ซึ่งได้นำตัวผู้ต้องหาดำเนินคดี และขยายผลต่อไป
2.จังหวัดลำปาง เจ้าหน้าที่ตำรวจ สภ.แม่พริก ร่วมกับหน่วยงานที่เกี่ยวข้อง ปฏิบัติหน้าที่ประจำด่านตรวจยาเสพติด สภ.แม่พริก ต.พระบาทวังตวง อ.แม่พริก จ.ลำปาง กระทั่งเวลาประมาณ 12.00 น.วานนี้ (17 พ.ย. 65) ได้เรียกตรวจรถยนต์บรรทุก 6 ล้อ ยี่ห้อฮีโน่ ทะเบียน 66-9601 กรุงเทพมหานคร ผลการดำเนินการได้ทำการจับกุมผู้ต้องหา นายวัชระ (สงวนนามสกุล) อายุ 25 ปี มีภูมิลำเนาอยู่ ต.คูเมือง อ.เมืองบุรีรัมย์ จ.บุรีรัมย์ และยึดยาบ้า จำนวน 5 ล้านเม็ด, วัตถุออกฤทธิ์ต่อประสาทประเภท 2 (คีตามีน) จำนวน 101 กก.จึงได้นำตัวพร้อมของกลางส่ง สภ.แม่พริก เพื่อดำเนินคดีตามกฎหมาย และขยายผลต่อไป
3.จังหวัดชัยภูมิ พล.ต.ต.ฉลอง สุขจันทร์ ผบก.ภ.จว.ชัยภูมิ นางสาวสุกัญญา กุลสุวรรณ์ นายอำเภอแก้งคร้อ พร้อมด้วย พ.ต.อ.คำพล โนนุช ผกก.สภ.แก้งคร้อ และชุดสือบสวน สภ.แก้งคร้อ ร่วมตั้งโต๊ะแถลงข่าวผลการจับกุมขบวนการเครือข่ายค้ายาเสพติด พร้อมทั้งของกลางยาบ้า จำนวน 1.1 แสนเม็ด ที่ทำการบุกยึดได้ในครั้งนี้ โดยเจ้าหน้าที่ตำรวจขยายผลและสืบทราบว่ามียาบ้าแอบซุกซ่อน โดยมีนายไชยันตร์ หรือจ่อง เก็บรักษาไว้ เพื่อรอออกจำหน่ายให้กับนักเสพผู้ใช้แรงงานในช่วงตัดอ้อยที่ใกล้จะถึงนี้ ที่บริเวณไร่อ้อยของนายจ่อง เจ้าหน้าที่ตำรวจจึงได้ไปตรวจสอบบริเวณดังกล่าว เจ้าหน้าที่ชุดจับกุมจึงได้แสดงตัวพร้อมสอบถามนายจ่อง เจ้าตัวให้การรับสารภาพว่ายาบ้าจำนวนหนึ่งที่มีผู้มาฝากตนเองไว้ช่วงกลางเดือนมิถุนายน 2565 เจ้าหน้าที่จึงได้ยึดของกลาง และนำตัวผู้ต้องหาดำเนินคดี และสอบปากคำเพิ่มเติมเพื่อขยายผลต่อไป
4.จังหวัดอุบลราชธานี เจ้าหน้าที่ตำรวจตระเวนชายแดนที่ 227 อำเภอเขมราฐ จ.อุบลราชธานี นำโดย พ.ต.อ.รินณวัฒน์ ภูวัฒนติกานต์ ผกก.ตชด.22 ร่วมกับ พ.ต.อ.ชัชชัย สำเนียง ผกก.ตม.จว.อุบลราชธานี พ.ต.ต.พิจักษณ์ พงษ์บุบผา สว.ส.รน.4 กก.10 บก.รน. และเจ้าหน้าที่ที่เกี่ยวข้อง นำกำลัง เข้าจับกุมตัว นายนนธวัฒน์ (สงวนนามสกุล)​ อายุ 24 ปี ชาวอำเภอเขมราฐ จังหวัดอุบลราชธานี ได้พร้อมของกลางยาบ้าที่ซุกซ่อนอยู่ในกระเป๋ากางเกงยีนส์ขาสั้น จำนวน 380 เม็ด โดยจับกุมตัวได้ที่บริเวณริมสระน้ำข้างโรงเรียนชุมชนบ้านขามป้อม อำเภอเขมราฐ จังหวัดอุบลราชธานี ผู้ต้องหาสารภาพว่าซื้อยาบ้าจำนวนดังกล่าวจากเพื่อนชายชาวลาว เพื่อนำไปจำหน่ายให้กับเพื่อนๆในโรงงานและวินมอเตอร์ไซด์รับจ้าง
5.จังหวัดแพร่ นายสมศักดิ์ สุขประเสริฐ นายอำเภอเมืองแพร่/ผอ.ศป.ปส.อ.เมืองแพร่ มอบหมายให้ นายดำรงค์ เจริญจิตต์ ปลัดอำเภอเมืองแพร่ พร้อมด้วย สมาชิกกองอาสารักษาดินแดนอำเภอเมืองแพร่ ที่ 1 ฝ่ายปกครองตำบลแม่คำมี บูรณาการร่วม ฝ่ายความมั่นคงจังหวัดแพร่ เจ้าหน้าที่ตำรวจ สภ.เมืองแพร่ ร่วมกันจับกุมผู้ต้องหา พ.ร.บ.ยาเสพติด จำนวน 3 ราย พร้อมของกลางยาบ้า (เมทแอมเฟตามีน) จำนวน 345 เม็ด โดยนำตัวส่ง สภ.เมืองแพร่ ดำเนินคดีตามกฎหมายต่อไป
นายสุทธิพงษ์ จุลเจริญ ปลัดกระทรวงมหาดไทย กล่าวเพิ่มเติมว่า ขอความร่วมมือทุกภาคส่วนในสังคม ให้การสนับสนุนช่วยเหลือเจ้าหน้าที่ฝ่ายความมั่นคง ด้วยการช่วยเป็นหูเป็นตาให้กับฝ่ายปกครองเเละเจ้าหน้าที่ตำรวจ ซึ่งหากพบเห็นเบาะเเสก็สามารถเเจ้งข้อมูลให้กับเจ้าหน้าที่ในพื้นที่หรือช่องทางของศูนย์ดำรงธรรม ที่สายด่วน 1567 ควบคู่กับการปลูกฝังจิตสำนึกให้แก่เด็ก เยาวชน คนในครอบครัว ทั้งลูกหลาน หรือผู้ที่เป็นกลุ่มเสี่ยงให้รู้ถึงภัยอันตรายจากยาเสพติด ซึ่งอาจถูกดำเนินคดีตามกฎหมาย ทำให้เสียโอกาสต่าง ๆ ที่อาจได้รับอนาคต นอกจากเรื่องที่กล่าวเป็นเเล้วสิ่งสำคัญที่จะช่วยทำให้สังคมไทยอยู่อย่างมีความสุขที่สมบูรณ์ได้นั้น คือ ต้องให้โอกาสผู้ที่กลับตัวกลับใจ จากเคยหลงผิดได้กลับมาลองใช้ชีวิตเเละร่วมเป็นส่วนหนึ่งที่จะสร้างสรรค์สิ่งดี ๆ ให้กับชุมชนเเละสังคมโดยรวม เป็นกำลังสำคัญในการเสริมสร้างรากฐานที่มั่นคงเเข็งเเรงให้กับคนในหมู่บ้าน นำไปสู่สังคมไทยที่มีความมั่นคงเเละยั่งยืนในทุกมิติ

ที่มา : https://www.thaigov.go.th/news/contents/details/61767