รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม หารือ “รัฐมนตรีความมั่นคงเวียดนาม” จับมือปราบปรามยาเสพติด ขอบคุณที่ให้ความร่วมมือเป็นอย่างดี ยัน ไทยห้ามส่งออกสารตั้งต้นผลิตยาเสพติดแล้ว 


วันเสาร์ที่ 19 พฤศจิกายน 2565
พิมพ์
รัฐมนตรีว่าการกระทรวงยุติธรรม หารือ “รัฐมนตรีความมั่นคงเวียดนาม” จับมือปราบปรามยาเสพติด ขอบคุณที่ให้ความร่วมมือเป็นอย่างดี ยัน ไทยห้ามส่งออกสารตั้งต้นผลิตยาเสพติดแล้ว
รัฐมนตรีว่าการกระทรวงยุติธรรม หารือ “รัฐมนตรีความมั่นคงเวียดนาม” จับมือปราบปรามยาเสพติด ขอบคุณที่ให้ความร่วมมือเป็นอย่างดี ยัน ไทยห้ามส่งออกสารตั้งต้นผลิตยาเสพติดแล้ว โชว์ผลงานยึดทรัพย์เครือข่ายผู้ค้ายา 1 หมื่นล้าน ปีหน้าตั้งเป้า 1 แสนล้านบาท
วันที่ 19 พฤศจิกายน 2565 นายสมศักดิ์ เทพสุทิน รัฐมนตรีว่าการกระทรวงยุติธรรม ให้การต้อนรับ พลตำรวจโท เล ก๊วก หุ่ง รัฐมนตรีช่วยว่าการกระทรวงความมั่นคงสาธารณะ เวียดนาม เพื่อหารือข้อราชการ โดยมี นางพงษ์สวาท กายอรุณสุทธิ์ ปลัดกระทรวงยุติธรรม พล.ต.ต.Duong Danh Tung รองอธิบดีกรมความมั่นคงระหว่างประเทศ เวียดนาม เข้าร่วม ที่สำนักงาน ป.ป.ส.
นายสมศักดิ์ กล่าวว่า เรามีความยินดีเป็นอย่างยิ่ง ที่จะให้ความร่วมมือกับเวียดนามอย่างเต็มที่ ซึ่งที่ผ่านมา ก็มีหลายอย่างที่ทั้ง 2 ประเทศ ทำงานร่วมกันอย่างสามัคคี โดยเฉพาะการปราบปรามยาเสพติด และการสกัดกั้นสารตั้งต้นผลิตยาเสพติด ซึ่งตนต้องขอขอบคุณเวียดนาม ที่ได้ช่วยดูแลเรื่องนี้เป็นอย่างดี โดยตนก็เคยเดินทางไปเวียดนาม เมื่อ 2 ปีที่ผ่านมา เพื่อทำงานร่วมกันเรื่องยาเสพติด ก็ทำให้การทำงานร่วมกันมีประสิทธิภาพมากขึ้น
นายสมศักดิ์ กล่าวอีกว่า การแก้ปัญหายาเสพติดของไทย ได้แก้กฎหมายยาเสพติดใหม่ จากเดิมมี 24 ฉบับ ปรับมาเป็นประมวลกฎหมายยาเสพติดฉบับเดียว เพื่อเน้นการยึดอายัดทรัพย์เครือข่ายยาเสพติด ซึ่งเป็นรูปธรรมอย่างดี โดยกฎหมายเดิม เรายึดทรัพย์ได้เพียงปีละ 900 ล้านบาท แต่หลังมีกฎหมายใหม่ ในช่วง 1 ปีที่ผ่านมา เราสามารถยึดอายัดทรัพย์ได้กว่า 1 หมื่นล้านบาท และปีนี้ เราตั้งเป้า 1 แสนล้านบาท เพราะเราใช้หลักการคำนวณผู้ค้ายาย้อนหลัง 10 ปีว่า เขามีรายได้จากการค้ายาเสพติดเท่าไหร่ ก็ตามยึดทั้งหมด และเราตรวจพบบัญชีที่เกี่ยวข้องกับยาเสพติดจำนวนมาก จึงมั่นใจว่า สามารถยึดได้ตามเป้าแน่นอน ส่วนการสกัดกั้นสารตั้งต้น ขณะนี้ เราห้ามส่งออกเด็ดขาดแล้ว เพราะต้องเอาจริงกับเรื่องนี้ ไม่อย่างนั้น กลุ่มเยาวชนจะเสียหายเป็นอย่างมาก
ขณะที่ พลตำรวจโท เล ก๊วก หุ่ง กล่าวว่า ทั้ง 2 ประเทศ มีความสัมพันธ์กันมาอย่างยาวนาน ซึ่งเราต้องขอชื่นชมไทย ในบทบาทประชาคมอาเซียน ที่ได้ส่งเสริมให้ประชาคมอาเซียน มีความสามัคคี และเข้มแข็ง โดยการมาหารือในวันนี้ ก็เพื่อทำให้ความร่วมมือของทั้ง 2 ฝ่าย เป็นรูปธรรมมากยิ่งขึ้น

ที่มา : https://www.thaigov.go.th/news/contents/details/61776