รัฐบาลไทย-ข่าวทำเนียบรัฐบาล-ปลัด ณัฐพลฯ นำทีมลงพื้นที่ จ.พิษณุโลก ตรวจเยี่ยมกิจกรรมฝึกอบรมผลิตภัณฑ์และบรรจุภัณฑ์ (สาขาสมุนไพร) ภายใต้โครงการ “พัฒนาอาชีพเสริม


วันศุกร์ที่ 18 พฤศจิกายน 2565
พิมพ์
ปลัด ณัฐพลฯ นำทีมลงพื้นที่ จ.พิษณุโลก ตรวจเยี่ยมกิจกรรมฝึกอบรมผลิตภัณฑ์และบรรจุภัณฑ์ (สาขาสมุนไพร) ภายใต้โครงการ “พัฒนาอาชีพเสริม
ปลัด ณัฐพลฯ นำทีมลงพื้นที่ จ.พิษณุโลก ตรวจเยี่ยมกิจกรรมฝึกอบรมผลิตภัณฑ์และบรรจุภัณฑ์ (สาขาสมุนไพร) ภายใต้โครงการ “พัฒนาอาชีพเสริม เพิ่มรายได้ให้ชุมชนดีพร้อม” มั่นใจสร้างอาชีพให้ประชาชนมีรายได้ทั่วหน้า
จ.พิษณุโลก 18 พฤศจิกายน 2565 - ดร.ณัฐพล รังสิตพล ปลัดกระทรวงอุตสาหกรรม พร้อมด้วย นายใบน้อย สุวรรณชาตรี อธิบดีกรมส่งเสริมอุตสาหกรรม นางสาวณัฏฐิญา เนตยสุภา รองอธิบดีกรมส่งเสริมอุตสาหกรรม คณะผู้บริหาร และเจ้าหน้าที่ จากกระทรวงอุตสาหกรรม รวมทั้งกรมส่งเสริมอุตสาหกรรม หรือ ดีพร้อม (DIPROM) ลงพื้นที่อำเภอวังทอง จังหวัดพิษณุโลก
สำหรับกิจกรรมในวันนี้เป็นกิจกรรมพัฒนาด้านผลิตภัณฑ์และบรรจุภัณฑ์สาขาสมุนไพร ณ วัดพันชาลี ตำบลพันชาลี อำเภอวังทอง จังหวัดพิษณุโลก ซึ่งได้เชิญวิทยากรจากชุมชนท่องเที่ยว OTOP นวัตวิถี บ้านวังส้มซ่า มาถ่ายทอดองค์ความรู้ ผ่าน 3 หลักสูตร ได้แก่ 1) ยาดมสมุนไพรส้มซ่า 2) ยาหม่องสมุนไพรใกล้ตัว และ 3) ลูกประคบสมุนไพรรอบรั้ว ในด้านการพัฒนาผลิตภัณฑ์และบรรจุภัณฑ์เพื่อสร้างคุณค่าและเพิ่มมูลค่าให้กับผลิตภัณฑ์อาหารให้มีความโดดเด่น น่าสนใจ สอดรับกับความต้องการของตลาด มีความเหมาะสมกับการขนส่ง เพื่อจำหน่ายผ่านช่องทางออนไลน์และสามารถกระจายสินค้าและบริการได้อย่างกว้างขวาง ซึ่งจะสามารถช่วยยกระดับศักยภาพชุมชน เกิดการสร้างงาน สร้างรายได้ และอาชีพในชุมชน รวมทั้งส่งผลให้เศรษฐกิจฐานรากเติบโตและมีความเข้มแข็งในการขับเคลื่อนเศรษฐกิจของประเทศไปสู่ความมั่นคง มั่งคั่ง และยั่งยืน
ทั้งนี้ โครงการ “พัฒนาอาชีพเสริม เพิ่มรายได้ให้ชุมชนดีพร้อม” ได้รับการจัดสรรงบประมาณรายจ่ายประจำปีงบประมาณ พ.ศ. 2565 งบกลาง เพื่อดำเนินการเพิ่มทักษะและรายได้ให้ชุมชน ตั้งเป้าพัฒนาประชาชนกว่า 700,000 ราย และคาดว่าจะเกิดมูลค่าทางเศรษฐกิจไม่น้อยกว่า 12,000 ล้านบาท

ที่มา : https://www.thaigov.go.th/news/contents/details/61762