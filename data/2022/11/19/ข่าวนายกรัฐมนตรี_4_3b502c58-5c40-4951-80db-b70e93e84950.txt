รัฐบาลไทย-ข่าวทำเนียบรัฐบาล-นายกฯ หารือกรรมการจัดการ IMF ส่งเสริมความร่วมมือ เตรียมเข้าสู่สังคมผู้สูงอายุ และปรับตัวท่ามกลางสถานการณ์การเปลี่ยนแปลงของสภาพภูมิอากาศ


วันเสาร์ที่ 19 พฤศจิกายน 2565
พิมพ์
นายกฯ หารือกรรมการจัดการ IMF ส่งเสริมความร่วมมือ เตรียมเข้าสู่สังคมผู้สูงอายุ และปรับตัวท่ามกลางสถานการณ์การเปลี่ยนแปลงของสภาพภูมิอากาศ
นายกฯ หารือกรรมการจัดการ IMF ส่งเสริมความร่วมมือ เตรียมเข้าสู่สังคมผู้สูงอายุ และปรับตัวท่ามกลางสถานการณ์การเปลี่ยนแปลงของสภาพภูมิอากาศ
วันนี้ (19 พฤศจิกายน 2565) เวลา 08.50 น. ณ ห้อง 111 ชั้น 1 ศูนย์การประชุมแห่งชาติสิริกิติ์ นางคริสตาลินา กอร์เกียวา กรรมการจัดการกองทุนการเงินระหว่างประเทศ (International Monetary Fund: IMF) เข้าเยี่ยมคารวะ พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ภายหลังเสร็จสิ้นการหารือ นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยสาระสำคัญ ดังนี้
นายกรัฐมนตรีกล่าวต้อนรับกรรมการจัดการ IMF สู่ประเทศไทย และกล่าวชื่นชม IMF ที่มีบทบาทสำคัญในการช่วยรักษาเสถียรภาพเศรษฐกิจการเงินโลกท่ามกลางภาวะที่มีความไม่แน่นอนสูง โดยเป็นเวทีหารือและการให้คำแนะนำด้านนโยบายที่เหมาะสม และการเข้าให้ความช่วยเหลือทางการเงินแก่ประเทศ ที่ประสบปัญหาอย่างรวดเร็ว
กรรมการจัดการ IMF รู้สึกยินดีที่ได้เข้าเยี่ยมคารวะนายกรัฐมนตรีในวันนี้ และเป็นเกียรติที่ได้ร่วมการประชุมผู้นำเขตเศรษฐกิจเอเปคที่ประเทศไทย ซึ่งในช่วงเวลานี้ โลกประสบกับสถานการณ์ความท้าทาย ทั้งการแพร่ระบาดของโควิด-19 และสถานการณ์ในยูเครน พร้อมกล่าวชื่นชมการบริหารจัดการสถานการณ์การแพร่ระบาดของโควิด-19 ของไทย
นายกรัฐมนตรีและกรรมการจัดการ IMF ต่างเห็นพ้องว่า ผลกระทบของสถานการณ์โลกที่เปลี่ยนแปลงตลอดเวลา ทำให้หลายประเทศได้รับผลกระทบ โดยนายกรัฐมนตรีกล่าวว่า ไทยให้ความสำคัญกับประเด็นสิ่งแวดล้อม การปลูกป่า การเพิ่มการกักเก็บคาร์บอน และประเด็นการลดก๊าซเรือนกระจก ซึ่งประเด็นเหล่านี้อยู่ในนโยบายสำคัญของรัฐบาล อย่างไรก็ดี ฝ่าย IMF พร้อมให้การสนับสนุนไทยในส่วนที่เกี่ยวข้องทั้งในการพัฒนา และสร้างกลไกตลาดที่แข็งแกร่งยิ่งขึ้น
ซึ่งในโอกาสนี้ รัฐบาลไทยขอบคุณและพร้อมรับฟังคำแนะนำกรรมการจัดการ IMF เพื่อนำไปปรับใช้ให้เหมาะสมกับเศรษฐกิจที่กำลังฟื้นตัว โดยพร้อมขอรับฟังคำแนะนำเนื่องเกี่ยวกับการเปลี่ยนแปลงด้านประชากรศาสตร์ซึ่งไทยเข้าสู่สังคมผู้สูงอายุอย่างเต็มตัว โดยกรรมการจัดการ IMF มองว่า การเข้าสู่สังคมผู้สูงอายุนั้น สิ่งที่สำคัญคือการส่งเสริมและสร้างการเรียนรู้ตลอดชีวิต (life-long learning) รวมทั้งฝึกฝนทักษะให้กับสังคมคนรุ่นใหม่ด้วย
ในตอนท้าย นายกรัฐมนตรีขอบคุณ IMF ที่ให้ความสำคัญกับผลกระทบที่เกิดขึ้นในหลายประเทศรวมถึงไทย และเห็นด้วยกับที่กรรมการจัดการ IMF กล่าวมา ซึ่งก็อยู่ในยุทธศาสตร์การดำเนินการของประเทศไทยอยู่แล้ว พร้อมย้ำว่า รัฐบาลยินดีร่วมมือกับ IMF และทุกฝ่ายที่เกี่ยวข้อง เพื่อผลประโยชน์ของประชาชนชาวไทย

ที่มา : https://www.thaigov.go.th/news/contents/details/61775