รัฐบาลไทย-ข่าวทำเนียบรัฐบาล-มท. - สมาคมแม่บ้านมหาดไทย สืบสานพระราชเสาวนีย์สมเด็จพระบรมราชชนนีพันปีหลวง จัดการแสดงโขนมูลนิธิส่งเสริมศิลปาชีพ  


วันเสาร์ที่ 19 พฤศจิกายน 2565
พิมพ์
มท. - สมาคมแม่บ้านมหาดไทย สืบสานพระราชเสาวนีย์สมเด็จพระบรมราชชนนีพันปีหลวง จัดการแสดงโขนมูลนิธิส่งเสริมศิลปาชีพ
มท. - สมาคมแม่บ้านมหาดไทย สืบสานพระราชเสาวนีย์สมเด็จพระบรมราชชนนีพันปีหลวง จัดการแสดงโขนมูลนิธิส่งเสริมศิลปาชีพ ตอน "สะกดทัพ" รอบพิเศษ เพื่อให้ "โขน" คงอยู่คู่แผ่นดินไทยอย่างยั่งยืน
เมื่อวันที่ 17 พ.ย. 65 เวลา 18.00 น. ที่หอประชุมใหญ่ ศูนย์วัฒนธรรมแห่งประเทศไทย กรมส่งเสริมวัฒนธรรม กระทรวงวัฒนธรรม ถ.รัชดาภิเษก เขตห้วยขวาง กทม. นายสุทธิพงษ์ จุลเจริญ ปลัดกระทรวงมหาดไทย พร้อมด้วย ดร.วันดี กุญชรยาคง จุลเจริญ นายกสมาคมแม่บ้านมหาดไทย เป็นประธานการแสดงโขนมูลนิธิส่งเสริมศิลปาชีพในสมเด็จพระนางเจ้าสิริกิติ์ พระบรมราชินีนาถ ประจำปี 2565 ตอน “สะกดทัพ” (รอบพิเศษ) โดยกระทรวงมหาดไทยและสมาคมแม่บ้านมหาดไทย ซึ่งได้รับเกียรติจาก Ms. Gita Sabharwal ผู้ประสานงานองค์การสหประชาชาติ (UN) ประจำประเทศไทย พร้อมด้วยคณะผู้แทน UNESCO และ UNICEF ประจำประเทศไทย อาทิ Ms. Margarete Sachs-Israel Mr. Roland Israel Ms. Kyungsun Kim Mr. Sungsoo Han ผู้บริหารระดับสูงของกระทรวงมหาดไทย ข้าราชการ พนักงาน เจ้าหน้าที่ และภาคีเครือข่ายของกระทรวงมหาดไทย รวมกว่า 1,700 คน ร่วมรับชม
นายสุทธิพงษ์ จุลเจริญ ปลัดกระทรวงมหาดไทย กล่าวว่า นับเป็นพระมหากรุณาธิคุณของสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ทรงมีพระราชดำริเมื่อปีพุทธศักราช 2546 โดยทรงห่วงใยว่า "โขน" ซึ่งเป็นศิลปะการแสดงชั้นสูงของไทยจะเลือนหายไป จึงมีพระราชเสาวนีย์ให้จัดตั้งคณะทำงานขึ้น เพื่อศึกษาหาความรู้เรื่องโขนที่มีมาแต่โบราณ และทรงพระกรุณาโปรดเกล้าฯ ให้มูลนิธิศิลปาชีพ ในสมเด็จพระนางเจ้าสิริกิติ์ พระบรมราชินีนาถ ร่วมฟื้นฟูโขนให้กลับคืนสู่ความนิยม และเป็นที่ชื่นชมของประชาชน ด้วยการจัดการแสดงโขนต่อเนื่องมาตลอด ตั้งแต่พุทธศักราช 2550 เป็นต้นมา
"พระบาทสมเด็จพระเจ้าอยู่หัว ทรงมีพระราชปณิธานอันแน่วแน่ในการสืบสาน รักษา และต่อยอดพระราชปณิธานของสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ในการส่งเสริมให้โขนเป็นสมบัติทางศิลปวัฒนธรรมของชาติไทยสืบไป ดังพระราชปณิธานที่จะทรงฟื้นฟู ส่งเสริมและอนุรักษ์การแสดงโขน ซึ่งเป็นศิลปะการแสดงชั้นสูงของไทย เพื่อธำรงรักษามรดกภูมิปัญญาทางวัฒนธรรมของชาติ โดยการจัดแสดงโขนมูลนิธิส่งเสริมศิลปาชีพในสมเด็จพระนางเจ้าสิริกิติ์ พระบรมราชินีนาถ ประจำปี 2565 ตอน “สะกดทัพ” (รอบพิเศษ) ในวันนี้ จัดขึ้นเพื่อเฉลิมพระเกียรติ เนื่องในโอกาสที่พระบาทสมเด็จพระเจ้าอยู่หัว ทรงเจริญพระชนมพรรษา 70 พรรษา และสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ทรงเจริญพระชนมพรรษา 90 พรรษา เป็นการนำบทพระราชนิพนธ์ในพระบาทสมเด็จพระพุทธยอดฟ้าจุฬาโลกมหาราช มาเป็นบทการแสดงของโขน ซึ่งเป็นตอนที่มีความสนุกสนานตื่นเต้น เป็นที่ชื่นชอบของประชาชน" นายสุทธิพงษ์ฯ กล่าวเน้นย้ำ
ดร.วันดี กุญชรยาคง จุลเจริญ นายกสมาคมแม่บ้านมหาดไทย กล่าวว่า นับเป็นเวลา 2 ทศวรรษมาแล้วที่มูลนิธิส่งเสริมศิลปาชีพในสมเด็จพระนางเจ้าสิริกิติ์ พระบรมราชินีนาถ ได้ศึกษาค้นคว้าข้อมูลเกี่ยวกับการจัดแสดงโขนอย่างละเอียดถี่ถ้วนเพื่ออนุรักษ์ไว้ตามพระราชเสาวนีย์ของสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ทั้งยังคัดเลือกและฝึกอบรมนักแสดงรุ่นใหม่อย่างพิถีพิถัน พร้อมกับจัดสร้างเครื่องแต่งกายที่วิจิตรด้วยลวดลายและงามด้วยสีสันอันนุ่มนวล โดยฝีมือช่างทอผ้า ช่างปักสะดึงกลึงไหม ตลอดจนช่างทำโขนผู้ได้รับการปลูกฝังแบบแผนที่ถูกต้องตามจารีตโบราณ มีการแต่งหน้าด้วยกรรมวิธีทันสมัยให้ผู้ชมเห็นความแตกต่างระหว่างตัวละครหญิงและชายอย่างชัดเจน รวมทั้งลงทุนสร้างฉากอย่างประณีตยิ่งใหญ่ตระการตา
"นับเป็นพระมหากรุณาธิคุณอันหาที่สุดมิได้ที่สมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ทรงมีพระราชปณิธานที่แน่วแน่ในการสืบสานไว้ซึ่งศิลปวัฒนธรรมที่ดีงามของประเทศ โดยการพระราชทานพระราชเสาวนีย์เกี่ยวกับการอนุรักษ์โขน ซึ่งพระองค์ทรงเป็นกำลังสำคัญในการผลักดันให้ประเทศไทยได้เกิดการรวบรวมองค์ความรู้ และร่วมกันในการนำเสนอการแสดงโขนต่อองค์การเพื่อการศึกษาวิทยาศาสตร์และวัฒนธรรมแห่งสหประชาชาติหรือ UNESCO ให้ประกาศรับรองโขนเป็นรายการตัวแทนมรดกทางวัฒนธรรมที่จับต้องไม่ได้ของมนุษยชาติ (Representative List Of The Intangible Heritage of Humanity) ตั้งแต่วันที่ 29 พฤศจิกายน 2561 เป็นต้นมา" ดร.วันดีฯ กล่าวเน้นย้ำ
ดร.วันดี กุญชรยาคง จุลเจริญ นายกสมาคมแม่บ้านมหาดไทย กล่าวเพิ่มเติมว่า สำหรับการจัดแสดงโขน ตอน สะกดทัพ ในครั้งนี้ เป็นตอนที่ไมยราพเข้ามาสะกดทัพจับพระรามไปขังในเมืองบาดาล โดยมูลนิธิส่งเสริมศิลปาชีพฯ จัดแสดงตามบทพระราชนิพนธ์ของพระบาทสมเด็จพระพุทธยอดฟ้าจุฬาโลกมหาราช (รัชกาลที่ 1) ซึ่งในสมัยปัจจุบันสามารถสร้างสรรค์ฉากและการแสดงให้ถ่ายทอดจินตนาการเมื่อ 200 กว่าปีก่อนออกมาโลดแล่นบนเวทีได้อย่างน่าตื่นตา ตื่นใจ อีกทั้งยังสะกด ชื่อ "ไมยราพ" ตามอักขระวิธีที่ล้นเกล้าฯ รัชกาลที่ 1 ทรงใช้อีกด้วย
โอกาสนี้ นายสุทธิพงษ์ จุลเจริญ ปลัดกระทรวงมหาดไทย และ ดร.วันดี กุญชรยาคง จุลเจริญ นายกสมาคมแม่บ้านมหาดไทย และ Ms. Gita Sabharwal ผู้ประสานงานองค์การสหประชาชาติ (UN) ประจำประเทศไทย มอบช่อดอกไม้ให้กับนายสุรัตน์ จงดา ผู้กำกับการแสดง ผู้จัดทำบท และคำบรรยาย นายภัทรกฤษณ์ พุ่มพิพัฒน์ ตัวแทนคณะนักแสดง และนายอนิพนธ์ สุขกุล ตัวแทนคณะนักร้อง นักดนตรี และนักพากย์ เพื่อเป็นขวัญกำลังใจในการสืบสาน รักษา และต่อยอดมรดกภูมิปัญญาทางวัฒนธรรม เพื่อสืบสานพระราชเสาวนีย์ในสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ในเรื่อง "โขน" ให้คงอยู่คู่กับประเทศไทย เป็นศิลปวัฒนธรรมคู่กับโลกใบนี้อย่างยั่งยืนสืบไป

ที่มา : https://www.thaigov.go.th/news/contents/details/61765