รัฐบาลไทย-ข่าวทำเนียบรัฐบาล-ปลัด ณัฐพลฯ นำทีมดีพร้อม ลงพื้นที่ จ.พิษณุโลก ตรวจเยี่ยมการดำเนินกิจกรรมพัฒนาผลิตภัณฑ์และบรรจุภัณฑ์ (สาขาอาหาร) ภายใต้โครงการพัฒนาอาชีพเสริม


วันศุกร์ที่ 18 พฤศจิกายน 2565
พิมพ์
ปลัด ณัฐพลฯ นำทีมดีพร้อม ลงพื้นที่ จ.พิษณุโลก ตรวจเยี่ยมการดำเนินกิจกรรมพัฒนาผลิตภัณฑ์และบรรจุภัณฑ์ (สาขาอาหาร) ภายใต้โครงการพัฒนาอาชีพเสริม
ปลัด ณัฐพลฯ นำทีมดีพร้อม ลงพื้นที่ จ.พิษณุโลก ตรวจเยี่ยมการดำเนินกิจกรรมพัฒนาผลิตภัณฑ์และบรรจุภัณฑ์ (สาขาอาหาร) ภายใต้โครงการพัฒนาอาชีพเสริม เพิ่มรายได้ให้ชุมชนดีพร้อม (อาชีพดีพร้อม) ตั้งเป้าเพิ่มมูลค่าผลิตภัณฑ์และช่วยชาวบ้านมีอาชีพเสริม
จ.พิษณุโลก 18 พฤศจิกายน 2565 - ดร.ณัฐพล รังสิตพล ปลัดกระทรวงอุตสาหกรรม พร้อมด้วย นายใบน้อย สุวรรณชาตรี อธิบดีกรมส่งเสริมอุตสาหกรรม นางสาวณัฏฐิญา เนตยสุภา รองอธิบดีกรมส่งเสริมอุตสาหกรรม คณะผู้บริหาร และเจ้าหน้าที่ จากกระทรวงอุตสาหกรรม รวมทั้งกรมส่งเสริมอุตสาหกรรม หรือ ดีพร้อม (DIPROM) ลงพื้นที่ อบต.แม่ระกา อำเภอวังทอง จ.พิษณุโลก
กิจกรรมในครั้งนี้ ปลัดกระทรวงอุตสาหกรรมและคณะ ได้ตรวจเยี่ยมการดำเนินงานการอบรมและฝึกปฏิบัติการผลิตอาหาร 2 ผลิตภัณฑ์ ได้แก่ 1) ผลิตภัณฑ์หมูแดดเดียวสูตรคีโต และ 2) ผลิตภัณฑ์น้ำพริกเห็ดสูตรคีโต ตลอดจนการซีลแบบสูญญากาศเพื่อยืดอายุการเก็บรักษาผลิตภัณฑ์ ทั้งนี้ การถ่ายทอดองค์ความรู้ด้านการพัฒนาผลิตภัณฑ์และบรรจุภัณฑ์จะช่วยสร้างคุณค่าและเพิ่มมูลค่าให้ผลิตภัณฑ์อาหารให้มีความโดดเด่น น่าสนใจ สอดรับกับความต้องการของตลาด มีความเหมาะสมกับการขนส่ง เพื่อจำหน่ายผ่านช่องทางออนไลน์และสามารถกระจายสินค้าและบริการได้อย่างกว้างขวาง ซึ่งจะสามารถช่วยยกระดับศักยภาพชุมชน เกิดการสร้างงาน สร้างรายได้ และอาชีพในชุมชน รวมทั้งส่งผลให้เศรษฐกิจฐานรากเติบโตและมีความเข้มแข็งสู่การขับเคลื่อนเศรษฐกิจของประเทศไปสู่ความมั่นคง มั่งคั่ง และยั่งยืน
ในการนี้ ปลัดกระทรวงอุตสาหกรรม และคณะผู้บริหารฯ ได้ชมการนำเสนอเครื่องอบความร้อนซึ่งช่วยลดระยะเวลาในการตากแห้งผลิตภัณฑ์อาหารและช่วยปรับปรุงกระบวนการผลิตให้มีความเหมาะสม ตลอดจนได้ร่วมดำเนินการสาธิตการผลิตสินค้าอาหาร คือ ผลิตภัณฑ์หมูแดดเดียวสูตรคีโต ร่วมกับคณะวิทยากรและตัวแทนผู้เข้าร่วมอบรม  พร้อมแจกจ่ายให้ผู้เข้าร่วมอบรมได้ลองรับประทานอย่างเป็นกันเอง รวมทั้งพบปะและรับฟังความคิดเห็นจากประชาชนที่เข้าร่วมอบรม ซึ่งมีประชาชนผู้ที่สนใจเข้าร่วมกิจกรรมครั้งนี้กว่า 200 คน

ที่มา : https://www.thaigov.go.th/news/contents/details/61761