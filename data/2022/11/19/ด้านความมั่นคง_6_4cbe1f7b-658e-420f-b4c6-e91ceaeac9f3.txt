รัฐบาลไทย-ข่าวทำเนียบรัฐบาล-ฮอตไม่หยุด “ดอนกอยโมเดล” ได้รับความสนใจจากเจ้าหน้าที่อาวุโส และสื่อมวลชนนานาชาติ ร่วมเยี่ยมชมและร่วมกิจกรรมสาธิต ในการประชุม APEC2022 สร้างความภาคภูมิใจของกลุ่มฯ 


วันเสาร์ที่ 19 พฤศจิกายน 2565
พิมพ์
ฮอตไม่หยุด “ดอนกอยโมเดล” ได้รับความสนใจจากเจ้าหน้าที่อาวุโส และสื่อมวลชนนานาชาติ ร่วมเยี่ยมชมและร่วมกิจกรรมสาธิต ในการประชุม APEC2022 สร้างความภาคภูมิใจของกลุ่มฯ
ฮอตไม่หยุด “ดอนกอยโมเดล” ได้รับความสนใจจากเจ้าหน้าที่อาวุโส และสื่อมวลชนนานาชาติ ร่วมเยี่ยมชมและร่วมกิจกรรมสาธิต ในการประชุม APEC2022 สร้างความภาคภูมิใจของกลุ่มฯ สร้างรายได้กว่า 1.4 แสนบาท โดย มท. และสมาคมแม่บ้าน มท. จะขยายผลเป็นต้นแบบการพัฒนา
ฮอตไม่หยุด “ดอนกอยโมเดล” ได้รับความสนใจจากเจ้าหน้าที่อาวุโส และสื่อมวลชนนานาชาติ ร่วมเยี่ยมชมและร่วมกิจกรรมสาธิต ในการประชุม APEC2022 สร้างความภาคภูมิใจของกลุ่มฯ สร้างรายได้กว่า 1.4 แสนบาท โดย มท. และสมาคมแม่บ้าน มท. จะขยายผลเป็นต้นแบบการพัฒนากลุ่มอื่น ๆ ให้เกิดความยั่งยืนต่อไป
วันนี้ (18 พ.ย. 65) นายสุทธิพงษ์ จุลเจริญ ปลัดกระทรวงมหาดไทย เปิดเผยว่า ในวันนี้เข้าสู่วันที่ 5 ของการประชุมผู้นำเขตเศรษฐกิจเอเปค (APEC2022) ซึ่งในการประชุมสำคัญครั้งนี้ คณะกรรมการระดับชาติเพื่อเตรียมการจัดการประชุมผู้นำเขตเศรษฐกิจเอเปคและการประชุมที่เกี่ยวข้องในช่วงที่ประเทศไทยเป็นเจ้าภาพจัดการประชุมเอเปค ปี พ.ศ. 2565 ได้คัดเลือกให้ “ดอนกอยโมเดล” ซึ่งเป็นกลุ่มผ้าทอต้นแบบของอำเภอพรรณานิคม จังหวัดสกลนคร ที่ได้รับพระกรุณาธิคุณจากสมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา พระราชทานแนวทางการพัฒนาครามและสีย้อมธรรมชาติ สู่คอลเลคชั่นผ้าไทยร่วมสมัย มาร่วมนำเสนอผลงาน ระหว่างวันที่ 14-19 พฤศจิกายน 2565 ที่บริเวณ foyer ชั้น LG ศูนย์การประชุมแห่งชาติสิริกิติ์ ถ.รัชดาภิเษก เขตคลองเตย กรุงเทพมหานคร ซึ่งถือเป็นโอกาสครั้งสำคัญที่ผลงานของกลุ่มชาวบ้านที่เป็นศิลปินในท้องถิ่นได้เฉิดฉายสู่สายตาเวทีระดับโลก อันเป็นการสืบสาน รักษา และต่อยอดพระราชดำรัส และพระมหากรุณาธิคุณของ สมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ความว่า “คนไทยทุกคนมีความคิดเป็นศิลปินอยู่ในสายเลือด เพียงได้รับโอกาสและคำชี้แนะ ก็จะสามารถสร้างผลงานชิ้นเอกให้ได้เห็น เป็นมรดกของชาติที่น่าภูมิใจ และควรค่าแก่การรักษาไว้”
“การนำเสนอนิทรรศการและสาธิต “ดอนกอยโมเดล” ในการประชุมผู้นำเขตเศรษฐกิจเอเปค (APEC2022) ในวันนี้ มีบุคคลสำคัญร่วมเยี่ยมชมนิทรรศการและการสาธิต อาทิ Mr. Isao IIJIMA เลขาธิการประจำสำนักนายกรัฐมนตรีประเทศญี่ปุ่น Robert F. Godec เอกอัครราชทูตสหรัฐอเมริกาประจำประเทศไทย Mr. Lookman Hakim Ali ผู้แทนจากประเทศมาเลเซีย Mrs. Michaela Browning ผู้แทน ABAC Australia และผู้บริหาร Google Asia Pacific Mrs. Angela Yin ผู้แทนจากประเทศฝรั่งเศส Mr. Jacques Witt & Mrs. Esther Delord จากกระทรวงการต่างประเทศ ประเทศฝรั่งเศส รวมถึงนายธานี แสงรัตน์ โฆษกกระทรวงการต่างประเทศ เป็นต้น นอกจากนี้ ยังได้รับความสนใจจากสื่อมวลชนทั้งในและต่างประเทศหลายสำนัก โดยในส่วนของยอดจำหน่ายผลิตภัณฑ์ผ้าย้อมครามบ้านดอนกอยในวันนี้ ได้รับความสนใจเลือกซื้อ เลือกหา หลายรายการ ได้แก่ เสื้อยืด ผ้าพันคอ กระเป๋าใส่เงิน ผ้าคุมไหล่ กระเป๋าเป้ ผ้าหมี่ 2 ตะกอ ผ้าหมี่ 4 ตะกอ กระเป๋าถือ ชุดแซ็ก กระเป๋าดินสอ ผ้าพันคอ 2 ตะกอ และกระเป๋าสะพาย โดยมียอดจำหน่ายรวม 5 วัน ตั้งแต่วันที่ 14-18 พ.ย. 65 เป็นเงิน 143,900 บาท” นายสุทธิพงษ์ฯ กล่าว
ด้านตัวแทนกลุ่มผ้าทอย้อมครามบ้านดอนกอยที่ได้เดินทางมาร่วมสาธิตและจำหน่ายผลิตภัณฑ์ กล่าวว่า รู้สึกตื้นตันใจ และปลื้มใจที่ได้มีโอกาสมาร่วมโชว์ผ้าย้อมคราม กระเป๋า ชุดแซ็ก และผลิตภัณฑ์ต่าง ๆ ซึ่งล้วนแล้วแต่เกิดขึ้นจากความตั้งใจที่พวกเราได้ร่วมกันทำเพื่อสนองพระกรุณาธิคุณของ “พระองค์หญิง” สมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา ที่ทรงห่วงใยพวกเรา และสอนพวกเราให้รู้จักคำว่าเป็นสากล ให้รู้จักคำว่า การต่อยอด ให้รู้จักคำว่า สีธรรมชาติ โดยตลอด 5 วันรวมทั้งวันนี้นั้น ทำให้พวกเราได้เห็นด้วยตาว่า ผลงานของพวกเราบ้านดอนกอย ได้รับการตอบรับ ได้รับคำชื่นชม และได้รับการเลือกซื้อ เลือกหา จากกลุ่มผู้นำ กลุ่มเจ้าหน้าที่ของประเทศต่าง ๆ และโดยเฉพาะอย่างยิ่ง สื่อมวลชนต่างประเทศจำนวนมากที่มาถ่ายวิดีโอ มาสัมภาษณ์ มาสอบถาม พวกเราก็ได้แต่พูดภาษาไทย และมีข้าราชการกระทรวงมหาดไทย กระทรวงการต่างประเทศมาช่วยเป็นล่ามแปลให้ แต่ทั้งนี้ทั้งนั้น เราก็ดีใจที่ได้นำเสนอผลงานที่ตั้งใจทำ ตั้งใจย้อม ตั้งใจออกแบบ สู่สายตาชาวโลก แม้ว่า ยอดจำหน่ายจะไม่มาก แต่ไม่ได้เป็นเรื่องสำคัญ สิ่งสำคัญที่พวกเราภูมิใจ คือ การได้นำผลงานเหล่านี้มาอวดโฉม มานำเสนอ มาให้คนทั่วโลกได้เห็นว่า ชาวดอนกอย ชาวพรรณนานิคม ชาวสกลนคร ซึ่งเป็น “คนไทย” ก็มีฝีมือในการออกแบบผลงาน ออกแบบผ้าได้ไม่แพ้ชาติใดในโลก และสุดท้ายนี้ ต้องขอขอบคุณกระทรวงมหาดไทย และสมาคมแม่บ้านมหาดไทย ที่ให้การสนับสนุนพวกเราในการน้อมนำพระดำริของพระองค์หญิง จนมีเงิน มีงานทำอย่างต่อเนื่อง และมาโชว์ในเวทีระดับโลกครั้งนี้
นายสุทธิพงษ์ จุลเจริญ ปลัดกระทรวงมหาดไทย กล่าวเพิ่มเติมว่า เป็นที่ประจักษ์ชัดอย่างกระจ่างแจ่มแจ้งแล้วว่า สิ่งที่ สมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา ได้พระราชทานแนวพระดำริในการพัฒนาต่อยอดผลิตภัณฑ์ผ้า โดยคิดค้นลวดลายใหม่จากรากฐานลายเดิม ด้วยการทรงลงมือทำให้ดูเป็นตัวอย่าง และสอนให้พัฒนาต่อยอดด้วยการประยุกต์ลายผ้าเก่า ผสมผสานข้ามลายใหม่ ๆ นำเทคนิคต่าง ๆ มาใช้ และใส่เรื่องราวเข้าไปในลายผ้า ซึ่งล้วนแล้วแต่พัฒนามาจากลายดั้งเดิมของ “ชุมชนบ้านดอนกอย” ที่ชาวบ้านเขามีพื้นฐานงานหัตถกรรมอยู่แล้ว แค่แนะนำแนวทางที่ถูกต้องก็นำไปพัฒนาต่อยอดได้ทันที รวมทั้งองค์ความรู้จากผู้ทรงคุณวุฒิ ผู้เชี่ยวชาญ ที่ทรงเชิญให้มาช่วยกันพัฒนาพี่น้องบ้านดอนกอย ทำให้เกิดการสร้างภาพลักษณ์ใหม่ ๆ ให้กับผ้าไทยให้กลายเป็นผ้าไทยที่ใส่สนุก ดีไซน์ที่ทันสมัย และเฉดสีที่อิงเทรนด์แฟชั่น จนสามารถออกสู่ตลาดสากล สร้างสรรค์แฟชั่นคอลเลคชั่นร่วมสมัยเพื่อฟื้นฟูภูมิปัญญาพื้นถิ่นด้านการสร้างสรรค์ผืนผ้า ดังเช่นการออกบูธนิทรรศการ “ดอนดอยโมเดล” ในการประชุมผู้นำเขตเศรษฐกิจเอเปค (APEC2022) ในครั้งนี้
“ในวันพรุ่งนี้ (19 พ.ย. 65) จะเป็นวันสุดท้ายของการประชุมฯ ซึ่งพี่น้องชาวบ้านดอนกอยจะได้นำเสนอผลงานและสาธิตการผลิต เพื่อให้ผู้นำและสื่อมวลชนนานาประเทศได้รับชมและนำไปเผยแพร่ขยายผลยังประเทศของทุกท่านต่อไป ทั้งนี้ กระทรวงมหาดไทย และสมาคมแม่บ้านมหาดไทย จะได้น้อมนำพระดำริของสมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา ในการส่งเสริมการนำภูมิปัญญาพื้นถิ่นมาสร้างสรรค์ผลิตภัณฑ์ผ้าที่ได้มาตรฐาน และมีความเป็นสากล ขยายผลไปยังช่างทอผ้า ย้อมผ้าทุกกลุ่มทั่วประเทศ เพื่อนำไปสู่การสร้างงาน สร้างรายได้กระจายสู่ชุมชน และเป็นต้นแบบในการพัฒนาผลิตภัณฑ์ผ้าไทยให้เป็นที่ประจักษ์แก่ตลาดโลก ดังเช่น “ดอนกอยโมเดล” ให้เกิดความยั่งยืนต่อไป” นายสุทธิพงษ์ฯ กล่าว
กองสารนิเทศ สป.มท.
ครั้งที่ 542/2565  วันที่ 18 พ.ย. 2565

ที่มา : https://www.thaigov.go.th/news/contents/details/61768