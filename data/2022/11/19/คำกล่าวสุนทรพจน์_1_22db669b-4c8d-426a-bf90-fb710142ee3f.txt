รัฐบาลไทย-ข่าวทำเนียบรัฐบาล-ถ้อยแถลงของนายกรัฐมนตรี สำหรับการแถลงข่าวในฐานะประธานผู้นำเขตเศรษฐกิจเอเปค


วันเสาร์ที่ 19 พฤศจิกายน 2565
พิมพ์
ถ้อยแถลงของนายกรัฐมนตรี สำหรับการแถลงข่าวในฐานะประธานผู้นำเขตเศรษฐกิจเอเปค
วันเสาร์ที่ 19 พฤศจิกายน 2565
ชั้น LG ศูนย์การประชุมแห่งชาติสิริกิติ์
สวัสดีครับ
ก่อนอื่น ผมขอแสดงความสำนึกในพระมหากรุณาธิคุณอย่างหาที่สุดมิได้ ที่พระบาทสมเด็จพระเจ้าอยู่หัว และสมเด็จพระนางเจ้าฯ พระบรมราชินี ได้เสด็จออกทรงรับผู้นำเขตเศรษฐกิจเอเปคพร้อมคู่สมรส และแขกพิเศษ ณ  พระที่นั่งจักรีมหาปราสาท ในพระบรมมหาราชวังเมื่อค่ำวานนี้ นำมาซึ่งความปลาบปลื้มปีติแก่คณะผู้เข้าร่วมประชุมและคนไทยทุกคน
การประชุมผู้นำเขตเศรษฐกิจเอเปค ครั้งที่ 29 จบลงแล้วด้วยความสำเร็จอย่างงดงาม ซึ่งผมถือว่าเป็นความสำเร็จ ร่วมกันของสมาชิกเอเปคทั้งหมด ที่ต้องการเห็นเอเปคยืนหยัดทำงานท่ามกลางสภาวการณ์โลกที่ผันผวน เพื่อสร้างการเจริญเติบโตและอนาคต  ของภูมิภาคเอเชีย-แปซิฟิก โดยตลอดสัปดาห์ที่ผ่านมา ไทยได้ต้อนรับคณะผู้นำพร้อมคู่สมรส แขกพิเศษ ผู้เข้าร่วมประชุม และสื่อต่างชาติ รวมทั้งสิ้นกว่า 5,000 คน ถือเป็นครั้งแรกในรอบ 4 ปีที่ผู้นำเขตเศรษฐกิจเอเปคได้เดินทางมาประชุมร่วมกันแบบพบหน้า
ในการประชุมครั้งนี้ ผู้นำเอเปคยังได้หารือกับแขกพิเศษ ได้แก่ ประธานาธิบดีฝรั่งเศส และมกุฎราชกุมารและนายกรัฐมนตรีซาอุดีอาระเบีย อีกทั้งยังได้พูดคุยกับภาคเอกชนจาก สภาที่ปรึกษาทางธุรกิจเอเปค และผมยังได้รับฟังมุมมองจากผู้แทนเยาวชนจาก APEC Voices of the Future 2022 ด้วย
ผมขอเรียนว่า ตามที่ได้มีการกล่าวถึงอาวุธนิวเคลียร์ในที่ประชุม ไทยในฐานะเจ้าภาพเอเปค และผมก็เชื่อว่าทุกคน มีข้อห่วงกังวลในเรื่องดังกล่าว
ผมและผู้นำเขตเศรษฐกิจเอเปคได้รับรองปฏิญญาผู้นำเขตเศรษฐกิจเอเปค ค.ศ. 2022 เมื่อสักครู่ ซึ่งสะท้อนการทำงานของเอเปค 2022 ตลอดทั้งปี ที่มีแนวคิดเศรษฐกิจ BCG เป็นเครื่องยนต์ขับเคลื่อนผลลัพธ์ที่เป็นรูปธรรม 3 ประการ ภายใต้หัวข้อหลัก “เปิดกว้างสร้างสัมพันธ์ เชื่อมโยงกัน สู่สมดุล” ดังนี้
ประการแรก “เปิดกว้างสร้างสัมพันธ์” เอเปคได้จัดทำแผนงานต่อเนื่องหลายปี เพื่อสานต่อการหารือเรื่องเขตการค้าเสรีเอเชีย-แปซิฟิก หรือเอฟแทป ในบริบทของโลกยุคหลังโควิด-19 เพื่อเตรียมความพร้อมในการรับมือกับประเด็นการค้าการลงทุนใหม่ ๆ
ประการที่สอง “เชื่อมโยงกัน” เอเปคได้ฟื้นฟูการเดินทางข้ามแดน อย่างปลอดภัยและไร้รอยต่อ เพื่อให้พร้อมรับมือวิกฤติใหม่ในอนาคต
ประการสุดท้าย “สู่สมดุล” ผู้นำเอเปคได้ร่วมกันรับรอง “เป้าหมายกรุงเทพฯ ว่าด้วยเศรษฐกิจ BCG” เพื่อวางรากฐานในการขับเคลื่อนเศรษฐกิจในภูมิภาคเอเชีย-แปซิฟิก อย่างครอบคลุม ยั่งยืน และเป็นมิตรกับสิ่งแวดล้อมอย่างเป็นระบบ ซึ่งผมได้เปิดตัวเว็บไซต์ bangkokgoals.apec.org ในที่ประชุมด้วย
การเป็นเจ้าภาพเอเปคปี 2565 ของไทยได้เสร็จสิ้นลงแล้ว ผมได้ส่งมอบหน้าที่นี้แก่สหรัฐฯ เจ้าภาพเอเปคในปี 2566 ผมมั่นใจอย่างยิ่งว่าสหรัฐฯ จะสานต่อภารกิจที่ไทยริเริ่มไว้ โดยเฉพาะการส่งเสริมการเติบโตอย่างครอบคลุมและยั่งยืนในภูมิภาค
ขอบคุณครับ
* * * * *

ที่มา : https://www.thaigov.go.th/news/contents/details/61781