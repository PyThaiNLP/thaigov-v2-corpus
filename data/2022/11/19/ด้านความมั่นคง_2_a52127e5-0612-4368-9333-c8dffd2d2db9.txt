รัฐบาลไทย-ข่าวทำเนียบรัฐบาล-ปลัด มท.เผยทุกจังหวัดนำตัวผู้ป่วยยาเสพติดเข้ารับการบำบัดรักษาอย่างต่อเนื่อง พร้อมพัฒนาคุณภาพกลไกทางสังคมรองรับ ผู้ผ่านการฟื้นฟู กลับสู่ครอบครัวและสังคมอย่างยั่งยืน


วันเสาร์ที่ 19 พฤศจิกายน 2565
พิมพ์
ปลัด มท.เผยทุกจังหวัดนำตัวผู้ป่วยยาเสพติดเข้ารับการบำบัดรักษาอย่างต่อเนื่อง พร้อมพัฒนาคุณภาพกลไกทางสังคมรองรับ ผู้ผ่านการฟื้นฟู กลับสู่ครอบครัวและสังคมอย่างยั่งยืน
ปลัด มท.เผยทุกจังหวัดนำตัวผู้ป่วยยาเสพติดเข้ารับการบำบัดรักษาอย่างต่อเนื่อง พร้อมพัฒนาคุณภาพกลไกทางสังคมรองรับ ผู้ผ่านการฟื้นฟู กลับสู่ครอบครัวและสังคมอย่างยั่งยืน
เมื่อวันที่ 17 พ.ย. 65 นายสุทธิพงษ์ จุลเจริญ ปลัดกระทรวงมหาดไทย เปิดเผยว่า ขณะนี้ในหลายจังหวัดได้นำผู้ป่วยยาเสพติด ที่ได้รายชื่อจากการประชาคมหมู่บ้านเข้ารับการบำบัด รักษาอย่างต่อเนื่อง โดยในหลายพื้นที่ได้มีการทบทวนกลไกทางสังคม เพื่อปรับปรุงให้สามารถรองรับการออกมาใช้ชีวิตในสังคม ภายหลังจากการฟื้นฟูแล้ว เช่น การเห็นอกเห็นใจของคนในชุมชน ด้วยการให้กำลังใจและให้โอกาสผ่านการพูดคุยและการให้การยอมรับ การฝึกทักษะอาชีพ ฯลฯ นอกจากนี้ สิ่งสำคัญ คือ การสร้างความรู้ความเข้าใจในกลุ่มเด็กและเยาวชน ซึ่งจะเป็นการสร้างภูมิคุ้มกันที่ดีเสริมสร้างความเข้มแข็งในชุมชนอันจะเป็นการช่วยลด Demand ได้ ซึ่งในวันนี้ ได้รับการรายงานผลการดำเนินการป้องกัน และการบำบัดรักษา ในหลายพื้นที่ที่น่าสนใจ อาทิ นายอภินันท์ เผือกผ่อง ผู้ว่าราชการจังหวัดนครศรีธรรมราช เดินทางไปเยี่ยมให้กำลังใจผู้ป่วยจิตเวชจากการใช้สารเสพติด ที่ศูนย์ฟื้นฟูสมรรถภาพฯ จังหวัดนครศรีธรรมราช จำนวน 48 คน ที่ผ่านการบำบัดรักษาจากโรงพยาบาลมาแล้ว โดยได้กล่าวให้กำลังใจแก่ผู้ป่วยว่า "ขอให้มีจิตใจที่เข้มแข็ง กลับไปเป็นกำลังหลักของครอบครัวและเป็นคนดีของสังคมให้ได้" โดยที่การฝึกอบรมในศูนย์จะฝึกทั้งระเบียบวินัยและดูแลการกินยาจนครบตามที่หมอสั่ง การออกกำลังกาย การฝึกอบรมด้านจิตใจตามหลักศาสนา การฝึกอาชีพตามแนวพระราชดำริของเศรษฐกิจพอเพียง และการฝึกอาชีพระยะสั้น เช่น ตัดผมชาย เป็นต้น และเมื่อผ่านการประเมินจะส่งกลับไปสู่ชุมชน และมีการติดตามผลโดยจากคณะกรรมการชุมชนที่กลับไปอยู่อาศัยอย่างต่อเนื่อง หรือที่จังหวัดสกลนครได้จัดกิจกรรม "เปลี่ยนกลุ่มเสี่ยงให้เป็นพลัง" โดยมุ่งเน้นสร้างเครือข่ายหมู่บ้าน/ชุมชน ร่วมใจต้านภัยยาเสพติด ซึ่งนางจุรีรัตน์ เทพอาสน์ ผู้ว่าราชการจังหวัดสกลนคร เป็นประธาน กล่าวให้กำลังใจและให้โอวาทแก่เยาวชน ผู้เข้าอบรม จำนวน 100 คน จากเครือข่าย 18 อำเภอ ซึ่งเป็นกลุ่มที่มีแนวโน้มจะเข้าไปเกี่ยวข้องกับยาเสพติดในพื้นที่ พร้อมด้วยนายวีระ ฤกษ์วาณิชย์กุล ปลัดจังหวัดสกลนคร พ.อ.ภูเบศวร์ ธรรมบุตร รอง ผอ.รมน.จ.สกลนคร หัวหน้าส่วนราชการ หน่วยงานที่เกี่ยวข้อง ร่วมพิธีและร่วมเป็นวิทยากร โดยใช้กลไกในพื้นที่ ในการสร้างภูมิคุ้มกันที่ดี ไม่ตกเป็นเหยื่อของผู้ค้า ผู้เสพในพื้นที่ สร้างความเข้มแข็งให้กับครอบครัว ภายใต้แนวคิด "เปลี่ยนกลุ่มเสี่ยงให้เป็นพลัง" พร้อมนำประสบการณ์จากการอบรม ไปต่อยอดในการทำกิจกรรมกับผู้นำในหมู่บ้านและชุมชนต่อไป ซึ่งเป็นการจัดกิจกรรมที่น่าชมเชย และแต่ละพื้นที่สามารถนำไปปรับใช้ตามความเหมาะสมตามแต่ละภูมิสังคมของแต่ละแห่งได้ สำหรับการดำเนินการในมิติการจับกุมผู้ที่เกี่ยวข้องกับขบวนการค้ายาเสพติดนั้น ยังคงมีความเข้มข้น จริงจัง ในการปราบปราบอย่างต่อเนื่อง ซึ่งตัวอย่างของการดำเนินการในวันนี้ เช่น
1. จังหวัดระนอง พ.อ.ภูมิพัฒน์ บุญเรืองขาว ผบ.ฉก.ร.25 กกล.เทพสตรี สั่งการให้ ร้อย ร.2521 ขยายผลจับกุมเครือข่ายค้ายาบ้า โดยเจ้าหน้าที่ได้จัดกำลังพล พร้อมรถกระบะ 2 คัน ลงพื้นที่ล่อซื้อนัดหมายรับส่งมอบยาบ้าริมถนน บ้านนิคม ผัง2 หมู่4 ตำบล จ.ป.ร. อ.กระบุรี จ.ระนอง เมื่อเจ้าหน้าที่ไปถึงพบรถกระบะ ตอนเดียว ตู้ทึบสีขาว สำหรับใช้ส่งนม จอดอยู่ริมถนนจึงแสดงตัวเข้าปิดล้อม พบคนขับคือ นายเต้ อายุ 28 ปี และ น.ส.ขนุน อายุ 30 ปี นั่งอยู่ข้างคนขับ จากนั้นเจ้าหน้าที่ได้เปิดประตูรถยนต์ น.ส.ขนุน แอบโยนกล่องพัสดุทิ้งลงข้างทาง ภายในมียาบ้า 2 มัด จำนวน 4,438 เม็ด ซึ่ง น.ส.ขนุน ให้การยอมรับว่า ของกลางยาบ้าซื้อมาในราคามัดละ 45,000 บาท และนำมาจำหน่ายในราคามัดละ 56,500 บาท เจ้าหน้าที่จึงควบคุมตัวผู้ต้องหาทั้ง 2 ราย พร้อมของกลาง มายังร้อย ร.2521 และทำบันทึกไว้ ก่อนคุมตัวผู้ต้องหาพร้อมของกลางยาบ้าส่ง สภ.ปากจั่น ดำเนินคดีต่อไป
2. จังหวัดกระบี่ ตามที่ นายพุฒิพงศ์ ศิริมาตย์ ผู้ว่าราชการจังหวัดกระบี่ ได้ปล่อยแถวปิดล้อมตรวจค้นเพื่อปราบปรามยาเสพติดในพื้นที่จังหวัดกระบี่ ซึ่งศูนย์ป้องกันและปราบปรามยาเสพติดจังหวัดกระบี่บูรณาการร่วมกับตำรวจภูธรจังหวัดกระบี่ ตำรวจตระเวนชายแดนที่ 426 กองอาสารักษาดินแดนจังหวัดกระบี่ ที่ 1 และ ศูนย์ป้องกันและปราบปรามยาเสพติดอำเภอทุกอำเภอ ปฏิบัติการปราบปรามและแก้ไขปัญหายาเสพติด เพื่อกวาดล้างยาเสพติด ตามแผนปฏิบัติการฯของจังหวัดกระบี่ และนโยบายของกระทรวงมหาดไทย โดยสรุปผลการปฏิบัติของ ศูนย์ป้องกันและปราบปรามยาเสพติดจังหวัดกระบี่ รวม 10 คดี ผู้ต้องหา 9 คน ของกลาง เมทแอมเฟตามีนหรือยาบ้า จำนวน 10,507 เม็ด
.
3. จังหวัดสกลนคร โดยการอำนวยการของ นายกิติพันธ์ จันทร์สุข นายอำเภอกุดบาก/ พ.ต.อ.วรพงษ์ พุ่มศิโร ผกก.สภ.กุดบาก สั่งการให้ฝ่ายความมั่นคงอำเภอกุดบาก เจ้าหน้าที่ตำรวจ สภ.กุดบาก ชุดรักษาความปลอดภัย ร่วมกันปิดล้อมตรวจค้นบ้านเป้าหมายผู้เกี่ยวข้องกับยาเสพติดในพื้นที่บ้านโพนงาม หมู่ที่ 5 ตำบลนาม่อง อำเภอกุดบาก จังหวัดสกลนคร สามารถจับกุมผู้ต้องหาเพศชาย จำนวน 1 ราย อายุ 17 ปี ที่อยู่ บ. โพนงาม ม.5 ต.นาม่อง อ.กุดบาก จ.สกลนครพร้อมของกลาง ยาบ้า 950 เม็ด โดยกล่าวหาว่า ครอบครองซึ่งยาเสพติดให้โทษประเภท 1 (เมทแอมเฟตามีนหรือยาบ้า) เพื่อการค้าโดยไม่ได้รับอนุญาต และนำส่ง พนักงานสอบสวน สภ.กุดบาก ดำเนินการตามกฎหมายต่อไป
นายสุทธิพงษ์ จุลเจริญ ปลัดกระทรวงมหาดไทย กล่าวเพิ่มเติมว่า นอกจากนี้ ในหลายพื้นที่ได้บูรณาการฝ่ายความมั่นคง สุ่มตรวจปัสสาวะกลุ่มเสี่ยงหรือกลุ่มเป้าหมาย ตั้งด่านเฝ้าระวัง ปิดล้อมตรวจค้นพื้นที่เป้าหมาย หรือตรวจสถานบริการ และสถานประกอบการที่คล้ายสถานบริการอย่างต่อเนื่อง ซึ่งหากพบสารเสพติดในร่างกาย หรือการกระทำความผิดที่เกี่ยวข้อง รวมถึงพบผู้ป่วยจิตเวช เจ้าหน้าที่จะดำเนินการโดยเฉียบขาดทันที เพื่อป้องกันไม่ให้เกิดเหตุที่เป็นภัยต่อสังคมโดยรวม ทั้งนี้ ขอให้ผู้ปกครองให้ความสำคัญต่อลูกหลาน ทั้งในด้านการปลูกฝังจิตสำนึกความเป็นพลเมืองที่ดี และกิจกรรมนันทนาการของเด็ก โดยให้เน้นการรวมกลุ่มพบปะเชิงสร้างสรรค์ เช่น ไปงานกิจกรรม Open House เพื่อแนะแนวทางด้านการศึกษา ไปฝึกฝนทักษะด้านการถ่ายภาพ วาดภาพ เล่นดนตรี กีฬา ใช้เวลาว่างให้เป็นประโยชน์ หรือร่วมกันปลูกผักสวนครัว ฝึกอาชีพเป็นผู้ช่วยขายของเสริมทักษะด้านการค้าขาย เพื่อลดโอกาสการมั่วสุม หรือไปในที่อโคจร ทั้งนี้ หากพบเบาะเเสที่สุ่มเสี่ยงหรืออาจมีเหตุมั่วสุมยาเสพติดสามารถเเจ้งได้ที่เจ้าหน้าที่ฝ่ายความมั่นคงทุกหน่วย ที่ศูนย์ดำรงธรรม กระทรวงมหาดไทย ณ ที่ว่าการอำเภอทุกแห่ง ศาลากลางจังหวัดทุกจังหวัด รวมถึงสายด่วน 1567 โทรฟรี ตลอด 24 ชั่วโมง
กองสารนิเทศ สป.มท.
ครั้งที่ 538/2565  วันที่ 17 พ.ย. 65

ที่มา : https://www.thaigov.go.th/news/contents/details/61764