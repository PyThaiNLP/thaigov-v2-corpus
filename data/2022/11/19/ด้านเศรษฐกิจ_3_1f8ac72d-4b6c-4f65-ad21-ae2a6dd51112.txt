รัฐบาลไทย-ข่าวทำเนียบรัฐบาล-ปลัดอุตฯ ณัฐพล ลงดาบบริษัท แวกซ์ กาเบ็จ เซ็นเตอร์ จำกัด สั่งระงับการเคลื่อนย้ายของเสียจากเหตุไฟไหม้ที่ผ่านมา พร้อมแจ้งความเตรียมเอาผิดหากไม่ปฏิบัติตาม


วันเสาร์ที่ 19 พฤศจิกายน 2565
พิมพ์
ปลัดอุตฯ ณัฐพล ลงดาบบริษัท แวกซ์ กาเบ็จ เซ็นเตอร์ จำกัด สั่งระงับการเคลื่อนย้ายของเสียจากเหตุไฟไหม้ที่ผ่านมา พร้อมแจ้งความเตรียมเอาผิดหากไม่ปฏิบัติตาม
ปลัดอุตฯ ณัฐพล ลงดาบบริษัท แวกซ์ กาเบ็จ เซ็นเตอร์ จำกัด สั่งระงับการเคลื่อนย้ายของเสียจากเหตุไฟไหม้ที่ผ่านมา พร้อมแจ้งความเตรียมเอาผิดหากไม่ปฏิบัติตาม
ดร.ณัฐพล รังสิตพล ปลัดกระทรวงอุตสาหกรรม เปิดเผยว่า ตามที่สำนักงานอุตสาหกรรมจังหวัดราชบุรีได้รับเรื่องร้องเรียนเกี่ยวกับ บริษัท แวกซ์ กาเบ็จ เซ็นเตอร์ จำกัด ว่ามีการพบการใช้รถแบ็คโฮเคลื่อนย้ายถังเหล็กขนาด 200 ลิตร ที่เคยถูกไฟไหม้ เมื่อช่วงเดือนมิถุนายน 2565 ทำให้เกิดของเสียรั่วไหล จนเกิดการแพร่กระจายของของเสียและส่งกลิ่นเหม็นฟุ้งกระจาย จึงสั่งการให้อุตสาหกรรมจังหวัดราชบุรีลงพื้นที่ตรวจสอบเป็นการด่วน
ล่าสุดพบรถแบ็คโฮ จำนวน 1 คัน จอดอยู่บริเวณด้านข้างอาคารที่เกิดเหตุเพลิงไหม้ ทั้งนี้จากการตรวจสอบบริเวณกองถังโลหะขนาด 200 ลิตร ที่เคยถูกเพลิงไหม้ มีถังโลหะประมาณ 40 ใบ ถูกแยกออกมาจากกองถัง ลักษณะเหมือนถูกทำให้แตกชำรุด และมีของเหลวสีเขียวและสีชมพู มีกลิ่นเหม็นคล้ายตัวทำละลาย (Solvent) รั่วไหลลงสู่พื้นดินบริเวณดังกล่าว โดยทางศูนย์วิจัยและเตือนภัยมลพิษโรงงานภาคตะวันตก กรมโรงงานอุตสาหกรรม ได้เก็บตัวอย่างของเหลวบริเวณดังกล่าว จำนวน 4 ตัวอย่าง เพื่อตรวจวิเคราะห์และตรวจสอบค่าความเป็นกรด-ด่าง ด้วยกระดาษวัดค่า pH (pH Paper Indicator  Strip) ผลพบว่ามีค่าเป็นด่างเข้มข้นประมาณ 13 อย่างไรก็ตามจะนำส่งตัวอย่างให้ห้องปฏิบัติการเพื่อตรวจวัดค่าสารประกอบอินทรีย์ระเหยง่าย หรือ Total VOCs (Volatile Organic Compounds) และค่าอื่นๆ ต่อไป
ล่าสุดได้ออกคำสั่งให้บริษัท แวกซ์ กาเบ็จ เซ็นเตอร์ จำกัด ระงับการดำเนินการใดๆ ที่อาจก่อให้เกิดการรั่วไหลของของเสียในถังโลหะขนาด 200 ลิตร บริเวณพื้นที่ที่เคยถูกเพลิงไหม้โดยทันที และให้บริษัทฯ ดำเนินการฟื้นฟูแก้ไขบริเวณที่เคยถูกเพลิงไหม้ที่มีของเสียอันเกิดจากบริษัทฯ ใช้รถแบคโฮเคลื่อนย้ายถังโลหะขนาด 200 ลิตร ประมาณ 40 ถัง ทำให้ของเสียหกล้นรั่วไหลออกมาให้กลับคืนสู่สภาพเดิมภายในวันที่ 22 พฤศจิกายน 2565 อย่างไรก็ตามสำนักงานอุตสาหกรรมจังหวัดราชบุรีได้แจ้งความลงบันทึกประจำวันไว้ต่อพนักงานสอบสวน สภ.จอมบึง จังหวัดราชบุรีไว้แล้ว ซึ่งรายละเอียดการดำเนินการเคลื่อนย้ายของเสียที่ไม่ถูกเพลิงไหม้ทางจังหวัดราชบุรีจะมีการประชุมคณะทำงานเพื่อเร่งตรวจสอบแก้ไขปัญหาความเดือดร้อนของประชาชน ในวันที่ 23 พฤศจิกายน 2565 ต่อไป
บริษัท แวกซ์ กาเบ็จ เซ็นเตอร์ จำกัด เป็นโรงงานที่ประกอบกิจการเกี่ยวกับการกำจัดและบำบัดของเสียอุตสาหกรรม ได้รับใบอนุญาตประกอบกิจการโรงงาน (ร.ง. 4) ซึ่งได้เกิดเพลิงไหม้ไปเมื่อเดือนมิถุนายน ที่ผ่านมา โดยในครั้งนั้น นายสุริยะ จึงรุ่งเรืองกิจ รัฐมนตรีว่าการกระทรวงอุตสาหกรรม ได้สั่งการให้ตรวจสอบเหตุเพลิงไหม้ โดยให้โรงงานนำของเสียที่เกิดจากเพลิงไหม้ และของเสียที่ตกค้างในพื้นที่โรงงานส่งไปบำบัดหรือกำจัด ให้แล้วเสร็จภายใน 15 วัน พร้อมทั้งกำชับให้ปฏิบัติตามกฎหมายอย่างจริงจัง
-----------------------------------------
18 พฤศจิกายน 2565

ที่มา : https://www.thaigov.go.th/news/contents/details/61773