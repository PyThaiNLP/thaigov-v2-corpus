รัฐบาลไทย-ข่าวทำเนียบรัฐบาล-​รัฐบาลชื่นชมแฟชั่นโชว์ผ้าไหมไทยจากดีไซเนอร์21เขตเศรษฐกิจเอเปค ดันผ้าไหมไทยเป็นสัญลักษณ์มิตรภาพเอเปค สอดรับแนวคิด BCG


วันเสาร์ที่ 19 พฤศจิกายน 2565
พิมพ์
​รัฐบาลชื่นชมแฟชั่นโชว์ผ้าไหมไทยจากดีไซเนอร์21เขตเศรษฐกิจเอเปค ดันผ้าไหมไทยเป็นสัญลักษณ์มิตรภาพเอเปค สอดรับแนวคิด BCG
​รัฐบาลชื่นชมแฟชั่นโชว์ผ้าไหมไทยจากดีไซเนอร์21เขตเศรษฐกิจเอเปค ดันผ้าไหมไทยเป็นสัญลักษณ์มิตรภาพเอเปค สอดรับแนวคิด BCG ตอกย้ำนายกรัฐมนตรีผลลักดันซอฟต์พาวเวอร์ เพิ่มโอกาสจำหน่ายสินค้า กระจายรายได้และยกระดับคุณภาพชีวิตเกษตรกรอย่างยั่งยืน
วันนี้  19 พฤศจิกายน   2565  น.ส.ทิพานัน ศิริชนะ รองโฆษกประจำสำนักนายกรัฐมนตรี เปิดเผยว่า รัฐบาลชื่นชมการประชุมความร่วมมือทางเศรษฐกิจเอเชีย-แปซิฟิก (เอเปค) 2022 ที่มีการจัดแสดงแฟชั่นโชว์ผ้าไหมไทย  “Thai Silk Through The Eyes of APEC” ที่ศูนย์การประชุมแห่งชาติสิริกิติ์ บริเวณศูนย์สื่อมวลชน เมื่อค่ำวันที่ 18 พฤศจิกายน 2565  มีความสวยงามสร้างความประทับใจ และความพิเศษเนื่องจากใช้ผ้าไหมไทยมรดกอันล้ำค่า ที่มีเอกลักษณ์โดดเด่นสีสันสดใสเงางามจากภูมิปัญญาไทย  ผ่านการออกแบบโดยดีไซเนอร์จากเขตเศรษฐกิจเอเปคทั้ง 21 เขต ได้แก่ ประเทศไทย , สหรัฐอเมริกา , ญี่ปุ่น, นิวซีแลนด์, เวียดนาม , สิงคโปร์, ฟิลิปปินส์ , เปรู , ปาปัวนิวกินี , เม็กซิโก , มาเลเซีย , เกาหลีใต้ , อินโดนีเซีย , ฮ่องกง , ไต้หวัน , จีน , ชิลี , แคนาดา , บรูไน , รัสเซีย และออสเตรเลีย
น.ส.ทิพานัน กล่าวว่า การแสดงแฟชั่นโชว์ผ้าไหมไทยจากผลงานของดีไซเนอร์21 เขตเศรษฐกิจเอเปค สื่อถึงเจตนารมณ์ในการให้ผ้าไหมเป็นสัญลักษณ์แห่งมิตรภาพ  เชื่อมต่อความคิดสร้างสรรค์ในการออกแบบของทุกเขตเศรษฐกิจเข้าด้วยกันรวมเป็นหนึ่งเดียว  ถ่ายทอดอัตลักษณ์ของแต่ละเขตเศรษฐกิจ สอดรับกับแนวคิดที่ไทยนำเสนอแนวคิดการพัฒนาเศรษฐกิจ BCG ที่เป็นแนวทางที่ไทยนำเสนอต่อที่ประชุมเอเปค ในแนวทางส่งเสริมการเติบโตที่ยั่งยืน รวมถึงหลากหลายทางชีวภาพ เศรษฐกิจหมุนเวียนและการขับเคลื่อนเศรษฐกิจสีเขียว ตามเป้าหมายกรุงเทพฯ
รองโฆษกประจำสำนักนายกรัฐมนตรี กล่าวว่า ตอกย้ำความตั้งใจจริงของรัฐบาลที่จะนำผ้าไหมไทยเป็นหนึ่งในซอฟต์พาวเวอร์ อันมีชื่อเสียงได้รับการยอมรับจากทั่วโลกอยู่แล้ว ให้มีมูลค่าเพิ่มขึ้นไปอีก  และเมื่อผ่านการออกแบบจากดีไซเนอร์นานาชาติ ช่วยให้ผ้าไหมเป็นหนึ่งในผ้าที่สามารถนำไปสร้างสรรค์ได้หลากหลายรูปแบบ  ส่งเสริมให้รักษาฐานความนิยม และต่อยอดเพิ่มโอกาสในการจำหน่ายสินค้าได้ทั่วโลก เป็นไปตามนโยบายของพล.อ.ประยุทธ์ จันทร์โอชา นายกรัฐมนตรี ที่มุ่งมั่นส่งเสริมซอฟต์พาวเวอร์ของไทย ให้กลายเป็นสินค้าส่งออกทางวัฒนธรรมทั้ง 5 F ได้แก่ 1. Food (อาหาร) 2. Film (ภาพยนตร์และวีดิทัศน์) 3. Fashion (การออกแบบแฟชั่นไทย) 4. Fighting (ศิลปะการป้องกันตัวแบบไทย)  และ5.Festival (เทศกาลประเพณี) เพื่อให้มีการพัฒนาผลิตภัณฑ์ สร้างงาน สร้างรายได้และการกระจายรายได้ไปสู่ชุมชน ยกระดับคุณภาพชีวิตของพี่น้องประชาชน โดยเฉพาะพี่น้องเกษตรกรอย่างยั่งยืน

ที่มา : https://www.thaigov.go.th/news/contents/details/61771