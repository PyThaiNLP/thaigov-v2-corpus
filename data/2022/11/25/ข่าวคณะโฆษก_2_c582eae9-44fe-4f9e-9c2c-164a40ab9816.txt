รัฐบาลไทย-ข่าวทำเนียบรัฐบาล-อย.ขับเคลื่อนการทำงาน ลดขั้นตอนขึ้นทะเบียน เปิดแอปตรวจสอบผลิตภัณฑ์ สนองนโยบายรัฐบาลดิจิทัล


วันศุกร์ที่ 25 พฤศจิกายน 2565
พิมพ์
อย.ขับเคลื่อนการทำงาน ลดขั้นตอนขึ้นทะเบียน เปิดแอปตรวจสอบผลิตภัณฑ์ สนองนโยบายรัฐบาลดิจิทัล
อย.ขับเคลื่อนการทำงาน ลดขั้นตอนขึ้นทะเบียน เปิดแอปตรวจสอบผลิตภัณฑ์ สนองนโยบายรัฐบาลดิจิทัล
วันที่ 25 พฤศจิกายน 2565 นางสาวรัชดา ธนาดิเรก รองโฆษกประจำสำนักนายกรัฐมนตรี  เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม มีนโยบายให้หน่วยงานราชการนำเทคโนโลยีดิจิทัลมาปรับใช้ในการบริหารราชการแผ่นดิน มุ่งสู่การเป็นรัฐบาลดิจิทัล เพื่อเพิ่มประสิทธิภาพการให้บริการของภาครัฐ บูรณาการเชื่อมโยงข้อมูลระหว่างหน่วยงานภาครัฐ รวมถึงพัฒนาแพลตฟอร์มการให้บริการภาคเอกชนและการให้บริการประชาชนแบบเบ็ดเสร็จ เข้าถึงง่าย ซึ่งได้ทำอย่างเป็นระบบ เพื่อให้ทุกภาคส่วนได้เรียนรู้และปรับตัวเข้าสู่สังคมดิจิทัลอย่างเป็นขั้นเป็นตอน
นางสาวรัชดา กล่าวว่า ปัจจุบันหน่วยงานราชการหลายหน่วยงานได้ขับเคลื่อนนโยบายอย่างเป็นรูปธรรม ส่งผลต่อประสิทธิภาพในการทำงาน สร้างความพึงพอใจต่อผู้ใช้บริการ  สำนักงานคณะกรรมการอาหารและยา  (อย.) เป็นอีกหน่วยงานหนึ่งที่ได้ปรับเปลี่ยนรูปแบบการทำงานให้เป็นหน่วยงานดิจิทัล ซึ่งที่ผ่านมา อย.ได้พัฒนาแอปพลิเคชันบนมือถือ “Oryor Smart Application Versions 2”  โดยเพิ่มฟังก์ชันการให้บริการหลากหลายเมนูอย่างมีประสิทธิภาพมากยิ่งขึ้น สามารถตรวจสอบหมายเลขผลิตภัณฑ์เครื่องสำอาง อาหารและวัตถุอันตราย  รวมถึงสามารถค้นหาร้านขายยาได้ทั่วทั้งประเทศ  เป็นอีกหนึ่งช่องทางการสื่อสารที่จะช่วยให้เข้าถึงผู้บริโภคในยุคดิจิตอลอย่างแพร่หลาย
นางสาวรัชดา กล่าวต่อไปว่า นอกจากการพัฒนาระบบให้บริการแล้ว ปัจจุบัน อย. ได้จัดระบบให้คำปรึกษาแนะนำ อำนวยความสะดวก และลดเวลาขึ้นทะเบียน ให้ไม่เกิน 120 วัน (จากที่กำหนดไว้ในกฎกระทรวง 330 วัน)  หากเอกสารครบถ้วน ถูกต้อง และสมบูรณ์ โดยไม่มีการแก้ไขเพิ่มเติม  เช่น กรณีของ สเปรย์พ่นจมูกสารสกัดจากเปลือกมะนาว ที่ทำการศึกษาวิจัยในเบื้องต้นพบว่าอาจป้องกันเชื้อโควิด-ไข้หวัดใหญ่- RSV' ได้นั้น โดยในขั้นตอนต่อไป จำเป็นต้องมีการศึกษาวิจัยในมนุษย์เพิ่มเติม เพื่อยืนยันผลการใช้จริง จึงมานำข้อมูลการศึกษามาขึ้นทะเบียนเป็น ยาพัฒนาจากสมุนไพร ที่ช่วยยับยั้งและป้องกันเชื้อไวรัสก่อโรคทางเดินหายใจ เช่น SARs-COV-2 (โควิด19) ไข้หวัดใหญ่ (H1N1) และRSV กับทาง สำนักงานคณะกรรมการอาหารและยา (อย) กระทรวงสาธารณสุข เพื่อจำหน่ายในเชิงพาณิชย์ต่อไปในสรรพคุณข้างต้น
"นายกรัฐมนตรี พอใจผลการขับเคลื่อนการทำงานสู่รัฐบาลดิจิทัล ยืนยันการนำภาครัฐสู่รัฐบาลดิจิทัลเป็นแนวคิดเชิงรุกที่รัฐบาลดำเนินงานมาอย่างต่อเนื่อง มุ่งยกระดับคุณภาพชีวิตประชาชนให้มีความสะดวกสบายมากยิ่งขึ้น รวมถึงสามารถบริหารจัดการข้อมูลต่าง ๆ ให้ง่ายขึ้น เพื่อให้เกิดการขับเคลื่อนองค์กรด้วยข้อมูลที่ดีได้อย่างยั่งยืน " นางสาวรัชดา กล่าว

ที่มา : https://www.thaigov.go.th/news/contents/details/61977