รัฐบาลไทย-ข่าวทำเนียบรัฐบาล-ปลัด สธ.สั่งทุก รพ. เปิดจุดฉีดวัคซีนโควิด 19 จัดรถโมบายฉีดกลุ่มเสี่ยง 608 ในพื้นที่


วันศุกร์ที่ 25 พฤศจิกายน 2565
ปลัด สธ.สั่งทุก รพ. เปิดจุดฉีดวัคซีนโควิด 19 จัดรถโมบายฉีดกลุ่มเสี่ยง 608 ในพื้นที่
ปลัดกระทรวงสาธารณสุข แจงผู้ป่วยโควิดเพิ่มขึ้นเป็นไปตามคาดการณ์ ประชาชนสนใจเข้ารับวัคซีนป้องกันมากขึ้น สั่งทุกโรงพยาบาลเปิดจุดบริการฉีดวัคซีนพร้อมประชาสัมพันธ์ให้ประชาชนทราบ หากวอล์กอินเข้ามาคนเดียวก็ขอให้ฉีด เพื่อให้ประชาชนเข้าถึงมากที่สุด
ปลัดกระทรวงสาธารณสุข แจงผู้ป่วยโควิดเพิ่มขึ้นเป็นไปตามคาดการณ์ ประชาชนสนใจเข้ารับวัคซีนป้องกันมากขึ้น สั่งทุกโรงพยาบาลเปิดจุดบริการฉีดวัคซีนพร้อมประชาสัมพันธ์ให้ประชาชนทราบ หากวอล์กอินเข้ามาคนเดียวก็ขอให้ฉีด เพื่อให้ประชาชนเข้าถึงมากที่สุด เนื่องจากวัคซีนมีเพียงพอ พร้อมทั้งจัดบริการเชิงรุกฉีดกลุ่มเสี่ยง 608 ถึงในพื้นที่
วันนี้ (25 พฤศจิกายน 2565) ที่กระทรวงสาธารณสุข จ.นนทบุรี  นพ.โอภาส การย์กวินพงศ์ ปลัดกระทรวงสาธารณสุข กล่าวถึงสถานการณ์โรคโควิด 19 ว่า ขณะนี้จำนวนผู้ติดเชื้อและผู้ป่วยเข้ารับการรักษาในโรงพยาบาลเพิ่มขึ้น แต่ส่วนใหญ่อาการไม่รุนแรง แพทย์จ่ายยาและรักษาแบบผู้ป่วยนอก ส่วนการใช้เตียงในโรงพยาบาลยังไม่เพิ่มขึ้นมากจนต้องมีมาตรการเพิ่มเติม สำหรับผู้เสียชีวิตยังเพิ่มไม่มากเช่นกัน เฉลี่ยไม่เกิน 10 รายต่อวัน ซึ่งทั้งหมดเป็นไปตามที่คาดการณ์ว่าจะพบการระบาดในลักษณะ Small Wave และจะค่อยๆ ลดลงช่วงหลังปีใหม่ ทั้งนี้ การพบผู้ติดเชื้อเพิ่มขึ้นทำให้ช่วงนี้ประชาชนเข้ารับวัคซีนมากขึ้นด้วย จึงได้สั่งการให้นายแพทย์สาธารณสุขจังหวัดและผู้อำนวยการโรงพยาบาลศูนย์/โรงพยาบาลทั่วไปทั่วประเทศ กำหนดเป้าหมายการฉีดวัคซีนในช่วงนี้และให้ทุกโรงพยาบาลในสังกัดจัดจุดบริการฉีดวัคซีนโควิด 19 พร้อมทั้งประชาสัมพันธ์วัน เวลาให้บริการให้ประชาชนทราบอย่างทั่วถึงและมารับบริการได้สะดวก
“แม้จะมีการกำหนดวันเวลาให้บริการ แต่หากประชาชนวอล์กอินมาขอรับบริการไม่ตรงวันก็ขอให้ฉีดวัคซีนให้กับประชาชน ไม่ต้องกังวลเรื่องเปิดขวดวัคซีนฉีดไม่หมดแล้วต้องทิ้ง เพราะแม้ขวดหนึ่งจะฉีดเพียงคนเดียวก็ถือว่ามีประโยชน์กว่าที่จะรอหลายคนแล้วทำให้ไม่ได้ฉีด เพราะคนที่เสียชีวิตส่วนใหญ่เป็นกลุ่มเสี่ยงที่ไม่ได้ฉีดเข็มกระตุ้น” นพ.โอภาสกล่าว
นพ.โอภาสกล่าวต่อว่า นอกจากการกระจายวัคซีนโควิด 19 ถึงระดับ รพ.สต.เพื่อให้อำนวยความสะดวกให้ประชาชนได้รับบริการใกล้บ้าน ลดภาระค่าใช้จ่ายในการเดินทางมารับบริการที่โรงพยาบาลชุมชน และลดการสูญเสียรายได้ของญาติจากการหยุดงานพามาฉีดวัคซีน แต่เพื่อเพิ่มการเข้าถึงวัคซีนให้มากขึ้นและสะดวกยิ่งขึ้นได้แจ้งให้มีการจัดกิจกรรมเชิงรุก เช่น จัดรถโมบายยูนิตฉีดวัคซีนพร้อมนัดหมายให้มารับบริการในพื้นที่ โดยเฉพาะกลุ่ม 608 คือ ผู้สูงอายุ 60 ปีขึ้นไป กลุ่ม 7 โรคเรื้อรัง และหญิงตั้งครรภ์
***************************************** 25 พฤศจิกายน 2565

ที่มา : https://www.thaigov.go.th/news/contents/details/62003