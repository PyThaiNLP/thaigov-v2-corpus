รัฐบาลไทย-ข่าวทำเนียบรัฐบาล-ดีอีเอส แจ้งเตือน 


วันศุกร์ที่ 25 พฤศจิกายน 2565
ดีอีเอส แจ้งเตือน
ดีอีเอส แจ้งเตือน "ลงทุนออนไลน์อย่างไร ไม่ให้โดนหลอก"
นางสาวนพวรรณ หัวใจมั่น โฆษกกระทรวงดิจิทัลเพื่อเศรษฐกิจและสังคมฝ่ายการเมือง (ดีอีเอส) กล่าวว่า ปัจจุบันมีการเชิญชวนให้ลงทุนออนไลน์จำนวนมาก ซึ่งอาจมีมิจฉาชีพเข้าหลอกลวงประชาชนให้ลงทุนออนไลน์ไม่ว่าจะเป็นการลงทุนหุ้น, ลงทุนคริปโทฯ และลงทุนธุรกิจต่างๆ ที่มักจะมีข้อเสนอ เชื้อเชิญ จูงใจชวนให้อยากร่วมลงทุน  ซึ่งศูนย์ต่อต้านข่าวปลอม กระทรวงดิจิทัลเพื่อเศรษฐกิจและสังคม จึงได้แนะนำวิธีการ ‘ลงทุนออนไลน์อย่างไรไม่ให้ถูกหลอก" ดังนี้
1. อย่าด่วนตัดสินใจในการลงทุน โดยเฉพาะการเชิญชวนผ่าน social media หรือแอปพลิเคชันต่าง ๆ ควรตรวจสอบรายละเอียดก่อนตัดสินใจลงทุนทุกครั้ง
2. สังเกตสัญญาณเตือนกลโกงจากข้อเสนอการลงทุน โดยส่วนมากมักจะมีข้อเสนอที่อ้างผลตอบแทนสูง, มีการรับประกันผลตอบแทน, เร่งรัดให้ตัดสินใจลงทุน และดึงดูดใจด้วยสินทรัพย์ใหม่ ๆ
3. ระมัดระวังการลงทุนจากคำชวนของคนใน social media เนื่องจากอาจจะมีการแอบอ้างชื่อหรือภาพของผู้มีชื่อเสียง มีการนำชื่อหรือโลโก้ของหน่วยงานหรือผู้ประกอบธุรกิจมาใช้ในการหลอกลวง
4. รักษาความเป็นส่วนตัว และตั้งค่าความปลอดภัย Social media ของตนเอง ไม่ควรเปิดเผยข้อมูลบัญชีธนาคารหรือข้อมูลส่วนตัวใด ๆ ให้ผู้อื่นทราบ
5. ไม่ควรโอนเงินลงทุนเข้าบัญชีส่วนตัวของบุคคลธรรมดา โดยเฉพาะคนที่อ้างตัวเป็นตัวแทนจากบริษัท
6. เช็กให้ชัวร์ก่อนลงทุน โดยตรวจสอบให้แน่ใจก่อนว่าธุรกิจที่เราจะร่วมลงทุนนั้นเป็นบริษัทที่มีตัวตนจริง ไม่มีเจตนาหลอกลวง
อย่างไรก็ตาม กระทรวงดิจิทัลเพื่อเศรษฐกิจและสังคม ไม่ได้นิ่งนอนใจ และได้ติดตามเรื่องการลงทุนออนไลน์อย่างต่อเนื่อง  หากท่านได้รับการแจ้งข้อมูลที่ไม่ปกติหรือได้รับความเสียหาย สามารถแจ้งมาได้ที่สายด่วน 1212   หรือแจ้งความออนไลน์ได้ตลอด24 ชั่วโมง  ผ่านเว็บไซต์ https://thaipoliceonline.com
***************

ที่มา : https://www.thaigov.go.th/news/contents/details/61989