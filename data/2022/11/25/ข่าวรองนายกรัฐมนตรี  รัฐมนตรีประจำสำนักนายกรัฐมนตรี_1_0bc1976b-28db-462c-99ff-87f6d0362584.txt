รัฐบาลไทย-ข่าวทำเนียบรัฐบาล-รองนายกฯ พลเอก ประวิตรฯ ประธานประชุมคณะกรรมการบริหารสถานการณ์ฉุกเฉิน ประเมินสถานการณ์ใต้ ยืดเวลาใช้ พรก.ฉุกเฉิน ย้ำเข้มบังคับใช้กฎหมาย เร่งขยายผลจับคาร์บอมบ์


วันศุกร์ที่ 25 พฤศจิกายน 2565
พิมพ์
รองนายกฯ พลเอก ประวิตรฯ ประธานประชุมคณะกรรมการบริหารสถานการณ์ฉุกเฉิน ประเมินสถานการณ์ใต้ ยืดเวลาใช้ พรก.ฉุกเฉิน ย้ำเข้มบังคับใช้กฎหมาย เร่งขยายผลจับคาร์บอมบ์
รองนายกฯ พลเอก ประวิตรฯ ประธานประชุมคณะกรรมการบริหารสถานการณ์ฉุกเฉิน ประเมินสถานการณ์ใต้ ยืดเวลาใช้ พรก.ฉุกเฉิน ย้ำเข้มบังคับใช้กฎหมาย เร่งขยายผลจับคาร์บอมบ์
วันนี้ (25 พฤศจิกายน 2565) เวลา 10.00 น. โฆษก ประจำรองนายกรัฐมนตรี เปิดเผยว่า พลเอก ประวิตร วงษ์สุวรรณ รองนายกรัฐมนตรี ได้เป็นประธานการประชุมคณะกรรมการบริหารสถานการณ์ฉุกเฉิน ครั้งที่ 4 ณ มูลนิธิอนุรักษ์ป่ารอยต่อฯ โดยที่ประชุมรับทราบสถานการณ์และการบังคับใช้ พรก.การบริหารราชการในสถานการณ์ฉุกเฉินและข้อมูลตัวชี้วัดในพื้นที่ที่ผ่านมา
ต่อจากนั้น ได้ร่วมพิจารณาถึงเหตุการณ์และสถานการณ์ความรุนแรงในพื้นที่ และเห็นชอบ การขยายระยะเวลาการประกาศสถานการณ์ฉุกเฉินที่มีความร้ายแรงในพื้นที่จังหวัดชายแดนภาคใต้ ยกเว้น อ.ศรีสาคร อ.สุไหงโก-ลก อ.แว้ง อ.สุคิริน จว.นราธิวาส อ.ยะหริ่ง อ.ไม้แก่น อ.แม่ลาน จว.ปัตตานี และอ.เบตง อ.กาบัง จว.ยะลา ออกไปอีกเป็นระยะเวลา 3 เดือน ทั้งนี้ ตั้งแต่  20 ธ.ค.65  และสิ้นสุดลงใน 19 มี.ค.66 โดยครั้งนี้ ไม่มีการปรับลดพื้นที่ เพื่อให้เกิดความต่อเนื่องในการปฏิบัติงานของเจ้าหน้าที่ในป้องกัน ระงับ ยับยั้งสถานการณ์ในพื้นที่ได้อย่างทันท่วงที
พลเอก ประวิตร’ ได้ย้ำ ขอให้ กอ.รมน. พิจารณาใช้ พรก.การบริหารราชการในสถานการณ์ฉุกเฉินให้มีประสิทธิภาพ ระมัดระวังการเมิดสิทธิมนุษยชนในการปฏิบัติงานของเจ้าหน้าที่ และให้มีการทบทวนการปรับลดพื้นที่ที่ผ่านเกณฑ์การประเมินอย่างรอบด้าน สอดคล้องกับบริบทสถานการณ์ที่เกิดขึ้น เพื่อเร่งขับเคลื่อนงานยกระดับคุณภาพชีวิตประชาชนไปพร้อมกัน  พร้อมทั้งขอให้เร่งสืบสวนขยายผลจับกุมผู้ก่อเหตุระเบิดคาร์บอมบ์ที่ จว.นราธิวาส เป็นเหตุให้มีผู้เสียชีวิตและบาดเจ็บจำนวนมาก โดยเฉพาะต้องมีการเฝ้าระวังและเปิดเผยบุคคลเป้าหมายให้สาธารณะชนทราบ รวมทั้งมีมาตรการระวังป้องกัน การบังคับใช้กฎหมายที่เข้มข้นมากขึ้น และขอเป็นกำลังใจกับเจ้าหน้าที่ทุกคนและขอให้ไม่ประมาทในการปฏิบัติงาน

ที่มา : https://www.thaigov.go.th/news/contents/details/61985