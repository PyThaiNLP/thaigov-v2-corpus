รัฐบาลไทย-ข่าวทำเนียบรัฐบาล-หน่วยงานคมนาคมเร่งแก้ไขปัญหาความแออัด ณ ท่าอากาศยานอำนวยความสะดวกนักท่องเที่ยวเข้าไทยหลังเอเปคและไฮซีซันตามข้อสั่งการนายกกรัฐมนตรี


วันศุกร์ที่ 25 พฤศจิกายน 2565
พิมพ์
หน่วยงานคมนาคมเร่งแก้ไขปัญหาความแออัด ณ ท่าอากาศยานอำนวยความสะดวกนักท่องเที่ยวเข้าไทยหลังเอเปคและไฮซีซันตามข้อสั่งการนายกกรัฐมนตรี
หน่วยงานคมนาคมเร่งแก้ไขปัญหาความแออัด ณ ท่าอากาศยานอำนวยความสะดวกนักท่องเที่ยวเข้าไทยหลังเอเปคและไฮซีซันตามข้อสั่งการนายกกรัฐมนตรี
วันที่ 25 พฤศจิกายน 2565 น.ส.ไตรศุลี ไตรสรณกุล รองโฆษกประจำสำนักนายกรัฐมนตรี กล่าวว่า ตามที่ พล.อ.ประยุทธ์ จันทร์โอชา นายกรัฐมนตรีและรมว.กลาโหม ได้มีข้อสั่งการให้ทุกหน่วยงานที่เกี่ยวข้องเตรียมความพร้อมรับนักท่องเที่ยวที่จะเพิ่มขึ้นหลังจากที่ไทยเป็นเจ้าภาพเอเปคและในฤดูการท่องเที่ยว หน่วยงานด้านคมนาคมได้มีการบูรณาการการทำงานและรายงานผลดำเนินงานให้นายกรัฐมนตรีทราบเป็นระยะ
ทั้งนี้ หลังรับข้อสั่งการนายกรัฐมนตรี นายศักดิ์สยาม ชิดชอบ รมว.คมนาคม ได้มอบหมายให้มีการตั้งคณะทำงานบูรณาการการให้บริการประชาชนและนักท่องเที่ยวต่างชาติ ณ ท่าอากาศยานสุวรรณภูมิและท่าอากาศยานดอนเมือง โดยมีปลัดกระทรวงคมนาคมเป็นประธาน พร้อมกับตั้งศูนย์สั่งการร่วม (Single Command Center) เพื่อติดตามสถานการณ์และประสานการทำงานร่วมกับหน่วยงานต่าง ๆ อาทิ กรมท่าอากาศยาน บริษัทท่าอากาศยานไทย จำกัด(มหาชน)  สำนักงานการบินพลเรือนแห่งประเทศไทย บริษัท วิทยุการบินแห่งประเทศไทย สำนักงานตรวจคนเข้าเมือง
น.ส.ไตรศุลี กล่าวว่า ความคืบหน้าการดำเนินงานล่าสุด รมว.คมนาคม ได้รายงานให้นายกรัฐมนตรีทราบว่าสามารถบรรเทาความแออัดบริเวณจุดตรวจหนังสือเดินทางขาเข้าระหว่างประเทศ (ด่าน ตม.) ได้แล้ว โดยในส่วนของท่าอากาศยานสุวรรณภูมิในช่วงเวลาที่มีเที่ยวบินคับคั่งสามารถระบายผู้โดยสารได้ภายใน 30 นาที ผู้โดยสารใช้เวลารอคิวเพื่อตรวจหนังสือเดินทางเฉลี่ย 15 นาทีต่อคน และใช้เวลาหน้าจุดตรวจหนังสือเดินทาง 1 นาทีต่อคน
“การแก้ไขปัญหาข้อจำกัดเรื่องบุคลากร ณ จุดตรวจหนังสือเดินทางสำนักงานตรวจคนเข้าเมืองได้ดึงเจ้าหน้าที่จากท่าอากาศยานที่นักท่องเที่ยวยังไม่มากเข้ามาสนับสนุนที่ท่าอากาศยานสุวรรณภูมิและดอนเมือง แต่เพื่อแก้ไขปัญหาระยะยาว นายศักดิ์สยามได้นำเรียนนายกรัฐมนตรีเพื่อทราบปัญหาและนายกรัฐมนตรีได้มีข้อสั่งการให้สำนักงานตำรวจแห่งชาติสนับสนุนเรื่องอัตรากำลังที่เพียงพอเพื่อรองรับการทำงานในระยะยาวต่อไป” น.ส.ไตรศุลี กล่าว
น.ส.ไตรศุลี กล่าวว่า ส่วนปัญหาที่ยังพบอยู่ขณะนี้คือผู้โดยสารยังใช้เวลานานสำหรับการรอรับกระเป๋าสัมภาระ ซึ่งเป็นปัญหาต่อเนื่องจากช่วงโควิด19  ที่บริษัทผู้ให้บริการได้ลดกำลังคนลงและขณะนี้ยังเพิ่มกลับเข้ามาไม่เพียงพอ โดยนายศักดิ์สยามได้มอบหมายให้ปลัดกระทรวงคมนาคมเชิญผู้ประกอบการที่เกี่ยวข้องเข้ามาหารือในสัปดาห์หน้าเพื่อหาแนวทางแก้ไขปัญหา เพื่อให้ภาพรวมการให้บริการทุกจุดภายในท่าอากาศยานระหว่างประเทศทุกแห่งสามารถอำนวยความสะดวกให้กับนักท่องเที่ยวได้อย่างมีประสิทธิภาพต่อไป

ที่มา : https://www.thaigov.go.th/news/contents/details/61978