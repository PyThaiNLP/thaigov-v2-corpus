รัฐบาลไทย-ข่าวทำเนียบรัฐบาล-น้อมนำพระดำริ "ผ้าไทยใส่ให้สนุก" สมาคมแม่บ้านมหาดไทยจับมือกระทรวงมหาดไทย จัดแสดงแบบผ้าไทย เผยแพร่ผลงานตัดเย็บผ้าไทยหลากสไตล์โดยแม่บ้านมหาดไทย 25 จังหวัดภาคกลาง เสริมเศรษฐกิจชุมชน


วันศุกร์ที่ 25 พฤศจิกายน 2565
พิมพ์
น้อมนำพระดำริ "ผ้าไทยใส่ให้สนุก" สมาคมแม่บ้านมหาดไทยจับมือกระทรวงมหาดไทย จัดแสดงแบบผ้าไทย เผยแพร่ผลงานตัดเย็บผ้าไทยหลากสไตล์โดยแม่บ้านมหาดไทย 25 จังหวัดภาคกลาง เสริมเศรษฐกิจชุมชน
น้อมนำพระดำริ "ผ้าไทยใส่ให้สนุก" สมาคมแม่บ้านมหาดไทยจับมือกระทรวงมหาดไทย จัดแสดงแบบผ้าไทย เผยแพร่ผลงานตัดเย็บผ้าไทยหลากสไตล์โดยแม่บ้านมหาดไทย 25 จังหวัดภาคกลาง เสริมเศรษฐกิจชุมชน สร้างคุณภาพชีวิตที่ดีให้กับประชาชน
เมื่อวันที่ 24 พ.ย. 65 เวลา 18.00 น. ที่ห้องประชุมกรุงศรีอยุธยาแกรนด์บอลรูม โรงแรมกรุงศรีริเวอร์ อ.พระนครศรีอยุธยา จ.พระนครศรีอยุธยา ดร.วันดี กุญชรยาคง จุลเจริญ นายกสมาคมแม่บ้านมหาดไทย พร้อมด้วย นายสุทธิพงษ์ จุลเจริญ ปลัดกระทรวงมหาดไทย เป็นประธานกิจกรรม "การแสดงแบบผ้าไทยใส่ให้สนุก" ในการประชุมสมาคมแม่บ้านมหาดไทยสัญจร ครั้งที่ 1 ภาคกลางและภาคตะวันออก ประจำปี 2566 โดยมี ประธานแม่บ้านมหาดไทยจังหวัด ผู้ว่าราชการจังหวัด 25 จังหวัด ได้แก่ จังหวัดกาญจนบุรี จันทบุรี ฉะเชิงเทรา ชลบุรี ชัยนาท ตราด สมุทรสงคราม นครนายก นครปฐม นนทบุรี ปทุมธานี ประจวบคีรีขันธ์ ปราจีนบุรี พระนครศรีอยุธยา เพชรบุรี ระยอง ราชบุรี ลพบุรี สมุทรปราการ สมุทรสาคร สระแก้ว สระบุรี สิงห์บุรี สุพรรณบุรี และจังหวัดอ่างทอง ร่วมกิจกรรม โดยมี สมาชิกแม่บ้านมหาดไทยจังหวัดทั้ง 25 จังหวัด และภาคีเครือข่ายสมาคมแม่บ้านมหาดไทยในพื้นที่จังหวัดพระนครศรีอยุธยา ร่วมแสดงแบบผ้าไทย
ดร.วันดี กุญชรยาคง จุลเจริญ นายกสมาคมแม่บ้านมหาดไทย กล่าวว่า การจัดกิจกรรมแสดงแบบ "ผ้าไทยใส่ให้สนุก" ในครั้งนี้ เป็นหนึ่งในกิจกรรมที่สมาคมแม่บ้านมหาดไทยร่วมกับแม่บ้านมหาดไทย 25 จังหวัดภาคกลาง สนองแนวพระดำริ "ผ้าไทยใส่ให้สนุก" ในสมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา ผู้ทรงมีพระปณิธานในการแบ่งเบาพระราชภาระของพระบาทสมเด็จพระเจ้าอยู่หัว และสมเด็จพระนางเจ้า ฯ พระบรมราชินี ในการสืบสาน รักษา และต่อยอด แนวพระราชดำริของสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ในการต่อลมหายใจให้ผืนผ้าไทย เพื่อทำให้พี่น้องประชาชนในชนบท โดยเฉพาะอย่างยิ่ง ช่างทอผ้าและผู้ประกอบการผ้า ได้เกิดการสร้างงาน สร้างอาชีพ สร้างรายได้ จากภูมิปัญญา หัตถศิลป์ หัตถกรรม ที่สืบสานมาจากบรรพบุรุษ ผสมผสานต่อยอดด้วยหลักวิชาการแฟชั่นสมัยใหม่ ให้ตรงตามความต้องการของตลาด สอดคล้องกับความนิยมชมชอบของประชาชน เป็นผลงานที่ร่วมสมัย ยกระดับคุณภาพชีวิต สร้างความสุขให้กับครอบครัว ชุมชน เพื่อร่วมสร้างสังคมที่มีความยั่งยืนในทุกมิติ
"เราโชคดีที่สมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา ทรงเป็นเหมือนแสงอาทิตย์แสงจันทร์ มาสาดส่อง "ผ้าไทย" อีกครั้งหนึ่ง ด้วยการสืบสานงานของสมเด็จย่าของพระองค์ท่าน ซึ่งสิ่งที่พระองค์ท่านได้ซึมซับในการโดยเสด็จสมเด็จย่าในช่วงยังทรงพระเยาว์ ทำให้พระองค์ท่านได้เรียนรู้ว่าชีวิตของพี่น้องประชาชนทั่วประเทศมีความยากลำบาก โดยเฉพาะอย่างยิ่งผู้หญิง เมื่อ 70 ปีที่แล้วไม่เหมือนในวันนี้ เวลาว่างเว้นจากการทำนาก็ไม่มีงานทำ ซึ่งผ้าทุกผืน คือ คุณภาพชีวิตของคนในครอบครัว" ดร.วันดีฯ กล่าว
นายสุทธิพงษ์ จุลเจริญ ปลัดกระทรวงมหาดไทย กล่าวว่า คณะรัฐมนตรีได้มีมติเมื่อวันที่ 9 มิถุนายน 2563 เห็นชอบมาตรการส่งเสริมและสนับสนุนการใช้และสวมใส่ผ้าไทย ซึ่งมอบหมายให้กระทรวงมหาดไทย โดยกรมการพัฒนาชุมชน เป็นเจ้าภาพหลักในการรณรงค์เชิญชวนให้คนไทยสวมใส่ผ้าทอไทย เพิ่มขึ้นอย่างน้อยสัปดาห์ละ 2 วัน และเผยแพร่ภูมิปัญญาผ้าไทยในทุกโอกาส โดยกระทรวงมหาดไทยได้ร่วมกับสมาคมแม่บ้านมหาดไทย และทุกจังหวัด เป็นผู้นำการขับเคลื่อนการส่งเสริมการใช้ผ้าไทย โดยน้อมนำแนวพระดำริ "ผ้าไทยใส่ให้สนุก" ในสมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา ซึ่งการจัดกิจกรรมแสดงแบบผ้าไทยในวันนี้ กระทรวงมหาดไทยได้รับเกียรติจากสมาคมแม่บ้านมหาดไทย ร่วมจัดงานโดยมีประธานแม่บ้านมหาดไทยจังหวัดภาคกลางและภาคตะวันออก 25 จังหวัด เป็นผู้นำแม่บ้านมหาดไทยจังหวัด ร่วมสวมใส่ชุดผ้าไทย ที่ได้รับการออกแบบตัดเย็บโดยช่างตัดเย็บในท้องถิ่น และใช้ผืนผ้าทอจากช่างทอผ้าในพื้นที่มาสรรค์สร้างเป็นผลงานที่มีความสวยงาม สะท้อนความคิดสร้างสรรค์ และเรื่องราวความเป็นมาที่ถูกถ่ายทอดผ่านผืนผ้าตามอัตลักษณ์ของแต่ละจังหวัด
"การแสดงแบบผ้าไทยในวันนี้ คณะกรรมการผู้ทรงคุณวุฒิได้ร่วมกันคัดเลือกการนำเสนอผลงานผ้าไทย "ผ้าไทยใส่ให้สนุก" ของคณะกรรมการแม่บ้านมหาดไทยจังหวัดภาคกลาง 25 จังหวัด ภาคกลาง โดยมีทีมจังหวัดที่ได้รับคัดเลือกให้ได้รับรางวัลพิเศษ 2 รางวัล ได้แก่ 1) รางวัลขวัญใจปลัดกระทรวงมหาดไทย ได้แก่ ทีมแม่บ้านมหาดไทยจังหวัดเพชรบุรี เป็นชุดผ้าไทยที่ถูกออกแบบอย่างผสมผสานจากผ้าทอพื้นเมืองและชาติพันธุ์ กรรมวิธีทอลายขอเจ้าฟ้าสิริวัณณวรีฯ และลายกะเหรี่ยงโบราณ ทอด้วยกี่เอวทั้งหมด ย้อมสีธรรมชาติด้วยคราม และเสริมด้วยผ้าย้อมสีโดยใช้สีจากต้นมะฮอกกานี ตาม concept ผ้าไทยใส่ให้สนุก 2) รางวัลขวัญใจนายกสมาคมแม่บ้านมหาดไทย ได้แก่ ทีมแม่บ้านมหาดไทยจังหวัดพระนครศรีอยุธยา นำเสนอในแนวคิดชุดผ้าไทยที่สามารถสวมใส่ไปได้ทุกโอกาส ทั้งการทำงาน การเล่นกีฬา การท่องเที่ยว และการใช้ชีวิตประจำวัน และรางวัลผู้เดินแบบชุดผ้าไทยใส่ให้สนุกยอดเยี่ยม 3 รางวัล ได้แก่ อันดับที่ 1 ได้แก่ ทีมแม่บ้านมหาดไทยจังหวัดพระนครศรีอยุธยา อันดับที่ 2 ทีมแม่บ้านมหาดไทยจังหวัดเพชรบุรี และอันดับที่ 3 ทีมแม่บ้านมหาดไทยจังหวัดจันทบุรี" นายสุทธิพงษ์ฯ กล่าว
ดร.วันดี กุญชรยาคง จุลเจริญ นายกสมาคมแม่บ้านมหาดไทย กล่าวเพิ่มเติมว่า ขอแสดงความยินดีกับทุกทีมที่ได้รับรางวัล และขอชื่นชมในทุกผลงานผ้าไทยจากแม่บ้านมหาดไทยทุกจังหวัด และเป็นกำลังใจให้ทั้ง 25 จังหวัดในการเป็นผู้นำการส่งเสริมการใช้ผ้าไทยร่วมกับท่านผู้ว่าราชการจังหวัด ท่านนายอำเภอ ท่านหัวหน้าส่วนราชการ ผู้นำภาคเอกชน และภาคีเครือข่ายทุกภาคส่วนในพื้นที่ ด้วยการน้อมนำพระดำริ "ผ้าไทยใส่ให้สนุก" เพื่อให้พี่น้องประชาชนในทุกพื้นที่หันมาสวมใส่ผ้าไทยในทุกโอกาส เพื่อเป็นการส่งเสริมให้ช่างทอผ้า และผู้ประกอบการผ้าไทย ได้ถักทอ ตัดเย็บ ออกแบบ ชุดผ้าไทยให้มีความสวยงาม หลากหลายสไตล์ ตามความต้องการของคนทุกช่วงวัย ทำให้ผ้าไทยฟื้นคืนชีวิต และเป็นการต่อลมหายใจให้กับผู้ประกอบการ อันจะทำให้เกิดเม็ดเงินหมุนเวียนภายในชุมชน ภายในประเทศ สร้างคุณภาพชีวิตที่ดีให้กับพี่น้องประชาชนอย่างยั่งยืน

ที่มา : https://www.thaigov.go.th/news/contents/details/61983