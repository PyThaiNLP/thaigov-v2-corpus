รัฐบาลไทย-ข่าวทำเนียบรัฐบาล-คกก.ควบคุมเครื่องดื่มแอลกอฮอล์เห็นชอบแนวทางคุม “น้ำเมา” เทศกาลปีใหม่ 66 ยันไม่ควรขยายเปิดผับบาร์ถึงตี 4


วันศุกร์ที่ 25 พฤศจิกายน 2565
คกก.ควบคุมเครื่องดื่มแอลกอฮอล์เห็นชอบแนวทางคุม “น้ำเมา” เทศกาลปีใหม่ 66 ยันไม่ควรขยายเปิดผับบาร์ถึงตี 4
ปลัดกระทรวงสาธารณสุข ประชุมคณะกรรมการควบคุมเครื่องดื่มแอลกอฮอล์ เห็นชอบ 5 มาตรการ ควบคุม “น้ำเมา” ช่วงปีใหม่ 2566 แบ่งดำเนินการ 3 ช่วง ทั้งก่อน ระหว่าง และหลังเทศกาล ยืนยันไม่ควรขยายเวลาเปิดผับบาร์ถึงตี 4 เพราะมีเวลาขายสุรายาวถึง 11 ชั่วโมง
ปลัดกระทรวงสาธารณสุข ประชุมคณะกรรมการควบคุมเครื่องดื่มแอลกอฮอล์ เห็นชอบ 5 มาตรการ ควบคุม “น้ำเมา” ช่วงปีใหม่ 2566 แบ่งดำเนินการ 3 ช่วง ทั้งก่อน ระหว่าง และหลังเทศกาล ยืนยันไม่ควรขยายเวลาเปิดผับบาร์ถึงตี 4 เพราะมีเวลาขายสุรายาวถึง 11 ชั่วโมง ทำให้เกิดอุบัติเหตุเมาแล้วขับเพิ่ม 27% ทำคนเจ็บและเสียชีวิตเพิ่มขึ้น
วันนี้ (25 พฤศจิกายน 2565) ที่กระทรวงสาธารณสุข จ.นนทบุรี นพ.โอภาส การย์กวินพงศ์ ปลัดกระทรวงสาธารณสุข เป็นประธานการประชุมคณะกรรมการควบคุมเครื่องดื่มแอลกอฮอล์ ครั้งที่ 3/2565โดยมี นพ.ธเรศ กรัษนัยรวิวงค์ อธิบดีกรมควบคุมโรค นพ.นิพนธ์ ชินานนท์เวช ผู้อำนวยการสำนักงานคณะกรรมการควบคุมเครื่องดื่มแอลกอฮอล์ และกรรมการจากหน่วยงานที่เกี่ยวข้องเข้าร่วม
นพ.โอภาส กล่าวว่า วันนี้ที่ประชุมได้เห็นชอบแนวทางการควบคุมเครื่องดื่มแอลกอฮอล์ในช่วงเทศกาลปีใหม่ 2566 “ขับไม่ดื่ม ดื่มไม่ขับ” ภายใต้คำขวัญ “ชีวิตวิถีใหม่ ขับขี่อย่างปลอดภัย ไร้อุบัติเหตุ” เน้นป้องกันและลดผลกระทบจากการดื่ม ภายใต้ 5 มาตรการ คือ รณรงค์ประชาสัมพันธ์, ยกระดับด่านชุมชน, ป้องปรามพฤติกรรมเสี่ยงระดับชุมชน, การบังคับใช้กฎหมาย และการคัดกรอง บำบัดรักษาฟื้นฟูสภาพผู้มีปัญหาจากการดื่มสุรา โดยแบ่งการดำเนินงานเป็น 3 ช่วง คือ 1.ช่วงเตรียมความพร้อมก่อนเทศกาลปีใหม่ รณรงค์จัดกิจกรรมปีใหม่ปลอดเหล้า หรือสวดมนต์ข้ามปี สร้างกระแสให้ร้านค้าและประชาชนปฏิบัติตามกฎหมาย เช่น ห้ามขายเด็กอายุต่ำกว่า 20 ปี ห้ามส่งเสริมการขาย ลดแลกแจกแถม ขายในเวลาที่กำหนด 11.00-14.00 น. และ 17.00-24.00 น.2.ช่วงเทศกาลปีใหม่ ใช้มาตรการชุมชนเชิงบวก เพิ่มศักยภาพด่านชุมชนคัดกรองผู้ขับขี่ที่มีอาการมึนเมา กรณีเกิดเหตุมีผู้บาดเจ็บหรือเสียชีวิตให้ตรวจวัดปริมาณแอลกอฮอล์ทุกราย โดยเป่าวัดทางลมหายใจ หากไม่สามารถเป่าได้ให้ส่งโรงพยาบาลเจาะเลือดตรวจ และบังคับใช้กฎหมายเข้มงวดในผู้กระทำผิด และ 3.ช่วงหลังปีใหม่ เน้นคัดกรองส่งต่อผู้กระทำผิดฐานเมาแล้วขับและถูกศาลสั่งคุมประพฤติให้เข้ารับการบำบัดรักษา โดยจะแจ้งให้หน่วยงานต่างๆที่เกี่ยวข้องไปดำเนินการเตรียมพร้อมต่อไป
นพ.โอภาส กล่าวต่อว่า ที่ประชุมยังได้เห็นชอบการขับเคลื่อนแผนปฏิบัติการด้านการควบคุมเครื่องดื่มแอลกอฮอล์ระดับชาติ ระยะที่ 2 (พ.ศ. 2565-2570) โดยให้คณะกรรมการควบคุมเครื่องดื่มแอลกอฮอล์จังหวัดจัดส่งแผนปฏิบัติการระดับจังหวัดและรายงานผลการดำเนินงานให้คณะกรรมการฯ ทราบทุก 6 เดือน ส่วนข้อเสนอเรื่องการขยายเวลาเปิดสถานบันเทิงถึง 04.00 น. ซึ่งจะทำให้มีการขายเครื่องดื่มแอลกอฮอล์นานถึง 11 ชั่วโมง นับตั้งแต่ 17.00 น. คณะกรรมการฯ พิจารณาแล้วเห็นตรงกันว่าไม่ควรขยายเวลาเปิดสถานบันเทิง เนื่องจากโอกาสที่จะมีคนเมาแล้วขับทำให้เกิดอุบัติเหตุเพิ่มขึ้นถึง 27% ทำให้มีคนเจ็บและเสียชีวิตเพิ่มขึ้นจากการดื่มแล้วขับได้ถึง 10-20 รายต่อวัน แม้จะมีการกวดขัน เช่น ด่านตรวจเข้มตลอดคืนถึงเช้า คาดว่าจะสกัดคนเมาแล้วขับได้เพิ่ม30-50% และลดผลกระทบได้เพียง 10 รายต่อวัน
นอกจากนี้เห็นชอบข้อเสนอจากผลการจัดงานลอยกระทงปี 2565 และผลการแลกเปลี่ยนเรียนรู้เกี่ยวกับเครื่องดื่มแอลกอฮอล์นั้น เห็นชอบให้คณะกรรมการควบคุมเครื่องดื่มแอลกอฮอล์จังหวัด กำหนดมาตรการข้อสั่งการ และแนวทางการดำเนินงานเชิงรุก ในการจัดกิจกรรม งานประเพณี งานกาชาดของจังหวัด ร่วมกับภาคส่วนต่าง ๆ รวมถึงขอความร่วมมือหน่วยงานราชการไม่รับทุนสนับสนุนจากธุรกิจเครื่องดื่มแอลกอฮอล์และไม่แสดงเครื่องหมายการค้า/ตราเสมือน ในพื้นที่จัดกิจกรรมที่จัดโดยหน่วยงานราชการ พร้อมผลักดันการควบคุมเครื่องดื่มแอลกอฮอล์ตามวาระ SAFER และให้วันที่ 3 ตุลาคมของทุกปี เป็นวันงดดื่มสุราโลก
**************************** 25 พฤศจิกายน 2565

ที่มา : https://www.thaigov.go.th/news/contents/details/61997