รัฐบาลไทย-ข่าวทำเนียบรัฐบาล-รมว.พม. นำทีม รณรงค์ยุติความรุนแรงต่อเด็ก สตรี และบุคคลในครอบครัว  พร้อมเปิดศูนย์ช่วยเหลือสังคมตำบลเพิ่ม ที่ จ.พิษณุโลก


วันศุกร์ที่ 25 พฤศจิกายน 2565
รมว.พม. นำทีม รณรงค์ยุติความรุนแรงต่อเด็ก สตรี และบุคคลในครอบครัว  พร้อมเปิดศูนย์ช่วยเหลือสังคมตำบลเพิ่ม ที่ จ.พิษณุโลก
รมว.พม. นำทีม รณรงค์ยุติความรุนแรงต่อเด็ก สตรี และบุคคลในครอบครัว  พร้อมเปิดศูนย์ช่วยเหลือสังคมตำบลเพิ่ม ที่ จ.พิษณุโลก
วันที่ 25 พฤศจิกายน 2565 นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยว่า วันนี้ ตนพร้อมคณะผู้บริหารกระทรวง พม. ได้มาลงพื้นที่จังหวัดพิษณุโลก เพื่อติดตามและขับเคลื่อนงานด้านการพัฒนาสังคมและการจัดสวัสดิการสังคมของกระทรวง พม. เพื่อช่วยเหลือและพัฒนาคุณภาพชีวิตสำหรับประชาชนทุกกลุ่มเป้าหมายในพื้นที่ โดยได้มาพบปะพูดคุยกับสภาเด็กและเยาวชนจังหวัดพิษณุโลก เพื่อรับฟังสถานการณ์เด็กและเยาวชน แลกเปลี่ยนข้อมูลและความคิดเห็น พร้อมทั้งให้ข้อเสนอแนะถึงแนวทางการขับเคลื่อนงานด้านเด็กและเยาวชน ณ วัดบ้านแถว อําเภอวังทอง จากนั้น เดินทางไปยัง ศูนย์ช่วยเหลือสังคมตําบลบึงพระ อําเภอเมืองพิษณุโลก เพื่อติดตามความก้าวหน้าในการให้บริการสวัสดิการสังคมและช่วยเหลือประชาชนในพื้นที่ โดยได้ให้คําแนะนําเพื่อพัฒนาและเพิ่มประสิทธิภาพในการทํางาน อีกทั้งได้มอบงบประมาณโครงการบ้านพอเพียงชนบท ปี 2565 จำนวน 7 หลัง และถุงยังชีพแก่ประชาชนกลุ่มเปราะบาง จำนวน 50 ราย
นายจุติ กล่าวเพิ่มเติมว่า ช่วงบ่ายวันนี้ ตนเป็นประธานในกิจกรรมรณรงค์ยุติความรุนแรง  เนื่องในวันรณรงค์ยุติความรุนแรงต่อเด็กและสตรี ประจำปี 2565 เพื่อสร้างความตระหนักถึงความสำคัญของปัญหาความรุนแรงต่อเด็ก สตรี บุคคลในครอบครัว และกระตุ้นให้ประชาชนและภาคีเครือข่ายทุกภาคส่วนได้เข้ามามีส่วนร่วมในการรณรงค์ยุติความรุนแรง โดยจะไม่ยอมรับ ไม่นิ่งเฉย ไม่กระทำความรุนแรงต่อเด็ก สตรี และบุคคลในครอบครัว เพื่อให้สังคมไทยไร้ความรุนแรงทุกรูปแบบ โดยความร่วมมือระหว่างสํานักงานพัฒนาสังคมและความมั่นคงของมนุษย์จังหวัดพิษณุโลก สํานักงานอัยการภาค 6 สํานักงานอัยการจังหวัดพิษณุโลก ตํารวจภูธรภาค 6  มูลนิธิศูนย์วิจัยและติดตามความเป็นธรรมทางสุขภาพ กองทุนเพื่อความเสมอภาคทางการศึกษา และสถานคุ้มครองและพัฒนาอาชีพบ้านสองแควจังหวัดพิษณุโลก ณ องค์การบริหารส่วนตำบลวัดพริก อำเภอเมืองจังหวัดพิษณุโลก
อีกทั้งเป็นประธานเปิดศูนย์ช่วยเหลือสังคมตําบลวัดพริก เพื่อเป็นศูนย์กลางการให้บริการสวัสดิการสังคมและประสานการทำงานกับทุกภาคส่วนเพื่อให้ความช่วยเหลือประชาชนในพื้นที่อย่างมีประสิทธิภาพ ด้วยรูปแบบการบริการเบ็ดเสร็จ ณ จุดเดียว หรือ One Stop Service นอกจากนี้ ได้มอบประกาศนียบัตรแก่ผู้ช่วยเหลือคุ้มครองเด็ก โดยแจ้งระงับเหตุด่วนผ่านไลน์ พม.พิษณุโลก จำนวน 7 คน มอบงบประมาณโครงการบ้านพอเพียงชนบท ประจำปี 2565 จำนวน 7 หลัง และมอบถุงยังชีพแก่ครัวเรือนเปราะบาง จำนวน 100 ครัวเรือน

ที่มา : https://www.thaigov.go.th/news/contents/details/62012