รัฐบาลไทย-ข่าวทำเนียบรัฐบาล-โฆษกรัฐบาลเผย รัฐบาลผลักดันการท่องเที่ยวในประเทศต่อเนื่อง ยอดนักท่องเที่ยวไทยเที่ยวในประเทศต้นปี-สิ้น ต.ค.65 พุ่งแตะ 200 ล้านคน-ครั้ง นายกฯ ยินดีคนไทยเที่ยวไทยมากขึ้น


วันศุกร์ที่ 25 พฤศจิกายน 2565
พิมพ์
โฆษกรัฐบาลเผย รัฐบาลผลักดันการท่องเที่ยวในประเทศต่อเนื่อง ยอดนักท่องเที่ยวไทยเที่ยวในประเทศต้นปี-สิ้น ต.ค.65 พุ่งแตะ 200 ล้านคน-ครั้ง นายกฯ ยินดีคนไทยเที่ยวไทยมากขึ้น
โฆษกรัฐบาลเผย รัฐบาลผลักดันการท่องเที่ยวในประเทศต่อเนื่อง ยอดนักท่องเที่ยวไทยเที่ยวในประเทศต้นปี-สิ้น ต.ค.65 พุ่งแตะ 200 ล้านคน-ครั้ง นายกฯ ยินดีคนไทยเที่ยวไทยมากขึ้น ช่วยให้อุตสาหกรรมการท่องเที่ยวในประเทศกลับมาคึกคักอีกครั้ง
วันที่ 25 พฤศจิกายน 2565 นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม รับทราบข้อมูลและยินดีที่ตัวเลขนักท่องเที่ยวไทยเที่ยวในประเทศ ตั้งแต่ต้นปี 2565 ถึงสิ้นเดือน ต.ค. 2565 มีคนไทยเที่ยวไทยมากถึง 200 ล้านคน-ครั้งแล้ว ขณะที่ตัวเลขก่อนโควิดในปี 2562 คนไทยเที่ยวไทยอยู่ที่ 222 ล้านคน-ครั้ง จากเดิมที่การท่องเที่ยวแห่งประเทศไทย (ททท.) ตั้งเป้าคนไทยเที่ยวไทย ปี 2565 ไว้ 160 ล้านคน-ครั้ง โดย ททท. เตรียมทบทวนเป้าหมายนักท่องเที่ยวไทยเที่ยวในประเทศใหม่ เพราะคาดว่าตัวเลขจะสูงกว่าช่วงก่อนโควิด ขณะที่รายได้ของตลาดไทยเที่ยวไทย ททท. คาดว่าจะแตะ 8 แสนล้านบาท จากเดิมตั้งไว้ 6.56 แสนล้านบาท เนื่องจากคนไทยมีความต้องการเดินทางเที่ยวในประเทศมากขึ้น โดยเฉพาะการเดินทางเที่ยวแบบครอบครัวและการประชุมสัมมนา
“นายกรัฐมนตรียินดีที่ประชาชนไทยให้ความสนใจท่องเที่ยวภายในประเทศมากขึ้น และเป็นกลไกสำคัญที่ช่วยให้อุตสาหกรรมการท่องเที่ยวภายในประเทศฝ่าวิกฤตจากช่วงโควิดกลับมาคึกคักอีกครั้ง ในขณะที่รัฐบาลโดยหน่วยงานที่เกี่ยวข้องได้ออกโครงการกระตุ้นการท่องเที่ยวภายในประเทศ เช่น โครงการเราเที่ยวด้วยกัน โครงการเที่ยวเมืองไทยให้หายคิดถึง เป็นต้น ไว้แล้วก่อนหน้านี้ ทั้งนี้ เชื่อว่าในปี 2566 หากประชาชนไทยยังคงท่องเที่ยวภายในประเทศเหมือนเช่นปีนี้ ผนวกกับการเปิดรับนักท่องเที่ยวต่างชาติตลอดทั้งปี จะทำให้ภาคการท่องเที่ยวไทยกลับมาสดใสยิ่งกว่าก่อนช่วงโควิดแน่นอน” นายอนุชาฯ กล่าว

ที่มา : https://www.thaigov.go.th/news/contents/details/61976