รัฐบาลไทย-ข่าวทำเนียบรัฐบาล-รัฐบาลเตรียมความพร้อม ดำเนินมาตรการอำนวยความสะดวกและความปลอดภัยรองรับการเดินทางรถไฟฟ้ามหานครช่วงการประชุมเอเปค 16-19 พ.ย นี้


วันจันทร์ที่ 14 พฤศจิกายน 2565
พิมพ์
รัฐบาลเตรียมความพร้อม ดำเนินมาตรการอำนวยความสะดวกและความปลอดภัยรองรับการเดินทางรถไฟฟ้ามหานครช่วงการประชุมเอเปค 16-19 พ.ย นี้
รัฐบาลเตรียมความพร้อม ดำเนินมาตรการอำนวยความสะดวกและความปลอดภัยรองรับการเดินทางรถไฟฟ้ามหานครช่วงการประชุมเอเปค 16-19 พ.ย นี้
วันที่ 14 พฤศจิกายน 2565 นางสาวรัชดา ธนาดิเรก รองโฆษกประจำสำนักนายกรัฐมนตรี เปิดเผยว่า ในช่วงการประชุมความร่วมมือทางเศรษฐกิจในเอเชีย - แปซิฟิก (APEC 2022) และการประชุมที่เกี่ยวข้อง ที่ประเทศไทยเป็นเจ้าภาพ ซึ่งมีประเทศสมาชิก 21 เขตเศรษฐกิจเข้าร่วมการประชุม เพื่อบรรเทาปัญหาด้านการจราจรอำนวยความสะดวกในการเดินทางของผู้เข้าร่วมประชุม รวมทั้ง เพื่อให้การอารักขาและรักษาความปลอดภัยผู้นำเขตเศรษฐกิจเอเปคเป็นไปด้วยความเรียบร้อยและมีประสิทธิภาพสูงสุด การรถไฟฟ้าขนส่งมวลชนแห่งประเทศไทย (รฟม.) ในฐานะหน่วยงานที่กำกับดูแลการให้บริการรถไฟฟ้ามหานคร สายเฉลิมรัชมงคล (MRT สายสีน้ำเงิน) และรถไฟฟ้ามหานคร สายฉลองรัชธรรม (MRT สายสีม่วง) ได้เตรียมพร้อมมาตรการอำนวยความสะดวกและปลอดภัยในระบบรถไฟฟ้า MRT ทั้ง 2 สาย รวมถึงโครงการรถไฟฟ้าที่อยู่ระหว่างก่อสร้างทุกโครงการของ รฟม. เพื่อรองรับการเดินทางของประชาชน และผู้เข้าร่วมการประชุม ตลอดจนเจ้าหน้าที่ที่เกี่ยวข้อง ดังนี้
• ปิดสถานีรถไฟฟ้าศูนย์การประชุมแห่งชาติสิริกิติ์ ของรถไฟฟ้า MRT สายสีน้ำเงิน และงดบริการรับ - ส่งผู้โดยสารที่สถานีดังกล่าว ตั้งแต่วันที่ 16 พฤศจิกายน 2565 เวลา 00.01 น. ถึงวันที่ 19 พฤศจิกายน 2565 เวลา 18.00 น.  ทั้งนี้ ผู้โดยสารยังคงสามารถใช้บริการรถไฟฟ้า MRT สายสีน้ำเงินในสถานีอื่นๆ ได้ตามปกติ โดยประชาชนที่มีความจำเป็นจะต้องเข้าพื้นที่บริเวณดังกล่าว กระทรวงการต่างประเทศได้จัดให้มีรถโดยสารบริการรับ - ส่ง บนถนนรัชดาภิเษก บริเวณแยกพระรามที่ 4 ใกล้สถานีรถไฟฟ้าคลองเตย และแยกอโศกมนตรี บริเวณสถานีรถไฟฟ้าสุขุมวิท แบบไม่คิดค่าบริการ เพื่อลดผลกระทบและให้บริการประชาชน ตลอดจนอำนวยความสะดวกให้แก่ผู้เข้าร่วมการประชุม สื่อมวลชน และเจ้าหน้าที่ที่เกี่ยวข้อง โดยมีจุดหยุดรับ - ส่ง ผู้โดยสารระหว่างทางทั้งหมด 4 จุด ได้แก่
จุดหยุดรถที่ 1 : หน้าโรงแรมโมเดน่า บาย เฟรเซอร์ กรุงเทพฯ
จุดหยุดรถที่ 2 : ป้ายรถโดยสารประจำทางตรงข้ามอาคารเอฟวายไอ เซ็นเตอร์
จุดหยุดรถที่ 3 : ศูนย์การประชุมแห่งชาติสิริกิติ์ (QSNCC)
จุดหยุดรถที่ 4 : หน้าอาคาร Exchange Tower ฝั่งถนนรัชดาภิเษก
• ปิดให้บริการลานจอดรถสถานีรถไฟฟ้าศูนย์การประชุมแห่งชาติสิริกิติ์ ระหว่างวันที่ 16 – 19 พฤศจิกายน 2565 โดยผู้ใช้บริการสามารถใช้บริการลานจอดรถได้ที่สถานีใกล้เคียง ได้แก่ ลานจอดรถสถานีรถไฟฟ้าเพชรบุรี และลานจอดรถสถานีสถานีรถไฟฟ้าสามย่านได้ตามปกติ
สำหรับมาตรการอำนวยความสะดวกและความปลอดภัยในระบบรถไฟฟ้า รฟม. ได้ประสานงานร่วมกับ บริษัท ทางด่วนและรถไฟฟ้ากรุงเทพ จำกัด (มหาชน) หรือ BEM ผู้รับสัมปทานให้บริการเดินรถไฟฟ้า MRT สายสีน้ำเงิน และสายสีม่วง  จัดเตรียมความพร้อมของพนักงานและอุปกรณ์ รวมถึงสิ่งอำนวยความสะดวกต่าง ๆ ภายในสถานีรถไฟฟ้า เพื่อให้พร้อมสำหรับให้บริการประชาชน โดยเฉพาะในสถานีที่คาดว่าจะมีผู้ใช้บริการเป็นจำนวนมาก ได้แก่ สถานีหลักสอง สถานีหัวลำโพง สถานีสีลม สถานีสุขุมวิท สถานีสวนจตุจักร สถานีบางซื่อ สถานีเตาปูน และสถานีตลาดบางใหญ่ รวมถึงให้มีการเพิ่มความเข้มงวดในการตรวจตรา สอดส่องดูแล สังเกตบุคคลที่ต้องสงสัยและพฤติกรรมของชาวต่างชาติ ตลอดจนสัมภาระที่ผู้ใช้บริการนำติดตัวเข้ามาในระบบรถไฟฟ้า
นางสาวรัชดา กล่าวว่า  รฟม. ได้จัดวางอัตรากำลังพนักงาน รักษาความปลอดภัย พนักงานกู้ภัย พนักงานรักษาเขตทาง พนักงานพิสูจน์ทราบ (EOD) พนักงานผู้บังคับสุนัข (K-9) เพื่อตรวจตราเฝ้าระวังและอำนวยความสะดวกโดยรอบสถานีรถไฟฟ้า อาคาร และลานจอดรถ รวมถึงจัดพนักงานสื่อสารประจำศูนย์วิทยุพสุธา รฟม. ในการตรวจตราทาง CCTV และรับแจ้งเหตุผิดปกติ เหตุฉุกเฉิน ทางหมายเลขโทรศัพท์ 0 2938 3666 และ 08 9925 1705 ตลอด 24 ชั่วโมง รวมถึงมีการจัดเตรียมแผนการรองรับกรณีเกิดเหตุฉุกเฉิน ทั้งนี้ เพื่อให้เกิดความสงบเรียบร้อยและเกิดความปลอดภัยสูงสุดแก่ผู้เข้าร่วมประชุม ตลอดจนประชาชนผู้ใช้บริการรถไฟฟ้าตลอดระยะเวลาจัดการประชุมผู้นำเขตเศรษฐกิจเอเปค ในส่วนของมาตรการอำนวยความสะดวกและความปลอดภัยในโครงการก่อสร้างรถไฟฟ้า โดย รฟม. ได้กำชับให้ที่ปรึกษาควบคุมการก่อสร้างของโครงการและผู้รับจ้างงานโยธา โครงการรถไฟฟ้าที่อยู่ระหว่างก่อสร้างทุกโครงการอย่างเคร่งครัด

ที่มา : https://www.thaigov.go.th/news/contents/details/61600