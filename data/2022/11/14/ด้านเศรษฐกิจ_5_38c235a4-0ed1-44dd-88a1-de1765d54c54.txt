รัฐบาลไทย-ข่าวทำเนียบรัฐบาล-ท่าอากาศยานสุวรรณภูมิแถลงข่าวความร่วมมือการแก้ไขปัญหาความคับคั่งบริเวณหน้าจุดตรวจหนังสือเดินทางขาเข้าระหว่างประเทศ เพื่อเพิ่มประสิทธิภาพการบริการและระบายผู้โดยสารได้รวดเร็วยิ่งขึ้น


วันจันทร์ที่ 14 พฤศจิกายน 2565
ท่าอากาศยานสุวรรณภูมิแถลงข่าวความร่วมมือการแก้ไขปัญหาความคับคั่งบริเวณหน้าจุดตรวจหนังสือเดินทางขาเข้าระหว่างประเทศ เพื่อเพิ่มประสิทธิภาพการบริการและระบายผู้โดยสารได้รวดเร็วยิ่งขึ้น
...
ท่าอากาศยานสุวรรณภูมิแถลงข่าวความร่วมมือการแก้ไขปัญหาความคับคั่งบริเวณหน้าจุดตรวจหนังสือเดินทางขาเข้าระหว่างประเทศ เพื่อเพิ่มประสิทธิภาพการบริการและระบายผู้โดยสารได้รวดเร็วยิ่งขึ้น
ท่าอากาศยานสุวรรณภูมิ (ทสภ.) บริษัท ท่าอากาศยานไทย จำกัด (มหาชน) (ทอท.) กระทรวงคมนาคม แถลงข่าวความร่วมมือการแก้ไขปัญหาความคับคั่งบริเวณหน้าจุดตรวจหนังสือเดินทางขาเข้าระหว่างประเทศ โดยบูรณาการร่วมกับ กองบังคับการตรวจคนเข้าเมือง 2 จัดเจ้าหน้าที่บริการผู้โดยสารในชั่วโมงคับคั่งแบบเต็มอัตรากำลัง เพื่อเพิ่มประสิทธิภาพการบริการและระบายผู้โดยสารได้รวดเร็วยิ่งขึ้น โดยมีนายกิตติพงศ์ กิตติขจร ผู้อำนวยการ ทสภ. พร้อมด้วยพันตำรวจเอก จันทร์ชัย แดงประเสริฐ รองผู้บังคับการตรวจคนเข้าเมือง 2 กองบังคับการตรวจคนเข้าเมือง 2 (บก.ตม.2) ร่วมแถลงข่าว เมื่อวันที่ 11 พฤศจิกายน 2565 ณ บริเวณหน้าห้อง CIP อาคารผู้โดยสาร ทสภ.
นายกิตติพงศ์ กิตติขจร กล่าวว่า จากการที่รัฐบาลภายใต้การนำของ พลเอกประยุทธ์ จันทร์โอชา นายกรัฐมนตรี มีนโยบายเปิดประเทศ ประกอบกับในเดือนพฤศจิกายนเข้าสู่ช่วงฤดูกาลท่องเที่ยวของประเทศไทย ส่งผลให้มีนักท่องเที่ยวต่างชาติเข้าประเทศไทยผ่าน ทสภ. เป็นจำนวนมาก ซึ่งในเดือนพฤศจิกายน 2565 มีผู้โดยสารขาเข้าระหว่างประเทศใช้บริการเฉลี่ยวันละ 43,000 คน อย่างไรก็ตาม ชั่วโมงคับคั่งของผู้โดยสารขาเข้าระหว่างประเทศ เมื่อวันที่ 10 พฤศจิกายน 2565 ที่ผ่านมา ช่วงเวลาประมาณ 14.00 - 17.00 น. มีจำนวนผู้โดยสารใช้บริการสูงกว่า 10,000 คน ส่งผลให้เกิดภาพความแออัดบริเวณด้านหน้าจุดตรวจหนังสือเดินทางขาเข้าระหว่างประเทศเผยแพร่ทางสื่อสังคมออนไลน์ ดังนั้น เพื่อไม่ให้เกิดภาพความไม่สะดวกในการใช้บริการของผู้โดยสารต่อสาธารณชน นายศักดิ์สยาม ชิดชอบ รัฐมนตรีว่าการกระทรวงคมนาคม มีข้อสั่งการให้ ทสภ. ร่วมมือกับ บก.ตม.2 บูรณาการการทำงานร่วมกันเพื่อแก้ไขปัญหาดังกล่าว โดยปัจจุบัน บก.ตม.2 ได้ให้ความร่วมมือจัดเจ้าหน้าที่ตรวจคนเข้าเมืองปฏิบัติหน้าที่เต็มทุกเคาน์เตอร์ทุกโซนในช่วงชั่วโมงที่มีผู้โดยสารใช้บริการเป็นจำนวนมาก และ ทสภ. ปรับรูปแบบการจัดระเบียบการต่อแถว (Queue) ของผู้โดยสารในรูปแบบ Snake Queue รวมทั้งจัดเจ้าหน้าที่ Airport Ambassador อำนวยความสะดวกผู้โดยสารให้ได้รับการบริการตรวจหนังสือเดินทางผู้โดยสารขาเข้าระหว่างประเทศ ซึ่งเป็นไปอย่างมีประสิทธิภาพและสะดวกรวดเร็วยิ่งขึ้น จึงสามารถระบายผู้โดยสารในชั่วโมงคับคั่งได้ทั้งหมดอย่างรวดเร็วภายในระยะเวลา 30 นาที โดยผู้โดยสารใช้เวลาต่อคิวรอตรวจหนังสือเดินทางเฉลี่ยคนละ 15 นาที
นอกจากนี้ ทสภ. ได้ประสานการทำงานกับ บก.ตม.2 อย่างใกล้ชิด โดยจัดส่งข้อมูลเที่ยวบินรายวันแสดงช่วงเวลาคับคั่งให้ บก.ตม.2 ล่วงหน้า เพื่อให้ทาง บก.ตม.2 จัดเตรียมกำลังพลให้พอเพียงต่อการให้บริการผู้โดยสารในชั่วโมงคับคั่ง และเพื่อให้การบริการผู้โดยสารในภาพรวมเป็นไปด้วยความสะดวก รวดเร็ว ปลอดภัยตามมาตรฐานสากล ทสภ. ได้จัดตั้ง Single Command Center เพื่อติดตามสถานการณ์และกำกับดูแลการบริหารจัดการผู้โดยสารในช่วงที่มีผู้ใช้บริการหนาแน่นทุกกระบวนการให้เป็นไปด้วยความคล่องตัวไม่ติดขัด
ทั้งนี้ ทสภ. ได้ติดตามสถานการณ์การเพิ่มขึ้นของจำนวนผู้โดยสารอย่างใกล้ชิดกรณีผู้โดยสารหนาแน่นและอาจไม่ได้รับความสะดวกในบางช่วงเวลา อย่างไรก็ตาม จากการประสานความร่วมมือการทำงานแบบบูรณาการกับหน่วยงานที่เกี่ยวข้องทำให้เชื่อมั่นว่า ทสภ. พร้อมให้บริการผู้โดยสารในช่วงฤดูกาลท่องเที่ยวให้ได้รับความสะดวก รวดเร็ว และปลอดภัยตามมาตรฐาน

ที่มา : https://www.thaigov.go.th/news/contents/details/61618