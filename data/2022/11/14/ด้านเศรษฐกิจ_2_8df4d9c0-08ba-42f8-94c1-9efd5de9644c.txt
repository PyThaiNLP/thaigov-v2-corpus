รัฐบาลไทย-ข่าวทำเนียบรัฐบาล-กรมการขนส่งทางบก เตรียมพร้อมอำนวยความสะดวกและความปลอดภัยในการเดินทางของประชาชน ในช่วงการประชุมผู้นำเขตเศรษฐกิจเอเปค ครั้งที่ 29 ระหว่างวันที่ 16 - 20 พฤศจิกายน 2565


วันจันทร์ที่ 14 พฤศจิกายน 2565
กรมการขนส่งทางบก เตรียมพร้อมอำนวยความสะดวกและความปลอดภัยในการเดินทางของประชาชน ในช่วงการประชุมผู้นำเขตเศรษฐกิจเอเปค ครั้งที่ 29 ระหว่างวันที่ 16 - 20 พฤศจิกายน 2565
...
กรมการขนส่งทางบก เตรียมพร้อมอำนวยความสะดวกและความปลอดภัยในการเดินทางของประชาชน ในช่วงการประชุมผู้นำเขตเศรษฐกิจเอเปค ครั้งที่ 29 ระหว่างวันที่ 16 - 20 พฤศจิกายน 2565
นายจิรุตม์ วิศาลจิตร อธิบดีกรมการขนส่งทางบก กระทรวงคมนาคม กล่าวว่า ในฐานะที่ประเทศไทยได้รับเกียรติให้เป็นเจ้าภาพจัดการประชุมผู้นำเขตเศรษฐกิจเอเปค ครั้งที่ 29 ระหว่างวันที่ 16 - 20 พฤศจิกายน 2565 โดยในการประชุมครั้งนี้มีความสำคัญอย่างยิ่งกับประเทศไทย ในด้านความร่วมมือทางเศรษฐกิจในภูมิภาคเอเชีย - แปซิฟิก ซึ่งจะมีผู้นำจากประเทศมหาอำนาจทางเศรษฐกิจของโลกมาเข้าร่วมประชุม ดังนั้น เพื่อบรรเทาปัญหาด้านการจราจรและอำนวยความสะดวกในการเดินทางของผู้เข้าร่วมประชุมและประชาชน รัฐบาลจึงได้กำหนดให้วันที่ 16 - 18 พฤศจิกายน 2565 เป็นวันหยุดราชการกรณีพิเศษ เฉพาะในเขตกรุงเทพมหานคร จังหวัดนนทบุรีและสมุทรปราการ ทำให้มีวันหยุดยาวติดต่อกัน 5 วัน ส่งผลให้มีประชาชนเดินทางกลับภูมิลำเนาหรือเดินทางท่องเที่ยวตามสถานที่ต่าง ๆ เป็นจำนวนมาก นายศักดิ์สยาม ชิดชอบ รัฐมนตรีว่าการกระทรวงคมนาคม จึงได้สั่งการให้หน่วยงานที่เกี่ยวข้องอำนวยความสะดวกและความปลอดภัยในการเดินทางของประชาชนในช่วงวันหยุดยาวดังกล่าว กรมการขนส่งทางบก (ขบ.) ได้รับนโยบายและให้หน่วยงานในสังกัดทั้งส่วนกลางและส่วนภูมิภาคทั่วประเทศดำเนินการจัดหารถเสริมให้เพียงพอต่อความต้องการของผู้โดยสารทั้งเที่ยวไปและกลับตลอดช่วงวันหยุดต่อเนื่อง เพื่อไม่ให้มีผู้โดยสารตกค้างที่สถานีขนส่งผู้โดยสาร พร้อมทั้งจัดระเบียบการเดินรถและการจราจรบริเวณสถานี นอกจากนี้ ขบ. ยังได้มีการจัดชุดเจ้าหน้าที่เพื่อสุ่มตรวจจับการใช้ความเร็วและเฝ้าระวังการใช้ความเร็วของพนักงานขับรถโดยสารสาธารณะผ่านศูนย์ GPS ตลอดจนดำเนินการรับเรื่องร้องเรียนผ่านศูนย์คุ้มครองผู้โดยสารรถสาธารณะ ตลอด 24 ชม. เพื่อป้องกันมิให้ผู้โดยสารถูกเอารัดเอาเปรียบจากการใช้บริการรถโดยสารสาธารณะ
นอกจากนี้ ขบ. ได้ดำเนินการจัดส่งเจ้าหน้าที่เข้าตรวจความพร้อม ณ สถานประกอบการก่อนวันหยุดต่อเนื่องดังกล่าว เพื่อกำชับผู้ประกอบการให้ตรวจความพร้อมของรถและอุปกรณ์ส่วนควบ รวมถึงตรวจสอบความพร้อมของพนักงานขับรถในด้านต่าง ๆ เช่น การมีใบอนุญาตขับรถที่ถูกต้อง ตรวจความพร้อมด้านร่างกาย ตรวจสมุดประจำรถ ตรวจวัดระดับแอลกอฮอล์ในลมหายใจ และตรวจสารเสพติดในปัสสาวะ รวมทั้ง ยังได้สั่งการให้หน่วยงานที่เกี่ยวข้องประสานความร่วมมือกับหน่วยงานสาธารณสุขในพื้นที่เพื่อสุ่มตรวจการใช้สารเสพติดของพนักงานขับรถโดยสารสาธารณะ เข้มงวดตรวจความพร้อมรถโดยสารสาธารณะและพนักงานขับรถ ณ สถานีขนส่งผู้โดยสาร จุดจอด และจุดตรวจ Checking Point บนถนนสายหลักและสายรองทั่วประเทศ โดยตัวรถ จะต้องมีสภาพมั่นคงแข็งแรง มีอุปกรณ์ส่วนควบเพื่อความปลอดภัยครบถ้วน ได้แก่ เข็มขัดนิรภัย ประตูฉุกเฉิน ถังดับเพลิง ค้อนทุบกระจกต้องอยู่ในสภาพพร้อมใช้งานตลอดเวลา และเน้นย้ำให้พนักงานขับรถต้องปฏิบัติ ตามกฎหมายอย่างเคร่งครัด รวมไปถึงได้ประสานขอความร่วมมือไปยังผู้ประกอบการขนส่งสินค้าหลีกเลี่ยงการใช้งานรถบรรทุกในช่วงวันหยุดยาว เพื่อลดปัญหาด้านการจราจรและป้องกันการเกิดอุบัติเหตุร้ายแรง กรณีที่จำเป็นต้องใช้รถขนส่งสินค้าให้ผู้ประกอบการกำชับผู้ขับรถให้ขับรถด้วยความระมัดระวัง พักผ่อนให้เพียงพอ ไม่ขับรถเกินชั่วโมงการทำงานตามที่กฎหมายกำหนด
อธิบดีกรมการขนส่งทางบก กล่าวเพิ่มเติมว่า เนื่องจากการประชุมเอเปคครั้งนี้ เป็นการประชุมระดับโลกมีผู้นำจากต่างประเทศมาร่วมประชุม ซึ่งมีประชาชนและสื่อมวลชนจากทั่วโลกให้ความสนใจอย่างมาก ขบ. จึงขอความร่วมมือพี่น้องประชาชนผู้ใช้รถใช้ถนน โดยเฉพาะในเขตกรุงเทพมหานคร จังหวัดนนทบุรี และสมุทรปราการ ขับขี่รถด้วยความระมัดระวัง ปฏิบัติตามกฎหมายเคารพกฎจราจร อาทิ การใช้ความเร็วในการขับรถไม่เกินกว่าที่กฎหมายกำหนด ผู้ขับขี่รถจักรยานยนต์ต้องสวมใส่หมวกนิรภัย ฯลฯ เพื่อสร้างวัฒนธรรม ด้านความปลอดภัย ลดความเสี่ยงในการเกิดอุบัติเหตุทางถนน และสร้างภาพลักษณ์ที่ดีให้กับประเทศ

ที่มา : https://www.thaigov.go.th/news/contents/details/61612