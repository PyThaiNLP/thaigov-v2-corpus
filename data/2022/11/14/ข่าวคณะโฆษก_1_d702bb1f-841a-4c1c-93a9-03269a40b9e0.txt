รัฐบาลไทย-ข่าวทำเนียบรัฐบาล-รัฐบาลเชิญชวนประชาชนร่วมกิจกรรม “VIJIT CHAO PHRAYA” ปรากฏการณ์แห่งแสงสีสุดยิ่งใหญ่ริมแม่น้ำเจ้าพระยา ส่งเสริมการท่องเที่ยวด้วยการแสดงทางวัฒนธรรม 


วันจันทร์ที่ 14 พฤศจิกายน 2565
พิมพ์
รัฐบาลเชิญชวนประชาชนร่วมกิจกรรม “VIJIT CHAO PHRAYA” ปรากฏการณ์แห่งแสงสีสุดยิ่งใหญ่ริมแม่น้ำเจ้าพระยา ส่งเสริมการท่องเที่ยวด้วยการแสดงทางวัฒนธรรม
รัฐบาลเชิญชวนประชาชนร่วมกิจกรรม “VIJIT CHAO PHRAYA” ปรากฏการณ์แห่งแสงสีสุดยิ่งใหญ่ริมแม่น้ำเจ้าพระยา ส่งเสริมการท่องเที่ยวด้วยการแสดงทางวัฒนธรรม สร้างภาพลักษณ์ที่ดี ต้อนรับนักท่องเที่ยวช่วงไฮซีซัน และผู้เข้าร่วมการประชุมผู้นำเขตเศรษฐกิจเอเปค
วันที่ 14 พฤศจิกายน 2565 นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เผยว่า ในโอกาสที่ประเทศไทยเป็นเจ้าภาพจัดการประชุมผู้นำเขตเศรษฐกิจเอเปค ระหว่างวันที่ 14 – 19 พฤศจิกายน 2565 ณ ศูนย์การประชุมแห่งชาติสิริกิติ์ รัฐบาลโดยการท่องเที่ยวแห่งประเทศไทย ร่วมกับหน่วยงานพันธมิตรทั้งภาครัฐและภาคเอกชน อาทิ กรุงเทพมหานคร กองทัพเรือ มูลนิธิอนุรักษ์โบราณสถานในพระราชวังเดิม กรมทางหลวงชนบท วัดกัลยาณมิตร วรมหาวิหาร ศูนย์การค้าริเวอร์ ซิตี้ แบงค็อก และไอคอนสยาม จัดกิจกรรม “VIJIT CHAO PHRAYA” ปรากฏการณ์แห่งแสงสีสุดยิ่งใหญ่ริมแม่น้ำเจ้าพระยา เพื่อส่งเสริมการท่องเที่ยวในพื้นที่กรุงเทพมหานคร และสร้างบรรยากาศและสีสันให้กับแม่น้ำเจ้าพระยาด้วยแสงไฟและการแสดงทางวัฒนธรรมในยามค่ำคืน เพื่อต้อนรับนักท่องเที่ยวชาวต่างประเทศที่เข้ามาท่องเที่ยวในช่วง High Season และผู้เข้าร่วมการประชุมผู้นำเขตเศรษฐกิจเอเปค ซึ่งจะเป็นการสร้างภาพลักษณ์ที่ดีให้กับประเทศพร้อมทั้งขยายเวลาการท่องเที่ยวในช่วงเวลากลางคืน โดยจะเป็นการสร้างโอกาสทางธุรกิจให้กับผู้ประกอบการท่องเที่ยวและธุรกิจเกี่ยวเนื่องที่ตั้งอยู่ในพื้นที่การจัดกิจกรรม โดยกิจกรรมจะจัดขึ้นระหว่างวันที่ 12-27 พฤศจิกายน 2565 บริเวณริมแม่น้ำเจ้าพระยา ใน 6 พื้นที่หลัก ประกอบด้วย
1. สะพานพระราม 8 : การประดับตกแต่งแสงไฟ และการแสดง Light Show & Laser เพื่อเป็นการต้อนรับการประชุมสุดยอดผู้นำเอเปค และเป็นการเฉลิมฉลองการเปิดประเทศต้อนรับนักท่องเที่ยวกลับมา โดยมีการย้อมไฟกับเส้นสายของสะพานพระราม 8 ให้เป็นสีสันบรรยากาศต่าง ๆ และฉายแสงเลเซอร์เป็นลวดลายและข้อความต้อนรับ จัดแสดงทุกวันวันละ 6 รอบ เวลา 19.00 น. , 19.30 น. , 20.00 น. , 20.30 น. , 21.00 น. และ 21.30 น.
2. ป้อมวิไชยประสิทธิ์ : การแสดง Projection Mapping ประกอบแสงสี และ Effect พิเศษ ถ่ายทอดเรื่องราวความรุ่งเรืองวิถีแห่งสายน้ำตราบอดีตจวบปัจจุบัน ที่มีการเดินเรือค้าขาย การเดินทางติดต่อทางการทูต วิถีชีวิตของคนไทยกับสายน้ำ และการต่อสู้เพื่อความสุขสงบสันติของแผ่นดินโดยใช้กำแพงป้อมเป็นพื้นที่ฉายภาพ จัดแสดงทุกวันวันละ 6 รอบ เวลา 19.15 น. , 19.45 น. , 20.15 น. , 20.45 น. , 21.15 น. และ 21.45 น. (มีการแสดง Effect พิเศษในช่วงวันหยุด 12,13,17,18,19,26,27 พฤศจิกายน 2565)
3. วัดกัลยาณมิตร วรมหาวิหาร : การแสดงทางวัฒนธรรมประยุกต์ ผสมผสานระบบเทคนิคพิเศษ บอกเล่าเรื่องราวของประเพณีอันเรืองงามคู่สายน้ำเจ้าพระยา โดยมีหนังใหญ่ และการแสดงทางวัฒนธรรมที่สืบเนื่องกับแม่น้ำร่วมแสดง สื่อถึงความรุ่มรวยทางวัฒนธรรมและภูมิปัญญาของประเทศไทย ตลอดจนความสุขที่เปี่ยมมิตรไมตรีและรอยยิ้ม จัดแสดงในช่วงวันหยุด 12,13,17,18,19,26,27 พฤศจิกายน 2565 วันละ 3 รอบ เวลา 19.30 น. , 20.30 น. และ 21.30 น.
4. สะพานพระพุทธยอดฟ้า : การแสดง Illumination Light Showประกอบดนตรีและเสียงสภาพแวดล้อมที่สื่อถึงประสบการณ์การเดินทางแห่งความสุข ทั้งเสียงจากการเดินทาง เช่น เสียงรถไฟ เสียงเรือ เสียงเครื่องบิน และเสียงในวิถีชีวิตของคนไทยในแต่ละภูมิภาค เช่น เสียงทำกับข้าว เสียงเครื่องดนตรีพื้นถิ่น รวมถึงการเล่นแสงไฟประกอบที่น่าตื่นตาตื่นใจ จัดแสดงทุกวันวันละ 6 รอบ เวลา 19.15 น. , 19.45 น. , 20.15 น. , 20.45 น. , 21.15 น. และ 21.45 น. (มีการแสดง Effect พิเศษในวันที่ 12 พฤศจิกายน 2565)
5. ศูนย์การค้าริเวอร์ ซิตี้ แบงค็อก : การฉาย Projection Mapping ไปยังพื้นผิวอาคาร เป็นเสมือนบทสรุปถ่ายทอดเรื่องราวของเสน่ห์แห่งแม่น้ำเจ้าพระยา และนำเสนอ SOFT POWER สำคัญในเมืองไทย เพื่อดึงดูดนักท่องเที่ยวให้เดินทางมาสัมผัสประสบการณ์อันมหัศจรรย์ ทั้ง FOOD FILM FASHION FIGHTING FESTIVAL จัดแสดงทุกวันวันละ 6 รอบ เวลา 19.00 น. , 19.30 น. , 20.00 น. , 20.30 น. , 21.00 น. และ 21.30 น.
6. ไอคอนสยาม : การประดับไฟตกแต่งไอคอนสยามแบงคอก  อิลูมิเนชั่นริมแม่น้ำเจ้าพระยาด้วยพลังงานสะอาดจาก Solar Cell นวัตกรรมใหม่ที่สอดรับกับนโยบายลดการปล่อยก๊าซเรือนกระจกสู่ชั้นบรรยากาศ  และการแสดง The ICONIC Multimedia Water Feature การแสดงระบำสายน้ำ ประกอบแสงสีเสียงที่ยาวที่สุดในเอเชียตะวันออกเฉียงใต้ จัดแสดงทุกวันวันละ 4 รอบ เวลา 18.15 น. , 19.15 น. , 20.15 น. , และ 21.15 น.
“โอกาสนี้ รัฐบาล ททท. และหน่วยงานพันธมิตร ขอเชิญชวนประชาชนผู้ที่สนใจเข้าชมสีสันบรรยากาศใน 6 พื้นที่หลักได้โดยไม่เสียค่าใช้จ่าย โดยมุมมองในการชมแสงสีได้สวยงามที่สุดจะเป็นการล่องเรือในเส้นทางท่องเที่ยวแม่น้ำเจ้าพระยา และริมน้ำฝั่งตรงข้ามจุดที่ทำการแสดง เพื่อเป็นการสร้างโอกาสทางธุรกิจให้กับผู้ประกอบการเรืออาหาร เรือนำเที่ยว โรงแรม ที่พัก ตลอดจนร้านอาหารริมแม่น้ำเจ้าพระยาในพื้นที่ที่ทำการแสดง โดยกิจกรรม VIJIT CHAO PHRAYA เป็นส่วนหนึ่งของการต้อนรับผู้นำและรัฐมนตรีเอเปค ซึ่งจะประชุมแบบพบหน้ากันเป็นครั้งแรกในรอบ 4 ปี รวมทั้งคณะผู้แทนเขตเศรษฐกิจเอเปค และสื่อมวลชนต่างชาติที่จะเดินทางมากรุงเทพฯ เพื่อร่วมกับขับเคลื่อนการประชุมเอเปค 2022 ภายใต้หัวข้อหลัก ‘เปิดกว้างสร้างสัมพันธ์ เชื่อมโยงกันสู่สมดุล’ ให้เกิดผลลัพธ์ที่เป็นประโยชน์สูงสุดต่อคนไทยและภูมิภาคเอเชีย-แปซิฟิก” นายอนุชาฯ กล่าว

ที่มา : https://www.thaigov.go.th/news/contents/details/61598