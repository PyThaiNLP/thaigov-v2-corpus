รัฐบาลไทย-ข่าวทำเนียบรัฐบาล-นายกฯ เปิดงานนิทรรศการนำเสนอความสำเร็จการขับเคลื่อนวาระเศรษฐกิจ BCG ต้อนรับสัปดาห์ประชุมผู้นำเขตเศรษฐกิจเอเปค 


วันจันทร์ที่ 14 พฤศจิกายน 2565
นายกฯ เปิดงานนิทรรศการนำเสนอความสำเร็จการขับเคลื่อนวาระเศรษฐกิจ BCG ต้อนรับสัปดาห์ประชุมผู้นำเขตเศรษฐกิจเอเปค
ชู Thailand Pavilion นำเสนอการขับเคลื่อน BCG ของภาครัฐ ผลิตภัณฑ์ BCG และ การดำเนินธุรกิจที่มีความรับผิดชอบ
นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า วันนี้ (14 พฤศจิกายน 2565) เวลา 14.00 น. ณ ชั้น G ฮอลล์ 2 ศูนย์การประชุมแห่งชาติสิริกิติ์ พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เป็นประธานในพิธีเปิดนิทรรศการการนำเสนอความสำเร็จการขับเคลื่อนวาระเศรษฐกิจ BCG ในช่วงสัปดาห์การประชุมผู้นำเขตเศรษฐกิจเอเปค โดยมี นายสุพัฒนพงษ์ พันธ์มีเชาว์ รองนายกรัฐมนตรีและรัฐมนตรีว่าการกระทรวงพลังงาน  นายชัยวุฒิ ธนาคมานุสรณ์ รัฐมนตรีว่าการกระทรวงดิจิทัลเพื่อเศรษฐกิจและสังคม  นายประภัตร โพธสุธน รัฐมนตรีช่วยว่าการกระทรวงเกษตรและสหกรณ์  นายดิสทัต โหตระกิตย์ เลขาธิการนายกรัฐมนตรี ผู้บริหารภาครัฐและเอกชนที่ร่วมจัดนิทรรศการ เอกอัครราชทูตต่างประเทศประจำประเทศไทย นักการทูต ตัวแทนเยาวชนโครงการ APEC Voices of the Future เข้าร่วมในพิธีเปิดงาน
นายกรัฐมนตรีได้กล่าวเปิดงานนิทรรศการว่า ยินดีกับการจัดงานซึ่งถือเป็นการเริ่มต้นอย่างเป็นทางการของสัปดาห์การประชุมผู้นำเขตเศรษฐกิจเอเปค แสดงถึงความพร้อมและความมุ่งมั่นของไทยในการขับเคลื่อนโมเดลเศรษฐกิจ BCG เพื่อการพัฒนาภูมิภาคและโลก เชื่อมั่นว่างานนิทรรศการครั้งนี้จะแสดงให้เห็นผลงานของไทยที่สอดคล้องกับการแก้ไขปัญหาสภาพภูมิอากาศ และเป็นตัวอย่างที่เป็นรูปธรรมของการขับเคลื่อนวาระ BCG ของไทย โดยเฉพาะประโยชน์ที่พี่น้องคนไทยได้รับ และความเกี่ยวโยงของแนวคิด BCG กับวาระการพัฒนาที่ยั่งยืนของโลก รวมทั้งนายกรัฐมนตรีได้ขอบคุณทุกหน่วยงานที่เกี่ยวข้อง พร้อมชื่นชมการจัดนิทรรศการที่ถือเป็นแบบอย่างของการร่วมแรงร่วมใจของทุกภาคส่วนในประเทศ ที่มีส่วนสำคัญยิ่งต่อการขับเคลื่อนเศรษฐกิจ BCG ของทุกกลุ่มคนในสังคมอย่างเต็มรูปแบบ และเป็นที่น่าภาคภูมิใจเป็นอย่างยิ่ง
จากนั้น นายกรัฐมนตรีถ่ายภาพร่วมกับผู้บริหารหน่วยงานภาครัฐและเอกชนที่ร่วมจัดนิทรรศการฯ และผู้แทนกลุ่มเยาวชนในโครงการ APEC Voices of the Future
ในโอกาสนี้ นายกรัฐมนตรีได้เยี่ยมชมนิทรรศการ ซึ่งจัดแสดงในรูปแบบ Thailand Pavilion เพื่อให้วาระ BCG มีความเป็นรูปธรรมในแบบ BCG in Action แบ่งเป็น 3 ส่วนหลัก ได้แก่
1. การขับเคลื่อน BCG ของภาครัฐผ่านโครงการสำคัญของหน่วยงานต่าง ๆ  ซึ่งมีทั้งหมด 4 โซน ได้แก่ 1.1 โซนมิติท่องเที่ยว -  นำเสนอแนวคิดการท่องเที่ยวฟื้นสร้างอย่างยั่งยืน (Regenerative Tourism) 1.2 โซนมิติอุตสาหกรรม - สร้าง BCG Ecosystem ที่เชื่อมโยงกับความพร้อมของโครงสร้างพื้นฐานทั้งด้านเทคโนโลยีสารสนเทศและการสื่อสาร โลจิสติกส์ การวิจัยและการพัฒนา และบุคลากร โดยมี EEC เป็นอุตสาหกรรมศักยภาพของไทย 1.3 โซนมิติการเกษตร – พัฒนาประสิทธิภาพและมาตรฐานของการเกษตร เพิ่มรายได้ให้กับเกษตรกร สอดคล้องกับความมั่นคงทางอาหารและพลังงาน 1.4 โซน Bangkok Goals on BCG Economy – บทสรุปถึงพัฒนาการของการดำเนินการ BCG ที่ผ่านมาในประเทศไทย และจัดแสดงความเชื่อมโยงของ BCG กับวาระสำคัญของโลก
2. การนำเสนอผลิตภัณฑ์ BCG ภายใต้แคมเปญ “50 BCG Heroes” ของกระทรวงพาณิชย์ และงาน “Expo 2028 – Phuket” ซึ่งมีแนวคิดเกี่ยวกับการพัฒนาความยั่งยืนของสำนักงานส่งเสริมการจัดประชุมและนิทรรศการ (องค์การมหาชน) (สสปน.) กระทรวงสาธารณสุข และจังหวัดภูเก็ต
3. การนำเสนอการดำเนินธุรกิจที่มีความรับผิดชอบ (Responsible Business Conduct: RBC) ของภาคเอกชน โดยเป็นการดำเนินการที่คำนึงถึงสิ่งแวดล้อม การสร้างความมั่นคงทางอาหารและการเกษตรเพื่อความเป็นอยู่ที่ดีของประชาชน

ที่มา : https://www.thaigov.go.th/news/contents/details/61634