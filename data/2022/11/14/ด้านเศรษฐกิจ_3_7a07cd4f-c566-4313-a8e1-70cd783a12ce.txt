รัฐบาลไทย-ข่าวทำเนียบรัฐบาล-​รฟฟท. เตรียมพร้อมมาตรการด้านความปลอดภัยรองรับการเดินทางของประชาชน


วันจันทร์ที่ 14 พฤศจิกายน 2565
​รฟฟท. เตรียมพร้อมมาตรการด้านความปลอดภัยรองรับการเดินทางของประชาชน
ในช่วงการประชุมผู้นำเขตเศรษฐกิจเอเปคและการประชุมที่เกี่ยวข้อง ระหว่างวันที่ 16 - 18 พฤศจิกายน 2565
นายสุเทพ พันธุ์เพ็ง กรรมการผู้อำนวยการใหญ่ บริษัท รถไฟฟ้า ร.ฟ.ท. จำกัด (รฟฟท.) กระทรวงคมนาคม หรือผู้ให้บริการรถไฟฟ้าชานเมืองสายสีแดงเปิดเผยว่า กระทรวงคมนาคมได้มีข้อสั่งการให้ทุกหน่วยงานในสังกัด บูรณาการความร่วมมือและเตรียมความพร้อมเพื่อดำเนินการตามมาตรการด้านความปลอดภัยรองรับการเดินทางในช่วงการประชุมผู้นำเขตเศรษฐกิจเอเปคและการประชุมที่เกี่ยวข้อง ในระหว่างวันที่ 16 - 18 พฤศจิกายน 2565 ณ ศูนย์การประชุมแห่งชาติสิริกิติ์ โดย รฟฟท. ได้เตรียมพร้อมมาตรการรักษาความปลอดภัยในระบบรถไฟฟ้า เพื่ออำนวยความสะดวกในการเดินทางและสร้างความเชื่อมั่นให้แก่ประชาชน รวมถึงผู้เข้าร่วมการประชุมตลอดจนเจ้าหน้าที่ที่เกี่ยวข้อง โดยเน้นย้ำให้เจ้าหน้าที่รักษาความปลอดภัยตรวจสอบอย่างเข้มงวดทุกสถานี โดยเฉพาะบริเวณทางเชื่อมต่อกับสนามบินดอนเมือง, พื้นที่ใกล้เคียง และในจุดลับตา รวมถึงตรวจสอบบุคคลที่มีอาการมึนเมาอย่างเข้มงวดในการเข้าใช้บริการ และตรวจสอบระบบการใช้งานโทรทัศน์วงจรปิด ( CCTV ) ให้สามารถใช้งานได้ดีอยู่เสมอ อีกทั้งบริษัทฯได้กำหนดวัตถุต้องห้ามที่ไม่สามารถนำเข้ามาในระบบรถไฟฟ้า ได้แก่ อาวุธ ของมีคม ลูกโป่ง และวัตถุที่จะทำให้เกิดประกายไฟทุกชนิด
ด้านความมั่นคง กำหนดให้ฝ่ายปฏิบัติการเดินรถไฟฟ้าทบทวนการทำงานด้านความปลอดภัยเกี่ยวกับวัตถุต้องสงสัย โดยให้เจ้าหน้าที่ตรวจสอบกระเป๋า กล่องหีบห่อ หรือสัมภาระที่วางทิ้งไว้แบบผิดสังเกต รวมถึงระมัดระวังบุคคลภายนอกที่อาจแปลกปลอมเข้ามาในบริเวณพื้นที่ปฏิบัติงานหรือพื้นที่สถานี พร้อมจัดชุดตรวจผสม ประกอบด้วย เจ้าหน้าที่บริษัท รถไฟฟ้า ร.ฟ.ท. จำกัด , เจ้าหน้าที่รักษาความปลอดภัย , เจ้าหน้าที่ตำรวจนครบาลดอนเมือง , ชุดปฏิบัติการสุนัขทหาร(K-9) ออกตรวจสอบพื้นที่และอำนวยความสะดวกด้านความปลอดภัยในช่วงวันดังกล่าว
หากมีข้อสงสัยสามารถติดต่อสอบถามรายละเอียดข้อมูลเพิ่มเติมได้ที่ส่วนบริการลูกค้า 1690 ตลอด 24 ชั่วโมง รถไฟฟ้าสายสีแดง ยกระดับคุณภาพชีวิตชานเมือง

ที่มา : https://www.thaigov.go.th/news/contents/details/61614