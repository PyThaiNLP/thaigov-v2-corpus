รัฐบาลไทย-ข่าวทำเนียบรัฐบาล-โฆษกรัฐบาลเผยเมนูในงานเลี้ยงอาหารค่ำผู้นำเขตเศรษฐกิจเอเปค (Gala Dinner) นำเสนอสุดยอดอาหารไทยของดีทุกภูมิภาค


วันจันทร์ที่ 14 พฤศจิกายน 2565
พิมพ์
โฆษกรัฐบาลเผยเมนูในงานเลี้ยงอาหารค่ำผู้นำเขตเศรษฐกิจเอเปค (Gala Dinner) นำเสนอสุดยอดอาหารไทยของดีทุกภูมิภาค
โฆษกรัฐบาลเผยเมนูในงานเลี้ยงอาหารค่ำผู้นำเขตเศรษฐกิจเอเปค (Gala Dinner) นำเสนอสุดยอดอาหารไทยของดีทุกภูมิภาค
วันนี้ (14 พฤศจิกายน 2565) นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยรายละเอียดเกี่ยวกับเมนูอาหารที่จะนำเสนอต่อผู้นำเขตเศรษฐกิจในงานเลี้ยงอาหารค่ำผู้นำเขตเศรษฐกิจเอเปค (Gala Dinner) วันที่ 17 พฤศจิกายน 2565 ณ หอประชุมกองทัพเรือ
โฆษกประจำสำนักนายกรัฐมนตรี เปิดเผยว่าเมนูอาหารทุกจานเป็นไปตามแนวคิดหลักของการประชุม Open. Connect. Balance. ดังนี้
Open. เปิดประสบการณ์สู่อาหารไทยอาหารทุกจานเป็นอาหารเมนูฟิวชั่นที่ออกแบบอย่างพิถีพิถันผ่านความหลากหลายของ สี กลิ่น และสัมผัส ซึ่งมั่นใจว่า อาหารที่นําเสนออย่างประณีตเหล่านี้จะสร้างความพึงพอใจให้กับผู้นําเอเปคคู่สมรส และผู้เข้าร่วม
Connect. เชื่อมต่อท้องถิ่นไทยกับทั่วโลก การทําอาหารนี้สร้างขึ้นโดยการจัดหาสิ่งที่ดีที่สุด ส่วนผสมที่มีคุณภาพ จากภาคเหนือ ภาคกลาง ภาคตะวันออกฉียงเหนือ และไปจนถึงภาคใต้ ประเทศไทยเป็นหนึ่งในดินแดนที่มีอาหารมีชื่อเสียงที่สุดในโลก ความอุดมสมบูรณ์และเอกลักษณ์ของผลิตผลและวัตถุดิบไทย ไทยซึ่งเป็นหนึ่งในผู้นําทางเศรษฐกิจการส่งออกอาหาร และเป็นที่รู้จักในนามครัวของโลก
Balance. สร้างสมดุลระหว่างโลกและผู้คน ผ่านการนำวัตถุดิบมาจาก โครงการหลวง วิสาหกิจชุมชน และฟาร์มในท้องถิ่นส่งเสริมให้ผู้คนและชุมชนสามารถพึ่งพาตนเองได้ เป็นการยกระดับความเป็นอยู่ของคนไทยและครอบครัว พร้อมกับการรักษาสิ่งแวดล้อมเพื่อเป้าหมายการพัฒนาที่ยั่งยืน
โดยโฆษกประจำสำนักนายกรัฐมนตรีได้กล่าวถึงเมนู ดังนี้
- Amuse-Bouche (ของว่าง) กระทงทองไส้ครีมซอสและไข่ปลาสเตอร์เจียนโครงการหลวงดอยอินทนนท์
- Appetizers(อาหารเรียกน้ำย่อย) Welcome to Thailand ซึ่งนำเสนอของดี 4 ภาค ได้แก่ แอ่วเหนือ – ข้าวซอยหมี่กรอบไทยล้านนา เที่ยวกลาง – ต้มยำทอดมันกุ้งแม่น้ำกรุงศรีอยุธยา ยามอีสาน – โคราชวากิว ย่างถ่านสมุนไพรจิ้มแจ่ว ล่องใต้ – ไก่เบตงย่างกอและ
- Salad (สลัด) ยำใหญ่ผักออร์แกนิก 9 อย่างจากวิสาหกิจชุมชนทั่วทุกภาคของเมืองไทย กับไก่ออร์แกนิกและกุ้งมังกร 7 สีภูเก็ต พร้อมไข่เป็ดไล่ทุ่งสุพรรณบุรีดองดอกเกลือเพชรบุรี
- MAINCOURSE (อาหารจานหลัก) สำรับอาหารไทยแห่งความยั่งยืน แกงมัสมั่นชาววังเนื้อน่องโคขุนจากสหกรณ์โพนยางคำสกลนคร และผักไทยรวมราตาตูย ปลาเก๋ามุกออร์แกนิกจากทะเลภูเก็ตพร้อมซอสต้มข่าเห็ดรวมโฟมใบมะกรูด ข้าวหอมมะลิไทยจากทุ่งกุลาร้องไห้และข้าวกล้อง 9 ชนิด อบตะไคร้หอม
- Dessert (ของหวาน) ขนมหม้อแกงเผือกภูเขาและเม็ดบัวซอสผลไม้ไทย  เสิร์ฟพร้อมกับซอร์เบท์เสาวรส น้ำผึ้งดอกลำไย และ ขนม 5 อย่าง (ดาราทอง,ช็อคโกแลตไทยเชียงใหม่ไส้บรั่นดีไทยกระชายดำ, ขนมมะลิไส้มะพร้าว,มาการองลิ้นจี่, ขนมเปียกปูนใบเตย ) และผลไม้ไทย เสริฟ์คู่กับชาเฟลอ ดู นอร์ท จากเมืองเหนือ หรือ ยอดกาแฟเมืองน่าน
“รัฐบาลใส่ใจรายละเอียดต้องการให้การจัดการประชุมครั้งนี้ส่งผลดีถึงประชาชนทุกคน ใช้ทุกโอกาสนำเสนอของดีที่มีชื่อเสียงจากทุกภูมิภาค เพื่อต่อยอดถึงความร่วมมือทางเศรษฐกิจอย่างแน่นแฟ้นภายหลังสำเร็จการประชุม ซึ่งนายกรัฐมนตรีได้ให้คำแนะนำในทุกรายละเอียดของการจัดงาน และต้องการให้คนไทยทุกคนมีส่วนร่วมในการเป็นเจ้าภาพการประชุมครั้งนี้พร้อมกับรัฐบาล” นายอนุชาฯ กล่าว

ที่มา : https://www.thaigov.go.th/news/contents/details/61601