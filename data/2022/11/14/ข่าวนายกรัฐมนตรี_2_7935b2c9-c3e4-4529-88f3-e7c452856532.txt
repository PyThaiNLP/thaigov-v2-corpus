รัฐบาลไทย-ข่าวทำเนียบรัฐบาล-นายกฯ รับฟังบรรยายสรุปสำหรับเตรียมการจัดการประชุมผู้นำเขตเศรษฐกิจเอเปค ครั้งที่ 29 และการประชุมที่เกี่ยวข้อง มั่นใจไทยพร้อมเป็นเจ้าภาพอย่างภาคภูมิ


วันจันทร์ที่ 14 พฤศจิกายน 2565
นายกฯ รับฟังบรรยายสรุปสำหรับเตรียมการจัดการประชุมผู้นำเขตเศรษฐกิจเอเปค ครั้งที่ 29 และการประชุมที่เกี่ยวข้อง มั่นใจไทยพร้อมเป็นเจ้าภาพอย่างภาคภูมิ
นายกฯ รับฟังบรรยายสรุปสำหรับเตรียมการจัดการประชุมผู้นำเขตเศรษฐกิจเอเปค ครั้งที่ 29 และการประชุมที่เกี่ยวข้อง มั่นใจไทยพร้อมเป็นเจ้าภาพอย่างภาคภูมิ
นายอนุชา บูรพชัยศรี รองเลขาธิการนายกรัฐมนตรี ปฏิบัติหน้าที่โฆษกประจำสำนักนายกรัฐมนตรี เปิดเผยว่า วันนี้ (14 พฤศจิกายน 2565) เวลา 10.30 น. ณ ห้องสีเขียว ตึกไทยคู่ฟ้า ทำเนียบรัฐบาล พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ได้รับฟังการบรรยายสรุปสำหรับเตรียมการจัดการประชุมผู้นำเขตเศรษฐกิจเอเปค ครั้งที่ 29 และการประชุมที่เกี่ยวข้อง (29th APEC Economic Leaders' Meeting and Related Meetings)
โฆษกประจำสำนักนายกรัฐมนตรีกล่าวว่า นายกรัฐมนตรีขอบคุณทุกหน่วยงานที่เกี่ยวข้องในการเข้าร่วมการประชุมสุดยอดอาเซียน ที่ประเทศกัมพูชา ชื่นชมการเข้าร่วมประชุมดังกล่าว ซึ่งเป็นการแสดงบทบาทของไทยในเวทีอาเซียนได้อย่างเต็มภาคภูมิ ในส่วนของการเตรียมการเป็นเจ้าภาพการประชุมผู้นำเขตเศรษฐกิจเอเปค ครั้งที่ 29 นี้ ไทยได้ทำงานเพื่อเตรียมการอย่างเต็มที่มาตลอดปี ซึ่งนายกรัฐมนตรีเชื่อในฝีมือของหน่วยงาน และเจ้าหน้าที่ที่เกี่ยวข้องทุกคน พร้อมที่จะทำหน้าที่ของตัวเองอย่างดีที่สุดตามที่ได้ทำมาโดยตลอด
ในที่ประชุม ได้มีการสรุปการเดินทางเข้าร่วมประชุมครั้งนี้ ซึ่งจะมีผู้นำเข้าร่วมทั้งสิ้น 14 เขตเศรษฐกิจ และมอบผู้แทน 7 เขตเศรษฐกิจ ได้แก่ เกาหลีใต้ มาเลเซีย เม็กซิโก เปรู รัสเซีย จีนไทเป (ตามแนวปฏิบัติเอเปค) และสหรัฐฯ รวมทั้งจะมีแขกพิเศษ ได้แก่ นายกรัฐมนตรีกัมพูชา ประธานาธิบดีฝรั่งเศส และ มกุฎราชกุมารและนายกรัฐมนตรีซาอุดีอาระเบีย
ในโอกาสนี้ นายกรัฐมนตรีรับฟังการเตรียมการ หัวข้อหลัก ประเด็นสำคัญ และความคาดหวังผลลัพธ์ที่เป็นรูปธรรมของเอเปคในปี 2565 และชื่นชมการทำงานหนักของหน่วยงานที่เกี่ยวข้อง เชื่อมั่นว่า ไทยจะประสบความสำเร็จในการเป็นเจ้าภาพการประชุมครั้งนี้ เพื่อประโยชน์ของเขตเศรษฐกิจร่วมกัน รวมทั้งเชื่อว่าประเทศและประชาชนไทยจะได้ประโยชน์ โดยเฉพาะอย่างยิ่งต่อการกระตุ้นเศรษฐกิจของประเทศอย่างเป็นรูปธรรม

ที่มา : https://www.thaigov.go.th/news/contents/details/61622