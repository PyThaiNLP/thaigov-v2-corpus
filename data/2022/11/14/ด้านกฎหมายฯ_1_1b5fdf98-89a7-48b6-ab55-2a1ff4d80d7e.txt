รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม จับมือ รัฐมนตรีช่วยว่าการกระทรวงการคลัง ทำวันสต๊อปเซอร์วิส ดันส่งออกพืชกระท่อม ยื่นเอกสารจุดเดียว ลดต้นทุนช่วยผู้ประกอบการ 


วันจันทร์ที่ 14 พฤศจิกายน 2565
พิมพ์
รัฐมนตรีว่าการกระทรวงยุติธรรม จับมือ รัฐมนตรีช่วยว่าการกระทรวงการคลัง ทำวันสต๊อปเซอร์วิส ดันส่งออกพืชกระท่อม ยื่นเอกสารจุดเดียว ลดต้นทุนช่วยผู้ประกอบการ
รัฐมนตรีว่าการกระทรวงยุติธรรม จับมือ รัฐมนตรีช่วยว่าการกระทรวงการคลัง ทำวันสต๊อปเซอร์วิส ดันส่งออกพืชกระท่อม ยื่นเอกสารจุดเดียว ลดต้นทุนช่วยผู้ประกอบการ ชม ก.คลัง ร่วมมือปราบยา”ยึดทรัพย์-สกัดทางเรือ”ดีเยี่ยม เผย กำลังเร่งศึกษา
วันที่ 14 พฤศจิกายน 2565 เมื่อเวลา 13.30 น. นายสมศักดิ์ เทพสุทิน รัฐมนตรีว่าการกระทรวงยุติธรรม เป็นสักขีพยานกิตติมศักดิ์ ร่วมกับนายสันติ พร้อมพัฒน์ รัฐมนตรีช่วยว่าการกระทรวงการคลัง ในพิธีลงนามบันทึกข้อตกลงว่าด้วยการเชื่อมโยงข้อมูลอิเล็กทรอนิกส์ ระหว่างสำนักงานคณะกรรมการป้องกันและปราบปรามยาเสพติด กับ กรมศุลกากร โดยมีนางสาวณัฐธ์ภัสส์ ยงใจยุทธ ผู้ช่วยรัฐมนตรีประจำกระทรวงยุติธรรม นายวิชัย ไชยมงคล เลขาธิการ ป.ป.ส. นายพชร อนันตศิลป์ อธิบดีกรมศุลกากร เข้าร่วม ที่สำนักงาน ป.ป.ส.
โดยนายสมศักดิ์ กล่าวว่า การลงนามบันทึกข้อตกลงว่าด้วยการเชื่อมโยงข้อมูลอิเล็กทรอนิกส์ ในวันนี้ เพื่อจะเป็นการส่งเสริมการส่งออกพืชกระท่อม ให้เกิดประโยชน์ทางเศรษฐกิจของประชาชนมากที่สุด ซึ่งจะเป็นการอำนวยความสะดวกการค้าระหว่างประเทศ และการให้บริการของรัฐที่ทันสมัย สะดวก รวดเร็ว โดยกำหนดให้การขอใบอนุญาตส่งออก สามารถดำเนินการผ่านอิเล็กทรอนิกส์เพียงจุดเดียว จะช่วยให้ผู้ประกอบการลดเวลา ลดค่าใช้จ่าย และลดความซ้ำซ้อนในการขออนุญาตได้
นายสมศักดิ์ กล่าวอีกว่า ขอขอบคุณกระทรวงการคลัง ที่ได้ช่วยสนับสนุนงาน ป.ป.ส.มาโดยตลอด ไม่ใช่แค่ความร่วมมือด้านการส่งออก แต่ยังมีการทำงานร่วมกัน เช่น กองทุนยาเสพติด ที่ป.ป.ส.จะใช้งบประมาณได้ ต้องผ่านการกลั่นกรองจากกรมบัญชีกลางก่อน รวมถึงการปราบปรามยาเสพติดแนวใหม่ ด้วยการยึดอายัดทรัพย์เครือข่ายยาเสพติด ซึ่งถ้าไม่ได้กระทรวงการคลัง พิจารณาโดยเร็ว ก็จะทำให้การทำงานไม่ได้รวดเร็วขนาดนี้ รวมถึงอธิบดีกรมศุลกากร ก็มีส่วนสำคัญในการช่วยสกัดกั้นการส่งออกยาเสพติดทางทะเล เพราะเป็นประธานอนุกรรมการในเรื่องนี้ จนข่าวส่งออกยาเสพติดทางเรือ ก็หมดไป
ขณะที่ นายสันติ กล่าวว่า ในนามกระทรวงการคลัง รู้สึกยินดีเป็นอย่างยิ่ง ที่ได้ร่วมลงนามในครั้งนี้ เพราะจะเป็นการอำนวยความสะดวกประชาชน ในการนำเข้า-ส่งออกพืชกระท่อม  ซึ่งเราพัฒนาระบบเชื่อมโยงข้อมูลอิเล็กทรอนิกส์ ครบทุกสินค้าแล้ว โดยปัจจุบัน มีการบูรณาการกับหน่วยงานต่างๆกว่า 30 หน่วยงาน สามารถให้บริการด้านเอกสารกับประชาชนกว่า 3 แสนธุรกรรมต่อวัน ดังนั้น การร่วมมือครั้งนี้ จึงมีความพร้อมในการอำนวยความสะดวกประชาชน และผู้ประกอบพืชกระท่อม อย่างเต็มที่
นอกจากนี้ นายสมศักดิ์ ให้สัมภาษณ์สื่อมวลชนเพิ่มเติมว่า วันนี้ ป.ป.ส. กับ กรมศุลกากร ได้ลงนามความร่วมมือการอำนวยความสะดวก ในการขออนุญาตส่งออกพืชกระท่อม ที่ภาครัฐ ได้มีระบบวันสต๊อปเซอร์วิส ยื่นบริการเพียงจุดเดียว เพื่อเป็นการประหยัดเวลา ในการจัดทำเอกสาร โดยการร่วมมือในครั้งนี้ เพื่อเป็นการเตรียมพร้อมการส่งออกผลิตภัณฑ์พืชกระท่อม
“ขณะนี้ กระทรวงยุติธรรม และหน่วยงานที่เกี่ยวข้อง กำลังเร่งการศึกษาทดลอง เพื่อกำหนดมาตรฐานกลาง สารไมทราไจนีนในผลิตภัณฑ์พืชกระท่อมใหม่ เพราะที่กำหนดไว้ 0.2 มิลลิกรัมต่อหน่วย ผู้ประกอบการมองว่า ไม่เพียงต่อ เนื่องจากตลาดต้องการขั้นต่ำ 1 มิลลิกรัมต่อหน่วย และกระท่อม 1 ใบ มีสารไมทราไจนีน 1.2-1.8 มิลลิกรัม ทำให้ต้องมีการร่วมมือทุกฝ่าย ทดลองการใช้สารสกัดจากกระท่อมในหนูทดลองเพิ่ม เพื่อให้มาตรฐานกลาง ได้ขยับสูงขึ้น สามารถไปแข่งขันกับตลาดโลกได้ เพราะกระท่อมสกัด 1 ลิตร มีมูลค่าที่สูงมาก ดังนั้น การร่วมมือวันนี้ ตนมั่นใจว่า จะทำให้กระท่อม ไปสู่เป้าหมายความสำเร็จได้ “ รมว.ยุติธรรม กล่าว

ที่มา : https://www.thaigov.go.th/news/contents/details/61630