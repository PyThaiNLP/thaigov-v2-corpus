รัฐบาลไทย-ข่าวทำเนียบรัฐบาล-บขส. พร้อมรองรับการเดินทางของประชาชนในช่วงการประชุมผู้นำเขตเศรษฐกิจเอเปค 


วันจันทร์ที่ 14 พฤศจิกายน 2565
บขส. พร้อมรองรับการเดินทางของประชาชนในช่วงการประชุมผู้นำเขตเศรษฐกิจเอเปค
พร้อมคุมเข้มมาตรการความปลอดภัยในการเดินทางตามนโยบายของรัฐมนตรีว่าการกระทรวงคมนาคม
นายสัญลักข์ ปัญวัฒนลิขิต กรรมการผู้จัดการใหญ่ บริษัท ขนส่ง จำกัด (บขส.) กระทรวงคมนาคม เปิดเผยว่า ตามที่รัฐบาลกำหนดให้วันที่ 16 - 18 พฤศจิกายน 2565 เป็นวันหยุดราชการกรณีพิเศษ เฉพาะในเขตกรุงเทพมหานคร จังหวัดนนทบุรี และสมุทรปราการ เพื่อเตรียมความพร้อมในการเป็นเจ้าภาพจัดการประชุมผู้นำเขตเศรษฐกิจเอเปค ครั้งที่ 29 ระหว่างวันที่ 16 - 20 พฤศจิกายน 2565 ส่งผลให้มีวันหยุดติดต่อกัน 5 วัน บขส. จึงได้เตรียมความพร้อมรองรับการเดินทางของประชาชน ตามนโยบายของนายศักดิ์สยาม ชิดชอบ รัฐมนตรีว่าการกระทรวงคมนาคม ที่ได้กำชับให้หน่วยงานที่เกี่ยวข้องอำนวยความสะดวกและความปลอดภัยให้เพียงพอ เพื่อไม่ให้มีผู้โดยสารตกค้าง โดยในเที่ยวไป (ช่วงวันที่ 15 - 17 พฤศจิกายน 2565) คาดการณ์ว่าจะมีผู้ใช้บริการเฉลี่ยวันละ 33,000 คน โดยใช้รถโดยสาร (รถ บขส. รถร่วม และรถตู้) เฉลี่ยวันละ 3,000 เที่ยว และในเที่ยวกลับ (ช่วงวันที่ 18 - 21 พฤศจิกายน 2565) คาดว่าจะมีผู้ใช้บริการเฉลี่ยวันละ 34,000 คน ใช้รถโดยสารประมาณวันละ 3,100 เที่ยว อย่างไรก็ดีในช่วงเดือนพฤศจิกายน เป็นฤดูท่องเที่ยวของไทย จึงทำให้มีประชาชนเดินทางเพิ่มมากขึ้น โดยในภาพรวมการเดินทางตั้งแต่วันที่ 1 - 13 พฤศจิกายน 2565 พบว่า ปริมาณผู้โดยสารเดินทางกว่า 931,000 คน หรือประมาณวันละ 50,000 - 56,000 คน ส่วนปริมาณเที่ยววิ่ง (ไป-กลับ) ประมาณ 97,000 เที่ยว หรือประมาณวันละกว่า 5,000 เที่ยว
กรรมการผู้จัดการใหญ่ บขส. กล่าวเพิ่มเติมว่า บขส. ได้ขอความร่วมมือผู้ประกอบการรถร่วมฯ นำรถโดยสารมาสนับสนุนให้เพียงพอต่อความต้องการของผู้ใช้บริการ และมีหนังสือขออนุญาตต่อนายทะเบียนกรมการขนส่งทางบก นำรถโดยสารไม่ประจำทางมาจัดเสริมในเส้นทางต่าง ๆ ประมาณ 120 คัน ส่วนในเที่ยวกลับได้ขอความร่วมมือจากองค์การขนส่งมวลชนกรุงเทพ และผู้ประกอบการรถแท็กซี่ นำรถโดยสารมารับผู้โดยสาร บริเวณชานชาลาขาเข้า สถานีขนส่งผู้โดยสารกรุงเทพ (จตุจักร) ในส่วนมาตรการความปลอดภัยได้เน้นย้ำให้ผู้ประกอบการรถร่วมฯ ที่นำรถโดยสารมาวิ่งจะต้องดำเนินการ ตามมาตรการ/วิธีการปฏิบัติสำหรับการเดินรถโดยสาร เพื่อการควบคุมการแพร่ระบาดของโรคติดเชื้อไวรัส COVID-19 อย่างเคร่งครัด และให้ตรวจสภาพความพร้อมของรถโดยสาร พนักงานขับรถ ให้พร้อมก่อนออกเดินทางทุกครั้ง จำกัดความเร็วไม่เกิน 80 - 90 กิโลเมตร/ชั่วโมง รวมทั้งนำมาตรการ 4 พร้อม (สถานีพร้อม พนักงานพร้อม รถโดยสารพร้อม และการบริการพร้อม) และ บขส. ยืนหนึ่งด้านความปลอดภัยมาใช้ เพื่อสร้างความเชื่อมั่นในการเดินทางให้แก่ผู้โดยสารต่อไป
ทั้งนี้ สามารถสอบถามข้อมูลการเดินทางเพิ่มเติมที่ Call Center โทร. 1490 เรียก บขส. ตลอด 24 ชั่วโมง หรือจองตั๋วผ่านช่องทางออนไลน์ อาทิ Application : E-Ticket เว็บไซต์ www.transport.co.th หรือที่ช่องจำหน่ายตั๋ว ณ สถานีเดินรถ บขส. ทั่วประเทศ

ที่มา : https://www.thaigov.go.th/news/contents/details/61631