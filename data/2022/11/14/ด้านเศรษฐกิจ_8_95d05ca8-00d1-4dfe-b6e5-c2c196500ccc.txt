รัฐบาลไทย-ข่าวทำเนียบรัฐบาล-รฟท. และกองบัญชาการตำรวจสอบสวนกลาง ลงนามบันทึกความเข้าใจ ว่าด้วยการแก้ไขปัญหาอาชญากรรมในเขตระบบรถไฟ


วันจันทร์ที่ 14 พฤศจิกายน 2565
รฟท. และกองบัญชาการตำรวจสอบสวนกลาง ลงนามบันทึกความเข้าใจ ว่าด้วยการแก้ไขปัญหาอาชญากรรมในเขตระบบรถไฟ
ยกระดับมาตรฐานดูแลความปลอดภัย ป้องกันอาชญากรรมในเขตรถไฟทั่วประเทศ
เมื่อวันที่ 14 พฤศจิกายน 2565 เวลา 10.00 น. ณ การรถไฟแห่งประเทศไทย (รฟท.) กระทรวงคมนาคม นายนิรุฒ มณีพันธ์ ผู้ว่าการรถไฟแห่งประเทศไทย และพลตำรวจโท จิรภพ ภูริเดช ผู้บัญชาการตำรวจสอบสวนกลาง ได้ลงนามบันทึกความเข้าใจ ว่าด้วยการแก้ไขปัญหาอาชญากรรมในเขตระบบรถไฟ ระหว่างการรถไฟแห่งประเทศไทย กับ กองบัญชาการตำรวจสอบสวนกลาง เพื่อดูแลยกระดับความปลอดภัย ป้องกันและปราบปรามปัญหาอาชญากรรมในเขตระบบรถไฟทุกพื้นที่ ทั่วประเทศ
นายนิรุฒ มณีพันธ์ ผู้ว่าการรถไฟแห่งประเทศไทย เปิดเผยว่า การลงนามความร่วมมือครั้งนี้ ถือเป็นอีกย่างก้าวสำคัญในการยกระดับมาตรฐานความปลอดภัยของรถไฟ ที่จะช่วยให้ประชาชนและผู้โดยสารมีความอุ่นใจมากขึ้นในการใช้บริการ สอดคล้องกับนโยบาย รฟท. ที่ให้ความสำคัญต่อการบูรณาการความร่วมมือกับทุกฝ่าย ในการยกระดับมาตรฐานการให้บริการที่ดีขึ้นในทุกมิติ รองรับการให้บริการแก่ผู้โดยสารทั้งชาวไทย และชาวต่างชาติ ที่ใช้บริการรถไฟไม่ต่ำกว่า 30 ล้านคนต่อปี ให้ได้รับถึงความสะดวก สบาย เดินทางได้อย่างปลอดภัย
สำหรับบันทึกความเข้าใจครั้งนี้  มีระยะความร่วมมือเป็นเวลา 3 ปี ซึ่งทาง รฟท. และกองบัญชาการตำรวจสอบสวนกลาง ได้เล็งเห็นถึงความสำคัญในการบูรณาการดังกล่าว จึงได้ร่วมกันสนับสนุน แลกเปลี่ยน วางแผน ป้องกัน ปราบปรามหรือแก้ไขปัญหาอาชญากรรมในเขตระบบรถไฟร่วมกัน ตลอดจนแลกเปลี่ยนข้อมูลคนร้าย ผู้ก่อเหตุ หรือผู้ต้องสงสัย เช่น ข้อมูลระบบกล้องวงจรปิด (CCTV) เพื่อใช้ประโยชน์ในการป้องกัน ปราบปรามอาชญากรรม และแก้ไขปัญหาอาชญากรรมในเขตระบบรถไฟทุกรูปแบบ ซึ่งช่วยสร้างความมั่นใจแก่ผู้โดยสาร ตลอดจนนักท่องเที่ยวชาวต่างชาติที่มาใช้บริการ ตลอดจนปิดช่องปัญหาการเกิดอาชญากรรม  การโจรกรรมทรัพย์สินของ รฟท. รวมถึงปัญหาอาชญากรรมในรูปแบบอื่นๆ
“รฟท. เชื่อมั่นว่าการลงนามความร่วมมือครั้งนี้ จะเป็นส่วนสำคัญในการช่วยยกระดับการดูแลมาตรฐานความปลอดภัยการขนส่งทางรางของประเทศ รวมถึงลดปัญหาอาชญากรรมในเขตระบบรถไฟทุกพื้นที่ได้อย่างเป็นรูปธรรม ส่งผลดีต่อความเชื่อมั่นของผู้ใช้บริการ ทั้งชาวไทย นักท่องเที่ยวชาวต่างชาติ ตลอดจนแสดงให้เห็นถึงความพร้อมในการขับเคลื่อนประเทศไทยก้าวสู่การเป็นศูนย์กลางการขนส่งทางรางของภูมิภาค ที่มีการให้บริการที่สะดวก รวดเร็ว และปลอดภัยต่อไป”

ที่มา : https://www.thaigov.go.th/news/contents/details/61623