รัฐบาลไทย-ข่าวทำเนียบรัฐบาล-​กระทรวงเกษตรฯ มอบประกาศนียบัตร และเข็มวิทยฐานะ แก่ผู้ผ่านการฝึกอบรมของนักบริหารการเกษตรและสหกรณ์ ประจำปีงบประมาณ 2565      


วันจันทร์ที่ 14 พฤศจิกายน 2565
​กระทรวงเกษตรฯ มอบประกาศนียบัตร และเข็มวิทยฐานะ แก่ผู้ผ่านการฝึกอบรมของนักบริหารการเกษตรและสหกรณ์ ประจำปีงบประมาณ 2565
​กระทรวงเกษตรฯ มอบประกาศนียบัตร และเข็มวิทยฐานะ แก่ผู้ผ่านการฝึกอบรมของนักบริหารการเกษตรและสหกรณ์ ประจำปีงบประมาณ 2565
ดร.เฉลิมชัย ศรีอ่อน รัฐมนตรีว่าการกระทรวงเกษตรและสหกรณ์ เปิดเผยภายหลังเป็นประธานในพิธีมอบประกาศนียบัตร เข็มวิทยฐานะเกษตราภิภัทร เข็มวิทยฐานะเกษตราธิปัตย์ และเข็มวิทยฐานะเกษตราภิบาล สำหรับผู้ผ่านการฝึกอบรมหลักสูตรนักบริหารระดับสูงกระทรวงเกษตรและสหกรณ์ หลักสูตรนักบริหารการพัฒนาการเกษตรและสหกรณ์ระดับสูง และระดับกลาง รวม 8 รุ่น ณ ห้องมัฆวานรังสรรค์ สโมสรทหารบก กรุงเทพฯ ว่า กระทรวงเกษตรและสหกรณ์ ได้มีการฝึกอบรม เพื่อพัฒนาศักยภาพบุคลากรในระดับผู้บริหารของกระทรวงเกษตรและสหกรณ์ ได้บูรณาการความรอบรู้ในมิติของวิชาการ การทำงานสังคมและชีวิต ตลอดจนสร้างภาวะผู้นำ และมุมมองความคิดของนักบริหารยุคใหม่ เพื่อเตรียมก้าวขึ้นสู่การเป็นนักบริหารระดับสูงของกระทรวงเกษตรฯ โดยจะส่งผลให้เกิดผลสัมฤทธิ์ที่ดีต่อระบบบริหารจัดการในระดับ กรม กองต่าง ๆ และสามารถพัฒนาภารกิจในภาคการเกษตรให้ประสบความสำเร็จทั้งในปัจจุบันและอนาคต
“การขับเคลื่อนนโยบาย และบทบาทของผู้บริหารของกระทรวงเกษตรฯ ควรต้องมีการพัฒนา รับรู้ และให้เกิดความเข้าใจในนโยบายของรัฐบาล ของกระทรวงเกษตรฯ และขับเคลื่อนนโยบายสู่บทบาทภารกิจของหน่วยงานได้อย่างชัดเจน มีความเชี่ยวชาญในงานที่รับผิดชอบ และเข้าใจบทบาทภาวะผู้นำยุคใหม่ หลักการบริหาร การวางแผน การนำเสนอ ประชาสัมพันธ์ การบริการที่ดี การพัฒนาบุคลิกภาพและการมีจิตสำนึกการเป็นข้าราชการที่ดี รวมไปถึงการพัฒนาบุคลากรในสังกัดให้มีอุดมการณ์และมีจิตสำนึกการเป็นข้าราชการที่ดี” ดร.เฉลิมชัย กล่าว
ด้าน นายประยูร อินสกุล ปลัดกระทรวงเกษตรและสหกรณ์ กล่าวเพิ่มเติมว่า กระทรวงเกษตรและสหกรณ์
โดยสถาบันเกษตราธิการ ได้ดำเนินการจัดฝึกอบรมหลักสูตรนักบริหารของกระทรวงเกษตรและสหกรณ์มาอย่างต่อเนื่อง เพื่อพัฒนาสมรรถนะการเป็นผู้นำด้านการบริหารที่สำคัญให้แก่ผู้ที่จะก้าวสู่ตำแหน่งผู้บริหารระดับสูงขึ้น
และตามพระราชบัญญัติระเบียบข้าราชการพลเรือน พ.ศ.2551 มาตรา 72 กำหนดให้ส่วนราชการมีหน้าที่ดำเนินการ ให้มีการเพิ่มพูนประสิทธิภาพ และเสริมสร้างแรงจูงใจแก่ข้าราชการพลเรือนสามัญ เพื่อให้ข้าราชการพลเรือนสามัญ
มีคุณภาพ คุณธรรม จริยธรรม คุณภาพชีวิต มีขวัญและกำลังใจในการปฏิบัติราชการให้เกิดผลสัมฤทธิ์ต่อภารกิจของรัฐฯ
ทั้งนี้ ในปีงบประมาณ 2565 สถาบันเกษตราธิการ ดำเนินการจัดฝึกอบรมหลักสูตร นักบริหารของกระทรวงเกษตรฯ จำนวน 8 รุ่น มีผู้ผ่านการฝึกอบรมจากทุกหน่วยงาน ซึ่งเป็นกลุ่มผู้นำการเปลี่ยนแปลงที่สำคัญ รวมถึงข้าราชการจากต่างกระทรวง กล่าวคือ หลักสูตรนักบริหารระดับสูง กระทรวงเกษตรและสหกรณ์ รุ่นที่ 5 (นบส.กษ.) จำนวน 48 คน หลักสูตรนักบริหารหารพัฒนาการเกษตรและสหกรณ์ระดับสูง (นบส.) รุ่นที่ 80 – 82 จำนวน 396 คน และหลักสูตรนักบริหารหารพัฒนาการเกษตรและสหกรณ์ ระดับกลาสง (นบก.) รุ่นที่ 100 – 103 จำนวน 564 คน รวมผู้ผ่านการอบรมทั้งสิ้น 1,008 คน

ที่มา : https://www.thaigov.go.th/news/contents/details/61633