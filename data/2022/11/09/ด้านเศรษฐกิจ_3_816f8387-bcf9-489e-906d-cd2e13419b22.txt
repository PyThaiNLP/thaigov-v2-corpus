รัฐบาลไทย-ข่าวทำเนียบรัฐบาล-กรมศุลกากรจัดพิธีเปิดสถาบันวิทยาการศุลกากรเป็นศูนย์ฝึกอบรมระดับภูมิภาคขององค์การศุลกากรโลก (WCO Regional Training Center: RTC) ประจำภูมิภาคเอเชียแปซิฟิก


วันพุธที่ 9 พฤศจิกายน 2565
พิมพ์
กรมศุลกากรจัดพิธีเปิดสถาบันวิทยาการศุลกากรเป็นศูนย์ฝึกอบรมระดับภูมิภาคขององค์การศุลกากรโลก (WCO Regional Training Center: RTC) ประจำภูมิภาคเอเชียแปซิฟิก
อธิบดีกรมศุลกากรเปิดสถาบันวิทยาการศุลกากรเป็นศูนย์ฝึกอบรมระดับภูมิภาคขององค์การศุลกากรโลก (WCO Regional Training Center: RTC) ประจำภูมิภาคเอเชียแปซิฟิก อย่างเป็นทางการ ณ อาคารศูนย์ฝึกอบรมสถาบันวิทยาการศุลกากร เชิงสะพานกรุงเทพ กรุงเทพมหานคร
วันนี้ (8 พฤศจิกายน 2565) เวลา 16.00 น. นายพชร อนันตศิลป์ อธิบดีกรมศุลกากร เป็นประธานในพิธีเปิดสถาบันวิทยาการศุลกากรเป็นศูนย์ฝึกอบรมระดับภูมิภาคขององค์การศุลกากรโลก (WCO Regional Training Center: RTC) ประจำภูมิภาคเอเชียแปซิฟิก อย่างเป็นทางการ โดยมีที่ปรึกษาฯ รองอธิบดีและผู้บริหารกรมศุลกากร พร้อมผู้ช่วยทูตด้านศุลกากรและผู้แทนจากองค์การระหว่างประเทศ เข้าร่วม ณ อาคารศูนย์ฝึกอบรมสถาบันวิทยาการศุลกากร เชิงสะพานกรุงเทพ กรุงเทพมหานคร
นายพชร อนันตศิลป์ อธิบดีกรมศุลกากร กล่าวว่า กรมศุลกากรได้จัดพิธีเปิดอาคารศูนย์ฝึกอบรมสถาบันวิทยาการศุลกากร อย่างเป็นทางการ ไปเมื่อวันที่ 16 มีนาคม 2564 ที่ผ่านมา และได้ดำเนินการจัดฝึกอบรมให้แก่บุคลากรในหลักสูตรต่าง ๆ อย่างต่อเนื่องมาโดยตลอด และพร้อมยกระดับศูนย์ฝึกอบรมสถาบันวิทยาการศุลกากรให้เป็นศูนย์ฝึกอบรมระดับภูมิภาคขององค์การศุลกากรโลก (WCO Regional Training Center)
ทั้งนี้ กรมศุลกากร ได้ดำเนินกิจกรรมพัฒนาขีดความสามารถของบุคลากรที่ปฏิบัติงานศุลกากรในภูมิภาคเอเชียแปซิฟิกมาอย่างต่อเนื่อง อีกทั้งยังมีบุคลากรและอาคารศูนย์ฝึกอบรมที่มีความพร้อมรองรับกิจกรรมในระดับภูมิภาค จึงได้รับการรับรองจากองค์การศุลกากรโลกให้เป็นศูนย์ฝึกอบรมระดับภูมิภาคขององค์การศุลกากรโลกประจำภูมิภาคเอเชียแปซิฟิก นับเป็นโอกาสอันดีในการเสริมสร้างเครือข่ายความร่วมมือทางวิชาการ แลกเปลี่ยนแนวทางการพัฒนาบุคลากร ยกระดับบทบาทของกรมศุลกากรบนเวทีระดับภูมิภาคเอเชียแปซิฟิก ตลอดจนเป็นการกระชับความสัมพันธ์และความร่วมมือกับองค์การศุลกากรโลก ในด้านการพัฒนาขีดสมรรถนะของบุคลากรกรมศุลกากรต่อไป

ที่มา : https://www.thaigov.go.th/news/contents/details/61420