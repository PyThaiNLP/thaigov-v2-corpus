รัฐบาลไทย-ข่าวทำเนียบรัฐบาล-สรรพากรชี้แจงพร้อมเตือนประชาชน ไม่มีให้เจ้าหน้าที่โทรติดตามการชำระภาษี โทรแจ้งคืนเงินภาษี หรือติดต่อทำธุรกรรมผ่านทางไลน์ “RD Intelligence 1161”   


วันพุธที่ 9 พฤศจิกายน 2565
พิมพ์
สรรพากรชี้แจงพร้อมเตือนประชาชน ไม่มีให้เจ้าหน้าที่โทรติดตามการชำระภาษี โทรแจ้งคืนเงินภาษี หรือติดต่อทำธุรกรรมผ่านทางไลน์ “RD Intelligence 1161”
ตามที่ปรากฎตามสื่อสังคมออนไลน์ว่ามีผู้แอบอ้างเป็นเจ้าหน้าที่กรมสรรพากร ได้ทำการโทรติดต่อประชาชน เพื่อติดตามการชำระภาษี การแจ้งคืนเงินภาษี หรือ การให้ประชาชนตรวจสอบข้อมูลการประกอบกิจการผ่านแอพลิเคชั่นไลน์ (Application Line) “RD Intelligence 1161” นั้น
นายวินิจ วิเศษสุวรรณภูมิ รองอธิบดีกรมสรรพากร ในฐานะโฆษกกรมสรรพากร เปิดเผยว่า “ตามที่ปรากฎตามสื่อสังคมออนไลน์ว่ามีผู้แอบอ้างเป็นเจ้าหน้าที่กรมสรรพากร ได้ทำการโทรติดต่อประชาชน เพื่อติดตามการชำระภาษี การแจ้งคืนเงินภาษี หรือ การให้ประชาชนตรวจสอบข้อมูลการประกอบกิจการผ่านแอพลิเคชั่นไลน์ (Application Line) “RD Intelligence 1161” นั้น กรมสรรพากรขอชี้แจงว่า กรมสรรพากรไม่มีนโยบายให้เจ้าหน้าที่ติดตามการชำระภาษี การแจ้งคืนเงินภาษี หรือติดต่อทำธุรกรรม ผ่านทางไลน์ RD Intelligence 1161 ซึ่งช่องทางไลน์ RD Intelligence 1161 นี้ เป็นช่องทางเผยแพร่ความรู้เกี่ยวกับภาษีของกรมสรรพากร เท่านั้น”
โฆษกกรมสรรพากร กล่าวเพิ่มเติมว่า “ปัจจุบันกรมสรรพากรมีช่องทางในการให้บริการประชาชนในการยื่นแบบแสดงรายการและชําระภาษี เพียง 2 ช่องทาง คือ สํานักงานสรรพากรพื้นที่สาขา และทางออนไลน์ ผ่านระบบ e-Filing ของกรมสรรพากร สําหรับการตรวจสอบสถานะการขอคืนเงินภาษี   และบริการที่เกี่ยวข้องกับ การแจ้งประกอบกิจการ หรือเปลี่ยนแปลงการประกอบกิจการ ประชาชนสามารถติดต่อได้ที่สํานักงานสรรพากรพื้นที่ หรือสรรพากรพื้นที่สาขาเท่านั้น”
หากมีข้อสงสัยสามารถสอบถามข้อมูลเพิ่มเติมได้ที่สำนักงานสรรพากรทุกแห่งทั่วประเทศ หรือศูนย์สารนิเทศสรรพากร (RD Intelligence Center) โทร. 1161

ที่มา : https://www.thaigov.go.th/news/contents/details/61450