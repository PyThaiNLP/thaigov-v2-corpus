รัฐบาลไทย-ข่าวทำเนียบรัฐบาล-สำนักงานนโยบายและแผนการขนส่งและจราจรจัดสัมมนา “โครงการศึกษาจัดทำแผนการกำกับการบริหารจัดการระบบตั๋วร่วม” ครั้งที่ 3


วันพุธที่ 9 พฤศจิกายน 2565
สำนักงานนโยบายและแผนการขนส่งและจราจรจัดสัมมนา “โครงการศึกษาจัดทำแผนการกำกับการบริหารจัดการระบบตั๋วร่วม” ครั้งที่ 3
.....
กระทรวงคมนาคม โดย สำนักงานนโยบายและแผนการขนส่งและจราจร (สนข.) จัดสัมมนา “โครงการศึกษาจัดทำแผนการกำกับการบริหารจัดการระบบตั๋วร่วม” ครั้งที่ 3 โดยมี นางสาวกรุณา เนียมเอี่ยม ผู้อำนวยการสำนักงานโครงการบริหารจัดการระบบตั๋วร่วม เป็นประธานเปิดงานสัมมนาฯ ซึ่งมีผู้แทนจากหน่วยงานในสังกัดกระทรวงคมนาคม หน่วยงานภาครัฐ ภาคเอกชน และสื่อมวลชนเข้าร่วม ในวันที่ 9 พฤศจิกายน 2565 ณ ห้องประชุม อินฟินิตี้ บอลรูม โรงแรมพูลแมน คิง เพาเวอร์ กรุงเทพฯ
สนข. ได้ศึกษาการจัดทำแผนการกำกับการบริหารจัดการระบบตั๋วร่วม ตามมติคณะรัฐมนตรี ที่ได้มอบนโยบายให้ดำเนินการพัฒนาระบบตั๋วร่วม เพื่อเพิ่มประสิทธิภาพการให้บริการขนส่งมวลชนโดยใช้บัตรโดยสารใบเดียวสามารถเดินทางได้ทุกระบบขนส่ง และสนับสนุนให้ประชาชนเปลี่ยนรูปแบบการเดินทางจากรถยนต์ส่วนบุคคลมาสู่ระบบขนส่งมวลชน เพื่อบรรเทาปัญหาการจราจรและเพิ่มประสิทธิภาพการใช้ระบบขนส่งมวลชน สนข. จึงได้ดำเนินโครงการนี้ขึ้นเพื่อใช้เป็นแนวทางในการกำกับดูแลการบริหารจัดการระบบ
ตั๋วร่วมให้สมบูรณ์และมีประสิทธิภาพสูงสุด โดยมีแนวคิดในการศึกษาจัดทำแผนการกำกับการบริหารจัดการระบบตั๋วร่วมให้สอดคล้องกับแนวคิดการพัฒนาระบบตั๋วร่วมและรูปแบบการชำระเงินประเภท Open-loop System บนพื้นฐานการใช้ Account-Based Ticketing (ABT) และการรองรับระบบ EMV ในการชำระค่าโดยสาร รวมถึงการใช้งานและชำระเงินกับบริการอื่น ๆ นอกภาคขนส่ง (Non-Transit) ได้ ซึ่งที่ผ่านมา สนข. ได้ดำเนินการประชุม สัมมนา เพื่อประชาสัมพันธ์โครงการ นำเสนอผลการศึกษาและรับฟังความคิดเห็นจากผู้ทรงคุณวุฒิ ผู้เชี่ยวชาญ และผู้ที่เกี่ยวข้องทุกภาคส่วนแล้ว จำนวน 7 ครั้ง ประกอบด้วย (1) การสัมมนา ครั้งที่ 1 (2) การสัมมนา ครั้งที่ 2 (3) การประชุมกลุ่มเป้าหมาย (Focus Group) ครั้งที่ 1 หัวข้อเรื่อง “โครงสร้างอัตราค่าโดยสารร่วมที่เหมาะสม” (4) การประชุมกลุ่มเป้าหมาย (Focus Group) ครั้งที่ 2 หัวข้อเรื่อง “แนวทางการกำหนดอัตราค่าธรรมเนียมทางการเงินในระบบตั๋วร่วมที่เหมาะสม” (5) การประชุมกลุ่มเป้าหมาย (Focus Group) ครั้งที่ 3 หัวข้อเรื่อง “ความต้องการทางฟังก์ชัน (Functional Requirement) ของระบบตั๋วร่วม”
(6) การประชุมกลุ่มเป้าหมาย (Focus Group) ครั้งที่ 4 หัวข้อเรื่อง “แนวทางการจัดทำร่างกฎหมายว่าด้วยการบริหารจัดการระบบตั๋วร่วมที่เหมาะสมสำหรับประเทศไทย” และ (7) การประชุมรับฟังความคิดเห็น “ร่างพระราชบัญญัติการบริหารจัดการระบบตั๋วร่วม พ.ศ. ....” เพื่อให้ผลการศึกษาจัดทำแผนการกำกับการบริหารจัดการระบบตั๋วร่วม มีความครบถ้วน สมบูรณ์ ตามวัตถุประสงค์และเป้าหมายของโครงการ สนข. จึงได้นำความคิดเห็นและข้อเสนอแนะต่าง ๆ อันเป็นประโยชน์ที่ได้จากการสัมมนาและการประชุมกลุ่มเป้าหมาย (Focus Group) ไปปรับปรุงผลการศึกษาที่เกี่ยวข้อง รวมถึงการปรับปรุงร่างพระราชบัญญัติการบริหารจัดการระบบตั๋วร่วม พ.ศ. .... โดยมีผลลัพธ์สำคัญของการศึกษาที่จะนำไปใช้ดำเนินงานในอนาคต ประกอบด้วย 1) แผนการพัฒนาระบบฐานข้อมูลการเดินทางและค่าโดยสาร 2) โครงสร้างอัตราค่าโดยสารร่วม/อัตราค่าโดยสารเดียว และอัตราค่าธรรมเนียมทางการเงินในระบบตั๋วร่วม 3) แผนการลงทุนและพัฒนาระบบตั๋วร่วม 4) ร่างกฎหมายการบริหารจัดการระบบตั๋วร่วม จัดหาเงินทุนที่จะนำมาใช้ในการชดเชยรายได้จากค่าโดยสารร่วม และการจัดหาข้อมูลการเดินทาง ในรูปแบบของ “ร่างพระราชบัญญัติการบริหารจัดการระบบตั๋วร่วม พ.ศ. ....” 5) แผนและแนวทางการติดตามประเมินผล และ 6) แผนการกำกับการบริหารจัดการระบบตั๋วร่วม
สำหรับการจัดสัมมนา “โครงการศึกษาจัดทำแผนการกำกับการบริหารจัดการระบบตั๋วร่วม” ครั้งที่ 3 ที่ สนข. จัดขึ้นในครั้งนี้ เป็นการนำเสนอผลการศึกษาแก่ผู้เข้าร่วมสัมมนา และร่วมกันเสนอแนะข้อคิดเห็นที่เป็นประโยชน์ เพื่อให้การกำกับการบริหารจัดการระบบตั๋วร่วมมีประสิทธิผลและสามารถขับเคลื่อนไปสู่การปฏิบัติได้จริง ทั้งนี้ สนข. อยู่ระหว่างดำเนินการผลักดันการประกาศใช้พระราชบัญญัติการบริหารจัดการระบบตั๋วร่วม พ.ศ. .... ให้เกิดขึ้นโดยเร็ว เพื่อรองรับการดำเนินงานทั้งในส่วนของอัตราค่าโดยสารร่วม และมาตรฐานด้านเทคโนโลยีระบบตั๋วร่วมได้อย่างมีประสิทธิภาพ และเมื่อพัฒนาระบบตั๋วร่วมแล้วเสร็จอย่างสมบูรณ์ พร้อมการประกาศใช้พระราชบัญญัติการบริหารจัดการระบบตั๋วร่วม พ.ศ. .... จะเป็นการเพิ่มคุณภาพชีวิตของประชาชน โดยลดเวลาการเดินทางและประหยัดค่าโดยสาร จูงใจให้ประชาชนหันมาใช้ระบบขนส่งมวลชน ช่วยลดปัญหาการจราจร ลดการใช้น้ำมันเชื้อเพลิง ลดปัญหามลพิษทางอากาศ ส่งเสริมเศรษฐกิจและสังคมดิจิทัลตามนโยบายรัฐบาลได้อย่างเป็นรูปธรรม

ที่มา : https://www.thaigov.go.th/news/contents/details/61442