รัฐบาลไทย-ข่าวทำเนียบรัฐบาล-รัฐบาลยินดี ต่างชาติเชื่อมั่นตลาดรถยนต์ไฟฟ้าประเทศไทย ฐานผลิตใหญ่บริษัทจีน


วันพุธที่ 9 พฤศจิกายน 2565
พิมพ์
รัฐบาลยินดี ต่างชาติเชื่อมั่นตลาดรถยนต์ไฟฟ้าประเทศไทย ฐานผลิตใหญ่บริษัทจีน
รัฐบาลยินดี ต่างชาติเชื่อมั่นตลาดรถยนต์ไฟฟ้าประเทศไทย ฐานผลิตใหญ่บริษัทจีน
วันที่ 9 พฤศจิกายน 2565 นางสาว รัชดา ธนาดิเรก รองโฆษกประจำสำนักนายกรัฐมนตรี เปิดเผยว่า ขณะนี้ การส่งเสริมการใช้รถยนต์ไฟฟ้าและการผลักดันประเทศไทยเป็นฐานการผลิตรถไฟฟ้ามีความสำเร็จอย่างเป็นรูปธรราม ซึ่งพลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ยินดีกับความสำเร็จนี้และขอบคุณทุกภาคส่วนที่ร่วมมือกัน ทั้งนี้หัวใจหลักของความสำเร็จคือนโยบายที่สร้างแรงจูงใจผ่านมาตรการภาษีและการอำนวยความสะดวกอื่น ๆ ที่ครบวงจร ซึ่งตอบโจทย์ความต้องการผู้ใช้และนักลงทุน
รองโฆษกฯกล่าวต่อว่า เมื่อเดือนกันยายนที่ผ่านมา บริษัท BYD Co. ซึ่งเป็นบริษัทผลิตรถยนต์ไฟฟ้าและรถยนต์ไฮบริดที่ใหญ่ที่สุดในประเทศจีน ประกาศแผนการสร้างฐานการผลิตรถยนต์ไฟฟ้านอกประเทศจีนเป็นแห่งแรก ซึ่งจะสร้างขึ้นที่จังหวัดระยอง ประเทศไทย โดยตั้งแต่เดือนมกราคมถึงกันยายนที่ผ่านมา ประเทศจีนส่งออกรถยนต์ไฟฟ้ามายังประเทศไทย เป็นจำนวนกว่า 5.9 หมื่นคัน มีอัตราเพิ่มขึ้นถึง 176% เมื่อเปรียบเทียบกับปีที่แล้วในช่วงเดียวกัน
รวมทั้ง สมาคมข้อมูลตลาดรถยนต์นั่งจีน (China Passenger Car Association: CPCA) ได้เปิดเผยข้อมูลว่า ประเทศไทยคือเป้าหมายแห่งใหม่ อันดับ3 ในการส่งออกรถยนต์ไฟฟ้า รองจาก เบลเยี่ยม และ อังกฤษ โดยหนึ่งเหตุผลสำคัญ คือ ไทยเป็นฐานการผลิตรถยนต์ที่ใหญ่ที่สุดในอาเซียน และเป็นอันดับ 10 ของเอเชีย รวมทั้งตั้งเป้าจะเป็นฐานการผลิตรถยนต์ไฟฟ้าระดับโลก ซึ่งในช่วงระยะเวลาตั้งแต่มกราคมถึงกันยายนของปีนี้ มีการลงทุนจากประเทศจีนในประเทศไทยเพิ่มขึ้นเป็น 2 เท่า เมื่อเทียบกับปีที่แล้ว โดยส่วนใหญ่คือการลงทุนในภาคอุตสาหกรรมรถยนต์ไฟฟ้า

ที่มา : https://www.thaigov.go.th/news/contents/details/61418