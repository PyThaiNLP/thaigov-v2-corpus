รัฐบาลไทย-ข่าวทำเนียบรัฐบาล-กรมทางหลวงชนบท ระดมเจ้าหน้าที่ลาดตระเวน ติดตามสถานการณ์อุทกภัยในพื้นที่ภาคใต้อย่างใกล้ชิด เพื่ออำนวยความสะดวกปลอดภัยให้กับประชาชน 


วันพุธที่ 9 พฤศจิกายน 2565
กรมทางหลวงชนบท ระดมเจ้าหน้าที่ลาดตระเวน ติดตามสถานการณ์อุทกภัยในพื้นที่ภาคใต้อย่างใกล้ชิด เพื่ออำนวยความสะดวกปลอดภัยให้กับประชาชน
ตามนโยบายของรัฐมนตรีว่าการกระทรวงคมนาคม พร้อมเผยสายทางที่ได้รับผลกระทบในพื้นที่ จ.สงขลา สามารถสัญจรผ่านได้ปกติแล้ว
นายอภิรัฐ ไชยวงศ์น้อย อธิบดีกรมทางหลวงชนบท (ทช.) กระทรวงคมนาคม เปิดเผยถึงสถานการณ์อุทกภัยในพื้นที่ภาคใต้ ซึ่งได้มีถนนทางหลวงชนบทได้รับผลกระทบจากอุทกภัย จำนวน 1 สายทาง คือ ถนนทางหลวงชนบทสาย สข.4051 แยก ทล.4208 - บ้านโล๊ะหนุน อำเภอควนเนียง จังหวัดสงขลา บริเวณ กม. ที่ 7+800 - 8+500 ขณะนี้ระดับน้ำได้ลดลงและสามารถสัญจรผ่านได้ปกติแล้ว เนื่องจากที่ผ่านมาในพื้นที่ภาคใต้ได้รับอิทธิพลของมรสุมที่พัดผ่านภาคใต้ตอนล่างพัดปกคลุมบริเวณทะเลอ่าวไทยและทะเลอันดามัน ทำให้มีฝนตกหนักในพื้นที่ ทช. โดยสำนักงานทางหลวงชนบทที่ 12 (สงขลา) แขวงทางหลวงชนบทสงขลา ได้ดำเนินการติดตั้งป้ายเตือน ป้ายจราจร พร้อมปักเสาขาวแดงเพื่อบอกแนวเขตทางบนถนนสายดังกล่าวในช่วงที่เกิดเหตุ รวมถึงได้กำชับให้เจ้าหน้าที่ลาดตระเวนติดตามระดับน้ำในพื้นที่ที่มีน้ำท่วม และเฝ้าระวังสายทางในโครงข่ายทางหลวงชนบทสายทางอื่นควบคู่กันไปด้วย ตลอดจนให้เตรียมเครื่องมือ เครื่องจักร วัสดุอุปกรณ์ สะพานเบลีย์ ยานพาหนะในการรับส่งผู้ประสบภัยในกรณีน้ำท่วมสูงในสายทาง เพื่อเป็นการบรรเทาความเดือดร้อนและช่วยเหลือประชาชนได้ทันที ตามนโยบายของนายศักดิ์สยาม ชิดชอบรัฐมนตรีว่าการกระทรวงคมนาคม
อธิบดีฯ กล่าวเพิ่มเติมว่า ทช. จะติดตามสถานการณ์อุทกภัยในพื้นที่ภาคใต้และภาคอื่น ๆ อย่างต่อเนื่อง และจะรายงานให้ประชาชนได้รับทราบเป็นระยะ ทั้งนี้ ขอความร่วมมือประชาชนโปรดระมัดระวังในการใช้รถใช้ถนนเป็นพิเศษและโปรดสังเกตป้ายเตือน โดยสามารถแจ้งเหตุอุทกภัยได้ที่แขวงทางหลวงชนบททั่วประเทศหรือติดต่อสายด่วนกรมทางหลวงชนบท โทร. 1146

ที่มา : https://www.thaigov.go.th/news/contents/details/61435