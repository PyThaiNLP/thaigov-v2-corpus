รัฐบาลไทย-ข่าวทำเนียบรัฐบาล-ปลัดมหาดไทย เผยผู้ว่าฯ ทั่วประเทศ จัดพิธีทอดผ้าป่าสมทบทุนโครงการทุนเล่าเรียนหลวงสำหรับพระสงฆ์ไทย ตามพระราชดำริพระบาทสมเด็จพระเจ้าอยู่หัว เพื่อสืบสานพระราชปณิธานในหลวงรัชกาลที่ 9 


วันพุธที่ 9 พฤศจิกายน 2565
พิมพ์
ปลัดมหาดไทย เผยผู้ว่าฯ ทั่วประเทศ จัดพิธีทอดผ้าป่าสมทบทุนโครงการทุนเล่าเรียนหลวงสำหรับพระสงฆ์ไทย ตามพระราชดำริพระบาทสมเด็จพระเจ้าอยู่หัว เพื่อสืบสานพระราชปณิธานในหลวงรัชกาลที่ 9
ปมท. เผยผู้ว่าฯ ทั่วประเทศ จัดพิธีทอดผ้าป่าสมทบทุนโครงการทุนเล่าเรียนหลวงสำหรับพระสงฆ์ไทย ตามพระราชดำริพระบาทสมเด็จพระเจ้าอยู่หัว เพื่อสืบสานพระราชปณิธานในหลวงรัชกาลที่ 9 มียอดเงินสมทบแล้วกว่า 46 ล้านบาท โดยพี่น้องประชาชนสามารถร่วมบริจาคทำบุญสมทบฯ
ปลัดมหาดไทย เผยผู้ว่าฯ ทั่วประเทศ จัดพิธีทอดผ้าป่าสมทบทุนโครงการทุนเล่าเรียนหลวงสำหรับพระสงฆ์ไทย ตามพระราชดำริพระบาทสมเด็จพระเจ้าอยู่หัว เพื่อสืบสานพระราชปณิธานในหลวงรัชกาลที่ 9 มียอดเงินสมทบแล้วกว่า 46 ล้านบาท โดยพี่น้องประชาชนสามารถร่วมบริจาคทำบุญสมทบกองผ้าป่าของทุกจังหวัดได้ที่ท่านนายอำเภอ ผู้ว่าราชการจังหวัด หรือคณะสงฆ์ในจังหวัดของท่านภายใน 16 พฤศจิกายน 2565
เมื่อวันที่ 8 พ.ย. 65 นายสุทธิพงษ์ จุลเจริญ ปลัดกระทรวงมหาดไทย เปิดเผยว่า พระบาทสมเด็จพระเจ้าอยู่หัว ทรงพระกรุณาโปรดเกล้าโปรดกระหม่อม พระราชทานพระบรมราชานุญาตให้จัดพิธีทอดผ้าป่า เพื่อสนับสนุนและเผยแพร่การดำเนินงานของโครงการทุนเล่าเรียนหลวงสำหรับพระสงฆ์ไทย ซึ่งกระทรวงมหาดไทย และสมาคมแม่บ้านมหาดไทย น้อมนำแนวพระราชปณิธานของพระบาทสมเด็จพระเจ้าอยู่หัว ในการทรงบำเพ็ญพระราชกุศล เพื่อสืบสาน รักษา และต่อยอดพระบรมราชปณิธานของพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร ในการส่งเสริมการศึกษาพระปริยัติธรรมของพระสงฆ์ไทย ในการทำนุบำรุงพระพุทธศาสนา ด้วยการจัดตั้งโครงการทุนเล่าเรียนหลวงสำหรับพระสงฆ์ไทย และทรงรับไว้ในพระบรมราชูปถัมภ์ ซึ่งล้นเกล้าฯ พระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร ทรงก่อตั้งโครงการฯ ไว้ให้มีความมั่นคง เพื่อที่จะมีทุนสำหรับมอบเป็นทุนการศึกษาแด่พระสงฆ์ ซึ่งพระบาทสมเด็จพระเจ้าอยู่หัวพระราชทานผ้าไตร และพระราชทานพระบรมราชานุญาตให้โครงการทุนเล่าเรียนหลวงสำหรับพระสงฆ์ไทย ได้จัดพิธีทอดผ้าป่าสมทบทุน และทรงมีพระบรมราชานุญาตให้คณะบุคคลที่มีความประสงค์ที่จะร่วมโดยเสด็จพระราชกุศล สามารถรับเป็นภาระจัดพิธีทอดผ้าป่าสมทบโครงการทุนเล่าเรียนหลวงสำหรับพระสงฆ์ไทย โดยเมื่อวันที่ 13 ตุลาคม 2565 กระทรวงมหาดไทย ได้รับพระเมตตาจากเจ้าพระคุณสมเด็จพระอริยวงศาคตญาณ สมเด็จพระสังฆราช สกลมหาสังฆปริณายก เสด็จเป็นองค์ประธานในพิธีทอดผ้าป่าฯ ของกระทรวงมหาดไทย ณ วัดราชบพิธสถิตมหาสีมาราม มียอดเงินสมทบถวายผ้าป่าเป็นเงินกว่า 15 ล้านบาท ซึ่งในวันเดียวกัน ได้มีการจัดพิธีฯ ณ วัดบวรนิเวศวิหาร กรุงเทพมหานคร โดยมี พลเอก สุรยุทธ์ จุลานนท์ ประธานองคมนตรี เป็นประธาน โดยในส่วนภูมิภาค กำหนดจัดพิธีตั้งแต่วันที่ 14 ตุลาคม 2565 ถึงวันที่ 15 พฤศจิกายน 2565 ณ วัดที่เจ้าคณะหน เมตตาเลือก 4 วัด วัดที่ส่วนราชการระดับกระทรวงและกรุงเทพมหานคร เลือก 23 วัด และวัดที่จังหวัดเลือก 76 วัด โดยมี ผู้ว่าราชการจังหวัดแต่ละจังหวัด เป็นประธานในพิธี ซึ่งกระทรวงมหาดไทยได้รับผ้าไตรพระราชทานทั้งสิ้น 77 ไตร จากทั้งหมด 104 ไตร และได้จัดพิธีมอบผ้าไตรพระราชทานให้กับผู้ว่าราชการจังหวัดครบทุกจังหวัดทั่วประเทศ สำหรับนำไปจัดพิธีทอดผ้าป่าสมทบทุนโครงการทุนเล่าเรียนหลวงสำหรับพระสงฆ์ไทยในแต่ละจังหวัดอย่างถูกต้องและสมพระเกียรติ
นายสุทธิพงษ์ จุลเจริญ ปลัดกระทรวงมหาดไทย กล่าวว่า ในขณะนี้ ผู้ว่าราชการจังหวัดทั่วประเทศ ได้ร่วมกับหัวหน้าส่วนราชการ และภาคีเครือข่าย ร่วมกันจัดพิธีทอดผ้าป่าสมทบทุนโครงการทุนเล่าเรียนหลวงสำหรับพระสงฆ์ไทยแล้ว จำนวน 43 จังหวัด ได้แก่ จังหวัดกระบี่ กาฬสินธุ์ ฉะเชิงเทรา ชลบุรี ชัยนาท ชุมพร เชียงใหม่ ตราด ตาก นครนายก นครปฐม นครพนม นครราชสีมา นครสวรรค์ นราธิวาส ปราจีนบุรี ปัตตานี พังงา พัทลุง พิจิตร มุกดาหาร ยโสธร ยะลา ร้อยเอ็ด ระนอง ระยอง ราชบุรี ลำปาง ลำพูน สกลนคร สตูล สมุทรปราการ สมุทรสงคราม สระแก้ว สระบุรี สิงห์บุรี สุพรรณบุรี สุราษฎร์ธานี สุรินทร์ หนองบัวลำภู อ่างทอง อุดรธานี และจังหวัดอุทัยธานี โดยมียอดเงินสมทบถวายผ้าป่าฯ แล้วกว่า 46 ล้านบาท
“กระทรวงมหาดไทยได้รับพระมหากรุณาธิคุณรับพระราชทานผ้าไตรเพื่อมอบให้กับท่านผู้ว่าราชการจังหวัดทั้ง 76 จังหวัด นำไปร่วมกับคณะสงฆ์ทุกจังหวัด ซึ่งได้รับเมตตาจากท่านเจ้าคณะจังหวัด เจ้าคณะผู้ปกครอง และพระสังฆาธิการเมตตาประกอบพิธีทอดผ้าป่าฯ โดยภายหลังจากการจัดพิธีครบทุกจังหวัดในวันที่ 16 พฤศจิกายน 2565 จะได้นำส่งปัจจัยเพื่อสมทบในโครงการฯ เพื่อร่วมสนองพระราชปณิธานของพระบาทสมเด็จพระเจ้าอยู่หัว ในการที่จะสืบสาน รักษา และต่อยอดมูลนิธิทุนเล่าเรียนหลวง ในพระบรมราชูปถัมภ์ ให้มีทุนสำหรับช่วยเหลือพระสงฆ์ สามเณร ให้สามารถศึกษาเล่าเรียนพระธรรมบาลีและพระพุทธศาสตร์ในระดับสูง เพื่อเป็นกำลังสำคัญในการเผยแผ่พระพุทธศาสนาตามพระราชปณิธานแห่งพระบรมชนกนาถของพระองค์ท่าน โดยทุกท่านสามารถร่วมบริจาคทำบุญสมทบกองผ้าป่าของทุกจังหวัดได้ที่นายอำเภอ ผู้ว่าราชการจังหวัด หรือต่อคณะสงฆ์ในจังหวัดของท่าน หรือบริจาคผ่านบัญชีออมทรัพย์ ชื่อบัญชี "โครงการทุนเล่าเรียนหลวงสำหรับพระสงฆ์ไทย" ธนาคารไทยพาณิชย์ จำกัด มหาชน สาขาพระบรมมหาราชวัง หมายเลขบัญชี 061-2-06592-5 โดยสามารถส่งหลักฐานการโอนเงิน ทางโทรสารหมายเลข 0-2220-7403 หรือทาง Facebook Fanpage โครงการทุนเล่าเรียนหลวงสำหรับพระสงฆ์ไทย E-mail. [email protected] โดยสามารถสอบถามรายละเอียดเพิ่มเติมได้ที่หมายเลขโทรศัพท์ 0-2220-7400 ต่อ 4121, 4217, 4345 และ 4358 ภายใน 16 พฤศจิกายน 2565 ต่อไป” นายสุทธิพงษ์ฯ กล่าวในช่วงท้าย

ที่มา : https://www.thaigov.go.th/news/contents/details/61424