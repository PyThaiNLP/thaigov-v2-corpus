รัฐบาลไทย-ข่าวทำเนียบรัฐบาล-ท่าอากาศยานสุวรรณภูมิจัดโครงการตลาดนัดแรงงาน ครั้งที่ 8 ระหว่างวันที่ 9 - 11 พฤศจิกายน 2565


วันพุธที่ 9 พฤศจิกายน 2565
ท่าอากาศยานสุวรรณภูมิจัดโครงการตลาดนัดแรงงาน ครั้งที่ 8 ระหว่างวันที่ 9 - 11 พฤศจิกายน 2565
...
ท่าอากาศยานสุวรรณภูมิ (ทสภ.) จัดตลาดนัดแรงงานเปิดโอกาสให้ประชาชนที่อาศัยอยู่ในชุมชนโดยรอบและประชาชนทั่วไป มีโอกาสสมัครงานกับบริษัทผู้ประกอบการภายในท่าอากาศยานกว่า 30 บริษัท รับสมัครกว่า 1,500 อัตรา ผู้ที่สนใจสามารถเข้าร่วมงานได้ตั้งแต่วันที่ 9 - 11 พฤศจิกายน นี้
วันนี้ (9 พฤศจิกายน 2565) เวลา 10.00 น. นายรัชชาณล กิตติพัทธ์ รองผู้อำนวยการท่าอากาศยานสุวรรณภูมิ (สายปฏิบัติการ 2) บริษัท ท่าอากาศยานไทย จำกัด (มหาชน) (ทอท.) พร้อมด้วย นายสิทธิชัย วารีชนานนท์ หัวหน้าจัดหางานจังหวัดสมุทรปราการ ร่วมเป็นประธานในพิธีเปิดโครงการตลาดนัดแรงงาน ณ ทสภ. ครั้งที่ 8 ประจำปี 2565 หรือ Suvarnabhumi Airport Job fair 2022 โดยมีผู้บริหาร ทสภ. และบริษัทผู้ประกอบการเข้าร่วมในพิธี ทั้งนี้โครงการฯ จะจัดขึ้นระหว่างวันที่ 9 - 11 พฤศจิกายน 2565 ตั้งแต่เวลา 09.00 - 15.00 น. ณ ศูนย์การขนส่งสาธารณะ ทสภ.
นายรัชชาณล กล่าวภายหลังเปิดโครงการฯ ว่า โครงการตลาดนัดแรงงาน ณ ทสภ. ครั้งที่ 8 หรือ Suvarnabhumi Airport Job fair 2022 จัดขึ้นโดยมีวัตถุประสงค์เพื่อให้ประชาชนที่อาศัยในชุมชนโดยรอบ ทสภ. ทั้งในเขตลาดกระบัง กรุงเทพมหานครและจังหวัดสมุทรปราการ รวมถึงประชาชนทั่วไปในจังหวัดอื่น ๆ  ได้มีโอกาสสมัครงานกับบริษัทผู้ประกอบการภายใน ทสภ. ซึ่งในปีนี้สถานการณ์ของประเทศไทยกลับมาใกล้เคียงกับช่วงก่อนการระบาดของโรคโควิด – 19 ธุรกิจการบินเริ่มฟื้นตัวและมีความต้องการในการจ้างแรงงานมากขึ้น โดยในปีนี้  ทสภ. ได้เชิญบริษัทชั้นนำกว่า 30 บริษัท
อาทิ บริษัท รักษาความปลอดภัย ท่าอากาศยานไทย จำกัด บริษัท รักษาความปลอดภัย การ์ดฟอร์ซ อะวิเอชั่น จำกัด  บริษัท เอ แอนด์ พี เมนทิแนนซ์ เซอร์วิส (ประเทศไทย) จำกัด บริษัท บางกอกไฟล์ทเซอร์วิส จำกัด  บริษัท วิงสแปน เซอร์วิสเซส จำกัด บริษัท สกาย ไอซีที จำกัด (มหาชน) ฯลฯ มาออกบูธรับสมัครงาน โดยเปิดรับตั้งแต่วุฒิการศึกษาระดับประถมศึกษาจนถึงปริญญาโท ในตำแหน่งต่าง ๆ เช่น วิศวกรไฟฟ้า พนักงานบริการลูกค้าภาคพื้น พนักงานคลังสินค้า พนักงานตรวจค้นผู้โดยสาร พนักงานรักษาความปลอดภัย ช่างเทคนิค เป็นต้น รวมแล้วกว่า 1,500 อัตรา นอกจากนี้ยังได้รับความร่วมมือจากจัดหางานจังหวัดสมุทรปราการมาออกบูธแนะนำการใช้บริการหางานออนไลน์บนแพลตฟอร์มไทยมีงานทำ Doe.go.th ด้วย
นายรัชชาณล กล่าวเพิ่มเติมว่า การจัดโครงการฯ ในครั้งนี้ สืบเนื่องจาก ทอท. มีนโยบายดำเนินธุรกิจและการจัดการท่าอากาศยาน ควบคู่ไปกับการดำเนินการด้านความรับผิดชอบต่อสังคม ทสภ. ซึ่งเป็นหนึ่งในท่าอากาศยานที่อยู่ภายใต้ความรับผิดชอบของ ทอท. จึงได้จัดทำโครงการที่มุ่งเน้นการเข้าไปมีส่วนร่วมต่อการส่งเสริมและพัฒนาชุมชนโดยรอบท่าอากาศยานในด้านต่าง ๆ ได้แก่ ด้านเศรษฐกิจชุมชน สังคม และสิ่งแวดล้อมอย่างยั่งยืน จึงได้ริเริ่มจัดโครงการตลาดนัดแรงงานขึ้นตั้งแต่ปี 2556 ทำให้เกิดโอกาสในการจ้างงานอย่างต่อเนื่อง และส่งเสริมให้บริษัทผู้ประกอบการภายใน ทสภ. มีการจ้างแรงงานท้องถิ่น ซึ่งจะเป็นการช่วยสร้างงาน สร้างอาชีพ และส่งเสริมเศรษฐกิจชุมชนให้มีความเข้มแข็ง โดยที่ผ่านมามีผู้ที่ได้ทำงานกับบริษัทผู้ประกอบการภายใน ทสภ. ในตำแหน่งต่าง ๆ ไปแล้วกว่า 2,800 อัตรา
ทสภ. หวังเป็นอย่างยิ่งว่า การจัดโครงการฯ ในปีนี้จะประสบความสำเร็จเหมือนเช่นเคย สามารถสร้างอาชีพและรายได้ให้กับประชาชนในท้องถิ่น และประชาชนทั่วไป สนับสนุนการฟื้นตัวทางเศรษฐกิจของประเทศ และเศรษฐกิจของชุมชนให้มีการเติบโตอย่างยั่งยืนควบคู่ไปกับ ทสภ. ต่อไป ทั้งนี้ ผู้ที่สนใจสมัครงานสอบถามรายละเอียดเพิ่มเติมได้ที่ส่วนมวลชนสัมพันธ์ ฝ่ายกิจการพิเศษและมวลชนสัมพันธ์ ทสภ. หมายเลขโทรศัพท์ 0 2132 9084 และ 0 2132 9093

ที่มา : https://www.thaigov.go.th/news/contents/details/61438