รัฐบาลไทย-ข่าวทำเนียบรัฐบาล-กรมการขนส่งทางราง รายงานข้อมูลผู้ใช้บริการระบบรางในวันลอยกระทง (8 พฤศจิกายน 2565)


วันพุธที่ 9 พฤศจิกายน 2565
กรมการขนส่งทางราง รายงานข้อมูลผู้ใช้บริการระบบรางในวันลอยกระทง (8 พฤศจิกายน 2565)
มีผู้ใช้บริการระบบราง รวม 1,466,357 คน/เที่ยว โดยใช้บริการรถไฟฟ้ามากกว่า 1.4 ล้านคน/เที่ยว มากกว่าลอยกระทงสองปีที่ผ่านมา พบว่า เหตุการณ์ภาพรวมปกติ ไม่มีเหตุอันตรายต่อการเดินรถไฟและไม่มีเหตุรถไฟฟ้าขัดข้อง
วันนี้ (9 พฤศจิกายน 2565) นายพิเชฐ คุณาธรรมรักษ์ อธิบดีกรมการขนส่งทางราง กระทรวงคมนาคม เปิดเผยว่า วันลอยกระทงปี 2565 ที่ผ่านมา มีประชาชนใช้บริการระบบราง รวมทั้งสิ้นจำนวน 1,466,357 คน/เที่ยว ซึ่งมีจำนวนมากกว่าวันลอยกระทงปี 2564 ที่มีคนใช้บริการอยู่ที่ จำนวน 808,736 คน/เที่ยว เพิ่มขึ้น 657,621 คน/เที่ยว หรือร้อยละ 81.31 แบ่งเป็น รถไฟระหว่างเมืองของการรถไฟแห่งประเทศไทย (รฟท.) จำนวน 60,188 คน/เที่ยว และรถไฟฟ้าในเขตกรุงเทพมหานครและปริมณฑล จำนวน 1,406,169 คน/เที่ยว โดยมีรายละเอียด ดังนี้
1. รถไฟของ รฟท. มีผู้ใช้บริการจำนวน 60,188 คน/เที่ยว มากกว่าวันลอยกระทงปี 2564 ที่มีผู้ใช้บริการอยู่ที่ 27,483 คน/เที่ยว มากขึ้น 32,705 คน/เที่ยว เพิ่มขึ้นกว่า 2 เท่า หรือร้อยละ 119 แบ่งเป็นผู้โดยสารเชิงพาณิชย์ 18,176 คน/เที่ยว และเชิงสังคม 42,012 คน/เที่ยว จากการให้บริการรวมจำนวน 223 เที่ยว
2.ระบบรถไฟฟ้า ให้บริการรวม 2,406 เที่ยววิ่ง มีผู้ใช้บริการรวมจำนวน 1,406,169 คน/เที่ยว มากกว่าวันลอยกระทงปี 2564 ที่ผ่านมา ที่มีผู้ใช้บริการรวม 781,253 คน/เที่ยว หรือเพิ่มขึ้น 624,916 คน/เที่ยว หรือร้อยละ 79.99 โดยผู้ให้บริการได้เพิ่มความถี่ในชั่วโมงเร่งด่วน และเพิ่มขบวนรถเสริมอีก 34 เที่ยววิ่ง ประกอบด้วย
- รถไฟฟ้า Airport Rail Link ให้บริการ 222 เที่ยววิ่ง (รวมเสริม 7 เที่ยววิ่ง) จำนวน  65,354 คน/เที่ยว
- รถไฟฟ้าชานเมือง (สายสีแดง) ให้บริการ 230 เที่ยว จำนวน 19,535 คน/เที่ยว
- รถไฟฟ้าสายฉลองรัชธรรม (สีม่วง) 321 เที่ยว (รวมเสริม 5 เที่ยววิ่ง) จำนวน 47,367 คน/เที่ยว
- รถไฟฟ้าสายเฉลิมรัชมงคล (สีน้ำเงิน) 474 เที่ยว (รวมเสริม 14 เที่ยววิ่ง) จำนวน 378,750 คน/เที่ยว
- รถไฟฟ้าบีทีเอส (สีเขียวและสีทอง) ให้บริการรวม 1,159 เที่ยว (รวมเสริมสายสุขุมวิท 8 เที่ยววิ่ง)  มีผู้ใช้บริการจำนวน 895,163 คน/เที่ยว (สีเขียว 878,761 คน/เที่ยว และสายสีทอง 16,402 คน/เที่ยว)
จากเทศกาลลอยกระทงปี 2565 ทำให้มีผู้ใช้บริการระบบรถไฟฟ้าบีทีเอสมากสุด (นิวไฮ) ตั้งแต่เกิดสถานการณ์การแพร่ระบาดของโรคติดเชื้อไวรัส COVID-19 รวมทั้งมีผู้ใช้บริการรถไฟฟ้าสายสีทองเพิ่มขึ้นกว่าถึงปกติสามเท่า จากเฉลี่ยมีผู้ใช้บริการสายสีทองวันละ 4,772 คน/เที่ยว) โดยกรมการขนส่งทางรางได้ประสานผู้ให้บริการระบบรางบริหารจัดการจำนวนผู้โดยสารบนสถานีรถไฟฟ้า (Crowd Control) เพื่อให้เกิดความปลอดภัยแก่ผู้ใช้บริการระบบราง ทั้งนี้ การให้บริการในระบบขนส่งทางรางเป็นไปด้วยความเรียบร้อยไม่เกิดอุบัติเหตุทางรถไฟและไม่มีเหตุรถไฟฟ้าขัดข้องจากการให้บริการ

ที่มา : https://www.thaigov.go.th/news/contents/details/61436