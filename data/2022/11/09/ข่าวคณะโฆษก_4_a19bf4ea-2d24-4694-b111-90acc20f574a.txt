รัฐบาลไทย-ข่าวทำเนียบรัฐบาล-"ทิพานัน" แจ้งข่าวดีแท็กซี่ สามล้อ วินมอไซค์ พรฎ.ลดภาษีประจำปีมีผลบังคับใช้แล้ว จ่ายแค่10%นาน 1 ปี ช่วยลดต้นทุนการประกอบอาชีพ ลดปัญหาหนี้สิน พาคนไทยพ้นความยากจน


วันพุธที่ 9 พฤศจิกายน 2565
พิมพ์
"ทิพานัน" แจ้งข่าวดีแท็กซี่ สามล้อ วินมอไซค์ พรฎ.ลดภาษีประจำปีมีผลบังคับใช้แล้ว จ่ายแค่10%นาน 1 ปี ช่วยลดต้นทุนการประกอบอาชีพ ลดปัญหาหนี้สิน พาคนไทยพ้นความยากจน
"ทิพานัน" แจ้งข่าวดีแท็กซี่ สามล้อ วินมอไซค์ พรฎ.ลดภาษีประจำปีมีผลบังคับใช้แล้ว จ่ายแค่10%นาน 1 ปี ช่วยลดต้นทุนการประกอบอาชีพ ลดปัญหาหนี้สิน พาคนไทยพ้นความยากจน
วันที่ 9 พ.ย. 65 น.ส.ทิพานัน ศิริชนะ รองโฆษกประจำสำนักนายกรัฐมนตรี เปิดเผยว่า ขณะนี้พระราชกฤษฎีกาลดภาษีประจำปี สำหรับรถยนต์รับจ้างและรถจักรยานยนต์สาธารณะ พ.ศ. 2565 มีผลบังคับใช้แล้ววันนี้ (9 พฤศจิกายน2565) โดยมีสาระสำคัญเป็นการกำหนดให้ลดภาษีประจำปีสำหรับรถยนต์รับจ้างและรถจักรยานยนต์สาธารณะ ที่ครบกำหนดเสียภาษีประจำปีในระหว่างวันที่ 1 ตุลาคม 2565 ถึงวันที่ 30 กันยายน  2566 ลงร้อยละ 90 ของอัตราภาษีประจำปีท้ายพระราชบัญญัติรถยนต์ พ.ศ. 2522  เพื่อช่วยลดต้นทุนการประกอบการรถสาธารณะทั้งรถยนต์รับจ้าง หรือแท็กซี่ รถยนต์รับจ้างสามล้อ และรถจักรยานยนต์สาธารณะ หรือวินมอเตอร์ไซค์
น.ส.ทิพานัน กล่าวว่า เป็นข่าวดีสำหรับพี่น้องประชาชน ที่รัฐบาลภายใต้การนำของพล.อ.ประยุทธ์ จันทร์โอชา ที่ต้องการให้ความช่วยเหลือบรรเทาภาระค่าใช้จ่ายจากปัญหาการแพร่ระบาดของเชื้อไวรัสโควิด-19ประกอบกับราคาน้ำมันเชื้อเพลิงและก๊าซธรรมชาติโลกปรับตัวสูงขึ้น ส่งผลให้ต้นทุนในการประกอบการของรถสาธารณะเพิ่มสูงขึ้นและส่งผลกระทบต่อรายได้ของผู้ประกอบอาชีพ ไม่เพียงพอต่อการดำรงชีวิต ซึ่งอาจส่งผลกระทบต่อผู้ใช้บริการรถสาธารณะได้
สำหรับอัตราการจัดเก็บภาษีที่ปรับลดลง ตัวอย่างมีดังนี้
1.รถแท็กซี่ น้ำหนักรถ 1,300 กก. เดิมจัดเก็บภาษี 685 บาท ลดเหลือ 68.50 บาท/คัน
2.รถแท็กซี่ น้ำหนักรถ 2,000 กก. เดิมจัดเก็บภาษี 1,060 บาท ลดเหลือ 106 บาท/คัน
3.รถยนต์สามล้อรับจ้าง เดิมจัดเก็บภาษี 185 บาท ลดเหลือ 18.5 บาท/คัน
4.รถจักรยานยนต์สาธารณะ เดิมจัดเก็บภาษี 100 บาท ลดเหลือ 10 บาท/คัน
“รัฐบาลมุ่งแก้ไขปัญหาเพื่อช่วยเหลือประชาชนทุกกลุ่ม ด้วยการช่วยลดต้นทุนการประกอบอาชีพให้ต่ำที่สุด เพื่อยกระดับคุณภาพชีวิต และลดปัญหาหนี้สิน เพื่อให้คนไทยพ้นจากความยากจนให้มากที่สุด” น.ส.ทิพานัน กล่าว

ที่มา : https://www.thaigov.go.th/news/contents/details/61426