รัฐบาลไทย-ข่าวทำเนียบรัฐบาล-SME D Bank ลงพื้นที่ 3 จังหวัดภาคอีสาน ‘นครราชสีมา-บุรีรัมย์-สุรินทร์’ เยี่ยมชมกิจการลูกค้า ยกระดับธุรกิจ ผ่าน ‘เติมทุนคู่พัฒนา’ สู่การเติบโตที่ยั่งยืน


วันพุธที่ 9 พฤศจิกายน 2565
พิมพ์
SME D Bank ลงพื้นที่ 3 จังหวัดภาคอีสาน ‘นครราชสีมา-บุรีรัมย์-สุรินทร์’ เยี่ยมชมกิจการลูกค้า ยกระดับธุรกิจ ผ่าน ‘เติมทุนคู่พัฒนา’ สู่การเติบโตที่ยั่งยืน
SME D Bank ลงพื้นที่ 3 จังหวัดภาคอีสาน เยี่ยมชมกิจการลูกค้าธนาคารที่ได้รับการสนับสนุน ผ่านกระบวนการ “เติมทุนคู่พัฒนา” พาเข้าถึงแหล่งเงินทุน เพิ่มศักยภาพ ยกระดับกิจการสู่ความยั่งยืน
ธนาคารพัฒนาวิสาหกิจขนาดกลางและขนาดย่อมแห่งประเทศไทย (ธพว.) หรือ SME D Bank โดยนางชนิสา ชุติภัทร์ กรรมการธนาคาร นางสาวนารถนารี รัฐปัตย์ กรรมการผู้จัดการ พร้อมด้วยคณะผู้บริหารและเจ้าหน้าที่ ลงพื้นที่ 3 จังหวัดภาคอีสาน ได้แก่ จ.นครราชสีมา จ.บุรีรัมย์ และ จ.สุรินทร์ เยี่ยมชมกิจการลูกค้าธนาคารที่ได้รับการสนับสนุน ผ่านกระบวนการ “เติมทุนคู่พัฒนา” พาเข้าถึงแหล่งเงินทุน เพิ่มศักยภาพ ยกระดับกิจการสู่ความยั่งยืน ประกอบด้วย “ไร่ทองสมบูรณ์” ผู้ประกอบธุรกิจแหล่งท่องเที่ยวสวนสนุกแนวผจญภัยฝีมือคนไทย อ.ปากช่อง จ.นครราชสีมา “ซุปเปอร์ เอ” ศูนย์จำหน่ายผลิตภัณฑ์เกี่ยวกับเบเกอรี่ครบวงจรรายใหญ่ของ จ.บุรีรัมย์ และ “เรือนไหม-ใบหม่อน” จ.สุรินทร์ โรงงานทอผ้าไหมที่สืบสานภูมิปัญญาการทอผ้าไหมท้องถิ่นจากรุ่นต่อรุ่น รวมถึง เปิดเป็นศูนย์การเรียนรู้การผลิตผ้าไหม เพื่อส่งต่อภูมิปัญญาไทยสู่คนรุ่นใหม่ โดยมีผู้บริหารทั้ง 3 กิจการให้การต้อนรับ เมื่อวันที่ 4-5 พฤศจิกายน 2565 ที่ผ่านมา
ทั้งนี้ SME D Bank ธนาคารเพื่อเอสเอ็มอีไทย พร้อมเคียงข้างผู้ประกอบการเอสเอ็มอีเดินหน้าธุรกิจเต็มกำลัง ผ่านผลิตภัณฑ์สินเชื่อที่ครอบคลุมทุกกลุ่มธุรกิจ อัตราดอกเบี้ยเริ่มต้น 3.99% ต่อปี วงเงินกู้สูงสุด 50 ล้านบาท ระยะเวลาผ่อนชำระนานสูงสุด 12 ปี สนับสนุนผู้ประกอบการคว้าโอกาสทางธุรกิจ ควบคู่บริการด้านพัฒนาผ่าน “SME D Coach” ให้คำปรึกษาธุรกิจครบวงจรจากโค้ชมืออาชีพ โดยไม่มีค่าใช้จ่ายใด ๆ ทั้งสิ้น ช่วยเพิ่มศักยภาพให้เอสเอ็มอีไทยสู่การเติบโตที่ยั่งยืน

ที่มา : https://www.thaigov.go.th/news/contents/details/61430