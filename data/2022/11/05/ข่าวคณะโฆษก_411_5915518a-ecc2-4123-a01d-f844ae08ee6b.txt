รัฐบาลไทย-ข่าวทำเนียบรัฐบาล-โฆษกรัฐบาลเผย “นายก”มอบหมายรอง นรม. รมว. และ รมว.ศธ. ลงพื้นที่ดูความพร้อมสนามบิน สถานประกอบการและโรงเรียนเปิดเรียนในวันที่ 1 พ.ย. นี้


วันอาทิตย์ที่ 31 ตุลาคม 2564
พิมพ์
โฆษกรัฐบาลเผย “นายก”มอบหมายรอง นรม. รมว. และ รมว.ศธ. ลงพื้นที่ดูความพร้อมสนามบิน สถานประกอบการและโรงเรียนเปิดเรียนในวันที่  1 พ.ย. นี้
โฆษกรัฐบาลเผย “นายก”มอบหมายรอง นรม. รมว. และ รมว.ศธ. ลงพื้นที่ดูความพร้อมสนามบิน สถานประกอบการและโรงเรียนเปิดเรียนในวันที่  1 พ.ย. นี้  พร้อมกำชับผู้ว่าราชการ  17  จังหวัดนำร่องท่องเที่ยว คุมเข้ม ร้านค้า ผู้ประกอบการ ปฏิบัติตามมาตรการ COVID Free Set
วันนี้ 31 ตุลาคม 2564 นาย ธนกร วังบุญคงชนะ โฆษกประจำสำนักนายกรัฐมนตรี เผยว่า ในวันพรุ่งนี้ 1 พฤศจิกายน  พลเอกประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม  ได้มอบหมายให้รองนายกรัฐมนตรีและรัฐมนตรีสาธารณสุข ดูความเรียบร้อยของสถานที่/เส้นทางการเดินทางของนักท่องเที่ยวในภาพรวม     รัฐมนตรีว่าการกระทรวงคมนาคมตรวจสอบความพร้อมมาตรการรองรับและติดตามการเข้า-ออก ของผู้โดยสารที่เดินทางมายังสนามบินสุวรรณภูมิ ตลอดจนสนามบินอื่นๆที่เปิดให้มีการบินเข้าจากต่างประเทศเข้ามา นอกจากนี้ยังให้กระทรวงมหาดไทยร่วมกับกระทรวงสาธารณสุข สอดส่องดูแลทุกภาคส่วนให้ปฏิบัติตามมาตรการผ่อนคลายกิจการ กิจกรรม ของศบค. เท่านั้น  ซึ่งขณะนี้ ในพื้นที่ควบคุมสูงสุดและเข้มงวดยังคงไม่อนุญาตให้มีการดี่ม/จำหน่ายแอลกอฮอล์ในร้านอาหารทั่วไป ในส่วนกรุงเทพมหานคร อนุญาตให้มีการบริโภคเครื่องดื่มแอลกอฮอล์ได้เฉพาะร้านที่ผ่านมาตรฐาน SHA ของ ททท. และไม่เกินเวลา 21.00 น. เท่านั้น
ทั้งนี้ นายกรัฐมนตรียังขอให้ผู้ว่าราชการจังหวัด 17 จังหวัดนำร่องท่องเที่ยว  จัดทีมงานช่วยตรวจตราสถานประกอบการ ร้านค้า  ตลาด ชุมชน  ต้องปฏิบัติตามมาตรการ COVID Free Setting   เพราะแม้จะมีการเปิดประเทศรับนักท่องเที่ยวจากประเทศความเสี่ยงต่ำแบบไม่กักตัวหรือจำกัดพี้นที่เพิ่มเติม 63ประเทศและพื้นที่ แต่รัฐบาลยังให้ความสำคัญสูงสุดในการควบคุมและป้องกันการแพร่ระบาดโควิด-19 ในประเทศ เช่นเดียวกับประชาชนยังยึดหลักอนามัยส่วนบุคคลและดูแลตัวเองแบบครอบจักรวาล Universal Prevention
โฆษกประจำสำนักนายกรัฐมนตรี กล่าวว่า   นอกจากการเปิดประเทศแล้ว  นายกรัฐมนตรี ยังได้มอบหมายให้รัฐมนตรีว่าการกระทรวงศึกษาธิการ  ติดตามความเรียบร้อยสำหรับโรงเรียนที่มีความพร้อมในการเปิดการเรียนการสอนปกติในวันพรุ่งนี้ด้วย โดยย้ำให้ยกระดับการป้องกันไวรัสโควิด ให้โรงเรียนเป็นพื้นที่ปลอดภัย (Safety Zone) สำหรับเด็กนักเรียน ครูและบุคลากรภายในโรงเรียนด้วย ท่านนายกรัฐมนตรี ย้ำว่า แม้ว่าทิศทางของการรับมือกับสถานการณ์โควิด-19 ในประเทศจะอยู่ในทิศทางที่ดีขึ้น แต่ก็ขอให้ทุกฝ่ายอย่าประมาท พร้อมทั้งขอความร่วมมือให้ปฏิบัติตามมาตรการของรัฐอย่างเคร่งครัด นายกรัฐมนตรีขอบคุณ ประชาชน ภาคเอกชน สถานประกอบการ ทุกๆ ฝ่ายที่ร่วมใจกันเดินหน้าประเทศไทย  ซึ่งในขณะนี้กำลังดำเนินไปได้ด้วยดี
...

ที่มา : https://www.thaigov.go.th/news/contents/details/47636