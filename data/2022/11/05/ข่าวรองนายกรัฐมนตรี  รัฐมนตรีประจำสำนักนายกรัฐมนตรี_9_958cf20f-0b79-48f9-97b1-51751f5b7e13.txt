รัฐบาลไทย-ข่าวทำเนียบรัฐบาล-รมต.อนุชา มั่นใจ ไทยพร้อมเป็นเจ้าภาพประชุม “เอเปค” เตรียมจัดแคมเปญเชิญชวนประชาชนมีส่วนร่วมในการเป็นเจ้าภาพที่ดี


วันพฤหัสบดีที่ 8 กรกฎาคม 2564
รมต.อนุชา มั่นใจ ไทยพร้อมเป็นเจ้าภาพประชุม “เอเปค” เตรียมจัดแคมเปญเชิญชวนประชาชนมีส่วนร่วมในการเป็นเจ้าภาพที่ดี
รมต.อนุชา มั่นใจ ไทยพร้อมเป็นเจ้าภาพประชุม “เอเปค” เตรียมจัดแคมเปญเชิญชวนประชาชนมีส่วนร่วมในการเป็นเจ้าภาพที่ดี
นายอนุชา นาคาศัย รัฐมนตรีประจำสำนักนายกรัฐมนตรี เปิดเผยภายหลังการประชุมคณะอนุกรรมการด้านประชาสัมพันธ์เพื่อเตรียมการจัดการประชุมผู้นำเขตเศรษฐกิจเอเปคและการประชุมที่เกี่ยวข้อง ในช่วงที่ไทยเป็นเจ้าภาพจัดการประชุมเอเปคปี พ.ศ. 2565 ครั้งที่ 2/2564 ว่า คณะทำงานได้ร่วมประชุมเพื่อหารือในการกำหนดยุทธศาสตร์การประชาสัมพันธ์ โดยเน้นการมีส่วนร่วมของทุกภาคส่วน โดยเฉพาะภาคประชาชน ซึ่งในช่วงเดือนพฤศจิกายน 2564 ประเทศไทยจะรับช่วงการเป็นเจ้าภาพการประชุมเอเปคอย่างเป็นทางการจากประเทศนิวซีแลนด์
รัฐมนตรีประจำสำนักนายกรัฐมนตรี กล่าวเพิ่มเติมว่า ในส่วนของการประชาสัมพันธ์การประชุมเอเปค เบื้องต้นจะเร่งสร้างความตระหนักรู้แก่ภาคประชาชน ซึ่งตนได้เน้นย้ำที่ประชุมว่าต้องทำให้ประชาชนรู้ว่าเราได้อะไรจากการประชุมเอเปค พี่น้องประชาชนคนไทยจะได้รับผลประโยชน์จากการเป็นเจ้าภาพจัดการประชุมครั้งนี้ ทั้งทางด้านการค้า การลงทุน การท่องเที่ยว และภาคส่วนอื่นๆ ซึ่งจะเป็นโอกาสในการช่วยเสริมสร้างเศรษฐกิจของประเทศ และพัฒนาคุณภาพชีวิตของประชาชน รวมทั้งเราจะเป็นเจ้าภาพที่ดีได้อย่างไรบ้าง โดยเน้นการสื่อสารทุกช่องทางทั้ง On Air, Online, On ground
ทั้งนี้ ผลการประชุมคณะอนุกรรมการด้านประชาสัมพันธ์ฯ จะนำไปหารือในที่ประชุมระดับชาติอีกครั้งในวันที่ 12 กรกฎาคม 2564 โดยมี พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหมเป็นประธาน
..............................

ที่มา : https://www.thaigov.go.th/news/contents/details/43573