รัฐบาลไทย-ข่าวทำเนียบรัฐบาล-กรมทางหลวงชนบท เพิ่มประสิทธิภาพโครงข่ายแบ่งเบาการจราจรสร้างทางลัด 6 - 8 เลน ไปศูนย์ราชการจังหวัดนครปฐม คืบหน้ากว่า 60% คาดแล้วเสร็จในปี 2565


วันพุธที่ 23 มิถุนายน 2564
กรมทางหลวงชนบท เพิ่มประสิทธิภาพโครงข่ายแบ่งเบาการจราจรสร้างทางลัด 6 - 8 เลน   ไปศูนย์ราชการจังหวัดนครปฐม คืบหน้ากว่า 60% คาดแล้วเสร็จในปี 2565
กรมทางหลวงชนบท (ทช.) กระทรวงคมนาคม ดำเนินโครงการก่อสร้างถนนสายแยกทางหลวงแผ่นดินหมายเลข 3097 (ทล.375) - ศูนย์ราชการจังหวัดนครปฐม จังหวัดนครปฐม เพื่อเพิ่มประสิทธิภาพในการสัญจรไปมายังศูนย์ราชการจังหวัดนครปฐม
กรมทางหลวงชนบท (ทช.) กระทรวงคมนาคม ดำเนินโครงการก่อสร้างถนนสายแยกทางหลวงแผ่นดินหมายเลข 3097 (ทล.375) - ศูนย์ราชการจังหวัดนครปฐม จังหวัดนครปฐม เพื่อเพิ่มประสิทธิภาพในการสัญจรไปมายังศูนย์ราชการจังหวัดนครปฐม แบ่งเบาการจราจรและขนส่ง และขยายโครงข่ายระบบคมนาคมให้มีความสมบูรณ์ยิ่งขึ้น เพื่อให้ประชาชนสามารถเดินทางไปยังศูนย์ราชการจังหวัดนครปฐมได้อย่างสะดวกรวดเร็วปลอดภัย ตามนโยบายของนายศักดิ์สยาม ชิดชอบ รัฐมนตรีว่าการกระทรวงคมนาคม
นายปฐม เฉลยวาเรศ อธิบดีกรมทางหลวงชนบท เปิดเผยว่า ศูนย์ราชการถือเป็นสถานที่จำเป็นและสำคัญของจังหวัด ซึ่งปัจจุบันเส้นทางเข้าสู่ศูนย์ราชการจังหวัดนครปฐม มีขนาด 2 ช่องจราจร  (2 ทิศทาง) ลักษณะสองข้างทางมีการเจริญเติบโตของเมือง มีอาคารพาณิชย์ตั้งอยู่ทำให้เส้นทางดังกล่าวไม่สามารถขยายความกว้างของถนนได้อีก ทำให้เกิดความแออัด การจราจรติดขัด โดยเฉพาะชั่วโมงเร่งด่วน ส่งผลให้การเดินทางเข้าสู่ศูนย์ราชการจังหวัดนครปฐม เกิดความไม่สะดวกปลอดภัยในการใช้ถนน ทช. จึงได้ดำเนินการก่อสร้างถนนสายแยกทางหลวงแผ่นดินหมายเลข 3097 (ทล.375) - ศูนย์ราชการจังหวัดนครปฐม จังหวัดนครปฐม เพื่อใช้เป็นเส้นทางลัด (Short Cut) เข้าสู่ศูนย์ราชการจังหวัดนครปฐม จากแยกทางหลวงแผ่นดินหมายเลข 3097 (ทล.375) - ศูนย์ราชการจังหวัดนครปฐม ตำบลถนนขาด อำเภอเมือง จังหวัดนครปฐม รวมระยะทาง 3.217 กิโลเมตร โดยก่อสร้างเป็นเส้นทางใหม่ ขนาด 6 - 8 ช่องจราจร เป็นถนนผิวจราจร แบบแอสฟัลต์ติกคอนกรีต พร้อมสะพานคอนกรีตเสริมเหล็ก จำนวน 4 แห่ง มีไฟฟ้าส่องสว่าง ระบบระบายน้ำตลอดสองข้างทาง
ปัจจุบันการก่อสร้างดังกล่าวมีความก้าวหน้าไปแล้วกว่าร้อยละ 60 ขณะนี้อยู่ระหว่างการก่อสร้างงานชั้นทรายถมคันทาง งานก่อสร้างสะพานคอนกรีต งานก่อสร้างกำแพงกันดินและระบบระบายน้ำภายในโครงการ ซึ่งคาดว่าจะก่อสร้างแล้วเสร็จในเดือนมิถุนายน 2565 และสามารถเปิดให้ประชาชนได้ใช้สัญจรในเดือนกรกฎาคม 2565 ต่อไป

ที่มา : https://www.thaigov.go.th/news/contents/details/42995