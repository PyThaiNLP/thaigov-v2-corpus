รัฐบาลไทย-ข่าวทำเนียบรัฐบาล-รฟม. ชี้แจงกรณีการทรุดตัวอาคาร สน.หัวหมาก มิได้เกิดจากสาเหตุการก่อสร้างโครงการรถไฟฟ้าสายสีส้ม (ตะวันออก)


วันเสาร์ที่ 27 สิงหาคม 2565
รฟม. ชี้แจงกรณีการทรุดตัวอาคาร สน.หัวหมาก มิได้เกิดจากสาเหตุการก่อสร้างโครงการรถไฟฟ้าสายสีส้ม (ตะวันออก)
ช่วงศูนย์วัฒนธรรมแห่งประเทศไทย - มีนบุรี (สุวินทวงศ์)
ตามที่ สื่อมวลชนและสื่อสังคมออนไลน์ ได้มีการเผยแพร่ข่าวกรณี พื้นที่ของสถานีตำรวจนครบาลหัวหมาก และสถานีดับเพลิงและกู้ภัยหัวหมากเกิดทรุดตัวลง โดยได้มีการกล่าวถึงว่า บริเวณด้านหน้าของสถานีตำรวจนครบาลหัวหมากมีการก่อสร้างสถานีรถไฟฟ้า นั้น
ในการนี้ การรถไฟฟ้าขนส่งมวลชนแห่งประเทศไทย (รฟม.) กระทรวงคมนาคม ขอเรียนชี้แจงว่า พื้นที่เกิดเหตุอยู่ห่างจากเขตก่อสร้างสถานี กกท. (OR18) โครงการรถไฟฟ้าสายสีส้ม (ตะวันออก) ช่วงศูนย์วัฒนธรรมแห่งประเทศไทย - มีนบุรี (สุวินทวงศ์) ประมาณ 25 เมตร จากการสำรวจพบว่าในส่วนอื่น ๆ ของอาคารดังกล่าวห่างจากพื้นที่ก่อสร้างประมาณ 17 เมตร  ไม่มีความเสียหาย
ทั้งนี้ ในระหว่างการก่อสร้างโครงการรถไฟฟ้าสายสีส้ม (ตะวันออก) รฟม. ได้มีการตรวจวัดการทรุดตัวของอาคารโดยรอบพื้นที่ก่อสร้างอย่างสม่ำเสมอ ซึ่งสภาพโดยรอบพื้นที่ก่อสร้างสถานี กกท. (OR18) ในช่วงปี 2561 - 2563 ที่มีการก่อสร้างโดยใช้เครื่องจักรขนาดใหญ่และก่อให้เกิดการสั่นสะเทือน (งานก่อสร้างผนัง D-wall บริเวณทางขึ้น-ลง ที่อยู่ใกล้ สน.หัวหมาก ได้ดำเนินการแล้วเสร็จเมื่อ 10 มกราคม 2563) ไม่พบการเคลื่อนตัวที่ผิดปกติแต่อย่างใด
ปัจจุบัน การก่อสร้างสถานีรถไฟฟ้าดังกล่าว กำลังดำเนินงานภายใน ได้แก่ งานสถาปัตยกรรมและงานระบบไฟฟ้าเครื่องกล ซึ่งไม่ได้ก่อให้เกิดการสั่นสะเทือนแต่อย่างใด นอกจากนี้ ค่าตรวจวัดการทรุดตัวเมื่อเดือนธันวาคม 2563 ยังไม่พบความผิดปกติ ดังนั้น การทรุดตัวของพื้นในอาคาร สน.หัวหมาก จึงไม่ได้เกิดจากสาเหตุการก่อสร้างโครงการรถไฟฟ้าสายสีส้ม (ตะวันออก) แต่อย่างใด
ติดตามข้อมูลข่าวสาร รฟม. เพิ่มเติมได้ที่ เว็บไซต์ รฟม. www.mrta.co.th และเฟซบุ๊กแฟนเพจการรถไฟฟ้าขนส่งมวลชนแห่งประเทศไทย หรือ Call Center รฟม. โทรศัพท์ 0 2716 4044
“30 ปี รฟม. เชื่อมต่อเส้นทางสู่ความยั่งยืน Completing Connection, Mission for All”

ที่มา : https://www.thaigov.go.th/news/contents/details/58514