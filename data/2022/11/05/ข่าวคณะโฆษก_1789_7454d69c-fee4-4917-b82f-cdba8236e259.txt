รัฐบาลไทย-ข่าวทำเนียบรัฐบาล-โฆษกรัฐบาลเผยนายกฯ พอใจGoogle ชี้ทิศทางการท่องเที่ยวในประเทศไทยเป็นที่สนใจ พร้อมกำชับสั่งการหน่วยงานที่เกี่ยวข้องปรับยุทธศาสตร์การท่องเที่ยวให้เท่าทันตามทิศทางรูปแบบการท่องเที่ยวในปัจจุบัน


วันเสาร์ที่ 18 มิถุนายน 2565
โฆษกรัฐบาลเผยนายกฯ พอใจGoogle ชี้ทิศทางการท่องเที่ยวในประเทศไทยเป็นที่สนใจ พร้อมกำชับสั่งการหน่วยงานที่เกี่ยวข้องปรับยุทธศาสตร์การท่องเที่ยวให้เท่าทันตามทิศทางรูปแบบการท่องเที่ยวในปัจจุบัน
โฆษกรัฐบาลเผยนายกฯ พอใจGoogle ชี้ทิศทางการท่องเที่ยวในประเทศไทยเป็นที่สนใจ พร้อมกำชับสั่งการหน่วยงานที่เกี่ยวข้องปรับยุทธศาสตร์การท่องเที่ยวให้เท่าทันตามทิศทางรูปแบบการท่องเที่ยวในปัจจุบัน
วันนี้ (18 มิ.ย. 2565) นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ขอบคุณทุกภาคส่วนที่ร่วมทำงานส่งเสริมอุตสาหกรรมการท่องเที่ยวของไทยให้เป็นที่สนใจของนักท่องเที่ยวทั่วโลก จนภาคเอกชนระดับโลกอย่าง Google ประกาศว่าทิศทางภาคการท่องเที่ยวไทยว่ามีแนวโน้มฟื้นตัวอย่างเห็นได้ชัด ซึ่งเป็นผลจากการพบว่ามีผู้ค้นหาข้อมูลเกี่ยวกับประเทศไทยเพิ่มขึ้น
โฆษกประจำสำนักนายกรัฐมนตรี กล่าวว่า ในการประชุม Google Hotelier Summit 2022 ที่กรุงเทพมหานคร โดยในการประชุมได้เปิดเผยทิศทางของอุตสาหกรรมการท่องเที่ยวในภูมิภาค ซึ่ง Google พบว่า ภาคการท่องเที่ยวในภูมิภาคเริ่มมีสัญญาณฟื้นตัว โดยในส่วนของท่องเที่ยวไทยเริ่มมีการฟื้นตัวขึ้นอย่างเห็นได้ชัด หลังภาครัฐยกเลิกการระบบลงทะเบียนในระบบ Test & Go ตั้งแต่วันที่ 1 พฤษภาคม 2565 ซึ่งจากข้อมูลการค้นหาของ Google พบว่า มีผู้ค้นหาข้อมูลเกี่ยวกับประเทศไทยเพิ่มขึ้นอย่างมีนัยสำคัญ
โฆษกประจำสำนักนายกรัฐมนตรี กล่าวเพิ่มเติมว่า ท่ามกลางสถานการณ์การแพร่ระบาดโรคโควิด-19 ที่คลี่คลายลง การท่องเที่ยวแห่งประเทศไทยพบว่า แนวโน้มของผู้คนที่เริ่มกลับมาเดินทางอีกครั้งมีแนวโน้มการท่องเที่ยวพร้อมกับทำงานควบคู่กัน โดยนักท่องเที่ยวมีความสนใจในเรื่องความยั่งยืน และสนใจในนวัตกรรมและเทคโนโลยีดิจิทัลที่เป็นมิตรต่อสิ่งแวดล้อม
“การฟื้นตัวของภาคการท่องเที่ยวนี้ สะท้อนถึงความสำเร็จในการกำหนดนโยบายด้านการท่องเที่ยวของรัฐบาล ซึ่งส่งเสริมการฟื้นตัวของภาคการท่องเที่ยว ร่วมกับการปรับมาตรการด้านสาธารณสุขตามสถานการณ์การแพร่ระบาดโรคโควิด-19 ที่คลี่คลายลง ซึ่งเป็นไปตามการสั่งงานของนายกรัฐมนตรี รวมทั้ง นายกรัฐมนตรีเห็นถึงการเปลี่ยนแปลงของทิศทางอุตสาหกรรมการท่องเที่ยว โดยได้กำชับให้หน่วยงานที่เกี่ยวข้อง ปรับยุทธศาสตร์ เตรียมรับมือ และปรับตัว พร้อมเปลี่ยนแปลงสู่แนวโน้มการท่องเที่ยวตามรูปแบบ รวมทั้งพร้อมสนับสนุนการเป็น R&D Tourism ยกระดับห่วงโซ่อุปทานอุตสาหกรรมท่องเที่ยวให้สอดคล้องและใช้ประโยชน์จากการเปลี่ยนแปลงดิจิทัล”

ที่มา : https://www.thaigov.go.th/news/contents/details/55843