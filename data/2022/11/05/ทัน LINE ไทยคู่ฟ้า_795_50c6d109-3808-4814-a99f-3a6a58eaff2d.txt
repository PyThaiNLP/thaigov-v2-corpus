รัฐบาลไทย-ข่าวทำเนียบรัฐบาล-นายกฯ กำชับเจ้าหน้าที่บังคับใช้กฎหมายเคร่งครัดลดอุบัติเหตุ หวังสงกรานต์เป็นเทศกาลแห่งความสุขและปลอดภัย


วันอังคารที่ 12 เมษายน 2565
นายกฯ กำชับเจ้าหน้าที่บังคับใช้กฎหมายเคร่งครัดลดอุบัติเหตุ หวังสงกรานต์เป็นเทศกาลแห่งความสุขและปลอดภัย
.....
พล.อ.ประยุทธ์ จันทร์โอชา นายกรัฐมนตรี และ รมว.กลาโหม ห่วงการเดินทางในช่วงเทศกาลสงกรานต์ ซึ่งคาดว่าประชาชนจะเริ่มทยอยออกเดินทางกลับภูมิลำเนามากที่สุดในวันพรุ่งนี้ (12 เม.ย.) จึงกำชับเจ้าหน้าที่ตำรวจ ทุกหน่วยงานที่เกี่ยวข้อง กวดขันวินัยการจราจรทุกรูปแบบ เปิดช่องทางพิเศษเป็นระยะ ๆ เพื่อเร่งระบายปริมาณรถที่หนาแน่นในบางช่วง
.
รวมถึงกำชับให้ผู้ขับขี่รถโดยสารสาธารณะ ต้องผ่านการตรวจวัดแอลกอฮอล์และสารเสพติด เพื่อป้องกันอุบัติเหตุ และมีส่วนช่วยร่วมกันรับผิดชอบต่อชีวิตผู้โดยสารเดินทางกลับบ้านอย่างปลอดภัย พร้อมขอบคุณและให้กำลังใจเจ้าหน้าที่ผู้ปฏิบัติงานทุกคน
.
ขณะเดียวกันขอทุกคนร่วมกันเฝ้าระวังการแพร่ระบาดในช่วงวันหยุดยาวนี้ และปฏิบัติตามมาตรการป้องกันตัวเอง Universal Prevention สูงสุด ทุกพื้นที่ที่มีการจัดกิจกรรมสงกรานต์ต้องปฏิบัติตามมาตรการ Covid Free Setting อย่างเข้มข้น ทั้งนี้ ได้มอบหมายกระทรวงสาธารณสุขให้เตรียมประเมินสถานการณ์โดยหวังว่า หลังเทศกาลยอดผู้ป่วยอยู่ในเกณฑ์ที่สามารถควบคุมได้
#ไทยคู่ฟ้า #ร่วมต้านโควิด19
-------------------

ที่มา : https://www.thaigov.go.th/news/contents/details/53529