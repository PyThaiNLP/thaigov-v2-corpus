รัฐบาลไทย-ข่าวทำเนียบรัฐบาล-วธ.เปิดตัวหนังสั้นสื่อสร้างสรรค์ส่งเสริมสังคมไทย “จอมคนพลิกแผ่นดิน-Yellow Umbrella” หวังสร้างค่านิยม ปลูกฝังจิตสำนึก ความรักและความสามัคคี


วันพุธที่ 6 เมษายน 2565
วธ.เปิดตัวหนังสั้นสื่อสร้างสรรค์ส่งเสริมสังคมไทย “จอมคนพลิกแผ่นดิน-Yellow Umbrella” หวังสร้างค่านิยม ปลูกฝังจิตสำนึก ความรักและความสามัคคี
วธ.เปิดตัวหนังสั้นสื่อสร้างสรรค์ส่งเสริมสังคมไทย “จอมคนพลิกแผ่นดิน-Yellow Umbrella” หวังสร้างค่านิยม ปลูกฝังจิตสำนึก ความรักและความสามัคคี
วธ.เปิดตัวหนังสั้นสื่อสร้างสรรค์ส่งเสริมสังคมไทย “จอมคนพลิกแผ่นดิน-Yellow Umbrella” หวังสร้างค่านิยม ปลูกฝังจิตสำนึก ความรักและความสามัคคี
นางยุพา ทวีวัฒนะกิจบวร ปลัดกระทรวงวัฒนธรรม (วธ.) เปิดเผยว่า ตามพันธกิจของกระทรวงวัฒนธรรมในการเทิดทูนสถาบันชาติ ศาสนา พระมหากษัตริย์ และทำนุบำรุงศาสนา ศิลปะ และวัฒนธรรมให้มีการรักษา สืบทอดและพัฒนาอย่างยั่งยืน รวมทั้งเพื่อดำเนินการตามพันธกิจในการสร้างจิตสำนึก สร้างค่านิยม และวิถีชีวิตที่ดีงามในสังคมไทย ที่สำคัญรวมทั้งเป็นการขับเคลื่อนแผนพัฒนาด้านการพัฒนาสื่อปลอดภัยและสร้างสรรค์ ระยะที่ 1 (พ.ศ. 2563 – 2565) ตามยุทธศาสตร์ที่ 1 การสนับสนุนการผลิตและเผยแพร่สื่อปลอดภัยและสร้างสรรค์ ทั้งนี้กระทรวงวัฒนธรรม โดยกองเฝ้าระวังทางวัฒนธรรมได้ดำเนินการผลิตสื่อสร้างสรรค์ในรูปแบบภาพยนตร์สั้นส่งเสริมสังคมไทย เพื่อเสริมสร้างค่านิยม จิตสำนึก ความรัก ความสามัคคี และการเทิดทูนสถาบันพระมหากษัตริย์ สำหรับเด็ก เยาวชน และประชาชนทั่วไป จำนวน 2 เรื่อง เรื่องแรก ได้แก่ “จอมคนพลิกแผ่นดิน” นำแสดงโดยนางสาวเวณิตา ลอยวัฒนกุล รับบท เรย์ และนายภานุ ภานุพงษ์ รับบท อเล็กซ์ เป็นเรื่องราวการผจญภัยของเรย์และอเล็กซ์อาศัยในหมู่บ้านที่แห้งแล้ง ทั้ง 2 คนพยายามหาหนทางพลิกฟื้นแผ่นดินให้กลับมาอุดมสมบูรณ์อีกครั้ง แต่ไม่ประสบความสำเร็จจึงนำหลักปรัชญาของเศรษฐกิจพอเพียงมาปรับใช้จนเพาะปลูกสำเร็จกลายเป็นแหล่งอาหารที่ยั่งยืน เรื่องที่สอง “Yellow Umbrella” เรื่องราวของเด็กวัยรุ่นคนหนึ่งที่ไม่ยอมยิ้มและเกิดคำถามว่า ทำไมเมืองไทยต้องยิ้มด้วย
ปลัด วธ. กล่าวต่อไปว่า หลังจากนี้ วธ. จะเผยแพร่สื่อปลอดภัยและสร้างสรรค์ในรูปแบบภาพยนตร์สั้นเรื่อง “จอมคนพลิกแผ่นดิน” และภาพยนตร์แอนิเมชัน เรื่อง “Yellow Umbrella” ทางช่องทาง Facebook Fanpage “กระทรวงวัฒนธรรม” “กลุ่มประชาสัมพันธ์ สำนักงานปลัดกระทรวงวัฒนธรรม”และ “กองเฝ้าระวังทางวัฒนธรรม” และทาง Youtube Channel ช่อง “สำนักงานปลัดกระทรวงวัฒนธรรม” และ “Culture Surveillance Bureau” ให้เด็กและเยาวชน ประชาชนได้รับชมและสามารถนำไปใช้เป็นสื่อการเรียนการสอนของโรงเรียนต่างๆ เพื่อให้ทุกภาคส่วนร่วมกันสร้างปลูกฝังจิตสำนึก สร้างค่านิยม และวิถีชีวิตที่ดีงามในสังคมไทย ที่สำคัญเป็นการส่งเสริมการผลิตสื่อสร้างสรรค์ให้ประชาชนใช้สื่ออย่างสร้างสรรค์ รู้เท่าทันสื่อและก่อให้เกิดสังคมแห่งการเรียนรู้บนพื้นฐานวัฒนธรรมที่ดีงามด้วย

ที่มา : https://www.thaigov.go.th/news/contents/details/53350