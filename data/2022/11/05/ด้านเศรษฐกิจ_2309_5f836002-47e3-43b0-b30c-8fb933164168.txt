รัฐบาลไทย-ข่าวทำเนียบรัฐบาล-นายศักดิ์สยาม ชิดชอบ รัฐมนตรีกระทรวงคมนาคม มอบหมายให้ สนข. จัดทำแผนพัฒนา การเดินทางทางน้ำในเขตกรุงเทพมหานครและปริมณฑล


วันจันทร์ที่ 20 ธันวาคม 2564
นายศักดิ์สยาม ชิดชอบ รัฐมนตรีกระทรวงคมนาคม มอบหมายให้ สนข. จัดทำแผนพัฒนา การเดินทางทางน้ำในเขตกรุงเทพมหานครและปริมณฑล
เชื่อมต่อการเดินทางรูปแบบอื่น ยกระดับการเดินทางทางน้ำ
พลเอกประยุทธ์ จันทร์โอชา นายกรัฐมนตรี มีข้อสั่งการมอบหมายให้กระทรวงคมนาคมร่วมกับกรุงเทพมหานครและหน่วยงานที่เกี่ยวข้อง พิจารณาจัดบริการขนส่งทางน้ำในคลองอื่น ๆ ที่ขนานกับถนนสายหลัก เพื่อลดปริมาณการจราจรบนถนน โดย นายศักดิ์สยาม ชิดชอบ รัฐมนตรีว่าการกระทรวงคมนาคม มอบหมายให้สำนักงานนโยบายและแผนการขนส่งและจราจร (สนข.) ศึกษาเส้นทางทางน้ำและจัดทำแผนพัฒนาการเดินทางทางน้ำในเขตกรุงเทพมหานครและปริมณฑลและการเชื่อมต่อการเดินทางรูปแบบอื่น เพื่อเป็นระบบขนส่งเสริมและทางเลือกในการเดินทางให้ประชาชน แล้วนำเสนอต่อคณะกรรมการจัดระบบการจราจรทางบก (คจร.) เพื่อผลักดันแผนพัฒนาการเดินทางทางน้ำไปสู่การปฏิบัติต่อไป
สนข. สนองรับนโยบายดังกล่าวจึงได้จัดสัมมนาเพื่อรับฟังความคิดเห็น ครั้งที่ 2 โครงการศึกษาจัดทำแผนพัฒนาการเดินทางทางน้ำในเขตกรุงเทพมหานครและปริมณฑล และการเชื่อมต่อการเดินทางรูปแบบอื่น กรุงเทพมหานคร โดยมี นายสุรพงษ์ เมี้ยนมิตร รองผู้อำนวยการสำนักงานนโยบายและแผนการขนส่งและจราจร เป็นประธานเปิดการสัมมนา ในวันจันทร์ที่ 20 ธันวาคม 2564 ณ ห้อง Grand Ballroom ชั้น 2 โรงแรมมิลเลนเนียม ฮิลตัน กรุงเทพฯ ทั้งนี้มีหน่วยงานภาครัฐ ภาคเอกชน และหน่วยงานที่เกี่ยวข้อง รวมทั้ง ผู้นำชุมชนในพื้นที่ศึกษาและประชาชนทั่วไป เข้าร่วมสัมมนาประมาณ 100 คน โดยการสัมมนาครั้งนี้เป็นการนำเสนอผลการศึกษาของโครงการแผนพัฒนาการเดินทางทางน้ำในเขตกรุงเทพมหานครและปริมณฑล และการเชื่อมต่อการเดินทางรูปแบบอื่น กรุงเทพมหานคร ซึ่งแผนพัฒนาการเดินทางทางน้ำดังกล่าว มีรายละเอียดที่สำคัญดังนี้
1. โครงข่ายการเดินทางทางน้ำในเขตกรุงเทพมหานครและปริมณฑล จำนวน 3 ระยะ 14 เส้นทาง ประกอบด้วย
1.1 ระยะเร่งด่วน (พ.ศ. 2565 - 2570) จำนวน 5 เส้นทาง ได้แก่
S1 : เส้นทางเดินเรือในคลองแสนแสบส่วนต่อขยาย ช่วงวัดศรีบุญเรืองถึงถนนสุวินทวงศ์ (ระยะทาง 12 กิโลเมตร) และเส้นทางเดินเรือในคลองบางลำพู ช่วงสะพานผ่านฟ้าลีลาศถึงป้อมพระสุเมรุ  (ระยะทาง 1.5 กิโลเมตร)
S2 : เส้นทางเดินเรือในคลองขุดมหาสวัสดิ์ ช่วงประตูน้ำมหาสวัสดิ์ถึงวัดชัยพฤกษมาลา (ระยะทาง 28 กิโลเมตร)
S3 : เส้นทางเดินเรือในคลองบางกอกน้อย ช่วงวัดชะลอถึงศิริราช (ระยะทาง 7.1 กิโลเมตร)
S4 : เส้นทางเดินเรือในคลองลาดพร้าว ช่วงสายไหมถึงพระโขนง (ระยะทาง 25.7 กิโลเมตร)
S5 : เส้นทางเดินเรือในคลองเปรมประชากร ช่วงวัดรังสิตถึงบางซื่อ (ระยะทาง 20.5 กิโลเมตร)
1.2 ระยะกลาง (พ.ศ. 2571 - 2575) จำนวน 5 เส้นทาง ได้แก่
M1 : เส้นทางเดินเรือในคลองประเวศบุรีรมย์ส่วนต่อขยาย ช่วงตลาดเอี่ยมสมบัติ   ถึงวัดสังฆราชา (ระยะทาง 21.4 กิโลเมตร)
M2 : เส้นทางเดินเรือในคลองรังสิตประยูรศักดิ์ ช่วงตลาดรังสิตถึงโลตัสคลอง 7 (ระยะทาง 18 กิโลเมตร) (หมายเหตุ: หากกรมชลประทานสามารถบริหารจัดการรักษาระดับน้ำให้เหมาะสมกับการเดินเรือได้ตลอดทั้งปี)
M3 : เส้นทางเดินเรือในคลองลาดพร้าวส่วนต่อขยาย (คลองสอง) ช่วงถนนสายไหม - คูคต ถึงประตูน้ำคลองสอง (ระยะทาง 8.5 กิโลเมตร)
M4 : เส้นทางเดินเรือในคลองภาษีเจริญส่วนต่อขยายวงถนนเพชรเกษม 69 ถึงประตูน้ำกระทุ่มแบน (ระยะทาง 16.5 กิโลเมตร)
M5 : เส้นทางเดินเรือในแม่น้ำเจ้าพระยาส่วนต่อขยาย ช่วงปากเกร็ดถึงที่ว่าการอำเภอเมืองจังหวัดปทุมธานี (ระยะทาง 15 กิโลเมตร)
1.3 ระยะยาว (พ.ศ. 2576 - 2585) จำนวน 4 เส้นทาง ได้แก่
L1 : เส้นทางเดินเรือในคลองอ้อมนนท์ ช่วงวัดโตนดถึงแยกคลองบางกรวย (ระยะทาง 18.3 กิโลเมตร)
L2 : เส้นทางเดินเรือในคลองบางกอกใหญ่ ช่วงแยกคลองบางขุนศรีถึงวัดกัลยาณมิตร (ระยะทาง 6.2 กิโลเมตร)
L3 : เส้นทางเดินเรือในคลองมอญ ช่วงถนนอรุณอัมรินทร์ถึงแยกคลองบางขุนศรี (ระยะทาง 3 กิโลเมตร)
L4 : เส้นทางเดินเรือในคลองชักพระ ช่วงถนนบางขุนนนท์ถึงถนนจรัญสนิทวงศ์ 25 (ระยะทาง 5.2 กิโลเมตร)
2. การดำเนินการตามแผนพัฒนาการเดินทางทางน้ำจำเป็นต้องมีการปรับปรุงสภาพทางกายภาพของคลอง เช่น การขุดลอกคลอง การจัดทำเขื่อนป้องกันตลิ่ง การปรับปรุงท่าเรือ การเพิ่มสิ่งอำนวยความสะดวกบริเวณท่าเรือ และการพัฒนาจุดเชื่อมต่อการเดินทางรูปแบบอื่นเพื่อเพิ่มความสะดวกและเป็นทางเลือกในการเดินทางให้ประชาชน
3. ส่วนการเดินเรือ ตามแนวยุทธศาสตร์ของกระทรวงคมนาคมมุ่งเน้นการขนส่งที่เป็นมิตรกับสิ่งแวดล้อมและปลอดภัย (GREEN TRANSPORT) และเน้นการใช้พลังงานสะอาด หรือพลังงานทางเลือก เช่น การใช้เรือไฟฟ้า เป็นต้น
4. ส่วนอื่น ๆ ที่จำเป็นต้องดำเนินการเพื่อให้แผนพัฒนาการเดินทางทางน้ำประสบความสำเร็จอย่างเป็นรูปธรรม เช่น ด้านการพัฒนาทางเลือกในการเดินทางที่มีประสิทธิภาพรองรับการเดินทาง อาทิ การส่งเสริมการเดินทางในเส้นทางเดินเรือที่มีศักยภาพ และการพัฒนาโครงสร้างพื้นฐานท่าเรือ สิ่งอำนวยความสะดวก แม่น้ำและคลองให้พร้อมต่อการเดินเรือ ด้านการยกระดับการเดินทางทางน้ำให้เชื่อมโยง กับการเดินทางรูปแบบอื่นแบบไร้รอยต่อ อาทิ การเชื่อมโยงการเดินทางทางน้ำกับการเดินทางรูปแบบอื่น และการเพิ่มความสามารถในการเข้าถึงท่าเรือ ด้านการเพิ่มการใช้ประโยชน์จากระบบการเดินทางทางน้ำ อย่างมีคุณภาพและประสิทธิภาพ อาทิ การเพิ่มความสามารถและความเข้มแข็งของการให้บริการของผู้ประกอบการ และการส่งเสริมการท่องเที่ยวทางน้ำ และด้านการปรับปรุงกฎระเบียบให้เอื้อต่อการพัฒนาการเดินทางทางน้ำ อาทิ การปรับปรุงกฎระเบียบที่เกี่ยวข้อง และการเพิ่มบทบาทเอกชนในการพัฒนาโครงสร้างพื้นฐาน การบริหารจัดการท่าเรือและการจัดการให้บริการเดินเรือในแม่น้ำและคลอง
โดยผลการดำเนินงานตามแผนพัฒนาการเดินทางทางน้ำจะเพิ่มความยาวโครงข่ายการเดินทางทางน้ำ จาก 77 กิโลเมตรในปัจจุบัน เป็น 285 กิโลเมตรในอนาคต จำนวนเส้นทางเดินเรือ เพิ่มขึ้นจาก 5 เส้นทางในปัจจุบัน เป็น 14 เส้นทางในอนาคต จำนวนท่าเรือ เพิ่มขึ้นจาก 118 ท่า ในปัจจุบัน เป็น 277 ท่า ในอนาคตจำนวนจุดเชื่อมต่อล้อ - ราง - เรือ เพิ่มขึ้น เป็น 45 จุด ในอนาคต และปริมาณผู้โดยสารทางน้ำ เพิ่มขึ้นจาก 193,000 คนต่อวัน เป็น 354,000 คนต่อวันในอนาคต โดยความสำเร็จของแผนพัฒนาการเดินทางทางน้ำจะเกิดขึ้นได้จากความร่วมมือร่วมใจของหน่วยงานภาครัฐ ภาคเอกชน และประชาชนที่เกี่ยวข้อง ซึ่งจะทำให้การเดินทางทางน้ำเป็นอีกทางเลือกหนึ่งที่มีประสิทธิภาพ เข้าถึงได้อย่างเท่าเทียม ปลอดภัย และเป็นมิตรต่อสิ่งแวดล้อมได้อย่างเป็นรูปธรรมตามนโยบายของกระทรวงคมนาคม

ที่มา : https://www.thaigov.go.th/news/contents/details/49673