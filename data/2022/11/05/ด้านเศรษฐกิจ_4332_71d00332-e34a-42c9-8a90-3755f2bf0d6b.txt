รัฐบาลไทย-ข่าวทำเนียบรัฐบาล-ปลัดกอบชัย เปิดสัมมนาเชิงปฏิบัติการการพัฒนาบุคลากร สนับสนุนงานของสำนักงานกองทุนพัฒนาเอสเอ็มอีตามแนวประชารัฐ


วันจันทร์ที่ 4 กรกฎาคม 2565
พิมพ์
ปลัดกอบชัย เปิดสัมมนาเชิงปฏิบัติการการพัฒนาบุคลากร สนับสนุนงานของสำนักงานกองทุนพัฒนาเอสเอ็มอีตามแนวประชารัฐ
ปลัดกอบชัย เปิดสัมมนาเชิงปฏิบัติการการพัฒนาบุคลากรสนับสนุนงานของสำนักงานกองทุนพัฒนาเอสเอ็มอีตามแนวประชารัฐ
จังหวัดชลบุรี : วันนี้ (4 กรกฎาคม 2565) นายกอบชัย สังสิทธิสวัสดิ์ ปลัดกระทรวงอุตสาหกรรม เป็นประธานเปิดการสัมมนาเชิงปฏิบัติการการพัฒนาบุคลากรสนับสนุนงานของสำนักงานกองทุนพัฒนาเอสเอ็มอีตามแนวประชารัฐ ประจำปีงบประมาณ พ.ศ. 2565 เพื่อให้ความรู้และสร้างความเข้าใจเกี่ยวกับแนวทางการดำเนินงานและแนวทางการปฏิบัติงานที่เกี่ยวข้องกับกองทุนพัฒนาเอสเอ็มอีตามแนวประชารัฐ ซึ่งในช่วงระยะเวลา 1-2 ปี ที่ผ่านมา ได้มีการนำระบบเทคโนโลยีสารสนเทศมาช่วยในการดำเนินงาน อีกทั้งยังเป็นโอกาสในการให้บุคลากรที่เป็นเจ้าหน้าที่กองทุนพัฒนาเอสเอ็มอีตามแนวประชารัฐ ทั้งส่วนกลางและส่วนภูมิภาคได้พบปะและสร้างเครือข่ายระหว่างกัน ซึ่งจะทำให้การประสานการดำเนินงานมีประสิทธิภาพเพิ่มมากขึ้น ซึ่งจัดขึ้นระหว่างวันที่ 4 - 5 กรกฎาคม 2565 ณ โรงแรมบางแสนเฮอริเทจ จังหวัดชลบุรี โดยมีนายภานุวัฒน์ ตริยางกูรศรี รองปลัดกระทรวงอุตสาหกรรม นายเดชา จาตุธนานันท์ นายทาวัน ทวีถาวรสวัสดิ์ ผู้ตรวจราชการกระทรวงอุตสาหกรรม นายชัชพล อินทโฉม อุตสาหกรรมจังหวัดชลบุรี ร่วมเปิดงาน
นายกอบชัย สังสิทธิสวัสดิ์ ปลัดกระทรวงอุตสาหกรรม กล่าวว่า คณะรัฐมนตรีมีมติเห็นชอบจัดตั้งกองทุนพัฒนาเอสเอ็มอีตามแนวประชารัฐ ตามร่างพระราชบัญญัติงบประมาณรายจ่ายเพิ่มเติมประจำปีงบประมาณ พ.ศ. 2560 เมื่อวันที่ 17 มกราคม 2560 กระทรวงอุตสาหกรรม ได้รับจัดสรรเงินกองทุนพัฒนา เอสเอ็มอีตามแนวประชารัฐ วงเงิน 20,000 ล้านบาท เพื่อดำเนินโครงการสนับสนุนให้ความช่วยเหลือเงินทุนและเพิ่มช่องทางการเข้าถึงแหล่งเงินทุนให้กับเอสเอ็มอีที่มีศักยภาพในการต่อยอดพัฒนาธุรกิจได้อย่างมีประสิทธิภาพและขีดความสามารถสูงขึ้น ภายใต้การบริหารและดำเนินการโดยสำนักงานกองทุนพัฒนาเอสเอ็มอีตามแนวประชารัฐ สำนักงานปลัดกระทรวงอุตสาหกรรม ซึ่งจากวันนั้นจนถึงวันนี้ สำนักงานกองทุนฯ ได้ดำเนินการให้ความช่วยเหลือผู้ประกอบการมาแล้วกว่า 5 ปี รวมจำนวนผู้ประกอบการที่ได้รับการช่วยเหลือกว่า 15,000 กิจการ วงเงินมากกว่า 20,000 ล้านบาท
ทั้งนี้ในปีงบประมาณ พ.ศ. 2564 สำนักงานกองทุนพัฒนาเอสเอ็มอีตามแนวประชารัฐ ได้รับผลประเมินการดำเนินงานประจำปีบัญชี 2564 จากกรมบัญชีกลาง และ บริษัท ทริส คอร์ปอเรชั่น จำกัด ในระดับคะแนน 4.098 คะแนน ซึ่งเป็นระดับคะแนนที่สูงขึ้นจากปีบัญชีก่อน ๆ โดยในปีงบประมาณ พ.ศ. 2564 กองทุนฯ สามารถดำเนินมาตรการด้านสินเชื่อได้ตามเป้าหมาย ควบคู่กับการพัฒนาผู้ประกอบการให้มีผลิตภาพเพิ่มขึ้น และที่สำคัญ คือ การปรับปรุงระบบดิจิทัลเพื่อรองรับการให้บริการกลุ่มเป้าหมายและใช้ประโยชน์ในการตัดสินใจของผู้บริหารเพื่อกำหนดนโยบายและมาตรการต่าง ๆ ได้อย่างรวดเร็วและมีประสิทธิภาพ ซึ่งผลสัมฤทธิ์การดำเนินงานในครั้งนี้ จะไม่สามารถเกิดขึ้นได้หากปราศจากความร่วมมือจากเจ้าหน้าที่สนับสนุนการดำเนินงานกองทุนพัฒนาเอสเอ็มอีตามแนวประชารัฐ ทั้งส่วนกลางและส่วนภูมิภาค ซึ่งถือว่าเป็นกำลังสำคัญหลักในการขับเคลื่อนและจากผลการดำเนินงานและความพร้อมของบุคลากรกองทุน ฯ ซึ่งเป็นเครื่องมือสำคัญที่เปิดโอกาสและช่วยเหลือสนับสนุนให้ผู้ประกอบการ SMEs สามารถเติบโตได้และเป็นส่วนหนึ่งที่ช่วยให้เศรษฐกิจฟื้นฟูและเติบโตขึ้น

ที่มา : https://www.thaigov.go.th/news/contents/details/56523