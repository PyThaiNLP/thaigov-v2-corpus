รัฐบาลไทย-ข่าวทำเนียบรัฐบาล-ผู้ช่วยรัฐมนตรีประจำกระทรวงอุตสาหกรรมลงพื้นที่พบปะเกษตรกรผู้ปลูกกัญชง จ.เพชรบูรณ์


วันพุธที่ 15 ธันวาคม 2564
พิมพ์
ผู้ช่วยรัฐมนตรีประจำกระทรวงอุตสาหกรรมลงพื้นที่พบปะเกษตรกรผู้ปลูกกัญชง จ.เพชรบูรณ์
นายธีรยุทธ วานิชชัง ผู้ช่วยรัฐมนตรีประจำกระทรวงอุตสาหกรรม และคณะลงพื้นที่ จังหวัดเพชรบูรณ์ หารือเกษตรจังหวัดเพชรบูรณ์ เกษตรกรผู้ปลูกกัญชงในพื้นที่ เร่งผลักดัน ส่งเสริม และสร้างมูลค่าเพิ่มให้กัญชง หวังต่อยอดสู่ภาคอุตสาหกรรม
ผู้ช่วยรัฐมนตรีประจำกระทรวงอุตสาหกรรมลงพื้นที่พบปะเกษตรกรผู้ปลูกกัญชง จ.เพชรบูรณ์
วันนี้ (14 ธันวาคม 2564) นายธีรยุทธ วานิชชัง  ผู้ช่วยรัฐมนตรีประจำกระทรวงอุตสาหกรรม และคณะลงพื้นที่ จังหวัดเพชรบูรณ์ หารือเกษตรจังหวัดเพชรบูรณ์ เกษตรกรผู้ปลูกกัญชงในพื้นที่  เร่งผลักดัน ส่งเสริม และสร้างมูลค่าเพิ่มให้กัญชง หวังต่อยอดสู่ภาคอุตสาหกรรม โดยมีนายเชวงศักดิ์ คำตา อุตสาหกรรมจังหวัดเพชรบูรณ์ ให้การต้อนรับ ณ สำนักงานเกษตรจังหวัดเพชรบูรณ์
กัญชง ถือว่าเป็นพืชที่สร้างมูลค่าทางเศรษฐกิจสามารถต่อยอดทางธุรกิจได้มากมาย และกําลังเป็นสินค้าที่นิยมของผู้บริโภคกลุ่มอนุรักษ์สิ่งแวดล้อม เพราะสามารถใช้ประโยชน์ได้ทุกส่วน ทั้งต้น ใบ เมล็ด เปลือก สามารถแปรรูปนำไปทำผลิตภัณฑ์ได้มากมายหลากหลายอย่างตั้งแต่อุตสาหกรรมสิ่งทอที่นําเส้นใยมาทําเป็นเสื้อผ้า เครื่องนุ่งห่ม อีกทั้งทำเสื้อเกราะกันกระสุนชั้นดีที่มีน้ำหนักเบา และสามารถใช้ในอุตสาหกรรมอื่นๆ เช่น ทำเยื่อกระดาษ (โดยเฉพาะกระดาษพิมพ์ธนบัตร) วัสดุหีบห่อ ฉนวนกันความร้อน หรือคอนกรีต สำหรับงานก่อสร้าง ทำส่วนประกอบรถยนต์ ทำเฟอร์นิเจอร์ เช่น พรม เก้าอี้ ฯลฯ

ที่มา : https://www.thaigov.go.th/news/contents/details/49457