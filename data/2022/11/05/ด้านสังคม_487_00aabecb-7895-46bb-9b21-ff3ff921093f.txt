รัฐบาลไทย-ข่าวทำเนียบรัฐบาล-สปสช.สรุปผลจัดสรร ATK ให้แต่ละพื้นที่ทั่วประเทศ


วันศุกร์ที่ 10 กันยายน 2564
พิมพ์
สปสช.สรุปผลจัดสรร ATK ให้แต่ละพื้นที่ทั่วประเทศ
แจกกลุ่มเสี่ยงตรวจโควิดด้วยตนเอง เริ่ม 16 ก.ย.นี้
สปสช. นับถอยหลังแจก ATK 8.5 ล้านชุดให้ประชาชนกลุ่มเสี่ยงตรวจโควิดด้วยตนเอง เผยมีหน่วยงาน รพ. ร้านยา และคลินิก ส่งข้อมูลขอรับชุดตรวจ ATK ทั่วประเทศแล้วกว่า 5.5 ล้านชุด จับมือ KTB พัฒนาระบบรายงานติดตามการแจกและผลตรวจผ่าน Dashboard เปิดสายด่วน 1330 กด 17 ช่องทางประชาชนสอบถามเฉพาะกรณี แจก ATK พร้อมเฝ้าระวังจำนวนผู้ติดเชื้อโควิด-19 เพิ่มหลัง 16 ก.ย. นี้
นพ.จเด็จ ธรรมธัชอารี เลขาธิการสำนักงานหลักประกันสุขภาพแห่งชาติ (สปสช.) เปิดเผยว่า ตามที่ สปสช. กำหนดกระจายชุดตรวจ แอนติเจน เทสต์ คิท” (Antigen Test Kit : ATK) จำนวน 8.5 ล้านชุด ให้กับประชาชนกลุ่มเสี่ยงตรวจโควิดด้วยตนเอง ซึ่งจะเริ่มแจกตั้งแต่วันที่ 16 กันยายน 2564 ในวันนี้ สปสช. ได้มีการประชุมเพื่อติดตามแผนการกระจาย ATK  เบื้องต้นจะกระจาย ATK จำนวน 8,195,600 ชุดก่อน และสำรองที่ส่วนกลาง 304,400 ชุด โดยข้อมูลรายงานล่าสุด (10 ก.ย.) มีหน่วยบริการและหน่วยงานต่างๆ ที่ร่วมกระจายแจก ATK ให้กับประชาชน อาทิ โรงพยาบาล รพ.สต. ศูนย์บริการสาธารณสุข คลินิกเอกชนและร้านยาที่เข้าร่วมโครงการ ส่งข้อมูลจำนวนขอรับชุดตรวจ ATK มายัง สปสช. แล้วจำนวน 5,505,805 ชุด
ทั้งนี้แยกเป็นข้อมูลจากพื้นที่ 12 เขตทั่วประเทศ (ยกเว้น กทม.) ขอรับการจัดสรร ATK จำนวน 5,261,455  ชุด หรือร้อยละ 97 ของแผนการจัดสรร ATK  และพื้นที่ กทม. มีหน่วยงานและหน่วยบริการขอรับการจัดสรรแล้ว 244,350 ชุด หรือร้อยละ 10 ของแผนการจัดสรร ATK ขณะที่หน่วยบริการสังกัดกรมอนามัย เพื่อกระจายที่ตลาด (ไม่ซ้ำกับ กทม.) ได้ยืนยันขอรับการจัดสรรแล้ว 400,000 ชุด หรือร้อยละ 100
อย่างไรก็ตามในส่วนของ กทม. นพ.จเด็จ กล่าวว่า เมื่อวานนี้ (9 ก.ย.) ผศ.ภญ.ยุพดี ศิริสินสุข รองเลขาธิการ สปสช. ได้ประชุมหารือกับกรุงเทพมหานคร และ สปสช.เขต 13 กทม.แล้ว เบื้องต้นจะมีการจัดสรร ATK ตามกลุ่มประชากรและกลุ่มผู้ให้บริการ ดังนี้ กลุ่มตลาดจำนวน 410,000 ชุด กลุ่มขนส่งสาธารณะจำนวน 440,000 ชุด กลุ่มร้านเสริมสวยจำนวน 20,000 ชุด กลุ่มร้านนวด สปา จำนวน 56,000 ชุด กลุ่มครู อาจารย์ จำนวน 300,000 ชุด และกลุ่มชุมชนจำนวน 420,000 ชุด
“ตามกระบวนการองค์การเภสัชกรรม (อภ.) และโรงพยาบาลราชวิถีจะตรวจรับการจัดซื้อ ATK วันนี้ และคาดว่าวันพรุ่งนี้จะเริ่มกระจาย ATK ไปตามจุดต่างๆ ตามแผนกระจาย ATK แล้ว เราจึงต้องเร่งเตรียมความพร้อมในการส่ง ATK ให้ถึงมือประชาชนตามแผนที่วางไว้ และเพิ่มช่องทางสอบถามกรณีขอรับ ATK ผ่านสายด่วน 1330 กด 17” เลขาธิการ สปสช. กล่าว
นพ.จเด็จ กล่าวต่อว่า ในการติดตามความคืบหน้าการกระจาย ATK จำนวน 8.5 ล้านชุด และผลตรวจนั้น สปสช.ได้ประสานความร่วมมือกับธนาคารกรุงไทยพัฒนาการรายงานระบบเรียลไทม์ (Real-time  system) ผ่าน Dashboard รวมถึงการรายงานนำผู้ที่ผลตรวจเป็นบวกเข้าสู่การดูแลทั้งในระบบการดูแลผู้ติดเชื้อที่บ้าน (Home Isolation) กรณีจังหวัดนั้นมีการจัดระบบดูแลผู้ติดเชื้อที่บ้าน หรือเข้าสู่ระบบการรักษาตามมาตรฐานหากจังหวัดนั้นยังไม่ได้จัดระบบดูแลผู้ติดเชื้อโควิดที่บ้าน
“การแจกชุดตรวจ ATK นี้ อีกประเด็นที่เราเน้นย้ำคือจำนวนผู้ติดเชื้อโควิด-19 ที่คาดการณ์ว่าน่าจะมีจำนวนเพิ่มมากขึ้น จึงต้องเฝ้าระวังและเตรียมระบบให้พร้อมเพื่อรองรับ” เลขาธิการ สปสช. กล่าว
/////////////10 กันยายน 2564

ที่มา : https://www.thaigov.go.th/news/contents/details/45714