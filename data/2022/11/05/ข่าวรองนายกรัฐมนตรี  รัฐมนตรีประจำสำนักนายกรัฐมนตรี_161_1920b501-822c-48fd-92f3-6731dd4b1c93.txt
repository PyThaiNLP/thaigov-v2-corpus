รัฐบาลไทย-ข่าวทำเนียบรัฐบาล-รองนายกรัฐมนตรี “อนุทิน” ร่วมกับประเทศสมาชิก WHO ประชุมสมัชชาอนามัยโลก สมัยที่ 75 กล่าวถ้อยแถลงเรียกร้องทั่วโลกให้ความช่วยเหลือด้านสาธารณสุขแก่ผู้ที่กำลังตกอยู่ในภาวะสงคราม


วันอังคารที่ 24 พฤษภาคม 2565
พิมพ์
รองนายกรัฐมนตรี “อนุทิน” ร่วมกับประเทศสมาชิก WHO ประชุมสมัชชาอนามัยโลก สมัยที่ 75 กล่าวถ้อยแถลงเรียกร้องทั่วโลกให้ความช่วยเหลือด้านสาธารณสุขแก่ผู้ที่กำลังตกอยู่ในภาวะสงคราม
รองนายกฯ อนุทิน ร่วมกับประเทศสมาชิก WHO ประชุมสมัชชาอนามัยโลก สมัยที่ 75 กล่าวถ้อยแถลงเรียกร้องทั่วโลกให้ความช่วยเหลือด้านสาธารณสุขแก่ผู้ที่กำลังตกอยู่ในภาวะสงคราม ย้ำจุดยืนประเทศไทยร่วมกับประชาคมโลกส่งเสริมการดูแลสุขภาพของผู้คน ไม่ใช่การทำสงคราม
น.ส.ไตรศุลี ไตรสรณกุล รองโฆษกประจำสำนักนายกรัฐมนตรี กล่าวว่า วันนี้ (23 พ.ค.2565) เวลา 9.00 น. ตามเวลาท้องถิ่น ณ นครเจนีวา สมาพันธรัฐสวิส นายอนุทิน ชาญวีรกูล รองนายกรัฐมนตรีและรมว.สาธารณสุข ได้เข้าร่วมการประชุมสมัชชาอนามัยโลก (World Health Assembly: WHA) สมัยที่ 75  ซึ่งจัดขึ้นที่ ปาเล เด นาซียง (Palais de Nations) ที่ทำการสำนักงานสหประชาชาติ ประจำนครเจนีวา
รองนายกรัฐมนตรีและรมว.สาธารณสุข ได้ร่วมหารือกับผู้แทนจากประเทศสมาชิกองค์การอนามัยโลก(WHO)  ทั้ง 194 ประเทศ ภายใต้หัวข้อ “Health for Peace and Peace for Health” ใช้ประโยชน์จากวิทยาศาสตร์ ข้อมูล เทคโนโลยีและนวัตกรรม ฟื้นฟูสุขภาพและการสาธารณสุขจากโลกที่ถูกคุกคามจากความขัดแย้ง ความเหลื่อมล้ำ วิกฤตสภาพภูมิอากาศ และการระบาดใหญ่ของโควิด-19
จากนั้นประมาณ 15.00 น. ตามเวลาท้องถิ่น นายอนุทิน ได้กล่าวถ้อยแถลงต่อที่ประชุมสมัชชาอนามัยโลก โดยย้ำถึงนโยบายสาธารณสุขของประเทศไทยที่ให้ความสำคัญกับการดูแลกด้านสุขภาพประชาชนอย่างเท่าเทียม ด้วยนโยบายหลักประกันสุขภาพถ้วนหน้า (Universal Health Coverage : UHC) ซึ่งได้รับการพิสูจน์แล้วว่าเป็นพื้นฐานที่นำไปสู่สังคมที่สงบสุข  ในในช่วงแพร่ระบาดใหญ่ของโควิด19 รัฐบาลไทยให้การเข้าถึงทั้งการตรวจและการรักษา ให้วัคซีนแก่ทุกคนที่อาศัยในประเทศไทย
น.ส.ไตรศุลี กล่าวว่า  นายอนุทิน ได้เรียกร้องให้ประเทศสมาชิก WHO ทุกประเทศร่วมกันให้ความช่วยเหลือสนับสนุนด้านสาธารณสุขผู้ที่ตกอยู่ในภาวะสงคราม และให้ความความคุ้มครองเจ้าหน้าที่ด้านการแพทย์ทุกคนที่ทำงานในแนวหน้า ความร่วมมือของทุกประเทศจะเปลี่ยนความทุกข์ร้อนของผู้คนในภาวะสงครามไปสู่ความหวัง การร่วมกันดูแลสุขภาพของประชากรของทุกประเทศต้องอยู่เหนือความขัดแย้งทั้งปวง และประเทศไทยยังคงมุ่งมั่นที่จะทำงานร่วมกับประชาคมโลกในการไปสู่เป้าหมายดังกล่าว
รองนายกรัฐมนตรี กล่าวย้ำในตอนท้ายว่า ประเทศไทยจะร่วมกับทุกประเทศในการส่งเสริมให้ผู้คนมีสุขภาพที่ดี ไม่ใช่การสงคราม เพื่อการอยู่ในโลกแห่งสันติภาพไปด้วยกัน สุขภาพที่ดีของผู้คนเกิดขึ้นในโลกที่มีสันติภาพเท่านั้น  เราไม่สามารถมีสิ่งหนึ่งโดยปราศจากอีกสิ่งหนึ่งได้
น.ส.ไตรศุลี กล่าวว่า  สมัชชาอนามัยโลก หรือ WHA นี้ ถือเป็นคณะซึ่งประกอบด้วยผู้แทนจากประเทศสมาชิกทั้ง 194 ประเทศ มีอำนาจตัดสินใจระดับนโยบายของ WHO กำหนดวาระด้านสุขภาพและสาธารณสุขที่ประเทศสมาชิกต้องนำไปดำเนินการเพื่อบรรลุเป้าหมายร่วมกัน

ที่มา : https://www.thaigov.go.th/news/contents/details/54916