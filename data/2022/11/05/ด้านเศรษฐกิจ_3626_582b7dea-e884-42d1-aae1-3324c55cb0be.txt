รัฐบาลไทย-ข่าวทำเนียบรัฐบาล-รมช.ประภัตร ลุยแจกโค - กระบือ ที่จังหวัดหนองบัวลำภู พร้อมชี้แจง "โครงการสานฝันสร้างอาชีพ ยกระดับรายได้เกษตรกร"


วันพฤหัสบดีที่ 28 เมษายน 2565
รมช.ประภัตร ลุยแจกโค - กระบือ ที่จังหวัดหนองบัวลำภู พร้อมชี้แจง "โครงการสานฝันสร้างอาชีพ ยกระดับรายได้เกษตรกร"
รมช.ประภัตร ลุยแจกโค - กระบือ ที่จังหวัดหนองบัวลำภู พร้อมชี้แจง "โครงการสานฝันสร้างอาชีพ ยกระดับรายได้เกษตรกร" ชวนเกษตรกรปลูกฟักทอง ประกันราคา 5 บาท ต่อกิโลกรัม
นายประภัตร โพธสุธน รัฐมนตรีช่วยว่าการกระทรวงเกษตรและสหกรณ์ เป็นประธานในพิธีมอบโคในโครงการธนาคารโค - กระบือ เพื่อเกษตรกร ตามพระราชดำริ  พร้อมชี้แจงโครงการ "สานฝันสร้างอาชีพ และยกระดับรายได้เกษตรกร ณ โรงเรียนศรีบุญเรืองวิทยาคาร อำเภอศรีบุญเรือง จังหวัดหนองบัวลำภู โดยมีนายอนุชา พัสถาน ปลัดจังหวัดหนองบัวลำภู พร้อมด้วยหัวหน้าส่วนราชการในพื้นที่ และผู้นำภาคประชาชน ตลอดจนเกษตรกรในพื้นที่ให้การต้อนรับ
"โครงการธนาคารโค - กระบือ เพื่อเกษตรกร ตามพระราชดำริ เกิดขึ้นจากพระมหากรุณาธิคุณของพระบาทสมเด็จพระเจ้าอยู่หัว ที่ทรงพระราชทานโคให้แก่เกษตรกร เพื่อช่วยเหลือเกษตรกรที่ยากจน ให้มีโคเป็นของตนเอง ได้มูลโคเป็นปุ๋ยคอก ได้โคเป็นทรัพย์สินของตนเอง เป็นการเพิ่มรายได้ ลดรายจ่าย รวมถึงเป็นการสนับสนุนให้เกษตรกรมีส่วนร่วมในการรวมกลุ่ม สร้างความเข้มแข็งให้กับชุมชน และขยายผลให้กับเกษตรกรรายอื่นๆ ข้างเคียง" รมช.ประภัตร กล่าว
ทั้งนี้ จังหวัดหนองบัวลำภูมีเกษตรกรที่ได้รับสัตว์จากโครงการธนาคารโค - กระบือ ตามพระราชดำริไปแล้ว จำนวน 500 ราย โค - กระบือ รวม 500 ตัว และในวันนี้มีการส่งมอบเพิ่มให้กับเกษตรกรอีก 27 ราย จำนวนโค - กระบือ รวม 27 ตัว
พร้อมนี้ รมช.ประภัตรยังได้ชี้แจงเกี่ยวกับ "โครงการสานฝันสร้างอาชีพ ยกระดับรายได้เกษตรกร" และกำชับให้ส่วนราชการกระทรวงเกษตรฯ ในพื้นที่จังหวัดหนองบัวลำภู เร่งทำประชาสัมพันธ์โครงการ และสนับสนุนเกษตรกรเข้าร่วมโครงการ ซึ่งโครงการดังกล่าว เป็นนโยบายของรัฐบาล ภายใต้การนำของพลเอก ประยุทธ จันทร์โอชา นายกรัฐมนตรี ให้กระทรวงเกษตรฯ เร่งส่งเสริมอาชีพที่เหมาะสมให้กับเกษตรกร  โดยร่วมกับธนาคารเพื่อการเกษตรและสหกรณ์การเกษตร (ธ.ก.ส.) ดำเนินโครงการ มีวัตถุประสงค์ในการปล่อยสินเชื่อสำหรับใช้ในการประกอบอาชีพการเกษตร หรืออาชีพนอกภาคเกษตร หรือการลงทุนค้าขาย เพื่อเสริมรายได้ในครัวเรือน เน้นอาชีพที่มีตลาดรองรับชัดเจน
สำหรับการประกันราคารับซื้อผลผลิต ให้กับเกษตรกรนั้น จะสามารถสร้างรายได้ให้กับเกษตรกรในระยะเวลา ไม่เกิน 6 เดือน มีผลตอบแทนเบื้องต้นเพียงพอต่อการดำรงชีพ และสามารถต่อยอดเป็นอาชีพที่มั่นคงต่อไปได้ในอนาคต ซึ่งโครงการดังกล่าว มีเมนูทางเลือกให้กับเกษตรกรในด้านต่าง ๆ ทั้งเมนูทางเลือกอาชีพด้านปศุสัตว์ เมนูอาชีพด้านพืช และเมนูอาชีพด้านประมง
โดยสามารถยื่นความประสงค์ขอกู้ตามโครงการได้ 2 ช่องทาง ได้แก่ 1) ยื่นขอกู้เงินที่ธนาคาร ธ.ก.ส. สาขาที่ตนเองมีภูมิลำเนาหรือที่ตั้งของโครงการ (Walk In) และ 2) ให้ผู้ขอกู้ลงทะเบียนยื่นขอสินเชื่อผ่านช่องทาง Line Official : BAAC Family และนัดหมายผู้ขอกู้ผ่านระบบนัดหมาย โดยวงเงินกู้สูงสุดรายละไม่เกิน จำนวน 100,000 บาท แต่ต้องไม่เกินค่าใช้จ่ายและหรือค่าลงทุนจริงของลูกค้าแต่ละราย
สำหรับในพื้นที่จังหวัดหนองบัวลำภูจะส่งเสริมสนับสนุนให้เกษตรกรที่สนใจเข้าร่วมโครงการฯ เริ่มจากการปลูกฟักทอง โดยการดำเนินงานได้มีการเจรจาทำข้อตกลงกับภาคเอกชนในการสนับสนุนเมล็ดพันธุ์ให้กับเกษตรกรไปทดลองปลูก และสนับสนุนปุ๋ยที่จำเป็นในการเพาะปลูกแก่เกษตรกร หลังจากขายผลผลิตได้แล้วจึงจะหักต้นทุนค่าเมล็ดพันธุ์ ปุ๋ย โดยมีผู้ประกอบการพร้อมรับซื้อฟักทองลูก ซึ่งจะเข้ามารับซื้อถึงที่ และประกันราคารับซื้อขั้นต่ำที่กิโลกรัมละ 5 บาท

ที่มา : https://www.thaigov.go.th/news/contents/details/54029