รัฐบาลไทย-ข่าวทำเนียบรัฐบาล-กรุงไทยจัดใหญ่ขายเพิ่มหุ้นกู้อนุพันธ์แฝง “Krungthai Inverse Floater” การันตีเงินต้น100% ดีเดย์ 8-12 ก.ค.นี้


วันพฤหัสบดีที่ 7 กรกฎาคม 2565
พิมพ์
กรุงไทยจัดใหญ่ขายเพิ่มหุ้นกู้อนุพันธ์แฝง “Krungthai Inverse Floater” การันตีเงินต้น100% ดีเดย์ 8-12 ก.ค.นี้
เตรียมเปิดจองหุ้นกู้อนุพันธ์แฝงหุ้นกู้อนุพันธ์แฝง “Krungthai Inverse Floater” ทั้งสองรุ่นอีกครั้งระหว่างวันที่ 8-12 กรกฎาคม 2565 เพื่อรองรับความต้องการของนักลงทุนที่สนใจลงทุนในช่วงระยะเวลาไม่นานมาก และต้องการการคุ้มครองเงินต้นเต็มจำนวน
นายรวินทร์ บุญญานุสาสน์ รองกรรมการผู้จัดการใหญ่ สายงานธุรกิจตลาดเงินตลาดทุน ธนาคารกรุงไทย เปิดเผยว่า จากความสำเร็จของการจำหน่ายหุ้นกู้อนุพันธ์แฝง “Krungthai Inverse Floater” ทั้งรุ่นไม่ทวีคูณ และรุ่นทวีคูณในช่วงเดือนมิถุนายนที่ผ่านมา ธนาคารมุ่งมั่นพัฒนาผลิตภัณฑ์การเงินและนวัตกรรมการลงทุน เพื่อตอบโจทย์ความต้องการของลูกค้าทุกกลุ่มอย่างต่อเนื่อง โดยเตรียมเปิดจองหุ้นกู้อนุพันธ์แฝงทั้งสองรุ่นอีกครั้งระหว่างวันที่ 8-12 กรกฎาคม 2565 เพื่อรองรับความต้องการของนักลงทุนที่สนใจลงทุนในช่วงระยะเวลาไม่นานมาก และต้องการการคุ้มครองเงินต้นเต็มจำนวน พร้อมผลตอบแทนขั้นต่ำ โดยมีมุมมองเกี่ยวกับอัตราดอกเบี้ยของไทยว่า จะไม่ปรับขึ้นมาก
นายรวินทร์ บุญญานุสาสน์ กล่าวต่อว่า นักลงทุนให้ความสนใจซื้อหุ้นกู้อนุพันธ์แฝง Krungthai Inverse Floater จำนวนมาก เนื่องจากจุดเด่นที่สามารถตอบโจทย์นักลงทุนได้ ทั้งในเรื่องการคุ้มครองเงินต้น 100% โดยธนาคารกรุงไทย ซึ่งมีอันดับความน่าเชื่อถือที่ AAA อัตราดอกเบี้ยงวดแรกที่จูงใจ  และการรับประกันดอกเบี้ยขั้นต่ำตลอดอายุหุ้นกู้ ตลอดจนระยะเวลาการลงทุน 2 ปีที่ไม่ยาวมากนัก
สำหรับผลตอบแทนจากการลงทุน จะเป็นดอกเบี้ยแบบลอยตัวย้อนทิศ อ้างอิงกับอัตราดอกเบี้ย THOR ซึ่งเป็นดอกเบี้ยที่เคลื่อนไหวใกล้ชิดกับดอกเบี้ยนโยบายของธนาคารแห่งประเทศไทย (ธปท.) และประกาศโดยธปท.ทุกวัน โดยผลตอบแทนที่นักลงทุนได้รับจะย้อนทิศ หรือสวนทางกับอัตราดอกเบี้ยอ้างอิง ภายใต้ภาวะเงินเฟ้อที่อยู่ในระดับสูง ถึงแม้ตลาดมีการคาดการณ์แนวโน้มการปรับขึ้นดอกเบี้ย แต่นักลงทุนส่วนหนึ่งมองว่า อัตราดอกเบี้ยไทยจะไม่สามารถปรับตัวขึ้นมากในช่วงสองปีที่ลงทุน เนื่องจากเศรษฐกิจไทยยังไม่ฟื้นตัวเต็มที่ ภาวะเงินเฟ้อเกิดจากปัจจัยด้านอุปทาน เช่น ราคาน้ำมัน การลงทุนใน Krungthai Inverse Floater จึงเป็นทางเลือกการลงทุนที่มีโอกาสได้รับผลตอบแทนสูงกว่าการลงทุนอื่นที่มีอันดับความน่าเชื่อถือใกล้เคียงกัน
นอกจากนี้ ธนาคารยังจำหน่ายหุ้นกู้อนุพันธ์แฝง Krungthai Inverse Floater รุ่นทวีคูณ ซึ่งจะเพิ่มโอกาสสร้างผลตอบแทนสูงกว่ารุ่นปกติ แต่ยังคงคุ้มครองเงินต้น และผลตอบแทนขั้นต่ำเช่นเดียวกัน สำหรับนักลงทุนที่สนใจ สามารถสอบถามรายละเอียดที่ธนาคารกรุงไทยทุกสาขา หรือ อีเมล sps@krungthai.com หรือโทร 02-208-4691, 02-208-4673

ที่มา : https://www.thaigov.go.th/news/contents/details/56663