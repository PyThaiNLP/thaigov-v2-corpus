รัฐบาลไทย-ข่าวทำเนียบรัฐบาล-พม. ร่วมยินดีน้องไอนาส เยาวชนต้นแบบ เรียนต่อจีน คณะแพทยศาสตร์ พร้อมเป็นตัวแทนเยาวชนไทยร่วมประชุม World Youth Development Forum


วันจันทร์ที่ 27 มิถุนายน 2565
พม. ร่วมยินดีน้องไอนาส เยาวชนต้นแบบ เรียนต่อจีน คณะแพทยศาสตร์ พร้อมเป็นตัวแทนเยาวชนไทยร่วมประชุม World Youth Development Forum
พม. ร่วมยินดีน้องไอนาส เยาวชนต้นแบบ เรียนต่อจีน คณะแพทยศาสตร์ พร้อมเป็นตัวแทนเยาวชนไทยร่วมประชุม World Youth Development Forum
เมื่อวันที่ 24 มิ.ย. 65 เวลา 10.15 น. นางสาวแรมรุ้ง วรวัธ รองปลัดกระทรวงการพัฒนาสังคมและความมั่นคงของมนุษย์ (รองปลัด พม.)  ให้นางสาวไอนาส อยู่เป็นสุข ซึ่งสำเร็จการศึกษาจากโรงเรียน Pan-Asia International School, Bangkok และเป็นเยาวชนผู้ผ่านการอบรมโครงการ Youth Volunteer for APEC พร้อมครอบครัว เข้าพบ เพื่อร่วมแสดงความยินดี เนื่องในโอกาสที่นางสาวไอนาส ผ่านการคัดเลือกเข้าศึกษาต่อคณะแพทยศาสตร์ (MBBS) มหาวิทยาลัยเจ้อเจียง (Zhejiang University) สาธารณรัฐประชาชนจีน  โดยมี นางสาววิมลรัตน์ รัชชุกูล ผู้อำนวยการกองการต่างประเทศ สำนักงานปลัดกระทรวง พม. เข้าร่วม ณ ห้องประชุมจันทร์กะพ้อ ชั้น 19 อาคารกระทรวง พม. (ตึกใหม่) สะพานขาว กทม.
นางสาวแรมรุ้ง กล่าวว่า ในโอกาสนี้ ตนขอขอบคุณนางสาวไอนาส ที่ได้ให้ความร่วมมือในการเข้าร่วมกิจกรรมตลอดโครงการ Youth Volunteer for APEC รวมถึงกิจกรรมต่างๆ ของกระทรวง พม. อย่างต่อเนื่องเสมอมา อีกทั้งได้ให้ครอบครัวของนาวสาวไอนาส ประกอบด้วย นางมณฑิรา ทัศนประเสริฐ (มารดา) นายไฟโรส อยู่เป็นสุข (บิดา) และน้องชาย เข้าพบและมอบของที่ระลึก พร้อมทั้งแสดงความยินดีแก่นางสาวไอนาส และครอบครัวที่คอยสนับสนุนและอยู่เบื้องหลังความสำเร็จดังกล่าว ถือเป็นแบบอย่างที่ดีในการพัฒนาตนเอง ทั้งนี้ นางสาวไอนาส ยังได้รับการคัดเลือกจากกระทรวง พม. เพื่อเป็นตัวแทนเยาวชนไทยในการเข้าร่วมการประชุม World Youth Development Forum ผ่านระบบการประชุมทางไกล จัดโดย All-China Youth Federation (ACYF) ระหว่างวันที่ 21 - 23 กรกฎาคม 2565 ณ กรุงปักกิ่ง สาธารณรัฐประชาชนจีน

ที่มา : https://www.thaigov.go.th/news/contents/details/56168