รัฐบาลไทย-ข่าวทำเนียบรัฐบาล-พม. ชู บาริสต้า วัยเก๋า ทำงานที่ Café Amazon for Chance สาขากระทรวง พม.


วันพุธที่ 12 มกราคม 2565
พม. ชู บาริสต้า วัยเก๋า ทำงานที่ Café Amazon for Chance สาขากระทรวง พม.
พม. ชู บาริสต้า วัยเก๋า ทำงานที่ Café Amazon for Chance สาขากระทรวง พม.
วันนี้ (12 ม.ค. 65) เวลา 15.00 น. ที่กระทรวงการพัฒนาสังคมและความมั่นคงของมนุษย์ สะพานขาว ถนนกรุงเกษม กรุงเทพฯ นางสาวแรมรุ้ง วรวัธ รองปลัดกระทรวงการพัฒนาสังคมและความมั่นคงของมนุษย์ ในฐานะโฆษกกระทรวงการพัฒนาสังคมและความมั่นคงของมนุษย์ เปิดเผยว่า ตามที่ เพจ Facebook มนุษย์กรุงเทพฯ นำเสนอเรื่องราวของหญิงสูงอายุคนหนึ่งที่ทำงานเป็นบาริสต้าที่ ร้านกาแฟคาเฟ่อเมซอนเพื่อการสร้างโอกาส (Café Amazon for Chance) สาขากระทรวง พม. เป็นเวลาเกือบสองปี จากการสมัครเข้าร่วมโครงการ Café Amazon for Chance ที่เปิดรับคน 4 กลุ่ม ได้แก่ ผู้พิการทางการได้ยิน ผู้พิการทางการเรียนรู้ ทหารผ่านศึก และผู้สูงวัย  ซึ่งเป็นความร่วมมือระหว่างกระทรวง พม. และ บริษัท ปตท. น้ำมันและการค้าปลีก จำกัด (มหาชน)  โดยหญิงสูงอายุดังกล่าวเคยทำงานด้านการเงินมาก่อน แล้วตัดสินใจเออร์ลีรีไทร์ ตอนอายุ 55 ปี และทำงานการเงินมาตลอด  สำหรับการทำงานเป็นบาริสต้า มีการฝึกปฏิบัติทุกขั้นตอนจากการทำงานจริง ตั้งแต่ตักน้ำแข็ง กดกาแฟ ปาดกาแฟ ชงตามสูตร ทำเมนูปั่น และส่งเครื่องดื่มให้ลูกค้า ซึ่งจะฝึกทำไปด้วยจำสูตรไปด้วย ต้องจำทั้งหมด 62 สูตร ยังไม่รวมสูตรใหม่ ๆ ประจำเดือน โดยใช้วิธีจำด้วยความเข้าใจ เช่น กาแฟทุกแบบตั้งต้นด้วยเอสเปรสโซ่ หลังจากนั้นเพิ่มนม ความหวาน และท็อปปิ้งต่าง ๆ แล้วใส่ให้ครบตามนั้น จนมีความคล่องขึ้น ได้ใช้เวลาจำสูตรเพียง 6 วันเท่านั้น ขณะนี้ หญิงสูงอายุดังกล่าวทำงานเป็นบาริสต้าที่ร้านกาแฟคาเฟ่อเมซอนเพื่อการสร้างโอกาส (Café Amazon for Chance) สาขากระทรวง พม. มาเกือบสองปี โดยทำงานสัปดาห์ละ 5 วัน เป็นงานบริการที่ต้องเจอลูกค้าทั้งวัน บางช่วงมีความกดดัน บางวันลูกค้าหน้าร้านเยอะและไรเดอร์ที่มาถึงแล้วอยากได้ของทันที ทั้งนี้  หญิงสูงอายุดังกล่าวอยากใช้ชีวิตอย่างมีคุณค่า ทั้งดูแลร่างกายให้แข็งแรง ไม่เบียดเบียนลูกหลาน ทำตัวให้เป็นประโยชน์ สามารถยืนด้วยขาของตัวเอง แม้อยู่ในวัยเกษียณแล้วมีความภูมิใจในตัวเองได้ และจะทำงานที่นี่ไปจนกว่าจะทำไม่ไหว
นางสาวแรมรุ้ง กล่าวต่อไปว่า ตนขอชื่นชมหญิงสูงอายุดังกล่าวที่เป็นแบบอย่างที่ดีในการชีวิตด้วยการเรียนรู้ตลอดชีวิต และพึ่งพาตนเองด้วยการทำงาน เป็นการสร้างคุณค่าและความภาคภูมิใจในตนเอง สำหรับร้านกาแฟคาเฟ่อเมซอนเพื่อการสร้างโอกาส (Café  Amazon for Chance) สาขากระทรวง พม. เป็นความร่วมมือระหว่างกระทรวง พม. และ บริษัท ปตท. น้ำมันและการค้าปลีก จำกัด (มหาชน) ในรูปแบบการดำเนินกิจการเพื่อสังคม (Social Enterprise : SE) โดยมีวัตถุประสงค์เพื่อสร้างโอกาสให้ประชาชนกลุ่มเป้าหมายในความดูแลของกระทรวง พม. ได้รับการพัฒนาศักยภาพ ฝึกทักษะอาชีพ และส่งเสริมอาชีพผู้สูงอายุในการจ้างงานผู้สูงอายุเป็นบาริสต้า ซึ่งภายในร้านยังมีการนำสินค้าและผลิตภัณฑ์ของคนไร้ที่พึ่ง สมาชิกนิคมสร้างตนเอง ราษฎรบนพื้นที่สูง มาจัดจำหน่าย เพื่อสร้างรายได้ให้กับตนเองและครอบครัว รวมทั้งนำรายได้บางส่วนจากโครงการไปพัฒนาคุณภาพชีวิตกลุ่มเป้าหมายอีกด้วย

ที่มา : https://www.thaigov.go.th/news/contents/details/50468