รัฐบาลไทย-ข่าวทำเนียบรัฐบาล-กรมเจ้าท่า กระทรวงคมนาคม อบรมเข้มการตรวจควบคุมเรือไทย (Flag State Supplementary Survey) รองรับการตรวจประเมินจาก IMO


วันอังคารที่ 23 พฤศจิกายน 2564
กรมเจ้าท่า กระทรวงคมนาคม อบรมเข้มการตรวจควบคุมเรือไทย (Flag State Supplementary Survey) รองรับการตรวจประเมินจาก IMO
...
วันที่ 22 พฤศจิกายน 2564 นายพิชัย แสงไฟ ผู้อำนวยการสำนักมาตรฐานเรือ กรมเจ้าท่า กระทรวงคมนาคม เป็นประธานกล่าวเปิดการฝึกอบรมการตรวจควบคุมเรือไทย (Flag State Supplementary Survey ณ ห้องประชุมวิสูตรสาคร ชั้น 4 อาคาร 162 ปี กรมเจ้าท่า เป็นเจ้าพนักงานตรวจเรือจากส่วนกลาง และในส่วนภูมิภาคเข้าร่วมอบรมผ่านระบบ Video conference ระหว่างวันที่ 22 - 26 พฤศจิกายน 2564
ตามที่กรมเจ้าท่า ได้มีการจำลองการตรวจประเมินแบบเสมือนจริง (Explanatory Mock Audit ระหว่างวันที่ 15 กุมภาพันธ์ 2564 ถึงวันที่ 30 มีนาคม 2564 โดยผลการตรวจสอบพบรายการสิ่งที่ไม่เป็นไปตามข้อกำหนด ข้อที่ 8 ซึ่งให้จัดทำคำสั่งกรมเจ้าท่า สำหรับโปรแกรมการตรวจเรือเพิ่มเติม (supplementary survey) ในการนี้สำนักมาตรฐานเรือ ได้มีคำสั่งสำนักมาตรฐานเรือที่ 24/2564 ลงวันที่ 17 กุมภาพันธ์ 2564 โดยแต่งตั้งคณะทำงานติดตามงานและประสานงานเพื่อรองรับการตรวจสอบประเทศสมาชิกองค์การทางทะเลระหว่างประเทศภาคบังคับ (IMO Member State Audit Scheme, IMSAS) ของสำนักมาตรฐานเรือ เพื่อจัดทำข้อบังคับ ประกาศ ระเบียบ คำสั่ง คู่มือการปฏิบัติ เอกสารระบบคุณภาพที่เกี่ยวข้องกับการดำเนินการเพื่อรองรับการตรวจประเมินจากองค์การทางทะเลระหว่างประเทศ รวบรวมข้อมูลประสานงานกับหน่วยงานหรือคณะทำงานที่เกี่ยวข้อง
มีการเชิญผู้แทนหน่วยงานภายในและภายนอกที่เกี่ยวข้องร่วมประชุมฯ พร้อมจัดทำรายงานความก้าวหน้า สรุปผลการดำเนินงานของคณะทำงานฯ ต่อผู้อำนวยการสำนักมาตรฐานเรือ เพื่อให้การตรวจประเมินจากองค์การทางทะเลระหว่างประเทศเป็นไปด้วยความเรียบร้อย
กรมเจ้าท่า โดยสำนักมาตรฐานเรือ ได้ออกระเบียบกรมเจ้าท่าว่าด้วยการตรวจควบคุมเรือไทย (Flag State Supplementary Survey) ประเภทเรือกลเดินทะเลระหว่างประเทศและเรือกลเดินทะเลใกล้ฝั่ง พ.ศ. 2564 ลงวันที่ 7 พฤษภาคม 2564 เพื่อใช้ในการดำเนินการให้เป็นไปตามหน้าที่และความรับผิดชอบตามที่กำหนดไว้ในกฎข้อบังคับ ขั้นตอน และวิธีปฏิบัติระหว่างประเทศภายใต้อนุสัญญาและตราสารข้อบังคับต่างๆ ที่ประเทศไทยเป็นภาคี ทั้งนี้ โครงการฝึกอบรมการตรวจควบคุมเรือไทย (Flag State Supplementary Survey) มีวัตถุประสงค์มุ่งเน้นให้เจ้าพนักงานตรวจเรือสามารถปฏิบัติหน้าที่ได้อย่างถูกต้องและเป็นมาตรฐานเดียวกัน กรมเจ้าท่าโดยสำนักมาตรฐานเรือ ให้ความสำคัญในการตรวจสอบควบคุมเรือไทย พร้อมกำกับดูแลมาตรฐานของเรือ มาตรฐานอุปกรณ์ประจำเรือ มาตรฐานคนประจำเรือและสภาพเรือ ให้ถูกต้องและเป็นไปตามกฎหมายภายในของกรมเจ้าท่าและมาตรฐานสากลต่อไป

ที่มา : https://www.thaigov.go.th/news/contents/details/48581