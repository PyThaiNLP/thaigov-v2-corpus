รัฐบาลไทย-ข่าวทำเนียบรัฐบาล-“ชัยวุฒิ” ฝากคนดังพบถูกสวมรอยบัญชีโซเชียล แจ้งดีอีเอส-ตร.ทันที


วันพฤหัสบดีที่ 10 มีนาคม 2565
“ชัยวุฒิ” ฝากคนดังพบถูกสวมรอยบัญชีโซเชียล แจ้งดีอีเอส-ตร.ทันที
“ชัยวุฒิ” ฝากคนดังพบถูกสวมรอยบัญชีโซเชียล แจ้งดีอีเอส-ตร.ทันที
“ชัยวุฒิ” รมว.ดีอีเอส ฝากถึงคนดัง-ดารา ระวังถูกสวมรอยโปรไฟล์โซเชียล หากพบถูกแอบอ้างตัวตนไปเปิดแอคเคาน์ปลอมหลอกลวงประชาชน วอนแจ้งมายังดีอีเอส สายด่วน 1212 หรือแจ้งความทันที เพื่อเร่งปิดกั้นบัญชีโซเชียลปลอม
นายชัยวุฒิ ธนาคมานุสรณ์ รัฐมนตรีว่าการกระทรวงดิจิทัลเพื่อเศรษฐกิจเเละสังคม (ดีอีเอส)  เปิดเผยถึงแนวทางการถูกละเมิดเอาโปรไฟล์ของบุคคลมีชื่อเสียงไปแอบอ้างว่า ฝากไปยังดารา นักร้อง นักแสดง และบุคคลที่มีชื่อเสียงทุกคน ขอให้ท่านตรวจสอบบัญชีเฟซบุ๊ก และบัญชีโซเชียลต่างๆ อย่างสม่ำเสมอ ว่ามีคนนำรูป หรือนำชื่อไปใช้หรือไม่ ในทำ account ปลอม
“ถ้าถูกสวมรอยแอบอ้างตัวตน ไปเปิด account โซเชียลปลอมขึ้นมา แล้วไปหลอกลวงประชาชนไปสร้างความเสียหายและก็มีผลกระทบต่อชื่อเสียงของท่าน อยากให้ช่วยกันติดตามและถ้าพบว่ามี บัญชีปลอม มีคนเอารูปเอาชื่อท่านไปใช้โดยไม่ถูกต้อง ขอให้แจ้งมายังดีอีเอส ตำรวจไซเบอร์ หรือแจ้งความออนไลน์ได้ทันที พวกเราจะช่วยปิดกั้นและดำเนินคดีให้กับบัญชีปลอมให้หมดไป ฝากดารา นักแสดงทุกคนช่วยกันตรวจสอบด้วย” นายชัยวุฒิกล่าว
สำหรับช่องทางรับเรื่องร้องเรียน/แจ้งความ ได้แก่ ศูนย์รับเรื่องร้องเรียนปัญหาออนไลน์ 1212 ของกระทรวงดิจิทัลฯ สายด่วน 1441 ของตำรวจไซเบอร์ หรือแจ้งความออนไลน์ผ่านเว็บไซต์ศูนย์รับแจ้งความออนไลน์ในคดีอาชญากรรมทางเทคโนโลยี www.thaipoliceonline.com
******************

ที่มา : https://www.thaigov.go.th/news/contents/details/52416