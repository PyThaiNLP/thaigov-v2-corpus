รัฐบาลไทย-ข่าวทำเนียบรัฐบาล-“กยศ. ร่วมกับกรมคุ้มครองสิทธิและเสรีภาพ เตรียมจัดงานไกล่เกลี่ยเพื่อช่วยเหลือลูกหนี้ค้างชำระ”


วันพุธที่ 17 พฤศจิกายน 2564
พิมพ์
“กยศ. ร่วมกับกรมคุ้มครองสิทธิและเสรีภาพ เตรียมจัดงานไกล่เกลี่ยเพื่อช่วยเหลือลูกหนี้ค้างชำระ”
กยศ. ร่วมกับกรมคุ้มครองสิทธิและเสรีภาพ จัดงานพิธีลงนามบันทึกความร่วมมือการดำเนินงานด้านการคุ้มครองสิทธิและเสรีภาพของประชาชน เพื่อแก้ไขปัญหาหนี้สินของผู้กู้ยืมด้วยการไกล่เกลี่ยข้อพิพาทหรือการระงับข้อพิพาท
วันนี้ (17 พฤศจิกายน 2564) ณ กระทรวงยุติธรรม ได้มีพิธีลงนามบันทึกข้อตกลงความร่วมมือการดำเนินงานด้านการคุ้มครองสิทธิและเสรีภาพของประชาชน ระหว่าง กรมคุ้มครองสิทธิและเสรีภาพ กระทรวงยุติธรรม กับ กองทุนเงินให้กู้ยืมเพื่อการศึกษา โดยมีนายสมศักดิ์ เทพสุทิน รัฐมนตรีว่าการกระทรวงยุติธรรมเป็นประธานในพิธี โดยมี นายเรืองศักดิ์ สุวารี อธิบดีกรมคุ้มครองสิทธิและเสรีภาพ และนายชัยณรงค์ กัจฉปานันท์ ผู้จัดการกองทุนเงินให้กู้ยืมเพื่อการศึกษา (กยศ.) ร่วมลงนามในบันทึกความร่วมมือ
นายสมศักดิ์ เทพสุทิน รัฐมนตรีว่าการกระทรวงยุติธรรม กล่าวว่า “คณะรัฐมนตรีมีมติเมื่อวันที่ 5 ตุลาคม 2564 รับทราบตามที่คณะกรรมการติดตามการดำเนินงานตามนโยบาย รัฐบาลและข้อสั่งการนายกรัฐมนตรีเสนอนโยบายเร่งด่วน 12 เรื่อง เพื่อการแก้ไขปัญหาในการดำรงชีวิตของประชาชนภายใต้มาตรการช่วยเหลือลูกหนี้กองทุนเงินให้กู้ยืมเพื่อการศึกษา (กยศ.) ที่ได้รับผลกระทบจากสถานการณ์การแพร่ระบาดของโรคติดเชื้อไวรัสโคโรนา 2019 (COVID-19) โดยกระทรวงมีนโยบายด้านการอำนวยความเป็นธรรม  ลดความเหลื่อมล้ำในสังคม โดยการบูรณาการความร่วมมือกับทุกภาคส่วนดำเนินการการแก้ไขปัญหาหนี้สินของประชาชนที่เป็นหนี้รายย่อย หนี้ครัวเรือน หนี้เกษตรกร และหนี้กองทุนเงินให้กู้ยืมเพื่อการศึกษา ด้วยการนำกระบวนการไกล่เกลี่ยข้อพิพาททั้งก่อนฟ้องคดีและหลังฟ้องคดีมาใช้ยุติหรือระงับข้อพิพาท ซึ่งต้องขอขอบพระคุณท่านโฆสิต สุวินิจจิต ที่ปรึกษาคณะกรรมการประสานงานแก้ไขปัญหาหนี้สินของกองทุนเงินให้กู้ยืมเพื่อการศึกษา ที่ได้ขับเคลื่อนนโยบายช่วยเหลือลูกหนี้ที่ผิดนัดชำระหนี้กองทุนเงินให้กู้ยืมเพื่อการศึกษาไกล่เกลี่ยข้อพิพาทก่อนฟ้องคดีให้สามารถยุติหรือระงับข้อพิพาทได้อย่างสะดวก รวดเร็ว เป็นธรรม ไม่เสียค่าใช้จ่าย และเกิดผลอย่างเป็นรูปธรรมในพื้นที่ 76 จังหวัดทั่วประเทศ รวมถึงกรุงเทพมหานคร”
นายเรืองศักดิ์ สุวารี อธิบดีกรมคุ้มครองสิทธิและเสรีภาพ กล่าวว่า “กรมคุ้มครองสิทธิและเสรีภาพ และกองทุนเงินให้กู้ยืมเงินเพื่อการศึกษา ได้บูรณาการความร่วมมือเพื่อดำเนินงานเกี่ยวกับการคุ้มครองสิทธิและเสรีภาพของประชาชน และการไกล่เกลี่ยข้อพิพาทลูกหนี้กองทุนเงินให้กู้ยืมเพื่อการศึกษาก่อนฟ้อง ตามพระราชบัญญัติการไกล่เกลี่ยข้อพิพาท พ.ศ. 2562 โดยคำนึงถึงความยินยอมของคู่กรณีเป็นสำคัญ ทำให้ข้อพิพาทยุติได้ก่อนขึ้นสู่ศาล ลดปัญหาความขัดแย้ง ลดค่าใช้จ่าย ในกระบวนการยุติธรรมของประชาชน เกิดความสัมพันธ์อันดีระหว่างคู่กรณีและความสมานฉันท์ในสังคม ภายหลังจากลงนามบันทึกข้อตกลงความร่วมมือ ทั้งสองหน่วยงานจะได้ร่วมกันจัดมหกรรมการไกล่เกลี่ยข้อพิพาทให้แก่ลูกหนี้ที่ผิดนัดชำระหนี้กองทุนเงินให้กู้ยืมเพื่อการศึกษาที่มีจำนวนกว่าหนึ่งล้านรายทั่วประเทศ”
นายชัยณรงค์ กัจฉปานันท์ ผู้จัดการกองทุนเงินให้กู้ยืมเพื่อการศึกษา (กยศ.) กล่าวว่า “กองทุนได้ทำบันทึกข้อตกลงความร่วมมือกับกรมคุ้มครองสิทธิและเสรีภาพ กระทรวงยุติธรรม ในการให้ความช่วยเหลือ ผู้กู้ยืมที่มีหนี้ค้างชำระติดต่อกันหลายงวด ซึ่งอาจถูกบอกเลิกสัญญาและถูกฟ้องร้องดำเนินคดี โดยจะเปิดโอกาสให้ผู้กู้ยืมยื่นคำร้องขอไกล่เกลี่ยข้อพิพาท เพื่อเป็นการแบ่งเบาภาระการชำระหนี้ของผู้กู้ยืม ลดค่าใช้จ่ายในกระบวนการยุติธรรม ลดปริมาณคดีที่จะขึ้นสู่ศาล รวมถึงเป็นการส่งต่อโอกาสทางการศึกษาให้แก่นักเรียน นักศึกษารุ่นน้อง โดยสามารถติดตามรายละเอียดการจัดงานไกล่เกลี่ยข้อพิพาทได้ทาง www.studentloan.or.th

ที่มา : https://www.thaigov.go.th/news/contents/details/48360