รัฐบาลไทย-ข่าวทำเนียบรัฐบาล-รมว.พม. เปิดโครงการช่างผมอุ่นใจ by พม. "ให้ผมพลิกชีวิตคุณ" พัฒนาคนพิการ คนตกงาน เป็นช่างตัดผมมืออาชีพ


วันพฤหัสบดีที่ 28 ตุลาคม 2564
รมว.พม. เปิดโครงการช่างผมอุ่นใจ by พม. "ให้ผมพลิกชีวิตคุณ" พัฒนาคนพิการ คนตกงาน เป็นช่างตัดผมมืออาชีพ
รมว.พม. เปิดโครงการช่างผมอุ่นใจ by พม. ให้ผมพลิกชีวิตคุณ พัฒนาคนพิการ คนตกงาน เป็นช่างตัดผมมืออาชีพ
วันนี้ (27 ต.ค. 64) เวลา 14.00 น.  นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานแถลงข่าวเปิดโครงการช่างผมอุ่นใจ by พม. "ให้ผมพลิกชีวิตคุณ" เพื่อเป็นการยกระดับและปรับเปลี่ยนทักษะ (Upskill/Reskill) ให้กับประชาชนผู้ที่สนใจเข้าสู่อาชีพ หรือผู้ที่อยู่ในแวดวงอาชีพช่างตัดแต่งและดูแลทรงผม โดยมีผู้ร่วมแถลงข่าว ประกอบด้วย 1) นางจินตนา จันทร์บำรุง อธิบดีกรมกิจการสตรีและสถาบันครอบครัว 2) นายเวคิน ดำรงรัตน์ หัวหน้าบ้านพระลาน ตัวแทนผู้อบรมหลักสูตรการเมืองการปกครองในระบอบประชาธิปไตยสำหรับนักบริหารระดับสูง รุ่นที่ 25 (ปปร. 25) 3) นางสาวรื่นวดี สุวรรณมงคล เลขาธิการสำนักงานคณะกรรมการกำกับหลักทรัพย์และตลาดหลักทรัพย์ 4) นางวรชนาธิป จันทนู รองผู้อำนวยการสถาบันคุณวุฒิ วิชาชีพ และ 5) ดร.สมศักดิ์ ชลาชล นายกสมาคมวิชาชีพช่างทำผมไทย ณ ห้องประชุมชั้น 2 อาคารกรมพัฒนาสังคมและสวัสดิการ กระทรวง พม. สะพานขาว ถนนกรุงเกษม กทม.
นายจุติ กล่าวว่า  จากสถานการณ์การแพร่ระบาดของโรคติดเชื้อไวรัสโคโรนา 2019 (โควิด - 19) ได้ส่งผลกระทบทางด้านเศรษฐกิจต่อประชาชนในวงกว้างทั่วประเทศ เนื่องจากประชาชนไม่สามารถประกอบอาชีพ หารายได้ได้ตามวิถีปกติ  รวมทั้งผู้ประกอบอาชีพช่างผม เสริมสวย ที่ต้องปรับเปลี่ยนรูปแบบการประกอบอาชีพ โดยคำนึงถึงหลักสุขอนามัยตามความปรกติใหม่ (New Normal) ทั้งนี้ รัฐบาลโดยกระทรวงการพัฒนาสังคมและความมั่นคงของมนุษย์ (พม.) มีภารกิจสำคัญในการส่งเสริมการจัดสวัสดิการสังคมให้กับประชาชนทุกกลุ่มเป้าหมาย รวมทั้งการพัฒนาและยกระดับอาชีพให้กับประชาชนกลุ่มเป้าหมายทั้งในด้านองค์ความรู้ ทักษะ และเทคโนโลยี เพื่อพัฒนาคุณภาพชีวิตที่ดีอย่างมั่นคง กระทรวง พม. โดยกรมกิจการสตรีและสถาบันครอบครัว (สค.) และกรมส่งเสริมและพัฒนาคุณภาพชีวิตคนพิการ (พก.) จึงได้บูรณาการความร่วมมือกับสถาบันคุณวุฒิวิชาชีพ (องค์การมหาชน) สำนักงานคณะกรรมการกำกับหลักทรัพย์และตลาดหลักทรัพย์ สมาคมวิชาชีพช่างทำผมไทย กรมอนามัย กรมพัฒนาฝีมือแรงงาน และผู้อบรมหลักสูตรการเมืองการปกครองในระบอบประชาธิปไตยสำหรับนักบริหารระดับสูง รุ่นที่ 25 (ปปร. 25) สถาบันพระปกเกล้า กลุ่มบ้านหน้าพระลาน ดำเนินโครงการช่างผมอุ่นใจ by พม. "ให้ผมพลิกชีวิตคุณ" เพื่อระดมทรัพยากรจากภาคีเครือข่ายในการเพิ่มโอกาสการเข้าถึงองค์ความรู้และทักษะที่จำเป็นสำหรับการเป็นช่างผมมืออาชีพอย่างมีมาตรฐาน โดยคำนึงถึงหลักสุขอนามัยตามความปรกติใหม่ (New Normal) รวมถึงการต่อยอดการเป็นผู้ประกอบการอย่างครบวงจร
นายจุติ กล่าวต่อไปว่า  โครงการช่างผมอุ่นใจ by พม. "ให้ผมพลิกชีวิตคุณ" นับเป็นโครงการที่ปิดจุดอ่อนและเสริมจุดแข็งของประเทศ ลดความเหลื่อมล้ำด้วยการให้โอกาสกับคนที่อยากจะประกอบอาชีพใหม่ และกลุ่มเปราะบางที่อยากจะมีความมั่นคง ยั่งยืน โดยมีการอบรมมาตรฐานวิชาชีพ มีเงินทุน สอนการบริหารการเงิน และจะสร้างอาชีพให้กับคนในต่างจังหวัดได้อีกมากมาย ซึ่งโครงการนี้ตอบโจทย์ได้ในหลายมิติในการช่วยเหลือประชาชน ตนเชื่อว่าปีหน้าเมื่อเปิดประเทศแล้ว การท่องเที่ยวจะช่วยสร้างรายได้ให้กับครอบครัว การพึ่งพาตนเอง  และสิ่งที่สำคัญที่สุดคือมีความยั่งยืน โดยทุนประกอบอาชีพเราจะมีสปอนเซอร์ให้ ซึ่งตนเชื่อว่าผู้ประกอบการรายเล็กจะได้เปรียบและสามารถเริ่มต้นได้ หลังจากการอบรม เราจะมีพี่เลี้ยงทั้งสมาคมวิชาชีพและกระทรวง พม. ให้สามารถเดินหน้าประกอบอาชีพต่อไปได้ และเราจะร่วมกับกระทรวงการท่องเที่ยวและกีฬา  โดยจะปักหมุดร้านที่มีมาตรฐานเหล่านี้ขึ้นบนดิจิทัลแมพ (Digital Map) ให้ประชาชนสามารถเข้าถึงอย่างมีมาตรฐาน สำหรับการทำงานนอกสถานที่ที่จะเป็นจุดที่อำนวยความสะดวกให้กับประชาชน
นายจุติ กล่าวเพิ่มเติมว่า สำหรับโครงการดังกล่าว จะมีการอบรมทั้งในรูปแบบ Online และอบรม On - Site ในพื้นที่กรุงเทพมหานคร รวมทั้งจังหวัดสุราษฎร์ธานี อ่างทอง และพิษณุโลก เพื่อเป็นการยกระดับช่างผม จำนวน 1,000 คน ที่เคยเข้าร่วมโครงการในปี 2563 อีกทั้งยังเป็นการขยายกลุ่มเป้าหมายของโครงการไปสู่กลุ่มผู้พิการทางการได้ยิน กลุ่มผู้ว่างงานหรือถูกเลิกจ้าง และประชาชนทั่วไปที่มีความสนใจในการประกอบอาชีพช่างผม ทั้งนี้ สามารถติดตามการเปิดรับสมัครได้ที่ https://ผมพลิกชีวิต.com  และ Facebook fanpage กรมกิจการสตรีและสถาบันครอบครัว (สค.)

ที่มา : https://www.thaigov.go.th/news/contents/details/47510