รัฐบาลไทย-ข่าวทำเนียบรัฐบาล-รมว.เฮ้ง เผยเคสโฟร์โมสต์เลิกจ้างลูกจ้าง นายจ้างจ่ายสิทธิประโยชน์ตามกฎหมายแรงงานครบถ้วน


วันพุธที่ 20 กรกฎาคม 2565
พิมพ์
รมว.เฮ้ง เผยเคสโฟร์โมสต์เลิกจ้างลูกจ้าง นายจ้างจ่ายสิทธิประโยชน์ตามกฎหมายแรงงานครบถ้วน
รัฐมนตรีว่าการกระทรวงแรงงาน เผยกรณี บริษัท ฟรีสแลนด์คัมพิน่า เฟรช (ประเทศไทย) จำกัด ผู้ผลิตนมยี่ห้อโฟร์โมสต์ เลิกจ้างลูกจ้างจำนวน 111 คน จ่ายสิทธิประโยชน์ตามกฎหมายแรงงานครบถ้วนแล้ว
นายสุชาติ ชมกลิ่น รัฐมนตรีว่าการกระทรวงแรงงาน เปิดเผยถึงกรณีที่มีข่าวตามสื่อออนไลน์
ว่าผลิตภัณฑ์นมพาสเจอร์ไรซ์ยี่ห้อโฟโมสต์ไม่มีวางจำหน่ายตามร้านสะดวกซื้อและห้างสรรพสินค้าทั่วไป
แล้วนั้น ได้สั่งการให้กรมสวัสดิการและคุ้มครองแรงงาน (กสร.) กระทรวงแรงงาน ตรวจสอบข้อเท็จจริงแล้ว ได้รับรายงานว่า บริษัท ฟรีสแลนด์คัมพิน่า เฟรช (ประเทศไทย) จำกัด ตั้งอยู่เลขที่ 99/30 ถนนแจ้งวัฒนะ แขวงทุ่งสองห้อง เขตหลักสี่ กรุงเทพมหานคร ประกอบกิจการ ผลิตน้ำนมสด ( ผลิตภัณฑ์นมโฟร์โมสต์
ฟอลคอน เรือใบ ฯลฯ) แจ้งปิดกิจการยุติการดำเนินธุรกิจนมพาสเจอร์ไรซ์แบบถาวร โดยประกาศเลิกจ้างลูกจ้างจำนวน 111 คน ตั้งแต่วันที่ 1 กรกฎาคม 2565 ที่ผ่านมา เนื่องจากบริษัทต้องเปลี่ยนแปลงและปรับตัวให้เข้ากับสถานการณ์ต่างๆ ในปัจจุบันและเพื่อให้สอดคล้องกับแนวทางการดำเนินธุรกิจในระยะยาว โดยการเลิกจ้างในครั้งนี้ บริษัทได้จ่ายสิทธิประโยชน์ตามกฎหมายให้แก่ลูกจ้างทุกคนแล้ว เมื่อวันที่ 30 มิถุนายน 2565 ที่ผ่านมา อย่างไรก็ตาม ลูกจ้างที่ได้รับผลกระทบจากกรณีดังกล่าว หากประสงค์จะใช้สิทธิประกันการว่างงาน การหาตำแหน่งงานว่าง และการฝึกทักษะทางด้านอาชีพตามความต้องการ สามารถ
ติดต่อขอข้อมูลเพิ่มเติมได้ที่หน่วยงานในสังกัดกระทรวงแรงงาน ได้แก่ สำนักงานประกันสังคม กรมการจัดหางาน และกรมพัฒนาฝีมือแรงงาน
ด้าน นายนิยม สองแก้ว อธิบดีกรมสวัสดิการและคุ้มครองแรงงาน (กสร.) กล่าวเพิ่มเติมว่า เคสเลิกจ้างนี้ กรมได้รับทราบก่อนการเลิกจ้างแล้ว จึงได้สั่งการให้พนักงานตรวจแรงงาน สำนักงานสวัสดิการและคุ้มครองแรงงานกรุงเทพมหานครพื้นที่ 9 บูรณาการทำงานร่วมกับสำนักงานประกันสังคมกรุงเทพมหานครพื้นที่ 2 และสำนักงานจัดหางานกรุงเทพมหานคร พื้นที่ 9 เข้าไปชี้แจงสิทธิหน้าที่ตามกฎหมายและสิทธิประโยชน์ต่างๆ ที่ลูกจ้างพึงได้ตามกฎหมายคุ้มครองแรงงานและกฎหมายประกันสังคม รวมทั้งบริการต่างๆ ของหน่วยงานในสังกัดกระทรวงแรงงาน เช่น การจัดหางาน การฝึกอาชีพ ให้นายจ้างและลูกจ้างได้รับทราบ และเมื่อวันที่ 30 มิถุนายน 2565 นายจ้างได้จ่ายเงินสิทธิประโยชน์ตามกฎหมายคุ้มครองแรงงานให้แก่ลูกจ้างทุกคนครบถ้วนแล้ว

ที่มา : https://www.thaigov.go.th/news/contents/details/57080