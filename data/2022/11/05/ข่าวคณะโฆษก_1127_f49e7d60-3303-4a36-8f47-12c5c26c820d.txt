รัฐบาลไทย-ข่าวทำเนียบรัฐบาล-ครม. ปลื้มอาคารแสดงไทย งาน World Expo 2020 Dubai ได้รับความนิยมในลําดับที่ 1 ในโซน Mobility ช่วง 3 เดือนแรก (ต.ค.-ธ.ค. 64 ) มีผู้เข้าชมแล้ว 713,945 คน


วันอังคารที่ 1 มีนาคม 2565
พิมพ์
ครม. ปลื้มอาคารแสดงไทย งาน World Expo 2020 Dubai ได้รับความนิยมในลําดับที่ 1 ในโซน Mobility  ช่วง 3 เดือนแรก (ต.ค.-ธ.ค. 64 ) มีผู้เข้าชมแล้ว 713,945 คน
ครม. ปลื้มอาคารแสดงไทย งาน World Expo 2020 Dubai ได้รับความนิยมในลําดับที่ 1 ในโซน Mobility  ช่วง 3 เดือนแรก (ต.ค.-ธ.ค. 64 ) มีผู้เข้าชมแล้ว 713,945 คน
วันที่ 1 มี.ค. 65 นายธนกร วังบุญคงชนะ โฆษกประจำสำนักนายกรัฐมนตรี เปิดเผย ที่ประชุมคณะรัฐมนตรีรับทราบความก้าวหน้าโครงการอาคารแสดงประเทศไทย งาน World Expo 2020 Dubai รอบช่วง 3 เดือนแรก (เดือน ต.ค.-ธ.ค. 64) มีผู้เข้าชมแล้วทั้งสิ้น 713,945 คน  (ณ ข้อมูล ณ วันที่ 31  ธ.ค. 64) และได้รับความนิยมจากผู้เข้าชมในลําดับที่ 1 ในโซน Mobility และเป็นลำดับที่ 4 จากอาคารจัดแสดง ระดับประเทศทั้งหมดโดยรองจากซาอุดีอาระเบีย ปากีสถาน สหรัฐอาหรับเอมิเรตส์และไทย
สำหรับปัจจัยที่ส่งผลต่อความสนใจจากสื่อไทยและต่างประเทศ ได้แก่ (1) เนื้อหา และรูปแบบการนําเสนอ (เช่น ศิลปวัฒนธรรมไทย พระอัจฉริยภาพของสถาบันพระมหากษัตริย์) (2) ความนิยมของร้านอาหารไทย (โดยเฉพาะจากชาวสหรัฐอาหรับเอมิเรตส์และชาวต่างชาติ) และ (3) การแสดงประจําวันบริเวณเวทีหน้าอาคารแสดงฯ (เช่น การแสดงชุด Thai Fighting Spirit)  โดยมีกิจกรรมที่สําคัญ  ได้แก่ การจัดแสดงศิลปวัฒนธรรมไทย เช่น การแสดงมวยไทยประยุกต์ ร่วมกับเกมและแอนิเมชัน การแสดงสี่ภาคผสมจังหวะดนตรีที่ทันสมัย และการแสดงโขน การจัดกิจกรรมตามเทศกาลต่าง ๆ เช่น เทศกาลอาหารไทยและสุขภาพ เทศกาลลอยกระทง และงานวันชาติไทย การจัดกิจกรรมเกี่ยวกับความสัมพันธ์ระหว่างประเทศ เช่น กิจกรรมเฉลิมฉลองครบรอบ 45  ปี การสถาปนาความสัมพันธ์ทางการทูต ระหว่างไทย-สหรัฐอาหรับเอมิเรตส์ นอกจากนี้  ยังได้รับรองบุคคลสําคัญระดับราชวงศ์ ระดับรัฐบาล และองค์การระหว่างประเทศ อาทิ  Prince Sora Bint Saud Al-Saud ซาอุดิอาระเบีย  รัฐมนตรีแห่งรัฐว่าด้วยความร่วมมือระหว่างประเทศ สหรัฐอาหรับเอมิเรตส์
สำหรับแผนงานกิจกรรมในช่วง 3 เดือนหลัง คือ เดือน ม.ค.-มี.ค. 65  จะเน้นการจัดกิจกรรมเพื่อแสดงศักยภาพด้านต่าง ๆ ของไทย เช่น เทศกาลดิจิทัลและนวัตกรรม เช่น นําเสนอโครงการเน็ตประชารัฐ สินค้าและบริการของดิจิทัลสตาร์ทอัพไทย และนวัตกรรมสินค้าฮาลาล เทศกาลพลังงานและสิ่งแวดล้อม เช่น นําเสนอนวัตกรรมด้านพลังงานแห่งอนาคต สัปดาห์เผยแพร่ศิลปวัฒนธรรมไทยและผลิตภัณฑ์ของไทย เช่น มวยไทย นวดไทย และอาหารไทย และเทศกาลแห่งความสุข โดยนําเสนอผลิตภัณฑ์การเกษตรตามฤดูกาล
โฆษกประจำสำนักนายกรัฐมนตรี ยังเปิดเผยว่า  ตลอดระยะเวลาที่ผ่านมา Thailand Pavillion ภายใต้พื้นที่ Mobility Zone ในงาน World Expo Dubai 2020 ได้รับความสนใจและกระแสตอบรับจากนักท่องเที่ยวอย่างมาก ด้วยเนื้อหาภายในที่เกี่ยวข้องกับนวัตกรรมการขับเคลื่อนประเทศไทย การแสดงโชว์พิเศษ การนำเสนอผลงานผลิตภัณฑ์สัญชาติไทยและเทคโนโลยีดิจิทัลจากพันธมิตรภาครัฐและเอกชนที่หมุนเวียนกันมาจัดแสดง ล่าสุด เมื่อวันที่ 12 กุมภาพันธ์ 2565 ที่ผ่านมายังได้จัดกิจกรรมพิเศษฉลองยอดผู้เข้าชมอาคารแสดงประเทศไทย ครบ 1 ล้าน  และคาดว่าจะเพิ่มขึ้นต่อไปจนสิ้นสุดงานในเดือนมีนาคมนี้

ที่มา : https://www.thaigov.go.th/news/contents/details/52072