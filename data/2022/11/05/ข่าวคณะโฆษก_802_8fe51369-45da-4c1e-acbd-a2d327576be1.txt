รัฐบาลไทย-ข่าวทำเนียบรัฐบาล-โฆษกรัฐบาลเผยนายกฯ ขอประชาชนอย่ากังวล ยอดผู้ติดเชื้อในไทย เป็นไปตามการประเมินของ สธ. สอดคล้องกับทิศทางการแพร่ระบาดทั่วโลก ย้ำสาธารณสุขไทยพร้อมรับมือ พร้อมเตือนสื่อออนไลน์ตรวจสอบข้อเท็จจริงก่อนเผยแพร่


วันศุกร์ที่ 7 มกราคม 2565
พิมพ์
โฆษกรัฐบาลเผยนายกฯ ขอประชาชนอย่ากังวล ยอดผู้ติดเชื้อในไทย เป็นไปตามการประเมินของ สธ. สอดคล้องกับทิศทางการแพร่ระบาดทั่วโลก ย้ำสาธารณสุขไทยพร้อมรับมือ พร้อมเตือนสื่อออนไลน์ตรวจสอบข้อเท็จจริงก่อนเผยแพร่
โฆษกรัฐบาลเผยนายกฯ ขอประชาชนอย่ากังวล ยอดผู้ติดเชื้อในไทย เป็นไปตามการประเมินของ สธ. สอดคล้องกับทิศทางการแพร่ระบาดทั่วโลก ย้ำสาธารณสุขไทยพร้อมรับมือ พร้อมเตือนสื่อออนไลน์ตรวจสอบข้อเท็จจริงก่อนเผยแพร่ ป้องกันการใช้ข้อมูลเก่าสร้างความสับสนให้ประชาชน
วันที่ 7 มกราคม 2565 นายธนกร วังบุญคงชนะ โฆษกประจำสำนักนายกรัฐมนตรี เผยพลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ในฐานะผู้อำนวยการศูนย์บริหารสถานการณ์โควิด-19  ผอ.ศบค. ฝากถึงประชาชนไม่ต้องตื่นตระหนกกับจำนวนผู้ติดเชื้อโควิด-19 ภายในประเทศที่ขยับตัวสูงขึ้น ซึ่งสอดคล้องกับสถานการณ์โควิด-19 ที่กำลังแพร่ระบาดทั่วโลก ตามที่องค์การอนามัยโลกได้เคยออกมาเตือนว่า โควิด-19 สายพันธุ์โอมิครอนมีความสามารถในการแพร่กระจายเชื้อ ซึ่งจะทำให้จำนวนผู้ติดเชื้อเพิ่มขึ้นอย่างรวดเร็ว โดยล่าสุด ทั่วโลกมีผู้ยืนยันติดเชื้อโควิด-19 แล้วกว่า 298,223,894 ราย วานนี้สหรัฐอเมริกามียอดผู้ติดเชื้อรายใหม่เพิ่มขึ้น 704,661 ราย ฝรั่งเศส มีผู้ติดเชื้อรายใหม่เพิ่มขึ้น 332,252 ราย สหราชอาณาจักร มีผู้ติดเชื้อรายใหม่เพิ่มขึ้น 194,747 ราย ทั้งนี้ นายกรัฐมนตรีจึงขอประชาชนและผู้ประกอบการ ทุกฝ่ายร่วมมือปฏิบัติตามมาตรการป้องกันการแพร่ระบาดโควิด-19 อย่างเคร่งครัด หลังจากที่กระทรวงสาธารณสุขได้ยกระดับเตือนภัยโควิด – 19 ประเทศไทยเป็นระดับ 4 ทั้งชะลอการเดินทาง หรือชะลอการเดินทางข้ามจังหวัด ลดการรวมตัว ทำงานที่บ้าน 50-80 % ปฏิบัติตามมาตรการ V – U – C – A อย่างเคร่งครัด คือ การได้รับวัคซีนตามที่กำหนด ป้องกันตนเองครอบจักรวาล ทุกที่ ทุกเวลา สถานประกอบการมีระบบ COVID – 19 Free Setting และ ตรวจ ATK อย่างสม่ำเสมอ
สำหรับรายงานยอดผู้ติดเชื้อโควิด-19 ของไทย วันที่ 7 มกราคม 2565 พบ ยอดผู้ติดเชื้อโควิด-19 รวม 7,526 ราย จำแนกเป็น ผู้ติดเชื้อใหม่ 7,487 ราย ผู้ป่วยภายในเรือนจำ/ที่ต้องขัง 39 ราย ผู้ป่วยสะสม 2,223,913 ราย (ตั้งแต่ 1 เมษายน) หายป่วยกลับบ้าน 2,895 ราย หายป่วยสะสม 2,160,971 ราย (ตั้งแต่ 1 เมษายน) ผู้ป่วยกำลังรักษา 42,580 ราย และเสียชีวิตเพิ่ม 19 ราย
นายธนกร ยังกล่าวเพิ่มเติมว่า นายกรัฐมนตรียังฝากถึงพี่น้องประชาชนขอให้ติดตามข้อมูลข่าวสารเกี่ยวกับโควิด-19 จากการแถลงข่าวของศูนย์บริหารสถานการณ์โควิด-19 และกระทรวงสาธารณสุข เพื่อได้รับข้อมูล ข้อเท็จจริงที่ถูกต้อง ชัดเจน พร้อมยังฝากสื่อมวลชน ร่วมมือกันสร้างความเชื่อมั่นด้วยการตรวจสอบข้อเท็จจริง ทั้งมาตรการและสถานการณ์โควิด – 19  ก่อนเผยแพร่สู่สาธารณชน เพื่อป้องกันการนำข้อมูลเก่าหรือข้อมูลที่ถูกบิดเบือน ไปเผยแพร่ซึ่งอาจสร้างความสับสนและตื่นตระหนกให้กับสังคมและประชาชน หากประชาชนมีข้อสงสัยสามารถติดตามข้อมูลสถานการณ์โควิด – 19 ได้จาก เพจ สธ. ศูนย์ข้อมูลโควิด – 19 ไทยรู้สู้โควิด การรายงานสถานการณ์ประจำวันของสาธารณสุข หรือติดต่อสายด่วนกรมควบคุมโรค 1422
......................

ที่มา : https://www.thaigov.go.th/news/contents/details/50299