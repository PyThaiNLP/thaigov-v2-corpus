รัฐบาลไทย-ข่าวทำเนียบรัฐบาล-มอบครุภัณฑ์การเกษตรฯ สหกรณ์การเกษตรสุไหงโก-ลก


วันอาทิตย์ที่ 20 มิถุนายน 2564
มอบครุภัณฑ์การเกษตรฯ สหกรณ์การเกษตรสุไหงโก-ลก
‘รมช.มนัญญา’ มอบครุภัณฑ์การเกษตรฯ สหกรณ์การเกษตรสุไหงโก-ลก ยกระดับศักยภาพสถาบันเกษตรกร เป็นศูนย์กลางบริหารจัดการผลผลิตทางการเกษตร
นางสาวมนัญญา ไทยเศรษฐ์  รัฐมนตรีช่วยว่าการกระทรวงเกษตรและสหกรณ์ กล่าวในโอกาสเป็นประธานพิธีมอบครุภัณฑ์การเกษตรโครงการปรับโครงสร้างการผลิต การตลาด และการแปรรูปของสถาบันเกษตรกรรองรับผลผลิตทางการเกษตร ของกรมส่งเสริมสหกรณ์ ปี 2564 ณ สหกรณ์การเกษตรสุไหงโก-ลก จำกัด อำเภอสุไหงโก-ลก จังหวัดนราธิวาส โดยมี นายเจษฎา จิตรัตน์ ผู้ว่าราชการจังหวัดนราธิวาส นายพิเชษฐ์ วิริยะพาหะ อธิบดีกรมวิชาการเกษตร นายวิวัตห์ชัย พันธุ์วา รองอธิบดีกรมส่งเสริมสหกรณ์ นายพจน์ภิรัชต์ เนียมจุ้ย รองอธิบดีกรมตรวจบัญชีสหกรณ์  เข้าร่วม ว่า ปัจจุบัน ได้เกิดสถานการณ์การแพร่ระบาดของโรคติดเชื้อโคนา 2019 ประกอบกับการเปลี่ยนแปลงของสภาพภูมิอากาศ ทั้งภัยแล้งสะสมและน้ำท่วมเฉียบพลัน ภาวการณ์ชะลอตัวทางเศรษฐกิจทั้งภายในประเทศและระดับโลก ได้ส่งผลกระทบต่อการดำเนินกิจการของธุรกิจภาคการเกษตรทุกภาคส่วน เช่น การขาดเสถียรภาพ ในการผลิตสินค้าเกษตร หรือความไม่แน่นอนในการผลิตสินค้า ทั้งในด้านของปริมาณและคุณภาพผลผลิต ไม่มีตลาดที่สามารถรองรับผลผลิตทางการเกษตร ทั้งจากการที่เกษตรกรไม่สามารถออกนอกพื้นที่เพื่อจำหน่าย และแหล่งรับซื้อผลผลิตหยุดให้บริการ ขณะเดียวกันต้นทุนการผลิตภาคการเกษตรยังสูง เกษตรกรยังใช้สารเคมีในการกำจัดวัชพืชและศัตรูพืช ส่งผลให้เกิดปัญหาผลผลิตทางการเกษตรล้นตลาด เกษตรกรไม่สามารถจำหน่ายผลผลิตได้ในราคาที่เหมาะสม ทำให้เกษตรกรขาดความมั่นคงทางรายได้และการประกอบอาชีพการเกษตร ซึ่งนำไปสู่ผลกระทบทางเศรษฐกิจและสังคมโดยรวมของประเทศ
รมช.มนัญญา กล่าวต่อว่า กระทรวงเกษตรและสหกรณ์ โดยกรมส่งเสริมสหกรณ์ จึงได้จัดทำโครงการปรับโครงสร้างการผลิต การตลาด และการแปรรูปของสถาบันเกษตรกรรองรับผลผลิตทางการเกษตร ของกรมส่งเสริมสหกรณ์ ปี 2564 ขึ้น เพื่อยกระดับศักยภาพสถาบันเกษตรกร ให้เป็นศูนย์กลางในการบริหารจัดการผลผลิตทางการเกษตร ตลอดห่วงโซ่การผลิตสินค้าเกษตร ส่งเสริม และสนับสนุนให้สถาบันเกษตรกรเป็นกลไกหลักในระดับชุมชน ในการอำนวยความสะดวกให้แก่สมาชิกและเกษตรกรทั่วไปในการเพาะปลูก รวบรวม จัดเก็บ และการแปรรูปผลผลิตโดยการสนับสนุนงบประมาณเพื่อให้สถาบันเกษตรกรนำไปจัดหาเครื่องจักรกลทางการเกษตร อุปกรณ์การตลาด และสิ่งปลูกสร้างพื้นฐานทางการเกษตรและผลักดันให้สถาบันเกษตรกรเหล่านี้ ให้ความช่วยเหลือเกษตรกรสมาชิกและเกษตรกรทั่วไปในระดับพื้นที่ ที่ได้รับผลกระทบจากการระบาดของโรคติดเชื้อไวรัสโคโรนา 2019 ผลกระทบจากภาวะภัยแล้ง ตลอดจนการส่งเสริมให้เกษตรกรลดการใช้สารเคมีในการกำจัดวัชพืช เป็นต้น สามารถลดต้นทุนจากการประกอบอาชีพการเกษตรอย่างต่อเนื่อง
“รัฐบาลเล็งเห็นว่าแนวทางการช่วยฟื้นฟูเศรษฐกิจและสังคมฐานรากของประเทศไทยในระยะยาวและมีความยั่งยืนได้นั้น คือ การสร้างบทบาทให้สถาบันเกษตรกรในชุมชนให้มีความเข้มแข็ง เพิ่มศักยภาพการบริหารจัดการผลผลิตทางการเกษตรภายในชุมชนได้ โดยสหกรณ์และกลุ่มเกษตรกร ซึ่งเป็นสถาบันเกษตรหลักของประเทศ เป็นองค์กรที่มีบทบาทสำคัญในการสนับสนุน การขับเคลื่อนแผนงานและโครงการของภาครัฐ ไปสู่เกษตรกรในระดับพื้นที่ได้ และการดำเนินกิจการผ่านการให้บริการเกษตรกรสมาชิก ในรูปแบบธุรกิจการเกษตรที่มีความใกล้ชิด และเอื้อประโยชน์กับชุมชน เช่น การส่งเสริมการผลิตโดยการสนับสนุนการใช้เทคโนโลยีนวัตกรรมต่าง ๆ ผ่านสถาบันเกษตรกร การรวบรวมผลผลิตจากเกษตรกรในพื้นที่ในราคาที่เป็นธรรม รวมถึงการแปรรูปเพื่อเพิ่มมูลค่าผลผลิตทางการเกษตร เพื่อสร้างรายได้ให้เกษตรกรในระยะยาว ซึ่งเป็นไปตามนโยบายของรัฐบาลที่ต้องการสร้างความเข้มแข็ง ให้กับสหกรณ์ในการเป็นองค์กรของชุมชน อย่างไรก็ตาม ในช่วงที่ผ่านมา รัฐบาล ได้สนับสนุนงบประมาณผ่านโครงการต่าง ๆ เพื่อนำไปก่อสร้างโครงสร้างพื้นฐาน จัดซื้อจัดหาเครื่องมือและอุปกรณ์การตลาดที่จำเป็น เพื่อให้สถาบันเกษตรกรใช้ในการผลิต รวบรวม จัดเก็บ และแปรรูปผลผลิตการเกษตร ซึ่งสถาบันเกษตรกรสามารถผลิต จัดเก็บ รวบรวมผลผลิต ชะลอการจำหน่ายเพื่อดึงราคาผลผลิตภายในประเทศ และสามารถแปรรูปเพื่อเพิ่มมูลค่าผลผลิตได้ คิดเป็นมูลค่าหลายหมื่นล้านบาท ซึ่งแสดงให้เห็นว่า สถาบันเกษตรกรมีส่วนสำคัญในการแก้ไขปัญหาผลผลิตการเกษตร ในระดับชุมชนได้เป็นอย่างดี” รมช.มนัญญา กล่าว

ที่มา : https://www.thaigov.go.th/news/contents/details/42887