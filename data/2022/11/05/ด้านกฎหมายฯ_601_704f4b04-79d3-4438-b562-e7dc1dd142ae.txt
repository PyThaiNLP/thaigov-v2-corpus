รัฐบาลไทย-ข่าวทำเนียบรัฐบาล-หนุ่มอำนาจเจริญโล่งใจได้แก้หนี้ กยศ.ผ่อนต่ออีก 11 ปี จ่ายแค่เดือนละ 420 บาท รัฐมนตรีว่าการกระทรวงยุติธรรม ขอโทษติดภารกิจพบทูตอังกฤษเลยไม่ได้ไปเปิดงานเอง


วันจันทร์ที่ 25 กรกฎาคม 2565
พิมพ์
หนุ่มอำนาจเจริญโล่งใจได้แก้หนี้ กยศ.ผ่อนต่ออีก 11 ปี จ่ายแค่เดือนละ 420 บาท รัฐมนตรีว่าการกระทรวงยุติธรรม ขอโทษติดภารกิจพบทูตอังกฤษเลยไม่ได้ไปเปิดงานเอง
หนุ่มอำนาจเจริญโล่งใจได้แก้หนี้ กยศ.ผ่อนต่ออีก 11 ปี จ่ายแค่เดือนละ 420 บาท รัฐมนตรีว่าการกระทรวงยุติธรรม ขอโทษติดภารกิจพบทูตอังกฤษเลยไม่ได้ไปเปิดงานเอง ยันใครมาร่วมงาน 99% ไม่ถูกฟ้อง-ยึดทรัพย์ ชวนชาวบ้านแจ้งเบาะแสยาเสพติดรับเงินรางวัล 500 ล้านบาท
เมื่อวันที่ 25 ก.ค. เวลา 10.00 น. ที่ศูนย์ประชุมพุทธอุทยานอำนาจเจริญ  จ.อำนาจเจริญ มีการจัดงานมหกรรมไกล่เกลี่ยหนี้สินครัวเรือน ครั้งที่ 61 และยุติธรรมพบประชาชน จ.อำนาจเจริญ นายสมศักดิ์ เทพสุทิน รัฐมนตรีว่าการกระทรวงยุติธรรม เป็นประธานเปิดงาน โดยวิดีโอคอนเฟอเรนซ์จากกระทรวงยุติธรรม โดยมี ว่าที่ ร.ต.ธนกฤต จิตรอารีย์รัตน์ เลขานุการรมว.ยุติธรรม นายทวีป บุตรโพธิ์ ผู้ว่าราชการจังหวัดอำนาจเจริญ น.ส.วันเพ็ญ ตั้งสกุล นายกอบจ.อำนาจเจริญ นายเสกสรร สุขแสง รองอธิบดีกรมบังคับคดี ข้าราชการ เจ้าหน้าที่กระทรวงยุติธรรม และประชาชนร่วมงานจำนวนมาก โดยก่อนเข้างานมีการคัดกรองโควิด-19 อย่างเข้มงวด
นายสมศักดิ์ กล่าวว่า วันนี้ตนต้องขอโทษชาวอำนาจเจริญด้วยที่ไม่ได้ไปเปิดงานด้วยตัวเอง แต่ต้องเปิดผ่านระบบออนไลน์ เหตุเพราะตนติดภารกิจสำคัญที่กระทรวง มีเอกอัครราชทูตสหราชอาณาจักรมาเข้าพบเพื่อหารือข้อราชการ เนื่องจากไทยและอังกฤษนั้นมีความสัมพันธ์ที่ดีกันมาอย่างยาวนาน มีความร่วมมือในด้านต่างๆอย่างดียิ่งเสมอมา ดังนั้นตนจึงต้องอยู่เพื่อหารือเพื่อสิ่งต่างๆที่เป็นประโยชน์แก่ประชาชน สำหรับงานไกล่เกลี่ยในวันนี้เรามีเป้าหมายผู้เข้าไกล่เกลี่ย 4,486 ราย ทุนทรัพย์ทั้งสิ้น 518 ล้านบาท ซึ่งหากใครทำการบ้านมาดีก็จะได้ลดเงินต้นและดอกเบี้ยเยอะ และผู้ที่มาร่วมงานกว่า 99%จะไม่ถูกฟ้อง ไม่ถูกยึดทรัพย์และไม่ถูกขายทอดตลาด โดยงานไกล่เกลี่ย 60 ครั้งที่ผ่านมา เราไกล่เกลี่ยสำเร็จไปแล้ว 48,523 ราย ลดค่าใช้จ่ายประชาชน 4,358 ล้านบาท
นายสมศักดิ์ กล่าวอีกว่า นอกจากงานด้านไกล่เกลี่ยหนี้สินแล้ว กระทรวงยุติธรรม ยังมีการช่วยเหลือประชาชนอีกหลายด้าน เช่น กองทุนยุติธรรม พ.ร.บ.ค่าตอบแทนผู้เสียหายและค่าทดแทนและค่าใช้จ่ายแก่จำเลยในคดีอาญา การจัดทำกฎหมายต่างๆ เช่น กฎหมาย JSOC และประมวลกฎหมายยาเสพติดที่เน้นการยึดทรัพย์ตัดวงจรผู้ค้า ซึ่งมีส.ส.อภิปรายในสภาว่า มียาบ้าเต็มไปหมด นั่นแสดงว่าประชาชนไม่แจ้งเบาะแสกับ ป.ป.ส. ตนจึงอยากเชิญชวนทุกท่านมาร่วมแจ้งเบาะแสให้กับเรา เพราะมีรางวัลมากถึง 500 ล้านบาท สุดท้ายนี้ผมขอให้ทุกท่านทำการบ้านให้ดี ต่อรองให้มากที่สุด เพราะทุกสถาบันการเงินพร้อมที่จะให้ความช่วยเหลือทุกท่านอย่างเต็มที่อยู่แล้ว
จากนั้น ว่าที่ร.ต.ธนกฤต ได้มอบป้ายศูนย์ไกล่เกลี่ย 8 ศูนย์ มอบเงินเยียวยา 6 ราย เป็นเงิน 508,350 บาท และได้ร่วมการไกล่เกลี่ยด้วยตนเอง โดยรายแรกชายเป็นหนี้ก่อนฟ้อง กู้เงินจาก กยศ. 144,070 บาท ผ่อนชำระมาแล้ว 13 ปี เหลืออีก 63,280 บาท ผลการเจรจาได้รับส่วนลด 12,044 บาท เหลือ 51,236 บาท ให้ผ่อนอีก 11 ปีงวดละ 420 บาท รายต่อมา เป็นแม่ค้าขายหมู มีหนี้หลังถูกฟ้องธนาคารออมสิน เงินต้นรวมดอกเบี้ย 62,051 บาท ผลการเจรจา ได้รับส่วนลดดอกเบี้ยคงเหลือจ่าย 45,000 บาท รายสุดท้ายเป็นหนี้หลังฟ้อง ธนาคารออมสิน มีเงินต้น ดอกเบี้ยและเบี้ยปรับรวม 83,711 บาท ผลการเจรจาได้ส่วนลดดอกเบี้ย 100 % คงเหลือจ่าย 58,524 บาทเพื่อปิดบัญชี
โดยทางลูกหนี้ได้กล่าวขอบคุณรัฐบาลและกระทรวงยุติธรรม ที่ช่วยเหลือประชาชนในการแก้ปัญหาหนี้สิน ทำให้เกิดสภาพคล่อง ลดภาระ สามารถดำเนินชีวิตไปต่อได้ และอยากให้มีการจัดโครงการดีๆในลักษณะแบบนี้อีกเพื่อช่วยเหลือประชาชนที่เดือดร้อน

ที่มา : https://www.thaigov.go.th/news/contents/details/57233