รัฐบาลไทย-ข่าวทำเนียบรัฐบาล-กรมทางหลวงชนบทติดตั้งเสาหลักนำทางยางธรรมชาติบนสายทางในจังหวัดร้อยเอ็ด เดินหน้าเพิ่มประสิทธิภาพความปลอดภัยทางถนนต่อเนื่อง


วันพฤหัสบดีที่ 20 มกราคม 2565
กรมทางหลวงชนบทติดตั้งเสาหลักนำทางยางธรรมชาติบนสายทางในจังหวัดร้อยเอ็ด เดินหน้าเพิ่มประสิทธิภาพความปลอดภัยทางถนนต่อเนื่อง
พร้อมส่งเสริมการใช้ยางพาราในประเทศ ตามนโยบาย   ของรัฐมนตรีว่าการกระทรวงคมนาคม
กรมทางหลวงชนบท (ทช.) กระทรวงคมนาคม โดยแขวงทางหลวงชนบทร้อยเอ็ด หมวดบำรุงทางหลวงชนบทสุวรรณภูมิ ดำเนินการติดตั้งเสาหลักนำทางยางธรรมชาติ (Rubber Guide Post : RGP) บนสายทางในจังหวัดร้อยเอ็ด ทั้งหมด 759 ต้น จำนวน 4 สายทาง ได้แก่
1. ถนนทางหลวงชนบทสาย รอ.3013 แยกทางหลวงแผ่นดินหมายเลข 202 - บ้านอาจสามารถ อำเภอสุวรรณภูมิ และอาจสามารถ จำนวน 184 ต้น
2. ถนนทางหลวงชนบทสาย รอ.3014 แยกทางหลวงแผ่นดินหมายเลข 215 - บ้านสงแคน อำเภอสุวรรณภูมิ และเกษตรวิสัย จำนวน 182 ต้น
3. ถนนทางหลวงชนบทสาย รอ.6038 บ้านสุวรรณภูมิ - บ้านตาหยวก อำเภอสุวรรณภูมิ จำนวน 265 ต้น
4. ถนนทางหลวงชนบทสาย รอ.3048 แยกทางหลวงแผ่นดินหมายเลข 215 - บ้านตาเณร อำเภอสุวรรณภูมิ จำนวน 128 ต้น
เนื่องจาก RGP เป็นเสาหลักนำทางที่มียางพาราเป็นส่วนประกอบจึงมีความยืดหยุ่นสูง การติดตั้ง RGP บนสายทางจะช่วยลดความสูญเสียและความรุนแรงจากการเกิดอุบัติเหตุทางถนน เป็นการเพิ่มประสิทธิภาพความปลอดภัยในสายทางให้กับประชาชนผู้ใช้เส้นทาง ตามนโยบายของนายศักดิ์สยาม ชิดชอบ รัฐมนตรีว่าการกระทรวงคมนาคม ที่ผลักดันการใช้ยางพาราภายในประเทศโดยการนำมาเป็นวัสดุในการผลิตอุปกรณ์อำนวยความปลอดภัย ช่วยสร้างเสถียรภาพทางราคาของยางพาราและช่วยพัฒนาคุณภาพชีวิตของเกษตรกรชาวสวนยางให้ดีขึ้น

ที่มา : https://www.thaigov.go.th/news/contents/details/50714