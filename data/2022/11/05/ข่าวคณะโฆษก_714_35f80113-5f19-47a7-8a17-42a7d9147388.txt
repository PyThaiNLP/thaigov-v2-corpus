รัฐบาลไทย-ข่าวทำเนียบรัฐบาล-โฆษกรัฐบาลเผย "นายกฯ" เร่งปลดล็อกปัญหา WADA พร้อมนำร่างพระราชบัญญัติควบคุมการใช้สารต้องห้ามทางการกีฬา พ.ศ. 2555 เข้า ครม.


วันศุกร์ที่ 24 ธันวาคม 2564
พิมพ์
โฆษกรัฐบาลเผย "นายกฯ" เร่งปลดล็อกปัญหา WADA พร้อมนำร่างพระราชบัญญัติควบคุมการใช้สารต้องห้ามทางการกีฬา พ.ศ. 2555 เข้า ครม.
โฆษกรัฐบาลเผย "นายกฯ" เร่งปลดล็อกปัญหา WADA พร้อมนำร่างพระราชบัญญัติควบคุมการใช้สารต้องห้ามทางการกีฬา พ.ศ. 2555 เข้า ครม. สัปดาห์หน้า 28 ธ.ค.นี้
วันนี้ 23 ธ.ค. 64 นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เร่งผลักดันแก้ปัญหากรณีองค์กรต่อต้านการใช้สารต้องห้ามโลก หรือ “WADA" ที่สั่งคาดโทษแบนจนไม่สามารถใช้ธงชาติไทยในเวทีนานาชาติ โดยให้เร่งบรรจุร่างพระราชบัญญัติควบคุมการใช้สารต้องห้าม ทางการกีฬา พ.ศ. 2555 รวม  24 มาตรา  ที่เกี่ยวกับมาตรฐานของ WADA  ให้นำส่งสำนักเลขาธิการคณะรัฐมนตรี (สลค.) เพื่อเร่งบรรจุเข้าสู่การพิจารณาของที่ประชุมคณะรัฐมนตรี (ครม.) ในวันที่ 28 ธันวาคม นี้ เมื่อ ครม. เห็นชอบแล้วคาดว่ากฎหมายจะแล้วเสร็จภายในเดือนมกราคม 2565
โฆษกประจำสำนักนายกรัฐมนตรี กล่าวว่า  หลังจากรัฐบาลดำเนินทุกขั้นตอนของการแก้ไขกฎหมายในประเทศเรียบร้อย จะประสานกับ WADA เพื่อขอให้ปลดโทษแบนเร็วกว่ากำหนด สำหรับประเด็นที่ไม่สามารถใช้ธงชาติไทยในเวทีนานาชาติได้นั้น จะทำเรื่องอุทธรณ์ต่ออนุญาโตตุลาการศาลกีฬาโลกอีกครั้ง
"นายกรัฐมนตรีและรัฐบาลไม่ได้นิ่งนอนใจ และได้ดำเนินการแก้ไขมาอย่างต่อเนื่อง  พร้อมจะเร่งแก้ไขปัญหาให้ลุล่วงโดยเร็วที่สุด เพื่อไม่ให้ส่งผลกระทบต่อเศรษฐกิจ สังคม และขวัญและกำลังใจของนักกีฬาไทยและผู้เกี่ยวข้องทุกฝ่ายด้วย" นายธนกร กล่าว
***************
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/49848