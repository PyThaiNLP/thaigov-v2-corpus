รัฐบาลไทย-ข่าวทำเนียบรัฐบาล-โฆษกรัฐบาลเผย "นายกฯ" ปลื้ม WHO ยกไทยเป็นประเทศต้นแบบประเทศที่ 3 นำร่องจัดกิจกรรมการทบทวนการเตรียมความพร้อมกรณีภาวะฉุกเฉินทางสาธารณสุข


วันอังคารที่ 26 เมษายน 2565
พิมพ์
โฆษกรัฐบาลเผย "นายกฯ" ปลื้ม  WHO ยกไทยเป็นประเทศต้นแบบประเทศที่ 3 นำร่องจัดกิจกรรมการทบทวนการเตรียมความพร้อมกรณีภาวะฉุกเฉินทางสาธารณสุข
โฆษกรัฐบาลเผย "นายกฯ" ปลื้ม  WHO ยกไทยเป็นประเทศต้นแบบประเทศที่ 3 นำร่องจัดกิจกรรมการทบทวนการเตรียมความพร้อมกรณีภาวะฉุกเฉินทางสาธารณสุข พร้อมขอบคุณความทุ่มเทของบุคลากรทางการแพทย์ และผู้มีส่วนเกี่ยวข้องทุกคน
วันนี้  (26 เมษายน 2565)  นายธนกร วังบุญคงชนะ โฆษกประจำสำนักนายกรัฐมนตรี เผย พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม มีความยินดีที่องค์การอนามัยโลก  (WHO)  ยกย่องไทยเป็นประเทศต้นแบบประเทศที่ 3 นำร่องจัดกิจกรรมการทบทวนการเตรียมความพร้อมกรณีภาวะฉุกเฉินทางสาธารณสุขและสุขภาพถ้วนหน้า ในการรับมือการระบาดใหญ่ของโรคโควิด-19 เนื่องจากไทยเป็นประเทศหนึ่งที่มีการบริหารจัดการและรับมือกับสถานการณ์โควิด-19 ได้อย่างมีประสิทธิภาพ โดยให้ไทยเป็นประเทศนำร่องที่จะได้เผยแพร่ประสบการณ์สู่สาธารณะในการประชุมสมัชชาอนามัยโลก 2565 เพื่อแลกเปลี่ยนประสบการณ์ และแนวปฏิบัติที่ดี เพื่อให้เป็นประโยชน์แก่ประเทศสมาชิก และเพื่อให้เกิดการพัฒนาเครื่องมือและกลไกใหม่ รองรับวิกฤติด้านสาธารณสุขสำหรับใช้งานทั่วโลกในอนาคต โดยเป็นผลมาจากความร่วมมือกันในสังคม ทั้งภาครัฐ ภาคเอกชน และภาคสังคม ขอบคุณประชาชนทุกคนที่ร่วมกันปฏิบัติตนตามมาตรการสาธารณสุขและมาตรการ Universal Prevention อย่างเคร่งครัด โอกาสนี้ นายกรัฐมนตรียังขอบคุณความทุ่มเทของบุคลากรทางการแพทย์ และผู้มีส่วนเกี่ยวข้องทุกคน ที่ช่วยกันทำงานอย่างหนักตลอดมา ทำให้ต่างชาติเชื่อมั่นในระบบการป้องกันการแพร่ระบาดของไทย เชื่อว่า อีกไม่นานนี้เราจะผ่านวิกฤตนี้ไปได้
สำหรับสถานการณ์การแพร่ระบาดของโควิด-19 วันนี้ พบผู้ติดเชื้อโควิด-19 รายใหม่ 13,816 ราย จำแนกเป็น ผู้ติดเชื้อในประเทศ 13,759 ราย และผู้ป่วยมาจากต่างประเทศ 57 ราย ผู้เสียชีวิตเพิ่มขึ้น 120 ราย ผู้ที่กำลังรักษาตัว 167,124 ราย และมียอดผู้ที่หายป่วยกลับบ้านแล้ว 21,072 ราย ทำให้มียอดผู้ป่วย ยืนยันสะสมตั้งแต่ 1 ม.ค. 65 จำนวน 1,971,249 ราย จำนวนผู้ที่หายป่วยสะสมจำนวน 1,831,047 ราย จำนวนผู้ป่วยปอดอักเสบรักษาตัวอยู่ในโรงพยาบาล 1,825 ราย เฉลี่ยจังหวัดละ 24 ราย อัตราครองเตียง ร้อยละ 24.3 ขณะที่รายงานภาพรวมการฉีดวัคซีนโควิด-19 สรุปจำนวนผู้ที่ได้รับได้รับวัคซีนสะสม ตั้งแต่ 28 ก.พ. 64 - 24 เม.ย. 65 รวม 132,633,387 โดส ใน 77 จังหวัด แบ่งเป็นผู้ได้รับวัคซีนเข็มที่ 1 สะสม 56,155,863 โดส ผู้ได้รับวัคซีนเข็มที่ 2 สะสม 51,009,258 โดส และผู้ได้รับวัคซีนเข็มที่ 3 ขึ้นไป สะสม 25,468,266 โดส //

ที่มา : https://www.thaigov.go.th/news/contents/details/53909