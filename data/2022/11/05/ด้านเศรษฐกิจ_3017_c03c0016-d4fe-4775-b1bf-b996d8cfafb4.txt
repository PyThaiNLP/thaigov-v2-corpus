รัฐบาลไทย-ข่าวทำเนียบรัฐบาล-กรมทางหลวง เชิญชวนผู้ใช้ทางชมความสวยงาม “ถนนสายดอกเหลืองปรีดียาธร” จังหวัดสุพรรณบุรี


วันอังคารที่ 1 มีนาคม 2565
กรมทางหลวง เชิญชวนผู้ใช้ทางชมความสวยงาม “ถนนสายดอกเหลืองปรีดียาธร” จังหวัดสุพรรณบุรี
ขอความร่วมมือประชาชนที่จะถ่ายภาพโปรดจอดยานพาหนะบริเวณสองข้างทางอย่างระมัดระวัง เพื่อป้องกันปัญหาการจราจรติดขัดและอุบัติเหตุที่อาจเกิดขึ้น รวมถึงไม่กีดขวางการจราจรบนทางหลวง
กรมทางหลวง (ทล.) กระทรวงคมนาคม โดยแขวงทางหลวงสุพรรณบุรีที่ 1 เชิญชวนผู้ใช้ทางชมความสวยงามของถนนสายดอกไม้ต้นเหลืองปรีดียาธรและต้นกัลปพฤกษ์ จังหวัดสุพรรณบุรี ที่บานพร้อมกันในช่วงฤดูร้อนของทุกปี เป็นแนวยาวหลายกิโลเมตร ซึ่งจะออกดอกให้ชื่นชมปีละครั้งเท่านั้น พร้อมทั้งดำเนินการเตรียม ความพร้อมปรับปรุงทางหลวงให้สวยงาม ตามนโยบาย “คมนาคมสีสัน สร้างสรรค์ประเทศไทย” ของนายศักดิ์สยาม ชิดชอบ รัฐมนตรีว่าการกระทรวงคมนาคม ที่ได้สั่งการให้ ทล. เตรียมความพร้อมในทุกด้าน โดยเฉพาะเรื่องการอำนวยความสะดวกในการเดินทาง และปรับปรุงทัศนียภาพทางหลวงให้มีความสวยงาม
ถนนสายดอกเหลืองปรีดียาธร หรือ ตาเบบูญ่า ตั้งอยู่บนทางหลวงหมายเลข 3502 (ตอนดอนไร่ - อ่างเก็บน้ำกระเสียว) บริเวณ กม. ที่ 0+100 - 11+200 ระยะทางกว่า 11 กิโลเมตร ในพื้นที่ตำบลหนองสะเดา อำเภอสามชุก และตำบลหนองโพธิ์ อำเภอหนองหญ้าไซ จังหวัดสุพรรณบุรี ขณะนี้เริ่มออกดอกบานสะพรั่งเต็มสองข้างทางแล้ว ซึ่งจะออกดอกช่วงเดือนกุมภาพันธ์ - มีนาคมของทุกปี ทั้งนี้ขึ้นอยู่กับสภาพอากาศด้วย ตาเบบูญ่า หรือ เหลืองปรีดียาธร เป็นต้นไม้ที่หม่อมราชวงศ์ปรีดิยาธร เทวกุล นำเข้ามาปลูกจากอินโดเซีย เป็นไม้ยืนต้น มีลักษณะเป็นรูประฆังสีเหลือง ปลายกลีบแยกเป็นรูปปากเปิด ทำให้ช่วงที่มีการออกดอกนั้นมีความน่าสนใจและดึงดูดให้กับนักท่องเที่ยว และประชาชนที่จะถ่ายภาพจำนวนมาก สำหรับการเดินทางมาท่องเที่ยวจากกรุงเทพฯ ให้ใช้ทางหลวงหมายเลข 340 มุ่งหน้าสู่จังหวัดสุพรรณบุรี เลี้ยวซ้ายที่แยกสามชุก บริเวณ กม. ที่ 103+600 ผ่านตลาดสามชุก ไปยังทางหลวงหมายเลข 3365 อีก 4 กิโลเมตร เลี้ยวขวาที่แยกดอนยาวตัดทางหลวงหมายเลข 3496 อีกประมาณ 5 กิโลเมตร
เลี้ยวซ้ายเข้าสู่ทางหลวงหมายเลข 3502 (ถนนสายดอกไม้) ประวัติความเป็นมาถนนสายดอกไม้นี้ เมื่อปี 2540 ทล. ได้ก่อสร้างถนนหมายเลข 3502 ตอนดอนไร่ - อ่างเก็บน้ำกระเสียว ซึ่งเป็นเส้นทางเชื่อมต่อระหว่างอำเภอสามชุก หนองหญ้าไซ ไปสู่อำเภอด่านช้าง จังหวัดสุพรรณบุรี ได้ปลูกต้นเหลืองปรีดียาธรทั้งสองข้างทาง ตลอดระยะเวลา ที่ผ่านมา แขวงสุพรรณบุรีที่ 1 โดยหมวดทางหลวงด่านช้าง องค์กรปกครองส่วนท้องถิ่นในพื้นที่ ชาวบ้านในพื้นที่ ได้ช่วยดูแลบำรุงรักษาจนออกดอกบานสะพรั่ง เป็นถนนสวยงามและกลายเป็นจุดที่นักท่องเที่ยวให้ความสนใจ จนถึงปัจจุบัน
นอกจากถนนดอกไม้สวยดอกเหลืองปรีดียาธร ยังมีถนนสายดอกกัลปพฤกษ์ สีชมพูบานสะพรั่งออกดอกช่วงเดือนกุมภาพันธ์ - มีนาคม ตั้งอยู่บนทางหลวงหมายเลข 340 (ตอนศรีประจันต์ - ปากน้ำ) บริเวณ กม. ที่ 113+400 - 114 ระยะทางยาว 600 เมตร ช่วงเลยตลาดสามชุกไปทางจังหวัดชัยนาท 10 กิโลเมตร ก่อนถึงบึงฉวากในพื้นที่อำเภอเดิมบางนางบวช จังหวัดสุพรรณบุรี โดยถนนดอกกัลปพฤกษ์จะอยู่ได้ประมาณ 2 - 3 สัปดาห์เท่านั้น ก็จะร่วงหล่น ทล. ขอความร่วมมือประชาชนที่จะถ่ายภาพโปรดจอดยานพาหนะบริเวณสองข้างทางอย่างระมัดระวัง เพื่อป้องกันปัญหาการจราจรติดขัดและอุบัติเหตุที่อาจเกิดขึ้น รวมถึงไม่กีดขวางการจราจรบนทางหลวง และขอความร่วมมือนักท่องเที่ยวเดินทางอย่างปลอดภัยและใส่ใจสิ่งแวดล้อม ไม่ทำให้ดอกไม้เกิดความเสียหาย โปรดขับรถด้วยความระมัดระวัง ปฏิบัติตามป้ายเตือน ป้ายแนะนำ เพื่อความปลอดภัยในการเดินทาง และปฏิบัติตามมาตรฐานสาธารณสุขภายใต้วิถีชีวิตรูปแบบใหม่ “ท่องเที่ยวสุขใจ ห่างไกลโควิด-19” สวมหน้ากาก ล้างมือ รักษาระยะห่าง หากประชาชนต้องการสอบถามข้อมูลรายละเอียดเพิ่มเติมสามารถติดต่อได้ที่แขวงทางหลวงสุพรรณบุรีที่ 1 โทร. 0 3552 2133 หรือสายด่วนกรมทางหลวง โทร. 1586 (โทรฟรีทุกเครือข่ายตลอด 24 ชั่วโมง)

ที่มา : https://www.thaigov.go.th/news/contents/details/52055