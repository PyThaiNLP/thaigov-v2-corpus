รัฐบาลไทย-ข่าวทำเนียบรัฐบาล-รมว.ยุติธรรม พบเจ้าหนี้ ๔ แม่เฒ่าสุโขทัยช่วยไกล่เกลี่ยเต็มที่แต่ไม่สำเร็จ เผยเสียใจทำให้ไม่ได้ เร่งส่วนราชการหาที่ดินปลูกบ้านให้คุณยาย


วันเสาร์ที่ 26 มิถุนายน 2564
พิมพ์
รมว.ยุติธรรม พบเจ้าหนี้ ๔ แม่เฒ่าสุโขทัยช่วยไกล่เกลี่ยเต็มที่แต่ไม่สำเร็จ เผยเสียใจทำให้ไม่ได้ เร่งส่วนราชการหาที่ดินปลูกบ้านให้คุณยาย
รมว.ยุติธรรม พบเจ้าหนี้ ๔ แม่เฒ่าสุโขทัยช่วยไกล่เกลี่ยเต็มที่แต่ไม่สำเร็จ เผยเสียใจทำให้ไม่ได้ เร่งส่วนราชการหาที่ดินปลูกบ้านให้คุณยาย พร้อมมี กรรมการดูแลเงินบริจาค ชี้ทุกฝ่ายเครียดกันหมด แต่เป็นทางออกที่ดีที่สุด
ในวันเสาร์ที่ ๒๖ มิถุนายน ๒๕๖๔ เวลา ๐๙.๓๐ น. ณ หมู่ ๔ ต.สามเรือน อ.ศรีสำโรง จ.สุโขทัย นายสมศักดิ์ เทพสุทิน รัฐมตรีว่าการกระทรวงยุติธรรม พร้อมด้วย นายมนู พุกประเสริฐ นายก อบจ. สุโขทัย นายสุชาติ ทีคะสุข รองผู้ว่าราชการ จ.สุโขทัย นางพรรณสิริ กุลนาถศิริ นายชูศักดิ์ คีรีมาศทอง ส.ส. สุโขทัย พรรคพลังประชารัฐ นายอำเภอศรีสำโรง กำนัน ต.สามเรือน และผู้นำชุมชน ลงพื้นที่เข้าพบกับ นางนิตยา จิวตระกูล โจทย์ที่ยื่นฟ้อง แม่เฒ่า ๔ ราย ที่ไปกู้ยืมเงิน โดยได้พูดคุยไกล่เกลี่ยถึงความเป็นไปได้ จากนั้นนายสมศักดิ์ และคณะได้เดินทางไปยัง บ้านนางตะล่อม ทิมแย้ม จำเลยที่ถูกฟ้อง เพื่อหารือถึงทางออกในการแก้ปัญหา
จากนั้น นายสมศักดิ์ ให้สัมภาษณ์ว่า คุณนิตยา ที่เป็นเจ้าหนี้ ได้อธิบายความตั้งแต่ต้นถึงการยืมเงิน ไปถึงกระบวนการของศาล และการบังคับคดี คุณนิตยามีความเอื้ออาทรต่อครอบครัวคุณยายพอสมควร จนถึงวันประมูลซื้อขายทอดตลาด วันที่ ๒๖ ก.พ. ๒๕๖๒ ซึ่งการซื้อคืนในกระบวนการขายทอดตลาดการประมูลจะต้องมีเงินวาง ๓๐,๐๐๐ บาท ซึ่งสุดท้ายไม่ได้วางและไม่ได้ประมูล ตนมีข้อติดใจตรงนี้ ซึ่งคงเป็นความไม่รอบคอบไม่อ่านเอกสารกัน น่าเสียดายที่ผู้คนไม่เข้าใจไม่ปรึกษาหารือกับผู้รู้ ทำให้เสียโอกาสในการซื้อที่ดินคืน เป็นเรื่องน่าเศร้าใจที่เกิดความเสียหายต่อคุณยาย ในส่วนของการเจรจาของการซื้อที่ดินคืนคุณนิตยาเขาขอทำใจยังไม่ขอตัดสินใจวันนี้ โดยที่ผ่านมามีคนไปช่วยคุยจำนวนมาก แต่ก็ไม่สำเร็จ
นายสมศักดิ์ กล่าวอีกว่า ในเรื่องของคดี ศาลได้มีความกรุณาขยายเวลาให้คุณยายย้ายออกไปจนถึงวันที่ ๑๖ กรกฎาคม ๒๕๖๔ ซึ่งเราต้องเตรียมที่อยู่ให้ยาย และจะพาไปอยู่ที่ไหนอย่างไร ตรงนี้ให้กำนัน ผู้ใหญ่บ้านเร่งดำเนินการ คุณยายบอกว่าหากซื้อคืนไม่ได้ ก็ไม่อยากอยู่ใกล้บ้านเดิม เวลา ๒๐ กว่าวันที่เหลือคงสร้างบ้านใหม่ไม่ทัน จึงจะต้องหาบ้านญาติพี่น้อง หรืออาจจะเช่าบ้านอื่นอยู่ไปก่อน และเร่งหาที่ดินสร้างบ้าน โดยขณะนี้มีเงินบริจาคอยู่จำนวนหนึ่ง ที่จะใช้ในการซื้อที่ดินและปลูกบ้าน รวมทั้งเหลือให้คุณยายเก็บไว้ใช้ โดยรูปแบบของบ้านอาจจะเป็นบ้านชั้นเดียวยกสูงเพื่อป้องกันน้ำท่วม ปลูกสองหลังให้อยู่ในบริเวณเดียวกัน เนื้อที่ประมาณ ๑ ไร่ หรือจะออกแบบยังไงก็ลองไปคิดกัน ส่วนมาตรการการเบิกจ่ายเงินบริจาคที่ไว้ใช้สำหรับชีวิตประจำวัน ตนคิดว่านายอำเภอมีประสบการณ์ เราคำนวณให้ใช้จ่ายนานที่สุด และมีสัญญาตกลงว่าจะเบิกจ่ายเท่าไร อาจจะกำหนดอายุขัยให้คุณยายใช้ได้จนยายอายุ ๑๑๐ ปี ตรงนี้จะมีกรรมการดูแลอย่างไรก็ขอให้ฝ่ายปกครองทำการบ้านกันมา
"ผมคิดว่าคุณยายทำใจมานานแล้ว แต่ยายต้องมีที่อยู่ ตนก็เสียใจที่ช่วยซื้อที่ดินไม่ได้ ทั้งสองฝ่ายก็มีความเครียด เขาก็คงไม่ได้มีความสุข เราเป็นคนกลาง ยังไม่มีความสุขเลย เรื่องนี้เป็นเรื่องของกระบวนการทางกฎมายที่เสร็จสิ้นไปแล้ว เราคงจะไปก้าวล่วงคำสั่งศาลไม่ได้ ที่มาไกล่เกลี่ยในวันนี้เพราะเป็นเรื่องของมนุษยธรรม ซึ่งผมก็หวังว่าในอนาคตเขาจะขายที่ดินคืนให้ยาย" นายสมศักดิ์ กล่าว

ที่มา : https://www.thaigov.go.th/news/contents/details/43125