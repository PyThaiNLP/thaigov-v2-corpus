รัฐบาลไทย-ข่าวทำเนียบรัฐบาล-ดีอีเอส ปั้นพนักงานวิทยุสมัครเล่น ร่วมเป็นเครือข่ายสื่อสารสำรองแห่งชาติ


วันเสาร์ที่ 25 มิถุนายน 2565
ดีอีเอส ปั้นพนักงานวิทยุสมัครเล่น ร่วมเป็นเครือข่ายสื่อสารสำรองแห่งชาติ
ดีอีเอส ปั้นพนักงานวิทยุสมัครเล่น ร่วมเป็นเครือข่ายสื่อสารสำรองแห่งชาติ
กระทรวงดิจิทัลฯ สร้างทีมเสริมกำลังเครือข่ายสื่อสารสำรองแห่งชาติ ฝึกอบรมพนักงานวิทยุสมัครเล่นกว่า 1,000 คนยกระดับสู่การเป็นอาสาสมัครพนักงานสื่อสารในยามฉุกเฉิน ปูพรมปฏิบัติหน้าที่ทุกจังหวัด เชื่อมั่นศักยภาพสนับสนุนภารกิจการสื่อสารในสถานการณ์ภัยพิบัติ และภาวะฉุกเฉินของประเทศ
นางสาวอัจฉรินทร์ พัฒนพันธ์ชัย ปลัดกระทรวงดิจิทัลเพื่อเศรษฐกิจและสังคม (ดีอีเอส) กล่าวระหว่างเป็นประธานในการมอบนโยบาย การสรุปโครงการพัฒนาและฝึกอบรมพนักงานวิทยุสมัครเล่น อาสาสมัครสื่อสารฉุกเฉินทำหน้าที่เครือข่ายสื่อสารสำรองแห่งชาติ วันนี้ (25 มิ.ย.65) ว่า โครงการนี้มีเป้าหมายเพื่อยกระดับพนักงานวิทยุสมัครเล่น ให้เป็นอาสาสมัครพนักงานสื่อสารในยามฉุกเฉิน ทำหน้าที่เครือข่ายสื่อสารสำรองแห่งชาติ ของกระทรวงดิจิทัลฯ ให้สามารถปฏิบัติหน้าที่ครอบคลุมทุกจังหวัดทั่วประเทศ โดยเป็นระบบสื่อสารแบบคู่ขนานในการสั่งการประสานงาน ที่พร้อมทำงานได้ในเวลาที่รวดเร็วเมื่อเกิดภาวะฉุกเฉิน หรือภัยพิบัติ
ทั้งนี้ โครงการดังกล่าว ขับเคลื่อนโดยสหพันธ์สมาคมวิทยุสมัครเล่นควบคุมข่ายประเทศไทย ซึ่งได้ขอรับการส่งเสริมและสนับสนุนเงินจากกองทุนวิจัยและพัฒนากิจการกระจายเสียง กิจการโทรทัศน์ และกิจการโทรคมนาคมเพื่อประโยชน์สาธารณะ สำนักงานคณะกรรมการกิจการกระจายเสียง กิจการโทรทัศน์ และกิจการโทรคมนาคม (กสทช.)
โดยกระทรวงดิจิทัลฯ ได้สนับสนุนวิทยากร และเจ้าหน้าที่สนับสนุนการดำเนินงาน เพื่อจัดการอบรมพนักงานวิทยุสมัครเล่นจำนวน 4 ครั้ง ครอบคลุมทั้ง 4 ภูมิภาค มีพนักงานวิทยุสมัครเล่นเข้าร่วมรับการอบรมจำนวนมากกว่า1,000 คน
“เป้าหมายของเรา ต้องการพัฒนาศักยภาพของพนักงานวิทยุสมัครเล่นซึ่งเป็นบุคลในพื้นที่ และรู้จักพื้นที่เป็นอย่างดี ทำให้สามารถแจ้งข้อมูลในพื้นที่ ที่เป็นประโยชน์ในระหว่างเกิดภัย และจะเป็นกลไก และกำลังสำคัญยิ่ง ในการสนับสนุนภารกิจการสื่อสารในภาวะวิกฤต และภาวะฉุกเฉินของประเทศ สอดคล้องกับการที่กระทรวงดิจิทัลฯ เป็นหน่วยงานหลักด้านการสื่อสาร ตามแผนเตรียมพร้อมแห่งชาติ และแผนป้องกันและบรรเทาสาธารณภัยแห่งชาติ พ.ศ. 2558” นางสาวอัจฉรินทร์กล่าว
ทั้งนิ้ การถอดบทเรียนจากภัยพิบัติที่เกิดขึ้นในประเทศไทย หลายครั้งพบว่าในพื้นที่ที่ได้รับความเสียหาย ระบบสื่อสารโดยทั่วไปไม่สามารถใช้งานได้ชั่วคราว แต่เครือข่ายสื่อสารวิทยุสมัครเล่นยังสามารถใช้งานได้ ช่วยสนับสนุนในการประสานงานให้ความช่วยเหลือประชาชนที่ประสบภัย วิทยุสมัครเล่นจึงเป็นระบบสื่อสารแบบคู่ขนาน ที่พร้อมทำงานได้ในเวลาที่รวดเร็วเมื่อเกิดภาวะฉุกเฉิน หรือภัยพิบัติ
ดังนั้น วิทยุสมัครเล่นจึงเป็นเครือข่ายสื่อสารอาสาสมัคร หรือเครือข่ายสื่อสารสำรองของชาติที่มีคุณภาพสามารถใช้งานได้ทุกเวลา และถือเป็นความร่วมมือของภาคประชาชนในการมีส่วนร่วมสนับสนุนหน่วยงานราชการในการรับมือกับภัยพิบัติได้อย่างมีประสิทธิภาพ ที่สำคัญนักวิทยุสมัครเล่นมีอยู่ทุกพื้นที่ของประเทศไทย อีกทั้งในยามปกติ ยังสามารถทำหน้าที่เป็นอาสาสมัครเฝ้าระวังภัยรูปแบบต่างๆ ในพื้นที่ ภัยทางสังคม ภัยทางข่าวสาร รวมทั้งภัยผ่านสื่อสังคมในรูปแบบต่างๆ
**************

ที่มา : https://www.thaigov.go.th/news/contents/details/56143