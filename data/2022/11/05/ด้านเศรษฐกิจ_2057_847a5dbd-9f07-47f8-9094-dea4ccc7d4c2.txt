รัฐบาลไทย-ข่าวทำเนียบรัฐบาล-รมช. คลัง ลงพื้นที่ท่าเรือกรุงเทพ กำชับทุกหน่วยงานร่วมบูรณาการ


วันพุธที่ 1 ธันวาคม 2564
พิมพ์
รมช. คลัง ลงพื้นที่ท่าเรือกรุงเทพ กำชับทุกหน่วยงานร่วมบูรณาการ
รมช.คลัง และอธิบดีกรมศุลกากร พร้อมคณะผู้บริหาร ลงพื้นที่และตรวจเยี่ยมการปฏิบัติงานและการปฏิบัติพิธีการทางศุลกากรทั้งนำเข้า-ส่งออก เพื่อเตรียมพร้อมรองรับการขยายตัวของเศรษฐกิจที่มีแนวโน้มดีขึ้น ณ สำนักงานศุลกากรท่าเรือกรุงเทพ
วันนี้ (1 ธันวาคม 2564) นายสันติ พร้อมพัฒน์ รัฐมนตรีช่วยว่าการกระทรวงการคลัง ที่กำกับดูแลกรมศุลกากร และ นายพชร อนันตศิลป์ อธิบดีกรมศุลกากร พร้อมคณะผู้บริหาร ร่วมกันลงพื้นที่และตรวจเยี่ยมการปฏิบัติงานและการปฏิบัติพิธีการทางศุลกากรทั้งนำเข้า-ส่งออก เพื่อเตรียมพร้อมรองรับการขยายตัวของเศรษฐกิจที่มีแนวโน้มดีขึ้น ภายหลังจากสถานการณ์การแพร่ระบาดของโรคติดเชื้อไวรัสโคโรนา 2019 (COVID-19) ณ สำนักงานศุลกากรท่าเรือกรุงเทพ
ตามที่ สำนักงานเศรษฐกิจการคลัง รายงานภาวะเศรษฐกิจประจำเดือนตุลาคม 2564 ที่ผ่านมา พบว่าเศรษฐกิจไทยส่งสัญญาณปรับตัวดีขึ้น ทำให้มีกิจกรรมทางเศรษฐกิจเพิ่มขึ้น โดยเฉพาะการส่งออกสินค้าโดยมูลค่าการส่งออกสินค้ารวมในรูปเงินสกุลดอลลาร์สหรัฐ เดือนตุลาคม 2564 อยู่ที่ 22,738.7 ล้านดอลลาร์สหรัฐ ขยายตัวติดต่อกันเป็นเดือนที่ 8 ที่ร้อยละ 17.4 ต่อปี
ในโอกาสนี้ นายสันติ พร้อมพัฒน์ รัฐมนตรีช่วยว่าการกระทรวงการคลัง พร้อมคณะผู้บริหารกรมศุลกากร ได้ตรวจเยี่ยมการปฏิบัติพิธีการทางศุลกากรเกี่ยวกับการส่งออกสินค้าทั้งกระบวนการ รวมทั้งการทำงานของระบบตรวจสอบตู้สินค้าด้วยเครื่องเอกซเรย์ พร้อมกำชับให้ร่วมกันบูรณาการทุกภาคส่วนเพื่ออำนวยความสะดวกกับผู้ประกอบการ ควบคู่การควบคุมทางศุลกากร เพื่อสร้างความมั่นใจ ความเชื่อมั่น สอดรับกับตัวเลขการส่งออกที่เพิ่มขึ้น และสร้างรายได้ให้ประชาชน ตามนโยบายของรัฐบาลอย่างยั่งยืน ต่อไป

ที่มา : https://www.thaigov.go.th/news/contents/details/48963