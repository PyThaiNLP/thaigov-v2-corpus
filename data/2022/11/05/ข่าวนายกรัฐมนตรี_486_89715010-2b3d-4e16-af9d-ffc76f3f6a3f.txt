รัฐบาลไทย-ข่าวทำเนียบรัฐบาล-นายกฯ ชี้แจงการขอใช้งบกลาง ต้องเสนอโครงการเข้าที่ประชุม ครม. พิจารณาอนุมัติ โดยต้องสอดคล้องกับความต้องการของประชาชนในพื้นที่ ยืนยันสามารถตรวจสอบได้


วันอังคารที่ 31 พฤษภาคม 2565
พิมพ์
นายกฯ ชี้แจงการขอใช้งบกลาง ต้องเสนอโครงการเข้าที่ประชุม ครม. พิจารณาอนุมัติ โดยต้องสอดคล้องกับความต้องการของประชาชนในพื้นที่ ยืนยันสามารถตรวจสอบได้
นายกฯ ชี้แจงการขอใช้งบกลาง ต้องเสนอโครงการเข้าที่ประชุม ครม. พิจารณาอนุมัติ โดยต้องสอดคล้องกับความต้องการของประชาชนในพื้นที่ ยืนยันสามารถตรวจสอบได้
วันนี้ (31 พ.ค. 65) เวลา 11.57 น. ณ ห้องประชุมสภาผู้แทนราษฎร อาคารรัฐสภา ถนนสามเสน เขตดุสิต กรุงเทพฯ พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ชี้แจงในการประชุมสภาผู้แทนราษฎรเพื่อพิจารณาร่างพระราชบัญญัติงบประมาณรายจ่ายประจำปีงบประมาณ พ.ศ. 2566 กรณีที่มีการกล่าวหาว่ารัฐบาลใช้จ่ายงบประมาณในการลงทุนในปีงบประมาณ 2565 ลดลงกว่าที่เสนอไว้ ว่า ในปีงบประมาณดังกล่าว ได้มีการเสนองบประมาณไว้ 624,399.8520 ล้านบาท แต่เมื่อถึงขั้นการพิจารณาของฝ่ายนิติบัญญัติ ขั้นกรรมาธิการวิสามัญ ได้มีการปรับลดงบประมาณรายจ่ายลงทุนลงจำนวน 12,466.4041 ล้านบาท ทำให้เหลือรายจ่ายลงทุน ทั้งสิ้น 611,933.4479 ล้านบาท คิดเป็นร้อยละ 19.74 ของวงเงินงบประมาณ รัฐบาลตั้งงบประมาณมาแต่ถูกตัด และที่บอกว่าพอตัดงบประมาณแล้วไปใช้งบประมาณงบกลาง ซึ่งในส่วนของงบกลาง นายกรัฐมนตรีไม่สามารถสั่งใช้งบกลางได้เองได้ทั้งหมด จะต้องมีการเสนอโครงการให้คณะรัฐมนตรีพิจารณา ทำให้ต้องปรับไปใช้กับโครงการที่ไม่ได้รับงบประมาณ และโครงการอื่น ๆ ที่รอการจัดสรรงบประมาณอยู่ โดยโครงการที่เสนอมาก็ต้องให้สอดคล้องกับความต้องการของประชาชนในพื้นที่ ไม่ใช่ว่านึกจะให้ใครก็ให้ สามารถตรวจสอบได้ว่า แผนงานโครงการของรัฐบาลเข้าถึงทุกพื้นที่ ทุกจังหวัดหรือไม่ ในส่วนเรื่องของการที่ส่อโกงต่าง ๆ ก็ให้ไปพิสูจน์กันในกระบวนการยุติธรรม ถ้ามีหลักฐานก็ให้เป็นการฟ้องร้องกันไป โดยขอให้ย้อนกลับไปดูในอดีตที่ผ่านมาเกิดอะไรขึ้นในกระบวนการยุติธรรม มีติดคุก มีหนีคดีหรือไม่

ที่มา : https://www.thaigov.go.th/news/contents/details/55217