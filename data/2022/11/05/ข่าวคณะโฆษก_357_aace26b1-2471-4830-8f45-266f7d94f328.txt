รัฐบาลไทย-ข่าวทำเนียบรัฐบาล-โฆษกเผยนายกฯเป็นห่วงเตือนประชาชนระวังภัยฉ้อโกงออนไลน์ แบงก์ชาติ - ดีอีเอส - ตช.รับบัญชานายกฯตรวจสอบระบบชำระเงิน ดีอีเอสเตรียมยกร่างพรฎ.ว่าด้วยการควบดูแลธุรกิจบริการแพลตฟอร์มดิจิทัล


วันอังคารที่ 19 ตุลาคม 2564
โฆษกเผยนายกฯเป็นห่วงเตือนประชาชนระวังภัยฉ้อโกงออนไลน์ แบงก์ชาติ - ดีอีเอส - ตช.รับบัญชานายกฯตรวจสอบระบบชำระเงิน ดีอีเอสเตรียมยกร่างพรฎ.ว่าด้วยการควบดูแลธุรกิจบริการแพลตฟอร์มดิจิทัล
โฆษกรัฐบาลเผย นายกฯ เป็นห่วง เตือนประชาชน ระวังภัยฉ้อโกงออนไลน์ แบงก์ชาติ - ดีอีเอส - ตช. รับบัญชานายกฯ จับมือตรวจสอบระบบชำระเงิน ขณะที่ดีอีเอส เตรียมยกร่าง พรฎ. ว่าด้วยการควบคุมดูแลธุรกิจบริการแพลตฟอร์มดิจิทัล
วันนี้ 19 ตุลาคม 2564 นายธนกร วังบุญคงชนะ โฆษกประจำสำนักนายกรัฐมนตรี เผยว่า พลเอกประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ห่วงประชาชน หลังมีปรากฏมีประชาชนร้องเรียนว่าถูกหักเงินจากบัญชีธนาคาร บัญชีบัตรเครดิต หรือบัญชีบัตรเดบิต อย่างผิดปกติจำนวนมาก อย่างไม่ทราบที่มา ซึ่งแบงก์ชาติ สมาคมธนาคาร- ดีอีเอส - ตช. พร้อมรับบัญชานายกรัฐมนตรี แก้ไขโดยด่วน ได้เร่งสั่งการให้หน่วยงานที่รับผิดชอบดูแลโดยด่วน
ทั้งนี้ ธนาคารแห่งประเทศไทย ได้ทำการตรวจสอบเบื้องต้นพบว่า มิได้เกิดจากการรั่วไหลของข้อมูลจากธนาคาร แต่เป็นรายการที่ เกิดจากการทำธุรกรรมชำระค่าสินค้าและบริการกับร้านค้าออนไลน์ที่จดทะเบียนในต่างประเทศเป็นส่วนใหญ่และ ไม่ใช่แอปฯ ดูดเงินตามที่ปรากฏเป็นข่าว โดยธนาคารเจ้าของบัตรได้ดำเนินการระงับการใช้บัตรของลูกค้าที่มีรายการผิดปกติ และติดต่อลูกค้า รวมทั้งอยู่ระหว่างดำเนินการตรวจสอบร้านค้าที่มีธุรกรรมที่ผิดปกติแล้ว ด้านกระทรวงดิจิทัลเพื่อเศรษฐกิจและสังคม (ดีอีเอส) ตรวจสอบระบบความมั่นคงปลอดภัยของธนาคารยังแข็งแรง โดยระบบของทุกธนาคารยังมีความมั่นคงปลอดภัยดี ไม่ได้ถูกบุกรุกหรือโจมตีระบบจากแฮกเกอร์ และได้ประสานงานผ่านธนาคารแห่งประเทศไทย เพื่อขอให้ธนาคารดูแลการทำระบบให้รัดกุมยิ่งขึ้น ในส่วนที่เป็นระบบการชำระเงินกับร้านค้า และทำให้มีมาตรฐานมากขึ้น ไม่ให้มีการตัดบัญชีกันได้โดยง่าย และ ขณะนี้ กำลังอยู่ในระหว่างเตรียมยกร่าง ร่าง พรฎ. ว่าด้วยการควบคุมดูแลธุรกิจบริการแพลตฟอร์มดิจิทัลที่ต้องแจ้งให้ทราบ โดยแพลตฟอร์มดิจิทัลที่มีการทำธุรกิจออนไลน์ มีการซื้อขาย มีการโอนเงิน ต้องมาจดแจ้งการประกอบธุรกิจกับภาครัฐและมีการยืนยันตัวตน
นอกจากนี้ในส่วนของ สำนักงานตำรวจแห่งชาติก็ได้เร่งสั่งการทุกหน่วยในสังกัดที่เกี่ยวข้องทำการสืบสวนสอบสวน จับกุม ปราบปราม ภัยทางสื่อสังคมออนไลน์ทุกรูปแบบ พร้อมขยายผลถึงเครือข่ายของผู้กระทำความผิดตามขั้นตอนของกฎหมายอย่างเด็ดขาด โดย ต้องระวางโทษจำคุกไม่เกิน 5 ปี หรือปรับไม่เกิน 100,000 บาท หรือทั้งจำทั้งปรับ รวมทั้งได้ประสาน กสทช. และผู้ประกอบการทุกเครือข่าย กวดขันการส่งข้อความสั้น sms ปล่อยเงินกู้ / ชวนเล่นพนันด้วย
โฆษกประจำสำนักนายกฯ กล่าวว่า นายกรัฐมนตรีฝากเตือนภัย ปัจจุบัน รูปแบบของมิจฉาชีพในออนไลน์เปลี่ยนแปลงไปมาก ดังนั้น ขอให้ประชาชนต้องระมัดระวัง และตรวจสอบ การใช้จ่าย ผ่านระบบออนไลน์ให้ดี หลีกเลี่ยงการทำธุรกรรมที่ไม่น่าเชื่อถือผ่านทางออนไลน์ หากพบปัญหาโปรดแจ้ง ธนาคารผู้ออกบัตรเพื่อแจ้งตรวจสอบและยืนยันการทำธุรกรรมในทันที สอบถามข้อมูลเพิ่มเติมที่ สายด่วน 1212 เว็บไซต์  https://www.1212occ.com และหากพบเบาะแสการกระทำความผิด สามารถแจ้งไปยัง Call Center สำนักงานตำรวจแห่งชาติ หมายเลขโทรศัพท์ 191 หรือ 1599 ได้ตลอด 24 ชั่วโมง

ที่มา : https://www.thaigov.go.th/news/contents/details/47158