รัฐบาลไทย-ข่าวทำเนียบรัฐบาล-จิตอาสาเพชรบุรี รวมพลังจิตอาสาพัฒนา เอามื้อสามัคคี หลังการฝึกอบรมเชิงปฏิบัติการขับเคลื่อนยุทธศาสตร์ นำการเปลี่ยนแปลงอำเภอนำร่อง


วันศุกร์ที่ 19 สิงหาคม 2565
พิมพ์
จิตอาสาเพชรบุรี รวมพลังจิตอาสาพัฒนา เอามื้อสามัคคี หลังการฝึกอบรมเชิงปฏิบัติการขับเคลื่อนยุทธศาสตร์ นำการเปลี่ยนแปลงอำเภอนำร่อง
จิตอาสาเพชรบุรี รวมพลังจิตอาสาพัฒนา เอามื้อสามัคคี หลังการฝึกอบรมเชิงปฏิบัติการขับเคลื่อนยุทธศาสตร์ นำการเปลี่ยนแปลงอำเภอนำร่อง
เมื่อวันที่ 18 สิงหาคม 2565 เวลา 13.30 น. นายณัฐวุฒิ เพ็ชรพรหมศร ผู้ว่าราชการจังหวัดเพชรบุรี เปิดเผยว่า จังหวัดเพชรบุรี ได้จัดกิจกรรมรวมพลังจิตอาสาพัฒนา เอามื้อสามัคคี หลังการฝึกอบรมเชิงปฏิบัติการขับเคลื่อนยุทธศาสตร์ นำการเปลี่ยนแปลงอำเภอนำร่อง ณ ศูนย์ศึกษาและพัฒนาชุมชนเพชรบุรี อำเภอชะอำ โดยมีหัวหน้าส่วนราชการ เจ้าหน้าที่ ประชาชนจิตอาสา และภาคีเครือข่ายเข้าร่วมกิจกรรม
นายณัฐวุฒิ เพ็ชรพรหมศร ผู้ว่าราชการจังหวัดเพชรบุรี กล่าวว่า จังหวัดเพชรบุรีน้อมสำนึกในพระมหากรุณาธิคุณของพระบาทสมเด็จพระวชิรเกล้าเจ้าอยู่หัว ที่ได้พระราชทานโครงการจิตอาสาพระราชทานตามแนวพระราชดำริ “เราทำความ ดี ด้วยหัวใจ” ด้วยทรงมุ่งหวังให้พสกนิกรทุกหมู่เหล่า มีความสมัครสมานสามัคคี ร่วมมือร่วมใจประกอบกิจกรรมสาธารณะ ฯลฯ โดยจิตอาสาเพชรบุรีได้ร่วมกันทำความดีเพื่อแผ่นดิน จิตอาสาพัฒนา เอามื้อสามัคคี ลงพื้นที่แปลงการเกษตรต้นแบบการพัฒนาคุณภาพชีวิต โดยมาร่วมด้วยช่วยกัน ศึกษาพื้นที่การทำเกษตรพอเพียง มาช่วยกันห่มหญ้า บนกล้าพันธุ์พืชที่ปลูกแล้วรอการเจริญเติบโตให้งอกงาม มีทั้งพืชผักสวนครัว เช่น กระชาย มะเขือ และต้นไม้หลากชนิด ร่วมส่งเสริมเศรษฐกิจพอเพียงแบบผสมผสาน ด้วยการปลูกพืชเกษตรอินทรีย์ และร่วมกันโยน EM ชนิดก้อน ซึ่งเป็นก้อนจุลินทรีย์ที่จะช่วยบำบัดน้ำเสีย ย่อยสลายสารอินทรีย์ อินทรีย์วัตถุ และสิ่งปฏิกูลต่างๆ ในน้ำ เพื่อมีน้ำสะอาดไว้ใช้ในการดำรงชีวิต
“สำหรับกิจกรรม “จิตอาสาพัฒนา เอามือสามัคคี” เป็นกิจกรรมส่วนหนึ่งในการฝึกอบรมเชิงปฏิบัติการ นักขับเคลื่อนยุทธศาสตร์นำการเปลี่ยนแปลงอำเภอนำร่อง ระดับกลุ่มจังหวัด ที่ได้น้อมนำแนวพระราชดำริของพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร และนำหลักการทรงงานมาปรับใช้ในการ “บำบัดทุกข์ บำรุงสุข” ให้กับประชาชน นำหลักปรัชญาของเศรษฐกิจพอเพียงมาเป็นแนวทางในการปฏิบัติงานและพัฒนาประเทศและใช้เป็นแนวทางในการดำรงชีวิต พร้อมทั้งร่วมสานต่อพระราชปณิธานของพระบาทสมเด็จพระวชิรเกล้าเจ้าอยู่หัว ในการ สืบสาน รักษา และต่อยอด งานจิตอาสา “เราทำความดีด้วยหัวใจ” ด้วยการร่วมกันทำความดีด้วยหัวใจ ใช้พลังจิตอาสาเอามื้อสามัคคีในวันนี้” ผู้ว่าราชการจังหวัดเพชรบุรี ได้กล่าวทิ้งท้าย

ที่มา : https://www.thaigov.go.th/news/contents/details/58233