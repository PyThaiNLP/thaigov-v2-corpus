รัฐบาลไทย-ข่าวทำเนียบรัฐบาล-โฆษกรัฐบาล เผย นายกฯ กำชับ ดูแลประชาชนทุกกลุ่มอย่างเต็มความสามารถ ควบคู่กับการควบคุมการแพร่ระบาด แจงเงินช่วยเหลือผู้ประกันตน ม.33 ใน 16 จังหวัด โอนแล้วกว่า 600 ล้าน


วันพุธที่ 25 สิงหาคม 2564
พิมพ์
โฆษกรัฐบาล เผย นายกฯ กำชับ ดูแลประชาชนทุกกลุ่มอย่างเต็มความสามารถ ควบคู่กับการควบคุมการแพร่ระบาด แจงเงินช่วยเหลือผู้ประกันตน ม.33 ใน 16 จังหวัด โอนแล้วกว่า 600 ล้าน
โฆษกรัฐบาล เผย นายกฯ กำชับ ดูแลประชาชนทุกกลุ่มอย่างเต็มความสามารถ ควบคู่กับการควบคุมการแพร่ระบาด แจงเงินช่วยเหลือผู้ประกันตน ม.33 ใน 16 จังหวัด โอนแล้วกว่า 600 ล้าน ส่วน ม.39 โอนแล้ว 5.6 พันล้าน ขณะที่ ม.40 รอรับระหว่าง 24 - 25 ส.ค. วันละ 2 ล้านคน
วันที่ 25 ส.ค.64 นายธนกร วังบุญคงชนะ โฆษกประจำสำนักนายกรัฐมนตรี กล่าวถึงความคืบหน้าโครงการเยียวยานายจ้างและผู้ประกันตน ม. 33 ม. 39 และ ม. 40 ที่ได้รับผลกระทบจากสถานการณ์โควิด-19 ว่า เมื่อวันที่ 20 สิงหาคม 2564 ที่ผ่านมา กระทรวงแรงงาน โดยสำนักงานประกันสังคม ได้โอนเงินเยียวยาให้ผู้ประกันตน ม. 33 ลูกจ้างสัญชาติไทยคนละ 2,500 บาท ในพื้นที่ 16 จังหวัด (นครราชสีมา ระยอง ราชบุรี สระบุรี สุพรรณบุรี กาญจนบุรี ลพบุรี เพชรบูรณ์ ประจวบคีรีขันธ์ ปราจีนบุรี เพชรบุรี ตาก อ่างทอง นครนายก สมุทรสงคราม สิงห์บุรี) รวม 249,235 คน เป็นเงินกว่า 623 ล้านบาท ส่วนนายจ้างในพื้นที่ 16 จังหวัด ที่จะได้รับเงินเยียวยาให้กับลูกจ้างไม่เกิน 200 คน คนละ 3,000 บาท ตามเงื่อนไขที่ระบุไว้นั้น สำนักงานประกันสังคมกำลังทยอยตรวจสอบข้อมูลที่นายจ้างกรอกไว้ในระบบ E-Service และจะทำการโอนเข้าบัญชีที่ระบุไว้ทุกวันศุกร์
โฆษกรัฐบาล ยังกล่าวถึงเงินช่วยเหลือผู้ประกันตน ม. 39 และ ม. 40  ด้วยว่า เมื่อวันที่ 23 สิงหาคม 2564 สำนักงานประกันสังคม ได้เริ่มโอนเงินช่วยเหลือผู้ประกันตน ม. 39 ในพื้นที่ 13 จังหวัด (กรุงเทพฯ นครปฐม นนทบุรี ปทุมธานี สมุทรปราการ สมุทรสาคร นราธิวาส ปัตตานี ยะลา สงขลา ฉะเชิงเทรา ชลบุรี พระนครศรีอยุธยา) รวม 1.12 ล้านคน เป็นเงินกว่า 5.6 พันล้านบาท ส่วน ม. 40 ในพื้นที่ 13 จังหวัด มีจำนวน 4.5 ล้านคน ทำการโอนระหว่างวันที่ 24 - 25 สิงหาคม 2564 วันละ 2 ล้านคน จากนั้นวันที่ 26 สิงหาคม 2564 โอนที่เหลืออีก 5 แสนคน เป็นเงิน 22,482 ล้านบาท สำหรับกำหนดการโอนเงินให้ผู้ประกันตน ม.39 และ ม.40 ในกลุ่ม 16 จังหวัด (กาญจนบุรี ตาก นครนายก นครราชสีมา ประจวบคีรีขันธ์ ปราจีนบุรี เพชรบุรี เพชรบูรณ์ ระยอง ราชบุรี ลพบุรี สิงห์บุรี สมุทรสงคราม สระบุรี สุพรรณบุรี และอ่างทอง) จำนวน 802,397 คน จะได้รับเงินเยียวยาตั้งแต่วันที่ 27 สิงหาคม 2564 เป็นต้นไป ทั้งนี้ ผู้ประกันตน ม. 33 ม. 39 และ ม. 40 ในพื้นที่ 13 จังหวัดล็อกดาวน์ จะได้รับเงินเยียวยา ระยะเวลา 2 เดือน ส่วนผู้ประกันตน ม. 33 ม. 39 และ ม. 40 ในพื้นที่ 16 จังหวัดที่ประกาศล็อกดาวน์ภายหลังจะได้รับเงินเยียวยา 1 เดือน ซึ่งผู้ประกันตนสามารถตรวจสอบสิทธิได้ที่เว็บไซต์สำนักงานประกันสังคม www.sso.go.th/eform_news
“พล.อ.ประยุทธ์ จันทร์โอชา นายกฯ และรมว.กลาโหม ห่วงใยพี่น้องประชาชนทุกคน ทุกกลุ่ม จึงกำชับให้หน่วยงานที่เกี่ยวข้อง ต้องดูแลประชาชนทุกกลุ่มอย่างเต็มความสามารถ เร่งหาหนทางเพื่อช่วยเหลือทางด้านเศรษฐกิจกับพี่น้องประชาชนทุกกลุ่ม โดยเฉพาะกลุ่มพ่อค้าแม่ค้า รวมถึงผู้ประกอบการขนาดกลาง และขนาดย่อมทั่วประเทศที่ได้รับผลกระทบอย่างหนักจากโควิด-19 ควบคู่ไปกับการควบคุมสถานการณ์การแพร่ระบาด ซึ่งรัฐบาลและหน่วยงานที่เกี่ยวข้องต่างทุ่มเทสรรพกำลังอย่างเต็มที่ในทุกๆ ด้าน เพื่อช่วยบรรเทาความเดือดร้อนของพี่น้องประชาชนที่เกิดขึ้นให้ได้มากที่สุด”โฆษกรัฐบาลกล่าว

ที่มา : https://www.thaigov.go.th/news/contents/details/45125