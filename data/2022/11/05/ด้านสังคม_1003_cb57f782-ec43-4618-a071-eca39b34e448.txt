รัฐบาลไทย-ข่าวทำเนียบรัฐบาล-“ชัยวุฒิ” รมว.ดีอีเอส เดินหน้าผนึกตำรวจ ประสานกูเกิล และเว็บด้านการลงทุนเทรดคริปโตที่ ก.ล.ต.ให้การรับรอง ดันยกระดับมาตรฐานป้องกันเว็บหลอก


วันจันทร์ที่ 20 ธันวาคม 2564
“ชัยวุฒิ” รมว.ดีอีเอส เดินหน้าผนึกตำรวจ ประสานกูเกิล และเว็บด้านการลงทุนเทรดคริปโตที่ ก.ล.ต.ให้การรับรอง ดันยกระดับมาตรฐานป้องกันเว็บหลอก
“ชัยวุฒิ” รมว.ดีอีเอส เดินหน้าผนึกตำรวจ ประสานกูเกิล และเว็บด้านการลงทุนเทรดคริปโตที่ ก.ล.ต.ให้การรับรอง ดันยกระดับมาตรฐานป้องกันเว็บหลอก
“ชัยวุฒิ” รมว.ดีอีเอส เดินหน้าผนึกตำรวจ ประสานกูเกิล และเว็บด้านการลงทุนเทรดคริปโตที่ ก.ล.ต.ให้การรับรองดันยกระดับมาตรฐานป้องกันเว็บหลอก ใช้เป็นช่องทางหลอกลวงเหยื่อผ่านออนไลน์/โซเชียล พร้อมประสานงานแบงก์ชาติ-สมาคมธนาคารไทย หาแนวทางกำจัดบัญชีม้า หวังตัดตอนปัญหาเว็บเงินกู้เถื่อน และมิจฉาชีพออนไลน์
นายชัยวุฒิ ธนาคมานุสรณ์ รัฐมนตรีว่าการกระทรวงดิจิทัลเพื่อเศรษฐกิจและสังคม (ดีอีเอส) กล่าวว่า วันนี้ (20 ธ.ค. 64) ได้รับการประสานจากนางแน่งน้อย อัศวกิตติกร  ประธานศูนย์ช่วยเหลือด้านกฎหมายผู้ถูกล่วงละเมิด bully ทางสังคมออนไลน์ (ศชอ.) นำตัวผู้เสียหายเข้ามาร้องเรียนเรื่องการถูกโกงออนไลน์ทั้งจากการถูกหลอกลวงลงทุนเงินคริปโต และเว็บไซต์เงินกู้เถื่อน ทั้งนี้ เบื้องต้นได้รับเรื่อง และจะร่วมกับตำรวจ และภาคส่วนที่เกี่ยวข้องดำเนินการเร่งปิดกั้น และ take down เว็บไซต์เหล่านั้น ตลอดจนติดตามขบวนการผู้กระทำความผิดมาดำเนินคดีตามกฎหมาย
นอกจากนี้ เพื่อให้ก้าวทันกับการหลอกหลวงในโลกดิจิทัล โดยเฉพาะปัญหาเว็บหลอกให้ลงทุนในเงินดิจิทัล (คริปโต) ที่มีแนวโน้มเพิ่มขึ้น กระทรวงฯ และทางสำนักงานตำรวจแห่งชาติ (สตช.) อยู่ระหว่างการประสานกับกูเกิล ซึ่งเป็นผู้ให้บริการ search engine รวมทั้งเว็บด้านการลงทุนเทรดคริปโต ที่สำนักงานคณะกรรมการกำกับหลักทรัพย์และตลาดหลักทรัพย์ (ก.ล.ต.) แล้วมากกว่า 10 ราย เพื่อหารือชี้แจงข้อกำหนดร่วมกันในการสร้างมาตรฐานให้สูงขึ้นเพื่อให้ประชาชนมั่นใจว่าเมื่อคลิก log-in เข้ามาในเว็บเหล่านี้แล้วจะไม่ถูกหลอกลวง
เนื่องจากปัจจุบัน เว็บเสมือน (Virtual Web) ซึ่งเป็นเว็บหลอกของพวกมิจฉาชีพออนไลน์ จะมีการตั้งชื่อเหมือนหรือชื่อคล้ายกับเว็บลงทุนจริงที่ ก.ล.ต. ให้การรับรอง จากนั้นเว็บของมิจฉาชีพ จะใช้วิธีการเข้าไปซื้อโฆษณาของกูเกิล เพื่อให้แสดงผลเป็นอันดับแรก ดังนั้นเมื่อมีการค้นหาข้อมูลเว็บที่ต้องการ  เว็บหลอกพวกนี้ก็จะขึ้นมาเป็นอันดับ 1 เพราะชื่อคล้ายกัน ถ้าใครหลงคลิกเข้าไป เว็บปลอมเหล่านั้นจะเก็บ log ชื่อล็อกอินและรหัสผ่านของเหยื่อ และนำเข้าไปจัดการบัญชีของบุคคลนั้นๆ ที่อยู่ในเว็บจริงเพื่อโอนเงินออกไปที่อื่น
ขณะที่ การร่วมหารือกับเว็บเพจด้านการซื้อขายการลงทุนที่ ก.ล.ต. รับรอง อาจมีการตั้งข้อกำหนดให้การใช้วิธีการเข้ารหัส หรือใช้ระบบ face detection เพื่อยืนยันตัวตนในการเข้าถึงต่อไป
“กำลังประสานกับกูเกิลและเว็บไซต์ต่างๆ ด้านนี้เพื่อมิให้มีเว็บที่หลอกลวงประชาชน แต่ก็ต้องยอมรับว่าระบบอินเทอร์เน็ต/โซเชียลมีเดียเป็นระบบเปิด ดังนั้นแนวทางที่ดีที่สุดคือ ประชาชนถ้าจะเข้าไปเว็บไซต์ไหนที่เป็นการลงทุนต้องระมัดระวัง ดูตัวสะกดยูอาร์แอล/ชื่อเว็บไซต์อย่างรอบคอบ เพราะเว็บหลอกอาจมีการเพิ่มตัวอักษรไว้ท้ายชื่อเหมือน และควรเข้าเฉพาะเว็บไซต์ที่น่าเชื่อถือ ขอให้ตระหนักว่าหากไม่รู้จักตัวตนกันจริงๆ ก็เป็นการหลอกลวงทั้งนั้น” นายชัยวุฒิกล่าว
นอกจากนี้ ในส่วนของปัญหาเว็บเงินกู้ออนไลน์ ที่ผ่านมากระทรวงฯ ได้รับข้อร้องเรียนและมีการ take down อย่างต่อเนื่อง แต่ก็มีการเปิดใหม่ขึ้นมาเรื่อยๆ เช่นกัน ดังนั้น อยากฝากเครือข่ายภาคประชาชนให้ช่วยแจ้งเตือนประชาชนด้วย ขณะที่ ในส่วนของกระทรวงฯ ที่กำลังดำเนินการอยู่ขณะนี้คือ การประสานงานกับธนาคารแห่งประเทศไทย และสมาคมธนาคารไทย เกี่ยวกับเรื่องบัญชีม้า เพราะเป็นปัญหาใหญ่ จุดเริ่มต้นของมิจฉาชีพคือ การใช้บัญชีปลอมในการโอนเงินและเอาเงินไปใช้ ถ้าสามารถกำจัดเรื่องบัญชีม้าได้ ก็จะลดปัญหาเรื่องการหลอกลวงทางออนไลน์ได้อย่างมาก
นายชัยวุฒิ กล่าวย้ำว่า ปัจจุบันโลกดิจิทัล ทำให้มีการปลอมแปลงและหลอกลวงกันได้ง่าย และการหลอกลวงออนไลน์เป็นปัญหาของสังคมไทยยุคนี้ เพราะโซเชียลไม่รู้จักตัวตน พร้อมทั้งอยากใหเเป็นอุทาหรณ์ว่าเวลาติดต่อใครในโลกออนไลน์/โซเชียลมีเดีย อย่าไปเชื่อ ถ้ามีการโอนเงินจะไม่ได้คืน เพราะมิจฉาชีพมักใช้ความกลัวและความโลภมาหลอกลวงให้ตกเป็นเหยื่อ
***********

ที่มา : https://www.thaigov.go.th/news/contents/details/49692