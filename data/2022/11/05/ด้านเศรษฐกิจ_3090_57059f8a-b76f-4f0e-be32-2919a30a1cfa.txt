รัฐบาลไทย-ข่าวทำเนียบรัฐบาล-“กอช. ชวนนิสิต นักศึกษา อายุ 20 ปี ออมเงินเพียงวันละ 20 บาท รับบำนาญใช้ตลอดชีพ”


วันจันทร์ที่ 7 มีนาคม 2565
พิมพ์
“กอช. ชวนนิสิต นักศึกษา อายุ 20 ปี ออมเงินเพียงวันละ 20 บาท รับบำนาญใช้ตลอดชีพ”
กอช. แนะเทคนิคการวางแผนออมเงินร่วมกับ กอช. ต่อเนื่องโดยเริ่มออมเงินตั้งแต่อายุ 20 ปี วันละ 20 บาท เมื่ออายุ 60 ปี จะได้รับเงินบำนาญตลอดชีพประมาณไม่ต่ำกว่าเดือนละ 3,000 บาท ผู้ที่สนใจสามารถสอบถามข้อมูลเพิ่มเติม สายด่วนเงินออม โทร. 02-049-9000
นางสาวจารุลักษณ์ เรืองสุวรรณ เลขาธิการคณะกรรมการกองทุนการออมแห่งชาติ (กอช.) เปิดเผยว่า  กอช. เชิญชวนนิสิต นักศึกษา เสริมสร้างวินัยการออมเงินเพื่ออนาคต เริ่มจากจำนวนเงินน้อย แต่ออมอย่างสม่ำเสมอ ด้วยระยะเวลาในการออมที่ยาว เงินออมจะมีผลตอบแทนที่ทบต้นทบดอกไปเรื่อยๆ หากเริ่มออมกับ กอช. ตั้งแต่อายุ 20 ปีไปจนถึงอายุ 60 ปี เพียงวันละ 20 บาท หรือเดือนละ 600 บาท รัฐจ่ายเงินสมทบให้อีกตามช่วงอายุ สูงสุด 1,200 บาทต่อปี อายุครบ 60 ปีบริบูรณ์ รับเงินบำนาญโดยประมาณไม่ต่ำกว่าเดือนละ 3,000 บาทตลอดชีพ
สำหรับผู้ที่สนใจสามารถตรวจสอบสิทธิ์ สมัครเป็นสมาชิก หรือส่งเงินออมสะสมได้ที่แอปพลิเคชัน “กอช.” หรือหน่วยรับสมัครสมาชิกใกล้บ้านท่าน อาทิ ที่ว่าการอำเภอทั่วประเทศ สำนักงานคลังจังหวัด สถาบันการเงินชุมชน ตัวแทน กอช. ประจำหมู่บ้าน ธนาคารเพื่อการเกษตรและสหกรณ์การเกษตร ธนาคารออมสิน ธนาคารอาคารสงเคราะห์ ธนาคารกรุงไทย ธนาคารอิสลามแห่งประเทศไทย ทุกสาขา รวมทั้งไปรษณีย์ไทย สหกรณ์ชุมชนที่เข้าร่วม เซเว่น-อีเลฟเว่น เคาน์เตอร์เซอร์วิส เทสโก้โลตัส บิ๊กซี ตู้บุญเติม และเครือข่ายรับสมัครทั่วประเทศ สอบถามข้อมูลเพิ่มเติมได้ที่สายด่วนเงินออม โทร. 02-049-9000
“คุณออม รัฐช่วยออม คุณได้บำนาญ”

ที่มา : https://www.thaigov.go.th/news/contents/details/52284