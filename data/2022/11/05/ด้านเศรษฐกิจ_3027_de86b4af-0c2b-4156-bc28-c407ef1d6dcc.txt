รัฐบาลไทย-ข่าวทำเนียบรัฐบาล-กระทรวงคมนาคมเดินหน้ายกระดับมาตรฐานความปลอดภัยรถยนต์ รถจักรยานยนต์ สอดคล้องมาตรฐานสากลภายในปี 2573


วันอังคารที่ 1 มีนาคม 2565
กระทรวงคมนาคมเดินหน้ายกระดับมาตรฐานความปลอดภัยรถยนต์ รถจักรยานยนต์ สอดคล้องมาตรฐานสากลภายในปี 2573
เร่งรัดติดตั้งระบบป้องกันล้อล็อกสำหรับรถจักรยานยนต์ใหม่ทุกขนาดและระบบควบคุมเสถียรภาพสำหรับรถยนต์ภายในปี 2567
นายศักดิ์สยาม ชิดชอบ รัฐมนตรีว่าการกระทรวงคมนาคม ได้มีนโยบายในการลดอัตรา การเสียชีวิตและลดอุบัติเหตุทางถนน เพื่อให้ประชาชนเกิดความปลอดภัยในการเดินทางในโครงข่ายคมนาคมขนส่ง และได้มอบหมายให้กรมการขนส่งทางบก (ขบ.) และหน่วยงานที่เกี่ยวข้องพิจารณาแนวทางการยกระดับมาตรฐานด้านความปลอดภัยของตัวรถ เพื่อส่งเสริมให้มีการนำเทคโนโลยีใหม่ ๆ ด้านความปลอดภัยมาใช้งาน รวมทั้งจัดทำแผนบังคับใช้ข้อกำหนดทางเทคนิคยานยนต์สำหรับรถยนต์และรถจักรยานยนต์ และได้มอบหมายให้นายสรพงศ์ ไพฑูรย์พงษ์ รองปลัดกระทรวงคมนาคม ทำหน้าที่ประธานคณะอนุกรรมการด้านยานพาหนะปลอดภัย ภายใต้คณะกรรมการศูนย์อำนวยความปลอดภัยทางถนน โดยมีผู้แทนจากหน่วยงานที่เกี่ยวข้อง ทั้งภาคราชการ ภาคอุตสาหกรรมยานยนต์ ภาควิชาการ และภาคประชาชน ซึ่งได้มีการประชุมคณะอนุกรรมการฯ เมื่อวันจันทร์ที่ 28 กุมภาพันธ์ 2565 โดยที่ประชุมได้ตระหนักถึงการกำหนดมาตรฐานของยานพาหนะในการยกระดับนำไปสู่การปฏิบัติและจัดทำแผนออกประกาศข้อกำหนดทางเทคนิคด้านความปลอดภัยของยานยนต์ อ้างอิงตาม UN Regulation ซึ่งเป็นมาตรฐานที่ยอมรับในสากลโลก โดยที่ประชุมได้มีมติดังนี้
1. ได้กำหนดแนวทางการดำเนินการติดตั้งระบบเบรกที่มีประสิทธิภาพไว้เป็น Roadmap เช่น การติดตั้งเบรกในรถยนต์ กำหนดให้รถยนต์และรถกระบะแบบใหม่ที่ดำเนินการผลิตตั้งแต่ปี 2567 ต้องติดตั้งระบบป้องกันล้อล็อก (Anti-lock Braking System) และระบบควบคุมเสถียรภาพ (Electronic Stability Control) มีระบบเสริมแรงเบรก (Brake Assist System) ตั้งแต่ปี 2569 และพัฒนาไปสู่ระบบเสริมแรงเบรก (Braking Assistant System) เพื่อนำไปสู่ระบบเบรกอัติโนมัติในปี 2571 เพื่อให้รถยนต์และรถกระบะมีสมรรถนะด้านการหลีกเลี่ยงการเกิดอุบัติเหตุสูงสุด
2. สำหรับการกำหนดมาตรฐานตัวรถกำหนดให้ภายในปี 2568 จะต้องมีความปลอดภัยของรถเป็นไปตามมาตรฐานการชนด้านหน้าและด้านข้าง (Frontal and Lateral Collision) ตามมาตรฐานสากล และนำมาตรฐานความปลอดภัยกรณีชนคนเดินเท้า (Pedestrian Safety) ที่จะต้องมีตัวถังที่ออกแบบซึ่งจะช่วยลดความรุนแรงจากการชน เป็นต้น
3. สำหรับกรณีของรถจักรยานยนต์ ที่ประชุมได้มอบนโยบายให้เร่งยกระดับมาตรฐความปลอดภัย เช่น กำหนดให้ระบบห้ามล้อของรถจักรยานยนต์ใหม่ทุกขนาดจะต้องติดตั้งระบบป้องกันล้อล็อก (Anti-lock Braking System) เป็นอุปกรณ์มาตรฐาน พร้อมกำหนดมาตรฐานการติดตั้งโคมไฟส่องสว่างและแสงสัญญาณ (UN R53 Installation of Lighting and Light-Signaling) ตั้งแต่ปี 2567
4. สำหรับการพัฒนาความปลอดภัยจากการเกิดอุบัติเหตุกับรถบรรทุกขนาดใหญ่ ที่ประชุมได้พิจารณากำหนดมาตรฐานความปลอดภัยในการออกมาตรฐานอุปกรณ์ป้องกันด้านข้างและด้านท้าย (Lateral and Rear-Underrun Protection) เพื่อลดความรุนแรงจากการชนด้านข้างหรือด้านท้ายของรถบรรทุก ออกมาตรฐานการติดตั้งอุปกรณ์มองภาพ (Indirection Vision) ในรถบรรทุกขนาดใหญ่ เพื่อลดความเสี่ยงจากการไม่เห็น เป็นต้น
5. เพื่อเป็นการศึกษากำหนดมาตรการในการติดตั้งอุปกรณ์ความปลอดภัยอื่น ๆ ที่จำเป็น
ที่ประชุมจึงได้มอบหมายให้ ขบ. ทำการศึกษาเทคโนโลยีความปลอดภัยอื่น ๆ ที่กำลังพัฒนา เช่น Intelligent Speed Assistance ซึ่งจะช่วยเตือนเวลารถขับเกินความเร็วที่กฎหมายกำหนด หรือระบบ Forward Collision Warning System ที่จะช่วยเตือนการชนในกรณีที่รถมีสิ่งกีดขวางด้านหน้า เป็นต้น ทั้งนี้ ได้มอบหมายให้ ขบ. เปิดการรับฟังความเห็นเห็นจากภาคอุตสาหกรรมและภาคประชาชน รวมทั้งผู้มีส่วนได้เสียในวงกว้าง เพื่อให้รับทราบถึงปัญหาอุปสรรคหรือแนวทางการดำเนินงานที่เหมาะสม เพื่อขับเคลื่อนการยกระดับมาตรฐานความปลอดภัยของยานยนต์ให้เทียบเท่ากับสากลโดยเร็ว เพื่อให้เกิดความปลอดภัยแก่ผู้ใช้รถใช้ถนนในภาพรวมอย่างยั่งยืน
ทั้งนี้ ก่อนการออกประกาศกำหนดมาตรฐานรถที่จดทะเบียนในประเทศไทยตามมาตรฐาน
ที่กำหนดการติดตั้งอุปกรณ์ความปลอดภัยดังกล่าวข้างต้น กระทรวงคมนาคมได้มอบหมายให้ ขบ. เปิดรับฟังความคิดเห็นสาธารณะ Public Hearing เพื่อให้ประชาชน นักวิชาการ องค์กรภาคราชการ เอกชน และผู้ผลิตรถหรือยานพาหนะต่าง ๆ ได้แสดงความคิดเห็นก่อนดำเนินการสรุปแนวทางการดำเนินการทางกฎหมายต่อไป

ที่มา : https://www.thaigov.go.th/news/contents/details/52084