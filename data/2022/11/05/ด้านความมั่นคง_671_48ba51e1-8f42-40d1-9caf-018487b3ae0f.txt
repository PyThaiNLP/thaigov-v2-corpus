รัฐบาลไทย-ข่าวทำเนียบรัฐบาล-สมาชิกวุฒิสภาหารือร่วมผู้ตรวจราชการกระทรวงมหาดไทย ประสานความร่วมมือขับเคลื่อนโครงการ ส.ว. พบประชาชน และโครงการกองทุนการศึกษา ส.ว. เพื่ออำนวยประโยชน์ให้กับพี่น้องประชาชนทั่วประเทศ


วันพุธที่ 19 มกราคม 2565
พิมพ์
สมาชิกวุฒิสภาหารือร่วมผู้ตรวจราชการกระทรวงมหาดไทย ประสานความร่วมมือขับเคลื่อนโครงการ ส.ว. พบประชาชน และโครงการกองทุนการศึกษา ส.ว. เพื่ออำนวยประโยชน์ให้กับพี่น้องประชาชนทั่วประเทศ
สมาชิกวุฒิสภาหารือร่วมผู้ตรวจราชการกระทรวงมหาดไทย ประสานความร่วมมือขับเคลื่อนโครงการ ส.ว. พบประชาชน และโครงการกองทุนการศึกษา ส.ว. เพื่ออำนวยประโยชน์ให้กับพี่น้องประชาชนทั่วประเทศ
วันนี้ (19 ม.ค. 65) เวลา 13.30 น. ที่ห้องประชุมสำนักตรวจราชการและเรื่องราวร้องทุกข์ ชั้น 5 อาคารดำรงราชานุภาพ กระทรวงมหาดไทย นายไตรภพ วงศ์ไตรรัตน์ หัวหน้าผู้ตรวจราชการกระทรวงมหาดไทย พร้อมด้วย นายสันติธร ยิ้มละมัย ผู้ตรวจราชการกระทรวงมหาดไทย และนายอภินันท์ เผือกผ่อง ผู้ตรวจราชการกระทรวงมหาดไทย และว่าที่ร้อยตรี ศุภมงคล บูชาถ่ายเทศ ผู้อำนวยการสำนักตรวจราชการและเรื่องราวร้องทุกข์ สำนักงานปลัดกระทรวงมหาดไทย พร้อมด้วยคณะผู้ช่วยผู้ตรวจราชการกระทรวงมหาดไทย ร่วมให้การต้อนรับ นายจิรชัย มูลทองโร่ย สมาชิกวุฒิสภาในฐานะประธานอนุกรรมการด้านการประชาสัมพันธ์โครงการกองทุนการศึกษา วุฒิสภา และคณะอนุกรรมการด้านการประชาสัมพันธ์ในคณะกรรมการอำนวยการโครงการสมาชิกวุฒิสภาพบประชาชน ในโอกาสหารือความร่วมมือขับเคลื่อนโครงการสมาชิกวุฒิสภาพบประชาชน และโครงการกองทุนการศึกษา สมาชิกวุฒิสภา
นายไตรภพ วงศ์ไตรรัตน์ หัวหน้าผู้ตรวจราชการกระทรวงมหาดไทย กล่าวว่า กระทรวงมหาดไทยมีความยินดีที่ได้ร่วมต้อนรับสมาชิกวุฒิสภา และคณะอนุกรรมการด้านการประชาสัมพันธ์โครงการกองทุนการศึกษา วุฒิสภา และคณะอนุกรรมการด้านการประชาสัมพันธ์ในคณะกรรมการอำนวยการโครงการสมาชิกวุฒิสภาพบประชาชน ซึ่งกระทรวงมหาดไทย โดยผู้ตรวจราชการกระทรวงมหาดไทย และผู้ตรวจราชการกรมในสังกัดกระทรวงมหาดไทย ได้ร่วมสนับสนุนการลงพื้นที่รับฟังปัญหาและพบปะเยี่ยมเยียนพี่น้องประชาชนร่วมกับสมาชิกวุฒิสภาในโครงการสมาชิกวุฒิสภาพบประชาชนตลอดระยะเวลา 2 ปีที่ผ่านมามาอย่างต่อเนื่อง
นายจิรชัย มูลทองโร่ย สมาชิกวุฒิสภา กล่าวว่า ขอขอบคุณกระทรวงมหาดไทยที่ได้เปิดโอกาสให้คณะอนุกรรมการด้านการประชาสัมพันธ์โครงการกองทุนการศึกษา วุฒิสภา และคณะอนุกรรมการด้านการประชาสัมพันธ์ในคณะกรรมการอำนวยการโครงการสมาชิกวุฒิสภาพบประชาชน ร่วมหารือการขับเคลื่อนโครงการสมาชิกวุฒิสภาพบประชาชน และโครงการกองทุนการศึกษา ซึ่งกระทรวงมหาดไทย ได้ให้การสนับสนุนผ่านกลไกผู้ตรวจราชการกระทรวง และผู้ตรวจราชการกรมในสังกัดกระทรวงมหาดไทย มาอย่างต่อเนื่อง ซึ่งวุฒิสภา ได้ขับเคลื่อน “โครงการ ส.ว. พบประชาชน” มาเป็นระยะเวลากว่า 2 ปี โดย พลเอก สิงห์ศึก สิงห์ไพร รองประธานวุฒิสภา คนที่ 1 ได้มีดำริว่า สมาชิกวุฒิสภา (ส.ว.) เป็นตัวแทนของปวงชนชาวไทยตามรัฐธรรมนูญ แต่ไม่มีพื้นที่รับผิดชอบในพื้นที่ต่าง ๆ เหมือนกับสมาชิกสภาผู้แทนราษฎร (ส.ส.) แต่ภาระหน้าที่ทั้งงานด้านการกลั่นกรองกฎหมาย การควบคุมการบริหารราชการแผ่นดิน รวมถึงการติดตาม เสนอแนะ และเร่งรัดการปฏิรูปประเทศตามรัฐธรรมนูญ มาตรา 270 กำหนดให้ วุฒิสภา หน้าที่และอำนาจติดตาม เสนอแนะ และเร่งรัดการปฏิรูปประเทศ เพื่อให้บรรลุเป้าหมาย...ฯลฯ จึงได้เกิดโครงการนี้ขึ้น เพื่อให้ ส.ว. ลงไปพบปะแลกเปลี่ยนสะท้อนปัญหาจากประชาชนซึ่งเป็นปัญหาที่เกินกว่าอำนาจหน้าที่ของผู้ว่าราชการจังหวัด นำมาเสนอผ่านกลไกของวุฒิสภาโดยคณะกรรมาธิการสามัญ ส่วนเรื่องใดที่มีข้อกฎหมายหรือมติคณะรัฐมนตรีที่ชัดเจนอยู่แล้ว ก็จะส่งเรื่องไปยังนายกรัฐมนตรีเพื่อมอบหมายกระทรวง/ส่วนราชการที่เกี่ยวข้องดำเนินการ นอกจากนี้ วุฒิสภา ได้มีการขับเคลื่อน “โครงการกองทุนการศึกษา” โดยมี นายศุภชัย สมเจริญ รองประธานวุฒิสภา คนที่ 2 เป็นประธานกรรมการ ซึ่งโครงการดังกล่าวเป็นโครงการตามพระราชดำริของพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตรทรงมอบหมายให้คณะองคมนตรีเป็นผู้ดำเนินการ และต่อมา พระบาทสมเด็จพระเจ้าอยู่หัวรัชกาลที่ 10 ทรงรับพระราชกรณียกิจนี้ โดยมีพระบรมราโชบาย สืบสาน รักษา ต่อยอด โครงการกองทุนการศึกษาให้ดีขึ้นในทุกมิติ ซึ่งวุฒิสภาเล็งเห็นถึงประโยชน์และคุณค่าของการศึกษา จึงได้เข้าไปมีส่วนร่วมในโครงการฯ และแต่งตั้ง “คณะกรรมการประสานงานเพื่อสนับสนุนโครงการกองทุนการศึกษา วุฒิสภา” ใน 147 โรงเรียน ทั่วประเทศ แบ่งเป็น 5 ด้าน ได้แก่ 1) ด้านการพัฒนาผู้นำนักประชาธิปไตยสำหรับเยาวชนด้วยกระบวนการลูกเสือ 2) ด้านการสนับสนุนระบบสื่อสารสารสนเทศและการเรียนการสอนทางไกลผ่านระบบดิจิทัล 3) ด้านการพัฒนาด้านกายภาพ 4) ด้านจิตอาสาทำความดีเพื่อชาติ ศาสน์ กษัตริย์ และ 5) ด้านการประชาสัมพันธ์
นายจิรชัย มูลทองโร่ย สมาชิกวุฒิสภา กล่าวต่อว่า เพื่อให้การขับเคลื่อนโครงการสมาชิกวุฒิสภาพบประชาชน และโครงการกองทุนการศึกษา วุฒิสภา เป็นไปตามวัตถุประสงค์ของโครงการฯ อย่างต่อเนื่อง และเกิดประโยชน์กับพี่น้องประชาชนตามเป้าหมายของโครงการฯ ในทุกพื้นที่ของประเทศเพิ่มมากขึ้น จึงขอรับการสนับสนุนด้านการร่วมลงพื้นที่ตรวจราชการของผู้ตรวจราชการกระทรวงมหาดไทยในวาระที่สมาชิกวุฒิสภาลงพื้นที่จังหวัดในเขตตรวจราชการที่ผู้ตรวจราชการรับผิดชอบ เพื่อร่วมรับฟังความคิดเห็นและสภาพปัญหาในพื้นที่จากพี่น้องประชาชน เพื่อนำประเด็นที่เกี่ยวข้องตามอำนาจหน้าที่ไปขับเคลื่อนแก้ไขปัญหาให้กับประชาชนได้อย่างตรงจุดให้เป็นไปอย่างต่อเนื่อง พร้อมทั้งร่วมขับเคลื่อนงานด้านการเผยแพร่ประชาสัมพันธ์สร้างการรับรู้กับประชาชนผ่านช่องทางรูปแบบต่าง ๆ ของกระทรวงมหาดไทยที่มีอยู่ในปัจจุบัน
นายไตรภพ วงศ์ไตรรัตน์ หัวหน้าผู้ตรวจราชการกระทรวงมหาดไทย กล่าวเพิ่มเติมว่า สำหรับคำแนะนำ และข้อเสนอต่าง ๆ ที่ได้รับจากท่านจิรชัย มูลทองโร่ย สมาชิกวุฒิสภาในวันนี้ เป็นประโยชน์ในการขับเคลื่อนงานเพื่อบำบัดทุกข์ บำรุงสุข ให้กับพี่น้องประชาชน โดยกระทรวงมหาดไทย ยินดีให้การสนับสนุนโครงการสมาชิกวุฒิสภาพบประชาชน ในการลงพื้นที่รับฟังข้อคิดเห็นและปัญหาในพื้นที่ของพี่น้องประชาชน โดยกลไกศูนย์ดำรงธรรมกระทรวงมหาดไทย รวมไปถึงกลไกศูนย์ดำรงธรรมจังหวัด โดยท่านผู้ว่าราชการจังหวัด และศูนย์ดำรงธรรมอำเภอ โดยท่านนายอำเภอทุกอำเภอทั่วประเทศ และการบูรณาการความร่วมมือด้านการประชาสัมพันธ์สร้างการรับรู้กับประชาชน พร้อมทั้งนำเสนอแนวทางการแก้ไขปัญหาให้กับพี่น้องประชาชนในพื้นที่ ซึ่งกรณีพบสภาพปัญหาที่ต้องใช้หน่วยงานของทางราชการเกี่ยวเนื่องหลายกระทรวงในการแก้ไขปัญหาร่วมกัน เห็นควรให้ทางวุฒิสภาเสนอมอบหมายให้สำนักนายกรัฐมนตรีเป็นหน่วยงานหลักในการประสานงาน โดยกำหนดเป็นประเด็นการตรวจราชการแบบบูรณาการประจำปี หากเป็นกรณีแก้ไขปัญหาความเดือดร้อนของประชาชน ซึ่งต้องแก้ไขระเบียบ กฎหมายที่เกี่ยวข้อง เห็นควรให้ทางสำนักนายกรัฐมนตรีเป็นเจ้าภาพหลักในการรวบรวมบูรณาการแก้ไขร่วมกับหน่วยงานแต่ละกระทรวง อันจะทำให้เกิดการแก้ไขปัญหาให้กับประชาชน ได้ผลสมประสงค์ของรัฐบาล

ที่มา : https://www.thaigov.go.th/news/contents/details/50699