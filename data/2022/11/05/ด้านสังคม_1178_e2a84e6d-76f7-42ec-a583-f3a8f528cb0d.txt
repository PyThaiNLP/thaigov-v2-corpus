รัฐบาลไทย-ข่าวทำเนียบรัฐบาล-ดีอีเอส จัดอบรมหลักสูตรการเป็นข้าราชการที่ดี ปี 2565 เข้มมาตรการควบคุม โควิด-19 ผู้อบรมต้องส่งผลตรวจ ATK ก่อนเข้าร่วมไม่เกิน 72 ชั่วโมง เว้นระยะห่าง สวมหน้ากาก 100%


วันศุกร์ที่ 4 กุมภาพันธ์ 2565
ดีอีเอส จัดอบรมหลักสูตรการเป็นข้าราชการที่ดี ปี 2565  เข้มมาตรการควบคุม โควิด-19 ผู้อบรมต้องส่งผลตรวจ ATK ก่อนเข้าร่วมไม่เกิน 72 ชั่วโมง เว้นระยะห่าง สวมหน้ากาก 100%
ดีอีเอส จัดอบรมหลักสูตรการเป็นข้าราชการที่ดี ปี 2565  เข้มมาตรการควบคุม โควิด-19 ผู้อบรมต้องส่งผลตรวจ ATK ก่อนเข้าร่วมไม่เกิน 72 ชั่วโมง เว้นระยะห่าง สวมหน้ากาก 100%
วันนี้ 4 กุมภาพันธ์ 2565 นางสาวอัจฉรินทร์ พัฒนพันธ์ชัย ปลัดกระทรวงดิจิทัลเพื่อเศรษฐกิจและสังคม เป็นประธานเปิดโครงการฝึกอบรมหลักสูตรการเป็นข้าราชการที่ดี ประจำปีงบประมาณ พ.ศ. 2565 ครั้งที่ 1 ณ ห้องประชุม 803 ชั้น 8 สำนักงานปลัดกระทรวงดิจิทัลเพื่อเศรษฐกิจและสังคม โดยมีข้าราชการที่บรรจุใหม่ในสังกัดกระทรวงดิจิทัลเพื่อเศรษฐกิจและสังคม ที่อยู่ระหว่างทดลองปฏิบัติราชการ  จำนวนรวมทั้งสิ้น 38 คน  เข้าร่วม ทั้งนี้ผู้เข้าร่วมจะต้องปฏิบัติภายใต้มาตรการควบคุมการแพร่ระบาดของโรคติดเชื้อไวรัสโคโรนา 2019 (Covid-19) ดังนั้น ผู้จัดโครงการฯ จึงได้กำหนดแนวทางในการดำเนินโครงการฯ ทั้งการบรรยาย และการจัดกิจกรรม ในรูปแบบ New Normal อย่างเคร่งครัด โดยที่ผู้เข้าร่วมโครงการฯ ต้องฉีดวัคซีนครบโดสที่กำหนด ต้องใส่หน้ากากอนามัย 100% มีการเว้นระยะห่าง รวมถึง ต้องส่งผลตรวจ Antigen Test Kit หรือ ATK ก่อนเข้าร่วมโครงการไม่เกิน 72 ชั่วโมง และระหว่างเข้าร่วมโครงการตามระยะเวลาที่กำหนดอีกด้วย
สำหรับการฝึกอบรมในครั้งนี้ จัดขึ้นเพื่อให้เป็นไปตาม กฎ ก.พ. ว่าด้วยการทดลองปฏิบัติหน้าที่ราชการและการพัฒนาข้าราชการที่อยู่ระหว่างทดลองปฏิบัติราชการ พ.ศ.2553 ที่กำหนดให้ส่วนราชการต้นสังกัด ต้องพัฒนาข้าราชการบรรจุใหม่ ใน 3 ส่วน คือ การปฐมนิเทศ การเรียนรู้ด้วยตนเอง และการฝึกอบรมสัมมนาร่วมกัน เพื่อให้เกิดความรู้ความเข้าใจในกฎระเบียบ แนวทางการปฏิบัติราชการ การทำงานร่วมกับผู้อื่น ตลอดจนเป็นการสร้างขวัญและกำลังใจ อันจะเป็นผลให้ข้าราชการบรรจุใหม่ได้ทำงานอย่างมีเป้าหมาย มีความรับผิดชอบ อันจะก่อให้เกิดประสิทธิภาพและประสิทธิผลในการปฏิบัติราชการต่อไป
**************

ที่มา : https://www.thaigov.go.th/news/contents/details/51264