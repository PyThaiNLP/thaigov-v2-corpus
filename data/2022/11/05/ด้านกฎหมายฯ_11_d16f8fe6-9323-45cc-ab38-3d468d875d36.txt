รัฐบาลไทย-ข่าวทำเนียบรัฐบาล-กระทรวงยุติธรรม ติดตามการดำเนินงานตามแผนงานป้องกันและแก้ไขสถานการณ์ Covid-19 ภายในสถานที่ควบคุมของหน่วยงานในสังกัดกระทรวงยุติธรรม ครั้งที่ ๒๘/๒๕๖๔


วันพุธที่ 16 มิถุนายน 2564
พิมพ์
กระทรวงยุติธรรม ติดตามการดำเนินงานตามแผนงานป้องกันและแก้ไขสถานการณ์ Covid-19 ภายในสถานที่ควบคุมของหน่วยงานในสังกัดกระทรวงยุติธรรม ครั้งที่ ๒๘/๒๕๖๔
กระทรวงยุติธรรม ติดตามการดำเนินงานตามแผนงานป้องกันและแก้ไขสถานการณ์ Covid-19 ภายในสถานที่ควบคุมของหน่วยงานในสังกัดกระทรวงยุติธรรม ครั้งที่ ๒๘/๒๕๖๔ ร่วมกับผู้บัญชาการเรือนจำในจังหวัดที่มีสถานการณ์การแพร่ระบาดของเชื้อไวรัสโคโรนา 2019 (COVID-19)
ในวันพุธที่ ๑๖ มิถุนายน ๒๕๖๔ เวลา ๑๓.๓๐ น. ณ ห้องประชุม ๑ ชั้น ๒ กรมราชทัณฑ์ ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม ในฐานะผู้อำนวยการศูนย์บริหารสถานการณ์การแพร่ระบาดของโรค เชื้อไวรัสโคโรนา ๒๐๑๙ ภายในสถานที่ควบคุมของหน่วยงานในสังกัดกระทรวงยุติธรรม เป็นประธานการประชุมติดตามการดำเนินงานตาม ๕ แผนงานการป้องกันและแก้ไขสถานการณ์ Covid-19 ภายในสถานที่ควบคุมของหน่วยงานในสังกัดกระทรวงยุติธรรม ครั้งที่ ๒๘/๒๕๖๔โดยมี นางสาวณัฐธ์ภัสส์ ยงใจยุทธ ผู้ช่วยรัฐมนตรีประจำกระทรวงยุติธรรม นายนิยม เติมศรีสุข รองปลัดกระทรวงยุติธรรม นายอายุตม์ สินธพพันธุ์ อธิบดีกรมราชทัณฑ์ และเจ้าหน้าที่ที่เกี่ยวข้อง เข้าร่วมประชุม ผ่านระบบการประชุมทางไกล (Video Conference) ร่วมกับผู้บัญชาการเรือนจำในจังหวัดที่มีสถานการณ์การแพร่ระบาดของเชื้อไวรัสโคโรนา 2019 (COVID-19)
โดยที่ประชุมได้รับทราบรายงานสถานการณ์การแพร่ระบาดของโรคติดเชื้อไวรัสโควิด - 19 ภายในสถานที่ควบคุมของหน่วยงาน ในสังกัดกระทรวงยุติธรรม พบว่า  มีแนวโน้มที่ดีขึ้นอย่างชัดเจน มีผู้ติดเชื้อรายใหม่น้อยกว่าผู้ติดเชื้อที่รักษาหายอย่างต่อเนื่อง โดยพบผู้ป่วยรักษาหายสะสมกว่า ๘๐% ของผู้ติดเชื้อทั้งหมด ส่งผลให้มีจำนวนผู้ติดเชื้อที่ยังอยู่ระหว่างการรักษา ๖,๔๙๙ ราย และคาดว่าจะมีจำนวนผู้ที่หายป่วยเพิ่มขึ้นอีกต่อเนื่อง จากจำนวนผู้ป่วยกลุ่มสีเขียวที่มีกว่าร้อยละ ๙๐ ของผู้ติดเชื้อที่ยังอยู่ระหว่างการรักษา ที่ส่วนใหญ่จะสามารถหายป่วยได้ตามกำหนดระยะเวลาของโรคคือประมาณ ๑๔ วัน นับจากวันตรวจพบเชื้อ ภายใต้การดูแลของกรมราชทัณฑ์ ตามลักษณะอาการร่วมกับการให้ยาสารสกัดฟ้าทะลายโจรและยาผงฟ้าทะลายโจรร่วมด้วย และในส่วนของผู้ป่วยกลุ่มสีเหลือง และสีแดง ซึ่งได้รับการรักษาภายในทัณฑสถานโรงพยาบาลราชทัณฑ์ และโรงพยาบาลเรือนจำกลางบางขวาง ยังคงพบว่ามีแนวโน้มของผู้ป่วยกลุ่มดังกล่าวลดลง และไม่มีรายงานผู้เสียชีวิตเพิ่มต่อเนื่องเป็นวันที่ ๔โดยมีผู้เสียชีวิตอยู่ที่ ๒๘ ราย หรือร้อยละ ๐.๐๘ ของผู้ติดเชื้อทั้งหมด
ด้านมาตรการเพื่อลดสถานะเรือนจำ/ทัณฑสถานจากการเป็นเรือนจำสีแดงเป็นเรือนจำปกติ ปัจจุบัน มีเรือนจำ/ทัณฑสถานที่อยู่ระหว่างรอระยะเวลาเพื่อลดสถานะจำนวน ๒ แห่ง คือ เรือนจำจังหวัดนนทบุรี และทัณฑสถานวัยหนุ่มกลาง ซึ่งคาดว่าจะประกาศลดสถานะได้ภายในเดือนมิถุนายน ๒๕๖๔นี้ ส่วนเรือนจำที่เริ่มดำเนินการได้บางส่วน คือ สามารถแบ่งแยกแดนที่เป็นสีขาวปลอดเชื้อบางส่วนได้แล้ว คือ เรือนจำกลางเชียงใหม่ ทัณฑสถานหญิงกลาง และเรือนจำกลางบางขวาง ที่เป็นเรือนจำขนาดใหญ่ที่สามารถบริหารจัดการพื้นที่ รวมถึงการคัดกรองที่รวดเร็ว จนสามารถรักษาและลดจำนวนผู้ป่วยได้อย่างมีประสิทธิภาพ ซึ่งอยู่ระหว่างการประเมินเพื่อเข้าแผนการปรับลดสถานะจากเรือนจำสีแดงเป็นเรือนจำปกติ เช่นเดียวกับ เรือนจำพิเศษกรุงเทพมหานคร และเรือนจำพิเศษธนบุรี ที่อยู่ระหว่างการพิจารณาเช่นเดียวกัน
ในส่วนของแผนการดำเนินงานระยะต่อไป จะเป็นการเริ่มวางแผนเพื่อคืนพื้นที่เรือนจำ/ทัณฑสถาน จากเรือนจำสีแดงเป็นเรือนจำสีขาว ที่สามารถรับตัวผู้ต้องขังเข้าใหม่ได้ปกติ ควบคู่กับแผนการป้องกันเชื้อเข้าสู่เรือนจำ/ทัณฑสถาน ที่ต้องมีการดำเนินการอย่างเข้มงวดและเป็นมาตรฐานเดียวกัน เพื่อไม่ให้เกิดการแพร่ระบาดในเรือนจำ/ทัณฑสถานชั้นในได้อีก โดยเฉพาะการเร่งฉีดวัคซีนแก่ผู้ต้องขังเพื่อให้ครอบคลุมทุกราย ซึ่งเป็นนโยบายที่ท่านรัฐมนตรีว่าการกระทรวงยุติธรรมได้เน้นย้ำเป็นพิเศษ เนื่องจากถือเป็นกลุ่มเปราะบางที่เสี่ยงต่อการติดเชื้อเป็นพิเศษ ควบคู่กับแผนการฉีดวัคซีนของประชาชนทั่วไป

ที่มา : https://www.thaigov.go.th/news/contents/details/42797