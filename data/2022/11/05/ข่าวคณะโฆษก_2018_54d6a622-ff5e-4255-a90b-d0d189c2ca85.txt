รัฐบาลไทย-ข่าวทำเนียบรัฐบาล-​โฆษกรัฐบาลเผยนายกฯ ปลื้มไทยได้รับการยกระดับสถานการณ์การค้ามนุษย์ TIP Report ในปี 2022 ให้อยู่ในกลุ่มที่ 2 (Tier 2)


วันพุธที่ 20 กรกฎาคม 2565
พิมพ์
​โฆษกรัฐบาลเผยนายกฯ ปลื้มไทยได้รับการยกระดับสถานการณ์การค้ามนุษย์ TIP Report ในปี 2022 ให้อยู่ในกลุ่มที่ 2 (Tier 2)
ขอบคุณผู้มีส่วนเกี่ยวข้องช่วยแก้ไขปัญหาทุกคน ขอให้มุ่งมั่นทำงานต่อไปเพื่อแก้ไขปัญหานี้ให้หมดจากชาติ
วันที่ 20 กรกฎาคม 2565 นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม รับทราบ และยินดี สหรัฐฯ ยกระดับสถานการณ์การค้ามนุษย์ของไทย ในปี 2022 ให้อยู่ในกลุ่มที่ 2 (Tier 2)
โฆษกประจำสำนักนายกรัฐมนตรี กล่าวว่า เมื่อวันที่ 19 กรกฎาคม ที่ผ่านมา กระทรวงการต่างประเทศสหรัฐฯ เผยแพร่รายงานการติดตามและการดำเนินงานต่อต้านการค้ามนุษย์ (Trafficking in Persons Report-TIP Report ประจำปี 2022 โดยไทยได้รับการยกระดับ จาก Tier 2 Watch List จากเมื่อปีที่แล้ว เป็นระดับ Tier 2 ในปีนี้
รายงาน TIP Report 2022 ระบุว่า รัฐบาลไทยแสดงให้เห็นถึงความพยายามที่เพิ่มขึ้นในการต่อสู้กับการค้ามนุษย์ โดยพิจารณาถึงผลกระทบของการแพร่ระบาดของโควิด-19 และความสามารถในการต่อต้านการค้ามนุษย์ ซึ่งความพยายามดังกล่าว อาทิ การเพิ่มการสืบสวนกรณีการค้ามนุษย์ การจัดทำแนวทางกลไกการส่งต่อระดับชาติ (National Referral Mechanism) จนแล้วเสร็จ การจัดตั้งศูนย์ช่วยเหลือเหยื่อค้ามนุษย์แห่งใหม่ และการพัฒนาแนวทางสำหรับเจ้าหน้าที่ด้านแรงงานในการส่งต่อผู้ที่สงสัยว่าตกเป็นเหยื่อการค้ามนุษย์ไปยังทีมสหสาขาวิชาชีพ เป็นต้น
นอกจากนี้ กระทรวงการต่างประเทศสหรัฐฯ ยังได้ประกาศรายชื่อ TIP Heroes 6 คน เพื่อเชิดชูผู้ที่ทำงานด้านการต่อต้านการค้ามนุษย์ในประเทศต่าง ๆ ซึ่งปีนี้มีคนไทยได้รับรางวัลนี้ด้วย ได้แก่ คุณอภิญญา ทาจิตต์ จากองค์กร Stella Maris ได้รับเลือกให้รับรางวัล TIP Heroes ในฐานะผู้ทำงานด้านการช่วยเหลือเหยื่อการค้ามนุษย์ และเป็นผู้มีบทบาทสำคัญในการสร้างความตระหนักเรื่องปัญหาลักลอบค้าแรงงานเด็ก
นายธนกรฯ กล่าวว่า “นายกรัฐมนตรีกำหนดนโยบายโดยให้ความสำคัญอย่างยิ่งกับแก้ไขปัญหาต่อต้านการค้ามนุษย์ กำหนดให้เป็นวาระแห่งชาติ เดินหน้าต่อต้านการค้ามนุษย์อย่างจริงจัง ปกป้อง คุ้มครองศักดิ์ศรีความเป็นมนุษย์ตามหลักสิทธิมนุษยชนที่ไทยให้ความสำคัญมาโดยตลอด โดยไทยพร้อมร่วมมือกับภาคส่วนต่าง ๆ ทั้งในและต่างประเทศ เพื่อขจัดการค้ามนุษย์และการบังคับใช้แรงงานในทุกรูปแบบ ซึ่งในโอกาสนี้ นายกรัฐมนตรีขอบคุณผู้มีส่วนเกี่ยวข้องกับการทำงานเพื่อแก้ไขปัญหานี้ทุกคน ทุกคนมีส่วนช่วยแก้ไขปัญหา โดยขอให้มุ่งมั่นตั้งใจทำงานอย่างต่อเนื่อง เพื่อกำจัดปัญหานี้ให้หมดจากประเทศไทย”

ที่มา : https://www.thaigov.go.th/news/contents/details/57048