รัฐบาลไทย-ข่าวทำเนียบรัฐบาล-สถิติส่งออกยางพาราไทย ขยายตัวเพิ่มขึ้น 61.6% คาดการณ์ ปี'65 ยังเติบโตได้ต่อเนื่อง


วันเสาร์ที่ 16 เมษายน 2565
สถิติส่งออกยางพาราไทย ขยายตัวเพิ่มขึ้น 61.6% คาดการณ์ ปี'65 ยังเติบโตได้ต่อเนื่อง
.....
กระทรวงพาณิชย์ เผยสถิติการส่งออกยางพารา ซึ่งเป็นสินค้าเกษตรส่งออกอันดับที่ 2 ของไทย รองจากผลไม้สดแช่เย็นแช่แข็ง โดยมีมูลค่าส่งออกในปี 2564 อยู่ที่ 175,978 ล้านบาท หรือเติบโต 61.6% ซึ่งส่งออกสินค้าในรูปของยางแท่ง น้ำยางข้น และยางแผ่นดิบ มีอัตราการเติบโตที่ร้อยละ 88.3 ,24.1 และ 74.5 ตามลำดับ ชี้ให้เห็นถึงการขยายตัวและนับเป็นปีทองของยางพาราไทย มีปัจจัยสำคัญของการเติบโตมาจาก 3 ปัจจัยหลัก
1. ความต้องการในตลาดโลกที่เพิ่มสูงขึ้นในช่วงการระบาดของโรคโควิด-19 ส่งผลให้ความต้องการถุงมือยาง เพิ่มสูงขึ้นทั่วโลก
2. พฤติกรรมการเดินทางที่เปลี่ยนมาใช้รถยนต์ส่วนเพิ่มขึ้น ทำให้การใช้ยางจึงเพิ่มสูงขึ้นตามไปด้วย
3. การฟื้นตัวของเศรษฐกิจโลกในช่วงครึ่งหลังของปี 2564 ส่งผลให้ความต้องการวัตถุดิบยางพาราในภาคอุตสาหกรรมเพิ่มขึ้น
.
และคาดว่าในช่วงครึ่งแรกของปีนี้ การส่งออกยางพาราของไทยจะยังเติบโตเพิ่มขึ้นต่อเนื่อง แม้จะเผชิญความท้าทายจากแนวโน้มการระบาดของโรคโควิด-19 ที่เริ่มลดลง และสต็อกถุงมือยางที่ยังคงอยู่ในปริมาณสูง แต่ยังมีปัจจัยบวกจากปริมาณน้ำยางในช่วงต้นปีของมาเลเซียหมดลง รวมถึงยางพาราในอินโดนีเซียประสบปัญหาโรคใบร่วง ทำให้ขายสู่ตลาดโลกลดลง และการเติบโตของตลาดรถยนต์ในสหรัฐฯ ทำให้ความต้องการยางทั่วโลกเพิ่มสูงขึ้น คาดว่าปัจจัยเหล่านี้ จะช่วยให้การส่งออกยางพาราของไทยขยายตัวได้ดีในปี 2565
#ไทยคู่ฟ้า #ร่วมต้านโควิด19
-------------------

ที่มา : https://www.thaigov.go.th/news/contents/details/53636