รัฐบาลไทย-ข่าวทำเนียบรัฐบาล-“ชัยวุฒิ” เผยนายกฯ หนุนยกเกษตรไทยสู่ “สมาร์ท ฟาร์ม” ปิดจุดอ่อนปัญหาราคาตกต่ำ-ติดปีกส่งออกอาหารป้อนตลาดโลก


วันอาทิตย์ที่ 29 พฤษภาคม 2565
“ชัยวุฒิ” เผยนายกฯ หนุนยกเกษตรไทยสู่ “สมาร์ท ฟาร์ม” ปิดจุดอ่อนปัญหาราคาตกต่ำ-ติดปีกส่งออกอาหารป้อนตลาดโลก
“ชัยวุฒิ” เผยนายกฯ หนุนยกเกษตรไทยสู่ “สมาร์ท ฟาร์ม” ปิดจุดอ่อนปัญหาราคาตกต่ำ-ติดปีกส่งออกอาหารป้อนตลาดโลก
“ชัยวุฒิ” รมว.ดีอีเอส เผยนายกรัฐมนตรี นโยบายชัดยกระดับเกษตรกรไทยด้วยดิจิทัล ปูพรมโครงการนำร่อง “สมาร์ท ฟาร์ม” ทั่วประเทศ กำจัดจุดอ่อนราคาสินค้าเกษตรผันผวน เพิ่มขีดความสามารถแข่งขันตลาดส่งออกอาหารโลก
นายชัยวุฒิ ธนาคมานุสรณ์ รัฐมนตรีว่าการกระทรวงดิจิทัลเพื่อเศรษฐกิจและสังคม (ดีอีเอส) กล่าวว่า รัฐบาลภายใต้การนำของ พลเอก ประยุทธ์ จันทร์โอชา นายกรัฐมนตรี มีนโยบายส่งเสริมการยกระดับเกษตรไทยด้วยเทคโนโลยีดิจิทัล ที่ผ่านมาดำเนินโครงการนำร่อง การเกษตรอัจฉริยะ (สมาร์ท ฟาร์ม) ครอบคลุมเกือบทุกจังหวัดทั่วประเทศ โดยสนับสนุนให้มีการนำเทคโนโลยี และอุปกรณ์อัจฉริยะต่างๆ เข้ามาใช้ทำการเกษตร ได้แก่ โดรน ไอโอที(Internet of Things) รวมถึงเรื่องแพลตฟอร์มต่างๆ
ปัจจุบัน เป็นช่วงเวลาของการขยายผลกับสิ่งที่รัฐบาลนำร่องไปให้ เพื่อขยายพื้นที่ลงไปถึงทุกตำบล ทุกหมู่บ้านโดยรัฐบาลเตรียมแผนการจัดสรรงบประมาณสนับสนุน ตลอดจนการจัดส่งทีมงานเข้าไปส่งเสริมอย่างเต็มที่ต่อไปในอนาคต
“ท่านนายกฯ ได้มุ่งเน้นว่าประเทศไทยเรา เป็นประเทศที่ส่งออกอาหาร เป็นผู้ผลิตอาหาร เพราะมีพื้นที่เกษตรที่อุดมสมบูรณ์ แต่หัวใจสำคัญ ต้องส่งเสริมให้การทำเกษตรของเราทันสมัย มีประสิทธิภาพ โดยการนำเทคโนโลยีสมัยใหม่ เทคโนโลยีดิจิทัล มาใช้เพื่อปรับปรุงการทำงานของพี่น้องเกษตรกรให้ประสิทธิภาพทำงานได้ดีขึ้น มีรายได้ที่สูงขึ้น  นี่คือหัวใจที่สำคัญที่ท่านนายกฯ มุ่งเน้นคือ การนำเทคโนโลยีดิจิทัลมาใช้ในการเกษตร ให้กลายเป็นสมาร์ทฟาร์ม ให้เป็นการเกษตรสมัยใหม่” นายชัยวุฒิกล่าว
ทั้งนี้ ปัญหาสำคัญของเกษตรกร คือ ราคาสินค้าเกษตร ซึ่งบางครั้งอาจมีราคาที่ไม่ดีเพราะต้องขายแข่งขันกับประเทศเพื่อนบ้าน หรือประเทศอื่นๆ  ดังนั้น หัวใจสำคัญที่จะทำให้สามารถแข่งขันกับประเทศต่างๆ ได้ ต้องหาวิธีการลดต้นทุน โดยทำการเกษตรให้ทันสมัย มีประสิทธิภาพ ด้วยการนำเทคโนโลยีดิจิทัล เข้ามาใช้ปรับปรุงการทำงานแบบเกษตรดั้งเดิม ให้เป็นเกษตรแบบสมัยใหม่ หรือสมาร์ท ฟาร์ม ซึ่งจะกลายเป็นจุดสำคัญที่ให้เกษตรกรไทยแข่งขันได้ สามารถส่งออกสินค้าไปสู้กับประเทศต่างๆ ได้
***********

ที่มา : https://www.thaigov.go.th/news/contents/details/55125