รัฐบาลไทย-ข่าวทำเนียบรัฐบาล-รมว.พม. ขอประชาชนมั่นใจกระบวนการสอบข้อเท็จจริง จนท.พม. ถูกแจ้งความ กรณีจับกุมซื้อบริการทางเพศเยาวชนหญิง ที่ จ.สุราษฎร์ธานี


วันศุกร์ที่ 6 พฤษภาคม 2565
รมว.พม. ขอประชาชนมั่นใจกระบวนการสอบข้อเท็จจริง จนท.พม. ถูกแจ้งความ กรณีจับกุมซื้อบริการทางเพศเยาวชนหญิง ที่ จ.สุราษฎร์ธานี
รมว.พม. ขอประชาชนมั่นใจกระบวนการสอบข้อเท็จจริง จนท.พม. ถูกแจ้งความ กรณีจับกุมซื้อบริการทางเพศเยาวชนหญิง ที่ จ.สุราษฎร์ธานี พร้อมตั้งคณะทำงานช่วยเหลือและแก้ปัญหาการล่วงละเมิดทางเพศต่อเด็กและสตรี
วันนี้ (6 พ.ค. 65) เวลา 09.00 น. นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) แถลงข่าวการแต่งตั้งคณะทำงานช่วยเหลือและแก้ปัญหาการล่วงละเมิดทางเพศ เพื่อให้การคุ้มครอง ป้องกัน ช่วยเหลือ และแก้ปัญหาการล่วงละเมิดทางเพศต่อเด็กและสตรี ณ บ้านเลขที่ 72 หมู่ 12 บ้านหนองเขาควาย ตำบลบางระกำ อำเภอบางระกำ จังหวัดพิษณุโลก ว่า กรณีเกิดเหตุมีการจับกุมผู้ต้องหาซื้อบริการทางเพศเยาวชนหญิงอายุต่ำกว่า 18 ปี ที่จังหวัดสุราษฎร์ธานี เป็นเรื่องที่เกิดขึ้นเมื่อปลายปี 2564 ในเดือนธันวาคม และมีการสอบสวนเรื่อยมาจนถึงเดือนเมษายนและพฤษภาคม 2565 โดยทางตำรวจได้บันทึกการให้การของผู้เสียหายทั้งหมด 9 ราย เมื่อเกิดเหตุนี้ขึ้น ที่ผ่านมาพฤติกรรมการล่วงละเมิดทางเพศ ทางกระทรวง พม. ได้ดำเนินการอยู่แล้ว โดยเป็นการเงียบๆ เพราะว่าต้องคุ้มครองสิทธิของผู้เสียหาย ดังนั้น ประชาชนอาจจะไม่ได้เห็นว่าสิ่งอะไรที่ กระทรวง พม. ได้ดำเนินการไปแล้ว โดยอธิบดีกรมกิจการสตรีและสถาบันครอบครัว (สค.) มีคณะทำงานอยู่แล้ว เนื่องจากเหตุการณ์นี้อาจจะมีส่วนเกี่ยวข้องจากเจ้าหน้าที่ของกระทรวง พม. ซึ่งขอให้ประชาชนได้มั่นใจว่ากระบวนการที่เราทำอยู่นั้นได้คุ้มครอง ป้องกัน และจัดการกับการกระทำล่วงละเมิดทางเพศอย่างเด็ดขาดเสมอมา ด้วยคณะกรรมการที่มีอยู่แล้วในระบบ
นายจุติ กล่าวต่อไปว่า วันนี้เพื่อให้ประชาชนเกิดความมั่นใจมากขึ้น และเพื่อให้การดำเนินการตอบสนองความรู้สึกของประชาชน รวมไปถึงเรื่องกฎหมาย  วานนี้ (5 พ.ค. 65) จึงได้มีคำสั่งกระทรวง พม. แต่งตั้งคณะทำงานช่วยเหลือและแก้ปัญหาการล่วงละเมิดทางเพศ เพื่อให้การคุ้มครอง ป้องกัน ช่วยเหลือ และแก้ปัญหาการล่วงละเมิดทางเพศต่อเด็กและสตรีให้เป็นไปอย่างรวดเร็ว เกิดความคล่องตัว และมีประสิทธิภาพ โดยมีนางพัชรี  อาระยะกุล ปลัดกระทรวงการพัฒนาสังคมและความมั่นคงของมนุษย์ เป็นประธานคณะทำงาน และเชิญภาคประชาชน คือ สมาคมบัณฑิตสตรีทางกฎหมายแห่งประเทศไทย ในพระบรมราชินูปถัมภ์ มาร่วมเป็นคณะทำงานชุดนี้ด้วย เพื่อให้ข้าราชการได้ทำงานในระบบราชการต่อไป หากประชาชนมีความไม่มั่นใจในระบบราชการ สามารถไปที่คณะทำงานชุดนี้ได้ ซึ่งมีองค์กรภาคประชาชนมาร่วมทำงานกับเราเพื่อให้มั่นใจว่ามีความโปร่งใสและเป็นธรรม โดยข้อเท็จจริงนั้นจะนำมาซึ่งการจัดการกับปัญหาอย่างเร่งด่วน และคณะทำงานชุดนี้จะทำงานแบบรวดเร็ว ประชาชนและหน่วยงานที่เกี่ยวข้องจะได้รับทราบผลของการทำงานโดยเร็วที่สุด
นายจุติ กล่าวต่อไปอีกว่า ขอให้มั่นใจว่ากระบวนการการจัดการกับปัญหาการล่วงละเมิดทางเพศนั้น เราจะให้เกิดขึ้นให้ได้ พร้อมกันนั้นได้สั่งการให้ฝ่ายกฎหมายของกระทรวง พม. และหัวหน้าผู้ตรวจราชการกระทรวง พม. ลงพื้นที่จังหวัดสุราษฎธานีและจังหวัดอื่นๆ ทั่วประเทศไปทำความเข้าใจและกำชับว่าการล่วงละเมิดทางเพศนั้นให้เกิดขึ้นไม่ได้ และทุกคนต้องปรับปรุงการทำงาน เพื่อให้ตอบสนองความต้องการของประชาชน และให้ประชาชนมั่นใจว่าหากมีเหตุการณ์เกิดขึ้นอีก สามารถพึ่งพาองค์กรภาคประชาชนที่มาทำงานร่วมกับกระทรวง พม. ได้ ทั้งนี้ ปลัดกระทรวง พม. ได้หารือกับอธิบดี ดย. โดยได้สั่งการให้ผู้ที่เกี่ยวข้องมาปฎิบัติหน้าที่นอกพื้นที่ เพื่อให้การสอบสวนข้อเท็จจริงนั้นเป็นไปด้วยความโปร่งใสและทำได้อย่างเต็มที่ ซึ่งขณะนี้ อธิบดี สค. ได้หารือร่วมกับอธิบดี ดย. ว่า อาจจะนำผู้เสียหายออกมานอกพื้นที่ เพื่อให้เกิดความปลอดภัยและดำเนินการเรื่องนี้อย่างเด็ดขาด จริงจัง รวดเร็ว
นายจุติ กล่าวเพิ่มเติมว่า สำหรับผู้ที่เกี่ยวข้องต้องให้เกียรติทุกคน รวมถึงผู้เสียหายโดยจะไม่เปิดเผยชื่อ แต่ขอให้มั่นใจว่า เรื่องนี้เกิดขึ้นตั้งแต่เดือนธันวาคม 2564 และมีการสอบสวนเรื่อยมา ทั้งนี้ทางส่วนกลางไม่ค่อยได้รับทราบเรื่อง เพราะไม่มีรายงานมาจากพื้นที่ เมื่อเกิดปัญหาขึ้นจึงมีการรายงานเข้ามา ขอให้มั่นใจว่ากระทรวง พม. ไม่ได้นิ่งนอนใจ เราทำงานเรื่องการล่วงละเมิดทางเพศ ซึ่งมีเคสอยู่ตลอดทุกสัปดาห์ เมื่อประชาชนต้องการความมั่นใจ เพื่อให้เกิดความรวดเร็ว โปร่งใส จริงจัง เด็ดขาด จึงเกิดคณะทำงานชุดนี้ขึ้นมา เพื่อแก้ปัญหาและทำงานร่วมกับภาคประชาชน เพื่อให้ประชาชนมั่นใจว่า ถ้าประชาชนไว้ใจใครให้ไปหาคนนั้น แต่ทุกคนจะได้รับความเป็นธรรมทั้งหมด เราจะไม่ยกเว้นใคร จะมีการสอบสวนข้อเท็จจริงทุกคน จะมีการสั่งให้มาปฎิบัติหน้าที่ ทุกคนจะต้องมาปฎิบัติหน้าที่ เพื่อให้โอกาสคนที่เข้าไปสอบสวนข้อเท็จจริงทำงานได้เต็มที่และรวดเร็ว เนื่องจากมีการกล่าวหาว่าเจ้าหน้าที่ของกระทรวง พม. มีส่วนเกี่ยวข้อง เราจึงเชิญภาคเอกชนเข้ามาร่วมเป็นคณะทำงาน เพื่อให้เกิดความโปร่งใสและความมั่นใจว่า สมาคมบัณฑิตสตรีทางกฎหมายแห่งประเทศไทย ในพระบรมราชินูปถัมภ์ ที่ทำงานร่วมกับกระทรวง พม. มานาน ซึ่งเรามีนักกฎหมายสตรี ผู้เสียหายจะมั่นใจได้ว่า จะได้รับการคุ้มครองและความเป็นธรรม ซึ่งตนขอยืนยันว่า ทุกคนที่มาในวันนี้จะรับผิดชอบทำเรื่องนี้ให้โปร่งใสที่สุด

ที่มา : https://www.thaigov.go.th/news/contents/details/54289