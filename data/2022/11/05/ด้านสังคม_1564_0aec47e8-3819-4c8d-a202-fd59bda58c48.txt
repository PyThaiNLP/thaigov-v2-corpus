รัฐบาลไทย-ข่าวทำเนียบรัฐบาล-ดีอีเอส หารือผู้แทน MRI ด้านการพัฒนา AI โครงสร้างพื้นฐานการจัดการน้ำ-การพัฒนาด้านคมนาคม และMRI เตรียมจัดตั้งสำนักงานฯ ในไทยเร็วๆ นี้


วันพฤหัสบดีที่ 19 พฤษภาคม 2565
ดีอีเอส หารือผู้แทน MRI ด้านการพัฒนา AI โครงสร้างพื้นฐานการจัดการน้ำ-การพัฒนาด้านคมนาคม และMRI เตรียมจัดตั้งสำนักงานฯ ในไทยเร็วๆ นี้
ดีอีเอส หารือผู้แทน MRI ด้านการพัฒนา AI โครงสร้างพื้นฐานการจัดการน้ำ-การพัฒนาด้านคมนาคม และMRI เตรียมจัดตั้งสำนักงานฯ ในไทยเร็วๆ นี้
เมื่อวันที่ 18 พฤษภาคม 2565 นางสาวอัจฉรินทร์ พัฒนพันธ์ชัย ปลัดกระทรวงดิจิทัลเพื่อเศรษฐกิจและสังคม พร้อมด้วยผู้แทน ดศ. ได้ให้การต้อนรับและร่วมหารือกับนายสืบศิษฏ์ ศานติศาสน์ ผู้แทนจากสถาบันวิจัยมิตซูบิชิ ประเทศญี่ปุ่น (Mitsubishi Research Institute: MRI) ณ ห้อง 801 ชั้น 8 กระทรวงดิจิทัลฯ ในโอกาสนี้ ผู้แทนจาก MRI ได้แนะนำความเป็นมาและภารกิจให้กระทรวงฯ ได้รับทราบ โดยปัจจุบัน MRI มีสำนักงานตั้งอยู่ ณ ประเทศญี่ปุ่นเมืองดูไบ สหรัฐอาหรับเอมิเรตส์ และกรุงฮานอย สาธารณรัฐสังคมนิยมเวียดนาม และมีแผนที่จะจัดตั้งสำนักงานในประเทศไทย โดยสถาบัน MRI ถือเป็นสถาบันวิจัยขนาดใหญ่ของญี่ปุ่นที่เปิดมาเป็นเวลา 100 ปี โดยให้บริการเป็นที่ปรึกษา ศึกษา วิจัยและวางแผนนโยบายการดำเนินงาน นวัตกรรม การบริการ การจัดการ และโซลูชันในด้านต่าง ๆอาทิ 5G Smart City Wellness Healthcare และอื่น ๆ ให้แก่ภาครัฐ และภาคเอกชนภายในประเทศญี่ปุ่นและในประเทศต่างๆ ซึ่งปลัดกระทรวงดิจิทัลเพื่อเศรษฐกิจและสังคม ได้ให้ความสนใจในภารกิจและแนวทางการดำเนินงานของสถาบัน MRI และได้ให้ข้อมูลถึงภารกิจหลักที่กระทรวงฯ กำลังเร่งผลักดันอยู่ในปัจจุบัน รวมไปถึงให้ข้อมูลความร่วมมือในประเด็นด้านการพัฒนา AI โครงสร้างพื้นฐานการจัดการน้ำ และการพัฒนาด้านคมนาคม และด้านอื่น ๆ ซึ่งยังเป็นประเด็นที่ประเทศญี่ปุ่นสามารถร่วมมือกับประเทศไทย ทั้งในแง่ของการวางนโยบาย การศึกษาและแลกเปลี่ยนเทคโนโลยี รวมทั้งการแลกเปลี่ยนผู้เชี่ยวชาญจากประเทศญี่ปุ่น
************

ที่มา : https://www.thaigov.go.th/news/contents/details/54771