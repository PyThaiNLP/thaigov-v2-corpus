รัฐบาลไทย-ข่าวทำเนียบรัฐบาล-อนุทิน เปิดประชุมวิชาการกัญชาทางการแพทย์สัญจรและมหกรรม “ปลดล็อก กัญชา กัญชง สร้างสุขภาพ สร้างรายได้” เขตสุขภาพที่ 5


วันศุกร์ที่ 11 มีนาคม 2565
อนุทิน เปิดประชุมวิชาการกัญชาทางการแพทย์สัญจรและมหกรรม “ปลดล็อก กัญชา กัญชง สร้างสุขภาพ สร้างรายได้” เขตสุขภาพที่ 5
รองนายกรัฐมนตรีและรัฐมนตรีว่าการกระทรวงสาธารณสุข เปิดประชุมวิชาการกัญชาทางการแพทย์สัญจร และมหกรรม “ปลดล็อก กัญชา กัญชง สร้างสุขภาพ สร้างรายได้” ของเขตสุขภาพที่ 5 สร้างความรู้ความเข้าใจการนำพืชกัญชา
รองนายกรัฐมนตรีและรัฐมนตรีว่าการกระทรวงสาธารณสุข เปิดประชุมวิชาการกัญชาทางการแพทย์สัญจร และมหกรรม “ปลดล็อก กัญชา กัญชง สร้างสุขภาพ สร้างรายได้” ของเขตสุขภาพที่ 5 สร้างความรู้ความเข้าใจการนำพืชกัญชามาใช้ประโยชน์ทั้งด้านการแพทย์และเชิงเศรษฐกิจอย่างถูกต้องตามกฎหมาย
วันนี้ (11 มีนาคม 2565) ที่ โรงเรียนประชานุเคราะห์ 45 อ.พนมทวน จ.กาญจนบุรี นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข พร้อมด้วยนายแพทย์เกียรติภูมิ วงศ์รจิต ปลัดกระทรวงสาธารณสุข เปิดการประชุมวิชาการกัญชาทางการแพทย์สัญจร และมหกรรม “ปลดล็อก กัญชา กัญชง สร้างสุขภาพ สร้างรายได้” เขตสุขภาพที่ 5 โดยมีผู้บริหารกระทรวงสาธารณสุข หน่วยงานภาครัฐ เอกชน อสม.และประชาชนเข้าร่วม
นายอนุทิน กล่าวว่า กระทรวงสาธารณสุขเร่งสร้างความรู้ ความเข้าใจเกี่ยวกับกัญชาทางการแพทย์ในระดับพื้นที่ เพื่อส่งเสริมให้เป็นพืชเศรษฐกิจ สร้างงาน สร้างรายได้ในระดับครัวเรือน ระดับวิสาหกิจชุมชน และระดับประเทศอย่างยั่งยืน โดยวันนี้เป็นการประชุมวิชาการทางการแพทย์สัญจรครั้งที่ 2 จัดที่เขตสุขภาพที่ 5 จังหวัดกาญจนบุรี มีการถ่ายทอดองค์ความรู้ แลกเปลี่ยนประสบการณ์ ในการพัฒนากัญชา กัญชง ให้กับบุคลากรทางการแพทย์ อสม.ประชาชนทั่วไปและผู้ประกอบการในพื้นที่ เพื่อสามารถปฏิบัติได้อย่างถูกต้องตามกฎหมาย และสร้างมาตรฐานอย่างเป็นระบบ ตั้งแต่การปลูก การผลิต การสกัด และการใช้ รวมถึงแนวทางการรักษา
นายแพทย์เกียรติภูมิ กล่าวว่า เขตสุขภาพที่ 5 ประกอบด้วย 8 จังหวัด ได้แก่ ราชบุรี เพชรบุรี สุพรรณบุรี กาญจนบุรี สมุทรสงคราม สมุทรสาคร นครปฐมและประจวบคีรีขันธ์  มีความหลากหลายทางสังคม วัฒนธรรม ภูมิศาสตร์ และมีความโดดเด่นในการขับเคลื่อนนโยบายกัญชาทางการแพทย์และสมุนไพรเพื่อเศรษฐกิจ ครอบคลุมทุกมิติ ตั้งแต่ต้นน้ำ โดยมีพื้นที่ในการปลูกกัญชารวมกว่า 3,000 ไร่ และยังมีกัญชาพันธุ์พื้นถิ่น ได้แก่ พันธุ์ตะนาวศรี ซึ่งเป็น 1 ใน 4 สายพันธุ์ของประเทศไทย กลางน้ำ มีโรงงานที่ได้รับมาตรฐาน GMP/WHO จำนวน 3 แห่ง ได้แก่ โรงพยาบาลดอนตูม จ.นครปฐม โรงพยาบาลอู่ทอง จ.สุพรรณบุรี และโรงพยาบาลเจ้าคุณไพบูลย์พนมทวน จ.กาญจนบุรี ส่วนปลายน้ำ หน่วยงานด้านสาธารณสุข นำร่องใช้สารสกัดกัญชาทางการแพทย์แผนไทยในผู้ป่วย Palliative Care ที่โรงพยาบาลราชบุรี และผลักดันการท่องเที่ยวเชิงเกษตรสมุนไพร และผลิตภัณฑ์กัญชาจากชุมชน เพื่อสร้างความเข้มแข็งและยั่งยืน
โดยงานจัดขึ้นระหว่างวันที่ 11 – 13 มีนาคม นี้ มีกิจกรรมที่น่าสนใจ อาทิ การเสวนา “สถานการณ์กัญชา กัญชง ในประเทศไทยโอกาสและความท้าทาย” ชิม ช้อป อาหารที่ปรุงด้วยกัญชา เช่น กระเพรากาญกัญ คุ้กกี้กัญชา เป็นต้น บูธความรู้วิชาการต่างๆ และบูธจำหน่ายผลิตภัณฑ์จากกลุ่มวิสาหกิจชุมชนผู้ปลูกกัญชา ฝึกทำอาหารกัญชาตำรับชาววังเพชรบุรี, การทำยาหม่อง, พิมเสนน้ำ, การเตรียมดินปลูกกัญชา และคลินิกกัญชาทางการแพทย์ บริการตรวจรักษา จ่ายยากัญชาโดยทีมแพทย์ผู้เชี่ยวชาญฟรี
****************************************** 11 มีนาคม 2565

ที่มา : https://www.thaigov.go.th/news/contents/details/52443