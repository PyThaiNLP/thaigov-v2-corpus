รัฐบาลไทย-ข่าวทำเนียบรัฐบาล-นายกฯ ลงพื้นที่บริเวณถนนนางเลิ้ง พบปะให้กำลังใจร้านค้าบริเวณใกล้เคียงทำเนียบรัฐบาล ยืนยันไม่ได้หาเสียง


วันอังคารที่ 5 เมษายน 2565
พิมพ์
นายกฯ ลงพื้นที่บริเวณถนนนางเลิ้ง พบปะให้กำลังใจร้านค้าบริเวณใกล้เคียงทำเนียบรัฐบาล ยืนยันไม่ได้หาเสียง
นายกฯ ลงพื้นที่บริเวณถนนนางเลิ้ง พบปะให้กำลังใจร้านค้าบริเวณใกล้เคียงทำเนียบรัฐบาล ยืนยันไม่ได้หาเสียง
วันนี้ (5 เมษายน 2565) นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า เมื่อเวลา 16.00 น. ภายหลังเสร็จสิ้นการประชุมคณะรัฐมนตรี พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ได้เดินสำรวจเพื่อดูความเหมาะสมในการติดตั้งจุดชาร์จรถยนต์ไฟฟ้า ภายในทำเนียบรัฐบาล เพื่อรองรับการใช้รถยนต์ไฟฟ้าในอนาคตตามนโยบายของรัฐบาล จากนั้น นายกรัฐมนตรีได้เดินไปเยี่ยมชมร้านค้าละแวกใกล้เคียงทำเนียบรัฐบาล บริเวณถนนนางเลิ้ง โดยได้พูดคุยสอบถามร้านค้าผู้ประกอบการถึงผลประกอบการ พร้อมกล่าวให้กำลังใจ ขอให้มีสติ ใช้สตินำทาง วันนี้ทุกคนประสบปัญหาเหมือน ๆ กัน แม้สถานการณ์จะไม่ค่อยดี แต่ถ้ามีกำลังใจที่ดีจะช่วยให้ผ่านพ้นเหตุการณ์ร้าย ๆ ไปได้ ขออย่ายอมแพ้ต่อปัญหา ขอให้ค้าขายดียิ่งขึ้น มีกำไรมากขึ้นกว่าเดิม โอกาสนี้ ผู้ประกอบการร้านค้าได้กล่าวขอบคุณนายกรัฐมนตรีที่ห่วงใย ถึงแม้ค้าขายจะไม่ค่อยดี แต่วันนี้ได้รับกำลังใจจากนายกรัฐมนตรีทำให้มีแรงใจมากขึ้นกว่าเดิม พร้อมกับฝากให้นายกรัฐมนตรีช่วยดูแลอย่าทอดทิ้งประชาชน
นายกรัฐมนตรีย้ำรัฐบาลอยู่เคียงข้างประชาชนเสมอ ไม่เคยทอดทิ้ง ต่อให้มีปัญหามากแค่ไหนก็พร้อมจะอยู่เคียงข้างเดินหน้าไปพร้อมกับประชาชน ขอให้มั่นใจ รัฐบาลพยายามแก้ไขปัญหาให้อย่างเต็มที่และที่สุด ขอให้อดทน ก้าวผ่านสถานการณ์ไปพร้อม ๆ กัน
ตอนท้าย นายกรัฐมนตรีได้กล่าวย้ำว่า การเดินพบปะทักทายผู้ประกอบการในวันนี้ เพื่อต้องการให้กำลังใจ ไม่เกี่ยวกับการหาเสียงเลือกตั้งผู้ว่าราชการกรุงเทพมหานคร ขอสื่ออย่าโยงเป็นประเด็นการเมือง ยืนยันมาพบปะประชาชนเพราะห่วงใย ถามไถ่ถึงสถานการณ์และความเป็นอยู่ เป็นความต้องการของตนเองที่อยากจะมาพบประชาชน

ที่มา : https://www.thaigov.go.th/news/contents/details/53335