รัฐบาลไทย-ข่าวทำเนียบรัฐบาล-"นรม.และ รมว.กห.สั่งกองทัพ เร่งขยาย รพ.สนามให้ครอบคลุมทั่วประเทศ และจัดกำลังพล 300 นาย หมุนเวียนช่วยสายด่วน 1330 รับมือยอดผู้ป่วยโควิดที่พุ่งต่อเนื่อง"


วันพุธที่ 2 มีนาคม 2565
"นรม.และ รมว.กห.สั่งกองทัพ เร่งขยาย รพ.สนามให้ครอบคลุมทั่วประเทศ และจัดกำลังพล 300 นาย หมุนเวียนช่วยสายด่วน 1330 รับมือยอดผู้ป่วยโควิดที่พุ่งต่อเนื่อง"
พล.อ.คงชีพ ตันตระวาณิชย์ โฆษก กห.เปิดเผยว่า พล.อ.ประยุทธ์ จันทร์โอชา นรม.และ รมว.กห.
ได้สั่งการทุกเหล่าทัพ ให้เร่งจัดตั้งและขยายความสามารถของ รพ.สนาม รวมทั้ง พื้นที่กักตัวควบคุมโรคชุมชน ( CI ) เพิ่มให้ครอบคลุมทั่วประเทศ พร้อมทั้งให้หมุนเวียนจัดกำลังพลจำนวน 300 นาย สนับสนุน สำนักงานประกันสุขภาพ (สปสช.) รับแจ้งสายด่วน 1330 และเตรียมความพร้อม “ศูนย์เคลื่อนย้ายและส่งกลับ” ให้พร้อมสนับสนุนในภาวะวิกฤตทั้งในพื้นที่ กรุงเทพมหานครฯ และ จว.ต่างๆ โดยให้ประสานการทำงานร่วมกันอย่างใกล้ชิด เพื่อให้การช่วยเหลือและรับมือกับผู้ป่วยติดเชื้อโควิด 19 ที่มีจำนวนมากกว่า 2 หมื่นรายต่อวัน ต่อเนื่องมา 2 สัปดาห์
โฆษก กห. กล่าวเพิ่มเติมว่า ปัจจุบัน ทุกเหล่าทัพ ได้เร่งจัดตั้ง รพ.สนามในพื้นที่ กทม.และปริมณฑล แล้วกว่า 820 เตียง รวมทั้งในพื้นที่จว.ต่างๆ กว่า 8,000 เตียง เพื่อรองรับผู้ป่วยติดเชื้อที่มีจำนวนมากขึ้นต่อเนื่อง ซึ่งให้การสนับสนุนเปิดรับผู้ป่วยระดับพื้นที่เข้ารับการรักษาแล้ว ทั้งนี้อยู่ระหว่างจัดกำลังพลหมุนเวียนเข้าไปสนับสนุน สปสช. ช่วยทำหน้าที่เจ้าหน้าที่รับสาย 1330 ซึ่งมีเจ้าหน้าที่จำนวนจำกัดและมีผู้ใช้บริการจำนวนมาก เพื่อให้สามารถบริการผู้ป่วยเข้ารับการรักษาในระบบได้เร็วและทั่วถึงมากกว่าที่เป็นอยู่

ที่มา : https://www.thaigov.go.th/news/contents/details/52093