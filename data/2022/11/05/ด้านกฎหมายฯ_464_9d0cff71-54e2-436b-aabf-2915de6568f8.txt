รัฐบาลไทย-ข่าวทำเนียบรัฐบาล-รมว.ยุติธรรม เปิดกิจกรรมพืชกระท่อม เตรียมเดินสาย ๔ จังหวัดภาคใต้


วันพฤหัสบดีที่ 10 มีนาคม 2565
พิมพ์
รมว.ยุติธรรม เปิดกิจกรรมพืชกระท่อม เตรียมเดินสาย ๔ จังหวัดภาคใต้
รมว.ยุติธรรม เปิดกิจกรรมพืชกระท่อม เตรียมเดินสาย ๔ จังหวัดภาคใต้ ชี้ปลดล็อกแล้ว เปลี่ยนใบไม้เป็นเงินแสนล้าน สเต็ปต่อไปผลักดันส่งออกสู้ตลาดต่างประเทศ นักวิชาการแนะเร่งวิจัยพัฒนาผลิตภัณฑ์ ยันไม่มีผลกระทบสุขภาพ "อ.ไข่มาลีฮวนน่า"ปลื้มแต่งเพลง"วันที่รอคอย
ในวันพฤหัสบดีที่ ๑๐ มีนาคม ๒๕๖๕ เวลา ๑๓.๓๐ น. ณ สำนักงาน ป.ป.ส. ดินแดง มีการจัดงานแถลงข่าวเปิดกิจกรรม "พืชกระท่อม สร้างเศรษฐกิจไทย ใช้อย่างไรให้มีคุณค่าและยั่งยืน" โดยมี นายสมศักดิ์ เทพสุทิน รัฐมนตรีว่าการกระทรวงยุติธรรม นางสาวณัฐธ์ภัสส์ ยงใจยุทธ ผู้ช่วยรัฐมนตรีประจำกระทรวงยุติธรรม นายธนวัชร นิติกาญจนา ที่ปรึกษารัฐมนตรีว่าการกระทรวงยุติธรรม นายวิชัย ไชยมงคล เลขาธิการ ป.ป.ส. นายสมชาย ศรีวิริยะจันทร์ หัวหน้าสาขาวิทยาศาสตร์สุขภาพและวิทยาศาสตร์ประยุกต์คณะวิทยาศาสตร์ และประธานกรรมการจริยธรรมการวิจัยในมนุษย์ สาขาวิทยาศาสตร์สุขภาพ มหาวิทยาลัยสงขลานครินทร์ นายคฑาวุธ ทองไทย (อาจารย์ไข่ วงมาลีฮวนน่า) และนายณรงค์ชัย สงไข่ วิสาหกิจชุมชนสมุนไพรไทยทุ่งนารี จ.พัทลุง ร่วมงาน
นายสมศักดิ์ กล่าวว่า การปลดล็อกพืชกระท่อมในช่วงแรกหลายคนยังกังวลว่าจะมีปัญหาอาชญากรรมหรือเรื่องสุขภาพหรือไม่ แต่วันนี้เราทำให้เห็นแล้วว่ามีผลดีมากกว่าที่หลายคนคิด เจตนารมย์ในการปลดล็อกพืชกระท่อมนั้น เพราะเราเห็นว่าชาวบ้านบริโภคกันมาตลอดแต่ผิดกฎหมาย ก็มีคนไปแอบใช้ถูกจับดำเนินคดีจำนวนมาก เราจึงปลดล็อกนำคนออกจากคุก ไม่ดำเนินคดี เราช่วยได้หลายพันคน เดิมที่มีคนที่เกี่ยวข้องกับกระท่อมประมาณ ๑๕๐,๐๐๐ คน มีหมู่บ้านนำร่องที่เป็นหมู่บ้านอนุรักษ์ ๑๕๗ หมู่บ้าน แต่วันนี้คนที่เกี่ยวข้องและใช้กระท่อมน่าจะมีเพิ่มขึ้นเป็น ๑๐ เท่า และการจัดกิจกรรมในครั้งนี้ จะมีการสัญจรล่องใต้ ๔ จังหวัด คือ วันที่ ๒๓ มีนาคม ที่ จังหวัดสงขลา วันที่ ๑ เมษายน ที่ จังหวัดนครศรีธรรมราช วันที่ ๒๑ เมษายน ที่ จังหวัดพัทลุง และวันที่ ๖ พฤษภาคม ที่ จังหวัดสุราษฎร์ธานี ซึ่งสาเหตุที่เราเน้นที่ภาคใต้เพราะเป็นการลงไปขอบคุณหมู่บ้านทดลองที่เป็นส่วนสำคัญทางประวัติศาสตร์ในการปลดล็อกที่รอมานานถึง ๗๘ ปี
นายสมศักดิ์ กล่าวอีกว่า ในช่วงที่เราเจอวิกฤตโควิด-19 เศรษฐกิจติดขัด แต่พืชกระท่อมเป็นพืชตัวใหม่ที่ทำเงินได้มหาศาล จากการคำนวณคร่าวๆ หากเราปลูก ๑ ไร่ประมาณ ๒๕ ต้น เก็บใบได้ประมาณ ๕,๔๐๐ กิโลกรัมต่อปี ราคาขายวันนี้กิโลกรัมละ ๕๐๐ บาท จะมีรายได้ ๒.๗ ล้านบาทต่อปี ซึ่งขณะนี้มีคนปลูกอยู่ประมาณ ๔๐,๐๐๐ ไร่ ดังนั้นปีหนึ่งๆจะมีรายได้จากใบกระท่อมถึง ๑๐๘,๐๐๐ ล้านบาท จะเห็นได้ว่าจากวันที่ปลดล็อกพืชกระท่อม ๒๔ สิงหาคม ๒๕๖๔ จนถึงวันนี้เป็นเวลา ๕-๖ เดือน เราสามารถเปลี่ยนใบไม้ที่ผิดกฎหมายเป็นเงินได้ถึงแสนล้านบาท ส่วนสเต็ปต่อไปเราคงต้องต่อยอดในการทำตลาดเพื่อส่งออกต่างประเทศ ซึ่งในช่วงแรกคงทำเป็นในลักษณะของกระท่อมบดผง และค่อยพัฒนาผลิตภัณฑ์อื่นๆต่อไป เชื่อว่าอีก ๒ ปีการส่งออกคงเป็นล่ำเป็นสันมากขึ้น
นายวิชัย กล่าวว่า ตอนแรก ป.ป.ส. จัดให้มีหมู่บ้านนำร่อง ที่อ.บ้านนาสาร จ.สุราษฎร์ธานี ส่วนที่อื่นเราตัดทำลายทิ้ง แต่ท่านรัฐมนตรีขอให้คงไว้ และไปขออนุญาตทาง อย. และจัดทำหมู่บ้านนำร่อง ๑๕๗ แห่งขึ้นมาคงพื้นที่ปลูกไว้ ๒๔,๐๐๐ ไร่ โดยปัจจุบันหลังการปลดล็อกมีพื้นที่ปลูกเพิ่มขึ้นเป็น ๔๐๐,๐๐๐ ไร่ ซึ่งก็ยังไม่เพียงพอต่อการบริโภคในประเทศ คงต้องใช้เวลาอีกระยะถึงจะมีจำนวนที่พอส่งออกได้ ส่วนเรื่องที่คนกังวลในการบริโภคแล้วเกิดอุบัติเหตุทางรถหรือไปก่ออาชญากรรม จากข้อมูลของตำรวจและบริษัทประกันภัย
นายสมชาย กล่าวว่า งานวิจัยพืชกระท่อม เราเริ่มทำมาตั้งแต่ปี ๒๕๔๕ โดยเป็นการวิจัยเรื่องพื้นฐาน จากข้อมูลพบว่า สามารถใช้ทดแทนสารเสพติดบางประเภทได้ เช่น เฮโรอีน ซึ่งการวิจัยในปัจจุบันพบว่า สามารถทดแทนสารเสพติด เช่น เมทแอมเฟตามีนได้ด้วย นอกจากนี้ยังมีการวิจัยผลกระทบต่อสมอง โดยมีผู้ทดลองที่ใช้นานกว่า ๑ ปี และผู้ทดลองใช้นานที่สุดคือ ๔๗ ปี โดยใช้การวัดคลื่นสมองเทียบกับคนที่ไม่เคยใช้เลยพบว่าไม่มีความแตกต่างกัน และยังมีการวิจัยอื่นๆที่เสริมเข้ามา เช่น ผลิตภัณฑ์ต้นแบบ ยาต่างๆ รวมถึงในต่างประเทศมีการใช้ในอุตสาหกรรมอื่นๆที่ไม่ใช่ยา ซึ่งเรากำลังจัดหาตัวอย่างมาวิจัยดูว่าเราจะได้หรือไม่
นายณรงค์ชัย กล่าวว่า ชาวบ้านในอดีตเริ่มจากการใช้เคี้ยวและปลูกไว้ใช้เอง แต่เมื่อมีการปลดล็อกก็มีการเพาะต้นกล้าและขายใบ รวมกลุ่มกันสร้างวิสาหกิจชุมชน ทำผลิตภัณฑ์แปรรูป สามารถสร้างรายได้ให้กับชุมชนและครอบครัวมากขึ้น ตนยืนยันว่าผู้ใหญ่ในพื้นที่รวมทั้งตน มีการใช้ใบกระท่อมมาอย่างยาวนาน ยืนยันว่าเป็นพืชที่มหัศจรรย์ ตนต้องขอบคุณ รัฐบาลและนายสมศักดิ์ ที่ช่วยผลักดันทำกฎหมายดีๆที่เป็นประโยชน์ต่อชาวบ้าน
นายคฑาวุธ กล่าวว่า ตนในฐานะคนใต้ ต้องขอบคุณรัฐบาลและนายสมศักดิ์​ตนเติบโตมากับวิถีชีวิตดั้งเดิม ที่ปูย่าตายายเคี้ยวใบกระท่อมเพื่อให้สู้แดด มีกำลังทำไร่ไถนาและเลี้ยงวัว เป็นวิถีดั้งเดิมที่อุดมสมบูรณ์ของสยามประเทศ พืชกระท่อมไม่ได้สร้างเศรษฐกิจอย่างเดียว แต่ยังสร้างวิถีพอเพียงด้วย ตนในฐานะศิลปินนักแต่งเพลง ก็ต้องใช้เพลงสื่อสารออกมา โดยตนได้แต่งเพลง "วันที่รอคอย" เพื่อใช้สื่อสารกับทุกๆคน และวงมาลีฮวนน่าจะไปร่วมงานสัญจร ๔ จังหวัดด้วย

ที่มา : https://www.thaigov.go.th/news/contents/details/52417