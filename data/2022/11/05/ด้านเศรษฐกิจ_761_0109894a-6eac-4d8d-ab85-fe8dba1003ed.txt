รัฐบาลไทย-ข่าวทำเนียบรัฐบาล-บขส. พร้อมเปิดให้บริการเดินรถเส้นทางภาคเหนือ - อิสาน - ใต้ รวม 26 เส้นทาง เริ่ม 1 กันยายน นี้


วันเสาร์ที่ 28 สิงหาคม 2564
บขส. พร้อมเปิดให้บริการเดินรถเส้นทางภาคเหนือ - อิสาน - ใต้ รวม  26 เส้นทาง เริ่ม 1 กันยายน นี้
ย้ำคุมเข้มความปลอดภัยตามมาตรการป้องกัน COVID-19 อย่างเคร่งครัด
นายสัญลักข์  ปัญวัฒนลิขิต กรรมการผู้จัดการใหญ่ บริษัท ขนส่ง จำกัด (บขส.) กระทรวงคมนาคม เปิดเผยว่า ตามที่คณะกรรมการบริหารสถานการณ์การแพร่ระบาดของโรคติดเชื้อไวรัสโคโรนา (2019) หรือ ศบค. มีมติเห็นชอบมาตรการผ่อนคลายเพื่อป้องกันและควบคุมการแพร่ระบาดของโรคติดเชื้อไวรัส COVID-19 ตามระดับพื้นที่สถานการณ์ย่อยในพื้นที่ทั่วราชอาณาจักร โดยยังคงพื้นที่ควบคุมสูงสุดและเข้มงวด จำนวน 29 จังหวัด ไว้เช่นเดิม และให้คงมาตรการทางสังคม เช่น การห้ามออกนอกเคหะสถานในเวลา 21.00 - 04.00 น. รวมถึงการเดินทางข้ามจังหวัดจากพื้นที่ควบคุมสูงสุดและเข้มงวด ให้ระบบขนส่งสาธารณะ จำกัดจำนวนผู้โดยสารไม่เกิน 75% นั้น
กรรมการผู้จัดการใหญ่ บริษัท ขนส่ง จำกัด ได้สั่งการไปยังทุกฝ่ายที่เกี่ยวข้องทั้ง ฝ่ายธุรกิจเดินรถและฝ่ายบริหารการเดินรถ ให้เตรียมความพร้อมของรถโดยสาร พนักงาน และสถานีขนส่งให้สอดคล้องกับนโยบายของกระทรวงคมนาคม และกรมการขนส่งทางบก (ขบ.) เพื่อให้พร้อมเปิดให้บริการประชาชน ในวันที่ 1 กันยายน 2564
สำหรับเส้นทางที่จะเปิดให้บริการ ประกอบด้วย เส้นทางภาคเหนือ จำนวน 8 เส้นทาง คือ กรุงเทพฯ - คลองลาน กรุงเทพฯ - หล่มเก่า กรุงเทพฯ - เชียงใหม่ (ข) กรุงเทพฯ - ทุ่งช้าง กรุงเทพฯ - อุตรดิตถ์ กรุงเทพฯ - แม่สอด กรุงเทพฯ - แม่สาย และกรุงเทพฯ - ป่าแดด - เชียงของ
เส้นทางภาคตะวันออกเฉียงเหนือและภาคตะวันออก จำนวน 10 เส้นทาง คือ กรุงเทพฯ - หนองบัวลำภู กรุงเทพฯ - นครพนม กรุงเทพฯ - เลย - เชียงคาน กรุงเทพฯ - สุรินทร์ กรุงเทพฯ - บุรีรัมย์ กรุงเทพฯ - อุบลราชธานี กรุงเทพฯ - มุกดาหาร กรุงเทพฯ - รัตนบุรี กรุงเทพฯ - จันทบุรี - ตราด และกรุงเทพฯ - สระบุรี
เส้นทางภาคใต้ จำนวน  8 เส้นทาง คือ เส้นทางกรุงเทพฯ (หมอชิต 2) - ตะกั่วป่า - โคกกลอย กรุงเทพฯ (หมอชิต 2) - ภูเก็ต กรุงเทพฯ (หมอชิต 2) - กระบี่ กรุงเทพฯ (หมอชิต 2) - ตรัง - สตูล กรุงเทพฯ (หมอชิต 2) - เกาะสมุย กรุงเทพฯ (หมอชิต 2) - หาดใหญ่ กรุงเทพฯ - สงขลา และ กรุงเทพฯ - สุไหงโกลก
ทั้งนี้ในการใช้บริการรถโดยสารสาธารณะ ขอความร่วมมือผู้ใช้บริการปฏิบัติตามมาตรการสาธารณสุข D-M-H-T-T-A ได้แก่ เว้นระยะระหว่างกัน หลีกเลี่ยงการสัมผัสกับผู้อื่น สวมหน้ากากผ้าหรือหน้ากากอนามัยตลอดเวลา ล้างมือบ่อย ๆ ลงทะเบียนผ่านแอปพลิเคชันไทยชนะ กรณีไม่สามารถใช้
แอปพลิเคชันได้ ให้กรอกข้อมูลตามแบบฟอร์มที่ ขบ. กำหนด และหากเคยไปในพื้นที่เสี่ยง หรือสัมผัสใกล้ชิดกับบุคคลในกลุ่มเสี่ยง ขอให้ใช้มาตรการกักตนเอง (Self-quarantine) อย่างเคร่งครัด เพื่อลดการแพร่ระบาด ในวงกว้าง
นอกจากนี้ผู้ใช้บริการสามารถจองตั๋วล่วงหน้าเดินทางกับ บขส. ได้ ผ่าน website บขส. https://tcl99web.transport.co.th/Home ร้าน 7-Eleven เคาน์เตอร์เซอวิสทุกสาขา หรือตัวแทนจำหน่ายตั๋วของ บขส. และสามารถชำระค่าโดยสาร บขส. โดยใช้สิทธิ์โครงการคนละครี่งผ่านแอปพลิเคชัน “เป๋าตังค์” โดยสิทธิ์ดังกล่าวไม่สามารถใช้กับการจองตั๋วล่วงหน้าได้ และไม่สามารถยกเลิก คืน หรือเปลี่ยนแปลงตั๋วได้ทุกกรณี สอบถามข้อมูลการเดินทางเพิ่มเติมได้ที่ ช่องจำหน่ายตั๋วรถโดยสารของ บขส. ทั่วประเทศ และ Call Center1490 เรียก บขส. ตลอด 24 ชั่วโมง

ที่มา : https://www.thaigov.go.th/news/contents/details/45268