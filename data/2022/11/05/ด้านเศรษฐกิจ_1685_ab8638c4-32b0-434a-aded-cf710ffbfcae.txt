รัฐบาลไทย-ข่าวทำเนียบรัฐบาล-กระทรวงเกษตรและสหกรณ์ วางแนวทางการบริหารจัดการปุ๋ย เพื่อลดต้นทุนเกษตรกร


วันจันทร์ที่ 8 พฤศจิกายน 2564
กระทรวงเกษตรและสหกรณ์ วางแนวทางการบริหารจัดการปุ๋ย เพื่อลดต้นทุนเกษตรกร
กระทรวงเกษตรและสหกรณ์ วางแนวทางการบริหารจัดการปุ๋ย เพื่อลดต้นทุนเกษตรกร
นายอำพันธุ์ เวฬุตันติ รองปลัดกระทรวงเกษตรและสหกรณ์ เป็นประธานการประชุมแนวทางการบริหารจัดการปุ๋ย ปี 2564 - 2569 ครั้งที่ 3 ผ่านระบบ Video Conference (Zoom Meeting) โดยที่ประชุมได้มีการหารือแนวทางการบริหารจัดการปุ๋ย ปี 2565 - 2569 ของกระทรวงเกษตรและสหกรณ์ ซึ่งที่ประชุมมีมติเห็นชอบแนวทางดังกล่าว และมอบหมายให้ปรับข้อมูลตามที่ที่ประชุมเสนอแนะ อีกทั้งได้เห็นชอบแนวทางช่วยเหลือเกษตรกรและสถาบันเกษตรกรจากปัญหาราคาปุ๋ยเคมีที่ปรับตัวสูงขึ้นโดยมีแผนการช่วยเหลือ ดังนี้
1. แผนระยะสั้น ประกอบด้วย
1.1 โครงการลดราคาปุ๋ยของกรมการค้าภายใน กระทรวงพาณิชย์ โดยมอบหมายให้กรมส่งเสริมการเกษตร และกรมส่งเสริมสหกรณ์ สำรวจความต้องการใช้ปุ๋ยของสถาบันเกษตรกร ทั้งสูตร ปริมาณ ช่วงเวลาที่ต้องการใช้ สำหรับฤดูกาลผลิตที่จะมาถึง เพื่อให้สอดคล้องกับความต้องการใช้ปุ๋ยของเกษตรกร เพื่อส่งข้อมูลให้กระทรวงพาณิชย์ดำเนินการในส่วนที่เกี่ยวข้องต่อไป
1.2 โครงการพัฒนาธุรกิจบริการดินและปุ๋ยเพื่อชุมชน (One Stop Service) ระยะที่ 2 ที่กรมส่งเสริการเกษตรเป็นผู้รับผิดชอบหลัก จำนวน 297 ศูนย์ เกษตรกร 51,252 ราย พื้นที่ 265,430.25 ไร่ โดยจะเสนอของบประมาณตามกรอบแผนงานหรือโครงการภายใต้แผนฟื้นฟูเศรษฐกิจและสังคมที่ได้รับผลกระทบจากการระบาดของโรคติดเชื้อไวรัสโคโรนา 2019 เพิ่มเติม พ.ศ. 2564
1.3 งานตามบทบาทภารกิจที่เกี่ยวข้องของแต่ละหน่วยงาน ในปี 2565
1.4 การเสนอโครงการขอรับการสนับสนุนงบกลาง จาก ครม. เพื่อชดเชยราคาปุ๋ยเคมี และค่าขนส่ง รวมทั้งการสนับสนุนสินเชื่อดอกเบี้ยต่ำจากสินเชื่อชุมชนสร้างไทยของ ธ.ก.ส.
2. แผนระยะยาว ประกอบด้วย
2.1 แผนบริหารจัดการปุ๋ย ปี 2565 – 2569
2.2 ส่งเสริมอุตสาหกรรมการผลิตปุ๋ยภายในประเทศ
2.3 การแลกเปลี่ยนปุ๋ยไนโตรเจน และโพแทส กับประเทศมาเลเซีย
2.4 การหาแหล่งแม่ปุ๋ยนำเข้าจากประเทศอื่นที่นอกเหนือจากที่เคยนำเข้าเดิม
2.5 การแต่งตั้งคณะทำงานร่วมระหว่างกระทรวงเกษตรและสหกรณ์ กระทรวงอุตสาหกรรม กระทรวงพาณิชย์ กระทรวงการต่างประเทศ ธนาคารเพื่อการเกษตรและสหกรณ์การเกษตร (ธ.ก.ส.) และหน่วยงานอื่นที่เกี่ยวข้อง เพื่อร่วมขับเคลื่อนแก้ไขปัญหาการปรับตัวสูงขึ้นของปุ๋ยเคมีเพื่อช่วยเหลือเกษตรกรและสถาบันเกษตรกร
ทั้งนี้ ที่ประชุมมอบหมายให้ฝ่ายเลขานุการจัดทำรายละเอียดเพื่อนำเสนอให้คณะกรรมการส่งเสริมการใช้ปัจจัยการผลิตที่เหมาะสมและลดต้นทุนการผลิตของเกษตรกรและสถาบันเกษตรกรพิจารณาให้ความเห็นชอบต่อไป

ที่มา : https://www.thaigov.go.th/news/contents/details/47961