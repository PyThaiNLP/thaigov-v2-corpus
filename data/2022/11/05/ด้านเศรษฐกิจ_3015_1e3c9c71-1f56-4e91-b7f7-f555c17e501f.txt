รัฐบาลไทย-ข่าวทำเนียบรัฐบาล-3.3 มาแล้วจ้า!! ธอส. เปิดประมูลบ้านมือสองออนไลน์ ครั้งแรกของปี 65 ขนทรัพย์เด่น 333 รายการทั่วประเทศ พร้อมส่วนลดสูงสุดถึง 40%


วันอังคารที่ 1 มีนาคม 2565
พิมพ์
3.3 มาแล้วจ้า!! ธอส. เปิดประมูลบ้านมือสองออนไลน์ ครั้งแรกของปี 65 ขนทรัพย์เด่น 333 รายการทั่วประเทศ พร้อมส่วนลดสูงสุดถึง 40%
ธอส.จัดงาน “3.3 Online Home Auction ประมูลบ้านมือสอง ธอส. ออนไลน์” ผ่าน Application : G H Bank Smart NPA วันพฤหัสบดีที่ 3 มีนาคม 2565 ขนทรัพย์เด่นโดนใจทั่วประเทศ 333 รายการ มาจำหน่ายในราคาพิเศษ
ธนาคารอาคารสงเคราะห์ จัดงาน “3.3 Online Home Auction ประมูลบ้านมือสอง ธอส. ออนไลน์” ผ่าน Application : G H Bank Smart NPA วันพฤหัสบดีที่ 3 มีนาคม 2565 ขนทรัพย์เด่นโดนใจทั่วประเทศ 333 รายการ มาจำหน่ายในราคาพิเศษ พร้อมส่วนลดสูงสุดถึง 40% จากราคาปกติ และโอนกรรมสิทธิ์ภายในวันที่ 31 พฤษภาคม 2565 รับส่วนลด On Top เพิ่มอีก 10% จากราคาที่ปิดประมูล เชื่อประชาชนที่อยากมีบ้านยังให้ความสนใจบ้านมือสอง ธอส. อย่างต่อเนื่อง
นายฉัตรชัย ศิริไล กรรมการผู้จัดการ ธนาคารอาคารสงเคราะห์ (ธอส.) เปิดเผยว่า หลังจากในปี 2564 ที่ผ่านมา ธอส. สามารถขายบ้านมือสอง ธอส. ได้รวมกว่า 3,200 ล้านบาท ในจำนวนนี้เป็นการขายผ่านช่องทางออนไลน์ Application : GHBank Smart NPA ซึ่งรวมถึงการจัดประมูลออนไลน์ที่มีขึ้นเป็นประจำทุกเดือนนั้นมียอดขายสูงถึง 2,100 ล้านบาท สะท้อนให้เห็นว่าการพัฒนาบริการดิจิทัลของธนาคารภายใต้สถานการณ์โควิด-19 รวมถึงโปรโมชั่นผ่อนดาวน์หรือสินเชื่ออัตราดอกเบี้ยพิเศษ 0% นานสูงสุดถึง 2 ปีแรก และส่วนลดที่ธนาคารมอบให้สำหรับผู้ที่ซื้อบ้านมือสอง ธอส. ยังคงสามารถตอบโจทย์ความต้องการของลูกค้าที่ต้องการมีที่อยู่อาศัยคุณภาพดีในราคาที่เหมาะสมได้เป็นอย่างดี และมั่นใจว่าในปี 2565 บ้านมือสอง ธอส. จะยังคงเป็นทางเลือกที่น่าสนใจสำหรับผู้ที่ต้องการมีที่อยู่อาศัยเป็นของตนเองต่อไป ตั้งเป้าหมายยอดขายปี 2565 ไว้ที่ 4,400 ล้านบาท และได้กำหนดจัดงานประมูลบ้านมือสองออนไลน์ครั้งแรกของปี 2565 “3.3 Online Home Auction ประมูลบ้านมือสอง ธอส. ออนไลน์” ในวันพฤหัสบดีที่ 3 มีนาคม 2565 เวลา 12.00-13.00 น. มีบ้านมือสอง ธอส.ทั่วประเทศ 333 รายการ ทั้งประเภทบ้านเดี่ยว บ้านแฝด ทาวน์เฮ้าส์ ห้องชุด อาคารพาณิชย์ และที่ดินเปล่า จำหน่ายในราคาพิเศษด้วยส่วนลดสูงสุดถึง 40% จากราคาปกติ และหากโอนกรรมสิทธิ์ภายในวันที่ 31 พฤษภาคม 2565 จะได้รับส่วนลด On Top เพิ่มอีก 10% จากราคาที่ปิดประมูล แบ่งเป็น ทรัพย์ในพื้นที่กรุงเทพฯ และปริมณฑล จำนวน 33 รายการ มีรายการที่น่าสนใจ อาทิ ทรัพย์ประเภทห้องชุด ขนาดเนื้อที่ 88.82 ตาราเมตร ในโครงการจอนนี่ทาวเวอร์ เขตห้วยขวาง กรุงเทพฯ ราคาเริ่มต้นประมูล 4,050,000 บาท ซึ่งเป็นโครงการที่ตั้งอยู่บริเวณพื้นที่ย่านธุรกิจสำคัญ และเดินทางสะดวก อยู่ห่างจากรถไฟฟ้าใต้ดิน MRT สถานีห้วยขวางเพียง 900 เมตร เท่านั้น และทรัพย์ประเภททาวน์เฮ้าส์ 2 ชั้น ขนาดเนื้อที่ 25.4 ตารางวา โครงการทาวน์อเวนิวซิกซ์ตี้ วิภาวดี 60 เขตหลักสี่ กรุงเทพฯ ราคาเริ่มต้นประมูล 5,850,000 บาท ซึ่งอยู่ใกล้สิ่งอำนวยความสะดวกมากมาย อาทิ สถานศึกษา สถานพยาบาล และห้างสรรพสินค้า อีกทั้งยังเป็นทรัพย์ที่อยู่ห่างจากรถไฟฟ้าสายสีแดง เพียงไม่กี่นาที และสามารถเดินทางด้วยรถยนต์ได้อย่างสะดวก
ขณะที่ทรัพย์ในส่วนภูมิภาค นำออกประมูล 300 รายการ โดยมีรายการที่น่าสนใจ อาทิ ทรัพย์ประเภททาวน์เฮ้าส์ 2 ชั้น เนื้อที่ 24 ตารางวา ในโครงการดิไอซิสคอนโด อ.เมืองขอนแก่น จ.ขอนแก่น ราคาเปิดประมูลเริ่มต้น 1,910,000 บาท เพราะเป็นทรัพย์ที่อยู่ใกล้แหล่งอำนวยความสะดวกมากมาย อาทิ ห้างสรรพสินค้า มหาวิทยาลัย และสถานพยาบาล ส่วนทรัพย์ที่มีราคาเริ่มต้นประมูลลดสูงสุดถึง 40% คือ ทรัพย์ประเภททาวน์เฮ้าส์ 2 ชั้น ขนาดเนื้อที่ 23.30 ตารางวา ใน อ.เดิมบางนางบวช จ.สุพรรณบุรี ราคาเริ่มต้นประมูลเหลือเพียง 390,000 บาท เท่านั้น และทรัพย์ที่มีราคาเริ่มต้นประมูลต่ำที่สุด คือ ทรัพย์ประเภทบ้านเดี่ยว 1 ชั้น ขนาดเนื้อที่ 59 ตารางวา ใน อ.จัตุรัส จ.ชัยภูมิ ราคาเริ่มต้นประมูล 160,000 บาท
สำหรับผู้ที่สนใจสามารถดูทรัพย์จริงก่อนประมูลได้ทุกวันง่าย ๆ หรือรับชมภาพทรัพย์ผ่าน Application : G H Bank Smart NPA หรือ www.ghbhomecenter.com พร้อมกับลงทะเบียนและวางเงินประกันเข้าร่วมประมูลเพียง 5,000 บาท ต่อ 1 รายการทรัพย์ที่เข้าร่วมประมูล ผ่าน  Application : GHB ALL ภายในวันที่ 1 มีนาคม 2565 (ชื่อเจ้าของบัญชีเงินฝากออมทรัพย์ GHB ALL จะต้องเป็นชื่อบุคคลเดียวกับผู้เข้าร่วมประมูล) และหากชนะการประมูลแล้วลูกค้าจะต้องวางเงินประกันการซื้อทรัพย์ตามจำนวนเงินที่ธนาคารกำหนดและทำสัญญาจะซื้อจะขายภายใน 5 วันทำการ นับถัดจากวันที่จัดประมูลออนไลน์  นอกจากนี้ ยังสามารถใช้ “ผลิตภัณฑ์สินเชื่อสำหรับซื้อทรัพย์ NPA ของธนาคารปี 2564” อัตราดอกเบี้ย 0% ต่อปี นานสูงสุด 24 เดือน หรือใช้สิทธิ์ผ่อนดาวน์ดอกเบี้ย 0% นานสูงสุดถึง 48 เดือน เงื่อนไขของการใช้มาตรการให้เป็นไปตามหลักเกณฑ์ที่ธนาคารกำหนด และผู้ซื้อสามารถเข้าอยู่อาศัยได้ในระหว่างผ่อนดาวน์เพียงชำระเงินประกันการเข้าอยู่อาศัยไม่ต่ำกว่า 1.5% ของราคาประมูลได้อีกด้วย
สอบถามข้อมูลเพิ่มเติมได้ที่ G H Bank Call Center โทร. 0-2645-9000 หรือ Facebook Fanpage ธนาคารอาคารสงเคราะห์ หรือดูข้อมูลบ้านมือสอง ธอส. ได้ที่ www.ghbhomecenter.com, Mobile Application : G H Bank Smart NPA และ Line Official Account : @ghbnpa

ที่มา : https://www.thaigov.go.th/news/contents/details/52046