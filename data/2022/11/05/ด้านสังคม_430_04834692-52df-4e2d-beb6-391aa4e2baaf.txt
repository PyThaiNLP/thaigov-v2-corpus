รัฐบาลไทย-ข่าวทำเนียบรัฐบาล-โฆษกดีอีเอสเตือนอย่าหลงเชื่อข่าวปลอม ขายเครื่องดื่มน้ำกระท่อมทันทีในร้านสะดวกซื้อ หลังจากมีการปลดล็อกจากบัญชียาเสพติดให้โทษ


วันอังคารที่ 31 สิงหาคม 2564
โฆษกดีอีเอสเตือนอย่าหลงเชื่อข่าวปลอม ขายเครื่องดื่มน้ำกระท่อมทันทีในร้านสะดวกซื้อ หลังจากมีการปลดล็อกจากบัญชียาเสพติดให้โทษ
โฆษกดีอีเอสเตือนอย่าหลงเชื่อข่าวปลอม ขายเครื่องดื่มน้ำกระท่อมทันทีในร้านสะดวกซื้อ หลังจากมีการปลดล็อกจากบัญชียาเสพติดให้โทษ
นางสาวนพวรรณ หัวใจมั่น โฆษกกระทรวงดิจิทัลเพื่อเศรษฐกิจและสังคมฝ่ายการเมือง (ดีอีเอส) กล่าวว่า ตามที่มีการแชร์ข้อมูลผ่านสื่อสังคมออนไลน์เรื่อง ร้านสะดวกซื้อขายเครื่องดื่มน้ำกระท่อมทันที หลังจากมีการปลดล็อก จากบัญชียาเสพติดให้โทษ ทางศูนย์ต่อต้านข่าวปลอมได้ดำเนินการตรวจสอบข้อเท็จจริงกับทางบริษัทต้นสังกัด พบว่าประเด็นดังกล่าวนั้น เป็นข้อมูลเท็จ
กรณีที่มีการส่งต่อข้อความระบุว่า เมื่อกระท่อมถูกปลดล็อกจากบัญชียาเสพติดให้โทษ ก็มีการออกขายเครื่องดื่มน้ำกระท่อมทันที ทางบริษัทต้นสังกัด ได้ชี้แจงประเด็นดังกล่าวว่า ไม่เป็นความจริง ไม่มีการจำหน่ายผลิตภัณฑ์เครื่องดื่มดังกล่าวตามที่ต้นโพสต์อ้างแต่อย่างใด ภาพที่ถูกแชร์กันเป็นภาพที่ถูกตัดต่อจากผลิตภัณฑ์อื่นแล้วใส่ข้อความทับเพื่อสร้างความเข้าใจผิดแก่ประชาชน
ดังนั้นขอให้ประชาชนอย่าหลงเชื่อ ไม่ส่ง หรือแชร์ข้อมูลดังกล่าวต่อในช่องทางสื่อสังคมออนไลน์ต่างๆ และประชาชนสามารถติดตามและแจ้งเบาะแสข่าวปลอมต่างๆ ได้ผ่านช่องทางของศูนย์ต่อต้านข่าวปลอม ดังนี้ ไลน์@antifakenewscenter  เว็บไซต์ https://www.antifakenewscenter.com/ ทวิตเตอร์ https://twitter.com/AFNCThailand และช่องทางโทรศัพท์โทรสายด่วน GCC 1111 ต่อ 87 ได้ตลอด 24 ชั่วโมง
*********[****

ที่มา : https://www.thaigov.go.th/news/contents/details/45339