รัฐบาลไทย-ข่าวทำเนียบรัฐบาล-แม่บ้าน สธ.พัฒนาเครือข่ายผู้สูงอายุ เป็นกำลังเสริมดูแลหญิงตั้งครรภ์และเด็ก


วันจันทร์ที่ 28 มีนาคม 2565
แม่บ้าน สธ.พัฒนาเครือข่ายผู้สูงอายุ เป็นกำลังเสริมดูแลหญิงตั้งครรภ์และเด็ก
ปลัดกระทรวงสาธารณสุข เปิดการประชุมเชิงปฏิบัติการถ่ายทอดความรู้สู่เครือข่ายแม่บ้านสาธารณสุขดึงผู้สูงอายุในชุมชนร่วมดูแลหญิงตั้งครรภ์และสร้างเสริมพัฒนาการเด็กตามวัย สนับสนุนการดำเนินงานของกระทรวงสาธารณสุขในการพัฒนาเด็กไทยให้มีคุณภาพ
วันนี้ (28 มีนาคม 2565) ที่โรงแรมรามาการ์เด้นส์ กรุงเทพมหานคร นพ.เกียรติภูมิ วงศ์รจิต ปลัดกระทรวงสาธารณสุข เปิดการประชุมเชิงปฏิบัติการถ่ายทอดความรู้สู่เครือข่ายแม่บ้านสาธารณสุข ในโครงการการพัฒนาเครือข่ายสุขภาพและผู้สูงอายุในชุมชน เพื่อส่งเสริมการดูแลหญิงตั้งครรภ์และพัฒนาการเด็กไทยปี 2565 โดยมี คณะผู้บริหารกระทรวงสาธารณสุข นางรัจริน วงศ์รจิต นายกสมาคมแม่บ้านสาธารณสุข ประธานแม่บ้านสาธารณสุขสาขาจังหวัด นักวิชาการผู้รับผิดชอบงานอนามัยแม่และเด็กและงานผู้สูงอายุของจังหวัด และคณะกรรมการสมาคมแม่บ้านสาธารณสุข เข้าร่วมประชุมรวม 200 คน
นพ.เกียรติภูมิกล่าวว่า กระทรวงสาธารณสุขให้ความสำคัญกับการพัฒนาคุณภาพเด็กไทยมาอย่างต่อเนื่อง เพื่อเป็นกำลังในการพัฒนาประเทศโดยมีการคัดกรองพัฒนาการเด็ก 0-5 ปี ค้นหาเด็กที่สงสัยพัฒนาการล่าช้าเข้ารับการแก้ไขให้กลับมามีพัฒนาการที่สมวัยโดยเร็ว ซึ่งในปี 2564 จากการคัดกรองพัฒนาการเด็กปฐมวัย  1,345,511 ราย พบเด็กที่สงสัยพัฒนาการล่าช้า 377,253 ราย คิดเป็นร้อยละ 28 เมื่อส่งไปรับการกระตุ้นพัฒนาการภายใน 30 วัน สามารถกลับมามีพัฒนาการสมวัยได้ถึงร้อยละ 99 การที่สมาคมแม่บ้านสาธารณสุข จัดทำโครงการพัฒนาเครือข่ายสุขภาพและผู้สูงอายุในชุมชน เพื่อส่งเสริมการดูแลหญิงตั้งครรภ์และพัฒนาการเด็กไทย โดยให้ผู้สูงอายุในชุมชนมีส่วนร่วมในการติดตามหญิงตั้งครรภ์ ตรวจ ค้นหาเด็กที่มีพัฒนาการล่าช้า ส่งเสริมและกระตุ้นพัฒนาการอย่างเหมาะสม จะช่วยสนับสนุนการดำเนินงานพัฒนาเด็กไทยของกระทรวงสาธารณสุขให้บรรลุผลสำเร็จ ประเทศไทยมีประชากรที่มีคุณภาพในอนาคต
ด้านนางรัจริน วงศ์รจิต นายกสมาคมแม่บ้านสาธารณสุข กล่าวว่า ประเทศไทยได้เข้าสู่การเป็นสังคมผู้สูงอายุอย่างเต็มรูปแบบ ตั้งแต่ปี 2564 มีผู้สูงอายุ 60 ปีขึ้นไป มากกว่าร้อยละ 20 ของประชากรประเทศ ซึ่งผู้สูงอายุจำนวนมากยังสามารถทำประโยชน์ให้แก่สังคมได้ ด้วยความรู้และประสบการณ์ที่สั่งสมมาอย่างยาวนาน โดยเฉพาะเรื่องการดูแลเด็กและหญิงตั้งครรภ์ การพัฒนาศักยภาพและสร้างเสริมความรู้ให้กับผู้สูงอายุในชุมชน เพื่อสนับสนุนการทำงานของบุคลากรกระทรวงสาธารณสุข จึงเป็นการส่งเสริมคุณค่าของผู้สูงอายุ ขณะเดียวกันช่วยให้เด็กไทยได้รับการเลี้ยงดูที่ถูกต้องเหมาะสม และมีพัฒนาการสมวัย โดยการประชุมเชิงปฏิบัติการครั้งนี้ จะมุ่งถ่ายทอดความรู้สู่เครือข่ายแม่บ้านสาธารณสุขทั่วประเทศ เกี่ยวกับพัฒนาการเด็ก การดูแลเด็กตั้งแต่ในครรภ์จนถึง 6 ปี เพื่อนำไปวางแผนการดำเนินงานในพื้นที่ต่อไป
********************************************** 28 มีนาคม 2565

ที่มา : https://www.thaigov.go.th/news/contents/details/52999