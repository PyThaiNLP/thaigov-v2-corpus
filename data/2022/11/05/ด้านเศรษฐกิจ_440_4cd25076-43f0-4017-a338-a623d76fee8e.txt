รัฐบาลไทย-ข่าวทำเนียบรัฐบาล-บสย. ช่วยลูกค้า-ลูกหนี้ พักชำระหนี้ สูงสุด 6 เดือน ขยายเวลาชำระค่าธรรมเนียม 2 เดือน ผ่อนจ่าย 20%


วันพฤหัสบดีที่ 22 กรกฎาคม 2564
พิมพ์
บสย. ช่วยลูกค้า-ลูกหนี้ พักชำระหนี้ สูงสุด 6 เดือน ขยายเวลาชำระค่าธรรมเนียม 2 เดือน ผ่อนจ่าย 20%
บสย. ออกมาตรการต่อลมหายใจ ผ่อนปรนและบรรเทาให้ผู้ประกอบธุรกิจ ขยายเวลาชำระค่าธรรมเนียมค้ำประกัน 2 เดือน พักชำระหนี้สูงสุด 6 เดือน ผ่อนจ่ายเบา 20% ขั้นต่ำ 500 บาท
นางวสุกานต์ วิศาลสวัสดิ์ รักษาการผู้จัดการทั่วไป บรรษัทประกันสินเชื่ออุตสาหกรรมขนาดย่อม (บสย.) เปิดเผยว่า บสย. ได้ออกมาตรการต่อลมหายใจธุรกิจ ผ่อนปรนและบรรเทา ความเดือดร้อนผู้ประกอบธุรกิจที่ใช้บริการ “ค้ำประกันสินเชื่อ” กับ บสย. สอดคล้องตามนโยบายและมาตรการของรัฐ เร่งลดผลกระทบของผู้ประกอบธุรกิจให้มากที่สุด ได้แก่
1. มาตรการพักชำระค่าธรรมเนียม 2 เดือน ผ่อนปรนขยายระยะเวลาการชำระค่าธรรมเนียมค้ำประกันสำหรับลูกค้าปัจจุบัน บสย. ทุกประเภทโครงการค้ำประกัน ทุกกลุ่มธุรกิจ ทั่วประเทศ ที่ครบกำหนดชำระค่าธรรมเนียมการค้ำประกันสินเชื่อในระหว่างวันที่ 1 สิงหาคม 2564 - 30 กันยายน 2564
2. มาตรการลดค่างวด สำหรับลูกหนี้ประนอมหนี้กับ บสย. ลดค่างวดผ่อนชำระเหลือ 20% หรือชำระขั้นต่ำ 500 บาท/เดือน  สูงสุด 6 เดือน แต่ไม่เกินงวดเดือนธันวาคม 2564  ตั้งแต่วันนี้ถึง 31 ตุลาคม 2564
3. มาตรการพักชำระหนี้ สูงสุด 6 เดือน สำหรับลูกหนี้ที่ประนอมหนี้กับ บสย. ในกลุ่มที่เป็นลูกหนี้ประเภทธุรกิจร้านอาหาร ธุรกิจภาคท่องเที่ยว และโรงแรม และกลุ่มธุรกิจที่ต้องปิดกิจการตามมาตรการภาครัฐ  ระยะเวลาการพักชำระไม่เกินค่างวดเดือนธันวาคม 2564 ตั้งแต่วันนี้ถึง 31 ตุลาคม 2564
ภายใต้ มาตรการให้ความช่วยเหลือครั้งนี้ คาดว่าจะช่วยผู้ประกอบธุรกิจได้มากกว่า 10,000 ราย วงเงินค้ำประกันรวมกว่า 20,000 ล้านบาท ทั้งนี้ บสย. ยังได้เร่งศึกษาผลกระทบและประเมินสถานการณ์อย่างใกล้ชิด เพื่อให้การดำเนินมาตรการให้ความช่วยเหลือผู้ประกอบธุรกิจมีความต่อเนื่อง สอบถามข้อมูลเพิ่มเติมได้ที่ บสย. Call Center 02-890-9999

ที่มา : https://www.thaigov.go.th/news/contents/details/44017