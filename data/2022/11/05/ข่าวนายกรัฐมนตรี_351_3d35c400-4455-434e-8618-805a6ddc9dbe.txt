รัฐบาลไทย-ข่าวทำเนียบรัฐบาล-นายกรัฐมนตรีขอให้การสูญเสียหมอกระต่าย เป็นคติสอนใจสร้างจิตสำนึกการใช้รถใช้ถนนอย่างปลอดภัย หวังให้เกิดความรับผิดชอบ ลดอุบัติเหตุ ลดการสูญเสียชีวิต


วันพุธที่ 23 มีนาคม 2565
พิมพ์
นายกรัฐมนตรีขอให้การสูญเสียหมอกระต่าย เป็นคติสอนใจสร้างจิตสำนึกการใช้รถใช้ถนนอย่างปลอดภัย หวังให้เกิดความรับผิดชอบ ลดอุบัติเหตุ ลดการสูญเสียชีวิต
นายกรัฐมนตรีขอให้การสูญเสียหมอกระต่าย เป็นคติสอนใจสร้างจิตสำนึกการใช้รถใช้ถนนอย่างปลอดภัย หวังให้เกิดความรับผิดชอบ ลดอุบัติเหตุ ลดการสูญเสียชีวิต
วันนี้ (4 มีนาคม 2565 เวลา) 13.30 น. ณ ห้องสีม่วง ตึกไทยคู่ฟ้า ทำเนียบรัฐบาล นายแพทย์แท้จริง ศิริพานิช เลขาธิการมูลนิธิเมาไม่ขับ นำบิดาและมารดาของแพทย์หญิงวราลัคน์ สุภวัตรจริยากุล (หมอกระต่าย) คือ นายอนิรุทธ์ สุภวัตรจริยากุล และนางรัชนี สุภวัตรจริยากุล เข้าพบนายกรัฐมนตรี เพื่อหารือเรื่องแนวทางการป้องกันอุบัติเหตุทางถนนจากกรณีการเสียชีวิตของแพทย์หญิงวราลัคน์ หรือหมอกระต่าย ซึ่งทำให้สังคมเกิดการตื่นตัวในการเรียกร้องสิทธิ์ความปลอดภัยในการข้ามทางม้าลายขึ้นทั่วประเทศ โดยมีนายธีรภัทร ประยูรสิทธิ ปลัดสำนักนายกรัฐมนตรี พลตำรวจเอก สุวัฒน์ แจ้งยอดสุข ผู้บัญชาการตำรวจแห่งชาติ นายบุญธรรม เลิศสุขีเกษม อธิบดีกรมป้องกันและบรรเทาสาธารณภัย เข้าร่วมหารือด้วย
ภายหลังการเข้าพบ นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า นายกรัฐมนตรีแสดงความเสียใจต่อการเสียชีวิตของหมอกระต่าย ถือว่าเป็นการสูญเสียบุคลากรที่มีความรู้ความสามารถ เหตุการณ์ดังกล่าวส่งผลกระทบต่อความรู้สึกของคนไทยเป็นจำนวนมาก โดยเฉพาะความรู้สึกของคนเป็นพ่อแม่ และเป็นเรื่องที่ทำใจได้ยาก แต่คุณพ่อคุณแม่ก็ก้าวผ่านจุดที่ยากลำบากมาได้ จึงขอชื่นชมและเป็นกำลังใจให้ก้าวผ่านช่วงเวลานี้ไปให้ได้ พร้อมกำชับให้เจ้าหน้าที่ตำรวจดำเนินคดีอย่างเต็มที่ให้เกิดความเป็นธรรม
นายกรัฐมนตรีเน้นย้ำ อย่าให้การเสียชีวิตของหมอกระต่ายสูญเปล่า ให้ยกเรื่องราวของหมอกระต่ายเป็นคติสอนใจ ร่วมรณรงค์สร้างจิตสำนึกการใช้รถใช้ถนนอย่างปลอดภัยมากยิ่งขึ้น ถ้าเป็นไปได้ไม่อยากให้เหตุการณ์ดังกล่าวเกิดขึ้นกับใครอีก ขอให้หน่วยงานที่เกี่ยวข้องร่วมกันหามาตรการสร้างความปลอดภัย ปรับปรุงเครื่องหมายจราจร สัญลักษณ์ต่าง ๆ โดยเฉพาะทางม้าลายต้องทำให้เห็นชัดเจน มีไฟจราจรคอยให้สัญญาณคนข้ามถนน และร่วมกันวางแผนกระตุ้นให้ผู้ใช้รถใช้ถนนเกิดความรับผิดชอบ เข้มงวดวินัยการใช้รถใช้ถนน พร้อมกันนี้ นายกรัฐมนตรีได้สั่งการให้ดำเนินการติดกล้องรถยนต์ใหม่ทุกคัน เพื่อคอยบันทึกเหตุการณ์ และใช้เป็นหลักฐานหากเกิดอุบัติเหตุขึ้น ทั้งนี้ ขอให้ประชาชนเข้ามามีส่วนร่วมในการแจ้งเบาะแสผู้กระทำความผิดกฎหมายจราจร โดยให้พิจารณาจัดสรรเงินรางวัลตอบแทน ให้สังคมเป็นเกราะป้องกัน สร้างสังคมที่มีความรับผิดชอบ สร้างความปลอดภัยบนถนนมากยิ่งขึ้น
ในส่วนของข้อเสนอ ขอให้รัฐบาลพิจารณาให้วันที่ 21 มกราคมของทุกปีเป็น “วันถนนปลอดภัยแห่งชาติ” นั้น นายกรัฐมนตรีรับข้อเสนอดังกล่าว มอบหมายให้หน่วยงานที่เกี่ยวข้องนำไปพิจารณาให้ครอบคลุมประเด็นความปลอดภัยที่เกี่ยวข้อง เสนอให้รัฐบาลพิจารณาอย่างเหมาะสมต่อไป

ที่มา : https://www.thaigov.go.th/news/contents/details/52194