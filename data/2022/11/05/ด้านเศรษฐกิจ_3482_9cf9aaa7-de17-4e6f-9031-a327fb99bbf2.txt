รัฐบาลไทย-ข่าวทำเนียบรัฐบาล-บขส. พร้อมอำนวยความสะดวกและรองรับประชาชนเดินทางกลับเข้ากรุงเทพฯ หลังวันหยุดเทศกาลสงกรานต์นี้


วันศุกร์ที่ 15 เมษายน 2565
บขส. พร้อมอำนวยความสะดวกและรองรับประชาชนเดินทางกลับเข้ากรุงเทพฯ หลังวันหยุดเทศกาลสงกรานต์นี้
แนะจองตั๋วล่วงหน้า สวมหน้ากากอนามัย งดรับประทานอาหารบนรถ ป้องกัน COVID-19
นายสัญลักข์ ปัญวัฒนลิขิต กรรมการผู้จัดการใหญ่ บริษัท ขนส่ง จำกัด กระทรวงคมนาคม เปิดเผยข้อมูลการเดินทาง เมื่อวานนี้ (14 เมษายน 2565) มีผู้โดยสารเดินทางเข้า-ออก กรุงเทพฯ จำนวน 43,252 คน รถโดยสารของ บริษัท ขนส่ง จำกัด (บขส.) รถร่วม และรถตู้ จำนวน 4,517 เที่ยว โดยเป็นการเดินทางขาออก จำนวน 2,205 เที่ยว มีผู้โดยสารเดินทาง จำนวน 20,540 คน ส่วนการเดินทางขาเข้ากรุงเทพฯ จำนวน 2,312 เที่ยว มีผู้โดยสารเดินทาง 20,540 คน
สำหรับการเดินทางในเที่ยวกลับหลังวันหยุดสงกรานต์ ประชาชนสามารถทยอยการเดินทางได้ โดย บขส. ได้เตรียมพร้อมอำนวยความสะดวกประชาชนเดินทางกลับเข้ากรุงเทพฯ อยู่แล้ว
ทั้งนี้เพื่อร่วมสนับสนุนมาตรการคนบ้านใกล้ ออกเดินทางจากกรุงเทพฯ หลัง และเดินทางกลับกรุงเทพฯ ก่อน ของ นายศักดิ์สยาม ชิดชอบ รัฐมนตรีว่าการกระทรวงคมนาคม ขอให้ผู้ใช้บริการเหลี่ยมเวลา กระจายการเดินทาง เพื่อลดความแออัดในสถานีขนส่งและบนท้องถนน
กรรมการผู้จัดการใหญ่ บขส. กล่าวด้วยว่า บขส. ได้เตรียมความพร้อมในมาตรการด้านความปลอดภัยในรถโดยสารและพนักงานขับรถ โดยรถโดยสารทุกคันที่นำมาวิ่งให้บริการต้องตรวจเช็คสภาพให้พร้อมใช้งาน ติดตั้งระบบ GPS ควบคุมความเร็วบนรถโดยสาร เส้นทางสายยาวที่มีระยะทางเกิน 400 กิโลเมตร มีพนักงานขับรถ 2 คน มีการตรวจแอลกอฮอล์สารเสพติด พนักงานขับรถ นอกจากนี้ บขส.ได้ดำเนินการตามมาตรการ COVID Free Setting สำหรับบริการขนส่งสาธารณะ อาทิ มีการเช็คทำความสะอาดสถานีขนส่ง งดการเสิร์ฟอาหารบนรถ มีการเว้นระยะห่างในสถานีขนส่ง และจัดให้มีการระบายอากาศที่ดีและเพียงพอ นอกจากนี้ พนักงานประจำรถ บขส. มีการตรวจหาเชื้อ โควิด -19  แบบ Antigen Test Kit (ATK) ทุก 3 วัน รวมทั้งขอความร่วมมือ ผู้โดยสาร สวมหน้ากากอนามัยหรือหน้ากากผ้า ขณะใช้บริการที่สถานีขนส่งและบนรถโดยสารตลอดการเดินทาง รวมทั้งให้ลงทะเบียนผ่านแอปพลิเคชัน "ไทยชนะ" ทุกครั้งที่ใช้บริการรถโดยสารสาธารณะและที่สถานีขนส่งผู้โดยสารด้วย
ทั้งนี้ บขส. ขอเชิญชวนผู้โดยสาร สมัครลงทะเบียนเป็นสมาชิก บขส. Card ผ่านช่องทางออนไลน์ เพื่อรับสิทธิพิเศษ “คะแนนสะสม 2 เท่า” เมื่อจองตั๋วโดยสารและชำระเงินผ่านช่องทาง Application: E-ticket หรือ ช่องทาง Website: https://tcl99web.transport.co.th และเดินทางภายในวันที่ 1 - 30 เมษายน 2565 โดยคะแนนสะสมพิเศษดังกล่าว สามารถนำมาแลกเป็นของรางวัลหรือส่วนลดการเดินทาง หรือสิทธิพิเศษจากบริการอื่นๆ ของ บขส. ตามเงื่อนไขที่บริษัทฯ กำหนด สอบถามข้อมูลเพิ่มเติมได้ที่ งานการตลาดและลูกค้าสัมพันธ์ โทรศัพท์ 02-537-8737

ที่มา : https://www.thaigov.go.th/news/contents/details/53618