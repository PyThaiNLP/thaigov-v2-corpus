รัฐบาลไทย-ข่าวทำเนียบรัฐบาล-ดีอีเอส ต้อนรับคณะ ITU พร้อมสานต่อนโยบายดิจิทัล การนำโทรคมนาคม ICT พัฒนาเศรษฐกิจสังคมไทยและภูมิภาคเอเซีย-แปซิฟิก


วันอังคารที่ 5 เมษายน 2565
ดีอีเอส ต้อนรับคณะ ITU พร้อมสานต่อนโยบายดิจิทัล การนำโทรคมนาคม ICT พัฒนาเศรษฐกิจสังคมไทยและภูมิภาคเอเซีย-แปซิฟิก
ดีอีเอส ต้อนรับคณะ ITU พร้อมสานต่อนโยบายดิจิทัล การนำโทรคมนาคม ICT พัฒนาเศรษฐกิจสังคมไทยและภูมิภาคเอเซีย-แปซิฟิก
เมื่อวันที่ 5 เมษายน 2565 นางสาวอัจฉรินทร์ พัฒนพันธ์ชัย ปลัดกระทรวงดิจิทัลเพื่อเศรษฐกิจและสังคม พร้อมด้วยนายณัฐพล ณัฏฐสมบูรณ์ รองปลัดกระทรวงฯ ได้ให้การต้อนรับ Mr. Stephen Bereaux รองผู้อำนวยการสำนักงานพัฒนาโทรคมนาคมของสหภาพโทรคมนาคมระหว่างประเทศ (ITU) และ Ms. Atsuko Okuda ผู้อำนวยการสำนักงานภูมิภาคเอเชียและแปซิฟิกของ ITU ในโอกาสเข้าเยี่ยมคารวะ ณ ห้องประชุม 801 ชั้น 8 กระทรวงดิจิทัลเพื่อเศรษฐกิจและสังคม โดยฝ่าย ITU ได้แสดงความขอบคุณที่ประเทศไทยให้การสนับสนุนการดำเนินงานของ ITU และโดยเฉพาะกระทรวงฯ ที่สนับสนุนการดำเนินงานของสำนักงานภูมิภาคฯ มาโดยตลอด ในโอกาสนี้ ปลัดกระทรวงฯ ได้กล่าวถึงความสัมพันธ์อันดีระหว่างไทยและ ITU ซึ่งไทยได้เข้าเป็นสมาชิกตั้งแต่ พ.ศ. 2426 ทั้งนี้ กระทรวงฯ ยินดีสนับสนุนและเข้าร่วมการประชุมและกิจกรรมต่าง ๆ ของ ITU ในปี ค.ศ. 2022 ได้แก่ การประชุม WSIS Forum 2022 ในเดือนพฤษภาคม 2565 การประชุมใหญ่ระดับโลกว่าด้วยการพัฒนาโทรคมนาคม (WTDC) ในเดือนมิถุนายน 2565 และการประชุมใหญ่ผู้แทนผู้มีอำนาจเต็ม (PP) ในเดือนกันยายน 2565
นอกจากนี้ ปลัดกระทรวงฯ ยังให้ข้อมูลเกี่ยวกับสถานะและการดำเนินงานด้านนโยบายดิจิทัลของไทย โดยเน้นย้ำการนำโทรคมนามและ ICT พัฒนาเศรษฐกิจและสังคม โดยไม่ทิ้งใครไว้ข้างหลัง ซึ่ง ITU ได้กล่าวชื่นชมว่า ประเทศไทยเป็นตัวอย่างที่ดีของภูมิภาคเอเชียและแปซิฟิก ทั้งในเรื่องการพัฒนาเศรษฐกิจดิจิทัล และการมีส่วนร่วมกับองค์การระหว่างประเทศอย่างสม่ำเสมอ
นอกจากนี้ ในเดือนเมษายน 2565 ITU จะจัดงาน Girls in ICT Day 2022 เพื่อสนับสนุนและผลักดันเด็กหญิงและสตรีให้มีบทบาทในด้าน ICT มากขึ้น ในเบื้องต้น ปลัดกระทรวงฯ กล่าวยินดีและตอบรับเข้าร่วมกิจกรรมดังกล่าวของ ITU ซึ่งจะมีการจัดกิจกรรมในรูปแบบต่าง ๆ อาทิ การอภิปรายแลกเปลี่ยน การกล่าวสร้างแรงบันดาลใจ และการจัดฝึกอบรม ช่วงระหว่างเดือนเมษายน – มิถุนายน 2565
************************

ที่มา : https://www.thaigov.go.th/news/contents/details/53336