รัฐบาลไทย-ข่าวทำเนียบรัฐบาล-มท. ร่วมสนับสนุนกิจกรรมส่งเสริมองค์ความรู้ประวัติศาสตร์ชาติไทย เสริมสร้างความรัก ความหวงแหน ความภาคภูมิใจในสถาบันหลักของชาติ และความจงรักภักดีต่อสถาบันพระมหากษัตริย์


วันศุกร์ที่ 22 เมษายน 2565
พิมพ์
มท. ร่วมสนับสนุนกิจกรรมส่งเสริมองค์ความรู้ประวัติศาสตร์ชาติไทย เสริมสร้างความรัก ความหวงแหน ความภาคภูมิใจในสถาบันหลักของชาติ และความจงรักภักดีต่อสถาบันพระมหากษัตริย์
มท. ร่วมสนับสนุนกิจกรรมส่งเสริมองค์ความรู้ประวัติศาสตร์ชาติไทย เสริมสร้างความรัก ความหวงแหน ความภาคภูมิใจในสถาบันหลักของชาติ และความจงรักภักดีต่อสถาบันพระมหากษัตริย์
เมื่อวันที่ 21 เม.ย. 65 เวลา 13.00 น. ณ ค่ายริมขอบฟ้าเมืองโบราณ อำเภอเมืองสมุทรปราการ จังหวัดสมุทรปราการ นายสุทธิพงษ์ จุลเจริญ ปลัดกระทรวงมหาดไทย มอบหมายให้ นายอรรษิษฐ์ สัมพันธรัตน์ รองปลัดกระทรวงมหาดไทย ร่วมเป็นเกียรติและให้การสนับสนุนโครงการพัฒนาและส่งเสริมองค์ความรู้เกี่ยวกับประวัติศาสตร์ชาติไทยและการสร้างจิตสำนึกรักและหวงแหน มุ่งจงรักภักดี พร้อมธำรงรักษาไว้ซึ่งสถาบันชาติ ศาสนา พระมหากษัตริย์ โดยมี นายวันชัย คงเกษม ผู้ว่าราชการจังหวัดสมุทรปราการ นายชัยพจน์ จรูญพงศ์ รองผู้ว่าราชการจังหวัดสมุทรปราการ นายภูธนะ ชมภูมิ่ง หัวหน้าสำนักงานจังหวัดสมุทรปราการ และนายชวลิต ทรงกิตติ นายอําเภอเมืองสมุทรปราการ เข้าร่วมโครงการฯ โดยมีผู้เข้าร่วมรับฟังในโครงการฯ ประกอบด้วย ข้าราชการ ครู และบุคลากรทางการศึกษา ในจังหวัดสมุทรปราการ รวมจำนวน 500 คน ซึ่งได้รับเกียรติจากนายกองโท ธารณา คชเสนี วิทยากรหลักสูตรจิตอาสา 904 โรงเรียนจิตอาสาพระราชทาน เป็นผู้บรรยายตลอดโครงการฯ
.
นายอรรษิษฐ์ สัมพันธรัตน์ รองปลัดกระทรวงมหาดไทย เปิดเผยว่า นายสุทธิพงษ์ จุลเจริญ ปลัดกระทรวงมหาดไทย ให้ความสำคัญอย่างยิ่งยวดในการปลูกฝังจิตสำนึกและสร้างความตระหนักรู้ถึงความสำคัญของสถาบันหลักของชาติมาโดยตลอด ซึ่งยุทธศาสตร์ชาติด้านความมั่นคง ได้กำหนดประเด็นการพัฒนาและเสริมสร้างความจงรักภักดีต่อสถาบันหลักของชาติ เพื่อให้คนในชาติมีจิตสำนึกรักและหวงแหน มุ่งจงรักภักดี พร้อมธำรงรักษาไว้ซึ่งสถาบันชาติ ศาสนา และพระมหากษัตริย์ ให้เป็นที่ยึดเหนี่ยวและศูนย์รวมจิตใจหนึ่งเดียวของคนในชาติ รวมถึงการเสริมสร้างความรักและความภูมิใจในความเป็นไทยและชาติไทย ผ่านโครงการพัฒนาและส่งเสริมองค์ความรู้ฯ มุ่งเน้นในเรื่องการศึกษาประวัติศาสตร์เพื่อกระตุ้นให้เกิดความตระหนักรู้เชิงสร้างสรรค์ นำไปสู่การสร้างวิสัยทัศน์ และทัศนคติที่ดีต่อการปฏิบัติราชการ เสริมสร้างความมั่นคงภายใน ป้องกันปัญหาภัยคุกคามที่เป็นอุปสรรคต่อการพัฒนาเศรษฐกิจ สังคม และการเมืองของชาติ รวมถึงความรักชาติ และความกตัญญูกตเวทีต่อบรรพบุรุษไทย
"ประวัติศาสตร์ชาติไทยมีความสำคัญอย่างยิ่งยวด ในการทำให้เราสามารถปลูกฝังให้ลูกหลาน เด็ก เยาวชน นักเรียน นิสิต นักศึกษา และประชาชนในชาติ รู้จักรากเหง้าของเรา มีความภาคภูมิใจ มีความรัก มีความกตัญญูต่อแผ่นดินเกิด อันหมายรวมถึง 3 สถาบันหลักของชาติ คือ ชาติ ศาสนา พระมหากษัตริย์ เพราะประวัติศาสตร์ชาติไทยทำให้เราได้รู้รากเหง้าของประเทศเรา ได้ทราบ ได้รำลึก และได้สำนึกในพระมหากรุณาธิคุณของพระมหากษัตริย์ที่มีต่อพสกนิกรชาวไทยมาตั้งแต่แรกเริ่มที่มีประเทศชาติของเราขึ้นมา ซึ่งนอกเหนือจากโครงการพัฒนาและส่งเสริมองค์ความรู้ฯ ในครั้งนี้ ท่านปลัดกระทรวงมหาดไทยได้ขยายผลสารคดีเฉลิมพระเกียรติราชวงศ์จักรี ทั้ง 199 ตอน ด้วยการเผยแพร่ผ่านเว็บไซต์กระทรวงมหาดไทย และขยายผลขับเคลื่อนให้เกิดประโยชน์กับลูกหลานเยาวชนและสังคมไทย ผ่านกลไกผู้ว่าราชการจังหวัดในฐานะประธานกรรมการศึกษาธิการจังหวัด ด้วยการนำเอาหนังสือประวัติศาสตร์ชาติไทย ฉบับสมบูรณ์ ปี 2564 และสารคดีเฉลิมพระเกียรติราชวงศ์จักรี ไปเผยแพร่ให้สถาบันการศึกษาต่าง ๆ ในพื้นที่จังหวัด ได้นำไปใช้ในการเรียนการสอนให้เด็ก เยาวชน ได้รับการศึกษาเรียนรู้อย่างจริงจัง ทั้งวิชาหน้าที่พลเมือง วิชาประวัติศาสตร์ หรือวิชาอื่น ๆ ตามหลักสูตรการศึกษาของสถาบันการศึกษานั้น ๆ ซึ่งวิชาการประวัติศาสตร์ ถือเป็นพื้นฐานที่ทำให้สิ่งที่เราเรียกว่า “ความผูกพัน ความรักชาติ” เกิดขึ้น" นายอรรษิษฐ์ฯ กล่าวเน้นย้ำ
นายวันชัย คงเกษม ผู้ว่าราชการจังหวัดสมุทรปราการ เปิดเผยว่า โครงการพัฒนาและส่งเสริมองค์ความรู้เกี่ยวกับประวัติศาสตร์ชาติไทยและการสร้างจิตสำนึกรัก และหวงแหน มุ่งจงรักภักดี พร้อมธำรงรักษาไว้ซึ่งสถาบันชาติ ศาสนา และพระมหากษัตริย์ มีวัตถุประสงค์เพื่อสร้างความรู้ความเข้าใจเกี่ยวกับประวัติศาสตร์ชาติไทยและตระหนักถึงคุณค่าของมรดกทางวัฒนธรรมที่บรรพบุรุษสร้างสมไว้อันจะสร้างความภาคภูมิใจและกระตุ้นความรู้สึกนิยมในชาติให้คนในชาติมีความจงรักภักดีร่วมธำรงรักษาไว้ซึ่งสถาบันชาติ ศาสนา และพระมหากษัตริย์ ซึ่งผู้เข้าร่วมโครงการฯ สามารถนำความรู้ที่ได้รับ ในวันนี้ไปขยายผลแลกเปลี่ยนเรียนรู้ร่วมกันก่อให้เกิดความรักสามัคคีสร้างความปรองดองในสังคมตลอดจนมีความตื่นรู้ถึงความสำคัญของสถาบันหลักของชาติ โดยการบรรยายในวันนี้ ประกอบด้วยการบรรยาย 3 หัวข้อ ได้แก่ 1) ประวัติศาสตร์ชาติไทย และบุญคุณของพระมหากษัตริย์ไทย 2) หลักการดำรงอยู่ได้ของชาติ และ 3) พระราชประวัติ พระอัจฉริยภาพ พระบุญญาธิการ พระราชกรณียกิจ พระบาทสมเด็จพระเจ้าอยู่หัว รัชกาลที่ 10 โดยได้รับเกียรติจากนายกองโท ธารณา คชเสนี วิทยากรหลักสูตรจิตอาสา 904 โรงเรียนจิตอาสาพระราชทาน เป็นวิทยากรผู้ให้ความรู้ในวันนี้
นายกองโท ธารณา คชเสนี กล่าวว่า ขอขอบคุณกระทรวงมหาดไทย ที่ได้มอบหนังสือประวัติศาสตร์ชาติไทย ให้แก่ผู้เข้าร่วมโครงการฯ ในวันนี้ จำนวน 500 เล่ม เพื่อนำไปไว้ในห้องสมุด หรือมุมหนังสือของโรงเรียน หรือหน่วยงาน ซึ่งจะเป็นประโยชน์ในการนำไปใช้เป็นสื่อการเรียนรู้แก่เด็กและเยาวชนคนไทย เสริมสร้างความรู้ ความภาคภูมิใจ และสำนึกความเป็นไทย ทำให้เกิดความรักชาติและมีความกตัญญูกตเวทีต่อบรรพบุรุษไทย ซึ่งจะเป็นประโยชน์เพื่อในการนำเรื่องราวประวัติศาสตร์ชาติไทยไปส่งต่อให้คนรุ่นหลัง แบบเดียวกับที่ประชาชนชาวไทยในอดีตได้กล่าวขานเล่าเรื่องราวประวัติศาสตร์ชาติไทยในอดีตมาสู่พวกเราในยุคปัจจุบัน ด้วยหลักการ 3 คำ "แหกตาดู แหกหูฟัง แหกปากบอก" เพื่อช่วยกันส่งต่อเรื่องราวดี ๆ ของบรรพบุรุษของคนไทยในอดีต นำไปสู่การสำนึกรักและหวงแหนชาติ ธำรงไว้ซึ่งสถาบันชาติ ศาสนา และพระมหากษัตริย์ สร้างความปรองดองสมานฉันท์ตามแนวทางประชาธิปไตย อันจะเป็นการเสริมสร้างความมั่นคงภายในให้กับประเทศชาติ ให้มีรากฐานการพัฒนาประเทศไทยที่มั่นคง มั่งคั่ง และยั่งยืนตลอดไป

ที่มา : https://www.thaigov.go.th/news/contents/details/53819