รัฐบาลไทย-ข่าวทำเนียบรัฐบาล-โฆษก ศบค. ให้ความเชื่อมั่น ศบค. พร้อมและได้กำหนดหลักเกณฑ์บริหาร Phuket Sandbox พร้อมยืนยันไทยยังคงใช้ระยะเวลา 12 สัปดาห์ เว้นระยะห่างวัคซีนแอสตร้าฯ เป็นเกณฑ์หลัก


วันอังคารที่ 22 มิถุนายน 2564
พิมพ์
โฆษก ศบค. ให้ความเชื่อมั่น ศบค. พร้อมและได้กำหนดหลักเกณฑ์บริหาร Phuket Sandbox พร้อมยืนยันไทยยังคงใช้ระยะเวลา 12 สัปดาห์ เว้นระยะห่างวัคซีนแอสตร้าฯ เป็นเกณฑ์หลัก
โฆษก ศบค. ให้ความเชื่อมั่น ศบค. พร้อมและได้กำหนดหลักเกณฑ์บริหาร Phuket Sandbox พร้อมยืนยันไทยยังคงใช้ระยะเวลา 12 สัปดาห์ เว้นระยะห่างวัคซีนแอสตร้าฯ เป็นเกณฑ์หลัก
วันนี้ (22 มิถุนายน 2564) เวลา 12.30 น. ณ โถงกลาง ตึกสันติไมตรี ทำเนียบรัฐบาล นายแพทย์ ทวีศิลป์ วิษณุโยธิน โฆษกศูนย์บริหารสถานการณ์การแพร่ระบาดของโรคติดเชื้อไวรัสโคโรนา 2019 (โควิด-19) ได้ตอบคำถามจากสมาคมผู้ผลิตข่าวออนไลน์ซึ่งได้สอบถามถึงเงื่อนไขในการเปิดหรือปิด Phuket Sandbox อย่างไรบ้าง โฆษก ศบค. ชี้แจงว่าหลักเกณฑ์ต่าง ๆ จะขึ้นอยู่กับสถานการณ์การแพร่ระบาดเพื่อให้บริหารจัดการได้อย่างมีประสิทธิภาพ โดยหากพบสถานการณ์ใดที่มีความเสี่ยงต่อการแพร่ระบาดจะต้องมีการเปลี่ยนแปลงเชิงนโยบาย โดย ศบค. ได้จัดทำแผนรับมือ และแผนชะลอ หรือยกเลิกโครงการได้แก่
- จำนวนผู้ติดเชื้อรายใหม่มากกว่า 90 ราย/สัปดาห์
- มีลักษณะการกระจายโรคในจังหวัดทั้ง 3 อำเภอ และมากกว่า 6 ตำบล
- มีการระบาดเกิน 3 คลัสเตอร์ หรือมีการระบาดในวงกว้าง หาสาเหตุของความเชื่อมโยงไม่ได้
- ความพร้อมในการรองรับผู้ป่วย มีผู้ติดเชื้อครองเตียง ตั้งแต่ร้อยละ 80 ของศักยภาพของจังหวัด
- มีการพบการระบาดของเชื้อกลายพันธุ์แบบวงกว้าง ควบคุมไม่ได้
และ ได้กำหนดมาตรการในการรับมือซึ่งสามารถเปลี่ยนแปลงได้ใน 4 ระดับ ดังนี้ 1ปรับลดกิจกรรม 2.Sealed route 3.Hotel Quarantine 4.ทบทวนยุติ Phuket Sandbox
ทั้งนี้ รวมไปถึงกรณีในเกาะสมุย เกาะพะงัน เกาะเต่า หากเกิดการระบาดจนเกินศักยภาพในการรองรับของโรงพยาบาลเกาะสมุย จะดำเนินการตามแผนบริหารความเสี่ยงที่วางไว้
ในโอกาสนี้ โฆษก ศบค. ได้ตอบคำถามเกี่ยวกับการเว้นระยะห่างในการรับวัคซีนแอสตร้าเซเนก้าระหว่างเข็ม 1 กับ เข็ม 2 ดังนี้ ตามมาตรฐานระยะห่างของการรับวัคซีน2เข็มอยู่ที่ 12 สัปดาห์ ซึ่งประเทศไทยยังยึดถือในตัวเลข 12 สัปดาห์ ส่วนกรณีระยะห่าง 16 สัปดาห์ เป็นการอ้างอิงจากผลความรู้ การวิจัยใหม่ๆ เชิงวิชาการ ว่าแม้จะยืดไปถึง 16 สัปดาห์ ภูมิคุ้มกันก็ยังไปถึง อย่างไรก็ตามขอยืนยันว่า ไทยยังคงใช้การเว้นระยะเวลา 12 สัปดาห์เป็นเกณฑ์หลัก โดยหากได้รับวันนัดอยู่ใน 12 สัปดาห์ก็ถือว่าปกติ แต่หากมีเหตุขัดข้อง เจ็บป่วย หรืออาจมีสถานการณ์เรื่องการบริหารวัคซีน ก็สามารถเลื่อนไปถึง 16 สัปดาห์ได้ โดยต้องอยู่ในดุลพินิจของแพทย์ โอกาสนี้ โฆษก ศบค. ยังเน้นย้ำให้ทุกฝ่ายมีส่วนร่วมในการช่วยกันในทุกๆ ทาง ทั้งในเชิงของการปฏิบัติ เชิงของการดูแลส่วนตัวและส่วนรวม เพื่อให้ผ่านความยากลำบากในสถานการณ์นี้ไปด้วยกัน

ที่มา : https://www.thaigov.go.th/news/contents/details/42954