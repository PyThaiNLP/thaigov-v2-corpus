รัฐบาลไทย-ข่าวทำเนียบรัฐบาล-กรมทางหลวงชนบท สร้างสะพานข้ามคลองคุดด้วน ฟื้นฟูเส้นทางที่ได้รับผลกระทบจากอุทกภัย พร้อมเสริมเศรษฐกิจการท่องเที่ยวและขนส่ง เชื่อมนครศรีธรรมราช - สุราษฎร์ธานี - ตรัง


วันพุธที่ 29 กันยายน 2564
กรมทางหลวงชนบท สร้างสะพานข้ามคลองคุดด้วน ฟื้นฟูเส้นทางที่ได้รับผลกระทบจากอุทกภัย พร้อมเสริมเศรษฐกิจการท่องเที่ยวและขนส่ง เชื่อมนครศรีธรรมราช - สุราษฎร์ธานี - ตรัง
กรมทางหลวงชนบท (ทช.) กระทรวงคมนาคม ดำเนินโครงการซ่อมฟื้นฟูทางหลวงชนบทอันเนื่องจากเหตุภัยพิบัติ สาย นศ.047 สะพานข้ามคลองคุดด้วน อำเภอช้างกลาง จังหวัดนครศรีธรรมราช คาดแล้วเสร็จเดือนพฤษภาคม 2565
กรมทางหลวงชนบท (ทช.) กระทรวงคมนาคม ดำเนินโครงการซ่อมฟื้นฟูทางหลวงชนบทอันเนื่องจากเหตุภัยพิบัติ สาย นศ.047 สะพานข้ามคลองคุดด้วน อำเภอช้างกลาง จังหวัดนครศรีธรรมราช เพื่อแก้ไขปัญหาการเดินทางให้กับประชาชน ยกระดับและเชื่อมโยงโครงข่ายทางหลวงชนบทสู่ทางหลวงสายหลักอย่างสมบูรณ์ ตามนโยบายของนายศักดิ์สยาม ชิดชอบ รัฐมนตรีว่าการกระทรวงคมนาคม
ทช. โดยสำนักงานทางหลวงชนบทที่ 11 (สุราษฎร์ธานี) ให้รายละเอียดว่า สาย นศ.047 สะพานข้ามคลองคุดด้วน เป็นโครงการสนับสนุนยุทธศาสตร์การท่องเที่ยวน้ำตกหนานจล ซึ่งได้รับผลกระทบจากอุทกภัย ส่งผลให้ประชาชนไม่ได้รับความสะดวกปลอดภัยในการเดินทาง ทั้งนี้ เพื่อเป็นการแก้ไขปัญหาอย่างยั่งยืน บรรเทาความเดือดร้อนให้กับประชาชนในพื้นที่ ทช. จึงได้ดำเนินการก่อสร้างสะพานข้ามคลองคุดด้วนกว้าง 9 เมตร ยาว 80 เมตร จำนวน 1 แห่ง ช่วง กม. ที่ 12+500 และก่อสร้างถนนเชิงลาดสะพานคอนกรีตเสริมเหล็ก ขนาด 2 ช่องจราจร ความยาวเชิงลาดรวม 220 เมตร กว้าง 6 เมตร มีไหล่ทางกว้างข้างละ 1 เมตร พร้อมทั้งได้ติดตั้งกล่องลวดตาข่ายบรรจุหิน (Gabion & Mattress) เพื่อป้องกันการกัดเซาะคอสะพานและบริเวณตลิ่ง นอกจากนี้ยังได้มีการก่อสร้างท่อระบายน้ำ ติดตั้งไฟฟ้าแสงสว่าง ราวกันอันตรายและเครื่องหมายจราจร ปัจจุบันการก่อสร้างดังกล่าวมีผลงานความก้าวหน้าไปแล้วกว่าร้อยละ 30 เร็วกว่าแผนที่กำหนดไว้ คาดว่าจะก่อสร้างแล้วเสร็จสมบูรณ์ในเดือนพฤษภาคม 2565 นี้ โดยใช้งบประมาณในการก่อสร้างรวม 23.720 ล้านบาท
ทั้งนี้ เมื่อก่อสร้างแล้วเสร็จจะช่วยส่งเสริมการท่องเที่ยวน้ำตกหนานจล รวมทั้งให้ประชาชนสามารถเดินทางและขนส่งสินค้าอุปโภคบริโภค พืชผลทางการเกษตร อาทิ ทุเรียน มังคุด ปาล์ม ยางพารา ฯลฯ ระหว่างตำบล อำเภอ ได้อย่างสะดวกรวดเร็วปลอดภัย ประหยัดค่าใช้จ่ายและเวลาในการเดินทาง อีกทั้งยังสามารถใช้เป็นเส้นทางลัด/เลี่ยงระหว่างอำเภอเมืองนครศรีธรรมราชไปยังจังหวัดสุราษฎร์ธานีและจังหวัดตรัง หรือใช้เป็นเส้นทางขนานกับทางหลวงแผ่นดินได้อีกด้วย

ที่มา : https://www.thaigov.go.th/news/contents/details/46366