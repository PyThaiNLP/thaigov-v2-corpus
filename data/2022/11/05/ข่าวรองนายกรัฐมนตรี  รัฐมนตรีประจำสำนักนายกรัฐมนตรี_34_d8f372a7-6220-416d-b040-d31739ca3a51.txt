รัฐบาลไทย-ข่าวทำเนียบรัฐบาล-ไทยพร้อมฟื้นตัวสู่การท่องเที่ยวรูปแบบใหม่ ก้าวไปสู่การท่องเที่ยวที่มีคุณภาพ ไม่กระทบสิ่งแวดล้อม สร้างผลประโยชน์ให้ประเทศในระยะยาวอย่างยั่งยืน


วันจันทร์ที่ 13 กันยายน 2564
ไทยพร้อมฟื้นตัวสู่การท่องเที่ยวรูปแบบใหม่ ก้าวไปสู่การท่องเที่ยวที่มีคุณภาพ ไม่กระทบสิ่งแวดล้อม สร้างผลประโยชน์ให้ประเทศในระยะยาวอย่างยั่งยืน
ไทยพร้อมฟื้นตัวสู่การท่องเที่ยวรูปแบบใหม่ ก้าวไปสู่การท่องเที่ยวที่มีคุณภาพ ไม่กระทบสิ่งแวดล้อม สร้างผลประโยชน์ให้ประเทศในระยะยาวอย่างยั่งยืน
วันนี้ (13 กันยายน 2564) เวลา 16.30 น. นายสุพัฒนพงษ์ พันธ์มีเชาว์ รองนายกรัฐมนตรีและรัฐมนตรีว่าการกระทรวงพลังงานได้ เข้าร่วมการบรรยายสรุปพัฒนาการโครงการ Phuket Sandbox แผนการเปิดรับนักท่องเที่ยว และนโยบายการเปิดประเทศ ให้แก่เอกอัครราชทูตและกงสุลใหญ่ไทยในกลุ่มประเทศเป้าหมาย ผ่านระบบการประชุมทางไกล ในโอกาสนี้ รองนายกรัฐมนตรีและรัฐมนตรีว่าการกระทรวงพลังงานได้กล่าวถึงนโยบายการเปิดประเทศและฟื้นฟูการท่องเที่ยวไทย สาระสำคัญดังนี้
รองนายกรัฐมนตรีและรัฐมนตรีว่าการกระทรวงพลังงาน กล่าวว่า สถานการณ์แพร่ระบาดของโรคโควิด-19 ได้ส่งผลรุนแรงในระดับสากล ส่งผลกระทบในทุกมิติ โดยเฉพาะภาคบริการและภาคการท่องเที่ยว รายได้ทางการท่องเที่ยวจากการเดินทางท่องเที่ยวของนักท่องเที่ยวต่างชาติที่เคยมีมากถึง 40 ล้านคน และเคยสร้างรายได้ให้ประเทศมากกว่า 2 ล้านล้านบาทลดลงไปอย่างมาก นโยบายเปิดประเทศและฟื้นฟูการท่องเที่ยวไทย จึงเป็นประเด็นสำคัญต่อทั้งเศรษฐกิจและสังคมไทย
ช่วงที่ผ่านมา รัฐบาลได้ออกนโยบายและมาตรการส่งเสริม กระตุ้น และประคับประคองเศรษฐกิจ รวมถึงเยียวยา ดูแลผู้ที่เดือดร้อนและได้รับผลกระทบมาอย่างต่อเนื่อง รัฐบาลมุ่งหวังที่จะฟื้นฟูเศรษฐกิจของประเทศและสร้างความเชื่อมั่นให้เกิดการเดินทางท่องเที่ยว จึงได้ริเริ่มโครงการ Phuket Sandbox เปิดพื้นที่นำร่องรับนักท่องเที่ยวต่างชาติเดินทางสู่ประเทศไทย ควบคู่ไปกับมาตรการสาธารณสุขที่คำนึงถึงความปลอดภัยของประชาชนเป็นสำคัญ พร้อมคาดหวังว่า เสน่ห์ของภูเก็ตจะช่วยสร้างแรงดึงดูด และความประทับใจจากนักท่องเที่ยวต่างประเทศได้
ในปัจจุบัน สถานการณ์ทางเศรษฐกิจมีแนวโน้มปรับตัวดีขึ้น ปัจจัยที่ช่วยฟื้นฟูเศรษฐกิจด้านอื่นๆ กำลังดีขึ้น ในโอกาสนี้ รองนายกรัฐมนตรีฯ ได้กล่าวขอบคุณเอกอัครราชทูตและกงสุลใหญ่ไทยทุกคน ที่ได้ช่วยส่งเสริมสินค้าไทยส่งออกไปยังต่างประเทศ จนทำให้ตัวเลขการส่งออกดีขึ้น และขอให้เชื่อมั่นว่านายกรัฐมนตรีและรัฐบาลมีความประสงค์ที่จะทำให้สถานการณ์ทุกอย่างดีขึ้น ขณะนี้ รัฐบาลได้เร่งควบคุมการแพร่ระบาดของโรคโควิด-19 และเร่งการฉีดวัคซีนให้เพิ่มขึ้น โดยตั้งเป้าหมายให้ประชาชนจำนวน 50 ล้านคน ให้ได้รับวัคซีนป้องกันโควิด-19 โดสแรกก่อนจึงจะเปิดประเทศ เพื่อให้เกิดความเชื่อมั่นว่าประเทศไทยจะเป็นจุดหมายปลายทางการท่องเที่ยวที่ปลอดภัย
รองนายกรัฐมนตรีฯ ยังเน้นย้ำถึงความสำเร็จของโครงการ Phuket Sandbox ซึ่งในช่วงสองเดือนที่ผ่านมา ภาครัฐ เอกชน และประชาชนได้ร่วมมือกันฟื้นฟูการท่องเที่ยวในภูเก็ต มีนักท่องเที่ยวเดินทางเข้ามาต่อเนื่องนับเป็นจุดเริ่มต้นการขับเคลื่อนการฟื้นฟูเศรษฐกิจและการท่องเที่ยวของประเทศไทย ซึ่งรองนายกรัฐมนตรีฯ ยังกล่าวเพิ่มเติมถึงการฟื้นตัวสู่การท่องเที่ยวรูปแบบใหม่ภายหลังสถานการณ์โควิด-19 คลี่คลาย ซึ่งต้องสร้างความเชื่อมั่นด้านความปลอดภัย และภาพลักษณ์ที่ดี เพื่อดึงดูดนักท่องเที่ยวที่มีคุณภาพ โดยใช้โอกาสนี้ปรับโครงสร้างการท่องเที่ยวให้เกิดความสมดุล ไม่ทำให้การท่องเที่ยวสร้างผลกระทบต่อทรัพยากรธรรมชาติเหมือนช่วงหลายปีที่ผ่านมา จึงจำเป็นที่ต้องหาวิธีวางแผนและปรับปรุงเพื่อดึงดูดการท่องเที่ยวที่มีคุณภาพ และสร้างรายได้ให้ประเทศในระยะยาวอย่างยั่งยืน
อนึ่ง การจัดการบรรยายสรุปครั้งนี้ มีวัตถุประสงค์เพื่อให้เอกอัครราชทูตและกงสุลใหญ่ไทยในต่างประเทศได้รับทราบข้อมูล สถานะ และทิศทางของโครงการ Phuket Sandbox แผนงานเปิดรับการท่องเที่ยวในพื้นที่ต่างๆ รวมทั้งนโยบายการเปิดประเทศและการฟื้นฟูการท่องเที่ยวในภาพกว้าง เพื่อประโยชน์ในการประชาสัมพันธ์สร้างความเชื่อมั่น โดยในการบรรยายสรุปครั้งนี้ มีเอกอัครราชทูต อุปทูต กงสุลใหญ่ และผู้แทนสถานเอกอัครราชทูตและสถานกงสุลใหญ่ กว่า 60 แห่ง ทั่วโลกเข้าร่วม

ที่มา : https://www.thaigov.go.th/news/contents/details/45784