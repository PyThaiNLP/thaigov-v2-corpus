รัฐบาลไทย-ข่าวทำเนียบรัฐบาล-ดีอีเอส เตือนอย่าหลงเชื่อ อย่าแชร์ "คลิปเสียงปลอม" สร้างเรื่องเสมือนจริง หลอกลวงประชาชน


วันอาทิตย์ที่ 7 สิงหาคม 2565
ดีอีเอส เตือนอย่าหลงเชื่อ อย่าแชร์ "คลิปเสียงปลอม" สร้างเรื่องเสมือนจริง หลอกลวงประชาชน
ดีอีเอส เตือนอย่าหลงเชื่อ อย่าแชร์ "คลิปเสียงปลอม" สร้างเรื่องเสมือนจริง หลอกลวงประชาชน
นางสาวนพวรรณ หัวใจมั่น โฆษกกระทรวงดิจิทัลเพื่อเศรษฐกิจและสังคมฝ่ายการเมือง (ดีอีเอส)  เปิดเผยว่า ขณะนี้มีเทคโนโลยีปลอมเสียง ปลอมแชท ปลอมคลิป  ( Deepfake,Social Maker และ Fake voice) ซึ่งเป็นการปลอมแปลงข้อมูล การตัดต่อภาพ ตัดต่อข้อความ ตกแต่งเสียงพูด หรือแม้แต่การตัดต่อวิดีโอคลิปให้เหมือนเป็นเรื่องที่เกิดขึ้นจริงซึ่งประชาชนควรรู้ เพื่อให้เข้าใจ รู้เท่าทัน และป้องกันการถูกใช้เป็นเครื่องมือของมิจฉาชีพ หรือพฤติกรรมที่ส่งผลกระทบต่อการดำเนินชีวิต และทรัพย์สินของผู้อื่น
“จากเทคโนโลยีดังกล่าว ทำให้กลุ่มมิจฉาชีพนำมาใช้ในการแชทปลอม โพสต์ปลอม ผ่าน"Social Maker" ที่สร้างโพสต์ปลอม,ข้อความปลอม,ความคิดเห็นปลอม และสร้างโปรไฟล์ปลอม ใน 3 แพลตฟอร์ม ในโซเชียลมีเดียคือ Facebook, Instagram และ Twitter รวมถึงโปรแกรมแชท Messenger, Message ต่างๆ สร้างความเข้าใจผิดและหลอกลวง เป็นภัยสังคมอยู่ในขณะนี้”  นางสาวนพวรรณกล่าว
โดยการปลอมภาพคลิปด้วย Deepfake สร้างภาพความคมชัดสูง และท่าทางที่เสมือนจริงมากขึ้น การแปลงเสียง Voice changer / Jokesphone  ปลอมเสียงได้ง่ายๆ ผ่านแอพพลิเคชั่นต่างๆ ที่เปลี่ยนน้ำเสียง เช่น ชายเป็นหญิง หญิงเป็นชาย ผู้ใหญ่เป็นเด็ก  ซึ่งการแชทปลอม,โพสต์ปลอม,ปลอมภาพคลิป,การเลียนเสียงและแปลงเสียง ที่ผู้ไม่ประสงค์ดี ใช้เป็นเครื่องมือในการแอบอ้างเป็นบุคคลอื่นเพื่อประโยชน์บางอย่าง หลอกลวงให้โอนเงิน  ดังนั้นขอให้ประชาชนควรตรวจสอบข้อมูลทุกครั้งก่อนที่จะเชื่อ หรือแชร์ต่อ เพื่อให้มั่นใจว่า สิ่งที่คุณเห็นเป็นเรื่องจริง
สำหรับเทคโนโลยีในการปลอมแปลง อย่างเช่น  'Deepfake' 'Social Maker' และ 'Fake voice' เป็นที่นิยมของคนไทยนำมาใช้ รวมทั้งแอพพลิเคชั่นแชทต่างๆ มักนำมาใช้กันจนเป็นปกติ  ซึ่งเทคโนโลยีดังกล่าว สามารถ'ปลอมเสียง ปลอมแชท ปลอมคลิป' เปลี่ยนเรื่องปลอมๆ ให้สมจริง นับเป็นการพัฒนาเทคโนโลยีที่ก้าวล้ำ เลียนแบบสิ่งที่มีอยู่จริง หรือเข้าใกล้ความจริงมากขึ้น เป็นวิวัฒนาการของเทคโนโลยี ที่ช่วยผลักดันให้สะดวกสบายมากขึ้น  ในขณะเดียวกันมีการนำเทคโนโลยีไปใช้ในทางที่ผิดหรือความไม่รู้ จะถูกใช้เป็นเครื่องมือที่ทำให้ความก้าวล้ำทางเทคโนโลยีเหล่านี้ ส่งผลกระทบในทางลบได้ในวงกว้างด้วยเช่นกัน
ขณะนี้ในสื่อสังคมออนไลน์มีการส่งต่อคลิปเสียง คลิปปลอม ที่สร้างเรื่องเพื่อหลอกลวงหาผลประโยชน์จำนวนมาก  ประชาชนร้องเรียนผ่านกระทรวงดิจิทัลฯ และหลายหน่วยงาน เปิดช่องทางให้ประชาชนที่เดือดร้อนจากปัญหาคดีออนไลน์และอาชญากรรมทางเทคโนโลยี สามารถแจ้ง และเข้าถึงความช่วยเหลือได้สะดวกรวดเร็วยิ่งขึ้น หากพบเบาะแส สามารถแจ้งข้อมูลได้ผ่านช่องทางต่างๆ ดังนี้  โทร.1212 OCC ศูนย์ช่วยเหลือและจัดการปัญหาออนไลน์ ของสำนักงานพัฒนาธุรกรรมอิเล็กทรอนิกส์ (ETDA) ในสังกัดดีอีเอส  เพจอาสาจับตาออนไลน์https://m.facebook.com/DESMonitor/ แจ้งความออนไลน์ได้ตลอด 24 ชั่วโมงผ่านเว็บไซต์https://thaipoliceonline.com  สายด่วน บช.สอท. 1441
****************

ที่มา : https://www.thaigov.go.th/news/contents/details/57734