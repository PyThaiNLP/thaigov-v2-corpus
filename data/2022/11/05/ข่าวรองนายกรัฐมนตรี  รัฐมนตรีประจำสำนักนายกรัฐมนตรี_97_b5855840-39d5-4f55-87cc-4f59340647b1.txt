รัฐบาลไทย-ข่าวทำเนียบรัฐบาล-​รอง นรม. เเละรมว.กต. และ รมว.อว. ร่วมเปิดงาน “วันนักประดิษฐ์” ครั้งที่ 23 พร้อมมอบรางวัลผลงานวิจัยประจำปี 2564 และ 2565


วันพฤหัสบดีที่ 3 กุมภาพันธ์ 2565
​รอง นรม. เเละรมว.กต.  และ รมว.อว. ร่วมเปิดงาน “วันนักประดิษฐ์” ครั้งที่ 23 พร้อมมอบรางวัลผลงานวิจัยประจำปี 2564 และ 2565
​รองนายกรัฐมนตรีและรัฐมนตรีว่าการกระทรวงการต่างประเทศ (นายดอน ปรมัตถ์วินัย) และรัฐมนตรีว่าการกระทรวงการอุดมศึกษา วิทยาศาสตร์ วิจัยและนวัตกรรม (ศาสตราจารย์พิเศษ ดร. อเนก เหล่าธรรมทัศน์) ร่วมเปิดงาน “วันนักประดิษฐ์” ครั้งที่ 23 พร้อมมอบรางวัลผลงานวิจัย
รองนายกรัฐมนตรีและรัฐมนตรีว่าการกระทรวงการต่างประเทศ (นายดอน ปรมัตถ์วินัย) และรัฐมนตรีว่าการกระทรวงการอุดมศึกษา วิทยาศาสตร์ วิจัยและนวัตกรรม (ศาสตราจารย์พิเศษ ดร. อเนก เหล่าธรรมทัศน์) ร่วมเปิดงาน “วันนักประดิษฐ์” ครั้งที่ 23 พร้อมมอบรางวัลผลงานวิจัยประจำปี 2564 และ 2565
เมื่อวันที่ 2 กุมภาพันธ์ 2565  นายดอน ปรมัตถ์วินัย รองนายกรัฐมนตรีและรัฐมนตรีว่าการกระทรวงต่างประเทศ เป็นประธานในพิธีเปิดงาน “วันนักประดิษฐ์” ประจำปี 2564 - 2565 (Thailand Inventor’s Day 2021 & 2022) ครั้งที่ 23 ภายใต้แนวคิด “วิถีใหม่ ใส่ใจชีวิต สู่สิ่งประดิษฐ์และนวัตกรรม”ณ ศูนย์นิทรรศการและการประชุมไบเทค บางนา กรุงเทพมหานคร
วันนักประดิษฐ์ ประจำปี 2565 จัดขึ้นเป็นครั้งที่ 23 ระหว่างวันที่ 2-6 กุมภาพันธ์ 2565 เพื่อเป็นเวทีระดับชาติในการเผยแพร่และถ่ายทอดสิ่งประดิษฐ์และนวัตกรรมสู่สาธารณชน เป็นกลไกในการสร้างแรงบันดาลใจและแรงจูงใจแก่นักประดิษฐ์ไทย และเยาวชนรุ่นใหม่ในการพัฒนาผลงานประดิษฐ์คิดค้นที่เป็นประโยชน์ต่อประเทศ
ในโอกาสนี้รองนายกรัฐมนตรีและรัฐมนตรีว่าการกระทรวงการต่างประเทศได้ร่วมกับศาตราจารย์พิเศษ ดร.เอนก เหล่าธรรมทัศน์ รัฐมนตรีว่าการกระทรวงการอุดมศึกษา วิทยาศาสตร์ วิจัยและนวัตกรรม มอบรางวัลผลงานวิจัยแห่งชาติประจำปี 2564 และ 2565 รวมทั้งสิ้นจำนวน 309 รางวัล แบ่งเป็น 4 ประเภท ใน 12 สาขาวิชาการประกอบด้วย รางวัลนักวิจัยดีเด่นแห่งชาติ รางวัลผลงานวิจัย รางวัลวิทยานิพนธ์ และรางวัลผลงานประดิษฐ์คิดค้น พร้อมเยี่ยมชมบูธนิทรรศการภายในงานด้วย
ภายในงานยังมีภาคนิทรรศการและกิจกรรมต่าง ๆ ได้แก่ นิทรรศการเฉลิมพระเกียรติพระบาทสมเด็จพระเจ้าอยู่หัวรัชกาลที่ 10 “สืบสาน รักษา ต่อยอด สร้างสุขเพื่อประชาชน” และนิทรรศการน้อมรำลึกในหลวงรัชกาลที่ 9 “พระบิดาแห่งการประดิษฐ์ไทย” นิทรรศการผลงานจากหน่วยงานภาครัฐ ภาคเอกชน ตลอดจนสถาบันการศึกษา ใน 6 กลุ่มเรื่อง ได้แก่ 1) ด้านความมั่นคง อาทิ อาวุธยุทโธปกรณ์ ยุทธภัณฑ์ทางการทหาร เครื่องมือสื่อสาร 2) ด้านการเกษตรสร้างมูลค่า ได้แก่ เกษตรปลอดภัย เกษตรชีวภาพ เกษตรแปรรูป และเกษตรอัจฉริยะ 3) ด้านอุตสาหกรรมและบริการแห่งอนาคต ได้แก่ ยานยนต์สมัยใหม่ อิเล็กทรอนิกส์อัจฉริยะการท่องเที่ยว หุ่นยนต์เพื่ออุตสาหกรรม การบินและโลจิสติกส์ เชื้อเพลิงชีวภาพและเคมีภัณฑ์ ดิจิทัลการแพทย์ครบวงจร 4) ด้านนวัตกรรมเพื่อการเรียนรู้อย่างมีคุณภาพ อาทิ โภชนาการและสุขภาวะในช่วงปฐมวัย สื่อการเรียนรู้ ระบบเครือข่ายเทคโนโลยีดิจิทัล และดิจิทัลแพลตฟอร์มเพื่อการศึกษา ฯลฯ 5) ด้านผู้สูงวัยและผู้พิการ และ 6) ด้านนวัตกรรมสีเขียว อาทิ การลดของเสียจากต้นทาง หมอกควัน และการจัดการขยะมูลฝอย เป็นต้น รวมผลงานกว่า 1,000 ผลงาน จาก 100 กว่าหน่วยงาน และมีนิทรรศการระดับนานาชาติเข้าร่วมอีกจำนวน 200 ผลงาน จาก 24 องค์กร 20 ประเทศพันธมิตร ในรูปแบบ Online Event รวมไปถึงนวัตกรรมกลุ่มธุรกิจเริ่มต้น (Startup) และวิสาหกิจขนาดกลาง และขนาดย่อม (SMEs)
นอกจากนี้ยังมีการจัดประกวดสิ่งประดิษฐ์ระดับเยาวชน กว่า 400 ผลงาน ในโครงการ Thailand New Gen Inventors Award : I – New Gen 2021   รวมทั้ง กิจกรรมส่งเสริมการเรียนรู้อีกมากมาย อาทิ กิจกรรม Steam 4 Innovator , Robot Car Kit , Mocrobit to Code , การฝึกอบรมวิชาชีพ และกิจกรรมเสวนาในหัวข้อต่าง ๆ

ที่มา : https://www.thaigov.go.th/news/contents/details/51218