รัฐบาลไทย-ข่าวทำเนียบรัฐบาล-บริษัท ท่าอากาศยานไทย จำกัด (มหาชน) เชื่อมั่นการรับบริหาร 3 ท่าอากาศยาน เป็นประโยชน์กับทุกฝ่าย โดยกรมท่าอากาศยานไม่เสียประโยชน์ เงินเข้ากองทุนฯ เหมือนเดิม


วันพุธที่ 23 มีนาคม 2565
บริษัท ท่าอากาศยานไทย จำกัด (มหาชน) เชื่อมั่นการรับบริหาร 3 ท่าอากาศยาน เป็นประโยชน์กับทุกฝ่าย โดยกรมท่าอากาศยานไม่เสียประโยชน์ เงินเข้ากองทุนฯ เหมือนเดิม
...
นายนิตินัย ศิริสมรรถการ กรรมการผู้อำนวยการใหญ่ บริษัท ท่าอากาศยานไทย จำกัด (มหาชน) (ทอท.) กระทรวงคมนาคม กล่าวว่า นายศักดิ์สยาม ชิดชอบ รัฐมนตรีว่าการกระทรวงคมนาคม เป็นประธานการประชุมเพื่อติดตามผลการมอบท่าอากาศยานของกรมท่าอากาศยาน (ทย.) 3 แห่ง ได้แก่ ท่าอากาศยานกระบี่ อุดรธานี และบุรีรัมย์ ให้ ทอท. เป็นผู้ดำเนินการ เมื่อวันที่ 21 มีนาคม 2565 รัฐมนตรีว่าการกระทรวงคมนาคม ได้มุ่งเน้นให้ประเทศไทยเป็นศูนย์กลางทางการบินในภูมิภาค (Aviation Hub) โดยการที่จะเป็น Hub ได้นั้น จำเป็นต้องพิจารณาทั้งในด้านที่ตั้งทางภูมิศาสตร์ รูปแบบการก่อสร้างและเทคโนโลยีที่จะนำมาใช้ รวมทั้งแผนการตลาดของผู้บริหารท่าอากาศยานควบคู่กันไปโดยองค์รวม
ปัจจุบัน ทอท. มีท่าอากาศยานที่เป็นศูนย์กลางการบินในภูมิภาคอยู่แล้ว ได้แก่ ศูนย์กลางการบินในภาคเหนือ คือ ท่าอากาศยานเชียงใหม่ ศูนย์กลางการบินในภาคใต้ คือ ท่าอากาศยานภูเก็ต (ทภก.) และ ศูนย์กลางการบินในภาคกลาง คือ ท่าอากาศยานดอนเมือง (ทดม.) และท่าอากาศยานสุวรรณภูมิ (ทสภ.) ซึ่งท่าอากาศยานดังกล่าว นอกจากจะมีความแออัดบนภาคพื้นแล้ว ยังมีความแออัดบนห้วงอากาศซึ่งยากต่อการบริหารจัดการ และเพื่อเพิ่มขีดความสามารถการบริหารห้วงอากาศทางภาคตะวันออกเฉียงเหนือที่ยังว่าง ทอท. จึงเห็นความเหมาะสมในการพัฒนาท่าอากาศยานในภาคตะวันออกเฉียงเหนือให้เป็นศูนย์กลางการบินของประเทศเพิ่มเติม โดยภาคตะวันออกเฉียงเหนือตอนบน คือ ท่าอากาศยานอุดรธานีให้เป็นประตูเมือง (Gateway) ไปยังสาธารณรัฐประชาธิปไตยประชาชนลาว และภาคตะวันออกเฉียงเหนือตอนล่าง คือ ท่าอากาศยานบุรีรัมย์ให้เป็น Gateway เชื่อมต่อไปยังราชอาณาจักรกัมพูชา จึงทำให้ทั้ง 2 ท่าอากาศยาน เหมาะสมที่จะพัฒนาเพื่อยกระดับเป็นศูนย์กลางการบินตามนโยบายรัฐบาลที่จะยกระดับประเทศไทยเป็นศูนย์กลางทางการบินในภูมิภาค ขณะที่ท่าอากาศยานกระบี่ก็จะช่วยเพิ่มความแข็งแกร่งการเป็นศูนย์กลางการบินในภาคใต้ภายใต้สถานการณ์ที่ ทภก. จะกลับมารองรับผู้โดยสารเกินศักยภาพอีกครั้งหลังหมดวิกฤตโควิด-19 ในเวลาอันสั้น โดยการยกระดับท่าอากาศยาน ทั้ง 3 แห่ง เป็นศูนย์กลางการบินนั้น ด้านมาตรฐานความปลอดภัยไม่ว่าจะเป็น ทอท. หรือ ทย. บริหารก็จะอยู่ภายใต้มาตรฐานที่ต้องถูกตรวจสอบและรับรองโดยสำนักงานการบินพลเรือน (กพท.) เป็นมาตรฐานเดียวกัน
อย่างไรก็ตาม ทอท. น่าจะเป็นกำลังสำคัญของรัฐบาลในการยกระดับอุตสาหกรรมทางการบินของประเทศได้จากความได้เปรียบใน 2 ประเด็น คือ 1) ด้านอุปทาน กล่าวคือ การเป็นสนามบินที่สำนักงานความปลอดภัยด้านการขนส่งสหรัฐ (Transportation Security Administration : TSA) ของสหรัฐอเมริกาและสำนักงานความปลอดภัยด้านการบินยุโรป (European Aviation Safety Agency : EASA) ยอมรับในมาตรฐานความปลอดภัยได้นั้น จำเป็นต้องมีเทคโนโลยีชั้นสูงที่หน่วยงานข้างต้นรับรอง อาทิ เครื่องเอกซเรย์ที่ตรวจจับวัตถุระเบิด (Explosive Detection X-ray) เครื่องตรวจค้นร่างกาย (Body Scanner) เครื่องตรวจจับร่องร่อยวัตถุระเบิด (Explosive Trace Detection) ซึ่งเทคโนโลยีเหล่านี้มีราคาสูงมาก หาก ทอท. เป็นผู้บริหารท่าอากาศยานฯ จะช่วยประหยัดงบประมาณได้จำนวนมหาศาลในการพัฒนาท่าอากาศยาน ซึ่งมีความจำเป็นในการต่อยอด จากปัจจุบัน และ 2) ในด้านอุปสงค์ จากสถิติการเดินทางของผู้โดยสารของ ทอท. ในปี 2562 (ก่อนวิกฤตการณ์โควิด-19) ทอท. มีส่วนแบ่งการตลาดประมาณร้อยละ 85 ของผู้โดยสารทั้งหมดของประเทศ โดยจากผู้โดยสารต่างประเทศส่วนใหญ่ที่มาเปลี่ยนเครื่อง (Transfer) ที่ ทสภ.และ/หรือ ทดม. ไปยังท่าอากาศยานอุดรธานี ท่าอากาศยานกระบี่ และท่าอากาศยานบุรีรัมย์ ดังนั้น หากมีการพัฒนาท่าอากาศยานข้างต้นนี้ ให้ได้ตามมาตรฐาน TSA และ EASA นอกจากจะเป็นการอำนวยความสะดวกให้ผู้โดยสารสามารถบินตรงไปยังท่าอากาศยานปลายทางแล้ว ยังเพิ่มรายได้ให้ท่าอากาศยานปลายทางจากการเก็บค่าธรรมเนียมสนามบิน (Passenger Service Charge : PSC) และลดความแออัดบนน่านฟ้ากรุงเทพฯ ได้อย่างมีนัยสำคัญ
ทั้งนี้ เชื่อมั่นว่าการเข้าบริหารท่าอากาศยานของ ทอท. นี้ จะเป็นประโยชน์ต่อประเทศในการแก้ข้อจำกัดในการพัฒนาอุตสาหกรรมทางการบินโดยเฉพาะข้อจำกัดด้านการจราจรบนน่านฟ้า และลดการใช้งบประมาณ ในขณะที่ผู้โดยสารได้รับความสะดวกโดยมีไฟล์ทบินตรงไปสู่ท่าอากาศยานปลายทาง และผู้โดยสารที่จะบินไปต่างประเทศไม่เสียค่า PSC ซ้ำซ้อนเนื่องจากเป็นการบินตรง ไม่ต้องบินมาต่อเครื่องฯ ที่กรุงเทพฯ ซึ่งจะทำให้เสียค่า PSC อีกครั้งหนึ่ง และ ทย. จะไม่เสียประโยชน์เพราะ ทอท. จะพิจารณาสนับสนุนเงินที่ ทย. ขาดหายไปจากการขาดรายได้ เพื่อให้ ทย. มีเงินทุนเพียงพอเพื่อการพัฒนาท่าอากาศยานอื่นต่อไป

ที่มา : https://www.thaigov.go.th/news/contents/details/52867