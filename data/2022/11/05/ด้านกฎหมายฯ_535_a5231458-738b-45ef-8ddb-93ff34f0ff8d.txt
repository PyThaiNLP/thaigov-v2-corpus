รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม นำคุ้มครองสิทธิฯร่วมงานศพ"วิว" ให้กำลังใจคุณพ่อ พร้อมมอบเงินเยียวยาเบื้องต้น 50,000 บาท


วันเสาร์ที่ 21 พฤษภาคม 2565
พิมพ์
รัฐมนตรีว่าการกระทรวงยุติธรรม นำคุ้มครองสิทธิฯร่วมงานศพ"วิว" ให้กำลังใจคุณพ่อ พร้อมมอบเงินเยียวยาเบื้องต้น 50,000 บาท
รัฐมนตรีว่าการกระทรวงยุติธรรม นำคุ้มครองสิทธิฯร่วมงานศพ"วิว" ให้กำลังใจคุณพ่อ พร้อมมอบเงินเยียวยาเบื้องต้น 50,000 บาท แจ้งประชาชนหากตกเป็นเหยื่อคดีอาญาให้รีบมาแจ้งสิทธิหลังมีผู้ขอรับสิทธิยังไม่ถึง 60% ยันรัฐบาลพร้อมช่วยทุกคน
วันที่ 21 พฤษภาคม 2565 ที่วัดด่าน ถนนพระราม 3 นายสมศักดิ์ เทพสุทิน รัฐมนตรีว่าการกระทรวงยุติธรรม พร้อมด้วย นายเกิดโชค เกษมวงศ์จิตร นางสุจิตรา แก้วไกร รองอธิบดีกรมคุ้มครองสิทธิและเสรีภาพ และเจ้าหน้าที่กรมคุ้มครองสิทธิฯ ร่วมงานศพของนายนพดล พิมดี หรือวิว ที่กระโดดเกาะรถแท็กซี่ ที่ชายคลุ้มคลั่งชิงรถหลบหนี ก่อนจะตกสะพานพระราม 3 เสียชีวิต และได้พูดคุยให้กำลังใจกับ นายณัฐภาส พิมดี พ่อของวิวด้วย
นายสมศักดิ์ กล่าวว่า ตนมาวันนี้ มาแสดงความเสียใจกับคุณพ่อของวิว คือ นายณัฐภาส พิมดี และต้องขอเป็นกำลังใจให้กับครอบครัวและเพื่อนๆของวิวด้วย และวันนี้ตนได้ประสานกับกรมคุ้มครองสิทธิฯ นำเงินช่วยเหลือเยียวยาตาม พ.ร.บ.ผู้เสียหายในคดีอาญาฯ โดยวันนี้เราได้มอบเงินเยียวยากรณีถึงแก่ความตาย 50,000 บาทก่อนและมีเงินช่วยเหลือส่วนตัวอีกจำนวนหนึ่ง ในส่วนที่เหลือต้องรอการพิจารณาของคณะกรรมการฯ ซึ่งตนได้เร่งพิจารณาให้เร็วที่สุด
"ผมขอแสดงความเสียใจกับครอบครัวของวิว และขอแจ้งไปยังประชาชนทั่วประเทศ หากได้รับความเสียหายหรือตกเป็นเหยื่อจากคดีอาญา ให้แจ้งมายังกรมคุ้มครองสิทธิฯ สำนักงานยุติธรรมจังหวัดทั่วประเทศ หรือมาแจ้งที่กระทรวงยุติธรรมถึงผมได้เลย เพราะในส่วนนี้รัฐบาลมีเงินช่วยเหลือผู้เสียหายอย่างเต็มที่ ผมอยากให้ประชาชนมาใช้สิทธิตรงนี้ เพราะที่ผ่านมามีผู้มาขอรับสิทธิไม่ถึง 60% เลย ซึ่งเราจะพยายามแจ้งสิทธิต่างๆเหล่านี้ให้ประชาชนรับทราบและเข้าถึงความยุติธรรม นายสมศักดิ์ กล่าว

ที่มา : https://www.thaigov.go.th/news/contents/details/54838