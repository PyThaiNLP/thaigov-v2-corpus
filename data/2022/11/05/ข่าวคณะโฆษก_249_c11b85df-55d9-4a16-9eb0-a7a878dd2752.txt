รัฐบาลไทย-ข่าวทำเนียบรัฐบาล-โฆษกรัฐบาลเผย เตรียมเป๋าตังค์ให้พร้อมรับโอนเงินรอบ 2 คนละครึ่งเฟส 3 ดีเดย์ 1 ต.ค.นี้ กิน ช้อป ใช้ ขยายจ่ายผ่าน Platform Delivery เริ่มต้น ต.ค. เตรียมกระตุ้นเศรษฐกิจไตรสมาสสุดท้าย


วันอาทิตย์ที่ 19 กันยายน 2564
พิมพ์
โฆษกรัฐบาลเผย เตรียมเป๋าตังค์ให้พร้อมรับโอนเงินรอบ 2 คนละครึ่งเฟส 3 ดีเดย์ 1 ต.ค.นี้  กิน ช้อป ใช้ ขยายจ่ายผ่าน Platform Delivery เริ่มต้น ต.ค. เตรียมกระตุ้นเศรษฐกิจไตรสมาสสุดท้าย
โฆษกรัฐบาลเผย เตรียมเป๋าตังค์ให้พร้อมรับโอนเงินรอบ 2 คนละครึ่งเฟส 3 ดีเดย์ 1 ต.ค.นี้  กิน ช้อป ใช้ ขยายจ่ายผ่าน Platform Delivery เริ่มต้น ต.ค. เตรียมกระตุ้นเศรษฐกิจไตรสมาสสุดท้ายของปี 64 ขณะยอดมาตรการใช้จ่ายลดค่าครองชีพของรัฐ พุ่งกว่า 7.6 หมื่นล้าน
วันที่ 19 ก.ย.64 นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า รัฐบาลโดยกระทรวงการคลัง เตรียมโอนให้ประชาชนผู้มีสิทธิ์ที่ลงทะเบียนโครงการคนละครึ่ง ระยะที่ 3 รอบที่ 2 เริ่มวันที่ 1 ตุลาคม -31 ธันวาคม 2564 จำนวน 1,500 บาท โดยประชาชนสามารถใช้สิทธิโครงการคนละครึ่ง ระยะที่ 3 และโครงการยิ่งใช้ยิ่งได้ สั่งอาหารผ่าน Food Delivery Platform ตั้งแต่ต้นเดือนตุลาคม เป็นต้นไป เพื่ออำนวยความสะดวกให้กับประชาชนเข้าถึงบริการได้มากขึ้นสอดคล้องกับชีวิตวิถีใหม่ New Normal และสถานการณ์การแพร่ระบาดของโรคโควิด-19 กระตุ้นเศรษฐกิจในการจับจ่ายใช้สอยของประชาชนในไตรมาสที่ 4 ระหว่างเดือนตุลาคม - ธันวาคม ของปี 2564 ให้ขยายตัวมากขึ้น เป็นไปตามนโยบายของพลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ในการช่วยเหลือบรรเทาภาระประชาชนและกระตุ้นเศรษฐกิจในช่วงโควิด-19 โดยต้องการดูแลประชาชนทุกกลุ่ม เพื่อเศรษฐกิจไทยเดินหน้าต่อไป
นายธนกร กล่าวต่อว่า สำหรับมาตรการเยียวยาและการฟื้นฟูเศรษฐกิจในประเทศ ทั้งโครงการคนละครึ่ง เฟส 3 เพิ่มกำลังซื้อในบัตรสวัสดิการแห่งรัฐ โครงการยิ่งใช้ยิ่งได้ และโครงการเพิ่มกำลังซื้อให้แก่ผู้ที่ต้องการความช่วยเหลือเป็นพิเศษนั้น ยอดการใช้จ่ายของแต่ละโครงการ ขณะนี้ผู้ใช้สิทธิสะสมรวม 38.9 ล้านคน ยอดใช้จ่าย สะสม รวม 76,480.9 ล้านบาท แบ่งเป็น 1) โครงการคนละครึ่ง เฟส 3 มีผู้ใช้สิทธิสะสม 24.18 ล้านคน ยอดใช้จ่ายสะสม 65,881.5 ล้านบาท แบ่งเป็นส่วนที่ประชาชนจ่ายสะสม 33,509.7 ล้านบาท และรัฐร่วมจ่ายสะสม 32,371.9 ล้านบาท 2) โครงการยิ่งใช้ยิ่งได้ มีผู้ใช้สิทธิสะสม 74,956 คน ยอดใช้จ่ายสะสม 2,115 ล้านบาท และยอดใช้จ่ายด้วย e-voucher สะสม 86 ล้านบาท 3) โครงการเพิ่มกำลังซื้อให้แก่ผู้มีบัตรสวัสดิการแห่งรัฐ มีผู้ใช้สิทธิสะสม 13.53 ล้านคน ยอดใช้จ่ายสะสม 7,852.8 ล้านบาท และ 4) โครงการเพิ่มกำลังซื้อให้แก่ผู้ที่ต้องการความช่วยเหลือเป็นพิเศษ มีผู้ใช้สิทธิสะสม 1.12 ล้านคน ยอดใช้จ่ายสะสม 545.6 ล้านบาท
“ขณะนี้โครงการคนละครึ่งเฟส 3 มีผู้ได้รับสิทธิแล้ว 26 กว่าล้านราย และมีจำนวนผู้ใช้สิทธิประมาณ 24 ล้านราย  โดยล่าสุด (17 ก.ย.64) สิทธิคงเหลือโครงการคนละครึ่งระยะ 3 อยู่ประมาณ 1 ล้านสิทธิ จึงอยากเชิญชวนประชาชนผู้ที่ไม่เคยรับสิทธิ สามารถลงทะเบียนโครงการคนละครึ่งระยะที่ 3 ได้จนกว่าสิทธิจะเต็ม ผ่านทางแอพพลิเคชันเป๋าตัง และเว็บไซต์ www.คนละครึ่ง.com ” โฆษกประจำสำนักนายกรัฐมนตรี กล่าว

ที่มา : https://www.thaigov.go.th/news/contents/details/45969