รัฐบาลไทย-ข่าวทำเนียบรัฐบาล-รมต.นร. นายอนุชาฯ ร่วมคณะพระพรหมกวี เจ้าคณะภาค 3 ลงพื้นที่ชัยนาท ติดตามผลการดำเนินงานโครงการ “หมู่บ้านรักษาศีล 5” ยินดีและภูมิใจแทนคนชัยนาทที่วัดเนินขามได้รับการคัดเลือก


วันจันทร์ที่ 27 กันยายน 2564
พิมพ์
รมต.นร. นายอนุชาฯ ร่วมคณะพระพรหมกวี เจ้าคณะภาค 3 ลงพื้นที่ชัยนาท ติดตามผลการดำเนินงานโครงการ “หมู่บ้านรักษาศีล 5” ยินดีและภูมิใจแทนคนชัยนาทที่วัดเนินขามได้รับการคัดเลือก
รมต.นร. นายอนุชาฯ ร่วมคณะพระพรหมกวี เจ้าคณะภาค 3 ลงพื้นที่ชัยนาท ติดตามผลการดำเนินงานโครงการ “หมู่บ้านรักษาศีล 5” ยินดีและภูมิใจแทนคนชัยนาทที่วัดเนินขามได้รับการคัดเลือก
บ่ายวันนี้ (27 กันยายน 2564) ที่วัดเนินขาม หมู่ที่ 1 ตำบลเนินขาม อำเภอเนินขาม จังหวัดชัยนาท นายอนุชา นาคาศัย รัฐมนตรีประจำสำนักนายกรัฐมนตรี เป็นประธานฝ่ายฆราวาส และร่วมถวายการต้อนรับพระพรหมกวี เจ้าคณะภาค 3 และคณะกรรมการลงพื้นที่และติดตามผลการดำเนินงานโครงการสร้างความปรองดองสมานฉันท์โดยใช้หลักธรรมทางพระพุทธศาสนา “หมู่บ้านรักษาศีล 5”  จังหวัดชัยนาท โดยมีนายสมบูรณ์ ศิริเวช ผู้ว่าราชการจังหวัดชัยนาท และนางจุฬาภร ศิริเวช นายกเหล่ากาชาดจังหวัดชัยนาท พร้อมด้วย เจ้าคณะจังหวัดชัยนาท, เจ้าคณะอำเภอเนินขาม เจ้าอาวาสวัดเนินขาม คณะสงฆ์จังหวัดชัยนาท หัวหน้าส่วนราชการจังหวัดชัยนาท และพุทธศาสนิกชน ร่วมด้วย
รัฐมนตรีประจำสำนักนายกรัฐมนตรีกล่าวว่า โครงการสร้างความปรองดองสมานฉันท์ ใช้หลักธรรมทางพระพุทธศาสนา “หมู่บ้านรักษาศีล 5” จังหวัดชัยนาท ได้รับความร่วมมือจากส่วนราชการและคณะสงฆ์จังหวัดชัยนาท โดยส่งเสริมให้ประชาชนมีความตระหนักและปฏิบัติตนในการเป็นพุทธศาสนิกชนที่ดี รักษาศีล 5 ใช้ศีลธรรมและจริยธรรมในการขับเคลื่อน ด้วยการน้อมนำหลักปรัชญาของเศรษฐกิจพอเพียง และหลักธรรมทางพระพุทธศาสนา โดยเฉพาะการรักษาศีล 5 มาใช้ในการดำรงชีวิต มีหมู่บ้าน วัด และโรงเรียน เป็นกลไกสำคัญในการขับเคลื่อน ในฐานะคนชัยนาทรู้สึกยินดีและภูมิใจที่วัดเนินขามได้รับคัดเลือกให้เป็นหมู่บ้านต้นแบบ รักษาศีล 5 วัดดังกล่าวมีชื่อเสียงในเรื่องของความสามัคคีกลมเกลียว ความร่วมมือร่วมใจของประชาชนในหมู่บ้านความเป็นอัตลักษณ์ในเรื่องของวัฒนธรรม ประเพณีล้วนมาจากการที่ประชาชนในหมู่บ้านได้รักษาศีล 5
ภายหลังเสร็จพิธี รัฐมนตรีประจำสำนักนายกรัฐมนตรีได้ร่วมชมการแสดงของเยาวชนและประชาชนชาวเนินขาม พร้อมเยี่ยมชมบูธแสดงศิลปวัฒนธรรมและผลิตภัณฑ์หัตถกรรมของชุมชน ก่อนเดินทางกลับ
.......................

ที่มา : https://www.thaigov.go.th/news/contents/details/46274