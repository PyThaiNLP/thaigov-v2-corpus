รัฐบาลไทย-ข่าวทำเนียบรัฐบาล-กรมทางหลวงชนบท เสริมผิวลาดยางบนสะพานภูมิพล 1 และสะพานภูมิพล 2 เพิ่มความสะดวกปลอดภัยให้กับประชาชน


วันอังคารที่ 29 มีนาคม 2565
กรมทางหลวงชนบท เสริมผิวลาดยางบนสะพานภูมิพล 1 และสะพานภูมิพล 2 เพิ่มความสะดวกปลอดภัยให้กับประชาชน
ส่งเสริมการคมนาคมขนส่งของกรุงเทพฯ และสมุทรปราการ ตามนโยบายของรัฐมนตรีว่าการกระทรวงคมนาคม คาดแล้วเสร็จเดือนพฤษภาคม 2565
กรมทางหลวงชนบท (ทช.) กระทรวงคมนาคม ดำเนินโครงการงานเสริมผิวลาดยางโพลิเมอร์โมดิฟายด์แอสฟัลท์ติกคอนกรีต (PMA) บนสะพานภูมิพล 1 และสะพานภูมิพล 2 อำเภอพระประแดง จังหวัดสมุทรปราการ เพื่อเพิ่มความสะดวกปลอดภัยในการเดินทางของประชาชนให้มีประสิทธิภาพมากยิ่งขึ้น พร้อมส่งเสริมการคมนาคมขนส่งทางตอนใต้ของกรุงเทพมหานครและจังหวัดสมุทรปราการ ตามนโยบายของนายศักดิ์สยาม ชิดชอบ รัฐมนตรีว่าการกระทรวงคมนาคม
นายอภิรัฐ ไชยวงศ์น้อย อธิบดีกรมทางหลวงชนบท เปิดเผยว่า สะพานภูมิพล 1 และสะพานภูมิพล 2 เป็นส่วนหนึ่งของโครงข่ายถนนวงแหวนอุตสาหกรรมที่มีความยาวรอบวง 25 กิโลเมตร เป็นสะพานขึงแฝดที่ทอดข้ามแม่น้ำสายเดียวกันสองช่วงต่อเนื่อง มีจุดขึ้นลง จำนวน 3 แห่ง ประกอบด้วยบริเวณถนนพระราม 3กรุงเทพมหานคร ถนนสุขสวัสดิ์ และถนนปู่เจ้าสมิงพราย จังหวัดสมุทรปราการ โดยก่อสร้างแล้วเสร็จและเปิดให้ประชาชนได้ใช้งานตั้งแต่ปี 2549 ทั้งนี้ สะพานดังกล่าวมีอายุการใช้งานกว่า 16 ปี มีปริมาณการจราจรมากกว่า 108,800 คันต่อวัน เนื่องจากเป็นเส้นทางคมนาคมที่เชื่อมโยงการขนส่งอุตสาหกรรมทั้งทางบก ทางน้ำ และทางอากาศ ทช. จึงได้ดำเนินโครงการงานเสริมผิวลาดยางโพลิเมอร์โมดิฟายด์แอสฟัลท์ติกคอนกรีต (PMA) บนสะพานภูมิพล 1 และสะพานภูมิพล 2 เพื่อเป็นการซ่อมบำรุงผิวจราจรบนสะพานให้กลับมาใช้งานได้อย่างเต็มประสิทธิภาพ ป้องกันการเกิดอุบัติเหตุบนสะพาน ให้ประชาชนสามารถเดินทางได้อย่างสะดวกปลอดภัยมากยิ่งขึ้น ซึ่งขณะนี้มีผลการดำเนินงานคืบหน้าไปแล้วกว่าร้อยละ 95 เร็วกว่าแผนที่วางไว้ ปัจจุบันอยู่ระหว่างการตีเส้นจราจรและติดตั้งเครื่องหมายจราจรบนผิวทาง คาดว่าจะดำเนินการแล้วเสร็จภายในเดือนพฤษภาคม 2565
อย่างไรก็ตาม ขณะนี้อยู่ในช่วงดำเนินงานเสริมผิวลาดยางไปจนถึงวันที่ 31 พฤษภาคม 2565ตั้งแต่เวลา 22.00 - 04.00 น. ของวันรุ่งขึ้น จะต้องใช้เครื่องจักรกลขนาดใหญ่ในการดำเนินงาน ทช. จึงมีความจำเป็นต้องปิดการจราจร (บางช่องทาง) บนสะพาน เพื่อความปลอดภัยของผู้ใช้เส้นทางระหว่างดำเนินงาน จึงขอประชาสัมพันธ์เพื่อให้ประชาชนหลีกเลี่ยงเส้นทางในวันและเวลาดังกล่าวต่อไป

ที่มา : https://www.thaigov.go.th/news/contents/details/53046