รัฐบาลไทย-ข่าวทำเนียบรัฐบาล-สตช. ชี้แจงข้อวิจารณ์คำสั่งให้ตำรวจเชิญชวนชาวบ้านเคารพธงชาติที่สถานีตำรวจทุกเช้า


วันจันทร์ที่ 18 ตุลาคม 2564
พิมพ์
สตช. ชี้แจงข้อวิจารณ์คำสั่งให้ตำรวจเชิญชวนชาวบ้านเคารพธงชาติที่สถานีตำรวจทุกเช้า
โฆษกสำนักงานตำรวจแห่งชาติ เผยอาจเป็นการสื่อสารที่คลาดเคลื่อน ทางสถานีตำรวจภูธรจังหวัดสมุทรปราการ จึงยกเลิกกิจกรรมไปก่อน
เมื่อวันที่ 17 ตุลาคม 2564 พลตำรวจตรี ยิ่งยศ เทพจำนงค์  โฆษกสำนักงานตำรวจแห่งชาติ สำนักงานตำรวจแห่งชาติ ชี้แจงกรณีเพจ “พระจันทร์ ลายกระต่าย”เผยแพร่บันทึกข้อความที่อ้างว่าเป็นของ ผบก.ภ.จว.แห่งหนึ่ง ระบุถึงเรื่องการปล่อยแถวสายตรวจนอกสถานีตำรวจว่า ให้เชิญชวนประชาชนในพื้นที่ที่รู้จักคุ้นเคยมาร่วมเคารพธงชาติที่สถานี ตร. โดยให้เจ้าหน้าที่สายตรวจ 1 นาย เชิญชวนประชาชนอย่างน้อย 2 คน เริ่มตั้งแต่ 15 ต.ค.เป็นต้นไป ทั้งนี้ หลังโพสต์ดังกล่าวถูกเผยแพร่ มีการวิพากษ์วิจารณ์อย่างกว้างขวางนั้น
พลตำรวจตรี ยิ่งยศ เทพจำนงค์  โฆษกสำนักงานตำรวจแห่งชาติ กล่าวว่า ได้ตรวจสอบไปยังตำรวจภูธรจังหวัดสมุทรปราการ โดยในกรณีดังกล่าวเป็นการให้ข้าราชการตำรวจเชิญชวน พี่น้องประชาชนในพื้นที่ทำกิจกรรมสร้างจิตสำนึก “รักชาติ ศาสนา พระมหากษัตริย์” ร่วมกัน นอกจากนี้ยังเป็นการให้พี่น้องประชาชนในพื้นที่ เข้ามา “มีส่วนร่วม” ในการตรวจสอบการทำงานของเจ้าหน้าที่ตำรวจ ตลอดจนรับรู้แนวทางการปฏิบัติงาน พร้อมทั้งสามารถให้คำแนะนำแก่เจ้าหน้าที่ตำรวจในการปฏิบัติหน้าที่ ทั้งนี้ เพื่อสร้างความมั่นใจให้กับพี่น้องประชาชนในพื้นที่ ในเรื่องของการปฏิบัติหน้าที่ของเจ้าหน้าที่ตำรวจ ในการดูแลความปลอดภัยในชีวิตและทรัพย์สินของพี่น้องประชาชน อย่างไรก็ตาม กรณีดังกล่าวได้เกิดความคลาดเคลื่อนในการสื่อสาร อาจทำให้เกิดความเข้าใจที่ไม่ตรงกัน ตำรวจภูธรจังหวัดสมุทรปราการจึงได้ให้เจ้าหน้าที่ตำรวจยกเลิกการดำเนินการดังกล่าวไปก่อน โดยยังคงไว้ซึ่งการประสานความร่วมมือ ระหว่างพี่น้องประชาชนในพื้นที่กับเจ้าหน้าที่ตำรวจ ในการมีส่วนร่วมดำเนินงาน เพื่อพิทักษ์รักษาความปลอดภัยในชีวิตและทรัพย์สินของพี่น้องประชาชนทุกคนและในส่วนของเจ้าหน้าที่ตำรวจเอง ก็ยังคงไว้ซึ่งกิจกรรมซึ่งเป็นสัญลักษณ์แห่งการสร้างจิตสำนึก ความรักชาติ ศาสนา พระมหากษัตริย์ ต่อไป

ที่มา : https://www.thaigov.go.th/news/contents/details/47096