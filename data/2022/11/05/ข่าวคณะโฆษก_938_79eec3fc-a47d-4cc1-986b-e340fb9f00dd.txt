รัฐบาลไทย-ข่าวทำเนียบรัฐบาล-นายกฯ ปลื้ม เว็บไซต์ระดับโลก จัดให้ ‘กระบี่’ เป็นเมืองต้อนรับผู้เดินทางได้ดีที่สุด ชี้ สัญญาณดีหนุนท่องเที่ยวไทย ยัน พร้อมเปิด Test and Go 1 ก.พ.นี้


วันเสาร์ที่ 29 มกราคม 2565
พิมพ์
นายกฯ ปลื้ม เว็บไซต์ระดับโลก จัดให้ ‘กระบี่’  เป็นเมืองต้อนรับผู้เดินทางได้ดีที่สุด ชี้ สัญญาณดีหนุนท่องเที่ยวไทย ยัน พร้อมเปิด Test and Go 1 ก.พ.นี้
นายกฯ ปลื้ม เว็บไซต์ระดับโลก จัดให้ ‘กระบี่’  เป็นเมืองต้อนรับผู้เดินทางได้ดีที่สุด ชี้ สัญญาณดีหนุนท่องเที่ยวไทย ยัน พร้อมเปิด Test and Go 1 ก.พ.นี้
เมื่อวันที่ 29 ม.ค. น.ส.ไตรศุลี ไตรสรณกุล รองโฆษกประจำสำนักนายกรัฐมนตรี เปิดเผยว่า พล.อ.ประยุทธ์ จันทร์โอชา นายกรัฐมนตรีและ รมว.กลาโหม แสดงความยินดีกับจังหวัดกระบี่ ที่ได้รับรางวัล Traveller Review Awards 2022 ถูกจัดอันดับจากเว็บไซต์ Booking.com ผู้นำด้านเทคโนโลยีดิจิทัลสำหรับการเดินทางระดับโลก ให้เป็นจังหวัดที่ให้การต้อนรับผู้เดินทางได้ดีที่สุดในประเทศไทย ผ่านการรวบรวมข้อมูลกว่าหลายล้านรีวิวของลูกค้า โดยสำหรับเมืองท่องเที่ยวในประเทศไทย นอกจากจังหวัดกระบี่แล้ว ยังมีจังหวัดตราด เชียงราย เชียงใหม่ นครราชสีมา ด้วยตามลำดับ ที่สร้างความประทับใจให้แก่ผู้มาเยือนถูกจัดอันดับด้านการต้อนรับผู้เดินทางได้ดีด้วยเช่นกัน
น.ส.ไตรศุลี กล่าวว่า สำหรับการจัดอันดับดังกล่าว สอดรับกับแนวทางการเปิดประเทศต้อนรับนักท่องเที่ยวของไทย และเชื่อว่าจะส่งเสริมงานด้านการท่องเที่ยวในประเทศไทยมากขึ้น โดยที่ผ่านมา จังหวัดกระบี่ เป็นหนึ่งในจุดหมายปลายทางที่นักท่องเที่ยวทั้งคนไทยและต่างชาติให้ความสนใจ และนับตั้งแต่เปิดแคมเปญ Krabi Even More Amazing“เที่ยวกระบี่ ดีกว่าเดิม” ก็มีนักท่องเที่ยวเดินทางเยือนกระบี่อย่างต่อเนื่อง เช่นเดียวกับหลายจังหวัด ที่นักท่องเที่ยวเริ่มทยอยเดินทางเข้ามาตามมาตรการเปิดรับ
น.ส.ไตรศุลี กล่าวว่า นายกรัฐมนตรี ขอบคุณทุกองคาพยพที่เกี่ยวข้องกับการท่องเที่ยวของไทย ไม่ว่าจะเป็น ผู้ประกอบการ หน่วยงานราชการ และประชาชน ที่ช่วยกันเป็นเจ้าบ้านที่ดี สร้างความประทับใจแก่นักท่องเที่ยว และขอเป็นกำลังใจให้ทุกภาคส่วนได้พัฒนางานด้านการท่องเที่ยวและบริการต่อไป เชื่อว่าอัตลักษณ์ความเป็นมิตรที่ดีของคนไทย จะสามารถความประทับใจ ดึงดูดนักท่องเที่ยวจากทั่วโลกได้เป็นอย่างดี
น.ส.ไตรศุลี กล่าวว่า นายกรัฐมนตรี ยืนยันความพร้อม ในการต้อนรับนักท่องเที่ยวจากต่างประเทศ เข้ามาในประเทศไทยในรูปแบบ Test and Go โดยจะเริ่มอีกครั้งในวันที่ 1 ก.พ. นี้ โดยทุกภาคส่วนได้เตรียมความพร้อมรองรับการเดินทางเข้าประเทศทุกด้าน เชื่อว่าเป็นสัญญาณที่ดีสำหรับประเทศไทย ที่จะใช้โอกาสนี้ฟื้นฟูการท่องเที่ยว ฟื้นฟูเศรษฐกิจ ใต้ภายใต้มาตรการป้องกันโรคโควิด-19 ที่รัดกุม
.........................

ที่มา : https://www.thaigov.go.th/news/contents/details/51028