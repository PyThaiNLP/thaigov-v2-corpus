รัฐบาลไทย-ข่าวทำเนียบรัฐบาล-สปสช. ชี้แจงข้อเรียกร้องให้ทบทวนเพิ่มค่าตรวจ PET/CT ให้ผู้ป่วยโรคมะเร็ง


วันอาทิตย์ที่ 20 มิถุนายน 2564
พิมพ์
สปสช. ชี้แจงข้อเรียกร้องให้ทบทวนเพิ่มค่าตรวจ PET/CT ให้ผู้ป่วยโรคมะเร็ง
เลขาธิการ สปสช. เผยมีการกำหนดอัตราเบิกค่าตรวจ PET/CT จำนวน 30,000 บาท/ครั้ง นำร่องใน 6 เดือน และจะมีการติดตามเพื่อประเมินความเหมาะสมและทบทวนอัตราจ่ายหลังจากพ้นระยะเวลา  6 เดือนแล้ว
วันที่ 20 มิถุนายน 2564 นายแพทย์จเด็จ ธรรมธัชอารี เลขาธิการสำนักงานหลักประกันสุขภาพแห่งชาติ กล่าวถึงกรณี เครือข่ายโรงพยาบาลกลุ่มสถาบันแพทยศาสตร์แห่งประเทศไทย ออกแถลงการณ์ เรื่องสิทธิประโยชน์การตรวจทางรังสีวิทยาเพทซีที (PET/CT) ในระบบ สปสช. โดยขอให้มีการทบทวนและปรับเพิ่มค่าตรวจทางรังสีวิทยา PET/CT ในผู้ป่วยมะเร็งนั้น
นายแพทย์จเด็จฯ กล่าวว่า สปสช.ขอขอบคุณ UHosNet ที่ให้ข้อเสนอแนะเพื่อการพัฒนาชุดสิทธิประโยชน์ต่างๆ เพื่อประชาชน ในส่วนของข้อเรียกร้องให้ สปสช.ทบทวนอัตราค่าตรวจที่เป็นธรรมภายใน 6 เดือนนั้น สปสช.ขอยืนยันว่าเป็นสิ่งที่คณะกรรมการหลักประกันสุขภาพแห่งชาติ ได้มีมติแล้วว่า จะมีการทบทวนอัตราการจ่ายชดเชยหลังจากดำเนินการไปแล้ว 6 เดือนแน่นอน ซึ่งบอร์ด สปสช. เมื่อวันที่ 7 มิถุนายน 2564 ได้มีมติเห็นชอบกำหนดการจ่ายสำหรับบริการตรวจ PET/CT ตามรายการบริการ (Fee schedule) ในอัตรา 30,000 บาท/ครั้ง ไป 6 เดือน (ระหว่าง 7 มิ.ย.- 7 ธ.ค.64) โดยใช้งบค่าบริการกรณีเฉพาะ ที่กันไว้จำนวน 880 ล้านบาท ตามประกาศหลักเกณฑ์การดำเนินงานและบริหารจัดการกองทุนฯฉบับที่ 2 (ข้อ 8) สำหรับจ่ายชดเชยกรณีดังกล่าว ทั้งนี้ ให้มีการกำกับติดตามประเมินผลกระทบมิติต่างๆ เพื่อเป็นข้อมูลประกอบการพิจารณาทบทวนอัตราจ่ายต่อไป
สำหรับหน่วยบริการที่ตั้งอยู่ในพื้นที่ภูมิภาค ซึ่งมีต้นทุนบริการที่สูงกว่าเขต กทม.และปริมณฑลนั้น บอร์ด สปสช.ได้กำหนดอัตราจ่ายเพิ่มเติมจาก 30,000 บาท/ครั้ง เพื่อเป็นค่าบริหารจัดการให้เกิดการเข้าถึงบริการได้ ทั้งนี้อัตราจ่ายโดยรวมต้องไม่เกินอัตรา 34,337 บาท/ครั้ง ดังนั้นการที่ UHosNet เสนอให้มีการทบทวนภายอัตราจ่ายนั้น สปสช.ยืนยันว่าจะมีการติดตามเพื่อประเมินความเหมาะสมของอัตราการจ่ายและทบทวนอัตราจ่ายอย่างแน่นอนหลังจากมีการดำเนินการไประยะแรก 6 เดือนแล้ว ซึ่งเป็นไปตามที่บอร์ด สปสช.มีมติก่อนหน้านี้อยู่แล้ว
ทั้งนี้ สิทธิประโยชน์บริการตรวจเพทซีที (PET/CT) ในระบบหลักประกันสุขภาพแห่งชาติ (บัตรทอง) ที่บอร์ด สปสช.มีมติอนุมัติไปเมื่อวันที่ 7 มิถุนายน 2564 นั้น ได้กำหนดอัตราการจ่ายสนับสนุนค่าบริการตรวจในอัตราครั้งละ 3 หมื่นบาท นำร่องเป็นเวลา 6 เดือน เพื่อเป็นทางเลือกสำหรับการประเมินระยะของโรคมะเร็งปอดชนิดเซลล์ไม่เล็ก (NSCLC) และการประเมินระยะโรคเริ่มต้นและประเมินการตอบสนองระหว่างให้ยาเคมีบำบัดและหลังสิ้นสุดการรักษา สำหรับผู้ป่วยโรคมะเร็งต่อน้ำเหลืองชนิดฮอดจ์กิน (HL)
สำหรับการตรวจเพทซีที เป็นการใช้เครื่องมือทางเวชศาสตร์นิวเคลียร์ที่ใช้เทคโนโลยีร่วมกันของเครื่อง PET และ เครื่องเอกซเรย์คอมพิวเตอร์ (CT) เพื่อตรวจดูความผิดปกติของเซลล์ระดับเมตาบอลิซึม ซึ่งเป็นการถ่ายภาพทางด้านรังสีที่ตรวจวัดอนุภาคโพสิตรอนที่ปล่อยจากผู้ป่วยหลังได้รับสารเภสัชรังสีเข้าไปในร่างกาย โดยสามารถให้รายละเอียดเพื่อนำไปวินิจฉัยโรคได้อย่างมีประสิทธิภาพ และยังช่วยให้สามารถประเมินระยะของโรคมะเร็งได้

ที่มา : https://www.thaigov.go.th/news/contents/details/42882