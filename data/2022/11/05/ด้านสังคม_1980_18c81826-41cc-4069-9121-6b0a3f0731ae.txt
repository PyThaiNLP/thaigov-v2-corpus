รัฐบาลไทย-ข่าวทำเนียบรัฐบาล-สธ.รับมอบเสื้อกาวน์กันน้ำจากวัสดุรีไซเคิล สนับสนุนการดำเนินงานด้านโควิด 19


วันจันทร์ที่ 22 สิงหาคม 2565
สธ.รับมอบเสื้อกาวน์กันน้ำจากวัสดุรีไซเคิล สนับสนุนการดำเนินงานด้านโควิด 19
รองนายกรัฐมนตรีและรัฐมนตรีว่าการกระทรวงสาธารณสุข รับมอบชุด CPE เสื้อกาวน์กันน้ำ ผลิตจากวัสดุรีไซเคิล จำนวน 3,000 ชุด จาก บริษัท ยูนิลีเวอร์ ประเทศไทย จำกัด มูลค่า 105,000 บาท เพื่อสนับสนุนการดำเนินงานด้านโควิด 19 ของกระทรวงสาธารณสุข
รองนายกรัฐมนตรีและรัฐมนตรีว่าการกระทรวงสาธารณสุข รับมอบชุด CPE เสื้อกาวน์กันน้ำ ผลิตจากวัสดุรีไซเคิล จำนวน 3,000 ชุด จาก บริษัท ยูนิลีเวอร์ ประเทศไทย จำกัด มูลค่า 105,000 บาท เพื่อสนับสนุนการดำเนินงานด้านโควิด 19 ของกระทรวงสาธารณสุข มีคุณภาพและความปลอดภัยต่อผู้ใช้งาน และช่วยรักษาสิ่งแวดล้อม
วันนี้ (22 สิงหาคม 2565) ที่ห้องประชุมชัยนาทนเรนทร กระทรวงสาธารณสุข จ.นนทบุรี นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข พร้อมด้วยคณะผู้บริหาร รับมอบชุด CPE (Chlorinated Polyethylene) เสื้อกาวน์กันน้ำ ผลิตจากวัสดุรีไซเคิล จำนวน 3,000 ชุด จาก บริษัท ยูนิลีเวอร์ประเทศไทย จำกัด มูลค่า 105,000 บาท  นำโดย คุณแอนนามาริเคอ เดอ ฮาน ประธานกรรมการบริหาร กลุ่มบริษัทยูนิลีเวอร์ ประเทศไทย และคณะ
นายอนุทิน กล่าวว่า สถานการณ์แพร่ระบาดของโรคโควิด 19 ที่ผ่านมา กระทรวงสาธารณสุข ได้มุ่งมั่นควบคุมป้องกันโรค และรักษาผู้ติดเชื้ออย่างต่อเนื่อง ซึ่งได้รับความร่วมมือเป็นอย่างดีจากทั้งภาครัฐ เอกชน และประชาชน สำหรับบริษัทยูนิลีเวอร์ ประเทศไทย จำกัด ได้ให้การสนับสนุนมาโดยตลอด และในวันนี้ได้มอบชุด CPE เสื้อกาวน์กันน้ำที่เป็นนวัตกรรมผลิตจากขวดพลาสติกรีไซเคิล (HDPE - High Density Polyethylene) 1,029 ขวด จำนวน 3,000 ชุด มูลค่ากว่า 105,000 บาท ที่นอกจากมีคุณภาพและความปลอดภัยต่อผู้ใช้งานแล้ว ยังช่วยรักษาสิ่งแวดล้อมอีกทางหนึ่งด้วย
“ขอขอบคุณบริษัทยูนิลีเวอร์ประเทศไทย จำกัด ที่ให้การสนับสนุนการปฏิบัติงานของกระทรวงสาธารณสุขมาโดยตลอด ที่ผ่านมาได้มอบทั้งสิ่งของจำเป็น เครื่องอุปโภค บริโภค ยาและเวชภัณฑ์ ให้แก่บุคลากรทางการแพทย์ ซึ่งกระทรวงสาธารณสุขจะจัดส่งสิ่งของเหล่านี้เพื่อส่งต่อไปยังบุคลากรทางการแพทย์ และเจ้าหน้าที่ ใช้ในการปฏิบัติงานดูแลประชาชนต่อไปโดยเร็วที่สุด”นายอนุทิน กล่าว
************************************ 22 สิงหาคม 2565

ที่มา : https://www.thaigov.go.th/news/contents/details/58283