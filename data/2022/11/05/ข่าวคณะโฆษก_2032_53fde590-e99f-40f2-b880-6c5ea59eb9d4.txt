รัฐบาลไทย-ข่าวทำเนียบรัฐบาล-โฆษกรัฐบาล เผย "นายกฯ" แนะประชาชนฉีดวัคซีนโควิด-19 และ/หรือไข้หวัดใหญ่ฟรี ช่วยลดเสี่ยงโรคติดเชื้อระบบทางเดินหายใจ


วันเสาร์ที่ 23 กรกฎาคม 2565
พิมพ์
โฆษกรัฐบาล เผย  "นายกฯ" แนะประชาชนฉีดวัคซีนโควิด-19 และ/หรือไข้หวัดใหญ่ฟรี  ช่วยลดเสี่ยงโรคติดเชื้อระบบทางเดินหายใจ
โฆษกรัฐบาล เผย "นายกฯ" แนะประชาชนฉีดวัคซีนโควิด-19 และ/หรือไข้หวัดใหญ่ฟรี  ช่วยลดเสี่ยงโรคติดเชื้อระบบทางเดินหายใจ  ช่วงฤดูฝน  กทม. เพิ่มบริการตรวจและฉีดวัคซีนโควิด-19 วันเสาร์ Walk in  ณ ศูนย์เยาวชนกรุงเทพมหานคร (ไทย-ญี่ปุ่น) ดินแดง
วันนี้ (23 กรกฎาคม 2565) นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เชิญชวนประชาชนฉีดวัคซีนโควิด-19 และวัคซีนไข้หวัดใหญ่ ช่วยลดเสี่ยงการติดเชื้อในช่วงฤดูฝนนี้ เนื่องจากขณะนี้ เป็นช่วงฤดูฝน โรคโควิด-19 มีแนวโน้มการติดเชื้อเพิ่มขึ้นแล้ว ยังมีโอกาสติดเชื้อไวรัสไข้หวัดใหญ่เพิ่มมากขึ้นด้วย ซึ่งทั้ง 2 โรคเป็นโรคติดเชื้อระบบทางเดินหายใจเหมือนกัน มีอาการคล้ายกัน ซึ่งการใช้มาตรการป้องกันตนเองจากโรคโควิด-19 จะช่วยป้องกันการติดเชื้อไข้หวัดใหญ่ได้เช่นกัน  ทั้งนี้ ประชาชนควรดูแลตนเอง ทั้งการสวมหน้ากากอนามัยเมื่ออยู่ในบริเวณที่ชุมชน เว้นระยะห่างระหว่างบุคคล และล้างมือบ่อยๆ ด้วยสบู่ หรือแอลกอฮอล์เจล ไม่ใช้ของส่วนตัวรวมกับคนอื่น หยุดกิจกรรมในสถานที่แออัด รวมถึงการฉีดวัคซีนป้องกันไข้หวัดใหญ่ จะช่วยลดความเสี่ยงที่จะเกิดโรคไข้หวัดใหญ่ได้ และผู้ที่ฉีดวัคซีนโควิด-19 ไปแล้ว ควรได้รับการฉีดวัคซีนไข้หวัดใหญ่ด้วย
ทั้งนี้ กระทรวงสาธารณสุขดำเนินตามนโยบายนายกรัฐมนตรี กระจายวัคซีนโควิด-19 และวัคซีนไข้หวัดใหญ่ ไปยังโรงพยาบาลและหน่วยบริการในพื้นที่ต่างๆ ทั่วประเทศ รวมทั้ง กทม. ยังเปิดให้บริการตรวจและฉีดวัคซีนโควิด-19 วันเสาร์  Walk in  ณ ศูนย์ฉีดวัคซีนป้องกันโรคโควิด กรุงเทพมหานคร อาคารกีฬาเวสน์ 1 ศูนย์เยาวชนกรุงเทพมหานคร (ไทย-ญี่ปุ่น) ดินแดง สถานีกลางบางซื่อ โรงพยาบาลสังกัดกรุงเทพมหานคร 11 แห่ง โรงพยาบาลสังกัดอื่น ๆ 8 แห่ง ศูนย์บริการสาธารณสุข 69 แห่ง รวมทั้งบริการตรวจรักษาโควิด แบบเจอ แจก จบ ด้วย
สำหรับสถานการณ์การแพร่ระบาดของโควิด-19 วันนี้ พบผู้ติดเชื้อโควิด-19 ผู้ป่วยรายใหม่ (รักษาตัวใน รพ.) จำนวน 2,578 ราย จำแนกเป็น ผู้ป่วยในประเทศ 2,577 ราย ผู้ป่วยมาจากต่างประเทศ 1 ราย ผู้ป่วยสะสม 2,350,028 ราย (ตั้งแต่ 1  มกราคม 2565) หายป่วยกลับบ้าน 1,877 ราย  หายป่วยสะสม 2,349,142 ราย (ตั้งแต่ 1 มกราคม 2565) ผู้ป่วยกำลังรักษา 24,700 ราย  เสียชีวิต 29 ราย เสียชีวิตสะสม 9,429 ราย (ตั้งแต่ 1 มกราคม 2565) จำนวนผู้ป่วยปอดอักเสบรักษาตัวอยู่ในโรงพยาบาล 886 ราย ///

ที่มา : https://www.thaigov.go.th/news/contents/details/57172