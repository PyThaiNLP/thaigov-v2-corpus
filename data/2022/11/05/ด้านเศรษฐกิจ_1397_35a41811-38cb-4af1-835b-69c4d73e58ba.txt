รัฐบาลไทย-ข่าวทำเนียบรัฐบาล-กรมทางหลวงชนบท เสริมเศรษฐกิจการขนส่งภาคตะวันออก EEC พัฒนาพื้นที่โดยรอบท่าอากาศยานสุวรรณภูมิ ขยายถนนสาย ฉช.3001 จังหวัดฉะเชิงเทราและจังหวัดสมุทรปราการ กว่า 20 กิโลเมตร แล้วเสร็จ


วันอังคารที่ 19 ตุลาคม 2564
กรมทางหลวงชนบท เสริมเศรษฐกิจการขนส่งภาคตะวันออก EEC พัฒนาพื้นที่โดยรอบท่าอากาศยานสุวรรณภูมิ ขยายถนนสาย ฉช.3001 จังหวัดฉะเชิงเทราและจังหวัดสมุทรปราการ กว่า 20 กิโลเมตร แล้วเสร็จ
กรมทางหลวงชนบท (ทช.) กระทรวงคมนาคม ดำเนินการก่อสร้างถนนทางหลวงชนบทสาย ฉช.3001 แยกทางหลวงแผ่นดินหมายเลข 314 - ลาดกระบัง จังหวัดฉะเชิงเทราและสมุทรปราการ ระยะทาง 20.329 กิโลเมตร
กรมทางหลวงชนบท (ทช.) กระทรวงคมนาคม ดำเนินการก่อสร้างถนนทางหลวงชนบทสาย ฉช.3001 แยกทางหลวงแผ่นดินหมายเลข 314 - ลาดกระบัง จังหวัดฉะเชิงเทราและสมุทรปราการ ระยะทาง 20.329 กิโลเมตร เพื่อเสริมเศรษฐกิจการขนส่งสินค้าให้มีประสิทธิภาพ เชื่อมโครงข่ายบริเวณโดยรอบสนามบินสุวรรณภูมิให้สมบูรณ์ รวมถึงเป็นการสนับสนุนเขตเศรษฐกิจพิเศษภาคตะวันออก (Eastern Economic Corridor : EEC) รองรับความพร้อมในเรื่องโครงสร้างพื้นฐาน ในเขตพื้นที่ 3 จังหวัด คือ ฉะเชิงเทรา ชลบุรี และระยอง
ทช. โดยสำนักก่อสร้างทาง ให้รายละเอียดว่า ถนนทางหลวงชนบทสาย ฉช.3001 แยกทางหลวงหมายเลข 314 - ลาดกระบัง จังหวัดฉะเชิงเทราและสมุทรปราการ เป็นเส้นทางที่มีปริมาณในการเดินทางและการขนส่งสินค้าผ่านท่าอากาศยานสุวรรณภูมิ มีการขยายตัวเติบโตเป็นอย่างมาก ส่งผลให้ถนนทางหลวงชนบทสาย ฉช.3001 มีปริมาณการจราจรที่เพิ่มมากขึ้นอย่างต่อเนื่อง ทำให้เกิดความล่าช้าในการสัญจรไปยังท่าอากาศยานสุวรรณภูมิ ทช. จึงได้ดำเนินการขยายถนนทางหลวงชนบทสาย ฉช.3001 แยกทางหลวงแผ่นดินหมายเลข 314 - ลาดกระบัง จังหวัดฉะเชิงเทราและสมุทรปราการ โดยได้ปรับปรุงถนนเดิมจากขนาด 2 ช่องจราจร ให้เป็นถนนขนาด 4 ช่องจราจร และขนาด 6 ช่องจราจร โดยเส้นทางดังกล่าวมีจุดเริ่มต้นเชื่อมกับทางหลวงแผ่นดินหมายเลข 314 บริเวณ กม. ที่ 18+000 ตำบลคลองประเวศ แนวเส้นทางโครงการไปทางทิศตะวันตกเฉียงเหนือพาดผ่านพื้นที่ตำบลเทพราช อำเภอบ้านโพธิ์ จังหวัดฉะเชิงเทรา ตำบลคลองสวน ตำบลเปร็ง อำเภอบางบ่อ จังหวัดสมุทรปราการ และมีจุดสิ้นสุดบนถนนทางหลวงชนบทสาย ฉช.3001 ที่ กม. 20+329 บรรจบที่ถนนหลวงแพ่ง เขตลาดกระบัง กรุงเทพมหานคร โดยก่อสร้างเป็นถนนผิวจราจรแอสฟัลท์ติกคอนกรีต ขนาด 4 ช่องจราจร พร้อมไหล่ทาง (บริเวณนอกเขตชุมชน) และขนาด 6 ช่องจราจร พร้อมทางเท้า (บริเวณในเขตชุมชน) และก่อสร้างสะพานรวม 10 แห่ง รวมระยะทาง 20.329 กิโลเมตร ใช้งบประมาณในการก่อสร้าง 3,712.8090 ล้านบาท เป็นงบผูกพันปี 2559 - 2564
ปัจจุบันโครงการดังกล่าวได้ดำเนินการก่อสร้างแล้วเสร็จสมบูรณ์และเปิดให้ประชาชนได้ใช้สัญจรได้อย่างสะดวกปลอดภัยเรียบร้อยแล้ว รวมทั้งยังสามารถรองรับปริมาณการจราจรที่เพิ่มขึ้นบริเวณนิคมอุตสาหกรรมลาดกระบัง ท่าอากาศยานสุวรรณภูมิ ส่งเสริมการพัฒนาพื้นที่โดยรอบท่าอากาศยานให้เป็นศูนย์กลางการค้า เพื่อยกระดับการส่งออกของประเทศอย่างยั่งยืนอีกด้วย

ที่มา : https://www.thaigov.go.th/news/contents/details/47163