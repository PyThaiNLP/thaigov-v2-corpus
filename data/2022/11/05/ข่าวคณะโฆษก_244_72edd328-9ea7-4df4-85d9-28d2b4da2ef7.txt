รัฐบาลไทย-ข่าวทำเนียบรัฐบาล-โฆษกรัฐบาลเผย 24 ก.ย.เตรียมฉีดเข็ม 3 กระตุ้นภูมิเป็นวันแรก ขณะที่ 4 ต.ค.ดีเดย์ฉีดไฟเซอร์ให้นักเรียน ยันวัคซีนยังทยอยเข้ามา มั่นใจเพียงพอแน่นอน


วันเสาร์ที่ 18 กันยายน 2564
พิมพ์
โฆษกรัฐบาลเผย 24 ก.ย.เตรียมฉีดเข็ม 3 กระตุ้นภูมิเป็นวันแรก ขณะที่ 4 ต.ค.ดีเดย์ฉีดไฟเซอร์ให้นักเรียน ยันวัคซีนยังทยอยเข้ามา มั่นใจเพียงพอแน่นอน
โฆษกรัฐบาลเผย 24 ก.ย.เตรียมฉีดเข็ม 3 กระตุ้นภูมิเป็นวันแรก ขณะที่ 4 ต.ค.ดีเดย์ฉีดไฟเซอร์ให้นักเรียน ยันวัคซีนยังทยอยเข้ามา มั่นใจเพียงพอแน่นอน ย้ำนายกฯ กำชับเร่งฉีดทุกกลุ่มให้ได้ตามเป้า
นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า รัฐบาลกำหนดแผนการกระจายวัคซีนให้กับคนทุกกลุ่ม ซึ่งตามแผนการจัดหาวัคซีนของกระทรวงสาธารณสุขจนถึงเดือนธันวาคมนี้ จะมีวัคซีนเข้ามาจำนวน 152.9 ล้านโดส เพียงพอต่อแผนการฉีดวัคซีนให้ครบ 70% ของประชากร หรือประมาณ 50 ล้านคนอย่างแน่นอน ทั้งนี้ ในช่วงตั้งแต่วันที่ 27 ก.ย.-31 ต.ค. 64 มีการเตรียมจัดสรรวัคซีนจำนวน 24 ล้านโดส แยกตามกลุ่มเป้าหมาย ดังนี้ 1.ประชาชนทั่วไป ที่มีอายุ 18 ปีขึ้นไป ทั่วประเทศ จำนวน 16.8 ล้านโดส 2.นักเรียนที่มีอายุระหว่าง 12 – 17 ปี ทั่วประเทศ จำนวน 4.8 ล้านโดส 3.แรงงานในระบบประกันสังคม 0.8 ล้านโดส 4.หน่วยงานอื่น ๆ เช่น องค์กรภาครัฐ ราชทัณฑ์ จำนวน 1.1 ล้านโดส และ 5.ผู้ที่ได้รับวัคซีน Sinovac ครบ 2 เข็ม และต้องการเข็มกระตุ้น (เข็มที่ 3) จำนวน 0.5 ล้านโดส นอกจากนี้ ในเดือนตุลาคมจะมีวัคซีนซิโนฟาร์มและโมเดอร์นาเข้ามาอีก ดังนั้น ขอให้มั่นใจว่าวัคซีนมีจำนวนเพียงพออย่างแน่นอน
โฆษกประจำสำนักนายกรัฐมนตรี กล่าวอีกว่า ในส่วนของประชาชนที่ฉีดวัคซีนเชื้อตายครบ 2 เข็มนั้น จะมีการเร่งฉีดกระตุ้นภูมิเข็ม 3 เร็วขึ้น โดยในวันที่ 24 กันยายนจะเป็นวันแรก ส่วนวัคซีนไฟเซอร์ที่เตรียมฉีดให้นักเรียนนักศึกษา อายุ 12-17 ปี จะเริ่มฉีดเข็มแรกในวันที่ 4 ตุลาคมนี้ และฉีดวัคซีนเข็มที่ 2 ในช่วงปลายเดือนตุลาคม (เนื่องจากวัคซีนไฟเซอร์ 2 เข็ม ระยะห่างจะอยู่ที่ 3-4 สัปดาห์) ส่วนการเปิดภาคเรียนที่ 2/2564 จะพิจารณาแยกตามข้อกำหนด มาตรการ และสถานการณ์ของแต่ละพื้นที่ต่อไป ทั้งนี้ พล.อ.ประยุทธ์ จันทร์โอชา นายกรัฐมนตรี และรัฐมนตรีว่าการกระทรวงกลาโหม กำชับให้เร่งฉีดวัคซีนให้เป็นไปตามเป้าหมายที่วางไว้ และขอบคุณคนไทยทุกคนที่ให้ความร่วมมือในการป้องกันโควิด-19 พร้อมทั้งให้กำลังใจบุคลากรทางแพทย์ที่ช่วยกันอย่างเต็มที่ด้วย
---------------------

ที่มา : https://www.thaigov.go.th/news/contents/details/45950