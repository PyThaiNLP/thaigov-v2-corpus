รัฐบาลไทย-ข่าวทำเนียบรัฐบาล-กระทรวงเกษตรฯ จัดประชุมเชิงปฏิบัติการ “การสร้างความเข้มแข็งเครือข่าย CESRA เพื่อการจัดการดินอย่างยั่งยืน”


วันศุกร์ที่ 24 ธันวาคม 2564
กระทรวงเกษตรฯ จัดประชุมเชิงปฏิบัติการ “การสร้างความเข้มแข็งเครือข่าย CESRA เพื่อการจัดการดินอย่างยั่งยืน”
กระทรวงเกษตรฯ จัดประชุมเชิงปฏิบัติการ “การสร้างความเข้มแข็งเครือข่าย CESRA เพื่อการจัดการดินอย่างยั่งยืน”
ดร.ทองเปลว กองจันทร์ ปลัดกระทรวงเกษตรและสหกรณ์ เป็นประธานเปิดการประชุม “การสร้างความเข้มแข็งเครือข่าย CESRA เพื่อการจัดการดินอย่างยั่งยืน” โดยมี นายระพีภัทร์ จันทรศรีวงศ์ รองปลัดกระทรวงเกษตรและสหกรณ์ บรรยายพิเศษ ในหัวข้อ "บทบาทของเครือข่าย CESRA ต่อภาคเกษตรกรรม" และ “ยุทธศาสตร์ “3s” (Safety-Security-Sustainability - เกษตรปลอดภัย เกษตรมั่นคงและเกษตรยั่งยืน) ให้เป็นไปตามเป้าหมายการพัฒนาอย่างยั่งยืนทั้ง 17 เป้าหมายของสหประชาชาติ ทั้งในด้านความมั่นคงทางอาหารและสิ่งแวดล้อมที่ยั่งยืน พร้อมมอบนโยบายการดำเนินงานของศูนย์ CESRA ณ โรงแรมเซ็นทารา แกรนด์ เซ็นทรัลลาดพร้าว กรุงเทพฯ และผ่านระบบออนไลน์ ด้วย Application Zoom ว่า กระทรวงเกษตรและสหกรณ์โดยกรมพัฒนาที่ดินจัดการประชุมเชิงปฏิบัติการ “การสร้างความเข้มแข็งเครือข่าย CESRA เพื่อการจัดการดินอย่างยั่งยืน” "Strengthening the CESRA network for Sustainable Soil Management" ซึ่งเป็นโครงการร่วมมือกับองค์การอาหารและเกษตรแห่งสหประชาชาติภูมิภาคเอเชียและแปซิฟิก (FAO RAP) และสมาคมดินและปุ๋ยแห่งประเทศไทย (SFST) โดยมี ผู้อำนวยการกอง/สำนัก ผู้เชี่ยวชาญ ผู้แทนจากหน่วยงานต่างๆ นักวิจัย และนักวิชาการที่มีความเกี่ยวข้องด้านวิจัยและพัฒนาดินและที่ดิน จำนวน 50 คน เข้าร่วมการประชุมฯ สำหรับการประชุม ในครั้งนี้ เป็นการบรรยายพิเศษของผู้ทรงคุณวุฒิ และการนำเสนอผลการดำเนินงานและการอภิปรายโดยผู้แทนหน่วยงานที่เกี่ยวข้องโดยตรงด้านทรัพยากรดินและที่ดินในหัวข้อต่างๆ เพื่อการพัฒนาเครือข่าย CESRA ในอนาคต”
นอกจากนี้ กรมพัฒนาที่ดินได้รับเกียรติจาก รศ.ดร. ชาลี นาวานุเคราะห์ ผู้อำนวยการศูนย์ CESRA ได้นำเสนอผลดำเนินงานในภาพรวมของการสร้างความเข้มแข็งเครือข่าย CESRA ตามเป้าหมายของ Global Soil Partnership (GSP)   เพื่อนำไปสู่การจัดการทรัพยากรดินอย่างยั่งยืน จากนั้นเป็นการอภิปราย ในหัวข้อ "การขับเคลื่อนเครือข่าย CESRA เพื่อการจัดการดินที่ยั่งยืน" โดย ดร. พยัตติกา พลสระคู ผู้อำนวยการกลุ่มงานอนุสัญญาว่าด้วยการต่อต้านการแปรสภาพเป็นทะเลทราย กรมพัฒนาที่ดิน เป็นผู้นำอภิปรายร่วมกับผู้แทนจากหน่วยงานที่เกี่ยวข้องโดยตรงกับงานวิจัยและพัฒนาด้านดินอีก 4 ท่าน โดยผลสำเร็จของการดำเนินงานที่ผ่านมา เป็นทิศทางสู่ผลสำเร็จที่คาดหวังในอนาคต ซึ่งคาดว่าผู้เข้าร่วมประชุมฯ จะได้นำแนวทางปฏิบัติที่ดีในการดำเนินงานและการขับเคลื่อนศูนย์ CESRA ให้เกิดความเข้มแข็งของเครือข่ายงานวิจัยและงานพัฒนาในรูปแบบการบูรณาการระดับประเทศและระดับภูมิภาค และแลกเปลี่ยนความรู้ความเข้าใจและประสบการณ์จากผู้มีส่วนได้ส่วนเสียหลายฝ่าย เพื่อเสริมสร้างเครือข่าย CESRA และ SEALNET ให้บรรลุถึงการจัดการดินอย่างยั่งยืน
นางสาวเบญจพร อธิบดีกรมพัฒนาที่ดิน กล่าวเพิ่มเติมว่า “กรมพัฒนาที่ดินเป็นเจ้าภาพในการจัดตั้งศูนย์ความเป็นเลิศด้านการวิจัยดินแห่งเอเชีย (CESRA) ทำหน้าที่เป็นศูนย์กลางของภูมิภาคสำหรับการพัฒนางานวิจัยดินตามลำดับความสำคัญของปัญหาในภูมิภาค โดยเน้นถึงการจัดการดินอย่างยั่งยืน และความมั่นคงทางด้านอาหาร ดังนั้น กรมพัฒนาที่ดิน ร่วมกับองค์การอาหารและเกษตรแห่งสหประชาชาติ ภูมิภาคเอเชียและแปซิฟิก (FAO-RAP) และสมาคมดินและปุ๋ยแห่งประเทศไทย ดำเนินโครงการ “การสร้างความเข้มแข็งเครือข่าย CESRA เพื่อการจัดการดินอย่างยั่งยืน” โดยมีวัตถุประสงค์เพื่อรายงานผลการดำเนินงานของโครงการ ในด้านกลยุทธการดำเนินงาน แผนปฏิบัติการของศูนย์วิจัยด้านดินแห่งภูมิภาคเอเชีย ให้มีการแลกเปลี่ยนความรู้ความเข้าใจและประสบการณ์จากผู้มีส่วนได้ส่วนเสียหลายฝ่ายเพื่อให้บรรลุถึงการจัดการดินอย่างยั่งยืน และสร้างการมีส่วนร่วมของผู้มีส่วนได้ส่วนเสียหลายฝ่ายในประเทศเพื่อการทำงานร่วมกันในการวิจัยและพัฒนาทางด้านดิน
ทั้งนี้ การสร้างความเข้มแข็งเครือข่าย CESRA ทำให้เกิดความร่วมมือทางการวิจัยและพัฒนาและการรวบรวมประสบการณ์ของนักวิจัยและนักวิชาการในภูมิภาคนี้  เพื่อนำไปสู่การถ่ายทอดองค์ความรู้ทางด้านการจัดการดินอย่างยั่งยืนต่อผู้ใช้ประโยชน์ที่ดิน  สำหรับการดำเนินงาน SEALNET เป็นการประสานข้อมูลและมาตรฐานการวิเคราะห์ดินโดยศูนย์ CESRA จะเป็นองค์กรที่อำนวยความสะดวกและการประสานงานวิจัยและพัฒนา รวมถึงการผนวกองค์ความรู้ของท้องถิ่นกับผลการวิจัยระดับชาติและภูมิภาคในกรอบการพัฒนาและประยุกต์ใช้เทคโนโลยีใหม่ๆ การสร้างเครือข่ายด้านทรัพยากรดินให้มีระบบข้อมูลที่ถูกต้อง น่าเชื่อถือ และเข้าถึงได้สะดวก เพื่อสนับสนุนการผลิตทางการเกษตรที่ยั่งยืนนำไปสู่การพัฒนาที่ยั่งยืนต่อไป

ที่มา : https://www.thaigov.go.th/news/contents/details/49881