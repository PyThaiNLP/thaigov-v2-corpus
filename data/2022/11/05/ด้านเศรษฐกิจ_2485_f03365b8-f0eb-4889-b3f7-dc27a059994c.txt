รัฐบาลไทย-ข่าวทำเนียบรัฐบาล-บขส. พร้อมอำนวยความสะดวก ประชาชนเดินทางกลับเข้ากรุงเทพฯ หลังเทศกาลปีใหม่ 2565


วันอาทิตย์ที่ 2 มกราคม 2565
บขส. พร้อมอำนวยความสะดวก ประชาชนเดินทางกลับเข้ากรุงเทพฯ หลังเทศกาลปีใหม่ 2565
คาดจะมีการทยอยเดินทางกลับ และผู้โดยสารจะหนาแน่นในช่วงวันที่ 3 - 4 ม.ค. 65 ไม่ต่ำกว่า 50,000 คนต่อวัน
นายสัญลักข์ ปัญวัฒนลิขิต กรรมการผู้จัดการใหญ่ บริษัท ขนส่ง จำกัด (บขส.) กระทรวงคมนาคม เปิดเผยว่า ได้สั่งการไปยังนายสถานีเดินรถ และทุกฝ่ายที่เกี่ยวข้อง เตรียมความพร้อมในการอำนวยความสะดวกประชาชนเดินทางกลับจากภูมิลำเนาในช่วงเทศกาลปีใหม่ 2565 โดยคาดการณ์ว่า ในเที่ยวกลับระหว่างวันที่ 2 - 4 มกราคม 2565 จะมีผู้โดยสารทยอยเดินทางตั้งแต่วันที่ 2 มกราคม 2565 และจะหนาแน่นในช่วงวันที่ 3 - 4 มกราคม 2565 ประมาณวันละกว่า 50,000 คน บขส. จึงได้จัดรถโดยสาร (รถ บขส. ,รถร่วม , รถตู้) ให้บริการผู้โดยสาร วันละกว่า 3,700 เที่ยว เพื่อรองรับการเดินทางกลับเข้ากรุงเทพฯ ของประชาชน
กรรมการผู้จัดการใหญ่ บขส. กล่าวเพิ่มเติมว่า บขส. ได้ประสานขอความร่วมมือไปยังองค์การขนส่งมวลชนกรุงเทพ (ขสมก.) จัดรถโดยสารมารับผู้โดยสาร บริเวณชานชาลาขาเข้า เพื่อระบายผู้โดยสารไปยังสถานีรถไฟฟ้า BTS และเส้นทางอื่น ๆ รวมทั้งได้ประสาน จส.100 และ สวพ.91 ประชาสัมพันธ์แจ้งรถแท็กซี่เข้ามารับผู้โดยสาร เพื่ออำนวยความสะดวกและลดความแออัดบริเวณชานชาลาขาเข้าสถานีขนส่งผู้โดยสารกรุงเทพ (จตุจักร)
ในส่วนความปลอดภัย ได้กำชับให้ตรวจสภาพความพร้อมของรถโดยสารและ พนักงานขับรถ บขส. และรถร่วมฯ ก่อนปล่อยรถโดยสาร ออกจากสถานีขนส่งฯ และให้ปฏิบัติตามมาตรการป้องกันและควบคุมการแพร่ระบาดของโรคติดเชื้อไวรัส COVID-19 ของสาธารณสุขอย่างเคร่งครัด พร้อมใช้มาตรการ 4 พร้อม คือ สถานีพร้อม พนักงานพร้อม รถโดยสารพร้อม และการบริการพร้อม ในการอำนวยความสะดวกแก่ผู้ใช้บริการ นอกจากนี้ขอความร่วมมือผู้โดยสาร สวมหน้ากากอนามัยหรือหน้ากากผ้า ขณะใช้บริการที่สถานีขนส่ง และบนรถโดยสารตลอดการเดินทาง รวมทั้งให้ลงทะเบียนผ่านแอปพลิเคชันไทยชนะหรือแพลตฟอร์มไทยชนะทุกครั้งที่ใช้บริการรถโดยสารสาธารณะและที่สถานีขนส่งผู้โดยสาร สอบถามข้อมูลการเดินทางเพิ่มเติมโทร Call Center 1490 เรียก บขส. ตลอด 24 ชั่วโมง

ที่มา : https://www.thaigov.go.th/news/contents/details/50150