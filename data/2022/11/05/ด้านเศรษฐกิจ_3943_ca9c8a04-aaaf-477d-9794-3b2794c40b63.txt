รัฐบาลไทย-ข่าวทำเนียบรัฐบาล-บขส. มอบโปรโมชันส่วนลด 10% ให้กับข้าราชการและบุคลากรในสังกัดกระทรวงคมนาคม


วันศุกร์ที่ 27 พฤษภาคม 2565
บขส. มอบโปรโมชันส่วนลด 10%  ให้กับข้าราชการและบุคลากรในสังกัดกระทรวงคมนาคม
นอกจากนี้ บขส. ยังให้สิทธิ์ส่วนลดค่าโดยสาร 10% (ไม่รวมค่าธรรมเนียม) กับกลุ่มนักศึกษา ที่แสดงบัตรนักศึกษาที่หน้าช่องจำหน่ายตั๋วของ บขส. ด้วย
นายชยธรรม์ พรหมศร ปลัดกระทรวงคมนาคม ให้ นายสัญลักข์ ปัญวัฒนลิขิต กรรมการผู้จัดการใหญ่ บริษัท ขนส่ง จำกัด นายไกรฤกษ์ อรุณฉาย ผู้ช่วยกรรมการผู้จัดการใหญ่ด้านส่งเสริมและสนับสนุนการเดินรถ ฝ่ายธุรกิจเดินรถ นางชุติภา เพชรพูล ผู้ช่วยกรรมการผู้จัดการใหญ่สำนักอำนวยการ ในโอกาสเข้าหารือเพื่อมอบสิทธิประโยชน์โครงการ “โปรโมชันส่วนลด 10% ให้กับข้าราชการและบุคลากรในสังกัดกระทรวงคมนาคม” ในวันที่ 27 พฤษภาคม 2565 ณ ห้องประชุมกระทรวงคมนาคม
สัญลักข์ ปัญวัฒนลิขิต กล่าวว่า ในช่วงที่สถานการณ์ราคาน้ำมันยังคงปรับตัวสูงขึ้นอย่างต่อเนื่อง บริษัท ขนส่ง จำกัด (บขส.) เล็งเห็นว่า การจัดโครงการโปรโมชันส่วนลดค่าโดยสาร จะช่วยแบ่งเบาภาระค่าใช้จ่ายในการเดินทาง ช่วยเพิ่มทางเลือกในการเดินทางด้วยรถโดยสารสาธารณะแทนรถยนต์ส่วนตัว ซึ่งสอดคล้องกับนโยบายของกระทรวงคมนาคม โดยนายศักดิ์สยาม ชิดชอบ รัฐมนตรีว่าการกระทรวงคมนาคม ที่ส่งเสริมให้มีการเดินทางด้วยระบบขนส่งสาธารณะ ดังนั้น บขส. จึงได้จัดโครงการ “โปรโมชันส่วนลด 10% ให้กับข้าราชการและบุคลากรในสังกัดกระทรวงคมนาคม” โดยลดค่าโดยสาร 10% (ไม่รวมค่าธรรมเนียม) ทุกเส้นทางภายในประเทศ สามารถใช้สิทธิ์ซื้อตั๋วโดยสารได้ 1 ครั้งต่อ 1 ที่นั่งต่อวัน เพียงแสดงบัตรข้าราชการหรือบัตรพนักงานในสังกัดกระทรวงคมนาคม แจ้งขอใช้สิทธิ์โครงการ ที่หน้าช่องจำหน่ายตั๋วของ บขส. ทั่วประเทศ เริ่มตั้งแต่วันที่ 1 มิถุนายน - 30 กันยายน 2565
จากการเข้าหารือในครังนี้ ปลัดกระทรวงคมนาคมได้สนับสนุนการจัดโครงการดังกล่าว โดยเห็นว่าเป็นประโยชน์พร้อมฝากให้ บขส. ดูแลเรื่องความสะดวก ปลอดภัย ตรงเวลา และเรื่องราคาค่าโดยสาร เพื่อส่งเสริมให้ประชาชนหันมาใช้บริการรถโดยสารสาธารณะเพิ่มขึ้นตามนโยบายของรัฐมนตรีว่าการกระทรวงคมนาคมด้วย นอกจากนี้ บขส. ยังให้สิทธิ์ส่วนลดค่าโดยสาร 10% (ไม่รวมค่าธรรมเนียม) กับกลุ่มนักศึกษา ที่แสดงบัตรนักศึกษาที่หน้าช่องจำหน่ายตั๋วของ บขส. ด้วย สอบถามรายละเอียดเพิ่มเติมได้ที่ งานการตลาดและลูกค้าสัมพันธ์ โทร.0-2537-8737 ทุกวันจันทร์-ศุกร์ ในเวลาทำการ หรือสอบถามข้อมูลการเดินทางเพิ่มเติม โทร Call Center 1490 เรียก บขส. ตลอด 24 ชั่วโมง

ที่มา : https://www.thaigov.go.th/news/contents/details/55093