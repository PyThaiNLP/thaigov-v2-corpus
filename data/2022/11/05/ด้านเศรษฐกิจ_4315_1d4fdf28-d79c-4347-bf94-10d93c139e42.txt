รัฐบาลไทย-ข่าวทำเนียบรัฐบาล-โฆษกกระทรวงเกษตรฯ ร่วมปาฐกถาพิเศษงาน FTI EXPO 2022 หัวข้อ“พลิกโฉมเกษตรไทย (Disruptive Change)


วันอาทิตย์ที่ 3 กรกฎาคม 2565
โฆษกกระทรวงเกษตรฯ ร่วมปาฐกถาพิเศษงาน FTI EXPO 2022 หัวข้อ“พลิกโฉมเกษตรไทย (Disruptive Change)
โฆษกกระทรวงเกษตรฯ ร่วมปาฐกถาพิเศษงาน FTI EXPO 2022 หัวข้อ“พลิกโฉมเกษตรไทย (Disruptive Change) ด้วยแนวคิด BCG พัฒนาเศรษฐกิจอย่างยั่งยืน”
นายฉันทานนท์ วรรณเขจร เลขาธิการสำนักงานเศรษฐกิจการเกษตร ในฐานะโฆษกกระทรวงเกษตรและสหกรณ์ ได้รับมอบหมายจาก ดร.เฉลิมชัย ศรีอ่อน รัฐมนตรีว่าการกระทรวงเกษตรและสหกรณ์ กล่าวปาฐกถาพิเศษ ในงาน “FTI EXPO 2022 : SHAPING FUTURE INDUSTRIES มหกรรมแสดงสินค้าและนวัตกรรมของอุตสาหกรรมไทย” หัวข้อ“พลิกโฉมเกษตรไทย (Disruptive Change) ด้วยแนวคิด BCG พัฒนาเศรษฐกิจอย่างยั่งยืน” ณ ห้องลีลาวดีศูนย์ประชุมและแสดงสินค้านานาชาติฯ จังหวัดเชียงใหม่ ว่า กระทรวงเกษตรและสหกรณ์มีความมุ่งมั่นที่จะยกระดับคุณภาพชีวิตของเกษตรกรและเพิ่มขีดความสามารถในการแข่งขันของภาคเกษตรกรรมด้วยนโยบายการพัฒนาภาคเกษตรกรรม 5 ยุทธศาสตร์ และ15 นโยบายหลัก เพื่อเป็นเครื่องมือสำคัญในการบริหารสู่เป้าหมาย และเป็นกลไกในการขับเคลื่อนการพัฒนาภาคการเกษตรอย่างเป็นระบบ
ด้วยการนำแนวคิดโมเดลเศรษฐกิจ BCG มาใช้เป็นหลักสำคัญในการขับเคลื่อนการพัฒนาภาคการเกษตรบนฐานความหลากหลายทางชีวภาพ โดยนำเอาความรู้และความก้าวหน้าของเทคโนโลยีและนวัตกรรมมาพัฒนาต่อยอดเพื่อสร้างรายได้ให้แก่เกษตรกร ช่วยแก้ปัญหาเศรษฐกิจฐานราก ผลผลิตสินค้าเกษตรล้นตลาดและราคาตกต่ำ ทำให้เกิดการใช้ทรัพยากรอย่างคุ้มค่า เกิดประโยชน์สูงสุด และเป็นมิตรกับสิ่งแวดล้อม การพลิกโฉมเกษตรไทย(Disruptive Change) ด้วยแนวคิดเศรษฐกิจ BCG ให้ประสบความสำเร็จได้นั้น ต้องเน้นการปรับเปลี่ยนระบบการเกษตรของประเทศไทยสู่ 3 สูง คือ ประสิทธิภาพสูง มาตรฐานสูง และ รายได้สูง
ทั้งนี้ กระทรวงเกษตรและสหกรณ์ได้กำหนดแนวทางการพัฒนาภาคการเกษตรด้วย BCG Model ใน 4 แนวทางได้แก่ แนวทางที่ 1 อนุรักษ์และใช้ทรัพยากรทางการเกษตร ทรัพยากรธรรมชาติและสิ่งแวดล้อมอย่างสมดุลและยั่งยืนแนวทางที่ 2 ส่งเสริมเกษตรสมัยใหม่ การผลิตสินค้าเกษตรและบริการมูลค่าสูง แนวทางที่ 3 พัฒนาเกษตรกรมืออาชีพ และเสริมสร้างความเชี่ยวชาญของบุคลากรภาครัฐ และแนวทางที่ 4 การพัฒนาโครงสร้างพื้นฐานและสิ่งอำนวยความสะดวก โดยได้ร่วมจัดนิทรรศการในงาน FTI Expo 2022 : Northern Chapter ภายใต้แนวความคิด“นวัตกรรมเกษตรไทย สู่อุตสาหกรรมยุคใหม่ Next Normal (Agri-Innovation to New Industry for Next Normal)” (บูธ A103) ซึ่งมีหน่วยงาน ในสังกัดกระทรวงเกษตรและสหกรณ์ จำนวน 14 หน่วยงาน ประกอบด้วย
1. กรมพัฒนาที่ดิน นำเสนอการสร้างความยั่งยืนของครัวเรือนเกษตรกรไทย โครงการ 1 ตำบล 1 กลุ่มเกษตรทฤษฎีใหม่
2. กรมชลประทาน นำเสนอความเชื่อมโยงของสายน้ำ จากต้นน้ำถึงปลายน้ำ เพื่อขับเคลื่อน BCG Model
ภาคการเกษตร 3. สำนักงานการปฏิรูปที่ดินเพื่อเกษตรกรรม นำเสนอการพัฒนาสมุนไพรไทยในเขตปฏิรูปที่ดิน
4.กรมวิชาการเกษตร นำเสนอ BCG model กับการพัฒนา กัญชา กัญชง อย่างยั่งยืน 5. กรมปศุสัตว์ จัดนิทรรศการEAT Cricket To Save The Planet สาธิตการแปรรูปผลิตภัณฑ์จิ้งหรีด 6. กรมการข้าว นำเสนอการพัฒนาอุตสาหกรรมเกษตรแปรรูปที่สร้างมูลค่าเพิ่ม เพิ่มประสิทธิภาพการผลิตข้าวด้วยเทคโนโลยีอัจฉริยะ 7. กรมประมง นำเสนอการนำวัสดุเหลือใช้ภาคการเกษตรมาใช้ประโยชน์ 8. กรมหม่อนไหม นำเสนอไหมรังเหลืองเมืองเหนือเพื่ออุตสาหกรรมด้วยตลาดนำการผลิต 9. สำนักงานมาตรฐานสินค้าเกษตรและอาหารแห่งชาติ นำเสนอการยกระดับพืชสมุนไพรไทยด้วยมาตรฐาน พัฒนาสู่ความยั่งยืน 10. กรมส่งเสริมการเกษตร นำเสนอการส่งเสริมการหยุดเผาในพื้นที่การเกษตร 11. การยางแห่งประเทศไทย นำเสนอการปลูกสร้างสวนยางพาราแบบเกษตรผสมผสาน 12. กรมส่งเสริมสหกรณ์ นำเสนอการบริหารจัดการผลผลิตทางการเกษตรแบบครบวงจร 13. องค์การส่งเสริมกิจการโคนมแห่งประเทศไทย นำเสนอการพัฒนาเกษตรกรโคนมสู่ Smart Farmer (DPO Smart Farmer) และ 14. สำนักงานเศรษฐกิจการเกษตร ร่วมสนับสนุนสื่อวีดีทัศน์ “การขับเคลื่อนภาคเกษตร ด้วยโมเดลเศรษฐกิจ BCG”
“การพลิกโฉมเกษตรไทย (Disruptive Change) ด้วยแนวคิด BCG พัฒนาเศรษฐกิจอย่างยั่งยืน จะเกิดขึ้นได้ต้องอาศัยความร่วมมือจากภาคีเครือข่ายทุกภาคส่วน ทั้งเกษตรกร ภาครัฐ ภาคเอกชน ภาคประชาสังคม และสถาบันการศึกษา โดยเฉพาะภาคเอกชน หรือที่เรียกว่า Public Private Partnership: PPP ซึ่งจะมีส่วนสำคัญในการลงทุนโครงสร้างพื้นฐาน (Infrastructure) การนำเทคโนโลยีและนวัตกรรมมาใช้ในการเพิ่มผลิตภาพและศักยภาพการผลิต ตลอดจนความร่วมมือในลักษณะการบูรณาการเชิงพื้นที่ ที่จะช่วยทำให้ภาคเกษตรพัฒนาได้ทันต่อกระแสการเปลี่ยนแปลงของโลกต่อไป” นายฉันทานนท์ กล่าว

ที่มา : https://www.thaigov.go.th/news/contents/details/56468