รัฐบาลไทย-ข่าวทำเนียบรัฐบาล-กรมทางหลวงชนบทสร้างทางลัดไปศูนย์ราชการจังหวัดนครปฐม คืบหน้ากว่า 74% แบ่งเบาการจราจรรองรับการเจริญเติบโตในอนาคต


วันพฤหัสบดีที่ 3 มีนาคม 2565
กรมทางหลวงชนบทสร้างทางลัดไปศูนย์ราชการจังหวัดนครปฐม คืบหน้ากว่า 74% แบ่งเบาการจราจรรองรับการเจริญเติบโตในอนาคต
ตามนโยบายของรัฐมนตรีว่าการกระทรวงคมนาคม คาดแล้วเสร็จในปี 2565
กรมทางหลวงชนบท (ทช.) กระทรวงคมนาคม รายงานความก้าวหน้าโครงการก่อสร้างถนนสายแยกทางหลวงแผ่นดินหมายเลข 3097 (ทล.375) - ศูนย์ราชการจังหวัดนครปฐม จังหวัดนครปฐมซึ่งขณะนี้ผลงานการก่อสร้างมีความก้าวหน้าไปแล้วกว่าร้อยละ 74 คาดว่าจะก่อสร้างแล้วเสร็จและเปิดให้ประชาชนได้ใช้สัญจรในปี 2565
นายอภิรัฐ ไชยวงศ์น้อย อธิบดีกรมทางหลวงชนบท เปิดเผยว่า จากนโยบายของนายศักดิ์สยาม ชิดชอบ รัฐมนตรีว่าการกระทรวงคมนาคม ในการเพิ่มประสิทธิภาพการคมนาคมให้มีความสมบูรณ์มากยิ่งขึ้นรองรับการเจริญเติบโตของเมือง เพื่อคุณภาพชีวิตที่ดีของประชาชน ทช. จึงได้ดำเนินโครงการก่อสร้างถนนสายแยกทางหลวงแผ่นดินหมายเลข 3097 (ทล.375) - ศูนย์ราชการจังหวัดนครปฐม จังหวัดนครปฐม ซึ่งศูนย์ราชการถือเป็นสถานที่จำเป็นและสำคัญของจังหวัด ในปัจจุบันเส้นทางเข้าสู่ศูนย์ราชการจังหวัดนครปฐม มีขนาด 2 ช่องจราจร (2 ทิศทาง) ลักษณะสองข้างทางมีการเจริญเติบโตของเมือง มีอาคารพาณิชย์ตั้งอยู่ทำให้เส้นทางดังกล่าวไม่สามารถขยายความกว้างของถนนได้อีก ทำให้เกิดความแออัด การจราจรติดขัด โดยเฉพาะชั่วโมงเร่งด่วน ส่งผลให้การเดินทางเข้าสู่ศูนย์ราชการจังหวัดนครปฐม เกิดความไม่สะดวกปลอดภัยในการใช้ถนน ทช. จึงได้ดำเนินการก่อสร้างถนนสายดังกล่าวเพื่อใช้เป็นเส้นทางลัด (Short Cut) เข้าสู่ศูนย์ราชการจังหวัดนครปฐม เป็นการแบ่งเบาการจราจรให้ประชาชนสามารถเดินทางได้อย่างสะดวกรวดเร็วปลอดภัย โดยมีจุดเริ่มต้นจากแยกทางหลวงแผ่นดินหมายเลข 3097 (ทล.375) - ศูนย์ราชการจังหวัดนครปฐม ตำบลถนนขาด อำเภอเมือง จังหวัดนครปฐม รวมระยะทาง 3.217 กิโลเมตร โดยก่อสร้างเป็นเส้นทางใหม่ ขนาด 6 - 8 ช่องจราจร เป็นถนน   ผิวจราจรแบบแอสฟัลท์ติกคอนกรีต พร้อมสะพานคอนกรีตเสริมเหล็ก จำนวน 4 แห่ง มีไฟฟ้าส่องสว่าง ระบบระบายน้ำตลอดสองข้างทาง ใช้งบประมาณในการก่อสร้างรวม 440 ล้านบาท

ที่มา : https://www.thaigov.go.th/news/contents/details/52155