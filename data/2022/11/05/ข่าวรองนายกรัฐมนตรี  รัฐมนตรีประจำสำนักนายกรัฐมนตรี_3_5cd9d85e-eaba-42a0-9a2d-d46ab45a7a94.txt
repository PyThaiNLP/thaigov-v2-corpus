รัฐบาลไทย-ข่าวทำเนียบรัฐบาล-"อนุชา" เผยผลสำรวจรัฐบาลอิเล็กทรอนิกส์ปี 63 ประเทศไทยก้าวกระโดดขึ้นมา 16 อันดับ เชื่อผู้บริหารองค์กรมีส่วนสำคัญในการขับเคลื่อนนโยบาย พลิกโฉมการบริการภาครัฐ ตอบโจทย์ความต้องการประชา


วันพุธที่ 23 มิถุนายน 2564
"อนุชา" เผยผลสำรวจรัฐบาลอิเล็กทรอนิกส์ปี 63 ประเทศไทยก้าวกระโดดขึ้นมา 16 อันดับ เชื่อผู้บริหารองค์กรมีส่วนสำคัญในการขับเคลื่อนนโยบาย พลิกโฉมการบริการภาครัฐ ตอบโจทย์ความต้องการประชา
"อนุชา" เผยผลสำรวจรัฐบาลอิเล็กทรอนิกส์ปี 63 ประเทศไทยก้าวกระโดดขึ้นมา 16 อันดับ เชื่อผู้บริหารองค์กรมีส่วนสำคัญในการขับเคลื่อนนโยบาย พลิกโฉมการบริการภาครัฐ ตอบโจทย์ความต้องการประชาชน
วันนี้ (23 มิถุนายน 2564) เวลา 09.00 น. ณ Streaming Station ห้องประชุม 1601 อาคารบางกอกไทยทาวเวอร์ นายอนุชา นาคาศัย รัฐมนตรีประจำสำนักนายกรัฐมนตรี เป็นประธานเปิดการอบรมหลักสูตรการพัฒนาผู้บริหารเทคโนโลยีสารสนเทศระดับสูงภาครัฐ (Government Chief Information Officer: GCIO) รุ่นที่ 30 ผ่านระบบประชุมทางไกล โดยมี ดร.สุพจน์ เธียรวุฒิ ผู้อํานวยการสํานักงานพัฒนารัฐบาลดิจิทัล นายอนุรุทธิ์ นาคาศัย ที่ปรึกษารัฐมนตรีประจำสำนักนายกรัฐมนตรีเข้าร่วม
รัฐมนตรีประจำสำนักนายกรัฐมนตรี กล่าวว่า รัฐบาลโดยการนำของ พลเอก ประยุทธ์ จันทร์โอชา นายกรัฐมนตรี ได้ให้ความสำคัญกับการเปลี่ยนผ่านภาครัฐให้พร้อมกับการเข้าสู่รัฐบาลดิจิทัล โดยมุ่งเน้นเป้าหมาย 4 ด้านสำคัญ คือ 1.การสร้างขีดความสามารถในการแข่งขัน  2. การลดความเหลื่อมล้ำ 3. โปร่งใสตรวจสอบได้ และ 4.สร้างการมีส่วนร่วมของประชาชน ภายใต้วิสัยทัศน์ “รัฐบาลดิจิทัล เปิดเผยเชื่อมโยงและร่วมกันสร้างบริการที่มีคุณค่าให้ประชาชน” ซึ่งจากผลสำรวจรัฐบาลอิเล็กทรอนิกส์ (United Nations E-Government Survey) โดยองค์การสหประชาชาติ พบว่าในปี 2563 ประเทศไทยอยู่ในอันดับที่ 57 ของจำนวนสมาชิก 193 ประเทศ ไต่อันดับขึ้นจากอันดับที่ 73 ในปี 2561 การก้าวกระโดดขึ้นมาถึง 16 อันดับในช่วงเวลาเพียง 2 ปี ถือว่าเป็นผลงานที่ดีเยี่ยม โดยส่วนหนึ่งเกิดจากรัฐบาลได้ให้การสนับสนุนการพัฒนาบุคลากรภาครัฐด้านดิจิทัลมาโดยตลอด โดยมี สถาบันพัฒนาบุคลากรภาครัฐด้านดิจิทัล : Thailand Digital Government Academy หรือ TDGA ภายใต้การดำเนินงานของ สพร. ทำหน้าที่ขับเคลื่อนการยกระดับทักษะดิจิทัลของข้าราชการและบุคลากรภาครัฐร่วมกับหน่วยงานและสถาบันการศึกษาที่เกี่ยวข้อง
โอกาสนี้ รัฐมนตรีประจำสำนักนายกรัฐมนตรี ได้กล่าวแสดงความยินดีกับผู้ที่ผ่านการคัดเลือกเข้ารับการอบรม จำนวน 80  คน ซึ่งผู้เข้ารับการอบรมเป็นระดับผู้บริหารขององค์กรภาครัฐด้านเทคโนโลยีสารสนเทศระดับสูง (CIO) หรือ ผู้ช่วยผู้บริหารเทคโนโลยีสารสนเทศระดับสูง (CIO Assistant) โดยหลักสูตรมุ่งเน้นให้ผู้เข้ารับการอบรมเข้าใจในบทบาท หน้าที่และเสริมสร้างสมรรถนะที่จําเป็นของผู้บริหารสารสนเทศระดับสูง เพื่อให้เกิดประสิทธิภาพอย่างสูงสุดในการบริหารงานในองค์กรภาครัฐ สามารถนําความรู้ที่ได้รับจากการเข้าร่วมการฝึกอบรมไปใช้ในการกําหนด ขับเคลื่อนนโยบาย รวมถึงการบูรณาการระหว่างหน่วยงานภาครัฐ เพื่อให้สอดคล้องกับนโยบายดิจิทัลเพื่อเศรษฐกิจและสังคมของชาติ รัฐมนตรีประจำสำนักนายกรัฐมนตรีเขื่อมั่นว่า ผู้บริหารขององค์กรภาครัฐจะเป็นผู้ที่มีบทบาทสำคัญในการผลักดันให้นโยบายรัฐบาลดิจิทัลบรรลุตามเป้าหมายและสามารถตอบโจทย์การให้บริการประชาชนได้อย่างมีประสิทธิภาพ
.........................................

ที่มา : https://www.thaigov.go.th/news/contents/details/42997