รัฐบาลไทย-ข่าวทำเนียบรัฐบาล-คำกล่าวของ พลเอก ประยุทธ์ จันทร์โอชา นายกรัฐมนตรี ในการแถลงข่าวร่วมกับนายพันคำ วิพาวัน นายกรัฐมนตรี สปป. ลาว


วันพุธที่ 1 มิถุนายน 2565
พิมพ์
คำกล่าวของ พลเอก ประยุทธ์ จันทร์โอชา นายกรัฐมนตรี ในการแถลงข่าวร่วมกับนายพันคำ วิพาวัน นายกรัฐมนตรี สปป. ลาว
วันพุธที่ 1 มิถุนายน 2565 ณ ตึกสันติไมตรี ทำเนียบรัฐบาล
ในนามของรัฐบาลและประชาชนไทย ผมรู้สึกยินดีและเป็นเกียรติที่ได้ต้อนรับท่านพันคำ วิพาวันนายกรัฐมนตรี สปป. ลาว ในโอกาสการเยือนไทยอย่างเป็นทางการเป็นครั้งแรก และขอแสดงความยินดีกับท่านนายกพันคำฯ ที่ได้รับมอบปริญญาดุษฎีบัณฑิตกิตติมศักดิ์ สาขารัฐศาสตร์ จากมหาวิทยาลัยแม่โจ้เมื่อช่วงเช้าของวันนี้ ตลอดจนขอชื่นชมบทบาทที่โดดเด่นของท่านนายกพันคำฯ ในการวางรากฐานด้านการศึกษาใน สปป. ลาว ซึ่งสะท้อนถึงความเข้าใจอย่างลึกซึ้งในการสร้างอนาคตของประเทศ ตลอดจนการพัฒนาเศรษฐกิจและสังคมอย่างยั่งยืน
ประเทศไทยและ สปป. ลาว ให้ความสำคัญอย่างยิ่งกับการเยือนครั้งนี้ เห็นได้จากการที่มีรัฐมนตรีและนักธุรกิจชั้นนำร่วมเดินทางมากับท่านนายกพันคำฯ เป็นจำนวนมาก ขณะที่ฝ่ายไทยก็มีรัฐมนตรีเข้าร่วมในการหารือเมื่อสักครู่หลายท่าน อีกทั้งผู้แทนภาคเอกชน ก็ได้เข้าร่วมกิจกรรมจับคู่ทางธุรกิจกับฝ่ายลาวเมื่อช่วงบ่ายอย่างคับคั่ง
ผมขอย้ำว่า ไทยและ สปป. ลาวเป็นเพื่อนบ้านที่ใกล้ชิด มีความผูกพันกันอย่างลึกซึ้ง ประชาชาชนของเราเป็นทั้งญาติสนิทและมิตรที่ดีต่อกัน การมาเยือนของท่านนายกพันคำฯ ในวันนี้ จึงมีความหมายอย่างยิ่งและจะเกิดประโยชน์อย่างรอบด้าน
วันนี้เป็นวันสำคัญของความสัมพันธ์ไทย - สปป. ลาว โดยทั้งสองประเทศได้เห็นพ้องที่จะเปิดศักราชใหม่ของความสัมพันธ์ ผ่านการยกระดับเป็น “หุ้นส่วนยุทธศาสตร์เพื่อการเจริญเติบโตและการพัฒนาอย่างยั่งยืน” ซึ่งท่านนายกพันคำฯ และผมได้เป็นสักขีพยานการลงนาม “แผนปฏิบัติการว่าด้วยความเป็นหุ้นส่วนยุทธศาสตร์ไทย - สปป. ลาว เพื่อการเจริญเติบโตและการพัฒนาอย่างยั่งยืน ระยะ 5 ปี พ.ศ. 2565 - 2569” เพื่อเป็นแนวทางในการขับเคลื่อนความร่วมมือในทุกมิติให้แน่นแฟ้นยิ่งขึ้น เมื่อสักครู่นี้
นอกจากนั้น ท่านนายกพันคำฯ และผมได้เป็นสักขีพยานการแลกเปลี่ยนบันทึกความเข้าใจระหว่างไทยกับลาว ว่าด้วยความร่วมมือในการพัฒนาไฟฟ้าใน สปป. ลาว ฉบับปี ค.ศ. 2022 และการลงนามบันทึกความเข้าใจระหว่างไทยกับลาวว่าด้วยโครงการจัดสร้างสวนรุกขชาติไทย - ลาว ประการสำคัญ ผมมีความยินดีที่ได้มอบการสนับสนุนของรัฐบาลไทยในการก่อสร้างศูนย์พัฒนาสังคมมิตรภาพไทย - ลาวเพื่อให้ความช่วยเหลือผู้เสียหายจากการค้ามนุษย์แบบครบวงจร ที่เมืองไซทานี นครหลวงเวียงจันทน์ ให้แก่ท่านนายกพันคำฯ ด้วย
ในระหว่างการหารือ ท่านนายกพันคำฯ และผมได้แลกเปลี่ยนข้อคิดเห็นและมุมมองในหลายเรื่อง ครอบคลุมทุกมิติของความสัมพันธ์ไทย - สปป. ลาว โดยมีผลลัพธ์สำคัญที่เป็นประโยชน์ต่อประชาชนทั้งสองประเทศ ดังนี้
ด้านเศรษฐกิจ ประกอบด้วย
หนึ่ง ไทยและ สปป. ลาว จะเดินหน้าฟื้นฟูวิถีชีวิตของประชาชนและกิจกรรมทางเศรษฐกิจบริเวณพื้นที่ชายแดนให้กลับสู่สภาวะปกติโดยเร็ว หลังจากที่สถานการณ์โควิด-19 เริ่มคลี่คลาย โดยท่านนายกพันคำฯ และผมมีความยินดีที่วันนี้เป็นวันแรกที่ได้มีการเปิดจุดผ่านแดนถาวรหรือด่านสากลระหว่างสองประเทศครบทุกแห่งแล้ว และทั้งสองฝ่ายจะประสานงานกันเพื่อที่จะกลับมาเปิดด่านประเพณีหรือด่านท้องถิ่นเพิ่มเติมโดยเร็ว
สอง เราเห็นพ้องที่จะเร่งรัดฟื้นฟูการท่องเที่ยวเพื่อสร้างงานสร้างรายได้ให้กับประชาชน โดยจะจัดทำ
แผนยุทธศาสตร์การพัฒนาความเชื่อมโยงการท่องเที่ยวไทย - ลาว โดยเฉพาะการเชื่อมโยงเส้นทางท่องเที่ยวระหว่างแขวงหลวงพระบางกับจังหวัดทางภาคเหนือของไทย ซึ่งในโอกาสนี้ ผมได้แสดงความพร้อมของไทยที่จะสนับสนุน สปป. ลาว ในการก่อสร้างสะพานเชียงแมน - หลวงพระบาง เพื่อส่งเสริมความเชื่อมโยงด้านการท่องเที่ยวระหว่างกัน
สาม เราจะเร่งรัดและขยายการเชื่อมโยงด้านคมนาคมขนส่งระหว่างกันให้มากยิ่งขึ้น โดยเฉพาะอย่างยิ่งการเดินหน้าการเชื่อมต่อระบบรางของทั้งสองประเทศด้วยการก่อสร้างสะพานรถไฟข้ามแม่น้ำโขงแห่งใหม่ ใกล้กับสะพานมิตรภาพไทย - ลาว แห่งที่ 1 โดยหน่วยงานที่เกี่ยวข้องของสองประเทศจะเร่งหารือกันเพื่อให้ได้ข้อสรุปเกี่ยวกับรูปแบบของสะพานฯ ให้แล้วเสร็จโดยเร็วภายในปีนี้ และจะใช้ประโยชน์จากโครงการรถไฟลาว - จีน ให้เกิดประโยชน์สูงสุดร่วมกัน แบบ win-win
สี่ เราเห็นพ้องที่จะเดินหน้าพัฒนาโครงสร้างพื้นฐาน และประสานมาตรฐานและกฎระเบียบต่าง ๆ ยิ่งขึ้น อาทิ การก่อสร้างสะพานมิตรภาพไทย - ลาว แห่งที่ 5 บึงกาฬ - บอลิคำไซ การก่อสร้างสะพานมิตรภาพไทย - ลาว แห่งที่ 6 อุบลราชธานี – สาละวัน การพัฒนาเส้นทางหมายเลข 12 คำม่วน - นาเพ้า และการเปิดใช้พื้นที่ควบคุมร่วมกัน ณ จุดผ่านแดนที่ทั้งสองฝ่ายมีความพร้อม เพื่อลดระยะเวลาการตรวจปล่อยสินค้าที่จุดผ่านแดน ซึ่งจะเป็นประโยชน์ร่วมกันของประชาชนสองฝั่ง
และห้า เราจะกระชับความร่วมมือด้านเศรษฐกิจดิจิทัลซึ่งมีความสำคัญสำหรับการพัฒนาเศรษฐกิจยุคใหม่ โดยไทยพร้อมสนับสนุน สปป. ลาว ในการพัฒนาทักษะและขีดความสามารถของบุคลากรในด้านดิจิทัล และพัฒนาระบบการชำระเงินระหว่างประเทศให้มีประสิทธิภาพมากยิ่งขึ้น นอกจากนี้ เราจะเพิ่มร่วมมือในด้านพลังงานสะอาดด้วย
ด้านความมั่นคง ไทย และ สปป. ลาว จะเพิ่มความเข้มงวดในการลาดตระเวนตามแนวชายแดน เพื่อป้องกันการลักลอบข้ามแดนผิดกฎหมาย และกระชับความร่วมมือในการป้องกันและปราบปรามยาเสพติด ซึ่งผมได้แจ้งความพร้อมของไทยที่จะสนับสนุน สปป. ลาวในการขยายผลการจับกุมและการมอบอุปกรณ์สืบสวนสอบสวนที่ทันสมัย นอกจากนี้ ทั้งสองฝ่ายจะร่วมมือกันแก้ไขปัญหาแก๊ง call center และปัญหาการค้ามนุษย์อย่างเต็มที่ เพื่อไม่ให้ประชาชนของเราต้องได้รับความเดือดร้อนจากการกระทำของมิจฉาชีพ
ด้านความสัมพันธ์ระดับประชาชน ท่านนายกพันคำฯ และผมให้ความสำคัญอย่างยิ่งกับการส่งเสริมความใกล้ชิดในระดับประชาชนให้แน่นแฟ้นยิ่งขึ้น เพื่อเป็นรากฐานที่มั่นคงสำหรับการพัฒนาความสัมพันธ์ของสองประเทศสืบต่อไปในทุกด้าน โดยเราเห็นพ้องที่จะสานต่อความร่วมมือเพื่อพัฒนาความร่วมมือด้านสาธารณสุข โดยเฉพาะระหว่างโรงพยาบาลตามแนวจังหวัดกับแขวงชายแดน ความร่วมมือด้านการเกษตรและการพัฒนาทรัพยากรมนุษย์
โอกาสนี้ ผมยินดีที่ได้แจ้งถึงความพร้อมของกระทรวงการอุดมศึกษา วิทยาศาสตร์ วิจัยและนวัตกรรมของไทย ที่จะมอบทุนการศึกษาระดับปริญญาตรี โท และเอก แก่เยาวชนลาว รวมกว่า 700 ทุน ซึ่งเชื่อว่าจะเป็นโอกาสให้เยาวชนของทั้งสองประเทศมีความสัมพันธ์ที่แนบแน่นยิ่งขึ้น นอกจากนี้ เรายังเห็นพ้องที่จะร่วมมือกันอย่างใกล้ชิดในด้านสื่อมวลชน เพื่อส่งเสริมความเข้าใจอันดีระหว่างประชาชนทั้งสองฝ่ายด้วย
สุดท้าย ด้านความร่วมมือในระดับอนุภูมิภาคและภูมิภาค ท่ามกลางการเปลี่ยนแปลงอย่างรวดเร็วของสถานการณ์ระหว่างประเทศ ท่านนายกพันคำฯ และผม เห็นพ้องกันว่า ไทยและ สปป. ลาว จำเป็นต้องประสานท่าทีและร่วมมือกันใกล้ชิดยิ่งขึ้นทั้งในระดับอนุภูมิภาคและระดับภูมิภาคเพื่อรับมือกับความท้าทายทั้งในปัจจุบันและอนาคต โดยไทยพร้อมสนับสนุน สปป. ลาว ในการเป็นเจ้าภาพจัดการประชุมผู้นำ ACMECS ครั้งที่ 10 ในปีนี้อย่างเต็มที่ เพื่อผนึกกำลังของประเทศในอนุภูมิภาคในการผลักดันการฟื้นฟูอย่างมั่นคงและยั่งยืน
ประการสำคัญ ไทยและ สปป. ลาวยืนยันจะร่วมมือกันอย่างใกล้ชิดเพื่อส่งเสริมความเป็นอันหนึ่งอันเดียวกันและการรวมตัวกันของประเทศสมาชิกอาเซียน เพื่อให้อาเซียนคงบทบาทที่สำคัญในการรักษาสันติภาพ เสถียรภาพ และการพัฒนาของภูมิภาค
*   *   *   *   *

ที่มา : https://www.thaigov.go.th/news/contents/details/55294