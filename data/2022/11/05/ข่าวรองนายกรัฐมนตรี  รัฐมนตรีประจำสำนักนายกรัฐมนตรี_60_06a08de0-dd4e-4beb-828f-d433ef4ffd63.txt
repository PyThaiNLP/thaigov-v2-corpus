รัฐบาลไทย-ข่าวทำเนียบรัฐบาล-นายกฯ มอบ รมต.อนุชา รับเรื่องหาบเร่แผงลอย-วิทยุชุมชน ย้ำรัฐบาลห่วงใยทุกฝ่าย กำชับเร่งติดตาม ช่วยเหลืออย่างใกล้ชิดโดยเร็ว


วันพุธที่ 24 พฤศจิกายน 2564
พิมพ์
นายกฯ มอบ รมต.อนุชา รับเรื่องหาบเร่แผงลอย-วิทยุชุมชน ย้ำรัฐบาลห่วงใยทุกฝ่าย กำชับเร่งติดตาม ช่วยเหลืออย่างใกล้ชิดโดยเร็ว
นายกฯ มอบ รมต.อนุชา รับเรื่องหาบเร่แผงลอย-วิทยุชุมชน ย้ำรัฐบาลห่วงใยทุกฝ่าย กำชับเร่งติดตาม ช่วยเหลืออย่างใกล้ชิดโดยเร็ว
เมื่อวันที่ 23 พฤศจิกายน 2564 เวลา 16.00 น. นายอนุชา นาคาศัย รัฐมนตรีประจำสำนักนายกรัฐมนตรี ได้รับมอบหมายจาก พลเอก ประยุทธ์ จันทร์โอชา นายกรัฐมนตรี ไปพบปะภาคประชาชน 2 กลุ่ม ประกอบด้วย กลุ่มเครือข่ายแผงลอยไทยเพื่อการพัฒนาที่ยั่งยืน และองค์กรภาคีเครือข่ายผู้ประกอบกิจการวิทยุกระจายเสียงภาคประชาชนแห่งประเทศไทย โดยมีนายเสกสกล อัตถาวงศ์ ผู้ช่วยรัฐมนตรีประจำนายกรัฐมนตรี นายชาญกฤช เดชวิทักษ์ ผู้ช่วยรัฐมนตรีประจำสำนักนายกรัฐมนตรี นายชนะศักดิ์ อัตถาวงศ์ ที่ปรึกษารัฐมนตรีประจำสำนักนายกรัฐมนตรี นายอนุรุทธิ์ นาคาศัย ที่ปรึกษารัฐมนตรีประจำสำนักนายกรัฐมนตรี นายธีรภัทร ประยูรสิทธิ ปลัดสำนักนายกรัฐมนตรี และคณะทำงานแก้ไขปัญหาภาคประชาชนเข้าร่วม
สำหรับกลุ่มเครือข่ายแผงลอยเพื่อการพัฒนาที่ยั่งยืน นำโดย นายเรวัตร ชอบธรรม ได้เข้าหารือและติดตามกรณีที่ผู้ค้าได้รับผลกระทบจากนโยบายรัฐบาลในการจัดระเบียบหาบเร่-แผงลอย ใน กทม. และได้รับความเดือดร้อนจากสถานการณ์แพร่ระบาดโควิด-19  ส่งผลให้ผู้ค้าขาดรายได้และได้รับความเดือดร้อนหลายราย ซึ่งรัฐมนตรีประจำสำนักนายกรัฐมนตรีได้เคยสั่งการสำนักนายกรัฐมนตรีเร่งประสาน กทม. เพื่อตรวจสอบและแก้ไขปัญหาไปแล้ว
รัฐมนตรีประจำสำนักนายกรัฐมนตรี กล่าวว่า นายกรัฐมนตรีมีความห่วงใยผู้ค้าหาบเร่-แผงลอย ได้กำชับให้ติดตามเรื่องนี้โดยเร็วเพื่อแก้ไขปัญหาบรรเทาความเดือดร้อนผู้ค้าหาบเร่-แผงลอย โดยในวันนี้ทางกรุงเทพมหานครได้เร่งแก้ไขปัญหา ส่งผลให้การช่วยเหลือผู้ค้าหาบเร่-แผงลอยคืบหน้า ซึ่งบางพื้นที่สามารถกลับมาเปิดได้อีกครั้ง แต่ทั้งนี้การแก้ไขปัญหาต้องคำนึงถึงสภาพสังคมโดยรวม จึงต้องมีการหารือกันระหว่างผู้ค้า และ กทม. อย่างต่อเนื่อง พร้อมกล่าวยืนยันว่ารัฐบาลยินดีเป็นตัวกลางในการประสานและอำนวยความสะดวกทั้งภาคประชาชนและภาครัฐ
จากนั้น รัฐมนตรีประจำสำนักนายกรัฐมนตรีและคณะ ได้เดินทางไปพบปะองค์กรภาคีเครือข่ายผู้ประกอบกิจการวิทยุกระจายเสียงภาคประชาชนแห่งประเทศไทย ซึ่งได้รวมตัวกันและแสดงการคัดค้านต่อประกาศของ กสทช. ฉบับวันที่ 22 มิถุนายน 2564 โดยไม่เห็นด้วยต่อการลดกำลังส่งจาก 500 วัตต์ ลงเหลือ 50 วัตต์ โดยมองว่าเป็นคำสั่งที่ไม่ชอบด้วยกฎหมายและไม่มีความจำเป็น รวมถึงก่อให้เกิดความเสียหายแก่ผู้ประกอบการทั่วประเทศ ขณะที่สถานีวิทยุคลื่นหลักไม่ต้องลดกำลังส่ง เพื่อรอการประมูลในปี 2567 ซึ่งมองว่าไม่เป็นธรรมต่อผู้ประกอบการวิทยุชุมชน จึงได้มีการรวมตัวกันเพื่อเรียกร้องและยื่นหนังสือต่อนายกรัฐมนตรีเพื่อให้เร่งดำเนินการแก้ไขปัญหา และช่วยกำชับให้  กสทช. พิจารณาการจัดสรรคลื่นความถี่อย่างเป็นธรรมและโปร่งใส
รัฐมนตรีประจำสำนักนายกรัฐมนตรี กล่าวว่า  กรณีที่ประชาชนเกิดความขัดแย้งกับหน่วยงานอิสระ รัฐบาลจะเข้ามาช่วยเหลือโดยประสานและไกล่เกลี่ยให้ ซึ่งนายกรัฐมนตรีได้ให้ความสำคัญกับเครือข่ายการสื่อสารทุกรูปแบบ โดยเฉพาะวิทยุชุมชนที่มีความใกล้ชิดประชาชนในระดับท้องถิ่น และเข้าใจในความเดือดร้อนขององค์กรเครือข่ายผู้ประกอบกิจการวิทยุกระจายเสียงฯ ที่มีอยู่กว่า 4,000 สถานีทั่วประเทศ พร้อมกับแสนอให้ กสทช. ผู้แทนองค์กรเครือข่ายผู้ประกอบกิจการวิทยุกระจายเสียงฯ และสำนักนายกรัฐมนตรีมาหารือร่วมกันอีกครั้ง เพื่อเร่งแก้ไขปัญหานี้โดยเร็ว
"ทุกปัญหา ทุกความเดือดร้อนของประชาชน พลเอก ประยุทธ์ จันทร์โอชา นายกรัฐมนตรี รับทราบปัญหาพร้อมแสดงความห่วงใย ยืนยันนายกรัฐมนตรีไม่ได้นิ่งนอนใจ เพิกเฉยต่อความเดือดร้อนของประชาชนในทุก ๆ เรื่อง กำชับให้รัฐบาล และส่วนราชการติดตามแก้ไขปัญหาอย่างใกล้ชิด" รัฐมนตรีประจำสำนักนายกรัฐมนตรีย้ำ
..........................................

ที่มา : https://www.thaigov.go.th/news/contents/details/48630