รัฐบาลไทย-ข่าวทำเนียบรัฐบาล-พม. เร่งช่วยชายพิการช่วยเหลือตัวเองไม่ได้ ถูกพี่ชายขังไว้ภายในบ้านย่านห้วยขวาง กทม.


วันพฤหัสบดีที่ 26 พฤษภาคม 2565
พม. เร่งช่วยชายพิการช่วยเหลือตัวเองไม่ได้ ถูกพี่ชายขังไว้ภายในบ้านย่านห้วยขวาง กทม.
พม. เร่งช่วยชายพิการช่วยเหลือตัวเองไม่ได้ ถูกพี่ชายขังไว้ภายในบ้านย่านห้วยขวาง กทม.
วันนี้ (26 พ.ค. 65) เวลา 09.00 น. ที่กระทรวงการพัฒนาสังคมและความมั่นคงของมนุษย์ สะพานขาว ถนนกรุงเกษม กรุงเทพฯ นางสาวแรมรุ้ง วรวัธ รองปลัดกระทรวงการพัฒนาสังคมและความมั่นคงของมนุษย์ (รองปลัด พม.) ในฐานะโฆษกกระทรวงการพัฒนาสังคมและความมั่นคงของมนุษย์ เปิดเผยว่า วานนี้ (25 พ.ค. 65) เมื่อเวลาประมาณ 21.00 น. คุณอดิศร โพธิ์อ่าน ผู้ประสานงานในพื้นที่ชุมชนเขตห้วยขวาง กรุงเทพฯ ได้ประสานมายังตนเพื่อขอความช่วยเหลือชายพิการถูกพี่ชายกักขังไว้ภายในบ้านนาน 3 วัน ทั้งนี้ ตนจึงได้สั่งการให้เจ้าหน้าที่ศูนย์ช่วยเหลือสังคม สายด่วน พม. โทร. 1300 เร่งลงพื้นที่เพื่อตรวจสอบข้อเท็จจริงร่วมกับคุณอดิศรฯ พร้อมด้วยเจ้าหน้าที่ศูนย์คุ้มครองคนไร้ที่พึ่งกรุงเทพมหานคร (บ้านมิตรไมตรีดินแดงและบ้านมิตรไมตรีห้วยขวาง) เจ้าหน้าที่ตำรวจสถานีตำรวจนครบาลห้วยขวาง เจ้าหน้าที่เทศกิจเขตห้วยขวาง ประธานชุมชนและกรรมการชุมชนสุนทรศิริที่ซอยประชาราษฏร์บำเพ็ญ 6 แยก 4 (ซอยสุนทรศิริ) แขวงห้วยขวาง เขตห้วยขวาง กรุงเทพมหานคร พบว่า ชายพิการดังกล่าว อายุ 63 ปี เป็นคนพิการทางการเคลื่อนไหวหรือทางร่างกาย สภาพร่างกายรูปร่างผอม สวมกางเกงแต่ไม่สวมเสื้อ ขาดการดูแลความสะอาดของร่างกาย พูดไม่ชัด ให้ข้อมูลได้เพียงเล็กน้อย และไม่สามารถช่วยเหลือตนเองได้ อีกทั้งมีรอยแผลถูกทำร้ายตามร่างกาย และมีลักษณะอ่อนเพลีย เนื่องจากไม่ได้รับประทานอาหารนาน 3 วัน โดยอาศัยอยู่กับพี่ชายฝาแฝด อายุ 63 ปี มีลักษณะคล้ายบุคคลมีอาการป่วยทางจิต มีพฤติกรรมเก็บตัว เหม่อลอย พูดจาวกวนเป็นบางครั้ง และอารมณ์แปรปรวน ในขณะที่มารดาเสียชีวิตจากการติดเชื้อโควิด - 19 เมื่อประมาณต้นปี 2564
นางสาวแรมรุ้ง กล่าวต่อไปว่า ชายพิการดังกล่าวมีบัตรประจำตัวคนพิการและได้รับเบี้ยความพิการ เดือนละ 800 บาท ปัจจุบัน บัตรประจำตัวคนพิการหมดอายุ อีกทั้งไม่ได้รับการดูแลเรื่องความสะอาด การรับประทานอาหาร และการพบแพทย์ตามนัด ซึ่งขณะที่ทีมสหวิชาชีพจะเข้าบ้านเพื่อไปช่วยเหลือชายพิการ แต่รั้วบ้านถูกใส่กุญแจล๊อคไว้จากด้านใน เนื่องจากพี่ชายไม่ยินยอมให้เปิดประตูรั้ว ทำให้เจ้าหน้าที่ตำรวจและศูนย์คุ้มครองคนไร้ที่พึ่งกรุงเทพมหานครต้องปีนรั้วเข้าทางด้านหลังเพื่อเข้าไปในบ้าน จากนั้น ได้พูดคุยเจรจาให้พี่ชายยินยอมเปิดประตูรั้วบ้าน เพื่อนำตัวชายพิการซึ่งมีแผลตามร่างกาย สภาพอ่อนแรง เนื่องจากไม่ได้ทานอาหารมานาน 3 วัน ออกจากบ้านและรีบส่งตัวเข้ารับการรักษาต่อไป
นางสาวแรมรุ้ง กล่าวเพิ่มเติมว่า  สำหรับการช่วยเหลือชายพิการดังกล่าว ศูนย์ช่วยเหลือสังคม สายด่วน พม. โทร. 1300 ได้ประสานศูนย์เอราวัณ รับตัวและส่งตัวเข้ารับการรักษาที่โรงพยาบาลเพชรเวช ตามสิทธิบัตรหลักประกันสุขภาพถ้วนหน้าสำหรับคนพิการ (ท.74) ซึ่งมีประวัติการรักษาต่อเนื่องที่โรงพยาบาลดังกล่าว และในระยะต่อไป จะต้องประสานศูนย์บริการสาธารณสุข 25 ห้วยขวาง ติดตามประเมินอาการ และประสานโรงพยาบาลเพชรเวช ในการติดตามการรักษาและประสานกรมส่งเสริมและพัฒนาคุณภาพชีวิตคนพิการ (พก.) เพื่อช่วยเหลือในส่วนที่เกี่ยวข้องต่อไป

ที่มา : https://www.thaigov.go.th/news/contents/details/55031