รัฐบาลไทย-ข่าวทำเนียบรัฐบาล-สธ. รับมอบอุปกรณ์ทางการแพทย์ และเครื่องอุปโภค สู้ภัยโควิด 19


วันพุธที่ 25 สิงหาคม 2564
สธ. รับมอบอุปกรณ์ทางการแพทย์ และเครื่องอุปโภค สู้ภัยโควิด 19
กระทรวงสาธารณสุข รับมอบอุปกรณ์ทางการแพทย์และเครื่องอุปโภค จากหน่วยงานภาคเอกชน อาทิ เครื่องให้ออกซิเจนด้วยอัตราการไหลสูง (High Flow) เครื่องช่วยหายใจ เครื่องผลิตออกซิเจน และเครื่องอุปโภค สนับสนุนการดำเนินงานสู้ภัยโควิด 19
กระทรวงสาธารณสุข รับมอบอุปกรณ์ทางการแพทย์และเครื่องอุปโภค จากหน่วยงานภาคเอกชน อาทิ เครื่องให้ออกซิเจนด้วยอัตราการไหลสูง (High Flow) เครื่องช่วยหายใจ เครื่องผลิตออกซิเจน และเครื่องอุปโภค สนับสนุนการดำเนินงานสู้ภัยโควิด 19 ในโรงพยาบาลสังกัดกระทรวงสาธารณสุข โรงพยาบาลบุษราคัม และโรงพยาบาลสนามทั่วประเทศ
วันนี้ (25 สิงหาคม 2564) ที่สำนักงานปลัดกระทรวงสาธารณสุข จ.นนทบุรี นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข พร้อมด้วย นพ.เกียรติภูมิ วงศ์รจิต ปลัดกระทรวงสาธารณสุข และคณะผู้บริหาร รับมอบผลิตภัณฑ์ผ้าอนามัยโซฟี ให้กับโรงพยาบาลบุษราคัม และโรงพยาบาลสนามทั่วประเทศ จำนวน 765 กล่อง จาก Mr.Yoshio Tatsuta ผู้จัดการฝ่ายการตลาดบริษัท ยูนิชาร์ม (ประเทศไทย) จำกัดและคณะ
โดยมี Mr. Kazuya Nashida เอกอัครราชทูตวิสามัญผู้มีอำนาจเต็มแห่งญี่ปุ่น ประจำราชอาณาจักรไทยร่วมเป็นสักขีพยาน
นายอนุทินกล่าวว่า รัฐบาลไทยและรัฐบาลญี่ปุ่นมีสัมพันธไมตรีที่ดีต่อกันมาอย่างยาวนาน ล่าสุดประเทศไทยได้รับการบริจาควัคซีนแอสตร้าเซนเนก้าจากรัฐบาลญี่ปุ่น จำนวน 1.05 ล้านโดส ขอขอบคุณน้ำใจและมิตรไมตรีของรัฐบาลญี่ปุ่นที่มอบให้ อย่างไรก็ตามรัฐบาลไทยมีนโยบายฉีดวัคซีนโควิด 19 ให้กับทุกคนที่อยู่ในประเทศไทย รวมทั้งคนสัญชาติญี่ปุ่นที่ทำงานในประเทศไทยสามารถเข้ารับการฉีดวัคซีนตามนโยบายที่รัฐบาลได้จัดสรรไว้ เพื่อลดเจ็บป่วยรุนแรงและลดเสียชีวิต นอกจากนี้ต้องขอขอบคุณผู้มีจิตศรัทธาจากภาคเอกชนและประชาชนที่ร่วมกันต่อสู้กับโรคโควิด 19 นำอุปกรณ์ทางการแพทย์และเครื่องอุปโภคมามอบให้เพื่อสนับสนุนการดำเนินงานในการดูแลผู้ป่วย กระทรวงสาธารณสุขจะรีบดำเนินการจัดส่งไปยังโรงพยาบาลที่ท่านได้ประสงค์บริจาคไว้เพื่อนำไปใช้ดูแลประชาชนให้เกิดประโยชน์สูงสุดต่อไป
นอกจากนี้ ได้รับมอบอุปกรณ์ทางการแพทย์ จากสมาคมสำนักงานบัญชีคุณภาพและผู้มีจิตศรัทธา มอบเครื่องให้ออกซิเจนด้วยอัตราการไหลสูง (High Flow) จำนวน 7 เครื่อง ให้กับโรงพยาบาลสังกัดกระทรวงสาธารณสุข 7 แห่ง ได้แก่ โรงพยาบาลยโสธร โรงพยาบาลนครปฐม โรงพยาบาลบางจาก จังหวัดสมุทรปราการ โรงพยาบาลแห่งละ 1 เครื่อง โรงพยาบาลธัญญารักษ์ และโรงพยาบาลบางใหญ่ จังหวัดนนทบุรี แห่งละ 2 เครื่อง, สมาพันธ์สถานประกอบการเพื่อสุขภาพและผู้สูงอายุและคณะ มอบเครื่องช่วยหายใจชนิดควบคุมด้วยปริมาตรและความดัน จำนวน 4 เครื่อง มูลค่า 1.6 ล้านบาท ให้กับโรงพยาบาล 4 แห่ง ได้แก่ โรงพยาบาลกระทุ่มแบน จังหวัดสมุทรสาคร โรงพยาบาลพุทธโสธร จังหวัดฉะเชิงเทรา โรงพยาบาลสงฆ์ โรงพยาบาลโนนสูง จังหวัดนครราชสีมา, ครอบครัวมาลีนนท์มอบเครื่องผลิตออกซิเจน จำนวน 2 เครื่องมูลค่า 7 หมื่นบาท ให้กับโรงพยาบาลศรีธัญญา และกองทุนมิตรผล-บ้านปู สนับสนุนพัฒนาระบบบริการทางการแพทย์ทางไกล (Telemedicine) และอุปกรณ์ทางการแพทย์ มูลค่า 7.4 ล้านบาท ให้กับโรงพยาบาลบ้านแพ้ว จ.สมุทรสาคร
******************************* 25 สิงหาคม 2564
***********************************************

ที่มา : https://www.thaigov.go.th/news/contents/details/45156