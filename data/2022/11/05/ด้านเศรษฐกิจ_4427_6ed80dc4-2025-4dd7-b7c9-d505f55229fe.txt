รัฐบาลไทย-ข่าวทำเนียบรัฐบาล-บขส. ฉลองครบรอบ 92 ปี พร้อมอำนวยความสะดวกจัดรถโดยสาร เจ้าหน้าที่ ให้บริการประชาชนเดินทางอย่างปลอดภัย


วันอังคารที่ 12 กรกฎาคม 2565
บขส. ฉลองครบรอบ 92 ปี พร้อมอำนวยความสะดวกจัดรถโดยสาร เจ้าหน้าที่ ให้บริการประชาชนเดินทางอย่างปลอดภัย
ในช่วงวันหยุดยาว ระหว่างวันที่ 13 - 17 กรกฎาคม 2565
วันนี้ (12 กรกฎาคม 2565) นายสรพงศ์ ไพฑูรย์พงษ์ รองปลัดกระทรวงคมนาคม ในฐานะประธานกรรมการ บริษัท ขนส่ง จำกัด (บขส.) เป็นประธานในพิธีสงฆ์เนื่องในโอกาสวันคล้ายวันสถาปนา บขส. ครบรอบปีที่ 92 โดยมี นางพิมพร โอวาสิทธิ์ กรรมการ บขส. นายสัญลักข์ ปัญวัฒนลิขิต กจญ.บขส. และคณะผู้บริหาร เข้าร่วมพิธี ณ ห้องมหาราช อาคารสถานีขนส่งผู้โดยกรุงเทพ (จตุจักร) จากนั้นรองปลัดกระทรวงคมนาคมได้ลงพื้นที่ตรวจการปฏิบัติหน้าที่ของเจ้าหน้าที่ บขส. ในการเตรียมความพร้อมอำนวยความสะดวกรองรับการเดินทางในช่วงวันอาสาฬหบูชาและวันเข้าพรรษา ซึ่งเป็นวันหยุดยาวต่อเนื่อง 5 วัน ตั้งแต่วันที่ 13 - 17 กรกฎาคม 2565 และกล่าวว่า จากการลงพื้นที่พบว่าภาพรวมในการให้บริการของ บขส. เป็นที่น่าพอใจ แต่ได้กำชับให้ บขส. เพิ่มความถี่ในการทำความสะอาดบริเวณห้องน้ำ ลิฟต์ และโถงผู้โดยสาร และให้เข้มงวดเรื่องความปลอดภัย โดยเฉพาะการปฏิบัติตามมาตรการสาธารณสุข เพื่อป้องกันและควบคุมการแพร่ระบาดของโรคติดเชื้อไวรัส COVID-19 ทั้งนี้ ในช่วงวันหยุดยาว 5 วัน คาดการณ์ว่าจะมีประชาชนเดินทางไม่ต่ำกว่า 300,000 คน
นายสัญลักข์ ปัญวัฒนลิขิต กล่าวว่า ในช่วงวันหยุดยาวนี้คาดการณ์ว่าจะมีผู้ใช้บริการเดินทางออกจากกรุงเทพฯ ไปยังต่างจังหวัดเฉลี่ยวันละ 34,000 คน ใช้รถโดยสาร (รถ บขส. รถร่วม รถตู้) เฉลี่ยวันละ 2,800 เที่ยว ส่วนเที่ยวกลับเข้ากรุงเทพฯ คาดว่ามีผู้โดยสารใช้บริการเฉลี่ยวันละ 33,000 คน ใช้รถโดยสารประมาณ 3,000 เที่ยว ซึ่ง บขส. ได้เตรียมรถเสริมประมาณ 200 คัน มาวิ่งเสริมในเส้นทางที่มีผู้ใช้บริการหนาแน่น นอกจากนี้ได้สั่งการให้หน่วยงานที่เกี่ยวข้องดำเนินการตามนโยบายของนายศักดิ์สยาม ชิดชอบ รัฐมนตรีว่าการกระทรวงคมนาคม ที่ได้กำชับให้ บขส. ดูแลประชาชนให้ได้รับบริการที่มีคุณภาพ สะดวก รวดเร็ว และปลอดภัย สำหรับผู้โดยสารที่จะเดินทางสามารถจองตั๋วล่วงหน้า ผ่านช่องทางการจำหน่ายตั๋วของ บขส. อาทิ Application E-Ticket เว็บไซต์ บขส. www.transport.co.th เคาน์เตอร์จำหน่ายตั๋ว บขส. เคาน์เตอร์เซอร์วิส และตัวแทนจำหน่ายตั๋วของ บขส. ทั่วประเทศ สำหรับลูกค้าสมาชิก บขส. Card เมื่อซื้อตั๋วโดยสาร บขส. จะได้รับส่วนลด 5% และเมื่อซื้อตั๋วโดยสารเดินทางในช่วงเดือนกรกฎาคม 2565 ผ่านช่องทางออนไลน์จะได้รับคะแนนสะสมคูณสอง สอบถามข้อมูลการเดินทางเพิ่มเติมได้ที่ Call Center โทร. 1490 เรียก บขส. ตลอด 24 ชั่วโมง
ในโอกาสที่ บขส. ครบรอบปีที่ 92 ภายใต้สถานการณ์การแพร่ระบาดของโรคติดเชื้อไวรัส COVID-19 บขส. ยังคงมุ่งมั่นที่จะให้บริการประชาชน โดยได้มีการพัฒนาธุรกิจ ควบคู่ไปกับการพัฒนาบริการโดยนำระบบเทคโนโลยีสารสนเทศมาใช้ เพื่อต่อยอดในการบริหารงานให้ได้ตามเป้าหมาย ซึ่งในรอบปีที่ผ่านมา บขส. ได้มีผลการดำเนินงาน อาทิ การพัฒนาธุรกิจรับส่งพัสดุภัณฑ์ ซึ่งล่าสุดคณะรัฐมนตรีได้แก้ไขมติ ครม. เมื่อวันที่ 21 ตุลาคม 2502 เรื่องการเดินรถขนส่งต่างจังหวัด ที่ให้ บขส. รับภารกิจเฉพาะการเดินรถโดยสารให้ บขส. มีภารกิจด้านการขนส่งผู้โดยสาร และการขนส่งสินค้าและพัสดุภัณฑ์ ซึ่งจะทำให้ บขส. สามารถต่อยอดธุรกิจ พัฒนาการให้บริการได้อย่างเต็มศักยภาพ ซึ่งจะทำให้ บขส. มีรายได้เพิ่มขึ้นในอนาคต นอกจากนี้ เพื่อช่วยลดค่าครองชีพให้กับประชาชนในช่วงที่สถานการณ์ราคาน้ำมันมีความผันผวน บขส. ยังคงตรึงราคาค่าโดยสารในอัตราเดิมไปจนถึงวันที่ 30 กันยายน 2565

ที่มา : https://www.thaigov.go.th/news/contents/details/56827