รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม ลงพื้นที่ให้กำลังใจนักโทษลอกท่อเมืองอุดร ชี้ชาวบ้านเห็นด้วยทำประโยชน์ให้สังคม


วันเสาร์ที่ 11 มิถุนายน 2565
พิมพ์
รัฐมนตรีว่าการกระทรวงยุติธรรม ลงพื้นที่ให้กำลังใจนักโทษลอกท่อเมืองอุดร ชี้ชาวบ้านเห็นด้วยทำประโยชน์ให้สังคม
รัฐมนตรีว่าการกระทรวงยุติธรรม ลงพื้นที่ให้กำลังใจนักโทษลอกท่อเมืองอุดร ชี้ชาวบ้านเห็นด้วยทำประโยชน์ให้สังคม ให้โอกาสปรับตัวก่อนพ้นโทษ เผยให้ทุกเรือนจำทั่วประเทศดำเนินการแล้ว
นายสมศักดิ์ เทพสุทิน รัฐมนตรีว่าการกระทรวงยุติธรรม เปิดเผย หลังจากที่ตนได้ลงพื้นที่ จ.อุดรธานี เพื่อเปิดงานมหกรรมไกล่เกลี่ยหนี้สินครัวเรือนและยุติธรรมพบประชาชน ก็ได้ทราบว่าทางเรือนจำกลางอุดรธานี ได้นำผู้ต้องขังออกมาลอกท่อระบายน้ำบริเวณอ.เมือง ตนจึงได้ไปติดตาม เพื่อให้กำลังใจผู้ต้องขัง โดยคนที่ออกมาใช้แรงงานส่วนใหญ่เป็นนักโทษชั้นเยี่ยม เหลือโทษจำคุกน้อย ใกล้ที่จะได้รับการปล่อยตัว ดังนั้นการออกมาทำงาน จะทำให้มีเงินเก็บจำนวนหนึ่งออกไปเลี้ยงตัวเองและครอบครัวได้บ้าง โดยกิจกรรมการทำงานของผู้ต้องขังลักษณะนี้มีมานาน แต่หลังจากที่มีการแพร่ระบาดของโควิด-19 เลยหยุดไป ซึ่งจากการได้พูดคุยกับชาวบ้านแถวนั้น ส่วนใหญ่เห็นด้วยและขอบคุณที่จัดกิจกรรมนี้ เพราะเป็นประโยชน์กับสังคม และเป็นการให้โอกาสและปรับตัวของผู้ต้องขังก่อนที่จะพ้นโทษอีกด้วย โดยกิจกรรมนี้ ตนได้ให้เรือนจำทั่วประเทศดำเนินการแล้ว
"นอกจากงานในลักษณะนี้แล้ว เรายังมีการเรียนภาษาอังกฤษ วิชาคำนวณ และฝึกอาชีพ รวมทั้งมีโครงการจัดนิคมอุตสาหกรรมราชทัณฑ์เพื่อรองรับการทำงาน เพื่อให้ผู้ต้องขังและผู้พ้นโทษมีโอกาสไปทำงานได้ และหากพวกเขาประพฤติตัวดีปฏิบัติดี ก็จะได้โอกาสไปทำงานอื่นๆต่อ ผมได้พูดคุยกับผู้ต้องขังขอให้ทุกคนประพฤติดีปฏิบัติดีจะได้รับสิทธิตรงนี้ และได้เน้นย้ำเรื่องยาเสพติดอย่าไปยุ่งเกี่ยว เพราะกฎหมายใหม่แรงมาก และได้ชวนมาให้เบาะแสเพื่อรับรางวัลนำจับอีกด้วย"นายสมศักดิ์ กล่าว

ที่มา : https://www.thaigov.go.th/news/contents/details/55612