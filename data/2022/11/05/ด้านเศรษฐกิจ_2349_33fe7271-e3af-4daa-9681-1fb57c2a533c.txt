รัฐบาลไทย-ข่าวทำเนียบรัฐบาล-ออมสิน มอบของขวัญปีใหม่ 2565 ให้ลูกค้าทั้งคนกู้คนฝาก กู้ดีมีวินัย รับ 500 บาท ฝากสลากดิจิทัลลุ้นรับรางวัลพิเศษกว่า 20 ล้านบาท


วันพุธที่ 22 ธันวาคม 2564
พิมพ์
ออมสิน มอบของขวัญปีใหม่ 2565 ให้ลูกค้าทั้งคนกู้คนฝาก กู้ดีมีวินัย รับ 500 บาท ฝากสลากดิจิทัลลุ้นรับรางวัลพิเศษกว่า 20 ล้านบาท
ธนาคารออมสิน ดทำมาตรการ "ของขวัญปีใหม่ 2565" มอบให้ทั้งลูกค้าเงินกู้และลูกค้าเงินฝาก ในส่วนของลูกค้าเงินกู้ มอบของขวัญผ่านโครงการ “วินัยดีมีเงิน” สำหรับลูกค้าสินเชื่อเดิมที่มีวงเงินกู้ไม่เกิน 2 แสนบาท มีประวัติการชำระหนี้ดีติดต่อกันไม่น้อยกว่า 3 ปี
นายวิทัย รัตนากร ผู้อำนวยการธนาคารออมสิน เปิดเผยว่า ตามที่ พลเอกประยุทธ์ จันทร์โอชา นายกรัฐมนตรี ได้มอบหมายให้ทุกกระทรวงจัดของขวัญปีใหม่ 2565 ให้กับลูกค้า โดย ธนาคารออมสิน ภายใต้สังกัดกระทรวงการคลัง ได้จัดทำมาตรการ "ของขวัญปีใหม่ 2565" มอบให้ทั้งลูกค้าเงินกู้และลูกค้าเงินฝาก ในส่วนของลูกค้าเงินกู้ มอบของขวัญผ่านโครงการ “วินัยดีมีเงิน” สำหรับลูกค้าสินเชื่อเดิมที่มีวงเงินกู้ไม่เกิน 2 แสนบาท มีประวัติการชำระหนี้ดีติดต่อกันไม่น้อยกว่า 3 ปี มีสถานะหนี้ปกติ(ค้างชำระไม่เกิน 30 วัน) ไม่เคยปรับปรุงโครงสร้างหนี้หรือประวัติการตัดหนี้สูญ จะได้รับเงินคืนเข้าบัญชีเป็นเงิน 500 บาท โดยธนาคารจะแจ้งสิทธิให้ลูกค้าที่มีคุณสมบัติดังกล่าวทราบทาง MyMo และขอให้กดรับสิทธิภายในวันที่ 25 ธันวาคม 2564 โดยธนาคารจะโอนเงินเข้าบัญชีภายในวันที่ 31 ธันวาคม 2564
ส่วนของขวัญปีใหม่สำหรับลูกค้าเงินฝาก ธนาคารได้จัดแคมเปญส่งเสริมการออม สำหรับผู้ฝากสลากออมสินดิจิทัล 1 ปี โดยเพิ่มรางวัลพิเศษ 1 ล้านบาท จำนวน 20 รางวัล รวมเป็นเงิน 20 ล้านบาท ผ่านโครงการ “สลากออมสินดิจิทัล 1 ปี ฉลองปีใหม่ 2565” ทั้งนี้จะต้องเป็นผู้ฝากสลากออมสินดิจิทัล 1 ปี ตั้งแต่วันที่ 17 ธันวาคม 2564 ถึงวันที่ 15 มีนาคม 2565 กำหนดออกรางวัลจำนวน 2 ครั้ง (ครั้งที่ 1 วันที่ 16 มีนาคม 2565 จำนวน 10 รางวัล ครั้งที่ 2 วันที่ 16 เมษายน 2565 จำนวน 10 รางวัล) สลากออมสินดิจิทัล 1 ปี รับฝากหน่วยละ 20 บาท ไม่จำกัดวงเงินฝากต่อราย มีสิทธิลุ้นถูกรางวัลทุกเดือนเป็นเวลา 12 เดือน รางวัลที่ 1 มูลค่ารางวัล 3 ล้านบาท และรางวัลอื่น ๆ อีกมากมาย โดยเงินรางวัลไม่เสียภาษี

ที่มา : https://www.thaigov.go.th/news/contents/details/49783