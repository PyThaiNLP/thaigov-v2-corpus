รัฐบาลไทย-ข่าวทำเนียบรัฐบาล-โฆษกรัฐบาลจวกผู้นำฝ่ายค้าน เลิกโหมโรงซักฟอกรายวัน เหน็บอย่าทำเหมือนเป็นแค่พิธีกรรมที่ต้องทำ แจงพรรคร่วมรัฐบาลนัดทานข้าวหารือการทำงาน ยันเสียงหนุนรัฐบาลมั่นคง


วันพุธที่ 9 มีนาคม 2565
พิมพ์
โฆษกรัฐบาลจวกผู้นำฝ่ายค้าน เลิกโหมโรงซักฟอกรายวัน  เหน็บอย่าทำเหมือนเป็นแค่พิธีกรรมที่ต้องทำ แจงพรรคร่วมรัฐบาลนัดทานข้าวหารือการทำงาน ยันเสียงหนุนรัฐบาลมั่นคง
โฆษกรัฐบาลจวกผู้นำฝ่ายค้าน เลิกโหมโรงซักฟอกรายวัน  เหน็บอย่าทำเหมือนเป็นแค่พิธีกรรมที่ต้องทำ แจงพรรคร่วมรัฐบาลนัดทานข้าวหารือการทำงาน ยันเสียงหนุนรัฐบาลมั่นคง
วันนี้ (9 มีนาคม 2565) นายธนกร วังบุญคงชนะ โฆษกประจำสำนักนายกรัฐมนตรี  กล่าวถึงกรณีที่ นพ.ชลน่าน ศรีแก้ว หัวหน้าพรรคเพื่อไทย ระบุว่า เชื่อว่าพรรคร่วมรัฐบาลและพรรคเล็กจะช่วยเทเสียงให้พรรคร่วมฝ่ายค้านเพื่อโหวตคว่ำรัฐบาลว่า ฝ่ายค้านโหมโรงรายวัน เหมือนกลัวว่าฝ่ายค้านจะหายไปจากพื้นที่สื่อ ทั้ง ๆ ที่จนถึงขณะนี้ก็ยังระบุไม่ได้ด้วยซ้ำว่าจะยื่นอภิปรายไม่ไว้วางใจเมื่อไหร่ และประเด็นอะไรบ้าง ที่ชัดเจนก็มีแค่จะยื่นให้เร็วที่สุด ดังนั้น พรรคร่วมฝ่ายค้านควรจะไปตกลงกันให้ชัดเจนก่อนจะดีกว่า ว่าจะยื่นอภิปรายไม่ไว้วางใจหรือไม่ และจะยื่นในประเด็นไหนบ้าง อย่าทำเหมือนว่าการอภิปรายไม่ไว้วางใจเป็นแค่พิธีกรรมที่ต้องทำ แต่เนื้อหาข้อเท็จจริงจะเป็นอย่างไรไม่สนใจ เพราะประชาชนจะไม่ได้ประโยชน์อะไรเลย
“เชื่อว่าข้อกล่าวหาของฝ่ายค้านคงจะไม่แตกต่างจากเดิมมากนัก โดยจะกล่าวหาว่ารัฐบาลบริหารราชการแผ่นดินผิดพลาด มีการทุจริตคอร์รัปชั่น มีการแสวงหาผลประโยชน์ เหมือนกับการอภิปรายไม่ไว้วางใจในหลาย ๆ ครั้งที่ผ่านมา แต่สุดท้ายก็ไม่สามารถระบุให้ชัดเจนได้ว่า สิ่งที่ฝ่ายค้านกล่าวหานั้น มีหลักฐานหรือข้อเท็จจริงอะไรมารองรับบ้าง นอกจากใช้โวหารเพียงอย่างเดียว ท้ายที่สุดฝ่ายค้านก็ถูกประชาชนไม่ไว้วางใจในการทำหน้าที่เสียเอง” โฆษกรัฐบาล กล่าว
ส่วนกรณีที่ระบุว่า พล.อ.ประยุทธ์ จันทร์โอชา นายกรัฐมนตรี และรัฐมนตรีว่าการกระทรวงกลาโหม ร่วมรับประทานอาหารเย็นกับแกนนำพรรคร่วมรัฐบาล เป็นเพียงการเช็กเสียงสนับสนุนรัฐบาลนั้น นายธนกร กล่าวว่า ไม่อยากให้คิดว่ารัฐบาลภายใต้การนำของ พล.อ.ประยุทธ์ จะทำในสิ่งเดียวกับที่พรรคเพื่อไทยชอบทำ ส.ส.คนไหนสนับสนุนแกนนำมุ้งคนไหนบ้าง ยืนยันว่า การรับประทานอาหารครั้งนี้เป็นการทานข้าวกันบ้างตามปกติ เป็นการหารือการทำงานที่เป็นบรรยากาศนอกสถานที่บ้าง เพราะหัวหน้าพรรคร่วม เลขาธิการพรรคก็เป็นรัฐมนตรี ที่สำคัญเสียงสนับสนุนมั่นคงอยู่แล้วเพราะทำงานกันมาหลายปีแล้วไม่จำเป็นต้องเช็คเสียง
..........................

ที่มา : https://www.thaigov.go.th/news/contents/details/52342