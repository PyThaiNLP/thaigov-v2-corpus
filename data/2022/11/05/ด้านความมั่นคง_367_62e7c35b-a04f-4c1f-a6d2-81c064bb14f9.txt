รัฐบาลไทย-ข่าวทำเนียบรัฐบาล-รมว.เฮ้ง ห่วงแรงงานไทยพลัดตกตึกเสียชีวิตในไต้หวัน สั่งทูตแรงงานทุกแห่งเข้มงวดดูแลแรงงานไทยอย่างใกล้ชิด กำชับ 5 เสือลงพื้นที่แจ้งสิทธิประโยชน์แก่ญาติ พร้อมเร่งส่งศพกลับไทยโดยเร็ว


วันศุกร์ที่ 22 ตุลาคม 2564
รมว.เฮ้ง ห่วงแรงงานไทยพลัดตกตึกเสียชีวิตในไต้หวัน สั่งทูตแรงงานทุกแห่งเข้มงวดดูแลแรงงานไทยอย่างใกล้ชิด กำชับ 5 เสือลงพื้นที่แจ้งสิทธิประโยชน์แก่ญาติ พร้อมเร่งส่งศพกลับไทยโดยเร็ว
รัฐมนตรีว่าการกระทรวงแรงงานมีความห่วงแรงงานไทยพลัดตกตึกเสียชีวิตในไต้หวัน สั่งทูตแรงงานทุกแห่งเข้มงวดดูแลแรงงานไทยอย่างใกล้ชิด กำชับ 5 เสือลงพื้นที่แจ้งสิทธิประโยชน์แก่ญาติ พร้อมเร่งส่งศพกลับไทยโดยเร็ว
เมื่อวันที่ 21 ตุลาคม 2564 นายสุชาติ ชมกลิ่น รัฐมนตรีว่าการกระทรวงแรงงาน กล่าวแสดงความเสียใจถึงกรณีที่แรงงานไทยพลัดตกจากตึกเสียชีวิตในเมืองเกาสง ไต้หวัน ว่า ตามที่ได้รับรายงานจากนางสาวจุฑารัตน์ สบู่ม่วง อัครราชทูตที่ปรึกษา (ฝ่ายแรงงาน) สำนักงานแรงงานไทย (สนร.) ณ เมืองเกาสง ว่า วันนี้ (21 ต.ค.64) เวลา 14.20 น. ตามเวลาไต้หวัน ได้เกิดเหตุแรงงานไทยรายหนึ่งพลัดตกจากชั้น 11 ตึกอาคารกั๋วเฉิง ยูเอฟโอ เลขที่ 12 ถนนฟู่ชิง ตอนที่ 4 เขตเฉียนเจิ้ง เมืองเกาสง ซึ่งเป็นที่ตั้งของสำนักงานแรงงานไทย ณ เมืองเกาสง จนทำให้เสียชีวิตในทันที ซึ่งจากการตรวจสอบพบว่า แรงงานไทยรายนี้ เป็นเพศชาย อายุ 32 ปี มีภูมิลำเนาเป็นชาวจังหวัดชัยภูมิ ทำงานโรงงาน HER CHERNG SANITARY CO;LTD. เมืองจางฮั่ว ผลิตเครื่องสุขภัณฑ์ จัดส่งโดยบริษัทจัดหางานไทยชื่อ BANSING MANPOWER CO;LTD. และอยู่ในความดูแลของบริษัทจัดหางานในไต้หวัน SOON LE DEVELOPMENT INC. ทั้งนี้ ก่อนเกิดเหตุเมื่อช่วงเช้าแรงงานไทยรายนี้ได้นั่งรถแท็กซี่มาจากจางฮั่ว เพื่อมาขอความช่วยเหลือกับเจ้าหน้าที่ สนร.เกาสง เมื่อมาถึงสำนักงานเวลาประมาณ 11.15 น. เบื้องต้นแจ้งว่ามีคนจะตามฆ่า ไม่เข้าไปทำงานโรงงาน และมีความประสงค์จะเดินทางกลับไทย เจ้าหน้าที่ได้ดูแล จัดหาอาหาร เครื่องดื่มให้รับประทาน เพื่อให้ผ่อนคลายความเครียด จนกระทั่งเมื่อเวลาประมาณ 14.20 น. จึงเกิดเหตุพลัดตกจากอาคาร ดังกล่าวข้างต้น
นายสุชาติ ยังกล่าวถึงการให้ความช่วยเหลือว่าตนได้สั่งการให้อัครราชทูตที่ปรึกษา ฝ่ายแรงงาน สนร.เกาสง ดูแลเรื่องสิทธิประโยชน์ ซึ่งจากการตรวจสอบเบื้องต้นจะได้รับเงินกองทุนประกันภัยแรงงานเป็นค่าจัดการศพ 5 เดือนของอัตราค่าจ้างขั้นต่ำ ประมาณ 120,000 เหรียญไต้หวัน (ประมาณ 143,800 บาท) และได้ประสานแจ้งญาติทราบเรื่องแล้ว ทั้งนี้ รมว.แรงงาน ยังได้กำชับให้ทูตแรงงาน สำนักงานแรงงาน (สนร.) ทุกแห่ง เพิ่มความเข้มงวดในการติดตามดูแลคนไทยที่ไปทำงานในต่างประเทศอย่างใกล้ชิดอีกด้วย ส่วนการจัดการศพนั้น ทูตแรงงานจะได้ประสานหน่วยงานที่เกี่ยวข้องเข้าดำเนินการตามความประสงค์ของญาติต่อไป
ด้าน นายบุญชอบ สุทธมนัสวงษ์ ปลัดกระทรวงแรงงาน ทันทีที่ทราบเรื่องได้โทรศัพท์ไปพูดคุยให้กำลังใจกับพ่อของแรงงานแล้ว และจะให้ สนร.เกาสง เร่งประสานหน่วยเกี่ยวข้องดำเนินการส่งศพกลับประเทศไทยโดยเร็ว รวมทั้งได้สั่งการให้หน่วยงานในสังกัดกระทรวงแรงงานจังหวัดชัยภูมิ ซึ่งเป็นพื้นที่ภูมิลำเนาของแรงงานไทยที่เสียชีวิต ลงพื้นที่ไปเยี่ยมบ้านของแรงงานไทยเพื่อแจ้งความช่วยเหลือด้านสิทธิประโยชน์ตามกฎหมายแก่ญาติพี่น้องและครอบครัวของแรงงานไทยที่เสียชีวิตได้รับทราบในทันที ซึ่งได้แก่เงินกองทุนเพื่อช่วยเหลือคนหางานไปทำงานต่างประเทศ จำนวน 4,000 บาท ในส่วนสิทธิประโยชน์เงินประกันสังคมในประเทศไทยจากการตรวจสอบสิทธิแล้วผู้เสียชีวิต ไม่ได้เป็นผู้ประกันตนตามมาตรา 33 พร้อมนี้ได้มอบของเพื่อเป็นการช่วยเหลือเบื้องต้นให้กับญาติและให้กำลังใจแก่ครอบครัวผู้เสียชีวิตอีกด้วย

ที่มา : https://www.thaigov.go.th/news/contents/details/47283