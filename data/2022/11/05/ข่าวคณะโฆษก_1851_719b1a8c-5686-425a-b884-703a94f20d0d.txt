รัฐบาลไทย-ข่าวทำเนียบรัฐบาล-โฆษกรัฐบาลเผย “นายกฯ” พอใจ “สลากดิจิทัล” ดึงเทคโนโลยีแก้ปัญหาหวยแพงสำเร็จ ยกเป็นโมเดลในการแก้ปัญหาอื่นเพื่อบรรเทาความเดือดร้อนของประชาชน


วันจันทร์ที่ 27 มิถุนายน 2565
พิมพ์
โฆษกรัฐบาลเผย “นายกฯ” พอใจ “สลากดิจิทัล” ดึงเทคโนโลยีแก้ปัญหาหวยแพงสำเร็จ ยกเป็นโมเดลในการแก้ปัญหาอื่นเพื่อบรรเทาความเดือดร้อนของประชาชน
โฆษกรัฐบาลเผย “นายกฯ” พอใจ “สลากดิจิทัล” ดึงเทคโนโลยีแก้ปัญหาหวยแพงสำเร็จ ยกเป็นโมเดลในการแก้ปัญหาอื่นเพื่อบรรเทาความเดือดร้อนของประชาชน
วันที่ 27 มิถุนายน 2565 นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า พลเอกประยุทธ์  จันทน์โอชา นายกรัฐมนตรีและรัฐมนตรีกว่าการกระทรวงกลาโหม ปลื้มการประเมินผลมาตรการแก้ไขปัญหาจำหน่ายสลากเกินราคา และการดำเนินการจำหน่ายสลากกินแบ่งรัฐบาลผ่านแพลตฟอร์มจำหน่ายสลากกินแบ่งรัฐบาลหรือสลากดิจิทัล (Digital Lottery) ผ่านแอปพลิเคชันของภาครัฐ หลังเปิดจำหน่ายได้ 2 งวด ซึ่งล่าสุดสำนักวิจัยซูเปอร์โพล (SUPER POLL) ได้ทำการสำรวจ เรื่อง หวยแพง กับการแก้ปัญหา : ประชาชนคิดอย่างไร กรณีศึกษาประชาชนทุกสาขาอาชีพทั่วประเทศโดย พบว่าประชาชนมีความพึงพอใจกับการแก้ไขปัญหา ร้อยละ 79.7 ระบุ พอใจมากที่สามารถซื้อเลขที่ถูกใจในราคาที่เป็นธรรม โดยส่วนใหญ่หรือร้อยละ 90.7 ระบุ อยากให้เพิ่มสัดส่วนในการขายสลากออนไลน์มากขึ้น เพื่อกำจัดพวกผู้มีอิทธิพล พ่อค้าคนกลาง และหวยเถื่อนผิดกฎหมาย ที่เอาเปรียบมานาน และร้อยละ 89.8 ระบุ อยากให้รัฐบาล นำโมเดลการแก้ปัญหาสลากเกินราคา ไปใช้แก้ปัญหากับเรื่องอื่น ๆ ที่นำเอาเทคโนโลยีมาใช้ เพื่อผลประโยชน์สูงสุดตกอยู่กับประชาชน ทั้งนี้ ผลโพลนี้สะท้อนให้เห็นว่า การแก้ปัญหาสลากเกินราคาของรัฐบาล โดยการนำเทคโนโลยีมาใช้อย่างเป็นผลได้รับความพอใจอย่างมากจากประชาชน
“นายกรัฐมนตรี กำชับแก้ปัญหาต้องให้เป็นรูปธรรม จับต้องได้ ถูกกฎหมาย ทำให้การแก้ไขปัญหาสลากเกินราคาเกิดผลเป็นรูปธรรม ประชาชนสามารถซื้อสลากกินแบ่งรัฐบาลในราคา 80 บาทได้จริง ถือเป็นตัวอย่างความสำเร็จของการลดความเหลื่อมล้ำและลดปัญหาทุจริตในการจำหน่ายสลาก ซึ่งนายกรัฐมนตรีขอบคุณประชาชน ที่พึงพอใจในนโยบาย และตอบรับมาตรการต่างๆ ของรัฐบาล พร้อมขอบคุณหน่วยงานเกี่ยวข้องที่ได้นำข้อสั่งการและนโยบายไปปฏิบัติ จนเกิดประโยชน์ สร้างความสุข และบรรเทาความเดือดร้อนให้พี่น้องประชาชน โดยรัฐบาลจะไม่หยุดยั้ง เดินหน้าแก้ไขปัญหาต่างๆ ของประชาชน ควบคู่กับกระตุ้นเศรษฐกิจในช่วงปลายปีนี้ตามเป้าหมายที่ได้กำหนดไว้ต่อไป” โฆษกประจำสำนักนายกรัฐมนตรี กล่าว
............................

ที่มา : https://www.thaigov.go.th/news/contents/details/56166