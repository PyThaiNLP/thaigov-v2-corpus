รัฐบาลไทย-ข่าวทำเนียบรัฐบาล-กระทรวงมหาดไทยร่วมประชุมคณะกรรมการชายแดนทั่วไป (GBC) ไทย – มาเลเซีย ครั้งที่ 55 ณ กรุงกัวลาลัมเปอร์ ประเทศมาเลเซีย


วันศุกร์ที่ 27 พฤษภาคม 2565
พิมพ์
กระทรวงมหาดไทยร่วมประชุมคณะกรรมการชายแดนทั่วไป (GBC) ไทย – มาเลเซีย ครั้งที่ 55 ณ กรุงกัวลาลัมเปอร์ ประเทศมาเลเซีย
กระทรวงมหาดไทยร่วมประชุมคณะกรรมการชายแดนทั่วไป (GBC) ไทย – มาเลเซีย ครั้งที่ 55 ณ กรุงกัวลาลัมเปอร์ ประเทศมาเลเซีย
เมื่อวันที่ 26 พ.ค. 65 ณ กรุงกัวลาลัมเปอร์ ประเทศมาเลเซีย นายสุทธิพงษ์ จุลเจริญ ปลัดกระทรวงมหาดไทย มอบหมายให้ นายอรรษิษฐ์ สัมพันธรัตน์ รองปลัดกระทรวงมหาดไทย เข้าร่วมการประชุมคณะกรรมการชายแดนทั่วไป (General Border Committee: GBC) ไทย – มาเลเซีย ครั้งที่ 55 ณ กรุงกัวลาลัมเปอร์ ประเทศมาเลเซีย โดยมี พลเอก ประวิตร วงษ์สุวรรณ รองนายกรัฐมนตรี ในฐานะผู้แทนนายกรัฐมนตรีและรัฐมนตรีว่าการกระทรวงกลาโหม เป็นประธานร่วมฝ่ายไทย และ ดาโต๊ะ สรี ฮิสฮัมมุดดิน บิน ตุน ฮุสเซน รัฐมนตรีว่าการกระทรวงกลาโหมมาเลเซีย เป็นประธานร่วมในการประชุมฯ
การประชุมฯ มีวัตถุประสงค์เพื่อพัฒนาความสัมพันธ์และความร่วมมือที่ดีระหว่างกองทัพของทั้งสองประเทศให้มีความแน่นแฟ้น ส่งผลให้พื้นที่ชายแดนไทย - มาเลเซีย มีความมั่นคงและสงบเรียบร้อย เป็นพื้นที่แห่งมิตรภาพ สันติภาพ ความสงบสุข และความร่วมมือในการพัฒนาอย่างยั่งยืน ทั้งนี้ ก่อนการประชุม รองนายกรัฐมนตรี ได้พบปะหารือกับ รัฐมนตรีว่าการกระทรวงกลาโหมมาเลเซีย โดยมีประเด็นหารือที่สำคัญ ได้แก่
1. โครงการก่อสร้างรั้วเดี่ยวร่วม ณ อำเภอสะเดา จังหวัดสงขลา ระยะทาง 5.5 กิโลเมตร ปัจจุบันได้มีการออกแบบการก่อสร้างเรียบร้อยแล้ว ซึ่งทั้งสองฝ่ายอยู่ระหว่างเสนอของบประมาณก่อสร้าง
2. โครงการสร้างถนนเชื่อมต่อระหว่างด่านสะเดาแห่งใหม่ - บูกิตกายูฮิตัม เพื่อลดความคับคั่งของการจราจร โดยก่อสร้างห่างจากด่านปัจจุบันไปทางตะวันออก 1 กิโลเมตร
3. การจัดตั้งจุดลาดตระเวนร่วมแห่งใหม่ โดยมีการจัดตั้งจุดลาดตระเวนร่วมแห่งใหม่ จำนวน 1 จุด คือบริเวณหลักเขตแดนที่ 36/100 อำเภอสะบ้าย้อย จังหวัดสงขลา
4. การนำประเด็นบุคคลสองสัญชาติบรรจุในร่างความตกลงด้านการป้องกันและปราบปรามอาชญากรรมข้ามชาติระหว่างไทย - มาเลเซีย
5. การขอให้ฝ่ายมาเลเซียดำรงการสนับสนุนกระบวนการพูดคุยเพื่อสันติสุขจังหวัดชายแดนภาคใต้
6. ความร่วมมือในการรักษาความมั่นคงบริเวณช่องแคบมะละกา
7. ความร่วมมือด้านอุตสาหกรรมป้องกันประเทศ
สำหรับผลการประชุม GBC ไทย - มาเลเซีย ครั้งที่ 55 ที่ประชุมฯ ได้ติดตามการดำเนินการตามผลการประชุม GBC ไทย - มาเลเซีย ครั้งที่ 54 ที่ผ่านมา ในเรื่องเกี่ยวกับการยกระดับการแลกเปลี่ยนข่าวสาร ซึ่งมุ่งเน้นในด้านอาชญากรรมข้ามชาติ โดยเสนอให้มีการจัดตั้งศูนย์การติดต่อสื่อสารระหว่างส่วนราชการของจังหวัดและรัฐตามแนวชายแดน เพื่อการดำเนินการดังกล่าว นอกจากนี้ ได้มีการขยายขอบเขตการปฏิบัติการร่วม เพื่อเสริมสร้างความมั่นคงตามแนวชายแดน โดยปรับแนวทางการลาดตระเวนร่วมจาก Joint Border Patrol เป็น Combined Forces Border Patrol ซึ่งมีลักษณะเป็นการปฏิบัติการร่วมในเวลาและพื้นที่เดียวกัน รวมทั้งเสนอแผนการขยายขอบเขตการบริหารจัดการชายแดนร่วม การพัฒนาด้านความมั่นคง เศรษฐกิจ และสังคมตามแนวชายแดน การดำเนินกิจกรรมทวิภาคีต่าง ๆ ระหว่างหน่วยงานตามแนวชายแดน ตลอดจนความก้าวหน้าในการพัฒนาช่องทางผ่านแดน และมาตรการรักษาความปลอดภัย และที่ประชุมฯ ได้เร่งรัดให้มีการจัดทำระเบียบปฏิบัติประจำ และหลักนิยมร่วมเกี่ยวกับความช่วยเหลือด้านมนุษยธรรมและการบรรเทาภัยพิบัติ โดยให้หน่วยงานด้านการจัดการต่อภัยพิบัติแห่งชาติมาเลเซียและกรมป้องกันและบรรเทาสาธารณภัย กระทรวงมหาดไทย ร่วมกันดำเนินการ รวมทั้งวางแผนจัดการฝึกร่วม/ผสมไทย – มาเลเซีย ครั้งที่ 4 โดยมุ่งเน้นการใช้กำลังทหารในการให้ความช่วยเหลือด้านมนุษยธรรมและการบรรเทาภัยพิบัติ
สำหรับแผนงานในอนาคต จะมีการแลกเปลี่ยนข่าวสารและข่าวกรองทุกระดับอย่างต่อเนื่องและแน่นแฟ้น การกำหนดแนวทางเพิ่มประสิทธิผลของการปฏิบัติการร่วมตามแนวชายแดนเพื่อป้องกันอาชญากรรมและการแพร่ระบาดของเชื้อไวรัสโคโรนา 2019 การดำรงความต่อเนื่องในการพัฒนาและยกระดับความร่วมมือ และการประสานงานด้านการช่วยเหลือทางมนุษยธรรมและบรรเทาสาธารณภัยตามแนวชายแดนอย่างแน่นแฟ้น
การประชุมคณะกรรมการชายแดนทั่วไป หรือ GBC-ไทย - มาเลเซีย ครั้งที่ 55 ในครั้งนี้ นับว่าประสบความสำเร็จเป็นอย่างดี ซึ่งเป็นการกระชับความสัมพันธ์และเสริมสร้างความร่วมมือทางทหารแล้ว ยังจะเป็นผลดีต่อการเสริมสร้างความมั่นคงในพื้นที่ชายแดน ไทย - มาเลเซีย ให้มีความเข้มแข็งและยั่งยืนสืบไป
ข้อมูล กรมกิจการชายแดนทหาร กองบัญชาการกองทัพไทย
เรียบเรียงโดย กองการต่างประเทศ และกองสารนิเทศ สำนักงานปลัดกระทรวงมหาดไทย

ที่มา : https://www.thaigov.go.th/news/contents/details/55090