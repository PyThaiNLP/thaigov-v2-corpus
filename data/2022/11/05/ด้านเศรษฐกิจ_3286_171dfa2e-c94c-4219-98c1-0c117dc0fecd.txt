รัฐบาลไทย-ข่าวทำเนียบรัฐบาล-กรมทางหลวง บูรณาการร่วมกับการประปาส่วนภูมิภาคเร่งแจกจ่ายน้ำประปาช่วยเหลือประชาชนทั่วประเทศ


วันศุกร์ที่ 25 มีนาคม 2565
กรมทางหลวง บูรณาการร่วมกับการประปาส่วนภูมิภาคเร่งแจกจ่ายน้ำประปาช่วยเหลือประชาชนทั่วประเทศ
จนกว่าภัยแล้งจะคลี่คลาย
นายสราวุธ ทรงศิวิไล อธิบดีกรมทางหลวง กระทรวงคมนาคม เปิดเผยว่า รัฐบาลและนายศักดิ์สยาม ชิดชอบ รัฐมนตรีว่าการกระทรวงคมนาคม มีความห่วงใยประชาชนที่ได้รับผลกระทบจากสถานการณ์ภัยแล้งที่เกิดขึ้น ซึ่งส่งผลให้หลายพื้นที่ทั่วประเทศประสบปัญหาภัยแล้งที่รุนแรง โดยขณะนี้ประชาชนในหลายจังหวัดทั่วทุกภาคเริ่มได้รับผลกระทบเกี่ยวกับการขาดแคลนน้ำ กรมทางหลวง (ทล.) ตระหนักถึงความเดือดร้อนของประชาชนในความจำเป็นที่ต้องใช้น้ำเพื่อการอุปโภคบริโภคใช้ในชีวิตประจำ จึงได้บูรณาการร่วมกับการประปาส่วนภูมิภาคจัดโครงการ “กรมทางหลวง - การประปาส่วนภูมิภาค รวมใจต้านภัยแล้ง” ปีที่ 17  โดยการประปา
ส่วนภูมิภาคจะให้การสนับสนุนน้ำประปากับประชาชนผู้ประสบภัยขาดแคลนน้ำในการอุปโภคและบริโภค
ในชีวิตประจำวันผ่านหน่วยงานในสังกัดของ ทล.
ทั้งนี้อธิบดีกรมทางหลวงได้สั่งการให้หน่วยงานในสังกัดของ ทล. ได้แก่ สำนักงานทางหลวง18 แห่ง แขวงทางหลวง 104 แห่ง และหมวดทางหลวง 581 แห่ง ซึ่งมีพื้นที่ครอบคลุมทั่วประเทศให้เตรียมความพร้อมทั้งด้านบุคลากร เครื่องจักร ยานพาหนะ และวัสดุอุปกรณ์ในการช่วยเหลือประชาชนอย่างทันท่วงทีจนกว่าสถานการณ์จะคลี่คลาย ดังนี้
1. ให้ทุกหน่วยงานในพื้นที่เตรียมการดูแลรถบรรทุกน้ำให้พร้อมใช้งานได้ทันที
2. ให้ทุกหน่วยงานประสานงานกับการประปาส่วนภูมิภาคในการขอรับการสนับสนุนน้ำประปาเพื่อนำไปใช้ในการปฏิบัติงานและแจกจ่ายให้กับประชาชนที่ประสบภัยแล้งทั่วประเทศที่ได้รับความเดือดร้อน
3. สนับสนุนทุกหน่วยงานในพื้นที่ในการช่วยเหลือและแก้ไขปัญหาภัยแล้งให้แก่ประชาชนที่ได้รับความเดือดร้อน
4. กำกับให้เจ้าหน้าที่ที่ออกไปปฏิบัติงานปฏิบัติตนตามมาตรการป้องกันโรค D-M-H-T-T-A ของกรมควบคุมโรค กระทรวงสาธารณสุข อย่างเคร่งครัด โดยสวมหน้ากากอนามัยตลอดเวลา มีเจลแอลกอฮอร์ติดตัว มีการตรวจวัดอุณหภูมิก่อนการปฏิบัติหน้าที่ หมั่นล้างมือ และรักษาระยะห่างระหว่างเจ้าหน้าที่ผู้ปฏิบัติและระหว่างประชาชน
แม้ในช่วงนี้จะอยู่ในสถานการณ์การแพร่ระบาดของโรคเชื้อไวรัส COVID-19 แต่การช่วยบรรเทาความเดือดร้อนของประชาชนเป็นสิ่งสำคัญที่ต้องดำเนินการอย่างเร่งด่วน ทั้งนี้การดำเนินการดังกล่าวเป็นการดำเนินการตามนโยบายของรัฐบาลและกระทรวงคมนาคมในการร่วมกันแก้ไขปัญหาวิกฤติการณ์ภัยแล้ง ซึ่งประชาชนหรือหน่วยงานใดประสบปัญหาขาดแคลนน้ำ สามารถขอรับความช่วยเหลือได้ที่สำนักงานทางหลวง แขวงทางหลวง หมวดทางหลวงทั่วประเทศ และสามารถขอความช่วยเหลือหรือสอบถามรายละเอียดเพิ่มเติมได้ที่
สายด่วน 1586 โทรฟรีทุกเครือข่ายตลอด 24 ชั่วโมง

ที่มา : https://www.thaigov.go.th/news/contents/details/52939