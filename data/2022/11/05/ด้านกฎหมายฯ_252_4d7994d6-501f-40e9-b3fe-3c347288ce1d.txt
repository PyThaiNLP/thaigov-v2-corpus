รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม หารือ ผบ.ตร.เมียนมา ถกความร่วมมือปราบยาเสพติด พร้อมสนับสนุนแก้ปัญหาในทุกมิติ พร้อมมอบฟ้าทะลายโจร 5 แสนเม็ดช่วยโควิด


วันศุกร์ที่ 15 ตุลาคม 2564
พิมพ์
รัฐมนตรีว่าการกระทรวงยุติธรรม หารือ ผบ.ตร.เมียนมา ถกความร่วมมือปราบยาเสพติด พร้อมสนับสนุนแก้ปัญหาในทุกมิติ พร้อมมอบฟ้าทะลายโจร 5 แสนเม็ดช่วยโควิด
รัฐมนตรีว่าการกระทรวงยุติธรรม หารือ ผบ.ตร.เมียนมา ถกความร่วมมือปราบยาเสพติด พร้อมสนับสนุนแก้ปัญหาในทุกมิติ พร้อมมอบฟ้าทะลายโจร 5 แสนเม็ดช่วยโควิด พล.ท.ตาน ไหลค์ ขอบคุณความสัมพันธ์ชื่นมื่น เล็งช่วยดันไทยนั่งเก้าอี้ CND
เมื่อวันที่ 15 ต.ค. 2564 ในระหว่างการประชุมรัฐมนตรีอาเซียนด้านยาเสพติด ครั้งที่ 7 (AMMD) นายสมศักดิ์ เทพสุทิน รัฐมนตรีว่าการกระทรวงยุติธรรม ได้หารือนอกรอบกับ พล.ท.ตาน ไหลค์ รมช.มหาดไทย และ ผบ.ตร.เมียนมา โดยนายสมศักดิ์ กล่าวว่า ขอขอบคุณรัฐบาลเมียนมาที่ให้การสนับสนุนการดำเนินงานของประเทศไทยในการร่วมกันแก้ไขปัญหายาเสพติด ทั้งในระดับทวิภาคี อนุภูมิภาคลุ่มแม่น้ำโขง และระหว่างประเทศ โดยเฉพาะอย่างยิ่งในการสนับสนุนบทบาทของประเทศไทยในเวทีคณะกรรมาธิการยาเสพติด (CND) และขอขอบคุณประเทศเมียนมาที่ร่วมปฏิบัติการตามแผนปฏิบัติการร่วมสามเหลี่ยมทองคำ 1511 ภายใต้แผนปฏิบัติการร่วมแม่น้ำโขงปลอดภัย เพื่อการควบคุมยาเสพติด 6 ประเทศอย่างจริงจังมาโดยตลอด และในปีหน้าประเทศไทยจะได้มีการเสนอต่อแผนดังกล่าวออกไป และเชื่อว่าจะได้รับการสนับสนุนเป็นอย่างดีจากประเทศเมียนมา ซึ่งถือว่าเป็นพันธมิตรที่สำคัญที่สุดของประเทศไทยในการแก้ไขปัญหายาเสพติด ประเทศไทยมั่นใจ เป็นอย่างยิ่งว่าภายใต้การกำกับดูแลของพล.ท.ตาน ไหลค์ ความร่วมมือด้านการปราบปรามยาเสพติดระหว่างสองประเทศจะต้องมีความเข้มข้นมากยิ่งขึ้นอย่างแน่นอน
"ประเทศไทยยินดีสนับสนุนเมียนมาในการแก้ไขปัญหายาเสพติดในทุกมิติ รวมทั้งการดำเนินงานด้านการพัฒนาทางเลือก เพื่อพัฒนาคุณภาพชีวิตของประชาชนชาวเมียนมา และหวังว่าเมื่อสถานการณ์โควิด-19 คลี่คลายจะได้พบกันเพื่อหารือถึงแนวทางการทำงานร่วมกัน ทั้งนี้กระทรวงยุติธรรมในนามของรัฐบาลไทยยินดีให้การสนับสนุนและขอมอบยาฟ้าทะลายโจรให้แก่รัฐบาลเมียนมา 500,000 เม็ด ซึ่งได้ผ่านการรับรองทางเภสัชกรรมเรียบร้อยแล้ว เพื่อนำไปใช้รักษาผู้ป่วยโควิด-19 ด้วย" นายสมศักดิ์ กล่าว
ด้านพล.ท.ตาน ไหลค์ กล่าวว่า ประเทศไทยเป็นเพื่อนบ้านที่ให้ความร่วมมือในการป้องกันและปราบปรามยาเสพติดที่ดีมาตลอด ซึ่งที่ผ่านมาเราได้ร่วมกันสร้างผลงานจนเป็นที่ประจักษ์ให้ทั่วโลกได้เห็น เช่น ปฏิบัติการร่วมสามเหลี่ยมทองคำ 1511 การควบคุมยาเสพติดในกลุ่มน้ำโขง และตนกับนายวิชัย ไชยมงคล เลขาธิการ ป.ป.ส.ของไทย ทำงานร่วมกันมานาน ทำให้งานมีประสิทธิภาพ ตนขอขอบคุณประเทศไทยที่สนับสนุนพวกเราอย่างเต็มที่มาตลอดและหวังว่าจะได้รับการสนับสนุนต่อไป และทางเมียนมาพร้อมที่จะสนับสนุนประเทศไทยในการลงสมัครเป็นสมาชิกคณะกรรมาธิการยาเสพติด (CND) ด้วย และสุดท้ายขอขอบคุณความห่วงใยสถานการณ์โควิดในเมียนมาและมอบยาฟ้าทะลายโจรให้แก่เรา

ที่มา : https://www.thaigov.go.th/news/contents/details/47013