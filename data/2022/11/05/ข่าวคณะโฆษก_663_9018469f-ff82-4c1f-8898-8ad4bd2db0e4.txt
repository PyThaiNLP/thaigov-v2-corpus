รัฐบาลไทย-ข่าวทำเนียบรัฐบาล-โฆษกรัฐบาลเผยเศรษฐกิจไทยไตรมาสแรก ปี 65 ส่งสัญญาณดี เอกชนขานรับนโยบาย “นายกฯ”มั่นใจแรงหนุนจากมาตรการรัฐ ขณะที่ ธนาคารโลกคาดเศรษฐกิจไทยปี 65 เติบโต 3.9%


วันพฤหัสบดีที่ 16 ธันวาคม 2564
พิมพ์
โฆษกรัฐบาลเผยเศรษฐกิจไทยไตรมาสแรก ปี 65 ส่งสัญญาณดี เอกชนขานรับนโยบาย “นายกฯ”มั่นใจแรงหนุนจากมาตรการรัฐ ขณะที่ ธนาคารโลกคาดเศรษฐกิจไทยปี 65 เติบโต 3.9%
โฆษกรัฐบาลเผยเศรษฐกิจไทยไตรมาสแรก ปี 65 ส่งสัญญาณดี เอกชนขานรับนโยบาย “นายกฯ”มั่นใจแรงหนุนจากมาตรการรัฐ ขณะที่ ธนาคารโลกคาดเศรษฐกิจไทยปี 65 เติบโต 3.9%
วันที่ 16 ธ.ค. 64 นายธนกร วังบุญคงชนะ โฆษกประจำสำนักนายกรัฐมนตรี เผยเอกชนเชื่อมั่นเศรษฐกิจไทยไตรมาสแรกปี 2565 เติบโตต่อเนื่อง จากการเดินหน้านโยบายเศรษฐกิจของพลเอกประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม โดยธนาคารโลกคาดการณ์ว่า เศรษฐกิจไทยปี 2565 เติบโตร้อยละ 3.9 เพิ่มสูงขึ้นจากการเติบโตร้อยละ 1 ในปีนี้ สอดคล้องกับผลวิจัยกรุงศรีโดยธนาคารกรุงศรีอยุธยา จำกัด (มหาชน)  รายงานแนวโน้มการบริโภคภาคเอกชนในปี 2565 จะเติบโตที่ 3.6% จากที่ในปี 64 เติบโตอยู่ที่ 1.1%
นายธนกร กล่าวต่อว่า ปัจจัยที่ทำให้เศรษฐกิจไทยและความเชื่อมั่นภาคเอกชนสูงขึ้นในปีหน้าเป็นผลมาจาก แรงหนุนจากมาตรการภาครัฐ และการทยอยผ่อนคลายมาตรการควบคุมโรค ประกอบกับการฟื้นตัวของธุรกิจบริการ เช่น ธุรกิจท่องเที่ยว ซึ่งเป็นหนึ่งในหัวใจหลักของเศรษฐกิจไทย อีกทั้งการกระจายการฉีดวัคซีนโควิด-19 เป็นไปได้รวดเร็วและทั่วถึง และจำนวนผู้ติดเชื้อรายใหม่อยู่ในระดับต่ำ
“รัฐบาลส่งเสริมปัจจัยบวกต่าง ๆ ที่จะช่วยให้เศรษฐกิจไทยฟื้นตัวขึ้นมาอีกครั้ง อาทิ การผลักดันธนาคารกลางแห่งประเทศไทยให้คงนโยบายอัตราดอกเบี้ยต่ำที่ร้อยละ 0.50 ต่อเนื่องไปจนถึงปีหน้า เพื่อกระตุ้นเศรษฐกิจและการบริโภค และการคงกรอบอัตราเงินเฟ้อให้อยู่ที่ระดับ 1-3% เพื่อให้เหมาะสมกับสภาพเศรษฐกิจและเป็นแรงส่งสำหรับเศรษฐกิจไทยต่อเนื่องไปจนถึงปี 2567 ขณะเดียวกัน นายกรัฐมนตรีพลเอก ประยุทธ์ จันทร์โอชา ยังมุ่งผลักดันเพิ่มขีดความสามารถในการแข่งขันทางเศรษฐกิจของประเทศด้วยการใช้นวัตกรรมและเทคโนโลยีดิจิทัล เป็นเครื่องมือหลักในการสร้างสรรค์นวัตกรรมการผลิต การบริการ เพื่อให้เศรษฐกิจไทยฟื้นตัวอย่างต่อเนื่อง และมีความสามารถในการแข่งขันสูงขึ้นในระยะยาวด้วย” นายธนกร กล่าว

ที่มา : https://www.thaigov.go.th/news/contents/details/49490