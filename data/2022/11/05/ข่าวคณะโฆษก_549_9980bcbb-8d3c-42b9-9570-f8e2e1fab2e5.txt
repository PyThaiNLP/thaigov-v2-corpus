รัฐบาลไทย-ข่าวทำเนียบรัฐบาล-ครม. เคาะจัดซื้อวัคซีนไฟเซอร์เพิ่มเติม 30 ล้านโดส เล็งส่งมอบตั้งแต่ไตรมาสแรกของปี 2565 อาจได้วัคซีน Gen ใหม่ที่อยู่ระหว่างการพัฒนาสำหรับฉีดในเด็ก


วันอังคารที่ 23 พฤศจิกายน 2564
พิมพ์
ครม. เคาะจัดซื้อวัคซีนไฟเซอร์เพิ่มเติม 30 ล้านโดส เล็งส่งมอบตั้งแต่ไตรมาสแรกของปี 2565  อาจได้วัคซีน Gen ใหม่ที่อยู่ระหว่างการพัฒนาสำหรับฉีดในเด็ก
ครม. เคาะจัดซื้อวัคซีนไฟเซอร์เพิ่มเติม 30 ล้านโดส เล็งส่งมอบตั้งแต่ไตรมาสแรกของปี 2565  อาจได้วัคซีน Gen ใหม่ที่อยู่ระหว่างการพัฒนาสำหรับฉีดในเด็ก
วันนี้ (23 พ.ย. 2564) นายธนกร วังบุญคงชนะ โฆษกประจำสำนักนายกรัฐมนตรี เผยว่า คณะรัฐมนตรีมีมติรับทราบการจัดซื้อวัคซีนป้องกันโรคติดเชื้อไวรัสโคโรนา 2019 (โควิด-19) สำหรับปี 2565 จาก บริษัท ไฟเซอร์ จำกัด (Pfizer) เพิ่มเติม จำนวน 30 ล้านโดส และเห็นชอบการลงนามในสัญญา Third Amendment to Manufacturing and Supply Agreement ระหว่างกรมควบคุมโรคและ บริษัท ไฟเซอร์ จำกัด โดยให้อธิบดีกรมควบคุมโรคเป็นผู้มีอำนาจลงนามในสัญญาดังกล่าว ตามที่กระทรวงสาธารณสุข เสนอ
โฆษกประจำสำนักนายกรัฐมนตรี กล่าวว่า ที่ผ่านมากรมควบคุมโรคได้ดำเนินการเจรจาจัดหาวัคซีนเพิ่มเติมอย่างต่อเนื่อง โดย บจ.ไฟเซอร์ จะจัดหาวัคซีน Pfizer เพิ่มเติมจำนวน 30 ล้านโดส โดยมีกำหนดส่งมอบในไตรมาสที่ 1 – 3 ของปี 2565 ซึ่งครอบคลุมกรณีที่ บจ.ไฟเซอร์ได้รับอนุญาตให้เปลี่ยนแปลงวัคซีนในประเทศไทย (Adapted Product) จากวัคซีนที่ใช้อยู่ในปัจจุบันให้เป็นวัคซีนที่มีการพัฒนาใหม่เมื่อมีการพัฒนาสำเร็จ  เป็นวัคซีน Gen ใหม่ที่เป็นวัคซีนสำหรับเด็ก ทั้งนี้ การดำเนินการจัดซื้อวัคซีนเป็นตามสัญญา Manufacturing and Supply Agreement ที่เป็นสัญญาหลัก ทำให้มีจำนวนวัคซีนที่ประเทศไทยจัดซื้อจาก บจ.ไฟเซอร์ รวมทั้งสิ้น 60 ล้านโดส
“การดำเนินการจัดซื้อวัคซีน Pfizer เพิ่มเติมเป็นไปตามแผนการจัดหาวัคซีนของประเทศไทย ที่ผ่านความเห็นชอบจาก ศบค. ด้วยแล้ว ” นายธนกรฯ กล่าว
--------------------

ที่มา : https://www.thaigov.go.th/news/contents/details/48613