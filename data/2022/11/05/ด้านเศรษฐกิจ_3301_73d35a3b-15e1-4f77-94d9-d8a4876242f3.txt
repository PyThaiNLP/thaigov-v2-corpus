รัฐบาลไทย-ข่าวทำเนียบรัฐบาล-ออมสินประกาศตัวเลขปล่อยสินเชื่อจำนำทะเบียนรถดอกเบี้ยต่ำ ครบ 1 ปี ให้กู้แล้วกว่า 16,000 ล้านบาท สนองนโยบายรัฐช่วยผู้มีรายได้น้อยแล้วร่วม 800,000 ราย


วันจันทร์ที่ 28 มีนาคม 2565
พิมพ์
ออมสินประกาศตัวเลขปล่อยสินเชื่อจำนำทะเบียนรถดอกเบี้ยต่ำ ครบ 1 ปี ให้กู้แล้วกว่า 16,000 ล้านบาท สนองนโยบายรัฐช่วยผู้มีรายได้น้อยแล้วร่วม 800,000 ราย
ออมสินร่วมทุนในบริษัท เงินสดทันใจ จำกัด เปิดตัวสินเชื่อจำนำทะเบียนรถจักรยานยนต์ คิดอัตราดอกเบี้ยต่ำช่วงเปิดตัวที่ 11% ต่อปี ส่งผลให้หลังจากนั้นไม่นานตลาดสินเชื่อจำนำทะเบียนรถ ได้ทยอยปรับลดโครงสร้างดอกเบี้ยจาก 28% ณ เวลานั้น ลงเหลือ 19% ในปัจจุบัน
นายวิทัย รัตนากร ผู้อำนวยการธนาคารออมสิน เปิดเผยว่า ตามที่รัฐบาลโดยพลเอกประยุทธ์ จันทร์โอชา นายกรัฐมนตรี ได้มอบหมายธนาคารออมสินช่วยเหลือผู้มีรายได้น้อย ให้มีโอกาสเข้าถึงแหล่งเงินกู้ในระบบ ด้วยต้นทุนที่เป็นธรรมและถูกลง โดยในปี 2564 ที่ผ่านมา ธนาคารได้เข้าร่วมทุนในบริษัท เงินสดทันใจ จำกัด เปิดตัวสินเชื่อจำนำทะเบียนรถจักรยานยนต์ คิดอัตราดอกเบี้ยต่ำช่วงเปิดตัวที่ 11% ต่อปี ส่งผลให้หลังจากนั้นไม่นานตลาดสินเชื่อจำนำทะเบียนรถ ได้ทยอยปรับลดโครงสร้างดอกเบี้ยจาก 28% ณ เวลานั้น ลงเหลือ 19% ในปัจจุบัน
ทั้งนี้ ตลอด 1 ปีที่ผ่านมา ประชาชนที่มีรายได้น้อย จำนวนมากร่วม 800,000 ราย ได้รับอนุมัติสินเชื่อจำนำทะเบียนรถ “เงินสดทันใจ” ทั้งที่เป็นสินเชื่อใหม่และรีไฟแนนซ์ วงเงินสินเชื่อรวมกว่า 16,000 ล้านบาท ซึ่งช่วยเติมสภาพคล่องในการนำเงินกู้ไปหมุนเวียนใช้จ่ายและแก้ปัญหาการเงิน ด้วยต้นทุนเงินกู้ที่ต่ำกว่าอัตราดอกเบี้ยในท้องตลาดอยู่ที่ประมาณ 5-8% สามารถประหยัดค่าใช้จ่ายดอกเบี้ยให้ลูกค้าคิดเป็นเม็ดเงินราว 1,000 ล้านบาท โดยในปี 2565 นี้ คาดการณ์ตัวเลขอนุมัติสินเชื่อรวมกว่า 20,000 ล้านบาท ทั้งประเภทรถยนต์และรถจักรยานยนต์
อนึ่ง สินเชื่อ “เงินสดทันใจ” รับจำนำทะเบียนรถยนต์และรถจักรยานยนต์ ให้บริการทั้งการขอกู้ใหม่และรีไฟแนนซ์ โดยรถยนต์ผ่อนชำระได้นานถึง 54 เดือน และรถจักรยานยนต์ผ่อนชำระได้นาน 36 เดือน พร้อมฟรีค่าธรรมเนียม ไม่ต้องโอนเล่มทะเบียน ไม่ต้องใช้บุคคลค้ำประกัน และไม่ต้องใช้สลิปเงินเดือน คิดอัตราดอกเบี้ยต่ำ เริ่มต้นเพียง 0.49% ต่อเดือน หรือ 11% ต่อปี สามารถนำรถไปติดต่อขอกู้ได้ที่เครือข่ายกว่า 6,000 สาขา ได้แก่ สาขาเงินสดทันใจในเครือศรีสวัสดิ์ 5,000 แห่ง และที่บูธให้บริการเงินสดทันใจ ภายในสาขาธนาคารออมสิน 1,054 สาขาทั่วประเทศ.
https://www.gsb.or.th/news/pr-28-03-65/

ที่มา : https://www.thaigov.go.th/news/contents/details/53018