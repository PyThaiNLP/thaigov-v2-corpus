รัฐบาลไทย-ข่าวทำเนียบรัฐบาล-คำกล่าวของพลเอก ประยุทธ์ จันทร์โอชา นายกรัฐมนตรี ในการเข้าร่วมการประชุม Eastern Economic Forum (EEF) ครั้งที่ 6


วันศุกร์ที่ 3 กันยายน 2564
พิมพ์
คำกล่าวของพลเอก ประยุทธ์ จันทร์โอชา นายกรัฐมนตรี ในการเข้าร่วมการประชุม Eastern Economic Forum (EEF) ครั้งที่ 6
คำกล่าวของพลเอก ประยุทธ์ จันทร์โอชา นายกรัฐมนตรี ในการเข้าร่วมการประชุม Eastern Economic Forum (EEF) ครั้งที่ 6
คำกล่าวของพลเอก ประยุทธ์ จันทร์โอชา นายกรัฐมนตรี
ในการเข้าร่วมการประชุม Eastern Economic Forum (EEF) ครั้งที่ 6
ในช่วงการประชุมเต็มคณะ (Plenary Session)
ภายใต้หัวข้อ “Through crisis towards rejuvenation”
A search for ways of growth in a post-pandemic period
***************************
ท่านประธานาธิบดีรัสเซีย
ท่านประธานาธิบดีคาซัคสถาน
ท่านประธานาธิบดีมองโกเลีย
แขกผู้มีเกียรติทุกท่าน
1. ผมขอขอบคุณท่านประธานาธิบดีปูติน ที่เชิญผมเข้าร่วมการประชุม Eastern Economic Forum ครั้งที่ 6 ซึ่งเป็นเวทีสำคัญที่ผู้นำและผู้แทนระดับสูงจากประเทศต่าง ๆ จะได้แลกเปลี่ยนทัศนะกับภาคธุรกิจชั้นนำทั่วโลก เพื่อร่วมกันหาแนวทางที่จะนำไปสู่การฟื้นตัวและการเติบโตที่ยั่งยืนภายหลังสถานการณ์โควิด-19
2. หลายประเทศรวมถึงไทยยังคงประสบกับความท้าทายจากการแพร่ระบาดของโควิด-19 ซึ่งแม้ว่า จะมีการคิดค้นวัคซีนแล้ว แต่การกระจายวัคซีนในภูมิภาคต่าง ๆ โดยเฉพาะประเทศกำลังพัฒนาและประเทศรายได้น้อย ยังดำเนินไปได้ช้าและไม่ทั่วถึง ซึ่งนักเศรษฐศาสตร์ต่างเห็นพ้องกันว่า ทางออกจากวิกฤตโรคระบาดนี้ คือ การที่ทุกประเทศสามารถเข้าถึงและมีการกระจายวัคซีนได้อย่างครอบคลุมโดยเร็วที่สุด ดังนั้น ผมจึงขอเน้นย้ำและเรียกร้องให้วัคซีนโควิด-19 เป็นสินค้าสาธารณะของโลก และขอให้ประเทศที่มีวัคซีนเพียงพอแล้ว แบ่งปันและเร่งกระจายวัคซีนให้ทั่วถึงทุกภูมิภาคโดยเร็ว เพื่อเปิดทางไปสู่การเดินทางไปมาระหว่างกันที่สะดวกยิ่งขึ้น
3. สำหรับประเทศไทย รัฐบาลและภาคส่วนที่เกี่ยวข้องกำลังดำเนินการอย่างเต็มที่เพื่อจัดหาวัคซีนให้เพียงพอสำหรับทุกคนที่อาศัยอยู่ในประเทศไทย โดยเราคาดว่าจะสามารถฉีดวัคซีนให้ครอบคลุมประชากรอย่างน้อยร้อยละ 70 ภายในสิ้นปีนี้ นอกจากนี้ ทีมแพทย์และนักวิจัยไทย ยังอยู่ระหว่างพัฒนาวัคซีนชนิดต่าง ๆ ภายในประเทศ ซึ่งบางโครงการอยู่ในขั้นตอนของการทดลองในมนุษย์แล้ว และมีผลเป็นที่น่าพอใจ ประการสำคัญ ประเทศไทยมีศักยภาพและมีความพร้อมในการเป็นฐานการผลิตและเป็นศูนย์กลางการกระจายวัคซีนไปสู่อนุภูมิภาคลุ่มน้ำโขงและภูมิภาคเอเชียตะวันออกเฉียงใต้
4. ขณะเดียวกัน IMF และธนาคารโลกได้รายงานตัวเลขที่น่าเป็นห่วงว่า คนยากจนทั่วโลกได้เพิ่มขึ้นถึงเกือบร้อยล้านคนในปี 2020 โดยตัวเลขเหล่านี้ตอกย้ำถึงความท้าทายที่กำลังเกิดขึ้นและจะดำเนินต่อไปถึงยุคหลังโควิด-19 โดยเฉพาะประเด็นช่องว่างของการพัฒนาและความเหลื่อมล้ำที่เพิ่มมากขึ้น ด้วยเหตุนี้ ทุกประเทศจึงต้องร่วมกันยึดมั่นระบบพหุภาคีนิยมและเสริมสร้างความเชื่อมโยงระหว่างกันให้มากขึ้นบนพื้นฐานของการพัฒนาที่ยั่งยืน โดยไม่ทิ้งใครไว้ข้างหลัง
5. ในระหว่างที่เรายังต้องต่อสู้และเรียนรู้ที่จะอยู่กับโควิด-19 นั้น ผมเห็นความสำคัญที่ทุกประเทศจะบูรณาการนโยบายต่างๆ ให้มีความสมดุล ทั้งทางด้านเศรษฐกิจ สังคม และสิ่งแวดล้อม ผมจึงขอเสนอมุมมองของไทยเกี่ยวกับกุญแจสำคัญ 3 ดอก เพื่อนำไปสู่ฟื้นตัวจากวิกฤตโควิด-19 ภายใต้วิถีปกติใหม่ ดังนี้
6. กุญแจสำคัญดอกแรก คือ การส่งเสริมการพัฒนาที่ยั่งยืน โดยการรักษาสมดุลระหว่างการเจริญเติบโตทางเศรษฐกิจ ความก้าวหน้าทางเทคโนโลยี ความเท่าเทียมทางสังคมและความยั่งยืนของสิ่งแวดล้อมไปพร้อม ๆ กัน โดยประเทศไทยมี “หลักปรัชญาของเศรษฐกิจพอเพียง” เป็นแนวทางในการพัฒนาประเทศที่ให้ความสำคัญกับการสร้างความเข้มแข็งจากภายใน ตลอดจนการพัฒนาคนและความมั่นคงของมนุษย์เพื่อให้มีภูมิต้านทานต่อความเปลี่ยนแปลงต่างๆ
7. ในการนำหลักปรัชญาดังกล่าวมาประยุกต์ใช้ นั้น ประเทศไทยได้เริ่มขับเคลื่อนโมเดลเศรษฐกิจใหม่ที่เรียกว่า “Bio-Circular-Green Economy” หรือ “BCG” ซึ่งก็คือ การพัฒนาเศรษฐกิจชีวภาพ เศรษฐกิจหมุนเวียน และเศรษฐกิจสีเขียว โดยใช้เทคโนโลยีและนวัตกรรมใหม่ ๆ ในการต่อยอดความเข้มแข็งของไทยในด้านเกษตรกรรม ความหลากหลายทางชีวภาพ และความหลากหลายทางวัฒนธรรม ซึ่งประเทศไทยยินดีแลกเปลี่ยนประสบการณ์กับทุกประเทศ เช่น แนวทางการมุ่งสู่ smart farming การใช้นวัตกรรมในอุตสาหกรรมอาหาร และการพัฒนาการท่องเที่ยวอย่างยั่งยืน เป็นต้น ดังนั้น โมเดล BCG จึงน่าเป็นหนึ่งในหนทางที่จะนำไปสู่การเจริญเติบโตที่สมดุล ยั่งยืน และครอบคลุม อย่างแท้จริง อีกทั้งยังสอดรับกับเป้าหมายการพัฒนาที่ยั่งยืนของสหประชาชาติด้วย
8. กุญแจสำคัญดอกที่สอง คือ การเพิ่มขีดความสามารถในการแข่งขันในภาคอุตสาหกรรมและแรงงาน รวมถึงการสร้างความเข้มแข็งให้แก่ห่วงโซ่อุปทานระหว่างภูมิภาค โดย ILO ได้คาดการณ์ตัวเลขการว่างงานทั่วโลกในปี 2022 ว่าจะอยู่ที่ 205 ล้านคน ซึ่งทำสถิติสูงกว่าสถิติเดิมในปี 2019 ที่ 187 ล้านคน ตัวเลขการว่างงานนี้ สะท้อนถึงการชะงักงันของระบบเศรษฐกิจโลกที่มีสาเหตุมาจากโรคระบาด โดยเฉพาะอย่างยิ่งในกลุ่ม MSMEs ซึ่งยังไม่มีขีดความสามารถที่เพียงพอในการรับมือกับวิกฤตและการเปลี่ยนแปลงที่เกิดขึ้น
9. ดังนั้น การฟื้นฟูจึงจำเป็นต้องใช้ประโยชน์จากเทคโนโลยีดิจิทัล โดยเปลี่ยนจากการค้าในรูปแบบเดิมเป็นการค้าทางอิเล็กทรอนิกส์ภายใต้การมีระบบนิเวศระหว่างประเทศที่เอื้ออำนวย โดยเฉพาะการปรับกฎระเบียบของภาครัฐให้รองรับการค้าแบบดิจิทัล เช่น การยอมรับลายเซ็นอิเล็กทรอนิกส์สำหรับการค้าระหว่างกัน การปรับโครงสร้างภาคแรงงานที่มีความยึดหยุ่นและสามารถปรับตัวเข้าสู่ตลาดแรงงานใหม่ได้ ซึ่งรวมถึง การ upskill และ reskill ภาคแรงงานเพื่อพัฒนาทักษะใหม่ๆ ให้ก้าวทันเทคโนโลยี เป็นต้น
10. ขณะเดียวกัน การเร่งจัดทำความตกลงการค้าเสรีระหว่างภูมิภาคต่าง ๆ ก็เป็นปัจจัยสำคัญต่อการเจริญเติบโตทางเศรษฐกิจ โดยขณะนี้ ไทยได้จัดทำความตกลงการค้าเสรีกับกว่า 18 ประเทศ กับอีก 1 เขตเศรษฐกิจ แล้ว และมุ่งหวังจะจัดทำ FTA เพิ่มเติมกับกลุ่มต่าง ๆ ในอีกหลายภูมิภาค รวมถึงสหภาพเศรษฐกิจยูเรเซีย ซึ่งเป็นตลาดขนาดใหญ่ในภูมิภาคยูเรเซียที่มีศักยภาพเป็นอย่างมาก ทั้งนี้ ไทยจะเดินหน้าหารือกับประเทศสมาชิก EAEU รวมทั้งรัสเซีย และคาซัคสถาน เพื่อผลักดันประเด็นสำคัญนี้ต่อไป
11. กุญแจสำคัญดอกที่สาม คือ การสร้างความเชื่อมโยงระหว่างภูมิภาค ซึ่งการได้มีส่วนร่วมในการประชุม Eastern Economic Forum ครั้งนี้ ทำให้ผมตระหนักถึงศักยภาพของภูมิภาคตะวันออกไกลของรัสเซีย ซึ่งเป็นดินแดนที่เชื่อมโยงกับภูมิภาคเอเชีย-แปซิฟิก และสอดคล้องกับนโยบาย Greater Eurasian Partnership อีกทั้งเป็นโอกาสที่ทั้งสองภูมิภาคจะได้ร่วมมือกันพัฒนาความเชื่อมโยงทั้งด้านโครงสร้างพื้นฐาน การค้าการลงทุน การท่องเที่ยว รวมไปถึงแลกเปลี่ยนแนวความคิดในการพัฒนาพื้นที่เขตเศรษฐกิจพิเศษร่วมกัน
12. ไทยอยู่ระหว่างพัฒนาโครงการเขตพัฒนาพิเศษภาคตะวันออก หรือ EEC ซึ่งตั้งอยู่บริเวณชายฝั่งทะเลด้านตะวันออกของประเทศ และมีสถานที่ท่องเที่ยวที่มีชื่อเสียงระดับโลก คล้ายคลึงกับแนวคิดของรัฐบาลรัสเซียที่มุ่งส่งเสริมการลงทุนในภูมิภาคตะวันออกไกล โดยมีเมืองวลาดิวอสต็อคเป็นศูนย์กลาง ผมเห็นว่าพื้นที่ทั้งสองแห่งมีศักยภาพในหลากหลายมิติและสามารถเป็นประตูสู่ภูมิภาคของกันและกันได้ โดย EEC มีที่ตั้งเชิงยุทธศาสตร์ใจกลางภูมิภาคเอเชียตะวันออกเฉียงใต้ มีเครือข่ายโครงสร้างพื้นฐานที่เชื่อมโยงกันได้อย่างดีเลิศ และมีมาตรการส่งเสริมการลงทุนที่ทันสมัยหลายด้าน ในการนี้ ผมจึงขอเชิญชวนนักลงทุนให้เข้ามาลงทุนใน EEC โดยเฉพาะในสาขาที่ไทยพร้อมส่งเสริม ได้แก่ กลุ่มดิจิทัลและเทคโนโลยี 5G กลุ่มสุขภาพและความเป็นอยู่ที่ดี และกลุ่มระบบขนส่งและโลจิสติกส์อัจฉริยะ
13. การเชื่อมโยงด้านการท่องเที่ยวเป็นอีกประเด็นที่ทุกประเทศให้ความสำคัญ เนื่องจากเป็นเครื่องยนต์ขับเคลื่อนภาคเศรษฐกิจที่ได้รับผลกระทบอย่างหนัก ดังนั้น การเริ่มเปิดให้มีการเดินทางข้ามพรมแดนจึงเป็นเรื่องจำเป็น โดยไทยได้ดำเนินโครงการ Phuket Sandbox และ Samui Plus เพื่อเปิดให้นักท่องเที่ยวเดินทางมาท่องเที่ยวในพื้นที่ที่กำหนดได้ตั้งแต่เดือนกรกฎาคมที่ผ่านมา และหากสถานการณ์เอื้ออำนวย ก็จะทยอยเปิดพื้นที่อื่น ๆ เพิ่มเติมต่อไป ผมเห็นว่า ในระหว่างที่รอการเปิดประเทศอย่างเต็มรูปแบบ เราควรเริ่มหารือเพื่อจัดทำแนวปฏิบัติด้านการเดินทาง และการใช้เอกสารรับรองการฉีดวัคซีนร่วมกัน เพื่ออำนวยความสะดวกและกระตุ้นการเดินทางและการท่องเที่ยวระหว่างประเทศที่จะมีขึ้นในอนาคต
​
ทุกท่านครับ
14. วิกฤตโควิด-19 ทำให้เศรษฐกิจโลกถดถอยรุนแรงที่สุดนับตั้งแต่สงครามโลกครั้งที่ 2 การที่เราจะกลับมาเข้มแข็งกว่าเดิมได้นั้น ต้องอาศัยการร่วมแรงร่วมใจอย่างจริงจังในทุกระดับ ซึ่งประเทศไทยได้มีส่วนร่วมอย่างแข็งขันในเรื่องนี้ ทั้งในกรอบ UN และองค์กรระดับภูมิภาค ไม่ว่าจะเป็น ASEAN ACMECS BIMSTEC ASEM และ APEC
15. ในการเป็นเจ้าภาพจัดการประชุม APEC ในปีหน้า ไทยจะผลักดันวาระที่มุ่งไปสู่การฟื้นตัวหลังโควิด-19 ทั้งการอำนวยความสะดวกการค้าและการลงทุนต่างๆ การฟื้นฟูความเชื่อมโยงใน APEC โดยเฉพาะการเดินทางและการท่องเที่ยว และการส่งเสริมการเจริญเติบโตที่ยั่งยืนและครอบคลุม ซึ่งทั้งหมดนี้ต้องขับเคลื่อนโดยเทคโนโลยีดิจิทัลและนวัตกรรม เพื่อให้เกิดผลเป็นรูปธรรมอย่างเต็มประสิทธิภาพ
16. ประเทศไทยยินดีต้อนรับผู้แทนประเทศสมาชิกในการประชุมกรอบต่างๆ ของ APEC ในปี 2022 ซึ่งจะเป็นครั้งแรกที่ผู้นำ APEC จะได้เดินทางมาพบหน้ากัน นับตั้งแต่การประชุมฯ ที่ปาปัวนิวกินี เมื่อปี 2018 ผมหวังว่าจะได้ต้อนรับท่านประธานาธิบดีปูติน และท่านผู้นำต่างๆ ในการประชุมครั้งนี้ครับ
17. กุญแจสามดอกที่ผมกล่าวถึงข้างต้น เป็นแนวทางที่สอดคล้องกับเป้าหมายการพัฒนาที่ยั่งยืนของสหประชาชาติ ผมหวังว่าจะได้ร่วมมือกับทุกท่านเพื่อขับเคลื่อนภูมิภาคต่าง ๆ ของเราให้เติบโตอย่างยั่งยืน มีภูมิคุ้มกัน และไม่ทิ้งใครไว้ข้างหลัง
18. ขอบคุณครับ
**************

ที่มา : https://www.thaigov.go.th/news/contents/details/45506