รัฐบาลไทย-ข่าวทำเนียบรัฐบาล-สธ.เตือนสวมหน้ากากหากทำกิจกรรมในพื้นที่โล่งแจ้งที่มีคนหนาแน่น ลดความเสี่ยงแพร่-รับเชื้อ


วันพฤหัสบดีที่ 14 กรกฎาคม 2565
สธ.เตือนสวมหน้ากากหากทำกิจกรรมในพื้นที่โล่งแจ้งที่มีคนหนาแน่น ลดความเสี่ยงแพร่-รับเชื้อ
กระทรวงสาธารณสุข ย้ำ การเข้าร่วมกิจกรรมที่มีคนจำนวนมาก เช่น ดูหนัง ฟังดนตรี เชียร์กีฬา แม้อยู่ในพื้นที่โล่งแจ้ง ยังต้องสวมหน้ากากอนามัย เพื่อป้องกันและลดความเสี่ยงการแพร่เชื้อและรับเชื้อโควิด 19 ซึ่งขณะนี้หลายจังหวัดมีรายงานการติดเชื้อสูงขึ้น
กระทรวงสาธารณสุข ย้ำ การเข้าร่วมกิจกรรมที่มีคนจำนวนมาก เช่น ดูหนัง ฟังดนตรี เชียร์กีฬา แม้อยู่ในพื้นที่โล่งแจ้ง ยังต้องสวมหน้ากากอนามัย เพื่อป้องกันและลดความเสี่ยงการแพร่เชื้อและรับเชื้อโควิด 19 ซึ่งขณะนี้หลายจังหวัดมีรายงานการติดเชื้อสูงขึ้น
วันนี้ (14 กรกฎาคม 2565) นพ.ทวีศิลป์ วิษณุโยธิน โฆษกศูนย์บริหารสถานการณ์โควิด 19 (ศบค.) และโฆษกกระทรวงสาธารณสุข กล่าวว่า หลังการผ่อนคลายมาตรการต่างๆ พบว่าการติดเชื้อโควิด 19 มีแนวโน้มเพิ่มขึ้น โดยเฉพาะพื้นที่กรุงเทพมหานคร ปริมณฑล และจังหวัดท่องเที่ยว ซึ่งช่วงวันหยุดยาวที่ประชาชนมีการเดินทางกลับภูมิลำเนา ท่องเที่ยว หรือรวมกลุ่มทำกิจกรรมต่างๆ ทำให้เพิ่มความเสี่ยงในการติดเชื้อและมีโอกาสแพร่กระจายเชื้อไปสู่จังหวัดอื่นๆ มากขึ้น และแม้ที่ผ่านมาจะมีประกาศให้สามารถเลือกไม่สวมหน้ากากอนามัยได้ในพื้นที่เปิดโล่ง แต่หน้ากากอนามัยยังคงเป็นอุปกรณ์ที่มีประสิทธิภาพในการป้องกันการแพร่เชื้อและการรับเชื้อโรคโควิด 19 รวมถึงโรคติดเชื้อทางเดินหายใจอื่นๆ ได้ ดังนั้น แม้จะเป็นการร่วมกิจกรรมในพื้นที่เปิดโล่ง เช่น ดูดนตรีสด ดูหนังกลางแปลง เชียร์กีฬา แต่หากเป็นการอยู่ร่วมกันจำนวนมาก การเว้นระยะห่างทำได้ยาก ก็ขอให้สวมหน้ากากอนามัยตลอดเวลาเพื่อป้องกันและลดความเสี่ยง
นอกจากนี้ ขอให้สวมหน้ากากอนามัยเมื่ออยู่ในสถานที่ปิด การระบายอากาศไม่ดี โดยเฉพาะอย่างยิ่งหากเป็นกลุ่มเสี่ยง 608 คือ ผู้สูงอายุ ผู้ป่วยโรคเรื้อรัง หญิงตั้งครรภ์ รวมถึงผู้ที่ได้รับวัคซีนยังไม่ครบตามเกณฑ์ 3 เข็ม ผู้ติดเชื้อและผู้สัมผัสเสี่ยงสูง ต้องสวมหน้ากากอนามัยตลอดเวลาเมื่ออยู่ร่วมกับบุคคลอื่น นพ.ทวีศิลป์กล่าวในตอนท้าย
************************************** 14 กรกฎาคม 2565

ที่มา : https://www.thaigov.go.th/news/contents/details/56880