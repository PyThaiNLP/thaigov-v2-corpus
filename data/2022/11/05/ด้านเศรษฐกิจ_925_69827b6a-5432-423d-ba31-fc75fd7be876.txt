รัฐบาลไทย-ข่าวทำเนียบรัฐบาล-กรมทางหลวงชนบท เพิ่มประสิทธิภาพในการคุมเข้มรถบรรทุกน้ำหนักเกิน ลดปัญหาการจราจรติดขัด นำเทคโนโลยีมาใช้ในการตรวจจับน้ำหนักบรรทุกบริเวณด่านชั่งน้ำหนักกึ่งถาวร


วันพุธที่ 15 กันยายน 2564
กรมทางหลวงชนบท เพิ่มประสิทธิภาพในการคุมเข้มรถบรรทุกน้ำหนักเกิน ลดปัญหาการจราจรติดขัด นำเทคโนโลยีมาใช้ในการตรวจจับน้ำหนักบรรทุกบริเวณด่านชั่งน้ำหนักกึ่งถาวร
กรมทางหลวงชนบท (ทช.) กระทรวงคมนาคม จัดตั้งด่านชั่งน้ำหนัก เพื่อตรวจสอบและควบคุมน้ำหนักของรถบรรทุกไม่ให้น้ำหนักเกินกว่าที่กฎหมายกำหนด
กรมทางหลวงชนบท (ทช.) กระทรวงคมนาคม โดยสำนักบำรุงทาง เปิดเผยว่า ปัจจุบัน ทช.     ได้มีการจัดตั้งด่านชั่งน้ำหนัก เพื่อตรวจสอบและควบคุมน้ำหนักของรถบรรทุกไม่ให้น้ำหนักเกินกว่าที่กฎหมายกำหนด ตามมาตรการของกระทรวงคมนาคมและ ทช. สอดรับนโยบายของนายศักดิ์สยาม ชิดชอบ รัฐมนตรีว่าการกระทรวงคมนาคม ในการป้องกันการชำรุดของพื้นผิวถนนในระยะยาว ภายใต้ข้อกฎหมายที่เกี่ยวข้องในการควบคุมน้ำหนักบรรทุก ตามพระราชบัญญัติทางหลวง พ.ศ. 2535 มาตรา 61 ประกอบบทลงโทษ มาตรา 73/2 และมาตรา 23 (2) ประกอบบทลงโทษ มาตรา 70 รวมถึงตามประกาศเรื่องห้ามใช้ยานพาหนะที่มีน้ำหนัก น้ำหนักบรรทุก หรือน้ำหนักลงเพลาเกินกว่าที่ได้กำหนด หรือโดยที่ยานพาหนะนั้นอาจทำให้ทางหลวงเสียหาย เดินบนทางหลวงชนบท    ในเขตความรับผิดชอบของ ทช. ซึ่งปัจจุบัน ทช. มีการแบ่งประเภทการจัดตั้งด่านชั่งน้ำหนักออกเป็น 3 ประเภท ได้แก่
- ด่านชั่งน้ำหนักแบบถาวร (Weigh Station) เป็นด่านชั่งน้ำหนักที่ได้ติดตั้งเครื่องชั่งแบบสถิต   และด่านชั่งน้ำหนักกึ่งถาวร (Weigh in Motion, WIM) ไว้ในด่านชั่งเดียวกัน ซึ่งจะมีเจ้าหน้าที่ปฏิบัติงาน ตลอด 24 ชั่วโมง โดยจะก่อสร้างบนทางหลวงชนบทหลักที่มีปริมาณการจราจรของรถบรรทุกสูง ซึ่งปัจจุบัน ทช. มีด่านชั่งน้ำหนักแบบถาวร จำนวน 5 แห่ง
- ด่านชั่งน้ำหนักกึ่งถาวร (WIM) เป็นด่านชั่งน้ำหนักที่จัดเตรียมช่องจราจรพิเศษไว้ เพื่อติดตั้งเครื่องมือชั่งน้ำหนักแบบเคลื่อนที่ (Spot Check) ในช่องจราจรที่จัดเตรียมไว้ ซึ่งจะทำให้เจ้าหน้าที่จัดการรถบรรทุกเข้าชั่งน้ำหนักได้สะดวกและปลอดภัยมากยิ่งขึ้น
- ด่านชั่งน้ำหนักเคลื่อนที่ (Spot Check) เป็นด่านชั่งที่จะติดตั้งบนสายทางที่มีปริมาณจราจร ของรถบรรทุกไม่สูงมาก โดยเจ้าหน้าที่จะทำการนำเครื่องมือชั่งน้ำหนักเข้าปฏิบัติงาน เพื่อที่จะสุ่มตรวจสอบรถบรรทุกบนสายทางที่อาจจะหลบเลี่ยงจากเส้นทางหลักที่มีด่านตรวจชั่งน้ำหนักแบบถาวรและแบบกึ่งถาวร
สำหรับในปีงบประมาณ 2563 - 2564 ทช. ได้ดำเนินการติดตั้งด่านชั่งน้ำหนักกึ่งถาวร (WIM)     ซึ่งเป็นเทคโนโลยีที่ใช้ในการตรวจสอบน้ำหนักรถบรรทุกบนถนนทางหลวงชนบท เพื่อช่วยลดปัญหาการจราจรติดขัดระหว่างคัดกรองรถบรรทุกก่อนเข้าด่านชั่ง เป็นการเพิ่มประสิทธิภาพในการตรวจสอบรถบรรทุกน้ำหนักเกิน สามารถวางแผนและเก็บข้อมูลรถบรรทุก ซึ่งจะนำข้อมูลที่ได้ไปวิเคราะห์งานซ่อมบำรุงทางให้เกิดประสิทธิผลในการดำเนินงานมากยิ่งขึ้น จำนวน 5 สายทาง ดังนี้
1. ถนนทางหลวงชนบทสาย นบ.3021 ถนนราชพฤกษ์ จังหวัดนนทบุรี และกรุงเทพมหานคร
2. ถนนทางหลวงชนบทสาย นม.1111 สาย ฉ ผังเมืองรวมเมืองนครราชสีมา จังหวัดนครราชสีมา
3. ถนนทางหลวงชนบทสาย รย.2015 แยก ทล.36 - บ้านภูไทร อำเภอนิคมพัฒนาและปลวกแดง จังหวัดระยอง
4. ถนนทางหลวงชนบทสาย รบ.4013 แยก ทล.3206 - บ้านทุ่งหลวง อำเภอปากท่อ จังหวัดราชบุรี
5. ถนนทางหลวงชนบทสาย ชร.5023 สาย จ.3 ผังเมืองรวมเชียงราย อำเภอเมือง จังหวัดเชียงราย
อย่างไรก็ตาม ในอนาคต ทช. มีแผนที่จะติดตั้งด่านชั่งน้ำหนักกึ่งถาวร (WIM) ในสายทางที่คาดว่าจะมีปริมาณการจราจรของรถบรรทุกสูง เพื่อเพิ่มประสิทธิภาพในการดำเนินงานต่อไป

ที่มา : https://www.thaigov.go.th/news/contents/details/45840