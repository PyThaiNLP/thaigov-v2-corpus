รัฐบาลไทย-ข่าวทำเนียบรัฐบาล-โฆษกรัฐบาล เผย นายกฯ ร่วมติดตามการแข่งขันกีฬาซีเกมส์ ครั้งที่ 31 อย่างใกล้ชิด ยินดีที่ทัพนักกีฬาไทยทำผลงานได้อย่างดีเยี่ยม


วันอาทิตย์ที่ 15 พฤษภาคม 2565
โฆษกรัฐบาล เผย นายกฯ ร่วมติดตามการแข่งขันกีฬาซีเกมส์ ครั้งที่ 31 อย่างใกล้ชิด ยินดีที่ทัพนักกีฬาไทยทำผลงานได้อย่างดีเยี่ยม
โฆษกรัฐบาล เผย นายกฯ ร่วมติดตามการแข่งขันกีฬาซีเกมส์ ครั้งที่ 31 อย่างใกล้ชิด ยินดีที่ทัพนักกีฬาไทยทำผลงานได้อย่างดีเยี่ยม
วันนี้ (15 พฤษภาคม 2565) นายธนกร วังบุญคงชนะ โฆษกประจำสำนักนายรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ยินดีกับทีมปันจักสีลัต ทำผลงานยอดเยี่ยม คว้าเหรียญทองแรกให้ทัพนักกีฬาไทย ทั้งนี้ในขณะเดินทางเข้าร่วมการประชุมสุดยอดอาเซียน-สหรัฐอเมริกา สมัยพิเศษ ณ กรุงวอชิงตัน สหรัฐอเมริกา นายกรัฐมนตรีได้ร่วมติดตามการแข่งขันกีฬาซีเกมส์ ครั้งที่ 31 ที่จัดขึ้น ณ สาธารณรัฐสังคมนิยมเวียดนาม ระหว่างวันที่ 12 - 23 พฤษภาคม 2565 และยินดีที่นักกีฬาไทย คว้าเหรียญทองแรกให้กับทัพนักกีฬาไทย ในกีฬาปันจักสีลัตทีมชาย ประกอบไปด้วยนายซอบรี เจ๊ะนิ นายอับดุลการีม คูลี และนายอับดุลรอฮีม ซีเดะ หลังชนะไปด้วยคะแนน 9.960 สามารถชนะแชมป์เก่าจากประเทศอินโดนีเซียในรอบชิงชนะเลิศได้อย่างสวยงาม ในขณะที่นายอิลยาส สาดารา นักกีฬาปันจักสีลัตชายเดี่ยว ประเภทร่ายรำ บุคคลชาย คว้าเหรียญเงินด้วยคะแนน 9.930-9.960 คะแนน
ทั้งนี้ นายกรัฐมนตรียินดีที่ทีมนักกีฬาไทยทำผลงานได้อย่างดีเยี่ยมในหลายชนิดกีฬา ซึ่งเหรียญรางวัลแรกของทัพนักกีฬาไทยได้จาก ดวงดารา คำเลิศ นักกีฬาคูราซหญิงรุ่น 48 กิโลกรัม หลังทำผลงานคว้าเหรียญทองแดงไปครองร่วมกับนักกีฬาเมียนมา โดยนักกีฬาคูราซไทยยังสามารถเก็บเหรียญรางวัลเพิ่มได้อีก 2 เหรียญทองแดง จาก นพสิทธิ์ เลิศศิริสมบัติ ในรุ่น 81 กิโลกรัมชาย และ โนเอล โรสลิน กรังด์ฌอง นักกีฬาลูกครึ่งไทย-ฝรั่งเศส ในรุ่น 52 กิโลกรัมหญิง ขณะที่ทีมเรือกรรเชียงไทยทำไปได้ 1 เหรียญเงิน 1 เหรียญทองแดง โดยทัพนักกีฬาไทยทำได้ 3 เหรียญทอง 5 เหรียญเงิน 11 เหรียญทองแดง รวม 19 เหรียญ (ณ วันที่ 13 พฤษภาคม 2565)
นายธนกรกล่าวว่า นายกฯ ติดตามการแข่งขันกีฬาซีเกมส์อย่างใกล้ชิด พร้อมร่วมส่งกำลังใจ และขอบคุณนักกีฬาไทยทุกคนที่ปฏิบัติหน้าที่อย่างเต็มขีดความสามารถและศักยภาพ สร้างชื่อเสียงให้กับประเทศไทย โดยยังเหลือการแข่งขันอีกหลายวัน และอีกหลายชนิดกีฬา ขอให้นักกีฬาทุกคนทำหน้าที่ให้ดีที่สุดเต็มกำลัง ทำหน้าที่เป็นทูตทางกีฬาและวัฒนธรรม คนไทยทุกคนพร้อมติดขอบหน้าจอให้กำลังใจ เพราะซีเกมส์ถือเป็นมหกรรมกีฬาที่คนไทยให้ความสนใจ และยังสามารถสร้างผลงานได้อย่างยอดเยี่ยม สร้างความภาคภูมิใจให้ชาวไทยและเป็นเกียรติภูมิของประเทศไทย

ที่มา : https://www.thaigov.go.th/news/contents/details/54586