รัฐบาลไทย-ข่าวทำเนียบรัฐบาล-จับอีกผู้ค้าสลากหวังเก็งกำไร ซื้อสลากดิจิทัลนำไปขายต่อเกินราคา


วันจันทร์ที่ 25 กรกฎาคม 2565
พิมพ์
จับอีกผู้ค้าสลากหวังเก็งกำไร ซื้อสลากดิจิทัลนำไปขายต่อเกินราคา
ตามที่มีนโยบายรัฐบาล สั่งการให้ทุกหน่วยงานร่วมกันบูรณาการในการแก้ไขปัญหาการจำหน่ายสลากกินแบ่งรัฐบาลเกินราคา เพื่อช่วยแก้ไขปัญหาความเดือดร้อนให้กับพี่น้องประชาชน
ตามที่มีนโยบายรัฐบาลโดย พล.อ.ประยุทธ จันทร์โอชา นายกรัฐมนตรี และ พล.อ.ประวิตร วงษ์สุวรรณ รองนายกรัฐมนตรี ได้สั่งการให้ทุกหน่วยงานร่วมกันบูรณาการในการแก้ไขปัญหาการจำหน่ายสลากกินแบ่งรัฐบาลเกินราคา เพื่อช่วยแก้ไขปัญหาความเดือดร้อนให้กับพี่น้องประชาชน ในส่วนของสำนักงานตำรวจแห่งชาติ โดย พล.ต.อ.สุวัฒน์ แจ้งยอดสุข ผบ.ตร. ได้สั่งการให้ พล.ต.ท.สุรเชษฐ์ หักพาล ผู้ช่วย ผบ.ตร. ดำเนินการควบคุมและกำกับดูแลในการตรวจสอบผู้ที่มีพฤติการณ์ที่มีการจำหน่ายสลากกินแบ่งรัฐบาลเกินราคา ซึ่งได้มีการดำเนินการกันมาอย่างต่อเนื่อง นั้น
เมื่อวันที่ 21 ก.ค.65 ที่ผ่านมา พ.ท.หนุน ศันสนาคม ผู้อำนวยการสำนักงานสลากกินแบ่งรัฐบาล ได้มอบอำนาจให้ผู้แทนเข้าร้องทุกข์กล่าวโทษต่อพนักงานสอบสวน สภ.รัตนาธิเบศร์ ภ.จว.นนทบุรี เพื่อดำเนินคดีกับผู้ที่มีพฤติการณ์ในการจำหน่ายสลากกินแบ่งรัฐบาลเกินราคา พฤติการณ์กล่าวคือ ผู้จำหน่ายสลากรายดังกล่าวได้มีการนำเอาภาพของสลากกินแบ่งรัฐบาลที่มีการจำหน่ายผ่านช่องทางสลากดิจิทัล นำมาเสนอขายผ่านทางหน้าเพจ Thai Lotto ในเฟซบุ๊ก ราคาฉบับละ 100 บาท หากถูกรางวัลจะโอนเงินรางวัลให้ก่อนทันที การกระทำดังกล่าวเข้าข่ายการเสนอจำหน่ายสลากเกินราคา จึงได้แจ้งความร้องทุกข์เพื่อให้เจ้าหน้าที่ตำรวจดำเนินการตรวจสอบและดำเนินคดีกับผู้กระทำความผิดดังกล่าว
จากการสืบสวนในกรณีดังกล่าวพบว่า ในหน้าเพจเฟซบุ๊ก Thai Lotto ดังกล่าวเป็นเพจของ นายภูริวัฒน์ ดิษฐเจริญ อายุ 34 ปี ได้มีการนำเสนอจำหน่ายสลากกินแบ่งรัฐบาล โดยการให้ลูกค้าเลือกเลขที่ต้องการ แล้วทักแชทเพื่อติดต่อขอซื้อสลากกินแบ่ง ทางเพจก็จะนำภาพสลากกินแบ่งรัฐบาลซึ่งเป็นภาพจากสลากดิจิทัล นำมาให้ลูกค้าเลือกเลข โดยเสนอจำหน่ายฉบับละ 100 บาท โดยให้ชำระเงินโดยการโอนเงินเข้าบัญชีของ น.ส.สกุลรัตน์ สมเกี่ยม ซึ่งเป็นภรรยาของนายภูริวัฒน์ฯ และจากการตรวจสอบเพิ่มเติมพบว่า ทั้งนายภูริวัฒน์ฯ และ น.ส.สกุลรัตน์ฯ ได้มีการซื้อสลากดิจิทัลไปรวมกันจำนวน 1,800 ใบ นอกจากนี้ น.ส.สกุลรัตน์ฯ ยังเคยเป็นตัวแทนจำหน่ายสลากกินแบ่งรัฐบาลกับบริษัท มังกรฟ้า ลอตเตอรี่ จำกัด อีกด้วย จากข้อมูลดังกล่าวทั้งหมดคาดว่า บุคคลทั้งสองดังกล่าวซึ่งเป็นสามีภรรยากัน ได้ซื้อสลากกินแบ่งรัฐบาลผ่านทางช่องทางสลากดิจิทัลในราคาฉบับละ 80 บาท เพื่อนำมาเสนอจำหน่ายต่อภายในเพจเฟซบุ๊ก Thai Lotto ของตนในราคาฉบับละ 100 บาท เจ้าหน้าที่ตำรวจจึงได้ทำการรวบรวมพยานหลักฐานและได้ออกหมายเรียกนายภูริวัฒน์ฯ และ น.ส.สกุลรัตน์ฯ เพื่อมารับทราบข้อกล่าวหาและดำเนินคดีในข้อหา เสนอขายหรือขายสลากกิจแบ่งรัฐบาลเกินราคาที่กำหนด อัตราโทษปรับไม่เกิน 1 หมื่นบาท
พล.ต.ท.สุรเชษฐ์ฯ กล่าวว่า คดีนี้เป็นอีกครั้งที่พบการกระทำผิดในลักษณะการนำเอาภาพสลากกินแบ่งจากสลากดิจิทัล นำมาเสนอขายเกินราคาในเพจเฟซบุ๊กของตัวเอง ซึ่งเป็นการกระทำที่ผิดกฎหมาย ซึ่งทางเจ้าหน้าที่ยังคงทำหน้าที่ในการตรวจสอบผู้ค้าสลากที่มีพฤติการณ์จำหน่ายสลากกินแบ่งรัฐบาลเกินราคา และนำตัวมาดำเนินคดีอย่างจริงจังอย่างต่อเนื่องต่อไป เพื่อช่วยแก้ไขปัญหาดังกล่าวให้ได้ และอยากให้ประชาชนที่ต้องการซื้อสลากกินแบ่ง ขอให้อุดหนุนจากผู้ค้ารายย่อยที่จำหน่ายตามราคาที่กำหนดอย่างถูกกฎหมาย รวมทั้งช่องทางสลากดิจิทัลที่มีให้บริการเพื่อความสะดวกแล้ว เพราะจะเป็นการลดความเสี่ยงจากการถูกหลอกลวงจากผู้ไม่หวังดี และปิดช่องโอกาสให้กับผู้ค้าที่หวังทำกำไรจากการขายสลากเกินราคา

ที่มา : https://www.thaigov.go.th/news/contents/details/57236