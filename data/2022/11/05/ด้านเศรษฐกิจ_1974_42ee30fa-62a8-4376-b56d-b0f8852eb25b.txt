รัฐบาลไทย-ข่าวทำเนียบรัฐบาล-นายศักดิ์สยาม ชิดชอบ รัฐมนตรีว่าการกระทรวงคมนาคม มอบกรมทางหลวงสนับสนุนเลือกตั้งท้องถิ่น อำนวยความสะดวกปลอดภัยดูแลประชาชนในการเดินทางกลับภูมิลำเนา


วันศุกร์ที่ 26 พฤศจิกายน 2564
นายศักดิ์สยาม ชิดชอบ รัฐมนตรีว่าการกระทรวงคมนาคม มอบกรมทางหลวงสนับสนุนเลือกตั้งท้องถิ่น อำนวยความสะดวกปลอดภัยดูแลประชาชนในการเดินทางกลับภูมิลำเนา
ระหว่างวันที่ 27 - 28 พฤศจิกายน 2564
นายสราวุธ ทรงศิวิไล อธิบดีกรมทางหลวง กระทรวงคมนาคม เปิดเผยว่า นายศักดิ์สยาม ชิดชอบ รัฐมนตรีว่าการกระทรวงคมนาคม มีความห่วงใยประชาชนที่คาดว่าจะเดินทางกลับภูมิลำเนา เป็นจำนวนมากเพื่อไปเลือกตั้งสมาชิกและนายกองค์การบริหารส่วนตำบล (อบต.) ในวันที่ 28 พฤศจิกายน 2564 โดยคณะกรรมการการเลือกตั้ง (กกต.) กำหนดไว้กว่า 5,300 แห่งทั่วประเทศ รัฐมนตรีว่าการกระทรวงคมนาคม จึงมอบให้กรมทางหลวง (ทล.) เตรียมความพร้อมในการอำนวยความสะดวกและปลอดภัย เพื่อรองรับการเดินทางของประชาชนสู่ภูมิภาคต่าง ๆ ในช่วงวันหยุดระหว่างวันที่ 27 - 28 พฤศจิกายน 2564 เนื่องจากหลายพื้นที่มีการเลือกตั้งองค์กรบริหารส่วนท้องถิ่น ซึ่งคาดการณ์ว่าประชาชนจะเดินทางกลับภูมิลำเนาเป็นจำนวนมาก เพื่ออำนวยความสะดวกและความปลอดภัยในการเดินทาง ทล. ได้มอบหมายให้หน่วยงานในสังกัดดำเนินการดังนี้
1. จัดเตรียมเจ้าหน้าที่และอุปกรณ์อำนวยความปลอดภัย ให้มีความพร้อมในการออกปฏิบัติงาน เมื่อมีอุบัติเหตุหรือมีจราจรติดขัดสะสมบนเส้นทาง โดยร่วมกับกองบังคับการตำรวจทางหลวงและตำรวจท้องที่ในการบริหารสัญญาณไฟจราจร พิจารณาความพร้อมเปิดใช้ทางจราจรช่องทางพิเศษ รวมทั้งให้บริหารจัดการ โดยนำรถตรวจการณ์ Mobile VMS (MVMS) มาใช้สำหรับบริหารจราจร/อุบัติเหตุ ตลอดจนประชาสัมพันธ์ข้อมูลต่าง ๆ
2. กำกับดูแลโครงการก่อสร้างในพื้นที่ให้มีความเรียบร้อยและให้ตรวจสอบ ป้ายระหว่างงานก่อสร้าง ไฟฟ้าแสงสว่างและอุปกรณ์อำนวยความปลอดภัยต่าง ๆ ให้เป็นไปตามมาตรฐานงานก่อสร้างพร้อมทั้งให้ติดตั้งป้ายเสริม เพื่อรองรับกับการจราจรที่มากขึ้นและเพิ่มความปลอดภัยในการเดินทาง เมื่อเกิดการจราจรสะสม ชะลอตัว ให้เข้าแก้ไขในทันทีและรายงานให้ผู้บริหาร ทล. ทราบทุกระยะ
3. จัดเตรียมหน่วยเคลื่อนที่เร็วให้มีความพร้อม เพื่อให้บริการและช่วยเหลือประชาชน
4. จัดเตรียมเจ้าหน้าที่และอุปกรณ์อำนวยความปลอดภัยให้มีความพร้อม
ทั้งนี้ได้กำชับให้เจ้าหน้าที่ปฏิบัติงานปฏิบัติตามมาตรการสาธารณสุขป้องกันการแพร่ระบาดของโรคติดเชื้อไวรัส COVID-19 และปฏิบัติตามประกาศสถานการณ์ฉุกเฉินฉบับล่าสุดอย่างเคร่งครัด พร้อมทั้งกำชับให้ผู้บริหารทุกหน่วยงานเตรียมความพร้อมในพื้นที่ระหว่างวันที่ 27 - 28 พฤศจิกายน 2564 เพื่อเตรียมความพร้อม ในการปฏิบัติงานตลอด 24 ชั่วโมง โดยร่วมบูรณาการทำงานกับตำรวจทางหลวง และหน่วยงานในพื้นที่ศูนย์อำนวยความปลอดภัยทางถนนของจังหวัด ในการลดปัจจัยเสี่ยงการเกิดอุบัติเหตุทางถนน
หากประชาชนต้องการสอบถามข้อมูลการเดินทางเพิ่มเติมหรือแจ้งเหตุด่วนเหตุร้ายระหว่างเดินทาง สามารถติดต่อได้ที่สายด่วนกรมทางหลวง 1586 (โทรฟรีทุกเครือข่ายตลอด 24 ชั่วโมง) สายด่วนมอเตอร์เวย์ 1586 กด 7 และตำรวจทางหลวง 1193

ที่มา : https://www.thaigov.go.th/news/contents/details/48730