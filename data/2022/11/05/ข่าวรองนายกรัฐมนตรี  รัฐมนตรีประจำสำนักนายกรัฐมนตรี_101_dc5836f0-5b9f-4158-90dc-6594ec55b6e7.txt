รัฐบาลไทย-ข่าวทำเนียบรัฐบาล-รมต.นร.อนุชา เดินหน้าเร่งแก้ปัญหาชุมชนบางกลอย ยึดหลักศักดิ์ศรีของความเป็นมนุษย์บนผืนแผ่นดินไทย


วันพุธที่ 9 กุมภาพันธ์ 2565
พิมพ์
รมต.นร.อนุชา เดินหน้าเร่งแก้ปัญหาชุมชนบางกลอย ยึดหลักศักดิ์ศรีของความเป็นมนุษย์บนผืนแผ่นดินไทย
รมต.นร.อนุชา เดินหน้าเร่งแก้ปัญหาชุมชนบางกลอย ยึดหลักศักดิ์ศรีของความเป็นมนุษย์บนผืนแผ่นดินไทย
วันนี้ (8 กุมภาพันธ์ 2565) เวลา 16.00 น. ณ ห้องประชุม 3 ชั้น 3 อาคารสำนักงาน ก.พ. (เดิม) นายอนุชา นาคาศัย รัฐมนตรีประจำสำนักนายกรัฐมนตรี เป็นประธานการประชุมคณะกรรมการอิสระเพื่อตรวจสอบข้อเท็จจริงและแก้ไขปัญหาชุมชนกะเหรี่ยงบางกลอย หมู่ที่ 1 ตำบลห้วยแม่เพรียง อำเภอแก่งกระจาน จังหวัดเพชรบุรี ครั้งที่ 1/2565 ตามที่นายกรัฐมนตรีได้มีคำสั่งสำนักนายกรัฐมนตรีที่ 26/2565 แต่งตั้งคณะกรรมการชุดนี้ เพื่อศึกษา รวบรวมปัญหา และตรวจสอบข้อเท็จจริง รวมทั้งเสนอแนวทางแก้ไขปัญหาที่เกี่ยวข้องกับคดีปกครอง คดีอาญาและคดีแพ่งที่เกี่ยวข้องกับชุมชนกะเหรี่ยงบางกลอย ให้เป็นไปตามกฎหมาย ระเบียบ และมติคณะรัฐมนตรีที่เกี่ยวข้อง เพื่อให้การแก้ไขปัญหาเป็นไปอย่างตรงจุดและถูกต้องตามกฎระเบียบ โดยมีนายชนะศักดิ์ อัตถาวงศ์ ที่ปรึกษารัฐมนตรีประจำสำนักนายกรัฐมนตรี นายมงคลชัย สมอุดร รองปลัดสำนักนายกรัฐมนตรี และคณะกรรมการฯ เข้าร่วม
ทั้งนึ้ ที่ประชุมได้ร่วมพิจารณาขอบเขตและพื้นที่ในการดำเนินการให้ความช่วยเหลือชุมชนกะเหรี่ยงบางกลอย และกำหนดระยะเวลาในการดำเนินการ โดยคำนึงถึงการศึกษาข้อมูลของคณะกรรมการชุดเก่า ประกอบกับการลงพื้นที่และรวบรวมข้อมูลในปัจจุบัน โดยเน้นการฟื้นฟูและพัฒนาคุณภาพชีวิตของชาวกะเหรี่ยงบางกลอย การแก้ไขปัญหาด้านคดีความ และให้ความช่วยเหลือในการเข้าถึงกระบวนการยุติธรรมของประชาชนในพื้นที่ รวมถึงการแก้ไขปัญหาที่ดินและคุณภาพชีวิต
รัฐมนตรีประจำสำนักนายกรัฐมนตรี กล่าวว่า คณะกรรมการชุดนี้เป็นคณะกรรมการอิสระที่ได้รับความเห็นชอบจาก พลเอก ประยุทธ์ จันทร์โอชา นายกรัฐมนตรี ในวันนี้ได้มีการหารือหลายด้านให้เกิดผลเป็นรูปธรรม เพื่อช่วยเหลือพี่น้องประชาชนชาวบางกลอยให้ได้รับประโยชน์อย่างเป็นธรรมที่สุด โดยคำนึงถึงศักดิ์ศรีของความเป็นมนุษย์ที่อาศัยอยู่บนพื้นแผ่นดินไทย ซึ่งคณะกรรมการชุดนี้จะเร่งดำเนินการแก้ไขสิ่งที่ค้างคาในอดีตให้เห็นผลในเร็ววัน ตามขัอสั่งการของนายกรัฐมนตรีที่ยืนยันจะดูแลกลุ่มชาติพันธุ์ที่บ้านบางกลอยอย่างเต็มที่ เพื่อให้ชาวบางกลอยมีที่อาศัย ที่ทำกิน และมีคุณภาพชีวิตที่ดีขึ้น
--------------------------------------

ที่มา : https://www.thaigov.go.th/news/contents/details/51371