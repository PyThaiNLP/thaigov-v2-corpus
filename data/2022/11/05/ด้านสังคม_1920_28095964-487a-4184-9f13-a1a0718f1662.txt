รัฐบาลไทย-ข่าวทำเนียบรัฐบาล-พม. มอบรางวัล "ผู้เสียสละเพื่อสังคม" ด้านสตรีและครอบครัว ยกย่องเชิดชูเกียรติแบบอย่างการทำความดี


วันอังคารที่ 9 สิงหาคม 2565
พม. มอบรางวัล "ผู้เสียสละเพื่อสังคม" ด้านสตรีและครอบครัว ยกย่องเชิดชูเกียรติแบบอย่างการทำความดี
พม. มอบรางวัล "ผู้เสียสละเพื่อสังคม" ด้านสตรีและครอบครัว ยกย่องเชิดชูเกียรติแบบอย่างการทำความดี
เมื่อวันที่ 8 ส.ค. 65 เวลา 13.30 น. นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานในพิธีมอบรางวัล "ผู้เสียสละเพื่อสังคม" ด้านสตรีและครอบครัว จำนวน 10 รางวัล ให้กับบุคคลและภาคีเครือข่ายของกระทรวงการพัฒนาสังคมและความมั่นคงของมนุษย์ (พม.) โดยกรมกิจการสตรีและสถาบันครอบครัว (สค.) ที่มีคุณสมบัติเหมาะสม มีผลงานที่เป็นประโยชน์ต่อสังคม ทำความดี เสียสละเพื่อสังคม รวมทั้งเป็นการยกย่องเชิดชูเกียรติการเป็นแบบอย่างที่ดีของการมีส่วนร่วมทำความดี เพื่อสังคม โดยมี นางจินตนา จันทร์บำรุง อธิบดีกรมกิจการสตรีและสถาบันครอบครัว กล่าวรายงาน ทั้งนี้ นางพัชรี อาระยะกุล ปลัดกระทรวงการพัฒนาสังคมและความมั่นคงของมนุษย์ (ปลัด พม.) และคณะผู้บริหารกระทรวง พม. เข้าร่วมงานพร้อมแสดงความยินดี ณ ห้องประชุม ชั้น 2 อาคารกรมพัฒนาสังคมและสวัสดิการ กระทรวง พม. สะพานขาว กทม.
นายจุติ กล่าวว่า วันนี้ ขอยืนยันว่าสังคมไทยเป็นสังคมแห่งการให้ เพราะทุกคนที่ให้เป็นผู้ปิดทองหลังพระ และทำด้วยสัญชาตญาณที่ไม่ทิ้งใครไว้ข้างหลัง แม้กระทั่งเด็กที่เรียนเพียงชั้น ม.1 สามารถเป็นผู้ให้ได้ และเป็นตัวอย่างที่ดีให้กับสังคมได้ นับเป็นเครื่องเตือนสติของสังคม คนไทยยังเต็มไปด้วยความเข้มแข็ง และเป็นสังคมของผู้ให้ อย่าท้อแท้ อย่าสิ้นหวัง ซึ่งกระทรวง พม. พร้อมเป็นส่วนหนึ่งของการช่วยเหลือเยียวยาให้สังคมเข้มแข็ง และวันนี้ แสดงให้เห็นว่าสังคมไทยเป็นสังคมแห่งจิตอาสา โดยในช่วงสถานการณ์โควิด - 19 หลายคนสงสัยว่าสังคมไทยรอดมาได้อย่างไร เพราะทุกคนมีส่วนร่วมช่วยกันหมด  ซึ่งรัฐบาลให้การช่วยเหลือเยียวยาคนที่ได้รับผลกระทบกว่า 55 ล้านคน ในขณะเดียวกันคนที่เราคาดไม่ถึง อาทิ ผู้ป่วยติดเตียงอยู่บ้าน มีช่างตัดผมให้ มีคนทำอาหารส่งให้รวมกันเป็นล้านกล่อง ทำให้คนไทยไม่อดตาย ไม่ติดเชื้อตาย และไม่ป่วยตาย  เราต้องขอขอบคุณบรรพบุรุษที่สั่งสอนลูกหลานมาอย่างดีให้เป็นผู้ให้ ดังนั้น สิ่งเหล่านี้มาจากคำสั่งสอนเป็นมรดกทางคุณธรรม เป็นมรดกของความดี และกระทรวง พม. ได้เล็งเห็นว่าคนไทยต้องสร้างคนดี คนไทยต้องสร้างคุณธรรม ลดความเหลื่อมล้ำ ให้โอกาสกับคนที่ไม่มีโอกาส ทั้งนี้ ตนเชื่อว่า สิ่งนี้จะเป็นจุดแข็งของสังคมไทยให้ทุกคนเดินหน้าต่อไปได้ และรัฐบาลยืนยันว่าจะไม่ทิ้งใครไว้ข้างหลัง ถ้าเราไม่มีบุคคลเหล่านี้อยู่ในสังคม เราจะทำงานไม่สำเร็จ
นายจุติ กล่าวเพิ่มเติมว่า การมอบรางวัลให้แก่ “ผู้เสียสละเพื่อสังคม” ด้านสตรีและครอบครัว ครั้งนี้ เป็นการมอบรางวัลในเดือนสิงหาคม ซึ่งเป็นเดือนแห่งวันเฉลิมพระชนมพรรษา 90 พรรษา 12 สิงหาคม 2565 สมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง เพื่อน้อมสำนึกในพระมหากรุณาธิคุณ “แม่หลวงของปวงชน” ทรงเป็นต้นแบบที่ดี มีพระเมตตา ทรงงานบำบัดทุกข์บำรุงสุข และช่วยเหลือปวงชนชาวไทยมาโดยตลอด สำหรับบุคคลและภาคีเครือข่ายของกระทรวง พม. ที่ได้รับรางวัล "ผู้เสียสละเพื่อสังคม" ด้านสตรีและครอบครัว จำนวน 10 รางวัล ประกอบด้วย 1. นางสุทธินี เมธีประภา นักกฎหมายและทนายความที่ทำงานเพื่อเด็ก เยาวชน สตรี ผู้สูงอายุ คนพิการ และผู้เปราะบาง 2. นางฐนิวรรณ กุลมงคล นายกสมาคมภัตตาคารไทย ขับเคลื่อนโครงการ "ข้าวแกงกำลังใจ" อิ่มละ 25 บาท ช่วยลดค่าครองชีพให้กับผู้มีรายได้น้อย เพื่อให้มีแรง มีกำลังใจทำงาน 3. ครูสมสง่า บุญนอก แชมป์โลกเหรียญทองกระโดดไกล รุ่นอายุ 65 - 69 ปี หญิง จากการแข่งขันกรีฑาสูงอายุชิงแชมป์โลก 2022 ณ ประเทศฟินแลนด์ 4. นางสายสุนีย์  จ๊ะนะ  แชมป์โลกเหรียญทองวีลแชร์ฟันดาบ ผู้ไม่ย่อท้อต่อโชคชะตา จากการแข่งขันวีลแชร์ฟันดาบชิงแชมป์โลก 2022  ที่สาธารณรัฐโปแลนด์ 5. นางสาวพนิดา แซ่จิว ประธานบริษัท มะหาคัท จำกัด ขับเคลื่อนโครงการ "ช่างช่วยช่าง ช่างช่วยชาติ" บริการตัดผมฟรีให้พี่น้องประชาชน โดยเฉพาะกลุ่มเปราะบาง 6. นางสาวอรชุมา สุขสงวน หญิงไทยที่เป็นต้นแบบการทำงานในต่างประเทศ จากประเทศนอร์เวย์ 7. นายคณิน พรรคติวงษ์ เจ้าของเพจ "แม่เมนูนี้ทำไง" บันทึกความทรงจำเกี่ยวกับแม่ผ่านการทำอาหารเมนูโปรดที่เป็นสะพานกลางเชื่อมความสัมพันธ์ของทุกคนในครอบครัว 8. ครูปัทมาพร นพรัตน์ ครูผู้สร้างสรรค์อาหารกลางวันถาดหลุมระดับพรีเมี่ยมสำหรับโรงเรียนบ้านเพชรน้ำผึ้ง จังหวัดอุทัยธานี 9. ทีมอุ้มเพื่อน โรงเรียนท่ามะขามวิทยา จังหวัดราชบุรี ผู้สนับสนุนหัวใจที่ยิ่งใหญ่ สร้างโอกาสความเท่าเทียมให้เพื่อน โดยการอุ้มเพื่อนนักเรียนพิการที่มีรูปร่างกระดูกผิดรูป ขึ้นตึกเรียนทุกวัน 10.สัตวแพทย์หญิงชนัญญา กาญจนสาขา "หมอโบว์"  สัตวแพทย์ประจำส่วนอนุรักษ์สัตว์ป่า สำนักบริหารพื้นที่อนุรักษ์ที่ 1 (ปราจีนบุรี) กรมอุทยานแห่งชาติ สัตว์ป่า และพันธุ์พืช กระทรวงทรัพยากรธรรมชาติและสิ่งแวดล้อม  ทุ่มเททั้งกำลังกายและใจ เพื่อช่วยชีวิตช้างป่าแม่ลูกอ่อนที่ได้รับความชื่นชมจากโลกโซเชียล

ที่มา : https://www.thaigov.go.th/news/contents/details/57809