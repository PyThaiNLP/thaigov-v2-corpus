รัฐบาลไทย-ข่าวทำเนียบรัฐบาล-กสร. จับมือ ปส. ลงนาม MOU มุ่งยกระดับความปลอดภัยทางรังสีในสถานประกอบกิจการ


วันเสาร์ที่ 4 กันยายน 2564
กสร. จับมือ ปส. ลงนาม MOU มุ่งยกระดับความปลอดภัยทางรังสีในสถานประกอบกิจการ
กรมสวัสดิการและคุ้มครองแรงงานลงนามบันทึกข้อตกลงความร่วมมือ (MOU) ทางวิชาการว่าด้วยความปลอดภัยทางรังสีในสถานประกอบกิจการ ร่วมกับสำนักงานปรมาณูเพื่อสันติ มุ่งยกระดับความปลอดภัยทางรังสีในสถานประกอบกิจการเพื่อให้เกิดความปลอดภัยทั้งต่อลูกจ้าง ประชาชน
นายอภิญญา สุจริตตานันท์ อธิบดีกรมสวัสดิการและคุ้มครองแรงงาน (กสร.) กล่าวหลังลงนามบันทึกข้อตกลงความร่วมมือทางวิชาการว่าด้วยความปลอดภัยทางรังสีในสถานประกอบกิจการ ร่วมกับสำนักงานปรมาณูเพื่อสันติ (ปส.) ผ่านระบบออนไลน์ เมื่อวันที่ 3 กันยายน 2564 ว่า นายสุชาติ ชมกลิ่น รัฐมนตรีว่าการกระทรวงแรงงาน ได้กำหนดเป้าหมายในการขับเคลื่อนนโยบาย Safety Thailand โดยดำเนินการความร่วมมือกับหน่วยงานต่างๆ เพื่อยกระดับการกำกับดูแลและการดำเนินการด้านความปลอดภัย อาชีวอนามัยของแรงงานและของประเทศไทยให้ยั่งยืน การลงนามบันทึกข้อตกลงความร่วมมือทางวิชาการว่าด้วยความปลอดภัยทางรังสีในสถานประกอบกิจการ ร่วมกับสำนักงานปรมาณูเพื่อสันติ (ปส.) ในครั้งนี้ เพื่อผสานความร่วมมือระหว่างกรมสวัสดิการและคุ้มครองแรงงานกับสำนักงานปรมาณูเพื่อสันติ ทั้งด้านวิชาการ ด้านกฎหมาย ด้านการพัฒนาบุคลากร ด้านระบบฐานข้อมูล เพื่อสนับสนุน แลกเปลี่ยนและบูรณาการข้อมูลเกี่ยวกับการบริหารจัดการด้านแรงงานในสถานประกอบกิจการที่ครอบครองและใช้งานวัสดุกัมมันตรังสีและเครื่องกำเนิดรังสี รวมทั้งข้อมูลรายงานการตรวจสอบความปลอดภัยของสถานประกอบกิจการ อีกทั้งการติดตามข้อมูลแนวโน้มการจ้างแรงงาน เพื่อเฝ้าระวังการเลิกจ้างแรงงานและการละทิ้งวัสดุกัมมันตรังสีและเครื่องกำเนิดรังสีในการครอบครอง และทำให้เกิดการแปลงสภาพสารกัมมันตรังสีและเครื่องกำเนิดรังสี ซึ่งจะเป็นอันตรายกับประชาชนและสิ่งแวดล้อม และด้านการกำกับดูแลความปลอดภัยและจัดการเหตุฉุกเฉินทางรังสี
อธิบดี กสร. กล่าวเพิ่มเติมว่า การลงนามความร่วมมือในครั้งนี้ ถือเป็นการบูรณาการของสองหน่วยงานภาครัฐในการขับเคลื่อนนโยบาย Safety Thailand เพื่อเสริมสร้างความร่วมมือและประสานงานระหว่างกัน ในการพัฒนาความปลอดภัยทางรังสีในสถานประกอบกิจการของประเทศไทยในทุก ๆ มิติ ทั้งนี้ หากมีข้อสงสัยเกี่ยวกับความปลอดภัย อาชีวอนามัย และสภาพแวดล้อมในการทำงาน สามารถติดต่อสอบถามได้ที่กองความปลอดภัยแรงงาน กรมสวัสดิการและคุ้มครองแรงงาน โทร 02 448 9128-39 หรือโทรศัพท์สายด่วน 1546 หรือ 1506 กด 3

ที่มา : https://www.thaigov.go.th/news/contents/details/45520