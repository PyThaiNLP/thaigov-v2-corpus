รัฐบาลไทย-ข่าวทำเนียบรัฐบาล-​นายกรัฐมนตรีห่วงนักลงทุน พิจารณารอบด้านก่อนตัดสินใจลงทุนทุกประเภท


วันอาทิตย์ที่ 21 สิงหาคม 2565
พิมพ์
​นายกรัฐมนตรีห่วงนักลงทุน พิจารณารอบด้านก่อนตัดสินใจลงทุนทุกประเภท
​นายกรัฐมนตรีห่วงนักลงทุน พิจารณารอบด้านก่อนตัดสินใจลงทุนทุกประเภท เตือนผู้รับงานโฆษณารีวิวสินค้าบริการเพิ่มความระมัดระวัง อาจตกเป็นผู้มีส่วนร่วมกระทำผิด
วันนี้ 21 สิงหาคม 2565  น.ส.ไตรศุลี ไตรสรณกุล รองโฆษกประจำสำนักนายกรัฐมนตรี กล่าวว่า พล.อ.ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม มีความห่วงใยประชาชนที่หาช่องทางการลงทุน และเกิดกรณีการหลอกลวงกันเกิดขึ้นโดยเฉพาะผ่านช่องทางออนไลน์ เช่น กรณีแชร์ออนไลน์ที่มีการหลอกให้นำเงินไปลงทุนในสินทรัพย์ต่างๆ โดยอ้างจะให้ผลตอบแทนสูง มีการบริหารการลงทุนโดยทีมงานผู้เชี่ยวชาญ
การหลอกลวงในลักษณะวงแชร์มีมายาวนานเพียงแต่เปลี่ยนรูปแบบไป และขณะนี้มาอยู่ในช่องทางออนไลน์ที่เข้าถึงคนจำนวนมาก ทำให้แนวโน้มความเสียหายที่มากขึ้น นายกรัฐมนตรีจึงฝากความห่วงใยถึงประชาชาที่มองหาการลงทุน ให้พิจารณาถึงความเสี่ยงจากการลงทุนอย่างรอบด้าน ทำความเข้าใจในลักษณะความเสี่ยง พร้อมหาข้อมูลและพิจารณาอย่างถี่ถ้วนก่อนตัดสินใจ และที่สำคัญ อย่าหลงเชื่อคำโฆษณาโดยง่าย โดยเฉพาะการใช้ผู้ที่มีชื่อเสียงมาเป็นพรีเซ็นเตอร์ เสนอผลตอบแทนสูงเกินกว่าที่ควรจะเป็น
น.ส.ไตรศุลี กล่าวว่า ในส่วนของผู้รับงานโฆษณาหรือรีวิวสินค้าต่างๆ ไม่ว่าจะเป็นบุคคลมีชื่อเสียงเป็นที่รู้จัก หรือบุคคลทั่วไปก็ขอให้พิจารณาสินค้าและบริการที่มาจ้างว่ามีโอกาสสร้างความเสียหาย หรือส่งผลกระทบต่อสังคมอย่างไรหรือไม่ อย่ามองเพียงค่าจ้างในอัตราที่สูงเท่านั้น เพราะไม่เช่นนั้นอาจกลายเป็นผู้ร่วมกระทำผิดในขบวนการฉ้อโกงประชาชนได้
สำหรับกรณีคดี FOREX-3D ที่มีมูลค่าความเสียหายและมีประชาชนถูกหลอกเป็นจำนวนมาก ซึ่งมีดารา นักแสดงเข้าไปมีส่วนเกี่ยวข้อง นายกรัฐมนตรีกำชับให้ดำเนินการสอบสวนหาข้อเท็จจริง ดำเนินการตามกฎหมาย เพื่อไม่ให้เป็นแบบอย่างที่ไม่ถูกต้อง
"ขอให้ประชาชนศึกษาข้อมูลให้รอบด้านก่อนตัดสินใจลงทุนไม่ว่าจะรูปแบบหรือช่องทางใด อย่าหลงเชื่อโฆษณาโดยง่าย โดยเฉพาะการลงทุนที่อ้างผลตอบแทนที่สูง ขอให้ลงทุนกับสถานบันการเงินหรือบริษัทที่ถูกต้องตามกฎหมาย มีประวัติที่น่าเชื่อถือ เพื่อจะได้ไม่ตกเป็นเหยื่อถูกหลอกลวง" น.ส.ไตรศุลี กล่าว

ที่มา : https://www.thaigov.go.th/news/contents/details/58254