รัฐบาลไทย-ข่าวทำเนียบรัฐบาล-รมว.เฮ้ง ขานรับนโยบาย นายกตู่ มุ่งดูแลสิทธิประโยชน์แรงงานหญิง เนื่องในวันสตรีสากล


วันอังคารที่ 8 มีนาคม 2565
รมว.เฮ้ง ขานรับนโยบาย นายกตู่ มุ่งดูแลสิทธิประโยชน์แรงงานหญิง เนื่องในวันสตรีสากล
...
นายสุชาติ ชมกลิ่น รัฐมนตรีว่าการกระทรวงแรงงาน เปิดเผยว่า ในวันที่ 8 มีนาคมของทุกปีเป็นวันสตรีสากล รัฐบาลภายใต้การนำของ พล.อ.ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม และ พล.อ.ประวิตร วงษ์สุวรรณ รองนายกรัฐมนตรี ได้ให้ความสำคัญต่อการคุ้มครองและพัฒนาคุณภาพชีวิตแรงงานสตรีมาโดยตลอด รวมถึงสนับสนุนให้สตรีได้รับการปฏิบัติอย่างเป็นธรรมและเท่าเทียม ได้รับสิทธิประโยชน์จากการจ้างงาน มีความสุข และคุณภาพชีวิตที่ดีในการทำงาน
นายสุชาติ กล่าวต่อว่า กระทรวงแรงงานได้ขานรับนโยบายรัฐบาลดังกล่าวในการดูแลสิทธิประโยชน์ของแรงงานสตรีในหลาย ๆ ด้าน เพื่อส่งเสริมบทบาทสตรีและความเสมอภาคเท่าเทียม เป็นธรรม มีคุณภาพชีวิตที่ดี ซึ่งสำนักงานประกันสังคมได้มีการเพิ่มสิทธิประโยชน์ กองทุนประกันสังคม โดยเพิ่มค่าคลอดบุตรจากเดิม 13,000 บาท เพิ่มเป็น 15,000 บาทค่าสงเคราะห์บุตรจากเดิมเดือนละ 600 บาท เพิ่มเป็นเดือนละ 800 บาท ค่าฝากครรภ์ตามเกณฑ์คุณภาพ จากเดิม 1,000 บาท เพิ่มเป็น 1,500 บาท รวมทั้งการตรวจสุขภาพ ตรวจสุขภาพเต้านม ตรวจมะเร็งปากมดลูกฟรีให้แก่ผู้ประกันตนและการส่งเสริมสุขภาพและป้องกันโรคกรณีวัคซีนไข้หวัดใหญ่ เพื่อการคุ้มครองดูแลแรงงานสตรีให้เข้าถึงหลักประกันทางสังคม
เนื่องด้วยสถานการณ์การแพร่ระบาดของโควิด-19 และมาตรการความปลอดภัยทางสาธารณสุขของภาครัฐทำให้ในปีนี้กระทรวงแรงงาน โดยกรมสวัสดิการและคุ้มครองแรงงานไม่ได้จัดงาน “วันสตรีสากล”เพื่อเชิดชูและยกย่องเหล่าสตรีที่เป็นเสมือนกำลังหลักที่สร้างคุณค่าและความสำเร็จให้กับธุรกิจต่างๆ แต่ก็ไม่หยุดในการส่งเสริมพลังของสตรี ไม่หยุดที่ยกย่องความยิ่งใหญ่ของผู้หญิง กระทรวงแรงงานได้ให้ความสำคัญต่อเรื่องนี้เป็นอย่างมาก ซึ่งในปีนี้ได้จัดให้มีการประกวดผลิตสื่อเพื่อการสื่อสารกับสังคมในหัวข้อ “พลังสตรีพลิกวิกฤตเศรษฐกิจไทย”โดยรับผลงานตั้งแต่บัดนี้จนถึงวันที่ 25 มีนาคมนี้ ผู้สนใจสามารถสอบถามได้ที่กรมสวัสดิการและคุ้มครองแรงงาน
“เนื่องในวันสตรีสากลในปีนี้ ผมขอเป็นกำลังใจให้แก่ผู้หญิงทุกคน นอกจากมีหน้าที่ดูแลครอบครัวแล้ว ยังมีศักยภาพ มีพลังความสามารถที่จะขับเคลื่อนเศรษฐกิจของประเทศ ซึ่งรัฐบาลและกระทรวงแรงงานจะดูแลคุ้มครองสิทธิประโยชน์ตามกฎหมายที่เกี่ยวข้อง ให้ได้รับสวัสดิการที่เหมาะสม ยกระดับคุณภาพชีวิต และเป็นพลังสำคัญในการพัฒนาประเทศให้ก้าวไปข้างหน้าด้วยกันต่อไป” นายสุชาติ กล่าวในท้ายสุด

ที่มา : https://www.thaigov.go.th/news/contents/details/52331