รัฐบาลไทย-ข่าวทำเนียบรัฐบาล-โฆษกรัฐบาลเผย นายกฯ กำชับ สธ. เร่งเปิดทางประชาชนสามารถซื้อชุดตรวจเร็ว ATK ตามร้านค้าทั่วไปและออนไลน์ สธ. มอบ อภ. จัดหาเพื่อจำหน่ายในราคาย่อมเยา


วันจันทร์ที่ 27 กันยายน 2564
พิมพ์
โฆษกรัฐบาลเผย นายกฯ กำชับ สธ. เร่งเปิดทางประชาชนสามารถซื้อชุดตรวจเร็ว ATK ตามร้านค้าทั่วไปและออนไลน์ สธ. มอบ อภ. จัดหาเพื่อจำหน่ายในราคาย่อมเยา
โฆษกรัฐบาลเผย นายกฯ กำชับ สธ. เร่งเปิดทางประชาชนสามารถซื้อชุดตรวจเร็ว ATK ตามร้านค้าทั่วไปและออนไลน์ สธ. มอบ อภ. จัดหาเพื่อจำหน่ายในราคาย่อมเยา
วันที่ 27 กันยายน 2564 นายธนกร  วังบุญคงชนะ โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ได้มอบนโยบายให้กระทรวงสาธารณสุขและหน่วยงานที่เกี่ยวข้องดำเนินการเพื่อให้ประชาชนทั่วไปรวมไปถึงผู้ประกอบการขายสินค้า/บริการรายย่อย สามารถเข้าถึงชุดตรวจเร็ว ATK ได้อย่างทั่วถึงในราคาที่เหมาะสม สำหรับการดำเนินกิจการ/กิจกรรมเศรษฐกิจ ทั้งการเดินทาง การผลิต และการบริการ มีความปลอดภัย ทั้งนี้ ที่ประชุมคณะกรรมการสำนักงานคณะกรรมการอาหารและยา (อย.) มีมติเห็นชอบให้จำหน่ายชุดตรวจ ATK ตามร้านค้าทั่วไป จากเดิมที่อนุญาตให้ขายเฉพาะร้านขายยา ที่มีเภสัชกรประจำร้าน  โดยประชาชนทั่วไปสามารถรับสินค้าจากบริษัทผู้ผลิตหรือผู้นำเข้าที่ได้รับอนุญาตนำเข้าถูกต้องจาก อย. เพื่อนำมาขายได้โดยไม่ต้องจดทะเบียน รวมถึงการขายผ่านระบบออนไลน์ได้ โดยกระทรวงสาธารณสุขจะได้จัดทำประกาศใช้เพื่อเผยแพร่ในราชกิจจานุเบกษาต่อไป
โฆษกประจำสำนักนายกรัฐมนตรี กล่าวอีกว่า นายกรัฐมนตรีในฐานะผู้อำนวยการ ศบค. เห็นว่าไทย ต้องสามารถอยู่ร่วมกับโควิด-19 เดินหน้าเศรษฐกิจ ตามมาตรการ COVID-Free Setting และ Universal Prevention ด้วยการป้องกัน ควบคุม และรักษา หากผู้ประกอบการ ร้านค้า ผู้ให้บริการ ประชาชนทั่วไป สามารถตรวจหาเชื้อ COVID-19 ได้เอง ทำให้สามารถรู้สถานะและคัดกรองตนเองในเบื้องต้น ลดความเสี่ยงในการแพร่โรค ประกอบกับการตรวจเชิงรุกที่รัฐบาลเร่งดำเนินการ เชื่อจะทำให้การดำเนินกิจกรรมเศรษฐกิจ ทั้งภาคการผลิต/บริการ มีความปลอดภัยและยั่งยืนยิ่งขึ้น ซึ่งจะสอดรับการผ่อนคลายมาตรการในอนาคตยิ่งขึ้น อย่างไรก็ตาม ATK ยังเป็นอุปกรณ์ทางการแพทย์ ซึ่งต้องได้รับอนุญาตโฆษณาขายสินค้าจาก อย. ก่อน ทั้งนี้ สถานการโควิด-19 เริ่มมีทิศทางที่ดีขึ้น ต้องขอบคุณพี่น้องคนไทยทุกคนที่ให้ความร่วมมืออย่างดี ขอบคุณบุคลากรทางการแพทย์ที่มุ่งมั่นทำงานกันอย่างหนัก

ที่มา : https://www.thaigov.go.th/news/contents/details/46234