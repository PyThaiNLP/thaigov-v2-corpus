รัฐบาลไทย-ข่าวทำเนียบรัฐบาล-รมว.พม. ลงพื้นที่ จ.กระบี่ เปิดศูนย์ช่วยเหลือสังคมตำบลแห่งแรก จับมือภาคีเครือข่ายช่วยกลุ่มเปราะบางแบบครบวงจร


วันพุธที่ 17 พฤศจิกายน 2564
รมว.พม. ลงพื้นที่ จ.กระบี่ เปิดศูนย์ช่วยเหลือสังคมตำบลแห่งแรก จับมือภาคีเครือข่ายช่วยกลุ่มเปราะบางแบบครบวงจร
รมว.พม. ลงพื้นที่จ.กระบี่ เปิดศูนย์ช่วยเหลือสังคมตำบลแห่งแรก จับมือภาคีเครือข่ายช่วยกลุ่มเปราะบางแบบครบวงจร
เมื่อวันที่ 15 พ.ย. 64 เวลา 17.30 น. นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) พร้อมด้วยคณะผู้บริหารกระทรวง พม. ลงพื้นที่จังหวัดกระบี่ ณ องค์การบริหารส่วนตำบลไสไทย อำเภอเมืองกระบี่ จังหวัดกระบี่ เพื่อเปิดศูนย์ช่วยเหลือสังคมตำบลไสไทย เป็นศูนย์ฯ แห่งแรกของจังหวัดกระบี่ที่ให้บริการอย่างครอบคลุมตามภารกิจกระทรวง พม. สำหรับประชาชนทุกกลุ่มเป้าหมายและทุกช่วงวัย โดยเฉพาะอย่างยิ่งกลุ่มเปราะบาง ได้แก่ เด็ก เยาวชน ผู้สูงอายุ คนพิการ และผู้ด้อยโอกาส ด้วยการให้บริการด้านสิทธิและสวัสดิการสังคมทั้งด้านการสงเคราะห์ คุ้มครอง พัฒนา ป้องกัน และแก้ไขปัญหาสังคม เพื่อตอบสนองต่อความต้องการของประชาชนในพื้นที่อย่างรวดเร็วและทันเหตุการณ์ เพราะปัญหาของประชาชน รอไม่ได้  อีกทั้งบูรณาการการทำงานร่วมกับภาคีเครือข่ายทุกภาคส่วนในพื้นที่ อาทิ ศูนย์พัฒนาครอบครัวในชุมชน ศูนย์พัฒนาคุณภาพชีวิตและส่งเสริมอาชีพผู้สูงอายุ ชมรมผู้สูงอายุ ผู้แทนทางศาสนา สภาเด็กและเยาวชน กลุ่มสตรี เจ้าหน้าที่ท้องถิ่น  มูลนิธิมิราเคิลออฟไลฟ์ และอาสาสมัครพัฒนาสังคมและความมั่นคงของมนุษย์ (อพม.) เป็นต้น  เพื่อการมีส่วนร่วมในการทำงานด้านพัฒนาสังคมอย่างมีประสิทธิภาพที่ดียิ่งขึ้น
นายจุติ กล่าวว่า 2 ปีที่ผ่านมา หลังเกิดสถานการณ์โควิด - 19 ทำให้รัฐบาลต้องเดินทางมาที่จังหวัดกระบี่ เพื่อมากระตุ้นการฟื้นตัวของเศรษฐกิจ ทั้งจังหวัดกระบี่ ภูเก็ต ตรัง และพังงา อย่างไรก็ตามจังหวัดกระบี่เคยพึ่งพารายได้จากการท่องเที่ยวเป็นหลัก ฉะนั้น จึงเป็นบทเรียนที่สำคัญของจังหวัดภาคใต้ฝั่งอันดามัน เมื่อโลกเปลี่ยนไปทุกวัน และโอกาสเปิด ชีวิตก็จะเปลี่ยน โดยพลเอก ประยุทธ์ จันทร์โอชา นายกรัฐมนตรี ได้เดินทางมายังจังหวัดกระบี่ เพราะต้องการพลิกโฉมประเทศจากลบเป็นบวก ให้จังหวัดสามารถสร้างรายได้เหมือนเดิม และการเดินทางมาลงพื้นที่ในวันนี้ เราต้องทำงานให้รวดเร็ว เพราะปัญหาของประชาชน รอไม่ได้ ทุกนาที ทุกวัน มีความหมายสำหรับประชาชนและประเทศ กระทรวง พม. จึงได้เปิดศูนย์ช่วยเหลือสังคมแห่งนี้ ให้กับประชาชนได้ประโยชน์ ซึ่งประกอบด้วยภาคีเครือข่ายทุกภาคส่วน รวมถึง อบต. ที่จะต้องร่วมให้การสนับสนุน และต้องทำด้วยความเชื่อมั่นว่าจะทำให้เกิดประโยชน์กับประชาชนให้ได้ ซึ่งตนจะไม่ย่อท้อจะไม่กลัวกับปัญหา และเราจะเดินไปด้วยกัน
นายจุติ กล่าวเพิ่มเติมว่า สำหรับองค์การบริหารส่วนตำบลไสไทย อยู่ห่างจากที่ว่าการอำเภอเมืองกระบี่ประมาณ 4 กิโลเมตร มีพื้นที่ 54 ตารางกิโลเมตร แบ่งเขตการปกครองออกเป็น 7 หมู่บ้าน มีประชากรรวมทั้งสิ้น 14,860 คน (ไม่นับรวมประชากรแฝงและนักท่องเที่ยว) และมีจำนวนครัวเรือนทั้งสิ้น 8,570 ครัวเรือน แบ่งเป็นประชากรเด็กปฐมวัย จำนวน 702 คน เด็กวัยเรียน จำนวน 2,223 คน วัยรุ่น จำนวน 1,265 คน วัยทำงาน จำนวน 8,708 คน ผู้สูงอายุ 60 ปีขึ้นไป จำนวน 1,730 คน ทั้งนี้ ที่ผ่านมา มีการช่วยเหลือกลุ่มเปราะบางที่ได้รับผลกระทบจาก โควิด - 19 รอบแรก จำนวน 72 คน (งบสนับสนุนจากศูนย์พัฒนาการจัดสวัสดิการสังคมผู้สูงอายุจังหวัดกระบี่ จำนวน 44 คน และบ้านพักเด็กและครอบครัวจังหวัดกระบี่ จำนวน 28 คน) และ รอบที่ 2 จำนวน 70 คน ซึ่งอยู่ระหว่างการประสานความช่วยเหลือกับหน่วยงานที่เกี่ยวข้อง

ที่มา : https://www.thaigov.go.th/news/contents/details/48291