รัฐบาลไทย-ข่าวทำเนียบรัฐบาล-นายกฯ เน้นย้ำส่วนท้องถิ่นร่วมบูรณาการการทำงาน มุ่งผลสัมฤทธิ์ให้ประชาชนเข้าถึงการบริการภาครัฐ ส่งเสริมความเป็นธรรมและเท่าเทียม ไม่ทิ้งใครไว้ข้างหลัง


วันพฤหัสบดีที่ 10 มีนาคม 2565
พิมพ์
นายกฯ เน้นย้ำส่วนท้องถิ่นร่วมบูรณาการการทำงาน มุ่งผลสัมฤทธิ์ให้ประชาชนเข้าถึงการบริการภาครัฐ ส่งเสริมความเป็นธรรมและเท่าเทียม ไม่ทิ้งใครไว้ข้างหลัง
นายกฯ เน้นย้ำส่วนท้องถิ่นร่วมบูรณาการการทำงาน มุ่งผลสัมฤทธิ์ให้ประชาชนเข้าถึงการบริการภาครัฐ ส่งเสริมความเป็นธรรมและเท่าเทียม ไม่ทิ้งใครไว้ข้างหลัง ประชาชนได้รับประโยชน์อย่างแท้จริง
วันนี้ (10 มี.ค. 65) เวลา 09.00 น. พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เป็นประธานพิธีเปิดการประชุมและการสัมมนาทางวิชาการสมาคมสันนิบาตเทศบาลแห่งประเทศไทย ครั้งที่ 1/2565 ประจำปี พ.ศ. 2565 (ผ่านระบบ Video Conference) ณ ศูนย์ปฏิบัติการนายกรัฐมนตรี (PMOC) ตึกไทยคู่ฟ้า ทำเนียบรัฐบาล โดยมีรองปลัดกระทรวงมหาดไทย อธิบดีกรมส่งเสริมการปกครองท้องถิ่น ผู้ว่าราชการจังหวัดนนทบุรี นายกเทศมนตรี ประธานสภาเทศบาล ปลัดเทศบาล บุคลากรของเทศบาล เข้าร่วมประชุมในรูปแบบออนไลน์ ณ อาคารชาเลนเจอร์ อาคาร 2 อิมแพ็ค ชาเลนเจอร์ เมืองทองธานี ทั้งนี้ นายธนกร วังบุญคงชนะ โฆษกประจำสำนักนายกรัฐมนตรี สรุปสาระสำคัญดังนี้
นายกรัฐมนตรีกล่าวว่า เทศบาลเป็นอีกกลไกหนึ่งที่มีความสำคัญต่อการบริหารราชการแผ่นดินมาอย่างยาวนาน โดยถือเป็นหน่วยที่มีความใกล้ชิด และสามารถเข้าถึงประชาชนในพื้นที่ต่าง ๆ เพื่อแก้ไขปัญหาเฉพาะหน้าที่เกิดขึ้นในชุมชน รวมทั้งการประสานงานกับหน่วยงานราชการอื่น ๆ ในการบรรเทาความเดือดร้อนให้แก่พี่น้องประชาชน นอกเหนือจากการแก้ไขปัญหาความเดือดร้อนของประชาชนแล้ว เทศบาลยังมีบทบาทสำคัญในการบำรุงรักษาและพัฒนาท้องถิ่นให้เป็นไปด้วยความเรียบร้อย รัฐบาลเห็นถึงความสำคัญของการพัฒนาท้องถิ่น จึงได้วางแผนงานเพื่อส่งเสริมให้ท้องถิ่นมีประสิทธิภาพมากยิ่งขึ้น โดยมุ่งเน้นการขับเคลื่อนการบูรณาการการทำงานร่วมกันระหว่างส่วนกลาง ส่วนภูมิภาค และส่วนท้องถิ่น เพื่อให้การขับเคลื่อนการพัฒนาประเทศสอดคล้องกันทั้งต้นทาง กลางทางและปลายทาง ซึ่งการประชุมและการสัมมนาในวันนี้ นับเป็นโอกาสดีที่ผู้มีส่วนเกี่ยวข้องจะได้รับฟัง และนำองค์ความรู้ที่ได้รับไปปรับใช้เป็นแนวทางในการปฏิบัติหน้าที่ของตน พร้อมทั้งร่วมแลกเปลี่ยนความคิดเห็นและเรียนรู้จากประสบการณ์ระหว่างกัน ซึ่งท้องถิ่นหลายแห่งนั้นถือเป็นต้นแบบที่ดีในการสร้างนวัตกรรม และการบริการสาธารณะ เช่น ด้านการดูแลสุขภาพประชาชน ด้านคุณธรรมจริยธรรม และด้านการมีส่วนร่วมของประชาชน รวมทั้งด้านการขับเคลื่อนกิจกรรมปฏิรูปประเทศที่ส่งผลต่อประชาชนอย่างมีนัยสำคัญ (Big Rock) ที่ส่งผลต่อการบรรลุวัตถุประสงค์ตามยุทธศาสตร์ชาติ 20 ปี ในการพัฒนาท้องถิ่นให้เจริญก้าวหน้าโดยยึดถือประชาชนเป็นศูนย์กลาง ไม่ทิ้งใครไว้ข้างหลัง เกิดผลสำเร็จเป็นรูปธรรม สามารถสร้างประโยชน์ให้แก่พี่น้องประชาชนได้อย่างทั่วถึงและเท่าเทียม
นายกรัฐมนตรีเน้นย้ำความสำคัญของสมาคมสันนิบาตเทศบาลฯ ที่เป็นกลไกสำคัญในการบริหารงานที่มีความใกล้ชิดกับประชาชนในท้องถิ่น ซึ่งรัฐบาลได้มีการปรับปรุงกฎหมายและกฎระเบียบต่าง ๆ ที่เกี่ยวข้องเพื่อปรับเปลี่ยน และอำนวยความสะดวกให้การบริหารราชการส่วนท้องถิ่นมีความคล่องตัว สามารถให้บริการประชาชนได้อย่างสะดวก รวดเร็ว ทุกภาคส่วนที่เกี่ยวข้องจึงต้องเร่งสร้างการรับรู้ ประชาสัมพันธ์ และทำความเข้าใจให้ประชาชนรับทราบ เพื่อให้ประชาชนสามารถเข้าถึงองค์ความรู้ภาครัฐ และร่วมเดินหน้าบูรณาการการทำงานด้วยความเข้าใจกัน ท่ามกลางสถานการณ์บ้านเมืองที่มีทั้งวิกฤตและโอกาส ซึ่งปัญหาที่เกิดขึ้นทุกฝ่ายจะต้องเตรียมความพร้อมในการรับมือด้วยความรู้ ความเข้าใจ มีวิธีการแก้ปัญหาในรูปแบบที่เหมาะสม โดยขอให้ใช้โอกาสนี้ในการสร้างความร่วมมือ ขยายเครือข่ายการพัฒนา เรียนรู้จากประสบการณ์ต่าง ๆ ร่วมกัน เพื่อนำพาประเทศชาติให้เจริญเติบโต ก้าวหน้าในอนาคตโดยไม่ทิ้งใครไว้ข้างหลัง
นายกรัฐมนตรีกล่าวด้วยว่า ปัจจุบันประเทศไทยกำลังเดินหน้าเข้าสู่แผนพัฒนาเศรษฐกิจและสังคมแห่งชาติฉบับที่ 13 ซึ่งถือเป็นแผนระดับชาติที่มีความสำคัญในการกำหนดทิศทางการพัฒนาเศรษฐกิจและสังคมของประเทศ ซึ่งการบริหารประเทศทั้งในส่วนกลาง ส่วนภูมิภาค และส่วนท้องถิ่น ต้องทำงานให้ประสานสอดคล้องกัน ทั้งแผนงาน แผนเงิน และแผนคน ช่วยกันลดปัญหาความเหลื่อมล้ำในทุก ๆ ด้าน เช่น ความยากจน การศึกษา ที่อยู่อาศัย โดยจัดลำดับความเร่งด่วนของปัญหาและแผนงานต่าง ๆ พร้อมทั้งส่งเสริมให้ประชาชนเข้าถึงการบริการภาครัฐ โดยบูรณการการทำงานให้ตรงกับความต้องการของประชาชนให้ได้มากที่สุด ก่อให้เกิดผลสัมฤทธิ์อย่างเป็นรูปธรรมและยั่งยืน สิ่งสำคัญที่สุดคือความโปร่งใส เป็นธรรม และเท่าเทียม ประชาชนได้รับประโยชน์อย่างแท้จริง โอกาสนี้ นายกรัฐมนตรีขอบคุณทุกภาคส่วนที่ได้ร่วมมือกับรัฐบาลเป็นอย่างดีในการแก้ไขปัญหาที่เกิดขึ้นจากการแพร่ระบาดของโรคติดเชื้อโควิด-19 ในระยะที่ผ่านมา อีกทั้งปัญหาภัยแล้งและอุทกภัย ปัญหาเรื่องการจัดการขยะ รวมทั้งปัญหาอื่น ๆ ที่ส่งผลกระทบต่อพี่น้องประชาชนคนไทย พร้อมขอให้ทุกคนมีพลังกาย พลังใจ และพลังสติปัญญาที่สมบูรณ์ ปฏิบัติหน้าที่เพื่อประเทศชาติและประชาชนอย่างเข้มแข็งต่อไป
ทั้งนี้ รัฐบาลมีนโยบายสำคัญในการพัฒนาท้องถิ่นให้มีประสิทธิภาพ สร้างกลไกเครือข่ายความร่วมมือการทำงานร่วมกันระหว่างส่วนกลาง ส่วนภูมิภาค และส่วนท้องถิ่น บูรณาการในการขับเคลื่อนภารกิจ การพัฒนาประเทศในระดับพื้นที่ให้เกิดผลสำเร็จตามเป้าหมายของรัฐบาลโดยยึดประชาชนเป็นศูนย์กลาง สร้างประโยชน์ให้แก่พี่น้องประชาชนอย่างครอบคลุม ทั่วถึงและเท่าเทียม โดยการประชุมและการสัมมนาทางวิชาการสมาคมสันนิบาตแห่งประเทศไทย ครั้งที่ 1/2565 ประจำปี พ.ศ. 2565 มีวัตถุประสงค์เพื่อให้บุคลากรของเทศบาลได้เสวนาแลกเปลี่ยนเกี่ยวกับแนวทางในการปฏิบัติหน้าที่และการพัฒนาท้องถิ่นให้สอดคล้องกับแนวทางการพัฒนาระดับประเทศและระดับสากล พัฒนาบุคลากร และเพิ่มประสิทธิภาพในการปฏิบัติงานตามอำนาจหน้าที่ของเทศบาล รวมทั้งเตรียมความพร้อมเพื่อรองรับและร่วมขับเคลื่อนนโยบายรัฐบาลด้วย
--------------------

ที่มา : https://www.thaigov.go.th/news/contents/details/52396