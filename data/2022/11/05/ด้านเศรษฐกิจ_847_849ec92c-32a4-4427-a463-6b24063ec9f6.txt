รัฐบาลไทย-ข่าวทำเนียบรัฐบาล-ออมสิน เปิดขาย “สลากออมสินแบบใบสลาก” รอบใหม่ สลากออมสินพิเศษ 2 ปี ไม่จำกัดวงเงินฝาก เปิดให้ลูกค้าลงทะเบียนจองคิวฝากเงินได้แล้ว ที่เว็บไซต์ออมสิน และ LINE : GSB Society


วันอังคารที่ 7 กันยายน 2564
พิมพ์
ออมสิน เปิดขาย “สลากออมสินแบบใบสลาก” รอบใหม่ สลากออมสินพิเศษ 2 ปี ไม่จำกัดวงเงินฝาก เปิดให้ลูกค้าลงทะเบียนจองคิวฝากเงินได้แล้ว ที่เว็บไซต์ออมสิน และ LINE : GSB Society
ธนาคารออมสินเปิดให้ประชาชนฝากเงินในรูปแบบ “สลากออมสินพิเศษ 2 ปี (มีใบสลาก)” โดยสลากออมสินพิเศษ 2 ปี (มีใบสลาก) ที่เปิดรับฝากในครั้งนี้ ราคาหน่วยละ 100 บาท กำหนดระยะเวลาการฝาก 2 ปี หากฝากครบกำหนดได้รับดอกเบี้ย 0.10 บาทต่อหน่วย
นายวิทัย รัตนากร ผู้อำนวยการธนาคารออมสิน เปิดเผยว่า ด้วยธนาคารออมสินได้เปิดให้ประชาชนฝากเงินในรูปแบบ “สลากออมสินพิเศษ 2 ปี (มีใบสลาก)” ซึ่งเป็นผลิตภัณฑ์เงินฝากที่ได้รับความนิยมจากลูกค้าจำนวนมาก และมีเสียงเรียกร้องให้ธนาคารเปิดรับฝากเงินรูปแบบดังกล่าวอีกครั้ง โดยสลากออมสินพิเศษ 2 ปี (มีใบสลาก) ที่เปิดรับฝากในครั้งนี้ ราคาหน่วยละ 100 บาท กำหนดระยะเวลาการฝาก 2 ปี หากฝากครบกำหนดได้รับดอกเบี้ย 0.10 บาทต่อหน่วย พร้อมรับสิทธิลุ้นถูกรางวัลเลขสลากรวม 24 ครั้ง ตามกำหนดการออกรางวัลทุกวันที่ 1 ของเดือน เงินรางวัลสูงสุด รางวัลที่ 1 เป็นเงิน 5,000,000 บาท รางวัลที่ 2 เป็นเงิน 1,000,000 บาท และรางวัลอื่น ๆ รวมถึงรางวัลเลขท้าย ผู้ที่สนใจสามารถลงทะเบียนจองคิวนัดหมายเพื่อฝากเงินที่สาขา ผ่าน 2 ช่องทาง คือ เว็บไซต์ธนาคารออมสิน www.gsb.or.th และที่ LINE Official : GSB Society ได้ตั้งแต่บัดนี้เป็นต้นไป จนถึง 30 ธันวาคม 2564 หรือจนกว่าธนาคารจะแจ้งเปลี่ยนแปลง ทั้งนี้ การเปิดให้ลงทะเบียนล่วงหน้า เพื่อเป็นการรักษาระยะห่างตามมาตรการกระทรวงสาธารณสุข ป้องกันไม่ให้ลูกค้าไปติดต่อที่สาขาพร้อมกันเป็นจำนวนมาก ในช่วงสถานการณ์การแพร่ระบาดของโควิด 19
ธนาคารออมสินมีบทบาทสำคัญในการส่งเสริมการออมภาคประชาชน โดยผลิตภัณฑ์เงินฝากรูปแบบ “สลากออมสิน” ให้สิทธิประโยชน์แก่ลูกค้าที่ฝากเงินครบระยะเวลาที่กำหนด ทั้งนี้ เงินฝากลูกค้าธนาคารออมสินได้รับการคุ้มครองเต็มจำนวนโดยมีรัฐบาลเป็นประกัน ทั้งส่วนของเงินต้นและดอกเบี้ยเงินฝาก ตาม พ.ร.บ. ธนาคารออมสิน พ.ศ. 2489 ปัจจุบัน ธนาคารมีลูกค้าเงินฝากสลากออมสิน จำนวน 2.6 ล้านราย ในจำนวนนี้เป็นแบบใบสลากกว่า 9 แสนล้านบาท นับเป็นฐานเงินฝากขนาดใหญ่ที่สุดของสถาบันการเงินของรัฐ

ที่มา : https://www.thaigov.go.th/news/contents/details/45578