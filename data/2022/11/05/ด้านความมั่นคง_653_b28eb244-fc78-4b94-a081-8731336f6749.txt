รัฐบาลไทย-ข่าวทำเนียบรัฐบาล-กระทรวงแรงงาน จับมือทางการเมียนมา เปิดศูนย์ CI พร้อมให้บริการตั้งแต่บัดนี้ - 1 ส.ค. 65


วันอังคารที่ 11 มกราคม 2565
พิมพ์
กระทรวงแรงงาน จับมือทางการเมียนมา เปิดศูนย์ CI พร้อมให้บริการตั้งแต่บัดนี้ - 1 ส.ค. 65
กระทรวงแรงงาน พร้อมเปิดให้บริการศูนย์พิจารณาอนุญาตให้อยู่ในราชอาณาจักร อนุญาตให้ทำงาน และออกเอกสารรับรองบุคคล (Certificate of Identity: CI) จำนวน 5 แห่ง ในพื้นที่จังหวัดชลบุรี เชียงใหม่ ระนอง สมุทรปราการ และสมุทรสาคร
นายสุชาติ ชมกลิ่น รัฐมนตรีว่าการกระทรวงแรงงาน เปิดเผยว่า ทางการไทยโดยกระทรวงแรงงาน และสำนักงานตรวจคนเข้าเมือง ร่วมกับทางการเมียนมาจัดตั้งศูนย์พิจารณาอนุญาตให้อยู่ในราชอาณาจักร อนุญาตให้ทำงาน และออกเอกสารรับรองบุคคล (Certificate of identity: CI) จำนวน 5 แห่ง ในพื้นที่จังหวัดชลบุรี จังหวัดเชียงใหม่ จังหวัดระนอง จังหวัดสมุทรปราการ และจังหวัดสมุทรสาคร ตามมติครม.เมื่อวันที่ 13 กรกฎาคม 2564  โดยเริ่มให้บริการตั้งแต่วันที่ 10 มกราคม – 1 สิงหาคม  2565 เปิดทำการในวันจันทร์ - วันเสาร์ และหยุดทำการในวันอาทิตย์ และวันหยุดนักขัตฤกษ์ (ของฝ่ายไทย)  โดยกำหนดจำนวนผู้มาใช้บริการ ประมาณ 450 - 500 คนต่อวัน หรือเป็นไปตามมาตรการควบคุมโรคของแต่ละจังหวัด
“สถานการณ์การแพร่ระบาดของโรคโควิด-19 ทำให้ประเทศไทยและประเทศเพื่อนบ้านที่มีแรงงานเข้ามาทำงานในประเทศไทย ประกาศใช้มาตรการด้านสาธารณสุข และมาตรการควบคุมโรค ซึ่งต้องปฏิบัติตามอย่างเคร่งครัด  ทำให้การเดินทางกลับประเทศต้นทางเพื่อขอหนังสือเดินทางหรือเอกสารใช้แทนหนังสือเดินทางของคนต่างด้าว  มีขั้นตอนปฏิบัติและค่าใช้จ่ายที่เพิ่มขึ้น ซึ่งส่งผลกระทบโดยตรงกับนายจ้าง/สถานประกอบการที่ใช้แรงงานต่างด้าว การร่วมมือระหว่างทางการไทยและเมียนมาในครั้งนี้ จะทำให้แรงงานเมียนมามีเอกสารรับรองบุคคล (Certificate of identity: CI) เพื่อดำเนินการขอตรวจลงตราอนุญาตให้อยู่และทำงานในประเทศไทยต่อไปได้อย่างถูกต้องตามกฎหมาย เกี่ยวกับเรื่องนี้พล.อ. ประยุทธ์ จันทร์โอชา นายกรัฐมนตรี และพล.อ. ประวิตร วงษ์สุวรรณ รองนายกรัฐมนตรี ซึ่งกำกับดูแลกระทรวงแรงงาน ให้ความสำคัญและติดตามความคืบหน้ามาโดยตลอด เนื่องจากเกี่ยวข้องกับปัญหาการขาดแคลนแรงงานจนถึงปัญหาการลักลอบเข้าเมืองเพื่อทำงานอย่างผิดกฎหมาย”  รัฐมนตรีว่าการกระทรวงแรงงาน กล่าว
ด้านนายไพโรจน์ โชติกเสถียร อธิบดีกรมการจัดหางาน กล่าวถึงขั้นตอนการดำเนินการ ดังนี้
1. แรงงานเมียนมาชำระค่าธรรมเนียม จำนวน 310 บาทที่เคาน์เตอร์เซอร์วิส เพื่อลงทะเบียนนัดหมายล่วงหน้า โดยกำหนดจำนวนผู้มาใช้บริการต่อวัน จำนวน 450 – 500 คน หรือขึ้นอยู่กับมาตรการควบคุมโรคของแต่ละจังหวัด
2. แรงงานเมียนมา มาขอรับดำเนินการตามวัน และเวลาที่ระบุ ซึ่งแรงงานเมียนมาต้องได้รับการตรวจคัดกรองโรคโควิด-19 (ทางศูนย์ฯ มีบริการตรวจคัดกรองโรคโควิด-19 ด้วยวิธี ATK
3. แรงงานเมียนมา มาขอรับเอกสาร CI ฉบับใหม่ โดยทางการเมียนมาจะมีหน่วยงานประกอบด้วย สำนักงานตรวจคนเข้าเมือง กระทรวงมหาดไทย และกระทรวงแรงงานของทางการเมียนมา เพื่อดำเนินการเกี่ยวกับเอกสารของแรงงานมียนมา ซึ่งจะมีเคาน์เตอร์ห้บริการ จำนวน 5 จุด ได้แก่ จุดตรวจสอบประวัติการจัดทำเอกสาร CI และการยืนยันตัวตน โดยการถ่ายรูปและเก็บประวัติลายนิ้วมือ จุดปรับปรุงประวัติข้อมูลของแรงงานเมียนมา จุดออกเอกสารรับรองบุคคล (Certificate of Identity: CI) จุดออกบัตรประจำตัวแรงงานในต่างประเทศ (Overseas Worker Identification Card: OWIC) และจุดตรวจสอบข้อมูลในกรณีที่เอกสารขัดข้อง
4.  แรงงานเมียนมาที่ได้รับเอกสาร CI ฉบับใหม่แล้ว ให้เข้ารับการตรวจสอบเอกสาร โดยเจ้าหน้าที่ของกรมการจัดหางาน กระทรวงแรงงานของทางการไทย แบ่งเป็น 3 กรณีดังนี้
- กรณีที่ได้รับอนุญาตทำงานถึงวันที่ 13 กุมภาพันธ์ 2566 แล้วให้เจ้าหน้าที่ตรวจสอบใบอนุญาตทำงาน รวมถึงข้อมูลอื่น ๆ เช่น การขึ้นทะเบียนผู้ประกันตน หรือการทำประกันสุขภาพ
- กรณีที่ยังไม่ได้ดำเนินการขออนุญาตทำงาน ให้แรงงานเมียนมาดำเนินการขอต่ออายุใบอนุญาตทำงาน ณ ศูนย์ฯ โดยยื่นคำขอตามแบบ บต.50 ภายในวันที่ 31 มีนาคม 2565 แลให้เจ้าหน้าที่ตรวจสอบข้อมูลอื่น ๆ เช่น การขึ้นทะเบียนผู้ประกันตน หรือการทำประกันสุขภาพ
- กรณีแรงงานเมียนมาประสงค์เปลี่ยนแปลงรายการในใบอนุญาตทำงาน อาทิ เปลี่ยนนายจ้าง เปลี่ยนแปลงที่อยู่ สามารถยื่นคำขอเปลี่ยนรายการในใบอนุญาตทำงานตามแบบ บต.44 ณ ศูนย์ฯ ได้
5. สำนักงานตรวจคนเข้าเมืองของทางการไทย พิจารณาตรวจลงตราหรือย้ายรอยตราประทับการอนุญาตให้อยู่ในราชอาณาจักรเป็นการชั่วคราวให้กับแรงงานมียนมา ที่มาขอรับเอกสารรับรองบุคคล (Certificate of Identity: CI) ฉบับใหม่
เมื่อแรงงานเมียนมาดำเนินการครบทั้ง 5 ขั้นตอน การอนุญาตให้อยู่ในราชอาณาจักร อนุญาตให้ทำงาน และออกเอกสารรับรองบุคคล (Certificate of Identity: CI) จึงจะครบถ้วนสมบูรณ์
นายไพโรจน์ กล่าวต่อไปว่า ศูนย์พิจารณาอนุญาตให้อยู่ในราชอาณาจักร อนุญาตไห้ทำงาน และออกเอกสารรับรองบุคคล (Certificate of Identity: CI) จะให้บริการและอำนวยความสะดวกให้กับแรงงานเมียนมาที่จะเดินทางเข้าไปดำเนินการจัดทำเอกสารรับรองบุคคล (CI) ณ ศูนย์ฯ สอดคล้องกับแนวทางการป้องกันการแพร่ระบาดของโรคติดเชื้อไวรัสโคโรนา 2019 ของจังหวัด โดยศูนย์ ทั้ง 5 แห่ง มีสถานที่ตั้ง ดังนี้
1.จังหวัดชลบุรี ที่ตั้ง ตลาดสยามนินจา ทางหลวงชนบทหมายเลข ชบ. 3023 ตำบลหนองหงษ์ อำเภอพานทอง
2.จังหวัดเชียงใหม่ ที่ตั้งเลขที่ 138 หมู่ 4 ตำบลท่าศาลา อำเภอเมืองเชียงใหม่
3.จังหวัดระนอง ที่ตั้งเลขที่ 89/296 หมู่ 1 ตำบลปากน้ำ อำเภอเมืองระนอง
4.จังหวัดสมุทรปราการ ที่ตั้งเลขที่ 339/2 หมู่ 9 ซอยสุขสวัสดิ์ 74 อำเภอพระประแดง
5.จังหวัดสมุทรสาคร ที่ตั้ง บริษัท มหาชัย ออโต้ เพ้นท์ จำกัด เลขที่ 32/8 ถนนเศรษฐกิจ 1 ตำบลท่าทราย อำเภอเมืองสมุทรสาคร

ที่มา : https://www.thaigov.go.th/news/contents/details/50433