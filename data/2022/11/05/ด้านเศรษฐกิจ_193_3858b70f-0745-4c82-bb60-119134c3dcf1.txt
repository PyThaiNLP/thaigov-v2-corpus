รัฐบาลไทย-ข่าวทำเนียบรัฐบาล-การลงทะเบียนและการเปลี่ยนการเข้าร่วมโครงการยิ่งใช้ยิ่งได้


วันอังคารที่ 29 มิถุนายน 2564
พิมพ์
การลงทะเบียนและการเปลี่ยนการเข้าร่วมโครงการยิ่งใช้ยิ่งได้
โครงการยิ่งใช้ยิ่งได้เปิดลงทะเบียนตั้งแต่วันที่ 21 มิ.ย.2564 ได้สิ้นสุดการเปลี่ยนโครงการเมื่อวันที่ 28 มิ.ย2564 โดยมีประชาชนทำลงทะเบียน 4.52 แสนคน ซึ่งเมื่อตรวจสอบรายการลงทะเบียนซ้ำและลงทะเบียนไม่สำเร็จ ลงทะเบียนสำเร็จจำนวน 4.18 แสนคน
นางสาวกุลยา ตันติเตมิท ผู้อำนวยการสำนักงานเศรษฐกิจการคลัง ในฐานะโฆษกกระทรวงการคลัง เปิดเผยว่า โครงการยิ่งใช้ยิ่งได้ที่เปิดให้ลงทะเบียนตั้งแต่วันที่ 21 มิถุนายน 2564 ได้สิ้นสุดการให้เปลี่ยนโครงการเมื่อวันที่ 28 มิถุนายน 2564 โดยมีประชาชนทำการลงทะเบียนจำนวน 4.52 แสนคน ซึ่งเมื่อตรวจสอบรายการลงทะเบียนซ้ำและลงทะเบียนไม่สำเร็จแล้ว มีประชาชนลงทะเบียนสำเร็จจำนวน 4.18 แสนคน ซึ่งรวมถึงผู้ที่เปลี่ยนมาจากโครงการคนละครึ่ง ระยะที่ 3 จำนวน 2.46 แสนคน ทั้งนี้ ประชาชนยังสามารถลงทะเบียนโครงการยิ่งใช้ยิ่งได้ผ่านเว็บไซต์ www.ยิ่งใช้ยิ่งได้.com ได้อย่างต่อเนื่องตั้งแต่เวลา 06.00 – 22.00 น. ของทุกวัน จนกว่าจะครบ 4 ล้านคน สำหรับผู้ที่เคยเข้าร่วมโครงการของรัฐแล้วสามารถลงทะเบียนผ่านแอปพลิเคชัน “เป๋าตัง” ได้อีกทางหนึ่ง
โฆษกกระทรวงการคลังได้ให้ข้อมูลเพิ่มเติมว่า เพื่อให้สอดคล้องกับมาตรการป้องกันและควบคุมการแพร่ระบาดของ COVID - 19 ของภาครัฐ และส่งเสริมให้มีการใช้จ่ายตามวัตถุประสงค์ของโครงการในการฟื้นฟูเศรษฐกิจโดยการกระตุ้นการบริโภคภายในประเทศ สำนักงานเศรษฐกิจการคลังอยู่ระหว่างเตรียมเสนอกระทรวงการคลังเพื่อเสนอต่อคณะกรรมการกลั่นกรองการใช้จ่ายเงินกู้ในการพิจารณาขยายระยะเวลาใช้จ่ายที่จะได้รับ e - Voucher จากแต่เดิมสิ้นสุดวันที่ 30 กันยายน 2564 เป็นสิ้นสุดวันที่ 30 พฤศจิกายน 2564 พร้อมทั้งขยายยอดใช้จ่ายสูงสุดที่จะนำมาคำนวณสิทธิ  e - Voucher ต่อวัน จากเดิม 5,000 บาทต่อคนต่อวัน เป็น 10,000 บาทต่อคนต่อวัน ซึ่งการขยายยอดใช้จ่ายดังกล่าวจะเริ่มวันที่ 15 กรกฎาคม 2564 และจะไม่มีผลในการคำนวณคืน e - Voucher ย้อนหลัง โดยการใช้จ่ายในช่วงวันที่ 1–14 กรกฎาคม 2564 จะจำกัดวงเงินใช้จ่ายสูงสุดที่จะนำมาคำนวณสิทธิ e - Voucher ไม่เกิน 5,000 บาทต่อคนต่อวันเท่านั้น และตั้งแต่วันที่ 15 กรกฎาคม – 30 พฤศจิกายน 2564 จะจำกัดวงเงินใช้จ่ายสูงสุดที่จะนำมาคำนวณสิทธิ e - Voucher  ไม่เกิน 10,000 บาทต่อคนต่อวัน โดยจะยังคงได้รับสิทธิ e - Voucher สะสมสูงสุดไม่เกิน 7,000 บาทต่อคนเท่าเดิม ตลอดระยะเวลาโครงการ
สำนักงานเศรษฐกิจการคลัง โทร. 02 273 9020 ต่อ 3503 3516 3506 3502 3536 3515
ธนาคารกรุงไทย จำกัด (มหาชน) โทร. 02-111-1122

ที่มา : https://www.thaigov.go.th/news/contents/details/43256