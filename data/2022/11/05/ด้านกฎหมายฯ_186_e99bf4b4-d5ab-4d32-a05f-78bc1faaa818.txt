รัฐบาลไทย-ข่าวทำเนียบรัฐบาล-กระทรวงยุติธรรมพิจารณาข้อเสนอแนะมาตรการ หรือแนวทางในการส่งเสริมและคุ้มครองสิทธิมนุษยชน กรณีนักปกป้องสิทธิมนุษยชน หรือผู้พิทักษ์สิทธิมนุษยชน


วันจันทร์ที่ 6 กันยายน 2564
พิมพ์
กระทรวงยุติธรรมพิจารณาข้อเสนอแนะมาตรการ หรือแนวทางในการส่งเสริมและคุ้มครองสิทธิมนุษยชน กรณีนักปกป้องสิทธิมนุษยชน หรือผู้พิทักษ์สิทธิมนุษยชน
กระทรวงยุติธรรม พิจารณาข้อเสนอแนะมาตรการหรือแนวทางในการส่งเสริมและคุ้มครองสิทธิมนุษยชน กรณีนักปกป้องสิทธิมนุษยชน หรือผู้พิทักษ์สิทธิมนุษยชน
ในวันพุธที่ ๑ กันยายน ๒๕๖๔ เวลา ๑๐.๓๐ น. นายวัลลภ นาคบัว รองปลัดกระทรวงยุติธรรม เป็นประธานการประชุมพิจารณาข้อเสนอแนะมาตรการหรือแนวทางในการส่งเสริมและคุ้มครองสิทธิมนุษยชน (กรณีนักปกป้องสิทธิมนุษยชน หรือผู้พิทักษ์สิทธิมนุษยชน) ผ่านระบบการประชุมทางไกล (Video Conference) โดยมี นางสาวยุพาภรณ์ ศิริกิจพาณิชย์กูล ผู้อำนวยการกองกฎหมาย สำนักงานปลัดกระทรวงยุติธรรม นางสาวนรีลักษณ์  แพไชยภูมิ ผู้อำนวยการกองสิทธิมนุษยชนระหว่างประเทศ กรมคุ้มครองสิทธิและเสรีภาพ และผู้แทนจากหน่วยงานที่เกี่ยวข้อง เข้าร่วม
สำหรับการประชุมฯ ดังกล่าว สืบเนื่องจากสำนักงานคณะกรรมการสิทธิมนุษยชนแห่งชาติ ได้จัดทำข้อเสนอแนะมาตรการหรือแนวทางในการส่งเสริมและคุ้มครองสิทธิมนุษยชน (กรณีนักปกป้องสิทธิมนุษยชน หรือผู้พิทักษ์สิทธิมนุษยชน) เสนอคณะรัฐมนตรีพิจารณา ซึ่งข้อเสนอแนะดังกล่าวมีประเด็นที่เกี่ยวข้องกับการดำเนินของกรมคุ้มครองสิทธิและเสรีภาพในหลายประเด็น โดยผู้แทนกรมคุ้มครองสิทธิและเสรีภาพ ได้ให้ข้อมูลผลการดำเนินงานที่เกี่ยวข้องหลายประเด็น อาทิ การกำหนดให้นักปกป้องสิทธิมนุษยชนเป็นหนึ่งในกลุ่มเป้าหมายสำคัญที่ได้รับความคุ้มครองตามแผนสิทธิมนุษยชนแห่งชาติ ฉบับที่ ๔ (พ.ศ. ๒๕๖๒ - ๒๕๖๕) และแผนปฏิบัติการระดับชาติว่าด้วยธุรกิจกับสิทธิมนุษยชน ระยะที่ ๑ (พ.ศ. ๒๕๖๒ - ๒๕๖๕) การเผยแพร่ความรู้เกี่ยวกับบทบาทของนักปกป้องสิทธิมนุษยชนอย่างต่อเนื่อง การศึกษาแนวทางพัฒนากฎหมายและมาตรการเพิ่มประสิทธิภาพในการป้องกันการดำเนินคดีเชิงยุทธศาสตร์เพื่อระงับการมีส่วนร่วมของสาธารณชน พร้อมทั้งแผนจัดการแลกเปลี่ยนเรียนรู้ร่วมกับผู้พิพากษาโดยดำเนินการร่วมกับโครงการพัฒนาแห่งสหประชาชาติ การแก้ไขเพิ่มเติมร่างพระราชบัญญัติคุ้มครองพยานในคดีอาญา พ.ศ. ๒๕๔๖ เพื่อให้ความคุ้มครองครอบคลุมถึงผู้แจ้งเบาะแสหรือผู้ให้ข้อมูลซึ่งครอบคลุมกลุ่มนักปกป้องสิทธิมนุษยชน การจัดทำร่างพระราชบัญญัติสิทธิมนุษยชน พ.ศ. ....  สถานะของการผลักดันร่างพระราชบัญญัติป้องกันและปราบปรามการทรมานและการกระทำให้บุคคลสูญหาย พ.ศ. ....  การจัดทำกฎหมายป้องกันการฟ้องปิดปาก (Anti-SLAPP Law) โดยสำนักงาน ป.ป.ช.  ทั้งนี้ กองกฎหมาย สำนักงานปลัดกระทรวงยุติธรรม ในฐานะฝ่ายเลขานุการฯ จะได้รวบรวมข้อมูล ข้อเสนอแนะ และข้อสังเกตต่าง ๆ จากในที่ประชุม แล้วนำไปประมวลผลเพื่อนำเสนอให้คณะรัฐมนตรีพิจารณาต่อไป

ที่มา : https://www.thaigov.go.th/news/contents/details/45425