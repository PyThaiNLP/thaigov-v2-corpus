รัฐบาลไทย-ข่าวทำเนียบรัฐบาล-ครม.รับทราบมติที่ประชุมบอร์ดสับปะรดแห่งชาติ จ้างแรงงานต่างด้าวระยะสั้น 1 ปี แก้ปัญหาขาดแรงงานในอุตสาหกรรมสับปะรด


วันอังคารที่ 12 กรกฎาคม 2565
พิมพ์
ครม.รับทราบมติที่ประชุมบอร์ดสับปะรดแห่งชาติ จ้างแรงงานต่างด้าวระยะสั้น 1 ปี แก้ปัญหาขาดแรงงานในอุตสาหกรรมสับปะรด
ครม.รับทราบมติที่ประชุมบอร์ดสับปะรดแห่งชาติ จ้างแรงงานต่างด้าวระยะสั้น 1 ปี แก้ปัญหาขาดแรงงานในอุตสาหกรรมสับปะรด
นางสาวรัชดา ธนาดิเรก รองโฆษกประจำสำนักนายกรัฐมนตรี เปิดเผยหลังการประชุมคณะรัฐมนตรี (ครม.) เมื่อวันที่ 12 กรกฎาคม 2565 ว่า ครม.รับทราบมติที่ประชุมคณะกรรมการนโยบายและพัฒนาสับปะรดแห่งชาติ ครั้งที่ 1/2565 เมื่อเดือนพฤษภาคมที่ผ่านมา กล่าวคือ สถานการณ์สับปะรดโรงงาน ปี 2565 คาดว่าจะมีผลผลิตประมาณ 1.77 ล้านตัน เพิ่มขึ้นจากปี 2564 ร้อยละ 2.68 โดยยอดการส่งออกปี 2565 ช่วงเดือน ม.ค.-มี.ค.2565 จำนวน  140,019 ตัน เพิ่มขึ้นจากปี 2564 ร้อยละ 8.05
สำหรับแนวทางการบริหารจัดการสับปะรด ปี 2565 ขับเคลื่อนโดยกลไกคณะกรรมการเพื่อแก้ไขปัญหาเกษตรกรอันเนื่องมาจากผลผลิตการเกษตรระดับจังหวัด และคณะทำงานด้านการตลาดระดับจังหวัด บริหารจัดการ Demand และ Supply ภายในจังหวัด ส่วนการแก้ไขปัญหาขาดแคลนแรงงานในอุตสาหกรรมสับปะรดนั้น กำหนดให้มีการจ้างงานแรงงานต่างด้าวระยะสั้น (เมียนมา ลาว กัมพูชา และเวียดนาม) คราวละไม่เกิน 1 ปี  นอกจากนี้ ยังมีมาตรการส่งเสริมเกษตรกรผู้ปลูกสับปะรดในหลายด้าน อาทิ 1)จัดหาแหล่งเงินทุนสินเชื่อดอกเบี้ยต่ำสินเชื่อปลอดดอกเบี้ยให้แก่เกษตรกรที่ขึ้นทะเบียนผู้ปลูกสับปะรดกับกรมส่งเสริมการเกษตรและทำข้อตกลงซื้อขายกับโรงงาน 2)สนับสนุนการร่วมงานแสดงสินค้าทั้งในและต่างประเทศเพื่อแก้ไขปัญหาสับปะรดล้นตลาด

ที่มา : https://www.thaigov.go.th/news/contents/details/56822