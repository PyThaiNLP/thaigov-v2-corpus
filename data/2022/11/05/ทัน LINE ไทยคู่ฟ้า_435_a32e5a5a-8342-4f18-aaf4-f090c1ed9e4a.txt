รัฐบาลไทย-ข่าวทำเนียบรัฐบาล-ครม. ไฟเขียวยื่นภาษี – เอกสาร ผ่านระบบ Open API ยกระดับธุรกรรมภาษีแบบไร้รอยต่อ


วันพฤหัสบดีที่ 2 ธันวาคม 2564
ครม. ไฟเขียวยื่นภาษี – เอกสาร ผ่านระบบ Open API ยกระดับธุรกรรมภาษีแบบไร้รอยต่อ
.....
ที่ประชุม ครม. (30 พ.ย.) เห็นชอบหลักการร่างกฎกระทรวง สนับสนุนให้ผู้เสียภาษียื่นรายการ แบบ คำร้อง คำขอ หรือเอกสารอื่นใดให้กับกรมสรรพากรผ่านระบบอิเล็กทรอนิกส์ หรือเลือกดำเนินการผ่านผู้ให้บริการ ซึ่งสามารถจัดเตรียมข้อมูลดังกล่าวด้วยกระบวนการทางอิเล็กทรอนิกส์ที่น่าเชื่อถือ และนำส่งข้อมูลอิเล็กทรอนิกส์ให้กรมสรรพากรผ่านการเปิด Open Application Programming Interface (Open API) หรือระบบอิเล็กทรอนิกส์อื่นได้
.
โดยกำหนดให้มีการพิสูจน์และยืนยันตัวตนของผู้เสียภาษี ผู้นำส่งภาษี ผู้ประกอบการจดทะเบียน ที่สามารถระบุตัวตนเจ้าของลายมือชื่ออิเล็กทรอนิกส์ได้ และเมื่อทำรายการแล้วเสร็จ จะได้รับใบเสร็จรับเงินหรือหลักฐานเป็นข้อมูลอิเล็กทรอนิกส์ ซึ่งกรมสรรพากรได้ลงลายมือชื่ออิเล็กทรอนิกส์รับรองแล้ว
.
ซึ่งเป็นการยกระดับรูปแบบการให้บริการภาครัฐที่ทันสมัย ช่วยอำนวยความสะดวก ลดขั้นตอน และลดต้นทุนการเสียภาษีของประชาชน อีกทั้งยังสามารถนำข้อมูลไปใช้วิเคราะห์กำหนดนโยบายเศรษฐกิจของประเทศได้อย่างมีประสิทธิภาพ
#ไทยคู่ฟ้า #ร่วมต้านโควิด19
-------------------

ที่มา : https://www.thaigov.go.th/news/contents/details/48983