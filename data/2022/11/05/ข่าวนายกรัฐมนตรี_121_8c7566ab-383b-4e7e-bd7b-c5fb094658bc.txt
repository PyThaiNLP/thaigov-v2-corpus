รัฐบาลไทย-ข่าวทำเนียบรัฐบาล-นายกรัฐมนตรี ชื่นชมโครงการสมาชิกวุฒิสภาพบประชาชน ถือเป็นจุดร่วมระหว่างฝ่ายบริหารและฝ่ายนิติบัญญัติ เพื่อสร้างความผาสุกให้เกิดขึ้นแก่ประชาชน


วันพุธที่ 29 กันยายน 2564
พิมพ์
นายกรัฐมนตรี ชื่นชมโครงการสมาชิกวุฒิสภาพบประชาชน ถือเป็นจุดร่วมระหว่างฝ่ายบริหารและฝ่ายนิติบัญญัติ เพื่อสร้างความผาสุกให้เกิดขึ้นแก่ประชาชน
นายกรัฐมนตรี ชื่นชมโครงการสมาชิกวุฒิสภาพบประชาชน ถือเป็นจุดร่วมระหว่างฝ่ายบริหารและฝ่ายนิติบัญญัติ เพื่อสร้างความผาสุกให้เกิดขึ้นแก่ประชาชน
วันนี้ (29 ก.ย.64) เวลา 09.30 น. พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม กล่าวคำปราศรัยผ่านคลิปวิดีโอ เนื่องในพิธีเปิดการสัมมนาการดำเนินโครงการสมาชิกวุฒิสภาพบประชาชน ประจำปีงบประมาณ พ.ศ. 2564  ภายใต้หัวข้อ “ครบรอบ 2 ปี สว. พบประชาชน ประชาชนได้อะไร”  เพื่อสร้างขวัญกำลังใจในการทำงานให้แก่สมาชิกวุฒิสภา และผู้แทนประชาชน ณ ห้องประชุมคณะกรรมาธิการหมายเลข 402 – 403 ชั้น 4 อาคารรัฐสภา (ฝั่งวุฒิสภา) โดยมีศาสตราจารย์พิเศษ พรเพชร วิชิตชลชัย ประธานวุฒิสภา พร้อมด้วยรองประธานวุฒิสภา สมาชิกวุฒิสภา พลเอก อนุพงษ์ เผ่าจินดา รัฐมนตรีว่าการกระทรวงมหาดไทย ผู้บริหารส่วนราชการ และผู้แทนภาคประชาชน เข้าร่วมงาน และมีการถ่ายทอดสดผ่าน Facebook Live เพจ วุฒิสภา และทางวิทยุและโทรทัศน์รัฐสภา ให้ประชาชนทั่วไปและผู้สนใจร่วมรับฟังการเปิดสัมมนาครั้งนี้ด้วย
โอกาสนี้ นายกรัฐมนตรี  ขอบคุณวุฒิสภาที่ได้มีการจัดทำโครงการดังกล่าวอย่างต่อเนื่องเป็นปีที่ 2  โดยย้ำว่าการแก้ไขปัญหาความเดือดร้อนของประชาชนถือเป็นภารกิจสำคัญของรัฐบาล อย่างไรก็ดีแม้จะมีกลไกต่าง ๆ ของรัฐในการแก้ไขช่วยเหลือปัญหา ให้แก่ประชาชนแล้ว แต่ก็ไม่อาจจะครอบคลุมปัญหาความเดือดร้อนของประชาชนได้ทั้งหมด ซึ่งการที่สมาชิกวุฒิสภาได้เข้ามามีส่วนร่วมในการรับฟังปัญหาอุปสรรคของประชาชนร่วมกับส่วนราชการที่เกี่ยวข้อง จึงถือเป็นการสร้างคุณประโยชน์ให้แก่ประเทศชาติอีกทางหนึ่ง  และเป็นจุดร่วมระหว่างฝ่ายบริหารและฝ่ายนิติบัญญัติ ในการสร้างความผาสุกให้เกิดขึ้นแก่ประชาชน พร้อมขอให้หน่วยงานของรัฐให้ความร่วมมืออย่างเต็มกำลังความสามารถ เพื่อร่วมกันแก้ไขปัญหาอุปสรรคให้ประชาชน เพื่อให้ประเทศชาติก้าวไปข้างหน้าอย่างมั่นคง มั่งคั่งและยั่งยืนสืบไป
--------------------
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/46333