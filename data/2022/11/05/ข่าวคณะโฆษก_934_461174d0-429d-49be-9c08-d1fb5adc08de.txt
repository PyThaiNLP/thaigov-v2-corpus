รัฐบาลไทย-ข่าวทำเนียบรัฐบาล-โฆษกรัฐบาลเผย “นายกฯ” กำชับผู้ว่าฯทั่วประเทศเตรียมแผนเผชิญเหตุ ดูแลประชาชนช่วงตรุษจีน 2565 คุมโควิด-19 / ป้องกันอัคคีภัยจากการเผา


วันศุกร์ที่ 28 มกราคม 2565
พิมพ์
โฆษกรัฐบาลเผย “นายกฯ” กำชับผู้ว่าฯทั่วประเทศเตรียมแผนเผชิญเหตุ ดูแลประชาชนช่วงตรุษจีน 2565 คุมโควิด-19 / ป้องกันอัคคีภัยจากการเผา
โฆษกรัฐบาลเผย “นายกฯ” กำชับผู้ว่าฯทั่วประเทศเตรียมแผนเผชิญเหตุ ดูแลประชาชนช่วงตรุษจีน 2565 คุมโควิด-19 / ป้องกันอัคคีภัยจากการเผา
วันนี้ (28 ม.ค.65) นายธนกร  วังบุญคงชนะ โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เป็นห่วงสุขภาพและความปลอดภัยของพี่น้องประชาชน โดยเฉพาะคนไทยเชื้อสายจีน  ซึ่งจะมีการสืบสานประเพณี จุดธูปเทียนบูชาเซ่นไหว้ เผากระดาษเงิน กระดาษทอง ในช่วงเทศกาลตรุษจีน ระหว่างวันที่ 30 ม.ค. – 1 ก.พ. 65  ที่อาจเป็นสาเหตุการเกิดอัคคีภัย รวมถึงอุบัติภัยขนาดใหญ่  จึงกำชับให้แต่ละพื้นที่เตรียมพร้อมแผนเผชิญเหตุ  จัดกำลังเจ้าหน้าที่ และเจ้าพนักงาน เฝ้าระวัง ตรวจตรา อาคารบ้านเรือน พื้นที่ชุมชน สถานประกอบการ และสถานบริการ โดยเฉพาะสถานที่ที่มีการจัดงานมีการจุดพลุ ประทัด ดอกไม้เพลิง ต้องปฏิบัติตามกฎหมายโดยเคร่งครัด  พร้อมตรวจสอบ และปรับปรุงข้อมูลพื้นที่ที่เสี่ยงต่อการเกิดอัคคีภัย ซักซ้อมการปฏิบัติงานร่วมกันของหน่วยงานที่เกี่ยวข้องให้เกิดความชัดเจน
นายธนกร ยังกล่าวเพิ่มเติมว่า ในช่วงเทศกาลตรุษจีน ซึ่งยังเป็นช่วงวันหยุดพักผ่อนของชาวไทยเชื้อสายจีนนี้  อาจมีการมารวมตัวกันและทำกิจกรรมเป็นจำนวนมากหรือออกเดินทางไปยังสถานที่ท่องเที่ยวต่าง ๆ   จึงอาจส่งผลให้เกิดอุบัติเหตุจากการจราจรทั้งทางบก และทางน้ำ สร้างความสูญเสียต่อชีวิตและทรัพย์สินของประชาชน  นายกรัฐมนตรีได้สั่งการไปยังกระทรวงมหาดไทยให้กำชับผู้ว่าราชการจังหวัดทุกจังหวัด เข้มงวดตรวจตราอาคารสถานที่   โป๊ะ ท่าเทียบเรือโดยสาร ให้มีความปลอดภัยต่อการใช้บริการของพี่น้องประชาชน  ขณะเดียวกันก็เตรียมความพร้อมบุคลากร อุปกรณ์ เครื่องจักรกลสาธารณภัย ให้พร้อมปฏิบัติงานตลอด 24 ชั่วโมงด้วย
"ประเทศไทยยังคงอยู่ในช่วงการเฝ้าระวัง และป้องกันการแพร่ระบาดของโรคติดเชื้อไวรัสโคโรนา 2019 (โควิด–19)  จึงขอให้ทุกฝ่ายยังต้อง ปฏิบัติตามมาตรการป้องกันโรคของกระทรวงสาธารณสุข โดยเคร่งครัด โดยเฉพาะอย่างยิ่ง พื้นที่/สถานที่ที่มีความเสี่ยงในช่วงเทศกาลตรุษจีน ได้แก่ ร้านอาหาร ตลาด ศาลเจ้า หรือสถานที่ที่มีการรวมกลุ่มเครือญาติ โดยยกระดับมาตรการป้องกันควบคุมโรคโควิด-19 สำหรับการจัดกิจกรรมในช่วงเทศกาลตรุษจีนตามมาตรการความปลอดภัยสำหรับองค์กร (COVID Free Setting) ในช่วงวันที่ 28 มกราคม 2565 - 3 กุมภาพันธ์ นี้  พร้อมรณรงค์ขอความร่วมมือประชาชนลดกิจกรรมการเผาทุกชนิดในช่วงวันตรุษจีน เพื่อลดการเกิดฝุ่นละอองขนาดเล็ก (PM2.5) และอันตรายจากอัคคีภัยที่มีสาเหตุจากการจุดธูปเทียนบูชา เซ่นไหว้ เผากระดาษเงิน กระดาษทอง การจุดประทัดตามสถานที่ต่าง ๆ เพื่อป้องกันและระงับอัคคีภัย รวมทั้งมาตรการป้องกันควบคุมโรคโควิด-19 อย่างเคร่งครัดด้วย” โฆษกประจำสำนักนายกรัฐมนตรี กล่าว
-----------------

ที่มา : https://www.thaigov.go.th/news/contents/details/50977