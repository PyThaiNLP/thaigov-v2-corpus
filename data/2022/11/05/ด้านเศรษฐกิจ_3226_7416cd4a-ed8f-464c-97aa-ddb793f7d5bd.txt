รัฐบาลไทย-ข่าวทำเนียบรัฐบาล-กรมทางหลวงชนบท สร้างสะพานข้ามทางรถไฟบนถนนสาย พบ.1001 จังหวัดเพชรบุรี


วันจันทร์ที่ 21 มีนาคม 2565
กรมทางหลวงชนบท สร้างสะพานข้ามทางรถไฟบนถนนสาย พบ.1001 จังหวัดเพชรบุรี
รองรับรถไฟทางคู่ในอนาคต เพิ่มความปลอดภัยให้กับประชาชน ตามนโยบายของรัฐมนตรีว่าการกระทรวงคมนาคม คาดแล้วเสร็จเดือนตุลาคม 2565
กรมทางหลวงชนบท (ทช.) กระทรวงคมนาคม รายงานความก้าวหน้าโครงการก่อสร้างสะพานข้ามทางรถไฟ จุดตัดทางรถไฟกับถนนทางหลวงชนบทสาย พบ.1001 แยกทางหลวงแผ่นดินหมายเลข 4 - บ้านทุ่งขาม อำเภอชะอำ จังหวัดเพชรบุรี ซึ่งมีความก้าวหน้าแล้วร้อยละ 40 ขณะนี้อยู่ในขั้นตอนวางคานก่อสร้างพื้นสะพาน คาดว่าจะก่อสร้างแล้วเสร็จประมาณเดือนตุลาคม 2565
นายอภิรัฐ ไชยวงศ์น้อย อธิบดีกรมทางหลวงชนบท กล่าวว่า จากนโยบายของนายศักดิ์สยาม ชิดชอบ รัฐมนตรีว่าการกระทรวงคมนาคม ในการแก้ไขปัญหาการเกิดอุบัติเหตุอย่างสมบูรณ์ เพิ่มความสะดวกรวดเร็ว และปลอดภัยในการสัญจรบนถนนทางหลวงชนบท รวมทั้งเป็นการสนับสนุนโครงการรถไฟทางคู่ของกระทรวงคมนาคม ซึ่งในปัจจุบัน ทช. มีถนนในความรับผิดชอบที่มีจุดตัดผ่านทางรถไฟกระจายอยู่ทั่วประเทศ จำนวน 153 แห่ง และบนถนนสายดังกล่าวมีปริมาณการจราจรที่สูงขึ้นตามลำดับ ทำให้เกิดอุบัติเหตุรถไฟชนกับยานพาหนะบ่อยครั้ง ประกอบกับการรถไฟแห่งประเทศไทย (รฟท.) มีโครงการรถไฟทางคู่เพื่อพัฒนาการขนส่งระบบรางตามนโยบายของกระทรวงคมนาคม ทั้งนี้ เพื่อเป็นการแก้ไขปัญหาการเกิดอุบัติเหตุบริเวณจุดตัดผ่านทางรถไฟในพื้นที่จังหวัดเพชรบุรีอย่างยั่งยืน ทช. จึงได้ดำเนินโครงการก่อสร้างสะพานข้ามทางรถไฟ จุดตัดทางรถไฟกับถนนทางหลวงชนบทสาย พบ.1001 แยกทางหลวงแผ่นดินหมายเลข 4 - บ้านทุ่งขาม อำเภอชะอำ จังหวัดเพชรบุรี โดยก่อสร้างเป็นสะพานคอนกรีตเสริมเหล็ก จำนวน 2 ช่องจราจร ไป - กลับ กว้าง 12 เมตร ประกอบด้วย ช่องจราจรกว้างข้างละ 3.5 เมตร ไหล่ทางกว้างด้านละ 2.5 เมตร พร้อมก่อสร้างถนนต่อเชื่อมสะพาน ซึ่งโครงการมีจุดเริ่มต้นจาก กม. ที่ 0+000 สิ้นสุด กม. ที่ 0+700 ความยาวรวม 700 เมตร ใช้งบประมาณในการก่อสร้างรวม 103.700 ล้านบาท

ที่มา : https://www.thaigov.go.th/news/contents/details/52772