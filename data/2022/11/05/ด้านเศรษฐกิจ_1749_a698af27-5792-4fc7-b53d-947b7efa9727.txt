รัฐบาลไทย-ข่าวทำเนียบรัฐบาล-การรถไฟแห่งประเทศไทยเผยการเปิดรับสมัครสอบคัดเลือกบุคคลเข้าทำงาน 480 อัตรา ได้รับความสนใจจากผู้สมัครอย่างล้นหลามถึง 8,967 ราย สูงกว่าตำแหน่งที่เปิดรับ 18 - 19 เท่าตัว


วันศุกร์ที่ 12 พฤศจิกายน 2564
การรถไฟแห่งประเทศไทยเผยการเปิดรับสมัครสอบคัดเลือกบุคคลเข้าทำงาน 480 อัตรา ได้รับความสนใจจากผู้สมัครอย่างล้นหลามถึง 8,967 ราย สูงกว่าตำแหน่งที่เปิดรับ 18 - 19 เท่าตัว
ตามที่การรถไฟแห่งประเทศไทย (รฟท.) ประกาศเปิดรับสมัครสอบคัดเลือกบุคคลเข้าทำงานเพิ่มเติมจำนวน 480 อัตรา เพื่อปฏิบัติภารกิจในด้านต่าง ๆ ในการเพิ่มประสิทธิภาพการให้บริการ และรองรับการขยายเส้นทางการเดินรถในอนาคต
นายเอกรัช ศรีอาระยันพงษ์ ผู้อำนวยการศูนย์ประชาสัมพันธ์ การรถไฟแห่งประเทศไทย เปิดเผยว่า ตามที่การรถไฟแห่งประเทศไทย (รฟท.) ประกาศเปิดรับสมัครสอบคัดเลือกบุคคลเข้าทำงานเพิ่มเติมจำนวน 480 อัตรา เพื่อปฏิบัติภารกิจในด้านต่าง ๆ ในการเพิ่มประสิทธิภาพการให้บริการ และรองรับการขยายเส้นทางการเดินรถในอนาคต ขณะนี้ รฟท. ได้ปิดรับสมัครและมีการประกาศรายชื่อผู้สมัครสอบคัดเลือกไปแล้วเมื่อวันที่ 11 พฤศจิกายน 2564 โดยพบว่ามีผู้สนใจสมัครเข้าร่วมสอบคัดเลือกทำงานกับ รฟท. มากถึง 8,967 ราย มากกว่าตำแหน่งที่เปิดรับสมัคร 480 อัตรา ถึง 18-19 เท่าตัว สำหรับตำแหน่งที่มีผู้สนใจสมัครจำนวนมาก เช่น พนักงานการเดินรถ 6 (นายสถานี) สังกัดฝ่ายปฏิบัติการเดินรถ เปิดรับ 264 อัตรา มีผู้สมัคร 3,600 คน  พนักงานเทคนิค 4 เปิดรับ 26 อัตรา มีผู้สมัคร 1,196 คน และพนักงานการเดินรถ 6 (พนักงานควบคุมการเดินรถ) สังกัดฝ่ายปฏิบัติการเดินรถ เปิดรับ 5 อัตรา มีผู้สมัคร 1,195 คน เป็นต้น สะท้อนให้เห็นว่า รฟท. เป็นองค์กรระดับชั้นนำที่ได้รับการยอมรับ ทำให้มีผู้สนใจต้องการสมัครสอบคัดเลือกเข้าร่วมงานจำนวนมาก
ทั้งนี้ ในการเปิดรับสมัครสอบคัดเลือกบุคคลเพื่อเข้าทำงานกับ รฟท. ในครั้งนี้ นายนิรุฒ มณีพันธ์ ผู้ว่าการรถไฟแห่งประเทศไทย ได้มีนโยบายและกำชับให้ดำเนินการกระบวนการสอบคัดเลือกอย่างโปร่งใส ซึ่ง รฟท. ได้มีการใช้ระบบคัดเลือกด้วยวิธีการสอบข้อเขียน และการสัมภาษณ์ โดยให้สถาบันการศึกษา ซึ่งเป็นหน่วยงานภายนอกที่มีความเป็นกลางเข้ามาดำเนินการในทุกขั้นตอนของการสอบคัดเลือกทั้งหมด เพื่อสร้างความเป็นธรรมในการคัดเลือกต่อทุกคนอย่างเท่าเทียมกัน ไม่ให้มีการใช้เส้นสายภายใน รฟท. เด็ดขาด เพื่อให้สามารถสรรหาบุคคลที่มีความรู้ความสามารถ และมีความพร้อมในการทำงานเข้าร่วมปฏิบัติงานกับ รฟท. อย่างแท้จริง
นายเอกรัชกล่าวด้วยว่า การเปิดรับสมัครบุคคลเพื่อเข้าทำงานในการรถไฟฯ 480 อัตรา ถือเป็นย่างก้าวสำคัญในการเปิดรับคนรุ่นใหม่ที่มีความรู้ความสามารถเข้ามาร่วมทำงาน เพื่อช่วยเพิ่มประสิทธิการเดินรถ การให้บริการแก่ประชาชน ตลอดจนรองรับแผนเพิ่มขีดความสามารถระบบขนส่งทางรางของประเทศในอนาคต ซึ่ง รฟท. ได้มีการขยายการให้บริการเดินรถ และลงทุนโครงการเมกะโปรเจคต์ขนาดใหญ่ ทั้งรถไฟทางคู่หลายเส้นทาง โครงการรถไฟความเร็วสูงเชื่อม 3 สนามบิน ดอนเมือง - สุวรรณภูมิ - อู่ตะเภา การพัฒนาระบบขนส่งสินค้าระหว่างประเทศผ่านทางราง รวมถึงโครงการรถไฟความเร็วสูงไทย - จีน ที่กำลังดำเนินการก่อสร้างในปัจจุบัน
สำหรับผู้มีรายชื่อตามเอกสารแนบ สามารถตรวจสอบ วัน เวลา สถานที่สอบ และข้อกำหนดเกี่ยวกับการสอบคัดเลือกภาคข้อเขียนในวันที่ 28 ธันวาคม 2564 ที่ป้ายประกาศฝ่ายทรัพยากรบุคคลข้างสโมสรรถไฟ หรือทางเว็บไซต์ www.railway.co.th หรือ  https://railway.thaijobjob.com หากมีข้อสงสัยหรือต้องการสอบถามข้อมูลเพิ่มเติมได้ที่กองการบุคคล ฝ่ายทรัพยากรบุคคล โทร. 026218701 ต่อ 5254 ตามวันและเวลาราชการ

ที่มา : https://www.thaigov.go.th/news/contents/details/48159