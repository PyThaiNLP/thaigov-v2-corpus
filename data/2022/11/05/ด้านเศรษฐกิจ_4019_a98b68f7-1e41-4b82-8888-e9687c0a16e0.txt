รัฐบาลไทย-ข่าวทำเนียบรัฐบาล-รฟท. จัดเดินขบวนรถจักรไอน้ำพิเศษนำเที่ยว เส้นทางกรุงเทพ - นครปฐม


วันเสาร์ที่ 4 มิถุนายน 2565
รฟท. จัดเดินขบวนรถจักรไอน้ำพิเศษนำเที่ยว เส้นทางกรุงเทพ - นครปฐม
เพื่อเฉลิมพระเกียรติสมเด็จพระนางเจ้าฯ พระบรมราชินี เนื่องในโอกาสวันเฉลิมพระชนมพรรษาพระราชินี 3 มิถุนายน 2565
การรถไฟแห่งประเทศไทย (รฟท.) กระทรวงคมนาคม จัดเดินขบวนรถจักรไอน้ำพิเศษนำเที่ยว เส้นทางกรุงเทพ - นครปฐม โดยมีนายพีระเดช หนูขวัญ รองผู้ว่าการกลุ่มยุทธศาสตร์ เป็นประธานในพิธีปล่อยขบวนรถจักรไอน้ำพิเศษนำเที่ยว เส้นทางกรุงเทพ - นครปฐม - กรุงเทพ โดยมีผู้บริหาร พนักงาน รฟท. นักท่องเที่ยว เข้าร่วมกิจกรรมในครั้งนี้
การจัดเดินขบวนพิเศษรถจักรไอน้ำนำเที่ยว เส้นทางกรุงเทพ - นครปฐม ถือเป็น 1 ใน 6 โอกาสพิเศษที่ รฟท. นำหัวรถจักรไอน้ำ รุ่นแปซิฟิก หมายเลข 824 และ 850 รุ่นหลังสงครามโลกครั้งที่ 2 ผลิตโดยบริษัท นิปปอน ชาร์เรียว จำกัด ซึ่งปัจจุบันได้เก็บรักษาและซ่อมบำรุงอยู่ที่โรงรถจักรธนบุรีมาเปิดให้บริการแก่ประชาชน โดยมีอัตราค่าโดยสารไป-กลับ (รถนั่งชั้น 3) 299 บาท/คน พร้อมบริการอาหารว่าง และเครื่องดื่มบนรถไฟทั้งเที่ยวไป - กลับ ซึ่งนักท่องเที่ยวสามารถเดินทางท่องเที่ยวตัวเมืองนครปฐม หรือชิมอาหารอร่อยๆ  ของดี ของเด็ดเมืองนครปฐม
หากท่านใดที่พลาดโอกาสเดินทางท่องเที่ยวในครั้งนี้ สามารถร่วมกิจกรรมนั่งรถจักรไอน้ำท่องเที่ยวจังหวัดพระนครศรีอยุธยาได้ในวันที่ 28 กรกฎาคม 2565 และจังหวัดฉะเชิงเทรา ในวันที่ 12 สิงหาคม 2565
สามารถสอบถามรายละเอียด ได้ที่ศูนย์บริการลูกค้าสัมพันธ์ โทรศัพท์สายด่วน 1690 ตลอด 24 ชั่วโมง หรือติดตามข่าวสารต่างๆได้ทางเฟซบุ๊กแฟนเพจทีมพีอาร์การรถไฟแห่งประเทศไทย

ที่มา : https://www.thaigov.go.th/news/contents/details/55374