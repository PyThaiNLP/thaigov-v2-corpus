รัฐบาลไทย-ข่าวทำเนียบรัฐบาล- บขส. ระดมกำลังเจ้าหน้าที่อำนวยความสะดวกประชาชนเดินทางในช่วงวันหยุดต่อเนื่อง ระหว่างวันที่ 28 - 31 กรกฎาคม 2565


วันอังคารที่ 26 กรกฎาคม 2565
บขส. ระดมกำลังเจ้าหน้าที่อำนวยความสะดวกประชาชนเดินทางในช่วงวันหยุดต่อเนื่อง ระหว่างวันที่ 28 - 31 กรกฎาคม 2565
คุมเข้มความปลอดภัย ป้องกันอุบัติเหตุและโรคติดเชื้อไวรัส COVID-19 พร้อมแนะนำประชาชนจองตั๋วล่วงหน้า เพื่อความสะดวก รวดเร็ว ลดความแออัดในสถานีขนส่ง เผยยังคงตรึงราคาค่าโดยสาร ช่วยลดค่าครองชีพให้ประชาชนถึงวันที่ 30 กันยายน นี้
นายสัญลักข์ ปัญวัฒนลิขิต กรรมการผู้จัดการใหญ่ บริษัท ขนส่ง จำกัด กระทรวงคมนาคม เปิดเผยว่า
ตามที่รัฐบาลได้ประกาศให้วันที่ 29 กรกฎาคม 2565 เป็นวันหยุดราชการกรณีพิเศษ ส่งผลให้ช่วงวันเฉลิมพระชนมพรรษาพระบาทสมเด็จพระเจ้าอยู่หัว รัชกาลที่ 10 มีวันหยุดยาวต่อเนื่องรวม 4 วัน ตั้งแต่วันที่ 28 - 31 กรกฎาคม 2565 บริษัท ขนส่ง จำกัด (บขส.) จึงได้มีการเตรียมความพร้อมจัดการเดินรถเพื่ออำนวยความสะดวกและรองรับการเดินทางของประชาชน ทั้งนี้ บขส. คาดว่า ในช่วงวันหยุดนี้จะมีประชาชนเดินทางเพิ่มขึ้นกว่าปกติ เนื่องจากเป็นช่วงวันหยุดสุดสัปดาห์ โดยในวันที่ 27 กรกฎาคม 2565 คาดว่า ประชาชนจะเดินทางออกจากกรุงเทพฯ หนาแน่นที่สุด ซึ่ง บขส. ได้จัดรถโดยสาร (รถ บขส. รถร่วม และรถตู้) กว่า 2,900 เที่ยว รองรับผู้โดยสารได้ประมาณ 30,000 คน ส่วนในวันที่ 28 กรกฎาคม 2565 คาดว่าจะเป็นการเดินทางในระยะใกล้ที่มีระยะทางไม่เกิน 300 กิโลเมตร บขส. ได้เตรียมรถโดยสารกว่า 2,600 เที่ยว รองรับผู้โดยสารได้ประมาณ 25,000 คน ส่วนในเที่ยวกลับ คาดว่าประชาชนจะเดินทางหนาแน่นในวันที่ 31 กรกฎาคม - 1 สิงหาคม 2565 บขส. ได้เตรียมจัดรถโดยสาร (รถ บขส. รถร่วม และรถตู้) กว่า 2,900 เที่ยว รองรับผู้โดยสารได้ประมาณ 30,000 คน
อย่างไรก็ดี ในช่วงวันหยุดยาวนี้ บขส. ได้บูรณาการร่วมกับหน่วยงานที่เกี่ยวข้อง โดยขอความร่วมมือไปยังกองบังคับการตำรวจจราจร สน.บางซื่อ สน.ตลิ่งชัน และ สน.ทองหล่อ ขอการสนับสนุนเจ้าหน้าที่ตำรวจมาอำนวยความสะดวกการจราจรโดยรอบสถานีขนส่งผู้โดยสารกรุงเทพฯ ทั้ง 5 แห่ง และประสานขอความร่วมมือจากองค์การขนส่งมวลชนกรุงเทพ และผู้ประกอบการรถแท็กซี่ ให้นำรถโดยสารมารอรับผู้โดยสารบริเวณชานชาลาขาเข้า สถานีขนส่งผู้โดยสารกรุงเทพ (จตุจักร) ในช่วงวันที่ 31 กรกฎาคม - 1 สิงหาคม 2565 นอกจากนี้ เพื่อให้การจัดรถโดยสารเป็นไปอย่างเพียงพอ บขส. ได้ทำหนังสือขออนุญาตต่อนายทะเบียนกรมการขนส่งทางบก ให้เจ้าของรถร่วมบริการนำรถโดยสารไม่ประจำทาง หรือรถทะเบียน 30 (ประมาณ 120 คัน) มาวิ่งเสริม ระหว่างวันที่ 27 กรกฎาคม - 1 สิงหาคม 2565
ปัจจุบัน บขส. ยังคงตรึงราคาค่าโดยสารในอัตราเดิมทุกเส้นทาง เพื่อช่วยแบ่งเบาภาระค่าใช้จ่ายในการเดินทางให้กับประชาชนไปจนถึง วันที่ 30 กันยายน 2565 ตามนโยบายของกระทรวงคมนาคม ซึ่งผู้ใช้บริการสามารถจองตั๋วล่วงหน้า ผ่านช่องทางการจำหน่ายตั๋วของ บขส. อาทิ Application: E-Ticket เว็บไซต์ บขส. : www.transport.co.th เคาน์เตอร์จำหน่ายตั๋ว บขส. เคาน์เตอร์เซอร์วิส และตัวแทนจำหน่ายตั๋วของ บขส. ทั่วประเทศ สำหรับลูกค้าสมาชิก บขส. Card จะได้รับสิทธิพิเศษเมื่อซื้อตั๋วโดยสาร บขส. จะได้รับส่วนลด 5% และเมื่อซื้อตั๋วโดยสารเดินทางในช่วงเดือน กรกฎาคม 2565 ผ่านช่องทางออนไลน์ และจะได้รับคะแนนสะสมคูณสองด้วย สอบถามข้อมูลการเดินทางเพิ่มเติมได้ที่ Call Center 1490 เรียก บขส. ตลอด 24 ชั่วโมง
กรรมการผู้จัดการใหญ่ บขส. กล่าวเพิ่มเติมว่า บขส. พร้อมอำนวยความสะดวกประชาชนเดินทางกลับภูมิลำเนา และได้ดำเนินการตามนโยบายของ นายศักดิ์สยาม ชิดชอบ รัฐมนตรีว่าการกระทรวงคมนาคม ที่ได้กำชับให้ บขส. ดูแลประชาชนให้ได้รับบริการที่สะดวก ปลอดภัย และได้เน้นย้ำให้ทุกฝ่ายที่เกี่ยวข้อง รวมถึงปฏิบัติตามมาตรการ 4 พร้อม คือ รถโดยสารพร้อม คนพร้อม สถานีพร้อม บริการพร้อม ควบคู่ไปกับการป้องกันและควบคุมการแพร่ระบาดของโรคติดเชื้อไวรัส COVID-19 อย่างเคร่งครัด
นอกจากนี้ ในด้านความปลอดภัย บขส. ได้กำชับให้พนักงานขับรถเพิ่มความระมัดระวังในการขับขี่ สังเกตป้ายเตือน และให้ควบคุมความเร็วให้เป็นไปตามที่กฎหมายกำหนด เนื่องจากช่วงนี้เป็นช่วงฤดูฝน ในหลายพื้นที่มีฝนตกหนัก ทำให้ถนนลื่น ทัศนวิสัยไม่ดี เสี่ยงต่อการเกิดอุบัติเหตุได้ รวมทั้งขอความร่วมมือผู้โดยสารคาดเข็มขัดนิรภัย และสวมหน้ากากอนามัยหรือหน้ากากผ้า ตลอดการเดินทางด้วย

ที่มา : https://www.thaigov.go.th/news/contents/details/57296