รัฐบาลไทย-ข่าวทำเนียบรัฐบาล-ดีอีเอส เตือนข่าวปลอมประเทศไทย เตรียมรับอากาศร้อน ช่วงวันที่ 9-18 ธ.ค.


วันเสาร์ที่ 11 ธันวาคม 2564
ดีอีเอส เตือนข่าวปลอมประเทศไทย เตรียมรับอากาศร้อน ช่วงวันที่ 9-18 ธ.ค.
ดีอีเอส เตือนข่าวปลอมประเทศไทย เตรียมรับอากาศร้อน ช่วงวันที่ 9-18 ธ.ค.
นางสาวนพวรรณ หัวใจมั่น โฆษกกระทรวงดิจิทัลเพื่อเศรษฐกิจและสังคมฝ่ายการเมือง กล่าวว่า ตามที่มีการเผยแพร่ข้อมูลด้านสภาพอากาศ เกี่ยวกับประเด็นเรื่อง ประเทศไทย เตรียมรับอากาศร้อน ช่วงวันที่ 9-18 ธ.ค. ทางศูนย์ต่อต้านข่าวปลอมได้ดำเนินการตรวจสอบข้อเท็จจริงโดย กรมอุตุนิยมวิทยา กระทรวงดิจิทัลเพื่อเศรษฐกิจและสังคม พบว่าประเด็นดังกล่าวนั้น เป็นข้อมูลเท็จ
ทางกรมอุตุนิยมวิทยา ได้ตรวจสอบและชี้แจงว่า สภาวะอากาศในระยะนี้ยังอยู่ในช่วงฤดูหนาว (ซีกโลกเหนือยังหันขั้วออกจากดวงอาทิตย์) ซึ่งสภาพภูมิกาศโดยปกติของประเทศไทยโดยเฉพาะทางตอนบน (ภาคเหนือ ภาคอีสาน) ยังคงมีอากาศเย็นในตอนเช้าได้ต่อเนื่องไปถึงมกราคม และอาจจะมีบางช่วง เช่นวันที่ 13-15, 21-24 ธ.ค. 64 และช่วงต้นเดือนมกราคม ทางตอนบนยังมีอากาศเย็นถึงหนาวได้ เนื่องจากยังมีมวลอากาศเย็นหรือบริเวณความกดอากาศสูงแผ่เสริมลงมาปกคลุมเป็นระลอกๆ มีบางช่วงเท่านั้นที่อากาศอุ่นขึ้นเนื่องจากมวลอากาศเย็นที่แผ่ลงมาปกคลุมมีกำลังอ่อนลง แต่ยังคงมีอากาศเย็นในตอนเช้า สำหรับ กทม. ยังมีอากาศเย็นตอนเช้าต่อเนื่อง
โดยพยากรณ์อากาศ 7 วันข้างหน้า ระหว่างวันที่ 9-15 ธันวาคม 2564 พบว่าบริเวณความกดอากาศสูงหรือมวลอากาศเย็นกำลังปานกลางยังคงปกคลุมประเทศไทย ทำให้บริเวณดังกล่าว มีอุณหภูมิสูงขึ้น 1-3 องศาเซลเซียสแต่ยังคงมีอากาศเย็นถึงหนาว กับมีหมอกในตอนเช้าหลังจากนั้น ในช่วงวันที่ 14-15 ธ.ค. 64 บริเวณความกดอากาศสูงกำลังค่อนข้างแรงระลอกใหม่อีกระลอกหนึ่งจากประเทศจีน จะแผ่เสริมลงมาปกคลุมประเทศไทยตอนบน ทำให้บริเวณดังกล่าวมีอากาศเย็นถึงหนาว กับมีลมแรง โดยอุณหภูมิจะลดลง 2-4 องศาเซลเซียส ในภาคเหนือ และภาคตะวันออกเฉียงเหนือ ส่วนภาคกลาง และภาคตะวันออกมีอากาศเย็นในตอนเช้า กับมีลมแรง อุณหภูมิจะลดลง 1-3 องศาเซลเซียส  ทั้งนี้ในช่วงวันที่ 13-15 ธ.ค. 64 หย่อมความกดอากาศต่ำกำลังแรงที่ปกคลุมบริเวณเกาะบอร์เนียวจะเคลื่อนเข้าใกล้ชายฝั่งประเทศมาเลเซีย ประกอบกับมรสุมตะวันออกเฉียงเหนือที่พัดปกคลุมอ่าวไทยภาคใต้ และทะเลอันดามันมีกำลังปานกลาง ตลอดช่วงทำให้บริเวณภาคใต้ตอนล่างมีฝนเพิ่มขึ้น และมีฝนตกหนักบางแห่ง
ดังนั้นขอให้ประชาชนอย่าหลงเชื่อข้อมูลดังกล่าว และขอความร่วมมือไม่ส่ง หรือแชร์ข้อมูลดังกล่าวต่อในช่องทางสื่อสังคมออนไลน์ต่างๆ และเพื่อให้ได้รับข้อมูลข่าวสารจากกรมอุตุนิยมวิทยา สามารถติดตามได้ที่เว็บไซต์http://www.tmd.go.th, Facebook: กรมอุตุนิยมวิทยา, Application: Thai weather หรือติดต่อสายด่วน 1182 (ตลอด 24 ชั่วโมง)
นอกจากนี้ประชาชนสามารถติดตามและแจ้งเบาะแสข่าวปลอม ได้ผ่านช่องทางต่างๆ ของศูนย์ต่อต้านข่าวปลอม ดังนี้ ไลน์ @antifakenewscenter  เว็บไซต์ https://www.antifakenewscenter.com/ ทวิตเตอร์https://twitter.com/AFNCThailand และช่องทางโทรศัพท์โทรสายด่วน GCC 1111 ต่อ 87
************

ที่มา : https://www.thaigov.go.th/news/contents/details/49353