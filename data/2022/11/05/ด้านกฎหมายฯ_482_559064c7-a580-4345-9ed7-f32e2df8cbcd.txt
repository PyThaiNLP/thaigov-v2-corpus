รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม ทำหนังสือถึง ธปท.-สมาคมธนาคารไทย ชวนสถาบันการเงินร่วมงานมหกรรมไกล่เกลี่ยหนี้ หวังช่วยคลายทุกข์ประชาชนให้มากขึ้น


วันจันทร์ที่ 28 มีนาคม 2565
พิมพ์
รัฐมนตรีว่าการกระทรวงยุติธรรม ทำหนังสือถึง ธปท.-สมาคมธนาคารไทย ชวนสถาบันการเงินร่วมงานมหกรรมไกล่เกลี่ยหนี้ หวังช่วยคลายทุกข์ประชาชนให้มากขึ้น
รัฐมนตรีว่าการกระทรวงยุติธรรม ทำหนังสือถึง ธปท.-สมาคมธนาคารไทย ชวนสถาบันการเงินร่วมงานมหกรรมไกล่เกลี่ยหนี้ หวังช่วยคลายทุกข์ประชาชนให้มากขึ้น พร้อมปลดหนี้เสียคืนบริษัทเอกชน ชี้จัดมาแล้ว 3 ครั้ง ผลตอบรับดี เคลียร์หนี้ไปแล้วกว่า 1,100 ล้าน
นายสมศักดิ์ เทพสุทิน รัฐมนตรีว่าการกระทรวงยุติธรรม เปิดเผยว่า การจัดงานมหกรรมไกล่เกลี่ยหนี้สินครัวเรือน 4 ภาคและยุติธรรมพบประชาชน จากนโยบายของรัฐบาล พล.อ.ประยุทธ์ จันทร์โอชา นายกรัฐมนตรี ที่เล็งเห็นความสำคัญของการแก้ปัญหาหนี้สิน และปัญหาความเดือดร้อนของประชาชนซึ่งรัฐบาลให้ความสำคัญมาโดยตลอด ซึ่งเราจัดมาแล้ว 3 ครั้ง คือ ที่กทม.และปริมณฑล จ.นครราชสีมา และจ.สงขลา ได้รับผลการตอบรับที่ดีจากประชาชน โดยมีมูลค่าทุนทรัพย์กว่า 1,100 ล้านบาท ทั้งหนี้ก่อนฟ้องและหนี้หลังฟ้อง ช่วยเหลือประชาชนกว่า 6,000 ราย ประกอบกับหนี้สินที่หยุดเคลื่อนไหวในการชำระ จะมีการผ่อนผันทยอยจ่าย ทำให้ภาพรวมเศรษฐกิจของบริษัทต่างๆก็จะขยับดีขึ้น มีรายได้เข้า ไม่ใช่หนี้เสียอย่างที่ผ่านมา แต่ตนยังต้องการให้สถาบันการเงินเข้าร่วมงานมากกว่านี้ เพราะจะสามารถช่วยเหลือประชาชนได้มากขึ้น ตนจึงทำหนังสือถึง ผู้ว่าการธนาคารแห่งประเทศไทย และประธานสมาคมธนาคารไทย เพื่อขอความอนุเคราะห์ เชิญชวนสถาบันการเงินต่างๆ กลุ่มไฟแนนซ์รถยนต์ บัตรเครดิตต่างๆ เข้าร่วมงานมหกรรมไกล่เกลี่ยหนี้สินครัวเรือนและยุติธรรมพบประชาชน ที่เราจัดทั่วประเทศ
"การเดินหน้าแก้ไขปัญหาหนี้สินของประชาชน ผมต้องขอบคุณทุกหน่วยงาน ทั้ง กองทุนเงินให้กู้ยืมเพื่อการศึกษา (กยศ.) บริษัท เจเอ็มที เน็ทเวอร์ค เซอร์วิสเซ็ท จำกัด(มหาชน) บริษัท บริหารสินทรัพย์ เจ จำกัด บริษัท เคบี เจ แคปปิตอล จำกัด ธนาคารออมสิน และธนาคารอิสลาม เป็นต้น ในการตระเวนไปทั่วประเทศ ช่วยเคลียร์หนี้สินของประชาชน ช่วยลดเงินต้น ดอกเบี้ย และเบี้ยปรับ ซึ่งหากเราได้สถาบันการเงินเข้าร่วมงานมากกว่านี้ ผมมั่นใจว่าเราจะช่วยลูกหนี้ได้มากขึ้น และหากเราร่วมแรงร่วมใจกันจะช่วยให้ประชาชนผ่านพ้นวิกฤตไปได้" นายสมศักดิ์ กล่าว

ที่มา : https://www.thaigov.go.th/news/contents/details/53012