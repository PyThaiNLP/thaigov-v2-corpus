รัฐบาลไทย-ข่าวทำเนียบรัฐบาล-ครม.อนุมัติงบกลาง 395 ล้านบาท ซ่อมแซมโรงเรียนในสังกัดสพฐ.ที่ประสบภัยธรรมชาติ


วันอังคารที่ 12 กรกฎาคม 2565
พิมพ์
ครม.อนุมัติงบกลาง 395 ล้านบาท ซ่อมแซมโรงเรียนในสังกัดสพฐ.ที่ประสบภัยธรรมชาติ
ครม.อนุมัติงบกลาง 395 ล้านบาท ซ่อมแซมโรงเรียนในสังกัดสพฐ.ที่ประสบภัยธรรมชาติ
วันที่ 12 กรกฎาคม 2565 น.ส.ไตรศุลี ไตรสรณกุล รองโฆษกประจำสำนักนายกรัฐมนตรีกล่าวว่า คณะรัฐมนตรี (ครม.) อนุมัติงบประมาณรายจ่ายประจำปีงบประมาณ 2565 งบกลาง รายการเงินสำรองจ่ายเพื่อกรณีฉุกเฉินหรือจำเป็น เพื่อเป็นค่าปรับปรุงซ่อมแซมอาคารเรียน อาคารประกอบและสิ่งก่อสร้างอื่นให้กับโรงเรียนที่ประสบภัยธรรมชาติ ในสังกัดสำนักงานคณะกรรมการการศึกษาขั้นพื้นฐาน(สพฐ.) กรอบวงเงิน 395 ล้านบาท จำนวน 1,071 รายการ ทั้งในส่วนของกรุงเทพมหานครและอีก 67 จังหวัด
ทั้งนี้กระทรวงศึกษาธิการได้รายงานว่า ในปีงบประมาณ 2565 มีโรงเรียนในสังกัดสพฐ.ประสบภัยธรรมชาติจำนวนมาก มีทั้งอาคารเรียน อาคารประกอบ และสิ่งก่อสร้างอื่นไม่มีความพร้อมในการใช้งาน และเป็นอุปสรรคต่อการจัดการเรียนการสอน ส่งผลกระทบต่อความเชื่อมั่นด้านความปลอดภัยของครู บุคลากรทางการศึกษา และนักเรียนในการใช้สถานที่สำหรับจัดการเรียนการสอน และสร้างความกังวลใจให้กับผู้ปกครองและประชาชนโดยรอบที่ส่งบุตรหลานเข้ามาเรียน และหากไม่ได้รับการแก้ไขปัญหาอย่างเหมาะสมและทันท่วงที อาจก่อให้เกิดอันตรายต่อชีวิตและทรัพย์สินของทางราชการ
น.ส.ไตรศุลีกล่าวว่า สพฐ.ไม่มีงบประมาณเพียงพอสำหรับใช้ในการแก้ไขปัญหาความเดือดร้อนดังกล่าว จึงมีความจำเป็นต้องขอรับการจัดสรรงบประมาณงบกลางมาดำเนินการ เพื่อปรับปรุงซ่อมแซมอาคารเรียน อาคารประกอบและสิ่งก่อสร้างอื่นให้กับโรงเรียนที่ประสบภัยธรรมชาติให้กลับสู่สภาพปกติอย่างเร่งด่วน เพื่อให้สอดคล้องกับมาตรการเตรียมความพร้อมทางด้านอาคารสถานที่ของโรงเรียนและสถานศึกษา รองรับการเปิดภาคเรียน รวมทั้งเพื่อให้โรงเรียนสามารถจัดการเรียนการสอนได้อย่างเต็มรูปแบบ

ที่มา : https://www.thaigov.go.th/news/contents/details/56815