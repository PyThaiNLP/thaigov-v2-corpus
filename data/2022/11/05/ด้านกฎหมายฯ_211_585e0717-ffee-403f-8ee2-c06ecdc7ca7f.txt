รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม เล็งผลักดันกระท่อมเป็นพืชเศรษฐกิจ ชี้ในอนาคตจะเป็นสินค้าส่งออกสำคัญ ยุโรป-อเมริกานิยมทำเป็นยา


วันอาทิตย์ที่ 19 กันยายน 2564
พิมพ์
รัฐมนตรีว่าการกระทรวงยุติธรรม เล็งผลักดันกระท่อมเป็นพืชเศรษฐกิจ ชี้ในอนาคตจะเป็นสินค้าส่งออกสำคัญ ยุโรป-อเมริกานิยมทำเป็นยา
รัฐมนตรีว่าการกระทรวงยุติธรรม เล็งผลักดันกระท่อมเป็นพืชเศรษฐกิจ ชี้ในอนาคตจะเป็นสินค้าส่งออกสำคัญ ยุโรป-อเมริกานิยมทำเป็นยา เตรียมจัดเสวนา "พืชกระท่อมไทยไปตลาดโลก"หวังช่วยประชาสัมพันธ์สร้างโอกาสด้านเศรษฐกิจ
นายสมศักดิ์ เทพสุทิน รัฐมนตรีว่าการกระทรวงยุติธรรม กล่าวในรายการคมชัดลึก หัวข้อพืชเศรษฐกิจกระท่อมใครได้ประโยชน์ว่า ตนไม่อยากให้พี่น้องเกษตรกรปลูกแต่พืชเดิมๆขาย พืชกระท่อมถือเป็นพืชทางเลือกใหม่แก่ประชาชน ตนจึงผลักดันให้กระท่อมถูกกฎหมายเพื่อเป็นพืชเศรษฐกิจได้สมใจแล้วอย่างเสรี เมื่อวันที่ 14 ส.ค.ที่ผ่านมา ส่วนผู้ที่เคยต้องคดีกระท่อมพ้นผิดหมดแล้วในทุกระบวนการ กระทั่งใครมีหมายศาลก็ต้องมีคำสั่งให้ปล่อยตัวทันที และยังช่วยให้ระบบสังคมดีขึ้นคนพ้นผิดกลับไปหาครอบครัวได้แล้ว ทั้งนี้ พืชกระท่อมยังจะเป็นสินค้าส่งออกทำกำไรมหาศาลได้ถ้าส่งออกไปยังต่างประเทศ เช่น แถบยุโรป อเมริกา พืชกระท่อมชอบอากาศร้อนชื้น ไม่ชอบอาการหนาวซึ่งจะผลัดใบหมด เขาจึงปลูกไม่ได้แบบบ้านเราเพราะสภาพอากาศ  ในต่างประเทศกระท่อมถูกนำไปบริโภคเพื่อบำรุงรักษาร่างกาย นอกจากนี้ คนที่ติดยาบ้าเราเตรียมจะให้เลิกยาโดยให้กินกระท่อมแทนด้วยซึ่งอยู่ระหว่างวิจัย ซึ่งในอเมริกา นำไปช่วยผู้ติดยาแล้ว แก้โรคซึมเศร้า แก้โรคเบาหวาน แก้อาการปวดต่าง ๆ ลดอาการได้ถึง 5-8 เท่า ดีกว่ามอร์ฟีนด้วยซ้ำ
นายสมศักดิ์ กล่าวอีกว่า การซื้อขายใบกระท่อมสด ๆ นั้น สามารถทำได้เพราะถูกกฎหมายแล้ว แต่ถ้านำไปผลิตเป็นแคปซูลก็ไม่ผิดกฎหมายแต่ต้องไปขออนุญาต อย. หรือการนำไปบรรจุขวดตีตรายี่ห้อเพื่อจำหน่ายก็ต้องขออนุญาตจากอย. กฎหมายอื่นยังมีข้อจำกัดอยู่บ้าง เราส่งเสริมให้เกษตรกรปลูกขายเต็มที่เพราะคนเหล่านี้มีองค์ความรู้มากกว่าฝ่ายราชการที่ทิ้งร้างมากว่า 78 ปี โดยการนำกระท่อมไปผลิตเป็นสี่คูณร้อย ตนไม่เห็นด้วยและอยากเตือนให้ช่วยกันห้ามปราม เพราะจะทำให้พืชกระท่อมมีปัญหาได้ในภายหลัง อยากให้กระท่อมเป็นพืชสมุนไพรที่มีประโยชน์อย่างแท้จริง เพราะกว่าจะผลักดันให้กระท่อมถูกกฎหมายได้ค่อนข้างยากลำบาก ทั้งนี้ในวันที่ 20 ก.ย. ทางสำนักงาน ป.ป.ส.จะจัดเสวนาภายใต้หัวข้อ "พืชกระท่อมไทยไปตลาดโลก" เพื่อประชาสัมพันธ์และสร้างการรับรู้เกี่ยวกับกฎหมาย และสร้างโอกาสด้านเศรษฐกิจของพืชกระท่อม

ที่มา : https://www.thaigov.go.th/news/contents/details/45966