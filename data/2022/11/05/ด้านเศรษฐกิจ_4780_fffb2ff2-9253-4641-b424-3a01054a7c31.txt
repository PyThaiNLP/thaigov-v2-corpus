รัฐบาลไทย-ข่าวทำเนียบรัฐบาล-กรมทางหลวง รายงานสถานการณ์อุทกภัย ดินสไลด์ จังหวัดเชียงราย จังหวัดเชียงใหม่ เร่งดำเนินการให้สัญจรได้โดยเร็วที่สุดพร้อมเฝ้าระวังสถานการณ์จนกว่าจะคลี่คลาย


วันเสาร์ที่ 13 สิงหาคม 2565
กรมทางหลวง รายงานสถานการณ์อุทกภัย ดินสไลด์ จังหวัดเชียงราย จังหวัดเชียงใหม่ เร่งดำเนินการให้สัญจรได้โดยเร็วที่สุดพร้อมเฝ้าระวังสถานการณ์จนกว่าจะคลี่คลาย
.....
กรมทางหลวง (ทล.) กระทรวงคมนาคม รายงานสรุปสถานการณ์เนื่องจากอุทกภัยดินสไลด์ ประจำวันที่ 13 สิงหาคม 2565 เวลา 12.30 น. พบทางหลวงถูกน้ำท่วม 3 จังหวัด ได้แก่ จังหวัดเชียงราย จังหวัดเชียงใหม่ และจังหวัดน่าน  จำนวน 5 สายทาง ทางหลวงที่การจราจรผ่านไม่ได้ 3 แห่ง มีรายละเอียด ดังนี้
1. จังหวัดเชียงราย จำนวน 1 แห่ง
- ทางหลวงหมายเลข 1389 ตอน สถานีเพาะพันธุ์สัตว์ป่าดอยตุง - วัดพระธาตุดอยตุง พื้นที่อำเภอแม่สาย ช่วง กม. ที่ 1+800 ด้านซ้ายทาง ดินสไลด์ปิดทับเส้นทางจราจร 2 ช่องจราจร และเสาไฟฟ้าล้มทับเส้นทางจราจร ปัจจุบันอยู่ระหว่างการเคลื่อนย้ายวัสดุ และ ทล. ได้จัดเจ้าหน้าที่คอยอำนวยความสะดวก แนะนำเส้นทางเลี่ยง ใช้ทางหลวงหมายเลข 1149
2. จังหวัดเชียงใหม่ จำนวน 2 แห่ง
- ทางหลวงหมายเลข 1322 แม่จา - รินหลวง พื้นที่อำเภอเชียงดาว ช่วง กม. ที่ 109+900 เกิดคอสะพานชำรุด เนื่องจากฝนตกหนักติดต่อกันหลายวันทำให้น้ำไหลกัดเซาะริมคันทาง ขณะนี้อยู่ระหว่างการซ่อมแซม และ ทล. ได้จัดเจ้าหน้าที่คอยอำนวยความสะดวก แนะนำเส้นทางเลี่ยงใช้ทางหลวงหมายเลข 1322 กม. ที่ 0 สามแยกแม่จา
- ทางหลวงหมายเลข 1314 ตอน ท่าตอน - แม่แหลง พื้นที่อำเภอเชียงดาว ช่วง กม. ที่ 14+700 เกิดดินสไลด์เนื่องจากฝนตกหนักสะสม ต้นไม้ล้มกีดขวางการจราจร ปัจจุบันกรมทางหลวงกำลังดำเนินการเคลื่อนย้ายสิ่งกีดขวาง และจัดเจ้าหน้าที่คอยอำนวยความสะดวก
ทั้งนี้ ทล. กำลังเร่งดำเนินการซ่อมแซมและเคลื่อนย้ายสิ่งกีดขวาง คาดว่าภายในวันนี้จะสามารถสัญจรได้ตามปกติ พร้อมได้ติดตั้งป้ายเตือนและอุปกรณ์ความปลอดภัย อุปกรณ์นำทาง ในบริเวณทางหลวงที่เกิดเหตุ พร้อมเฝ้าระวังสถานการณ์จนกว่าจะคลี่คลาย โดยขอให้ประชาชนผู้ใช้ทางโปรดใช้ความระมัดระวังในการเดินทาง ปฏิบัติตามป้ายเตือน ป้ายแนะนำ และคำแนะนำของเจ้าหน้าที่อย่างเคร่งครัด
หากประชาชนต้องการสอบถามสภาพเส้นทาง สภาพการจราจร หรือ ต้องการความช่วยเหลือสามารถติดต่อ ได้ที่สำนักงานทางหลวง แขวงทางหลวง หมวดทางหลวงในพื้นที่ และสายด่วนกรมทางหลวง 1586 (โทรฟรีทุกเครือข่ายตลอด 24 ชั่วโมง)

ที่มา : https://www.thaigov.go.th/news/contents/details/57971