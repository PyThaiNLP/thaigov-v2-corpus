รัฐบาลไทย-ข่าวทำเนียบรัฐบาล-รมว.เฮ้ง ห่วงน้ำท่วมใต้ สั่งหน่วยงานระดมกำลังช่วยเหลือแรงงาน เร่งด่วน!


วันจันทร์ที่ 28 กุมภาพันธ์ 2565
พิมพ์
รมว.เฮ้ง ห่วงน้ำท่วมใต้ สั่งหน่วยงานระดมกำลังช่วยเหลือแรงงาน เร่งด่วน!
. .
เมื่อวันที่ 28 กุมภาพันธ์ 2565 นายสุชาติ ชมกลิ่น รัฐมนตรีว่าการกระทรวงแรงงาน เปิดเผยถึงความคืบหน้าการให้ความช่วยเหลือกรณีสถานการณ์น้ำท่วมในพื้นที่ภาคใต้ ซึ่งจากข้อมูลของกรมป้องกันและบรรเทาสาธารณภัย ณ วันที่ 28 ก.พ.65 เวลา 06.00 น.รายงานว่า ตั้งแต่วันที่ 25-28 ก.พ.65 มีฝนตกหนักทำให้เกิดน้ำท่วมฉับพลัน น้ำป่าไหลหลาก และน้ำล้นตลิ่ง ส่งผลให้เกิดน้ำท่วมใน 7 จังหวัดภาคใต้ ประกอบด้วย นราธิวาส ยะลา นครศรีธรรมราช พัทลุง ปัตตานี สงขลา และตรัง ได้รับความเสียหาย 30 อำเภอ 127 ตำบล 440 หมู่บ้าน ประชาชนได้รับความเดือดร้อน 12,129 ครัวเรือน ซึ่งรัฐบาลภายใต้การนำของ พล.อ.ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม และ พล.อ.ประวิตร วงษ์สุวรรณ รองนายกรัฐมนตรีที่กำกับดูแลกระทรวงแรงงาน มีความห่วงใยผู้ใช้แรงงานและประชาชนทั่วไปทุกคนที่ประสบปัญหาอุทกภัยได้รับความเดือดร้อน โดยได้สั่งการให้แต่ละหน่วยงานในพื้นที่ที่เกี่ยวข้องบูรณาการให้ความช่วยเหลือประชาชนเป็นการเร่งด่วน ทั้งการขนย้าย อพยพ เร่งระบายน้ำ การมอบสิ่งของเพื่อบรรเทาความเดือดร้อน รวมถึงจัดให้มีการประชาสัมพันธ์ให้ประชาชนได้รับทราบสถานการณ์อุทกภัยอย่างต่อเนื่อง ผมจึงได้กำชับให้หน่วยงานในสังกัดแต่ละจังหวัดที่ได้รับผลกระทบ เร่งบูรณาการสนับสนุนความช่วยเหลือผู้ใช้แรงงาน ลูกจ้างผู้ประกันตน และประชาชนในพื้นที่ที่ได้รับความเดือดร้อนกับทางจังหวัดในแต่ละจังหวัด โดยเฉพาะการเคลื่อนย้ายประชาชนไปในสถานที่ที่ปลอดภัย จัดที่พักพิงชั่วคราว และสนับสนุนถุงยังชีพเครื่องอุปโภคบริโภคของใช้ที่จำเป็นเพื่อบรรเทาความเดือดร้อนในเบื้องต้น
นายสุชาติ ยังกล่าวถึงมาตรการช่วยเหลือผู้ประสบอุทกภัยของกระทรวงแรงงาน ว่า ล่าสุดผมได้สั่งการให้หน่วยงานจัดเตรียมถุงยังชีพเครื่องอุปโภคบริโภคของใช้ที่จำเป็นไปสนับสนุน ทั้งจากส่วนกลางและจังหวัดใกล้เคียง ในส่วนของจังหวัดชายแดนภาคใต้ให้หน่วยงานในสังกัดกระทรวงแรงงานจังหวัดสงขลาเป็นศูนย์อำนวยการให้ความช่วยเหลือ ให้สำนักงานแรงงานจังหวัดในพื้นที่ของบประมาณจัดทำโครงการจ้างงานเร่งด่วนและพัฒนาทักษะฝีมือเพื่อบรรเทาความเดือดร้อนด้านอาชีพ ดำเนินการจ้างงานช่วยเหลือชาวบ้านผู้ประสบภัยให้มีรายได้ สำรวจความเสียหายในสถานประกอบการและผลกระทบต่อลูกจ้าง สำรวจผลกระทบต่อข้าราชการ ลูกจ้าง อาสาสมัครแรงงาน และบัณฑิตแรงงานในพื้นที่ที่ได้รับผลกระทบ ให้กรมพัฒนาฝีมือแรงงานจัดหน่วยให้บริการซ่อมอุปกรณ์เครื่องใช้ไฟฟ้า รถจักรยานยนต์ และเครื่องยนต์เล็กทางการเกษตร เพื่อลดรายจ่ายของประชาชนที่อุปกรณ์ได้รับความเสียหาย รวมถึงตรวจสอบความปลอดภัยของสายไฟภายในบ้าน พร้อมทั้งให้แรงงานจังหวัดประสานอาสาสมัครแรงงานและบัณฑิตแรงงานลงพื้นที่ สนับสนุนความช่วยเหลือกับอำเภอและจังหวัดอย่างใกล้ชิดอีกด้วย

ที่มา : https://www.thaigov.go.th/news/contents/details/52031