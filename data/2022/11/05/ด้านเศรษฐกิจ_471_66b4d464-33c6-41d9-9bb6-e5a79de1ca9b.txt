รัฐบาลไทย-ข่าวทำเนียบรัฐบาล-สำนักงานสลากฯ เผย งวด 1 และ 16 ส.ค. 64 ออกรางวัลตามปกติ ส่วนงวด 1 ก.ย. 64 ตัวแทนจำหน่ายต้องลงทะเบียนออนไลน์แจ้งความประสงค์รับสลากไปจำหน่าย


วันอังคารที่ 27 กรกฎาคม 2564
พิมพ์
สำนักงานสลากฯ เผย งวด 1 และ 16 ส.ค. 64 ออกรางวัลตามปกติ ส่วนงวด 1 ก.ย. 64 ตัวแทนจำหน่ายต้องลงทะเบียนออนไลน์แจ้งความประสงค์รับสลากไปจำหน่าย
แนวทางการจำหน่ายสลากงวด 1 และ 16 สิงหาคม 2564 จำหน่ายและออกรางวัลตามปกติ ส่วนงวดวันที่ 1 กันยายน 2564 กำหนดให้ตัวแทนจำหน่ายแจ้งความประสงค์จะขอรับสลากไปจำหน่ายผ่านเว็บไซต์ www.glo.or.th ตั้งแต่วันที่ 28 กรกฎาคม - 1 สิงหาคม 2564
โฆษกคณะกรรมการสลากฯ เผยแนวทางการจำหน่ายสลากงวด 1 และ 16 สิงหาคม 2564 จำหน่ายและออกรางวัลตามปกติ ส่วนงวดวันที่ 1 กันยายน 2564 กำหนดให้ตัวแทนจำหน่ายแจ้งความประสงค์จะขอรับสลากไปจำหน่ายผ่านเว็บไซต์ www.glo.or.th ตั้งแต่วันที่ 28 กรกฎาคม - 1 สิงหาคม 2564 และจะต้องชำระเงินค่าสลากภายในวันที่ 11- 18 สิงหาคม 2564
นายธนวรรธน์ พลวิชัย กรรมการและโฆษกคณะกรรมการสลากกินแบ่งรัฐบาล กล่าวถึงการจำหน่ายสลากงวดวันที่ 1 สิงหาคม 2564 ว่าจะมีการออกรางวัลตามปกติ ภายใต้มาตรการของรัฐบาล กระทรวงสาธารณสุข และคำสั่งของจังหวัดนนทบุรีอย่างเคร่งครัด  ได้แก่ การจำกัดจำนวนผู้ปฏิบัติงานในห้องออกรางวัล  การจัดสถานที่นั่งห่างกันอย่างน้อย 1 เมตร การจัดให้มีแผงกั้นระหว่างบุคคล จุดคัดกรองอุณหภูมิผู้ร่วมออกรางวัลทุกคน ล้างมือด้วยเจลแอลกอฮอล์ กำหนดให้ใส่หน้ากากอนามัยตลอดเวลาในห้องออกรางวัล  ตลอดจนให้ทำความสะอาดอุปกรณ์ออกรางวัล รวมถึงจุดที่มีการสัมผัสบ่อยๆ ทุก 30 นาที ส่วนในงวดวันที่ 16 สิงหาคม 2564 ยังคงจำหน่ายปกติ แต่หากในอนาคตรัฐบาลมีมาตรการที่เปลี่ยนแปลง คณะกรรมการสลากกินแบ่งรัฐบาลจะประชุมอีกครั้ง เพื่อพิจารณากำหนดแนวทางการดำเนินการที่เหมาะสมต่อไป
สำหรับงวดวันที่ 1 กันยายน 2564 สำนักงานสลากฯ จะให้ตัวแทนจำหน่ายทั้งในส่วนกลาง ส่วนภูมิภาค และนิติบุคคล แจ้งความประสงค์จะขอรับสลากไปจำหน่ายผ่านเว็บไซต์ www.glo.or.th ตั้งแต่วันที่ 28 กรกฎาคม - 1 สิงหาคม 2564 และเมื่อแจ้งความประสงค์แล้ว ตัวแทนจำหน่ายจะต้องชำระเงินค่าสลาก ภายในวันที่ 11- 18 สิงหาคม 2564 หากแจ้งความประสงค์แล้ว ไม่ชำระเงินค่าสลากภายในระยะเวลาดังกล่าว จะถูกบอกเลิกสัญญาและตัดสิทธิการเป็นตัวแทนจำหน่าย  หากมีข้อสงสัยประการใด สามารถติดต่อสอบถามได้ที่ Call Center สำนักการตลาดและจัดจำหน่าย 0 2528 9555  หรือ  0 2528 9503 – 7, 0 2528 9511 – 23, 0 2528 9533 – 7, 0 2528 9543 – 5, 0 2528 9547, และ 0 2528 9333
นอกจากนี้ สำนักงานสลากฯ ยังได้ขอให้ตัวแทนจำหน่ายสลากทั้งในส่วนกลางและส่วนภูมิภาค ประเมินสถานการณ์และความสามารถในการจำหน่ายก่อนตัดสินใจแจ้งความประสงค์ขอรับสลากไปจำหน่าย เนื่องจากในแต่ละพื้นที่มีข้อจำกัดในการจำหน่ายแตกต่างกัน อาจทำให้การจำหน่ายไม่เป็นไปตามที่คาดการณ์ไว้ และในขณะจำหน่ายสลากให้ปฏิบัติตามมาตรการที่กระทรวงสาธารณสุขกำหนด และการเว้นระยะห่างทางสังคม (Social Distancing)อย่างเคร่งครัด  เช่น การใส่ Face Shield สวมหน้ากากอนามัย ล้างมือด้วยแอลกอฮอล์ สวมถุงมือขณะจำหน่ายสลาก และรักษาระยะห่างระหว่างบุคคล 1-2 เมตร เป็นต้น โดยการปฏิบัติดังกล่าวจะเป็นประโยชน์แก่ผู้ซื้อ ผู้ขาย และสังคมส่วนรวม เพื่อควบคุมการป้องกันการแพร่ระบาดของโรคโควิด-19 และทำให้การจำหน่ายสลากดำเนินการได้อย่างต่อเนื่องเป็นปกติ

ที่มา : https://www.thaigov.go.th/news/contents/details/44164