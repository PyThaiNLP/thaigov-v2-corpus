รัฐบาลไทย-ข่าวทำเนียบรัฐบาล-รองปลัด สธ.ชี้แจงแนวทางการประเมินความเสี่ยงการทุจริตของหน่วยงานในสังกัด ประจำปีงบประมาณ พ.ศ. 2565


วันจันทร์ที่ 29 พฤศจิกายน 2564
รองปลัด สธ.ชี้แจงแนวทางการประเมินความเสี่ยงการทุจริตของหน่วยงานในสังกัด ประจำปีงบประมาณ พ.ศ. 2565
รองปลัดกระทรวงสาธารณสุข เป็นประธานการประชุมชี้แจงแนวทางการประเมินความเสี่ยงการทุจริตของหน่วยงานในสังกัดกระทรวงสาธารณสุข ประจำปีงบประมาณ พ.ศ. 2565 พร้อมมอบนโยบายให้ทุกหน่วยงานวางระบบการประเมินความเสี่ยงการทุจริต และปลูกฝังจิตสำนึกด้านคุณธรรม
รองปลัดกระทรวงสาธารณสุข เป็นประธานการประชุมชี้แจงแนวทางการประเมินความเสี่ยงการทุจริตของหน่วยงานในสังกัดกระทรวงสาธารณสุข ประจำปีงบประมาณ พ.ศ. 2565 พร้อมมอบนโยบายให้ทุกหน่วยงานวางระบบการประเมินความเสี่ยงการทุจริต และปลูกฝังจิตสำนึกด้านคุณธรรม ป้องปรามมิให้เกิดการทุจริตในหน่วยงาน
วันนี้ (29 พฤศจิกายน 2564) ที่ กระทรวงสาธารณสุข จ.นนทบุรี นายแพทย์ธงชัย กีรติหัตยากร รองปลัดกระทรวงสาธารณสุข ในฐานะหัวหน้ากลุ่มภารกิจด้านสนับสนุนงานบริการสุขภาพเป็นประธานเปิดการประชุมชี้แจงแนวทางการประเมินความเสี่ยงการทุจริตของหน่วยงานในสังกัดกระทรวงสาธารณสุข ประจำปีงบประมาณ พ.ศ. 2565 จัดโดยศูนย์ปฏิบัติการต่อต้านการทุจริต กระทรวงสาธารณสุข
นายแพทย์ธงชัย กล่าวว่า กระทรวงสาธารณสุขมีนโยบายให้ทุกหน่วยงานในสังกัดวางระบบการประเมินความเสี่ยงการทุจริต เพื่อเป็นการป้องปรามมิให้เกิดการทุจริตในหน่วยงาน โดยเฉพาะอย่างยิ่ง การทุจริตที่ทำไปโดยไม่มีเจตนา ไม่ทราบกฎระเบียบที่เกี่ยวข้อง ซึ่งการเป็นข้าราชการจะได้รับสวัสดิการ อาทิ เงินบำเหน็จบำนาญ ค่ารักษาพยาบาล จนกระทั่งเสียชีวิต รวมมูลค่านับสิบล้านบาท แต่เมื่อมีการกระทำการทุจริต ย่อมต้องถูกตัดสวัสดิการดังกล่าว แม้จะเกษียณอายุราชการไปแล้ว การสอบสวนทางวินัยก็ยังดำเนินการไปอย่างต่อเนื่อง ผู้กระทำการทุจริตสามารถถูกลงโทษไล่ออก หรือปลดออก ย้อนหลัง รวมถึงถูกตัดสวัสดิการดังกล่าวได้ ทั้งนี้ การปลูกฝัง และกระตุ้นจิตสำนึกเรื่องคุณธรรม ความดี ต้องดำเนินการอย่างต่อเนื่อง เพื่อให้เกิดซึมซับเป็นนิสัยและไม่กระทำการทุจริต
โดยในที่ประชุมได้ชี้แจงแนวทางการวิเคราะห์และจัดทำแผนบริหารจัดการความเสี่ยงการทุจริต กำหนดมาตรการควบคุมความเสี่ยงการทุจริต การควบคุมภายในที่มีประสิทธิภาพ และสามารถปฏิบัติได้อย่างเป็นรูปธรรม เป็นไปตามแนวทางการประเมินความเสี่ยงการทุจริต ที่สำนักงาน ป.ป.ท. กำหนด
ด้านนายแพทย์รุ่งเรือง  กิจผาติ ที่ปรึกษาระดับกระทรวง (นายแพทย์ทรงคุณวุฒิ) กล่าวว่า การป้องกันการทุจริตเป็นเรื่องสำคัญ และเป็นเรื่องที่เป็นนามธรรมที่ต้องนำสู่การปฏิบัติให้เกิดเป็นรูปธรรม ในอดีตการปฏิบัติบางเรื่อง อาทิ การนำรถราชการไปใช้ส่วนตัว หรือการให้ค่าตอบแทนพิเศษแก่เจ้าหน้าที่ของรัฐ อาจปฏิบัติสืบต่อกันมาจนเป็นเรื่องปกติ แต่ปัจจุบันถือเป็นเรื่องที่ไม่สามารถทำได้ และต้องมีมาตรการ กลไก เพื่อป้องกันไม่ให้เกิด
การทุจริตอย่างต่อเนื่อง
****************************** 29 พฤศจิกายน 2564

ที่มา : https://www.thaigov.go.th/news/contents/details/48861