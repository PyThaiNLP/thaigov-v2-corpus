รัฐบาลไทย-ข่าวทำเนียบรัฐบาล-โฆษกรัฐบาลเผย “นายกฯ” นั่งประชุม ครม. ชูความสำเร็จเยือนซาอุฯ สั่งการติดตามสถานการณ์ของแพง ขอบคุณทุกฝ่ายควบคุมโอมิครอนวงจำกัด เร่งเตรียมพร้อมรับนักท่องเที่ยว


วันอังคารที่ 1 กุมภาพันธ์ 2565
พิมพ์
โฆษกรัฐบาลเผย “นายกฯ” นั่งประชุม ครม. ชูความสำเร็จเยือนซาอุฯ สั่งการติดตามสถานการณ์ของแพง ขอบคุณทุกฝ่ายควบคุมโอมิครอนวงจำกัด   เร่งเตรียมพร้อมรับนักท่องเที่ยว
โฆษกรัฐบาลเผย “นายกฯ” นั่งประชุม ครม. ชูความสำเร็จเยือนซาอุฯ สั่งการติดตามสถานการณ์ของแพง ขอบคุณทุกฝ่ายควบคุมโอมิครอนวงจำกัด   เร่งเตรียมพร้อมรับนักท่องเที่ยว วอนพรรคร่วมรัฐบาลทำงานเพื่อประเทศ
วันนี้ (1 กุมภาพันธ์ 2565) นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า ในที่ประชุมคณะรัฐมนตรี (ครม.) พลเอก ประยุทธ์ จันทร์โอชา นายกรัฐมนตรี และรัฐมนตรีว่าการกระทรวงกลาโหม ได้กล่าวถึงการประชุม ครม. ในรูปแบบ Video Conference วันนี้ เนื่องจากอยู่ระหว่างการกักตัวตามมาตรการสาธารณสุข แต่ได้ติดตามการแก้ไขปัญหาทำงานอย่างต่อเนื่อง โดยนายกรัฐมนตรีเผยถึงความสำเร็จของการเยือน ราชอาณาจักรซาอุดีอาระเบีย ซึ่งก่อให้เกิดประโยชน์หลายด้าน อาทิ การยกระดับความสัมพันธ์ทางการทูตทั้ง 2 ฝ่ายเริ่มปฏิบัติหน้าที่ทันที  ความร่วมมือและพัฒนาดิจิทัล แรงงาน พลังงาน การท่องเที่ยว  ที่สำคัญมีการเจรจาเพิ่มการสั่งซื้อไก่ฮาลาลจากไทยไปซาอุฯ  โดยขอให้หน่วยงานที่เกี่ยวข้องเตรียมความพร้อมเรื่องจำนวนไก่ และอื่นๆด้วย กำชับว่า ทุกอย่างต้องเห็นผลภายใน 2 เดือน
นอกจากนี้ นายกรัฐมนตรี ได้กล่าวถึง สถานการณ์ปัญหาสินค้าอุปโภค-บริโภคที่ปรับตัวสูงขึ้น ซึ่งแม้ว่าขณะนี้ ราคาสินค้าเริ่มลดลงแล้ว อย่างไรก็ตาม ให้เจ้าหน้าที่เดินหน้าติดตามเรื่องการกักตุนสินค้าและใช้กฎหมายดำเนินการอย่างเคร่งครัด และสำหรับสถานการณ์ โควิด-19 นายกรัฐมนตรี ขอบคุณทุกภาคส่วน ที่ร่วมกันบริหารสถานการณ์โควิด-19 สามารถจัดการควบคุมการแพร่ระบาดสายพันธุ์ “โอมิครอน”  ซึ่งทำให้ ดัชนีความเชื่อมั่นเศรษฐกิจภูมิภาคปรับตัวดีขึ้น ส่งผลต่อภาพรวมที่มีทิศทางดีขึ้นในอนาคต  ส่งผลให้การค้า ธุรกิจใหม่ มีการปรับตัวเพิ่มขึ้น โดยยังได้ขอให้ทุกฝ่ายติดตามจับตาสถานการณ์เศรษฐกิจโลก เพื่อเป็นแนวทางพิจารณาต่อไป
โฆษกประจำสำนักนายกรัฐมนตรียังเผยต่อว่า นายกรัฐมนตรี มีความยินดีที่ประเทศไทยติดอันดับ5 ซึ่งนิตยสาร Capital ของฝรั่งเศส ซึ่งเป็นนิตยสารรายเดือนที่เน้นการนำเสนอข่าวสารด้านเศรษฐกิจ การเงิน และการลงทุน ได้เผยแพร่บทความการจัดอันดับ 10 ประเทศ/เมืองที่น่าใช้ชีวิตยามเกษียณมากที่สุด จัดทำโดยเว็บไซต์รีเทท ซอง ฟองเทีย (Retraite sans Frontieres) โดยประเทศไทยได้รับการจัดอันดับที่ 5 ต่อจาก กรีซ โปรตุเกส มอรีเชียส และสเปน สะท้อนความโดดเด่นและภาพลักษณ์ที่ดีด้านการท่องเที่ยว และเป็นเมืองที่น่าอาศัยอยู่ นอกจากนี้ booking.com ยังจัดอันดับให้ จังหวัดกระบี่ เป็นเมืองที่การต้อนรับผู้เดินทางที่ดีที่สุด ถือเป็นสัญญาณที่ดี ในการขับเคลื่อนเศรษฐกิจ การค้าและการลงทุน  ซึ่งวันนี้เป็นวันแรกของการเปิดลงทะเบียน Thailand Pass  ขอให้หน่วยงานที่เกี่ยวข้องเตรียมความพร้อม เน้นเรื่องความปลอดภัยในชีวิตและทรัพย์สิน การใช้ยานพาหนะ ต้องใช้เทคโนโลยีเข้ามาช่วย ซึ่งเป็นสิ่งที่ประชาชนต้องการเห็นการพัฒนา ต้องทำให้ได้ในช่วงเวลาอันใกล้อีกด้วย
“นายกรัฐมนตรียังกล่าวถึงการเมือง เรื่องการเลือกตั้งซ่อมที่ผ่านมาว่า  จบไปแล้ว ถือเป็นการตัดสินใจของประชาชน อย่าใช้โอกาสนี้  สร้างความแตกแยก ขอให้พรรคร่วมรัฐบาล ตั้งใจและช่วยกันทำงานต่อไปเพื่อประชาชนและประเทศ อีกทั้ง รับทราบญัตติขอเปิดอภิปรายทั่วไปเพื่อซักถามข้อเท็จจริงหรือเสนอแนะปัญหาต่อคณะรัฐมนตรี ตามรัฐธรรมนูญแห่งราชอาณาจักรไทย มาตรา 152 ในวันที่ 17-18 กุมภาพันธ์ 2565 โดยขอให้ปลัดกระทรวง รัฐมนตรี เตรียมข้อมูลให้พร้อมเพื่อรับศึกอภิปรายที่กำลังจะเกิดขึ้น” นายธนกร กล่าว
----------------------------

ที่มา : https://www.thaigov.go.th/news/contents/details/51119