รัฐบาลไทย-ข่าวทำเนียบรัฐบาล-หุ้นกู้ดิจิทัล “ซีพี ออลล์” ตอกย้ำความสำเร็จ ตอบโจทย์ลงทุน


วันอังคารที่ 24 พฤษภาคม 2565
พิมพ์
หุ้นกู้ดิจิทัล “ซีพี ออลล์” ตอกย้ำความสำเร็จ ตอบโจทย์ลงทุน
หุ้นกู้ดิจิทัล “ซีพี ออลล์” ตอกย้ำความสำเร็จ ตอบโจทย์ลงทุน ประชาชนจองซื้อผ่านแอปฯเป๋าตังเกินคาด เต็มวงเงิน 8,000 ล้านบาท ภายใน 15 นาที เปิดโอกาสเข้าถึงการลงทุนในธุรกิจค้าปลีกชั้นนำอย่างทั่วถึงและเท่าเทียม
“ซีพี ออลล์” ผู้บริหารร้านเซเว่น อีเลฟเว่น และ เซเว่น เดลิเวอรี่ และ ผู้ถือหุ้นใหญ่ บริษัท สยามแม็คโคร จำกัด (มหาชน) ประสบความสำเร็จในการเสนอขายหุ้นกู้ดิจิทัล อายุ 5 ปี อัตราดอกเบี้ย 3.25% ต่อปี จ่ายดอกเบี้ยทุก 6 เดือน บนช่องทางออนไลน์ผ่านแอปฯ“เป๋าตัง” โดยสามารถขายหุ้นกู้ครบเต็มจำนวน 5,000 ล้านบาท และได้ออกหุ้นกู้สำรองเสนอขายเพิ่มเติมอีก 3,000 ล้านบาท รวมมูลค่าทั้งสิ้น 8,000 ล้านบาท ได้ภายในเวลา 15 นาทีของการเปิดจองวันแรก ตอกย้ำโอกาสในการเข้าถึงการลงทุนในธุรกิจค้าปลีกชั้นนำอย่างทั่วถึงและเท่าเทียม พร้อมเดินหน้าใช้เงินจากการระดมทุนขยายธุรกิจให้เติบโตอย่างแข็งแกร่ง ด้าน “ธนาคารกรุงไทย” เผยปัจจัยสนับสนุนหลักมาจากความมั่นใจโอกาสและศักยภาพของ “ซีพี ออลล์” รวมถึงการลงทุนผ่านแอปฯ“เป๋าตัง” ที่ตอบโจทย์ผู้ลงทุน สะดวก รวดเร็ว ปลอดภัย และเพิ่มโอกาสเข้าถึงการลงทุนในตราสารที่มีคุณภาพอย่างทั่วถึงและเท่าเทียม
นายเกรียงชัย บุญโพธิ์อภิชาติ ประธานเจ้าหน้าที่บริหารด้านการเงิน บริษัท ซีพี ออลล์ จำกัด (มหาชน) เปิดเผยว่า หลังจากบริษัทฯ เสนอขายหุ้นกู้ดิจิทัล ชนิดระบุชื่อผู้ถือ ไม่ด้อยสิทธิ ไม่มีหลักประกัน และมีผู้แทนผู้ถือหุ้นกู้ อายุ 5 ปี อัตราผลตอบแทน 3.25% ต่อปี กำหนดจ่ายดอกเบี้ยทุก 6 เดือน บนช่องทางดิจิทัลผ่านแอปพลิเคชั่น “เป๋าตัง” ด้วยความร่วมมือกับธนาคารกรุงไทย จำกัด (มหาชน) ตั้งแต่เวลา 08.30 น. ของวันที่ 24 พฤษภาคม 2565 โดยกำหนดเงินลงทุนขั้นต่ำเพียง 1,000 บาท ปรากฏว่า หุ้นกู้ดิจิทัล “ซีพี ออลล์” ได้รับการตอบรับจากผู้ลงทุนอย่างล้นหลาม โดยสามารถปิดการขายเต็มจำนวนที่ 8,000 ล้านบาท ได้ภายในเวลา 15 นาที
สำหรับหุ้นกู้ดิจิทัลดังกล่าว ได้รับการจัดอันดับความน่าเชื่อถือที่ระดับ A+ แนวโน้ม “คงที่” (Stable) จากบริษัท ทริส เรทติ้ง จำกัด เมื่อวันที่ 15 มีนาคม 2565
“บริษัทฯ ขอขอบคุณผู้ลงทุนที่ให้ความสนใจและให้ความไว้วางใจจองซื้อหุ้นกู้ดิจิทัล “ซีพี ออลล์” ในครั้งนี้ รวมถึงขอบคุณธนาคารกรุงไทย จำกัด (มหาชน) ผู้จัดการการจัดจำหน่ายหุ้นกู้ ที่ทำให้การจองซื้อราบรื่นและประสบความสำเร็จได้เป็นอย่างดี ขณะเดียวกัน บริษัทฯ มีความยินดีเป็นอย่างยิ่งที่มีโอกาสนำเสนอทางเลือกในการลงทุนให้กับผู้ลงทุน ที่มีโอกาสเข้าถึงการลงทุนในตราสารของภาคเอกชนได้อย่างทั่วถึงและเท่าเทียม บริษัทฯ จะนำเงินที่ได้จากการระดมทุนครั้งนี้ไปใช้ให้เกิดประสิทธิภาพสูงสุด และจะเดินหน้าสร้างความแข็งแกร่งอย่างยั่งยืนให้กับธุรกิจต่อไป” นายเกรียงชัยกล่าว
ทั้งนี้ “ซีพี ออลล์” เป็นผู้ประกอบธุรกิจหลักในการบริหารร้านสะดวกซื้อภายใต้แบรนด์ “เซเว่น อีเลฟเว่น” ที่ให้บริการความสะดวกกับชุมชน โดย ณ สิ้นปี 2564 บริษัทฯ มีสาขา “เซเว่น อีเลฟเว่น” เปิดให้บริการ 13,134 สาขาทั่วประเทศ และภายในปีนี้ บริษัทฯ มีแผนที่จะเปิดสาขาเพิ่มอีก 700 สาขา ขณะเดียวกัน บริษัทฯ ยังคงให้ความสำคัญในการดำเนินธุรกิจ มุ่งสู่การให้บริการผ่านออนไลน์ ด้วยกลยุทธ์แบบ O2O ที่ผสมผสานช่องทาง Omni-Channel ทั้งออนไลน์และออฟไลน์ ทั้งการให้บริการผ่านออลล์ออนไลน์ (ALL Online) ที่เน้นแนวคิด สะดวก ครบ จบที่เดียว รวมถึงบริการเดลิเวอรี่ของ ‘เซเว่น อีเลฟเว่น’ (7Delivery) ที่จัดส่งสินค้าถึงบ้าน ผ่านทางแอปพลิเคชัน เพื่อตอบรับกับไลฟ์สไตล์ที่เปลี่ยนแปลงไปของผู้บริโภคอีกด้วย
นายรวินทร์ บุญญานุสาสน์ รองกรรมการผู้จัดการใหญ่ สายงานธุรกิจตลาดเงินตลาดทุน ธนาคารกรุงไทย เปิดเผยว่า ธนาคารมีความยินดีเป็นอย่างยิ่งที่ได้ร่วมเป็นส่วนหนึ่งของความสำเร็จจากการเสนอขายหุ้นกู้ดิจิทัล “ซีพี ออลล์” บนแอปพลิเคชัน “เป๋าตัง” ครั้งนี้ ซึ่งถือเป็นการจัดจำหน่ายหุ้นกู้ดิจิทัลผ่านช่องทางเป๋าตังที่มีมูลค่าสูงสุด ปัจจัยหลักมาจากการผู้ลงทุนมั่นใจการลงทุนในหุ้นกู้ของ “ซีพี ออลล์” ซึ่งเป็นธุรกิจค้าปลีกชั้นนำ ที่มีโอกาสและศักยภาพในการเติบโตในอนาคต อีกทั้งช่องทางการลงทุนผ่านแอปฯ “เป๋าตัง” ที่ตอบโจทย์ผู้ลงทุนในทุกด้าน ผู้ลงทุนมีความคุ้นเคยกับการใช้งานที่ง่าย และสามารถซื้อขายหุ้นกู้ได้สะดวก รวดเร็ว แบบเรียลไทม์ตลอด 24 ชั่วโมง พร้อมทั้งแสดงข้อมูลการถือครองหุ้นกู้ ราคาซื้อขาย ครบจบในที่เดียว ผ่านเทคโนโลยีบล็อกเชน ทำให้มีความโปร่งใส สามารถตรวจสอบได้ อีกทั้งยังเปิดโอกาสให้ประชาชนทุกคนเข้าถึงการลงทุนตราสารที่มีคุณภาพอย่างทั่วถึงและเท่าเทียม
“ ธนาคารขอขอบคุณผู้ลงทุนทุกท่าน ที่ให้ความสนใจจองซื้อหุ้นกู้ดิจิทัล ซีพี ออลล์ จำนวนมาก โดยประชาชนสนใจจองซื้อเข้ามาพร้อมกันจำนวนมากตั้งแต่การเปิดขายในนาทีแรก ทำให้การจองซื้อสะดุดไปประมาณ 6 นาที ซึ่งธนาคารได้รับทราบปัญหาและดำเนินการแก้ไขในเวลารวดเร็ว ทำให้การจองซื้อหุ้นกู้ในครั้งนี้ ดำเนินต่อไปอย่างราบรื่น สามารถปิดการขายได้ภายในเวลาอันสั้น อย่างไรก็ตาม ธนาคารขออภัยสำหรับความไม่สะดวกในครั้งนี้ พร้อมเดินหน้านำเทคโนโลยีมาพัฒนาบริการให้ตอบโจทย์ผู้ลงทุนให้ดีขึ้นในทุกวัน”
ทั้งนี้ ธนาคารกรุงไทยมุ่งมั่นนำเทคโนโลยีและนวัตกรรมรูปแบบใหม่ มาพัฒนาผลิตภัณฑ์และบริการทางการเงินให้ตอบโจทย์ลูกค้าและประชาชนทุกกลุ่มอย่างต่อเนื่อง บนช่องทางดิจิทัลที่เข้าถึงง่าย ใช้งานสะดวก และปลอดภัย พร้อมสนับสนุนให้คนไทยวางแผนการออมและการลงทุนเพื่ออนาคตที่มั่นคง โดยพัฒนาผลิตภัณฑ์การลงทุนที่ตอบโจทย์ บนแอปพลิเคชัน “เป๋าตัง” ซึ่งได้รับการพัฒนาโดยบริษัท อินฟินิธัส บาย กรุงไทย (Infinitas by Krungthai) ให้เป็น Thailand Open Digital Platform เพื่อเปิดโอกาสให้ผู้ใช้งานทุกกลุ่มใช้บริการได้ แม้ไม่มีบัญชีเงินฝากของธนาคารกรุงไทย พร้อมเปิดกว้างร่วมมือกับพันธมิตรหลากหลาย ทั้งภาครัฐและเอกชน เพื่อยกระดับศักยภาพของ Platform ให้สามารถบริการครอบคลุมกิจกรรมในชีวิตของลูกค้าและประชาชนอย่าง ทั่วถึง ทั้งด้านบริการทางการเงิน สุขภาพ ไลฟ์สไตล์ รวมถึงการออมและการลงทุน

ที่มา : https://www.thaigov.go.th/news/contents/details/54928