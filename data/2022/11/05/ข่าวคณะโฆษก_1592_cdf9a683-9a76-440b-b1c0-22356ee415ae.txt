รัฐบาลไทย-ข่าวทำเนียบรัฐบาล-ครม.อนุมัติเพิ่มเติม 594 ล้านบาท โครงการบริหารจัดการและพัฒนาคุณภาพข้าว ปี 64/65 พื้นที่ปลูกข้าวเกินเป้ากว่า 5.83 แสนไร่ ใช้งบคงเหลือจากประกันรายได้ข้าวฯ


วันอังคารที่ 17 พฤษภาคม 2565
พิมพ์
ครม.อนุมัติเพิ่มเติม 594 ล้านบาท โครงการบริหารจัดการและพัฒนาคุณภาพข้าว ปี 64/65 พื้นที่ปลูกข้าวเกินเป้ากว่า 5.83 แสนไร่ ใช้งบคงเหลือจากประกันรายได้ข้าวฯ
ครม.อนุมัติเพิ่มเติม 594 ล้านบาท โครงการบริหารจัดการและพัฒนาคุณภาพข้าว ปี 64/65 พื้นที่ปลูกข้าวเกินเป้ากว่า 5.83 แสนไร่ ใช้งบคงเหลือจากประกันรายได้ข้าวฯ
นางสาวรัชดา ธนาดิเรก รองโฆษกประจำสำนักนายกรัฐมนตรี เปิดเผยหลังการประชุมคณะรัฐมนตรี (ครม.) เมื่อวันที่ 17 พฤษภาคม 2565 ว่า ครม.อนุมัติกรอบวงเงินโครงการสนับสนุนค่าบริหารจัดการและพัฒนาคุณภาพผลผลิตเกษตรกรผู้ปลูกข้าวปีการผลิต 2564/65 เพิ่มเติม 594.64 ล้านบาท รวมวงเงินโครงการทั้งสิ้น 55,567.36 ล้านบาท ตามที่กระทรวงพาณิชย์เสนอ ซึ่งโครงการนี้เป็นการจ่ายเงินช่วยเหลือให้เกษตรกรในอัตราไร่ละ 1,000 บาท ไม่เกินครัวเรือนละ 20 ไร่ หรือครัวเรือนละไม่เกิน 20,000 บาท เพื่อบรรเทาความเดือดร้อนจากภาระต้นทุนการผลิตที่สูงขึ้นและจูงใจให้เกษตรกรดูแลรักษาข้าวให้มีคุณภาพดี นอกจากนี้ ครม.เห็นชอบขยายระยะเวลาโครงการออกไปจนถึงวันที่ 30 กันยายน 2565 จะเดิมที่สิ้นสุด 31 พฤษภาคม 2565 และขยายระยะเวลาการจ่ายเงินออกไปจนถึงวันที่ 31 สิงหาคม 2565 จากเดิมที่สิ้นสุด 30 เมษายน 2565
สาเหตุที่ต้องขออนุมัติกรอบวงเงินเพิ่มเติมในครั้งนี้ เนื่องจากพื้นที่ปลูกข้าวของเกษตรกรที่ขึ้นทะเบียนรอบที่ 1 ปีการผลิต 25624/65 ณ วันที่ 16 มีนาคม 2565 มีจำนวน 62,117,643 ไร่ เพิ่มขึ้น 583,099 ไร่ จากเป้าหมายของโครงการที่ตั้งไว้ 61,534,544 ไร่  โดยใช้วงเงินจ่ายช่วยเหลือเกษตรกรเพิ่มอีก 594.64 ล้านบาท ซึ่งเบิกจ่ายงบประมาณคงเหลือจากโครงการประกันรายได้เกษตรกรผู้ปลูกข้าวปี 2564/2565
นางสาวรัชดากล่าวด้วยว่า ผลการดำเนินโครงการสนับสนุนค่าบริหารจัดการและพัฒนาคุณภาพผลผลิตเกษตรกรผู้ปลูกข้าวปีการผลิต 2564/65 ณ วันที่ 11 เมษายน 2565 ธนาคารเพื่อการเกษตรและสหกรณ์การเกษตรได้โอนเงินให้เกษตรกรในโครงการแล้ว 4.63 ล้านครัวเรือน รวมเป็นเงินทั้งสิ้น 53,871.65 ล้านบาท

ที่มา : https://www.thaigov.go.th/news/contents/details/54652