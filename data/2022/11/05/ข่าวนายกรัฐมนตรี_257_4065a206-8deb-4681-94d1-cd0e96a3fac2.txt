รัฐบาลไทย-ข่าวทำเนียบรัฐบาล-​นายกรัฐมนตรีเทิดทูน สมเด็จฯ พระบรมราชชนนีพันปีหลวง ทรงอนุรักษ์และส่งเสริมผ้าไทย รวมทั้งผลิตภัณฑ์ผ้าไหมลายขอพระราชทานฯ จากสมเด็จพระเจ้าลูกเธอฯ พร้อมเชิญชวนคนไทยเที่ยวงานโอทอปไทยฯ


วันอังคารที่ 14 ธันวาคม 2564
พิมพ์
​นายกรัฐมนตรีเทิดทูน สมเด็จฯ พระบรมราชชนนีพันปีหลวง ทรงอนุรักษ์และส่งเสริมผ้าไทย รวมทั้งผลิตภัณฑ์ผ้าไหมลายขอพระราชทานฯ จากสมเด็จพระเจ้าลูกเธอฯ พร้อมเชิญชวนคนไทยเที่ยวงานโอทอปไทยฯ
​นายกรัฐมนตรีเทิดทูน สมเด็จฯ พระบรมราชชนนีพันปีหลวง ทรงอนุรักษ์และส่งเสริมผ้าไทย รวมทั้งผลิตภัณฑ์ผ้าไหมลายขอพระราชทานฯ จากสมเด็จพระเจ้าลูกเธอฯ พร้อมเชิญชวนคนไทยเที่ยวงาน “โอทอปไทย สู้ภัยโควิด-19” อุดหนุนผลิตภัณฑ์จากชุมชน
วันนี้ (14 ธันวาคม 2564) เวลา 09.00 น. ณ ตึกสันติไมตรี ทำเนียบรัฐบาล ก่อนการประชุมคณะรัฐมนตรี นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เยี่ยมชมนิทรรศการเพื่อประชาสัมพันธ์การจัดงาน “โอทอปไทย สู้ภัยโควิด-19” โดยมี พลเอก อนุพงษ์ เผ่าจินดา รัฐมนตรีว่าการกระทรวงมหาดไทย นายนิพนธ์ บุญญามณี รัฐมนตรีช่วยว่าการกระทรวงมหาดไทย และนายดิสทัต โหตระกิตย์ เลขาธิการนายกรัฐมนตรี ร่วมชมนิทรรศการในครั้งนี้ด้วย
นายกรัฐมนตรีกล่าวสำนึกในพระมหากรุณาธิคุณ สมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ที่ทรงเห็นความสำคัญในการอนุรักษ์และฟื้นฟูการใช้ “ผ้าไทย” ที่ทรงเป็นแบบอย่างในการใช้ผ้าไทยด้วยพระองค์เอง ปัจจุบันยังมีผ้าไทยลายขอที่มีความสวยงาม ประณีต เป็นผลิตภัณฑ์ที่ได้รับพระราชทานเหรียญรางวัลชนะเลิศจากสมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา ซึ่งในวันนี้นายกรัฐมนตรียังได้สวมใส่เสื้อที่ทำมาจากผ้าไทยลายขอด้วยเช่นกัน นายกรัฐมนตรีให้ความสนใจสอบถามผู้ประกอบการสินค้าผลิตภัณฑ์ผ้าลายขอ ถึงการออกแบบ ลวดลาย และราคาสินค้า รวมถึงเยี่ยมชมกระเช้าของขวัญของฝากจากผลิตภัณฑ์ชุมชนอีกด้วย
ในโอกาสนี้ นายกรัฐมนตรีรับมอบผลิตภัณฑ์ “ผ้าดอนกอย” (Donkoi) จากปลัดกระทรวงมหาดไทย เพื่อร่วมประชาสัมพันธ์ผลิตภัณฑ์ผ้าย้อมครามจากชุมชนบ้านดอนกอย จังหวัดสกลนคร โดยชาวบ้านในชุมชนพัฒนาลายผ้าตั้งแต่การเลี้ยงไหม การใช้สีธรรมชาติในการย้อมเส้นใยจากชุมชนบ้านดอนกอย ซึ่งพัฒนาดอนกอยโมเดล ด้วยการสร้างแบรนด์ พัฒนาลายผ้า จากสำนักงานหม่อนไหมเฉลิมพระเกียรติ
โอกาสนี้ นายกรัฐมตรียังเชิญชวนคณะรัฐมนตรีและประชาชน ให้ร่วมกันอุดหนุนผลิตภัณฑ์ OTOP จากชุมชน ในงาน “โอทอปไทย สู้ภัยโควิด-19” ที่จะจัดขึ้นระหว่างวันที่ 18 – 26 ธันวาคม 2564 ณ ชาเลนเจอร์ฮอลล์ 1-3 ศูนย์แสดงสินค้าและการประชุมอิมแพ็ค เมืองทองธานี จังหวัดนนทบุรี เพื่อให้คนไทยร่วมซื้อสินค้าจากผู้ประกอบการชาวบ้านในชุมชนด้วย
.................................

ที่มา : https://www.thaigov.go.th/news/contents/details/49420