รัฐบาลไทย-ข่าวทำเนียบรัฐบาล-การรถไฟแห่งประเทศไทย จัดงานเฉลิมพระเกียรติสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง


วันอังคารที่ 9 สิงหาคม 2565
การรถไฟแห่งประเทศไทย จัดงานเฉลิมพระเกียรติสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง
และนิทรรศการ “ขบวนรถไฟแห่งความทรงจำ” เนื่องในโอกาสวันเฉลิมพระชนมพรรษา 90 พรรษา 12 สิงหาคม 2565 ณ สถานีกลางบางซื่อ
วันนี้ (9 สิงหาคม 2565) เวลา 08.30 น. ณ บริเวณสถานีกลางบางซื่อ นายนิรุฒ มณีพันธ์ ผู้ว่าการรถไฟแห่งประเทศไทย (รฟท.)  กระทรวงคมนาคม เป็นประธานเปิดงานเฉลิมพระเกียรติสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง เนื่องในโอกาสมหามงคลเฉลิมพระชนมพรรษา 90 พรรษา 12 สิงหาคม 2565 โดยมีพิธีถวายราชสักการะ ถวายพระพรชัยมงคล หน้าพระบรมฉายาลักษณ์ และลงนามถวายพระพรชัยมงคล จากนั้น ได้เปิดนิทรรศการ “ขบวนรถไฟแห่งความทรงจำ” เพื่อร่วมเฉลิมพระเกียรติสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวงฯ โดยมีคณะผู้บริหาร พนักงาน ลูกจ้าง รฟท. และประชาชน เข้าร่วมงานอย่างพร้อมเพรียง
นายนิรุฒ มณีพันธ์ ผู้ว่าการรถไฟแห่งประเทศไทย เปิดเผยว่า การจัดงานเฉลิมพระเกียรติสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง และนิทรรศการ“ขบวนรถไฟแห่งความทรงจำ” เพื่อเป็นการแสดงออกถึงความจงรักภักดี สำนึกในพระมหากรุณาธิคุณที่ได้ทรงปฏิบัติพระราชกรณียกิจเพื่อประโยชน์สุขแห่งอาณาราษฎรนานัปการ โดยภายในนิทรรศการ “ขบวนรถไฟแห่งความทรงจำ” ประกอบด้วย เรื่องราว ภาพถ่าย วีดิทัศน์ที่หาชมได้ยาก และทรงคุณค่าทางประวัติศาสตร์ของไทย การเสด็จพระราชดำเนินทางรถไฟ และปะการังเทียม  พระราชประวัติและพระราชกรณียกิจ การเสด็จพระราชดำเนินเยี่ยมราษฎร 4 ภาค การกำเนิดมูลนิธิส่งเสริมศิลปาชีพ การจัดแสดงสินค้าของมูลนิธิศิลปาชีพในสมเด็จพระนางเจ้าสิริกิติ์ พระบรมราชินีนาถ เป็นต้น
ทั้งนี้ เพื่อให้ประชาชนร่วมน้อมสำนึกในพระมหากรุณาธิคุณที่เปี่ยมล้นด้วยพระเมตตา ด้วยพระราชปณิธานอันแน่วแน่ มั่นคง ทรงบำบัดทุกข์ บำรุงสุขแก่อาณาประชาราษฎร์ และพัฒนาประเทศชาติให้เจริญรุ่งเรือง นำมาซึ่งความร่มเย็นเป็นสุขของพสกนิกรทั่วทั้งแผ่นดิน นับเป็นพระมหากรุณาธิคุณอย่างหาที่สุดมิได้ ซึ่งจัดแสดงที่สถานีกลางบางซื่อ บริเวณโซนประตู 1 ตั้งแต่วันที่ 9 - 31 สิงหาคม 2565
นอกจากนี้ ในระหว่างวันที่ 12 - 14 สิงหาคมนี้ จะมีการออกร้าน และกิจกรรมสันทนาการอื่นๆ อีกมากมาย อาทิ กิจกรรมสถานีกลางบางซื่อ Super Concert ชุมทางสายดนตรี ชมศิลปินลูกทุ่งหมอลำ นำโดย ตั๊กแตน ชลดา เกษม คมสัน และบุญตา เมืองใหม่ มาร่วมขับกล่อมบทเพลงส่งความสุข พร้อมกับการจำหน่ายสินค้าราคาประหยัดช่วยลดค่าครองชีพให้กับประชาชนในราคาถูก อาทิ ข้าวถุงตราฉัตร สินค้าจาก Lotus’s ร้านค้า OTOP ร้านค้าตามแนวสองข้างทางรถไฟ  ร้านค้าตลาดจตุจักร  ร้านค้าโอทอปจากกรมพัฒนาชุมชน  และร้านค้า อตก. ในโอกาสนี้ รฟท. จึงขอขอเชิญชวนพี่น้องประชาชน เดินทางโดยรถไฟชานเมืองสายสีแดง เที่ยวชมนิทรรศการขบวนรถไฟแห่งความทรงจำ และเที่ยวชมงานกิจกรรมที่หลากหลายได้ที่ สถานีกลางบางซื่อ
ขณะเดียวกัน ในวันที่ 12 สิงหาคม 2565 รฟท. จัดเดินขบวนรถจักรไอน้ำเฉลิมพระเกียรติสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง เส้นทางกรุงเทพ - ฉะเชิงเทรา - กรุงเทพ ที่สถานีกรุงเทพ (หัวลำโพง) โดยเปิดโอกาสให้ประชาชน นักท่องเที่ยว ได้ร่วมเป็นส่วนหนึ่งของการเดินทางเพื่อร่วมเฉลิมพระเกียรติและแสดงความจงรักภักดี และสำนึกในพระมหากรุณาธิคุณของพระองค์ ที่ทรงสร้างประโยชน์สุขต่อประชาชนและประเทศชาติตลอดมา โดยผู้สนใจสามารถสอบถามข้อมูลเพิ่มเติมได้ที่ ศูนย์บริการลูกค้าสัมพันธ์ โทร. 1690 ตลอด 24 ชั่วโมงหรือเว็บไซต์ www.railway.co.th หรือเฟซบุ๊ก แฟนเพจ ทีมพีอาร์การรถไฟแห่งประเทศไทย

ที่มา : https://www.thaigov.go.th/news/contents/details/57829