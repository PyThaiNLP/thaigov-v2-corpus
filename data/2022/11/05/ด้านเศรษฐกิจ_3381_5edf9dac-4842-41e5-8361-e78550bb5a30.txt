รัฐบาลไทย-ข่าวทำเนียบรัฐบาล-กรมทางหลวงชนบท ซ่อมสร้างผิวทางลาดยางและปรับปรุงผิวทางลาดยางเดิมนำกลับมาใช้ใหม่ถนนสาย นย.2011 จังหวัดนครนายก คาดแล้วเสร็จกลางปี 2565


วันจันทร์ที่ 4 เมษายน 2565
กรมทางหลวงชนบท ซ่อมสร้างผิวทางลาดยางและปรับปรุงผิวทางลาดยางเดิมนำกลับมาใช้ใหม่ถนนสาย นย.2011 จังหวัดนครนายก คาดแล้วเสร็จกลางปี 2565
เน้นประหยัดเวลาคุ้มค่าตามหลักวิศวกรรม สามารถเปิดใช้งานได้ทันทีเมื่อดำเนินการเสร็จตามนโยบายของรัฐมนตรีว่าการกระทรวงคมนาคม
กรมทางหลวงชนบท (ทช.) กระทรวงคมนาคม รายงานความคืบหน้าโครงการซ่อมสร้างผิวทางลาดยางและปรับปรุงผิวทางลาดยางเดิมนำกลับมาใช้ใหม่ (HOT MIX In – Place Recycling แบบ RE – Paving) บนถนนทางหลวงชนบทสายนย.2011 แยกทางหลวงแผ่นดินหมายเลข 33 - บ้านพรหมณี อำเภอเมือง จังหวัดนครนายก ปัจจุบันผลการดำเนินงานมีความก้าวหน้าไปแล้วกว่าร้อยละ 63 ขณะนี้อยู่ระหว่างดำเนินการในส่วนของผิวจราจรคอนกรีต ซึ่งจะเร่งรัดงานให้แล้วเสร็จตามแผนที่วางไว้ โดยคาดว่าจะดำเนินการแล้วเสร็จสมบูรณ์ในเดือนมิถุนายน 2565
นายอภิรัฐ ไชยวงศ์น้อย อธิบดีกรมทางหลวงชนบท กล่าวว่า ปัจจุบัน ทช. ได้ดำเนินการซ่อมบำรุงด้วยวิธีซ่อมสร้างผิวทางลาดยางและปรับปรุงผิวทางลาดยางเดิมนำกลับมาใช้ใหม่ (HOT MIX In - Place Recycling แบบ RE - Paving) บนถนนทางหลวงชนบทสาย นย.2011 แยกทางหลวงแผ่นดินหมายเลข 33 - บ้านพรหมณี อำเภอเมือง จังหวัดนครนายก ช่วง กม. ที่ 0+000 - กม. ที่ 10+094 ระยะทางประมาณ 10 กิโลเมตร ซึ่งเป็นหนึ่งในเส้นทางที่ ทช. ได้อนุญาตให้บริษัท ปตท. จำกัด (มหาชน) ดำเนินการก่อสร้างโครงการท่อส่งก๊าซธรรมชาติเส้นที่ 4 (ระยอง – แก่งคอย) ทั้งนี้ ทช.ได้ตรวจสอบพบว่าถนนทางหลวงชนบทสาย นย.2011 ได้รับผลกระทบจากการวางท่อก๊าซธรรมชาติ ทช. จึงได้สรุปแนวทางการซ่อมบำรุงถนน ทางหลวงชนบทสาย นย.2011 ซึ่งได้รับการสนับสนุนงบประมาณจาก ปตท. รวมทั้งสิ้น 234.770 ล้านบาท โดย ทช.ได้กำหนดรูปแบบวิธีการซ่อมบำรุงด้วยวิธีซ่อมสร้างผิวทางลาดยางและปรับปรุงผิวทางลาดยางเดิมนำกลับมาใช้ใหม่ (HOT MIX In - Place Recycling แบบ RE - Paving) และถนนผิวทางคอนกรีต เพื่อรองรับปริมาณจราจรและรถบรรทุกที่สูงเพิ่มมากขึ้น และเพื่อไม่ให้ส่งผลกระทบต่อแนวท่อก๊าซที่วางอยู่ในสายทาง ตามนโยบายของนายศักดิ์สยาม ชิดชอบ รัฐมนตรีว่าการกระทรวงคมนาคม เนื่องจากสายทางดังกล่าวเป็นเส้นทางการขนส่งสินค้าเชื่อมระหว่างอำเภอองครักษ์ จังหวัดนครนายก กับอำเภอบางน้ำเปรี้ยว จังหวัดฉะเชิงเทรา มีปริมาณการจราจรสูงถึง 14,000 คัน/วัน

ที่มา : https://www.thaigov.go.th/news/contents/details/53270