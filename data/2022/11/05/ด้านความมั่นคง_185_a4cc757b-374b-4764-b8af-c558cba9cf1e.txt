รัฐบาลไทย-ข่าวทำเนียบรัฐบาล-นายก ห่วง แรงงานอิสระ – ฟรีแลนซ์ เร่งสมัคร ม.40 รับ 5,000 บาท ภายใน 24 ส.ค.นี้


วันจันทร์ที่ 23 สิงหาคม 2564
นายก ห่วง แรงงานอิสระ – ฟรีแลนซ์ เร่งสมัคร ม.40 รับ 5,000 บาท ภายใน 24 ส.ค.นี้
รัฐมนตรีว่าการกระทรวงแรงงาน เปิดเผยถึงความคืบหน้าการจ่ายเงินตามมาตรการเยียวยาแก่กลุ่มแรงงานและผู้ประกอบการในพื้นที่จังหวัดควบคุมสูงสุด แรงงานอิสระ – ฟรีแลนซ์ เร่งสมัคร ม.40 รับ 5,000 บาท ภายใน 24 ส.ค.นี้
เมื่อวันที่ 23 สิงหาคม 2564 นายสุชาติ ชมกลิ่น รัฐมนตรีว่าการกระทรวงแรงงาน เปิดเผยถึงความคืบหน้าการจ่ายเงินตามมาตรการเยียวยาแก่กลุ่มแรงงานและผู้ประกอบการในพื้นที่จังหวัดควบคุมสูงสุดว่า ท่านนายกรัฐมนตรีและรัฐมนตรีว่าการกระทรวงกลาโหม พล.อ.ประยุทธ์ จันทร์โอชา และท่านรองนายกรัฐมนตรี พล.อ.ประวิตร วงษ์สุวรรณ ให้ความห่วงใยผู้ประกอบอาชีพอิสระ เกษตร ประมง ค้าขายหาบเร่ กลุ่มรถรับจ้าง รับจ้างทั่วไป พนักงานเสิร์ฟ พนักงานหน้าร้านค้าร้านอาหาร นักร้องนักดนตรี ผู้ที่ทำงานภาคกลางคืน และฟรีแลนซ์ ได้สมัครมาตรา 40 เพื่อจะได้รับเงินเยียวยาในอัตรา 5,000 บาทต่อคน โดยโอนเงินให้กับผู้ประกันตนผ่านบัญชีพร้อมเพย์ที่ผูกกับเลขบัตรประชาชน ในพื้นที่จังหวัดที่ประกาศล็อกดาวน์เพิ่มเติมอีก 16 จังหวัด ได้แก่ กาญจนบุรี สมุทรสงคราม สุพรรณบุรี เพชรบุรี ประจวบคีรีขันธ์ ราชบุรี อ่างทอง นครนายก ปราจีนบุรี ลพบุรี ระยอง สิงห์บุรี สระบุรี นครราชสีมา เพชรบูรณ์ และตาก รวมถึง 3 จังหวัดที่ประกาศล๊อกดาวน์ไปก่อนหน้านี้ ได้แก่ ชลบุรี ฉะเชิงเทรา และพระนครศรีอยุธยา รวมทั้ง 19 จังหวัดนี้ สามารถไปสมัครเป็นผู้ประกันตนมาตรา 40 พร้อมส่งเงินสมทบเพื่อให้เป็นผู้ประกันตนมาตรา 40 โดยสมบูรณ์ รับสิทธิประโยชน์และเงินเยียวยา ภายในวันที่ 24 สิงหาคม 2564 นี้
นายสุชาติ กล่าวเพิ่มเติมว่า ท่านนายกรัฐมนตรีมีความห่วงใยพี่น้องแรงงานอิสระในพื้นที่ที่ได้รับการเยียวยาตามที่ ครม.มีมติให้ขยายจังหวัดเพิ่มเติม ผมจึงได้กำชับให้สำนักงานประกันสังคม เร่งดำเนินการให้ผู้ประกอบอาชีพอิสระ รีบมาสมัครให้ทันภายในวันที่ 24 สิงหาคม นี้ สามารถเลือกช่องทางการสมัครที่สะดวกและชำระเงินได้ทันที ผ่านเคาน์เตอร์ธนาคารเพื่อการเกษตรและสหกรณ์การเกษตร (ธ.ก.ส.) เคาน์เตอร์เซอร์วิส 7-11 เคาน์เตอร์บิ๊กซี หรือสมัครผ่านช่องทางอื่น เช่น สมัครออนไลน์ผ่าน www.sso.go.th สมัครผ่านตัวแทนเครือข่ายประกันสังคม หรือสมัครผ่านสายด่วนกระทรวงแรงงาน 1506 แล้วรีบชำระเงินให้ทันภายใน 24 สิงหาคม ก็จะได้รับสิทธิเช่นกัน โดยสำนักงานประกันสังคม (สปส.) จะโอนผ่านพร้อมเพย์เลขบัตรประชาชนเท่านั้น ในส่วนของผู้ประกันตนมาตรา 40 ที่ได้รับสิทธิเยียวยาซึ่งยังไม่เปิดบัญชีธนาคาร หรือมีบัญชีธนาคารแล้วแต่ยังไม่ได้ผูกพร้อมเพย์เลขบัตรประชาชน ให้รีบดำเนินการ หรือเปลี่ยนพร้อมเพย์จากเบอร์โทรศัพท์มือถือมาเป็นผูกกับเลขบัตรประชาชนให้เรียบร้อย ผู้ประกันตนมาตรา 40 ตามเงื่อนไขพื้นที่เยียวยาทั้ง 29 จังหวัด สามารถตรวจสอบสิทธิผ่าน www.sso.go.th ของสำนักงานประกันสังคมได้ทันทีสอบถามรายละเอียดเพิ่มเติมได้ที่สายด่วน 1506 ให้บริการไม่เว้นวันหยุดราชการตลอด 24 ชั่วโมง

ที่มา : https://www.thaigov.go.th/news/contents/details/45057