รัฐบาลไทย-ข่าวทำเนียบรัฐบาล-รองนายกฯ วิษณุฯ หารือเอกอัครราชทูตสหภาพยุโรปฯ พร้อมแสวงความร่วมมือที่มีผลประโยชน์และค่านิยมร่วมกัน และความร่วมมือในกรอบอาเซียน-อียู


วันอังคารที่ 15 กุมภาพันธ์ 2565
รองนายกฯ วิษณุฯ หารือเอกอัครราชทูตสหภาพยุโรปฯ พร้อมแสวงความร่วมมือที่มีผลประโยชน์และค่านิยมร่วมกัน และความร่วมมือในกรอบอาเซียน-อียู
รองนายกฯ วิษณุฯ หารือเอกอัครราชทูตสหภาพยุโรปฯ พร้อมแสวงความร่วมมือที่มีผลประโยชน์และค่านิยมร่วมกัน และความร่วมมือในกรอบอาเซียน-อียู
วันนี้ (15 กุมภาพันธ์ 2565) เวลา 14.00 น. ณ ห้องรับรอง 1 ตึกบัญชาการ 1 ทำเนียบ นายเดวิด เดลี (H.E. Mr. David Daly) เอกอัครราชทูตสหภาพยุโรปประจำประเทศไทย เข้าเยี่ยมคารวะนายวิษณุ เครืองาม รองนายกรัฐมนตรี เนื่องในโอกาสเข้ารับหน้าที่ สรุปสาระสำคัญดังนี้
รองนายกรัฐมนตรีกล่าวแสดงความยินดีกับเอกอัครราชทูตสหภาพยุโรปฯ ที่เข้ารับตำแหน่งที่ประเทศไทย ไทยและสหภาพยุโรปมีความร่วมมือระหว่างกันในหลายประเด็น ทั้งด้านการมือง เศรษฐกิจ และความร่วมมือในกรอบพหุภาคีระหว่างสหภาพยุโรปและอาเซียน และยินดีที่เอกอัครราชทูตสหภาพยุโรปฯ ปฏิบัติหน้าที่อย่างแข็งขัน ช่วยขับเคลื่อนความสัมพันธ์ไทย-สหภาพยุโรปในสาขาที่มีศักยภาพ พร้อมหวังว่าจะได้ร่วมงานกันอย่างใกล้ชิดต่อไป และหากมีประเด็นที่ต้องการหารือเพิ่มเติม พร้อมยินดีเปิดรับต่อการปรึกษาหารือที่สร้างสรรค์
เอกอัครราชทูตสหภาพยุโรปฯ กล่าวว่ารู้สึกยินดีที่ได้มาดำรงตำแหน่งในประเทศไทย โดยไทยและสหภาพยุโรปมีความร่วมมือระหว่างกันมายาวนาน ทั้งสองฝ่ายต่างมีผลประโยชน์และค่านิยมร่วมกัน พร้อมกล่าวว่า สหภาพยุโรปฯ ตระหนักถึงความสำคัญของไทย ในฐานะประเทศที่มีบทบาทสำคัญในภูมิภาค และประสงค์ขยายความร่วมมือในด้านเศรษฐกิจ การพัฒนาที่ยั่งยืน การเปลี่ยนแปลงสภาพภูมิอากาศ การปกป้องความหลากหลายทางชีวภาพ และพร้อมหารืออย่างสร้างสรรค์ในประเด็นที่สหภาพยุโรปยึดถือทั้งด้านสิทธิมนุษยชน เสรีภาพขั้นพื้นฐาน การต่อต้านการประมงผิดกฎหมาย รวมทั้งแสวงหาความร่วมมือในประเด็นระหว่างประเทศ อาทิ สถานการณ์ในเมียนมา ปัญหาในทะเลจีนใต้ และความร่วมมือในกรอบอาเซียน อาทิ ความร่วมมือด้านความมั่นคง การค้า และความเชื่อมโยง
ทั้งสองฝ่ายยังได้หารือถึงประเด็นข้อห่วงกังวลของสหภาพยุโรปในเรื่องร่าง พ.ร.บ. การดำเนินกิจกรรมขององค์กรไม่แสวงหากำไร และประเด็นการตรวจสอบ Amnesty International อย่างเปิดกว้างตามหลักเหตุผล ซึ่งรองนายกรัฐมนตรีรับทราบประเด็นข้อห่วงกังวลของเอกอัครราชทูตสหภาพยุโรปฯ ต่อเนื้อหาในร่าง พ.ร.บ.ฯ โดยคณะรัฐมนตรีก็ได้ปรับแก้ตามข้อห่วงกังวลในหลายประเด็นแล้ว และจะได้ทำสร้างความเข้าใจแก่สถานเอกอัครราชทูตประเทศต่าง ๆ ต่อไป

ที่มา : https://www.thaigov.go.th/news/contents/details/51608