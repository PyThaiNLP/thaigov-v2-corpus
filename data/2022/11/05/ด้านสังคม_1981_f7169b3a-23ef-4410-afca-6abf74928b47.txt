รัฐบาลไทย-ข่าวทำเนียบรัฐบาล-APEC Health Week วันแรกราบรื่น เตรียมเปิดบูธนิทรรศการ-จัดนวดไทยบริการพรุ่งนี้


วันจันทร์ที่ 22 สิงหาคม 2565
APEC Health Week วันแรกราบรื่น เตรียมเปิดบูธนิทรรศการ-จัดนวดไทยบริการพรุ่งนี้
ประชุม APEC Health Week วันแรกคึกคัก ผู้แทนจากเขตเศรษฐกิจต่างๆ ตบเท้าเข้าร่วมประชุมพร้อมเพรียง รองนายกรัฐมนตรีและรัฐมนตรีว่าการกระทรวงสาธารณสุข เผยบรรยากาศเป็นไปอย่างราบรื่น ตามมาตรการป้องกันโควิด 19 เตรียมเปิดบูธนิทรรศการและบริการนวดไทยพรุ่งนี้
วันนี้ (22 สิงหาคม 2565) นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข ให้สัมภาษณ์ว่า การจัดประชุม APEC Health Week ในวันนี้ ซึ่งถือเป็นวันแรกของการประชุมตลอดช่วงวันที่ 22-26 สิงหาคม 2565 ที่โรงแรมมิลเลนเนียม ฮิลตัน กรุงเทพฯ ได้รับรายงานว่า ภาพรวมบรรยากาศเป็นไปด้วยความราบรื่นและเรียบร้อย การจัดงานเป็นไปตามมาตรการการป้องกันและควบคุมโรคโควิด 19 มีผู้เข้าร่วมประชุมจากเขตเศรษฐกิจต่างๆ เข้าร่วมจำนวนมาก และให้ความร่วมมือปฏิบัติตามมาตรการป้องกันโรคโควิด 19 ตามที่กระทรวงสาธารณสุขกำหนดอย่างดี นอกจากนี้ กระทรวงสาธารณสุขในฐานะเจ้าภาพการจัดงานได้ร่วมกับหน่วยงานต่างๆ ที่เกี่ยวข้อง ดูแลผู้เข้าร่วมประชุม ทั้งเรื่องของความปลอดภัย การอำนวยความสะดวกด้านการจราจร การดูแลสุขภาพและการเจ็บป่วยระหว่างการประชุมเป็นอย่างดี โดยวันแรกมีการประชุมหารือเชิงนโยบาย (Policy Dialogue) 2 เรื่องสำคัญ คือ ครอบครัวคุณภาพ (Smart Families) และการกำจัดไวรัส HPV และมะเร็งปากมดลูก (Cervical Cancer)
นายอนุทินกล่าวต่อว่า สำหรับบูธนิทรรศการที่จัดโดยกรมต่างๆ ของกระทรวงสาธารณสุข มีการเตรียมความพร้อมแล้ว ทั้งเรื่อง Medical Hub นวัตกรรมทางการแพทย์ บทบาทของ อสม.ในการช่วยควบคุมโรคโควิด 19 กัญชาทางการแพทย์ สมุนไพรและผลิตภัณฑ์จากสมุนไพร รวมถึงการนวดไทย เป็นต้น ซึ่งจะเปิดให้ผู้เข้าร่วมประชุมเข้าศึกษาตั้งแต่วันที่ 23 สิงหาคม 2565 ซึ่งคาดว่าจะได้รับความสนใจจากผู้เข้าร่วมประชุมอย่างมาก โดยเฉพาะการนวดไทยที่จัดให้มีบริการนวดคอ บ่า ไหล่ จำนวน 5 เตียง และนวดเท้าอีก 5 เตียง รองรับได้อย่างละ 40 คนต่อวัน รวมเป็น 80 คนต่อวัน ให้บริการภายใต้มาตรการป้องกันโควิด 19 ทั้งนี้ การนวดไทยถือเป็นมรดกภูมิปัญญาทางวัฒนธรรมและทางการแพทย์แผนไทย สามารถดูแลสุขภาพและต่อยอดสร้างมูลค่าทางเศรษฐกิจได้ โดยเฉพาะการท่องเที่ยวเชิงสุขภาพ ทั้งการนวดรักษาโดยเฉพาะโรคออฟฟิศซินโดรม และการนวดส่งเสริมสุขภาพหรือนวดสปา
************************************ 22 สิงหาคม 2565

ที่มา : https://www.thaigov.go.th/news/contents/details/58285