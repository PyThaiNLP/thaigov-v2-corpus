รัฐบาลไทย-ข่าวทำเนียบรัฐบาล-โฆษกรัฐบาลเผย นายกฯ ปลื้มไทยได้รับเกียรติเป็นเจ้าภาพจัดการประชุมสุดยอดผู้นำสตรีโลก 2565 เชื่อมั่นศักยภาพการเป็นเจ้าภาพจัดการประชุมของไทย


วันจันทร์ที่ 20 มิถุนายน 2565
โฆษกรัฐบาลเผย นายกฯ ปลื้มไทยได้รับเกียรติเป็นเจ้าภาพจัดการประชุมสุดยอดผู้นำสตรีโลก 2565 เชื่อมั่นศักยภาพการเป็นเจ้าภาพจัดการประชุมของไทย
พร้อมสร้างความเชื่อมั่นต่อเศรษฐกิจไทยที่ยั่งยืน และคำนึงถึงสิ่งแวดล้อม
นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ยินดีที่ประเทศไทย ได้รับเกียรติเป็นเจ้าภาพจัดการประชุมสุดยอดผู้นำสตรีโลก 2565 (Global Summit of Women) แสดงถึงความเชื่อมั่นของนานาประเทศต่อไทยในการส่งเสริมบทบาทของสตรีในภาคธุรกิจและเศรษฐกิจ ทั้งในระดับภูมิภาคและระดับโลก
การประชุมสุดยอดผู้นำสตรีโลก 2565 กำหนดจัดขึ้นระหว่างวันที่ 23 - 25 มิถุนายน 2565 ณ กรุงเทพฯ ภายใต้หัวข้อหลัก “Women: Creating Opportunities in the New Reality” โดยประเทศไทยจะได้ให้การต้อนรับผู้เข้าร่วมประชุมกว่า 1,000 คนจากกว่า 60 ประเทศ ซึ่งการประชุมดังกล่าวจะเป็นการประชุมระดับนานาชาติขนาดใหญ่ครั้งแรกที่จัดขึ้นแบบพบปะ (face-to-face) ในรอบ 2 ปี และเป็นโอกาสให้ไทยแสดงศักยภาพในอุตสาหกรรมไมซ์ (MICE) และการเป็นประเทศเป้าหมาย (world destination) ทั้งในด้านการจัดประชุมระดับนานาชาติ และการท่องเที่ยวของไทย ภายหลังเปิดประเทศ และเตรียมพร้อมสำหรับการฟื้นตัวอย่างรวดเร็วของการจัดงานระหว่างประเทศ โดยคาดว่าการประชุมดังกล่าวจะสามารถสร้างรายได้ให้กับประเทศได้กว่า 80 ล้านบาท
ทั้งนี้ สำนักงานส่งเสริมการจัดประชุมและนิทรรศการ (องค์การมหาชน) (สสปน.) ระบุว่า แม้ว่าประเทศไทยจะได้รับผลกระทบจากสถานการณ์โควิด-19 แต่อุตสาหกรรม MICE ในประเทศไทยยังสามารถสร้างรายได้กว่า 33.2 พันล้านบาท และสร้างงานมากกว่า 46,000 ตำแหน่งในปีที่ผ่านมา โดยนอกเหนือจากกิจกรรมระดับนานาชาติ 23 งานที่ได้รับการสนับสนุนจาก สสปน. ในปี 2565 แล้ว การประชุมผู้นำเขตเศรษฐกิจเอเปค (APEC 2022) ซึ่งกำหนดขึ้นระหว่างวันที่ 18-19 พฤศจิกายน 2565 ที่กรุงเทพฯ จะเป็นอีกหนึ่งไฮไลท์ที่จะดึงดูดความสนใจของโลกมายังประเทศไทย
โฆษกประจำสำนักนายกรัฐมนตรี กล่าวว่า “นายกรัฐมนตรีตอบรับการเป็นประธาน และกล่าวปาฐกถาพิเศษในพิธีเปิดการประชุมสุดยอดผู้นำสตรีโลก ในวันพฤหัสบดีที่ 23 มิถุนายน 2565 นี้ โดยเวทีสุดยอดผู้นำสตรีโลกนี้ เป็นโอกาสที่ไทยจะใช้แสดงศักยภาพ ความมุ่งมั่น ความสามารถ และความคิดสร้างสรรค์ในการเป็นเจ้าภาพจัดการประชุม และสร้างความเชื่อมั่นต่อเศรษฐกิจไทย โดยเน้นการพัฒนาเศรษฐกิจอย่างต่อเนื่อง ยั่งยืน และคำนึงถึงสิ่งแวดล้อม”

ที่มา : https://www.thaigov.go.th/news/contents/details/55896