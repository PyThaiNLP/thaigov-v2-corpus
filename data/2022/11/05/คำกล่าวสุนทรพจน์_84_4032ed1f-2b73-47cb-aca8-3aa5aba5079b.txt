รัฐบาลไทย-ข่าวทำเนียบรัฐบาล-ถ้อยแถลงนายกรัฐมนตรี ในการประชุมประชุมเชิงยุทธศาสตร์ระหว่างประเทศว่าด้วยโรคไม่ติดต่อและเป้าหมายการพัฒนาที่ยั่งยืน


วันอังคารที่ 12 เมษายน 2565
ถ้อยแถลงนายกรัฐมนตรี  ในการประชุมประชุมเชิงยุทธศาสตร์ระหว่างประเทศว่าด้วยโรคไม่ติดต่อและเป้าหมายการพัฒนาที่ยั่งยืน
ถ้อยแถลงนายกรัฐมนตรี
ในการประชุมประชุมเชิงยุทธศาสตร์ระหว่างประเทศว่าด้วยโรคไม่ติดต่อและเป้าหมายการพัฒนาที่ยั่งยืน (International Strategic Dialogue Meeting on Non-Communicable Diseases (NCDs) and Sustainable Development Goals (SDGs))
ถ้อยแถลงนายกรัฐมนตรี
ในการประชุมประชุมเชิงยุทธศาสตร์ระหว่างประเทศว่าด้วยโรคไม่ติดต่อและเป้าหมายการพัฒนาที่ยั่งยืน (International Strategic Dialogue Meeting on Non-Communicable Diseases (NCDs) and Sustainable Development Goals (SDGs))
วันที่ 12 เมษายน 2565
ในรูปแบบการประชุม hybrid
*************************
ท่านประธานาธิบดีนานา อัดโด ดังกวา อาคูโฟ-อัดโด แห่งสาธารณรัฐกานา
ท่านนายกรัฐมนตรีโยนัส การ์ สเตอเรอ แห่งราชอาณาจักรนอร์เวย์
ดร. ทีโดรส อัดฮานอม กีบรีเยซุส ผู้อำนวยการใหญ่องค์การอนามัยโลก
ท่านผู้มีเกียรติทุกท่าน
ผมรู้สึกยินดีและเป็นเกียรติที่ได้รับเชิญเข้าร่วมกล่าวถ้อยแถลงในการประชุมวันนี้ และขอชื่นชมรัฐบาลกานา รัฐบาลนอร์เวย์ และองค์การอนามัยโลก ที่ริเริ่มจัดเวทีนี้เพื่อเสริมสร้างความร่วมมือระหว่างประเทศ
ในการป้องกันและควบคุมปัญหาโรคไม่ติดต่อ ซึ่งเป็นภัยคุกคามอันดับหนึ่งต่อสุขภาพของประชาชนทั่วโลก
ที่ผ่านมา ไทยได้ดำเนินการอย่างแข็งขันเพื่อบรรลุเป้าหมายการพัฒนาที่ยั่งยืน รวมถึงเป้าหมาย SDG 3.4 เรื่องการลดอัตราการตายก่อนวัยอันควรจากโรคไม่ติดต่อลงหนึ่งในสาม และเป้าหมาย SDG 3.8 เรื่องการบรรลุหลักประกันสุขภาพถ้วนหน้า ภายในปี 2573 ทั้งนี้ ไทยประสบความสำเร็จในการขยายการเข้าถึงบริการสุขภาพภายใต้ระบบหลักประกันสุขภาพถ้วนหน้าให้ครอบคลุมประชากรได้มากกว่าร้อยละ 99.6 ตั้งแต่ปี 2564 ซึ่งมากที่สุดในภูมิภาคเอเชียตะวันออกเฉียงใต้ อย่างไรก็ดี การจัดการกับโรคไม่ติดต่อยังคงเป็นความท้าทายสำคัญ รัฐบาลจึงกำหนดให้การแก้ไขปัญหาโรคไม่ติดต่อเป็นวาระแห่งชาติ โดยระดมความร่วมมือจากทุกภาคส่วนเพื่อกำหนดยุทธศาสตร์และแผนงานในระดับชาติ กำหนดให้มีการรายงานผลต่อคณะรัฐมนตรี เพื่อเป็นกลไกในการติดตาม รวมทั้งส่งเสริมการลงทุนด้านการส่งเสริมสุขภาพ
ซึ่งเป็นส่วนหนึ่งของการป้องกันโรคไม่ติดต่อด้วย
การแพร่ระบาดของโควิด-19 ส่งผลให้การบริการที่เกี่ยวข้องกับโรคไม่ติดต่อมีข้อจำกัดและประสบ
ความท้าทาย อีกทั้งยังมีความเสี่ยงสูงสำหรับผู้ป่วยกลุ่มนี้ ดังนั้น ผมเห็นว่าเพื่อให้เราสามารถเตรียมการและรับมือกับภาวะฉุกเฉินทางสาธารณสุขได้อย่างมีประสิทธิภาพยิ่งขึ้นในอนาคต เราจำเป็นที่จะต้องบรรจุเรื่อง
การป้องกันและรักษาโรคไม่ติดต่อในแผนการเตรียมความพร้อมด้านภัยฉุกเฉินทางสาธารณสุขทั้งในระดับชาติ ภูมิภาค และระหว่างประเทศ นอกจากนี้ การมีระบบหลักประกันสุขภาพถ้วนหน้าที่ครอบคลุมและเข้มแข็ง
จะช่วยสนับสนุนการจัดการและการเข้าถึงบริการสาธารณสุข รวมถึงโรคไม่ติดต่อได้ดียิ่งขึ้น ซึ่งไทยพร้อมแบ่งปันประสบการณ์ และส่งเสริมความร่วมมือกับประเทศต่าง ๆ ด้านนี้ต่อไป
สุดท้ายนี้ ไทยขอยืนยันคำมั่นที่จะปฏิบัติตามปฏิญญาทางการเมืองของการประชุมระดับสูงของสมัชชาสหประชาชาติ ครั้งที่ ๓ ว่าด้วยการป้องกันและการควบคุมโรคไม่ติดต่อ เพื่อขับเคลื่อนการบรรลุเป้าหมาย SDG 3.4 และเป้าหมายอื่น ๆ ที่เกี่ยวข้องด้านสุขภาพเพื่อความเป็นอยู่ที่ดีของประชาชน
ขอบคุณและสวัสดีครับ
*************************

ที่มา : https://www.thaigov.go.th/news/contents/details/53573