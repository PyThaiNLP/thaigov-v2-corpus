รัฐบาลไทย-ข่าวทำเนียบรัฐบาล-รมว.สุชาติ พบปะเอกอัครราชทูต ณ กรุงอาบูดาบีหารือขยายตลาด พร้อมขอบคุณที่ช่วยดูแลแรงงานไทย


วันพุธที่ 8 ธันวาคม 2564
พิมพ์
รมว.สุชาติ พบปะเอกอัครราชทูต ณ กรุงอาบูดาบีหารือขยายตลาด พร้อมขอบคุณที่ช่วยดูแลแรงงานไทย
. .
เมื่อวันที่ 8 ธันวาคม 2564 นายสุชาติ ชมกลิ่น รัฐมนตรีว่าการกระทรวงแรงงาน และคณะ พบปะและหารือข้อราชการด้านแรงงานกับ นายวราวุธ ภู่อภิญญา เอกอัครราชทูต ณ กรุงอาบูดาบี โดยมี พล.ต.ต.นันทชาติ ศุภมงคล ประจำสำนักเลขาธิการนายกรัฐมนตรี ปฏิบัติหน้าที่ประจำกระทรวงแรงงาน นางเธียรรัตน์ นะวะมะวัฒน์ โฆษกกระทรวงแรงงาน (ฝ่ายการเมือง) นายบุญชอบ สุทธมนัสวงษ์ ปลัดกระทรวงแรงงาน นางปลิดา ร่วมคำ อัครราชทูตที่ปรึกษา (ฝ่ายแรงงาน) พร้อมด้วยผู้บริหารระดับสูงกระทรวงแรงงาน เข้าร่วมด้วย ณ สถานเอกอัครราชทูต ณ กรุงอาบูดาบี ประเทศสหรัฐอาหรับเอมิเรตส์โดย รมว.สุชาติ กล่าวว่า รัฐบาล โดยท่านนายกรัฐมนตรีและรัฐมนตรีว่าการกระทรวงกลาโหม พล.อ.ประยุทธ์ จันทร์โอชา และกระทรวงแรงงานภายใต้การกำกับดูแลของ พล.อ.ประวิตร วงษ์สุวรรณ รองนายกรัฐมนตรี มอบหมายให้ผมในฐานะรัฐมนตรีว่าการกระทรวงแรงงาน เดินทางมาพบปะหารือและเปลี่ยนข้อราชการด้านแรงงานกับท่านเอกอัครราชทูต ในนามกระทรวงแรงงานขอขอบคุณท่านเอกอัครราชทูต ที่ให้การดูแลท่านอัครราชทูตที่ปรึกษา และเจ้าหน้าที่ของฝ่ายแรงงาน รวมถึงดูแลแรงงานไทยในสหรัฐอาหรับเอมิเรตส์ ให้มีชีวิตความเป็นอยู่ที่เหมาะสม ได้รับการคุ้มครองสิทธิตามกฎหมาย รวมทั้งขอบคุณที่ท่านเอกอัครราชทูต เรียนเชิญให้เป็นประธานงานฉลองความสัมพันธ์ไทย - ยูเออี ครบรอบ 45 ปีขึ้นในวันที่ 9 ธันวาคมนี้ เวลา 19.30 น. ที่ Thai Pavilion ซึ่งจะเป็นโอกาสอันดีที่จะได้ส่งเสริมความร่วมมือด้านแรงงาน รวมถึง ประชาสัมพันธ์ถึงฝีมือและความสามารถของแรงงานไทย ผลักดันการขยายตลาดแรงงาน สร้างงาน สร้างอาชีพให้แก่คนไทย ซึ่งจะนำรายได้กลับสู่ประเทศไทย
ทั้งสองฝ่ายยังได้หารือถึงความเป็นไปได้ในโอกาสของแรงงานไทยในการมาทำงานสหรัฐอาหรับเอมิเรตส์ เนื่องจากแรงงานไทยเป็นที่ยอมรับของสหรัฐอาหรับเอมิเรตส์ โดยเฉพาะสาขางานภาคธุรกิจบริการ เช่น นวด/สปา พ่อครัว แม่ครัวไทย ฯลฯ ซึ่งยูเออีเองเป็นประเทศที่ต้องการแรงงานต่างชาติสูงในหลายภาคส่วน และโดยเฉพาะสาขาที่แรงงานไทยเป็นที่ยอมรับ จึงเห็นควรให้มีโครงการความร่วมมือและหารือถึงความเป็นไปได้ในการจัดส่งแรงงานไทยมาทำงานในยูเออี ในการกำหนดโควตานำเข้าแรงงานโดยเฉพาะในภาคธุรกิจบริการ ที่แรงงานไทยมีความสามารถและศักยภาพสูง เพื่อให้แรงงานไทยมีสัดส่วนในตลาดแรงงานยูเออีเพิ่มมากขึ้น ซึ่งจะเป็นการแก้ไขปัญหาแรงงานลักลอบทำงานผิดกฎหมายได้อีกด้วย รวมถึง สานต่อการพิจารณาปรับปรุงแก้ไข MOU การจัดส่งแรงงานไทยไปทำงานใน UAE ซึ่งอยู่ระหว่างการเจรจาระหว่างกรมการจัดหางาน และกระทรวงทรัพยากรมนุษย์ และส่งเสริมการจ้างงานสหรัฐอาหรับเอมิเรตส์ รวมทั้งการสนับสนุนกิจกรรมของสถานเอกอัครราชทูตเพื่อพัฒนาประเทศไทย ตามแผนยุทธศาสตร์ชาติ 20 ปี อีกด้วย

ที่มา : https://www.thaigov.go.th/news/contents/details/49245