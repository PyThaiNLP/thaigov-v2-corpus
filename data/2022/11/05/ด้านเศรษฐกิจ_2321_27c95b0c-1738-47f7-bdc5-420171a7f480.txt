รัฐบาลไทย-ข่าวทำเนียบรัฐบาล-กรมทางหลวงชนบท สร้างทางลอดต่างระดับบนถนนเลี่ยงเมืองสันป่าตอง - หางดง จังหวัดเชียงใหม่ คืบหน้ากว่า 87% คาดแล้วเสร็จเดือนเมษายน 65


วันอังคารที่ 21 ธันวาคม 2564
กรมทางหลวงชนบท สร้างทางลอดต่างระดับบนถนนเลี่ยงเมืองสันป่าตอง - หางดง จังหวัดเชียงใหม่ คืบหน้ากว่า 87% คาดแล้วเสร็จเดือนเมษายน 65
โครงการก่อสร้างทางลอดต่างระดับบนถนนเลี่ยงเมืองสันป่าตอง - หางดง อำเภอสันป่าตอง และหางดง จังหวัดเชียงใหม่ (ชม.3035) ซึ่งปัจจุบันได้ดำเนินการก่อสร้างไปแล้วกว่าร้อยละ 87 คาดว่าจะก่อสร้างแล้วเสร็จในเดือนเมษายน 2565
กรมทางหลวงชนบท (ทช.) กระทรวงคมนาคม รายงานความก้าวหน้าโครงการก่อสร้างทางลอดต่างระดับบนถนนเลี่ยงเมืองสันป่าตอง - หางดง อำเภอสันป่าตอง และหางดง จังหวัดเชียงใหม่ (ชม.3035) ซึ่งปัจจุบันได้ดำเนินการก่อสร้างไปแล้วกว่าร้อยละ 87 คาดว่าจะก่อสร้างแล้วเสร็จในเดือนเมษายน 2565 เพื่อแบ่งเบาการจราจรบนถนนสายหลัก เพิ่มประสิทธิภาพในการแก้ไขปัญหาการจราจรติดขัดบนถนนทางหลวงแผ่นดินหมายเลข 108 (ทล.108) ช่วงผ่านเขตเมืองหางดง สันป่าตอง และบ้านทุ่งเสี้ยว เนื่องจากถนนสาย ทล.108 เป็นเส้นทางสายหลักที่เชื่อมไปยังอำเภอหางดง สันป่าตอง จอมทอง ฮอด และอำเภอแม่สะเรียง จังหวัดแม่ฮ่องสอน
นายอภิรัฐ ไชยวงศ์น้อย อธิบดีกรมทางหลวงชนบท เปิดเผยว่า จากนโยบายของนายศักดิ์สยาม ชิดชอบ รัฐมนตรีว่าการกระทรวงคมนาคม ที่ได้ให้ความสำคัญในเรื่องของการเพิ่มประสิทธิภาพและยกระดับการเดินทางให้กับประชาชน รวมถึงการแก้ไขปัญหาการจราจรติดขัดบนถนนทางหลวงสายหลัก ซึ่งที่ผ่านมา ทช. ได้ดำเนินการก่อสร้างถนนสายเลี่ยงเมืองสันป่าตอง - หางดง (ตอนที่ 1) แล้วเสร็จเมื่อปี 2551 มีจุดเริ่มต้นจากบ้านน้ำบ่อหลวง อำเภอสันป่าตอง - บ้านร้อยจันทร์ อำเภอหางดง ระยะทาง 14.035 กิโลเมตร ถนนสายรองเริ่มต้นจากบ้านน้ำบ่อหลวง - แยก ทล.108 บ้านสันป่าตอง อำเภอสันป่าตอง ระยะทาง 6 กิโลเมตร และก่อสร้างถนนสายเลี่ยงเมืองสันป่าตอง - หางดง (ตอนที่ 2) แล้วเสร็จเมื่อปี 2557 มีจุดเริ่มต้นจากถนน ทล.108 บริเวณบ้านท่าวังพร้าว ไปสิ้นสุดที่บ้านน้ำบ่อหลวง อำเภอสันป่าตอง รวมระยะทาง 13.757 กิโลเมตร รวมถึงก่อสร้างถนนสายเลี่ยงเมืองสันป่าตอง - หางดง (ตอนที่ 3) แล้วเสร็จเมื่อปี 2561 มีจุดเริ่มต้นจากบ้านน้ำบ่อหลวง อำเภอสันป่าตอง - บ้านร้อยจันทร์ อำเภอหางดง (บรรจบถนน ทล.121 บริเวณแยกต้นเกว๋น) ระยะทางรวม 14.035 กิโลเมตร
ทั้งนี้ เพื่อแบ่งเบาปริมาณการจราจรบริเวณดังกล่าวให้มีประสิทธิภาพมากยิ่งขึ้น เพิ่มศักยภาพในการระบายปริมาณรถของถนนวงแหวนรอบเมืองเชียงใหม่ ส่งเสริมการท่องเที่ยวในพื้นที่จังหวัดเชียงใหม่และจังหวัดแม่ฮ่องสอน ให้ประชาชนในพื้นที่และนักท่องเที่ยวสามารถเดินทางได้อย่างสะดวก รวดเร็ว ปลอดภัย ทช. จึงได้ดำเนินการก่อสร้างทางลอดต่างระดับ บนถนนเลี่ยงเมืองสันป่าตอง - หางดง อำเภอสันป่าตอง และเหางดง จังหวัดเชียงใหม่ (ตอนที่ 4) บริเวณแยกต้นเกว๋น (เชื่อมถนน ทล.121 และถนน ทล.1269) รวมระยะทาง 1.830 กิโลเมตร โดยได้ดำเนินการก่อสร้างทางลอดคู่ขนาน 4 ช่องจราจร ไป - กลับ กว้างช่องจราจรละ 3.50 เมตร ความยาว 462.50 เมตร โครงสร้างข้ามคลองชลประทานบนทางแยก กว้าง 70 เมตร ยาว 17 เมตร และก่อสร้างทางเชื่อมบนถนน ทล.121 และถนน ทล.1269 ขนาด 2 - 4 ช่องจราจร กว้างช่องจราจรละ 3.50 เมตร พร้อมติดตั้งระบบสัญญาณไฟจราจร ไฟฟ้าแสงสว่าง เครื่องหมายอำนวยความปลอดภัย และอุปกรณ์ควบคุมระบบระบายน้ำ ใช้งบประมาณในการก่อสร้างรวม 720.300 ล้านบาท

ที่มา : https://www.thaigov.go.th/news/contents/details/49713