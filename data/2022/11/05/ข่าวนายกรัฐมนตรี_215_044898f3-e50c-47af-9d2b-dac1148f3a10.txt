รัฐบาลไทย-ข่าวทำเนียบรัฐบาล-นายกรัฐมนตรีถวายผ้าพระกฐินพระราชทานสำนักนายกรัฐมนตรี ประจำปี 2564 ณ วัดหงส์รัตนารามราชวรวิหาร พร้อมถวายจตุปัจจัย ยอดเงินรวม 10,008,846.72 บาท


วันพฤหัสบดีที่ 18 พฤศจิกายน 2564
พิมพ์
นายกรัฐมนตรีถวายผ้าพระกฐินพระราชทานสำนักนายกรัฐมนตรี ประจำปี 2564 ณ วัดหงส์รัตนารามราชวรวิหาร พร้อมถวายจตุปัจจัย ยอดเงินรวม 10,008,846.72 บาท
นายกรัฐมนตรีถวายผ้าพระกฐินพระราชทานสำนักนายกรัฐมนตรี ประจำปี 2564 ณ วัดหงส์รัตนารามราชวรวิหาร พร้อมถวายจตุปัจจัย ยอดเงินรวม 10,008,846.72 บาท
วันนี้ (17 พฤศจิกายน 2564) เวลา 13.00 น. ณ วัดหงส์รัตนารามราชวรวิหาร เขตบางกอกใหญ่ กรุงเทพมหานคร พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เป็นประธานพิธีถวายผ้าพระกฐินพระราชทานสำนักนายกรัฐมนตรี ประจำปี 2564 โดยมีคณะรัฐมนตรี อาทิ นายศักดิ์สยาม ชิดชอบ รัฐมนตรีว่าการกระทรวงคมนาคม พลเอก อนุพงษ์ เผ่าจินดา รัฐมนตรีว่าการกระทรวงมหาดไทย นายชัยวุฒิ ธนาคมานุสรณ์ รัฐมนตรีว่าการกระทรวงดิจิทัลเพื่อเศรษฐกิจและสังคม นายวราวุธ ศิลปอาชา รัฐมนตรีว่าการกระทรวงทรัพยากรธรรมชาติและสิ่งแวดล้อม นายวีรศักดิ์ หวังศุภกิจโกศล รัฐมนตรีช่วยว่าการกระทรวงคมนาคมพร้อมด้วยนายดิสทัต โหตระกิตย์ เลขาธิการนายกรัฐมนตรี นายธนกร วังบุญคงชนะ โฆษกประจำสำนักนายกรัฐมนตรี หัวหน้าส่วนราชการ ข้าราชการ และประชาชน เข้าร่วมพิธีด้วย
เมื่อเดินทางถึง นายกรัฐมนตรีถวายพานดอกไม้ และจุดเครื่องทองน้อยถวายราชสักการะสมเด็จพระเจ้ากรุงธนบุรีมหาราช ณ ศาลสมเด็จพระเจ้ากรุงธนบุรีมหาราช จากนั้น นายกรัฐมนตรีถวายความเคารพพระบรมฉายาลักษณ์พระบาทสมเด็จพระเจ้าอยู่หัว ก่อนหยิบผ้าพระกฐินพระราชทานจากพาน และเดินเข้าสู่พระอุโบสถพร้อมวางผ้าพระกฐินบนพานแว่นฟ้า
โอกาสนี้ นายกรัฐมนตรีจุดธูปเทียนบูชาพระรัตนตรัย กล่าวคำนมัสการและกล่าวคำถวายผ้าพระกฐิน พร้อมถวายเครื่องบริวารกฐิน โดยมีคณะรัฐมนตรี ข้าราชการชั้นผู้ใหญ่ ถวายเครื่องไทยธรรมแด่พระสงฆ์ จากนั้น นายกรัฐมนตรีถวายจตุปัจจัยแด่ประธานพระสงฆ์ และกรวดน้ำ รับพรเสร็จแล้วกราบลาพระประธานและพระสงฆ์ โดยยอดเงินที่ถวายผ้าพระกฐินพระราชทานสำนักนายกรัฐมนตรี ประจำปี 2564 เป็นจำนวนเงินทั้งสิ้น 10,008,846.72 บาท โดยมีประชาชนผู้มีจิตศรัทธาร่วมสมทบด้วย
ก่อนเดินทางกลับ นายกรัฐมนตรีนำคณะรัฐมนตรีและผู้ร่วมงาน ร่วมถวายพวงมาลัยและกราบสักการะหลวงพ่อทองคำในพระวิหาร เพื่อความเป็นสิริมงคล และทักทายประชาชนที่มาร่วมพิธีในครั้งนี้ด้วย
...................

ที่มา : https://www.thaigov.go.th/news/contents/details/48358