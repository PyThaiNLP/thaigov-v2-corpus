รัฐบาลไทย-ข่าวทำเนียบรัฐบาล-โฆษกรัฐบาลเผย “นายกฯ” รับทราบปัญหาน้ำท่วมกทม. และปริมณฑลหลังน้ำทะเลหนุนแล้ว สั่งการทุกหน่วยงานบรรเทาผลกระทบช่วยเหลือประชาชนเร่งด่วน


วันจันทร์ที่ 8 พฤศจิกายน 2564
พิมพ์
โฆษกรัฐบาลเผย “นายกฯ” รับทราบปัญหาน้ำท่วมกทม. และปริมณฑลหลังน้ำทะเลหนุนแล้ว สั่งการทุกหน่วยงานบรรเทาผลกระทบช่วยเหลือประชาชนเร่งด่วน
โฆษกรัฐบาลเผย “นายกฯ” รับทราบปัญหาน้ำท่วมกทม. และปริมณฑลหลังน้ำทะเลหนุนแล้ว สั่งการทุกหน่วยงานบรรเทาผลกระทบช่วยเหลือประชาชนเร่งด่วน
นายธนกร วังบุญคงชนะ โฆษกประจำสำนักนายกรัฐมนตรี เปิดเผยความคืบหน้าการแก้ปัญหาน้ำท่วมขังในหลายพื้นที่ของกรุงเทพฯ และปริมณฑล โดยพลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหมรับทราบถึงปัญหาดังกล่าวแล้ว และได้เร่งสั่งการให้กรุงเทพมหานครและทุกหน่วยงานที่เกี่ยวข้องเร่งบูรณาการแก้ปัญหา และลดผลกระทบที่เกิดขึ้นในเบื้องต้น ปัญหาน้ำท่วมเกิดจากจากน้ำทะเลหนุนสูงผิดปกติและมีมวลน้ำเหนือไหลลงมา ทำให้ระดับน้ำในแม่น้ำเจ้าพระยาสูงขึ้นที่ระดับ 2.30 เมตร จึงทำให้หลายพื้นที่ชุมชนนอกคันกั้นน้ำของ กทม. อาทิ ย่านวัดเศวตฉัตร เจริญนคร ท่าเรือสาทร ท่าเรือบางนา ย่านเจริญกรุง ได้รับผลกระทบ และในบางพื้นที่ของถนนพระราม 3 ราษฎร์บูรณะ จังหวัดสมุทรปราการน้ำได้เอ่อล้นเข้ามายังพื้นผิวจราจร ซึ่งนายกรัฐมนตรีได้สั่งการให้เจ้าหน้าที่ในพื้นที่ที่ได้รับผลกระทบได้ออกช่วยเหลือประชาชนที่มีปัญหารถเสียในจุดดังกล่าว รวมทั้งกรุงเทพฯ ได้กำชับให้สำนักการระบายน้ำเข้าแก้ไรเร่งระบาย เพื่อลดความเดือดร้อนของประชาชนที่ใช้รถ และเร่งจัดระเบียบการจราจรเพื่อป้องกันการติดขัดในเบื้องต้นแล้ว นอกจากนี้ ยังมีการเร่งนำกระสอบทรายมาให้เพื่อช่วยกั้นน้ำแล้ว เพื่อป้องกันปัญหาน้ำหนุนและปัญหาฝนตกซ้ำที่อาจจะเกิดขึ้นอีก
โฆษกประจำสำนักฯ กล่าวอีกว่า นายกรัฐมนตรีรับทราบปัญหาของพี่น้องประชาชนตลอดเวลา และได้ประสานงานหน่วยงานที่เกี่ยวข้องให้ความช่วยเหลืออย่างเร่งด่วน และเจ้าหน้าที่ยังคงติดตามแก้ไขสถานกาณ์อย่างต่อเนื่อง ปัญหาน้ำท่วมที่เกิดขึ้นมีปัจจัยมาจากน้ำหนุนสูงผิดปกติ ขออย่าเชื่อกระแสข่าวลือว่ารัฐบาลนิ่งเฉยต่อปัญหา อย่างไรก็ตาม ขอให้พี่น้องประชาชนร่วมมือกับเจ้าหน้าที่ติดตามสถานการณ์น้ำผ่านทางเว็บไซต์ของสำนักการระบายน้ำ https://dds.bangkok.go.th/ เพื่อรับทราบข้อมูลสถานการณ์น้ำไว้ล่วงหน้า

ที่มา : https://www.thaigov.go.th/news/contents/details/47943