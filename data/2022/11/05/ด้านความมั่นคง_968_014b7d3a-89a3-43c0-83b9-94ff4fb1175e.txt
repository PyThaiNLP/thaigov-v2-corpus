รัฐบาลไทย-ข่าวทำเนียบรัฐบาล-ผู้บริหารเด็นโซ่ ขอบคุณ‘นายก’ ‘รมว.สุชาติ’ผลพวงแฟคตอรี่แซนด์บ็อกซ์ ปั๊มยอดส่งออกพุ่ง จ่ายโบนัสสูง


วันพฤหัสบดีที่ 21 เมษายน 2565
ผู้บริหารเด็นโซ่ ขอบคุณ‘นายก’ ‘รมว.สุชาติ’ผลพวงแฟคตอรี่แซนด์บ็อกซ์ ปั๊มยอดส่งออกพุ่ง จ่ายโบนัสสูง
...
เมื่อวันที่ 21 เมษายน 2565 นายสุชาติ ชมกลิ่น รัฐมนตรีว่าการกระทรวงแรงงาน ให้การต้อนรับนายอำพล หอมปลื้ม ผู้ช่วยกรรมการผู้จัดการใหญ่บริษัท เด็นโซ่ (ประเทศไทย) จำกัด พร้อมด้วย นายกิตติศักดิ์ อธิสกุลทรัพย์ ประธานสหภาพแรงงานเด็นโซ่ และคณะ ในโอกาสเข้าพบเพื่อขอบคุณรัฐบาลผ่าน รัฐมนตรีว่าการกระทรวงแรงงานที่มีมาตรการช่วยเหลือพี่น้องผู้ใช้แรงงานจากผลกระทบการแพร่ระบาดของโควิด-19 จากการดำเนินโครงการแฟคตอรี่ แซนด์บ็อกซ์ จนทำให้ธุรกิจส่งออก โดยเฉพาะกลุ่มยานยนต์และชิ้นส่วนยานยนต์เกิดการจ้างงานต่อเนื่อง ผู้ประกอบการสามารถดำเนินธุรกิจต่อไปได้ ความร่วมมือในการฝึกทักษะด้านแรงงานของพนักงานเพื่อเตรียมตัวแข่งขัน Word skill competition 2022 ที่กรุงเซี้ยงไฮ้ ประเทศจีน ในเดือนตุลาคม 2565 และรดน้ำขอพรรัฐมนตรีว่าการกระทรวงแรงงานเนื่องในเทศกาลสงกรานต์ โดยมี นางธิวัลรัตน์ อังกินันทน์ ที่ปรึกษารัฐมนตรีว่าการกระทรวงแรงงาน พล.ต.ต.นันทชาติ ศุภมงคล ประจำสำนักเลขาธิการนายกรัฐมนตรี ปฏิบัติหน้าที่ประจำกระทรวงแรงงาน นายสุทธิ สุโกศล ประจำสำนักเลขาธิการนายกรัฐมนตรี ปฏิบัติหน้าที่ประจำกระทรวงแรงงาน นางเธียรรัตน์ นะวะมะวัฒน์ โฆษกกระทรวงแรงงาน (ฝ่ายการเมือง) พร้อมด้วยผู้บริหารระดับสูงกระทรวงแรงงาน เข้าร่วมในครั้งนี้ด้วย ณ ห้องจัตุมงคล ชั้น 6 อาคารกระทรวงแรงงาน
นายสุชาติ กล่าวว่า จากสถานการณ์การแพร่ระบาดของโรคโควิด-19 ในช่วงปี 2564 ส่งผลให้ภาคธุรกิจท่องเที่ยวและบริการ ซึ่งเป็นรายได้สําคัญของประเทศได้รับผลกระทบเป็นวงกว้าง แต่ขณะเดียวกัน ธุรกิจภาคส่งออกที่มีภาคแรงงานกว่า 2 ล้านคน ใน 4 สาขา กลับเติบโต ได้แก่ อาหาร เครื่องมือแพทย์ ยานยนต์ และชิ้นส่วนอิเล็กทรอนิกส์ ซึ่งเป็นผลพวงจากการดำเนินการโครงการแฟคตอรี่ แซนด์บ็อกซ์ (Factory Sandbox) ของกระทรวงแรงงานตามนโยบายรัฐบาลของ พล.อ.ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม และพล.อ.ประวิตร วงษ์สุวรรณ รองนายกรัฐมนตรี ที่ให้กระทรวงแรงงานบูรณาการร่วมกับ กระทรวงมหาดไทย กระทรวงสาธารณสุข และกระทรวงอุตสาหกรรม ดำเนินการโครงการดังกล่าวด้วยหลักการเศรษฐศาสตร์คู่กับสาธารณสุข ทั้งการเยียวยา การให้ความช่วยเหลือ การฉีดวัคซีน ตรวจคัดกรองโควิด -19 ทำให้ธุรกิจส่งออกเติบโต ในรอบ 11 ปี ช่วยเหลือสถานประกอบการจนทำให้สามารถรักษาการจ้างงาน และบางบริษัทฯ สามารถจ่ายโบนัสได้ถึง 8 เท่า
“จากผลการดำเนินโครงการแฟคตอรี่ แซนด์บ็อกซ์ ตามนโยบายรัฐบาล สะท้อนให้เห็นว่า ธุรกิจส่งออก โดยเฉพาะกลุ่มยานยนต์และชิ้นส่วนยานยนต์เกิดการจ้างงานต่อเนื่อง ผู้ประกอบการสามารถดำเนินธุรกิจต่อไปได้ ลูกจ้างกลุ่มยานยนต์มีคุณภาพชีวิตที่ดีขึ้น ช่วยสร้างเศรษฐกิจให้ประเทศก้าวข้ามช่วงสถานการณ์การแพร่ระบาดของโรคโควิด-19 ไปได้”นายสุชาติ กล่าวในท้ายสุด
นายอำพล หอมปลื้ม ผู้ช่วยกรรมการผู้จัดการใหญ่บริษัท เด็นโซ่ (ประเทศไทย) จำกัด กล่าวว่า ในวันนี้ได้มาเข้าพบ รมว.แรงงาน เพื่อขอบคุณไปยังรัฐบาล ท่านนายกรัฐมนตรี รวมถึงท่านรมว.แรงงาน ที่ช่วยเหลือภาคเอกชนจากผลกระทบโควิด-19 จากผลพวงของโครงการแฟคตอรี่ แซนด์บ็อกซ์ ทำให้วันนี้บริษัทสามารถดำเนินธุรกิจต่อไปได้ เพราะช่วงที่ผ่านมาต้องยอมรับว่าบริษัทแต่ละแห่งได้รับผลกระทบตามๆ กัน แต่ในขณะเดียวกันเราเป็นสถานประกอบการในกลุ่มอุตสาหกรรมยานยนต์และชิ้นส่วนยานยนต์ เมื่อรัฐบาลออกมาตรการมาดูแลพนักงาน โรงงานก็ไม่หยุดการผลิต สามารถผลิตสินค้าและส่งออกได้ต่อเนื่อง และที่สำคัญบริษัทได้ให้โบนัสและสวัสดิการต่าง ๆ แก่พนักงานอย่างเหมาะสมอีก ซึ่งช่วยให้คุณภาพชีวิตของพนักงานดีขึ้นอีกด้วย

ที่มา : https://www.thaigov.go.th/news/contents/details/53777