รัฐบาลไทย-ข่าวทำเนียบรัฐบาล-รมว.พม. บอกกระทรวงพัฒนาสังคมฯ พร้อมปกป้องเหยื่อถูกคุกคามทางเพศ รัฐบาลเอาจริง ลงโทษหนัก!


วันจันทร์ที่ 28 กุมภาพันธ์ 2565
รมว.พม. บอกกระทรวงพัฒนาสังคมฯ พร้อมปกป้องเหยื่อถูกคุกคามทางเพศ รัฐบาลเอาจริง ลงโทษหนัก!
รมว.พม. บอกกระทรวงพัฒนาสังคมฯ พร้อมปกป้องเหยื่อถูกคุกคามทางเพศ รัฐบาลเอาจริง ลงโทษหนัก!
เมื่อวันที่ 25 ก.พ. 65 นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยว่า ขณะนี้ เจ้าหน้าที่กระทรวง พม. จากบ้านพักเด็กและครอบครัวจังหวัดชัยภูมิ ได้ประสานลงพื้นที่พูดคุยกับเด็กนักเรียนผู้เสียหายที่ถูกรองผู้อำนวยการโรงเรียนแห่งหนึ่งในจังหวัดชัยภูมิแชทหาส่วนตัวด้วยคำพูดคุกคามไปในทางที่ไม่เหมาะสม จากนั้น ได้แจ้งเบอร์โทรศัพท์ติดต่อให้ความช่วยเหลือตลอด 24 ชั่วโมง หากเด็กรู้สึกเครียด วิตกกังวล รู้สึกไม่ปลอดภัย หรือต้องการทราบผลการช่วยเหลือเรื่องการดำเนินการทางวินัยกับผู้ถูกกล่าวหา อีกทั้งสามารถขอเข้ารับการคุ้มครองสวัสดิภาพได้ตลอด 24 ชั่วโมง
ก่อนหน้านี้ เมื่อเดือนมีนาคม 2564 เด็กได้มาขอรับคำปรึกษาจากบ้านพักเด็กและครอบครัวจังหวัดชัยภูมิ โดยเด็กไม่ต้องการให้เป็นข่าวหรือดำเนินคดีใดๆ กับผู้กระทำ แต่อยากขอให้ช่วยหยุดพฤติกรรมของรองผู้อำนวยการโรงเรียนดังกล่าว ทางบ้านพักเด็กฯ จึงได้นำเรียนผู้ว่าราชการจังหวัดชัยภูมิ ในฐานะเจ้าพนักงานคุ้มครองเด็กจังหวัด และได้แจ้งว่าจะเรียกเข้ามาพูดคุยตักเตือน หลังจากนั้น ไม่ได้รับแจ้งว่าเด็กถูกคุกคามอีก เนื่องจากเด็กรายดังกล่าวและเพื่อนๆ ได้ย้ายไปโรงเรียนอื่นแล้ว
นายจุติ กล่าวเพิ่มเติมว่า นอกจากนี้ บ้านพักเด็กและครอบครัวจังหวัดชัยภูมิ ได้ติดตามข้อเท็จจริงจากเขตพื้นที่การศึกษาที่รับผิดชอบโรงเรียนดังกล่าว แจ้งว่ามีการสอบข้อเท็จจริงพร้อมตั้งคณะกรรมการสืบข้อเท็จจริงเรียบร้อยแล้ว และมีคำสั่งให้ผู้ถูกกล่าวหาออกนอกพื้นที่ไปก่อน โดยให้มาช่วยราชการที่เขตพื้นที่การศึกษาจนกว่าคณะกรรมการจะดำเนินการตามกระบวนการเรียบร้อย อีกทั้งได้แจ้งผู้ว่าราชการจังหวัดชัยภูมิทราบ เพื่อจะได้มีแนวทางป้องกันแก้ไขปัญหา และกำชับโรงเรียนต่างๆ เพื่อไม่ให้เกิดเหตุการณ์ลักษณะนี้ขึ้นอีกต่อไป

ที่มา : https://www.thaigov.go.th/news/contents/details/52007