รัฐบาลไทย-ข่าวทำเนียบรัฐบาล-โฆษกรัฐบาลเผย “นายกฯ” ปลื้มภาพรวมหลังปรับมาตรการเดินทางเข้าไทย เชื่อมั่นรัฐบาลวางแนวทางนโยบายถูกต้องสอดรับสถานการณ์ คาดการณ์นักท่องเที่ยวเพิ่มขึ้นต่อเนื่องกว่า 30,000 คนต่อวัน


วันอังคารที่ 7 มิถุนายน 2565
พิมพ์
โฆษกรัฐบาลเผย “นายกฯ” ปลื้มภาพรวมหลังปรับมาตรการเดินทางเข้าไทย เชื่อมั่นรัฐบาลวางแนวทางนโยบายถูกต้องสอดรับสถานการณ์ คาดการณ์นักท่องเที่ยวเพิ่มขึ้นต่อเนื่องกว่า 30,000 คนต่อวัน
โฆษกรัฐบาลเผย “นายกฯ” ปลื้มภาพรวมหลังปรับมาตรการเดินทางเข้าไทย เชื่อมั่นรัฐบาลวางแนวทางนโยบายถูกต้องสอดรับสถานการณ์ คาดการณ์นักท่องเที่ยวเพิ่มขึ้นต่อเนื่องกว่า 30,000 คนต่อวัน สร้างรายได้ 1.15 ล้านล้านบาท ในปี 2565
วันนี้ (วันที่ 7 มิถุนายน 2565) นายธนกร วังบุญคงชนะ โฆษกประจำสำนักนายกรัฐมนตรี ปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม พอใจแนวโน้มนักท่องเที่ยวที่ดีขึ้น ภายหลังการติดตามสถานการณ์และการดำเนินการตามนโยบายผ่อนคลายมาตรการเดินทางเข้าประเทศไทย เมื่อวันที่ 1 มิถุนายน 2565 ที่ผ่านมา ซึ่งส่งผลให้นักท่องเที่ยวที่จะเดินทางเข้าประเทศไทยหากเป็นผู้เดินทางที่ไม่ได้รับวัคซีน หรือได้รับวัคซีนไม่ครบ รวมถึงผู้สัมผัสใกล้ชิดเสี่ยงสูง (HRC) สามารถแสดงผล Professional ATK หรือ RT-PCR ได้ โดยไม่ต้องมีการกักตัว ซึ่งขณะนี้ประเทศไทยมียอดจองการเดินทางเพิ่มขึ้นอย่างต่อเนื่อง เนื่องจากมาตรการการเดินทางเข้าประเทศมีความสะดวกและรวดเร็วขึ้น ซึ่งปัจจัยบวกต่อตลาดนักท่องเที่ยวต่างชาติอย่างมาก
โฆษกประจำสำนักนายกรัฐมนตรีกล่าวว่า ททท. ได้รายงานสถานการณ์จากเดิมที่มียอดนักท่องเที่ยวประมาณ 18,000 - 20,000 คนต่อวัน คาดการณ์ว่าหลังจากนี้หากมีการยกเลิก ไทยแลนด์พาส ตัวเลขนักท่องเที่ยวจะเพิ่มขึ้นเป็น 25,000 - 30,000 ต่อวัน และหลังจากการคลายล็อกมาตรการของรัฐบาล เชื่อว่าเศรษฐกิจจะฟื้นตัวขึ้น โดยเฉพาะผู้ประกอบการโรงแรม ร้านอาหาร และรถเช่า โดยเชื่อว่าเศรษฐกิจในปีนี้จะมีรายได้จากการท่องเที่ยวทั้งจากในประเทศและนักท่องเที่ยวต่างประเทศ ประมาณ 1.15 ล้านล้านบาท ซึ่งทางกระทรวงการท่องเที่ยวและกีฬา และหน่วยงานที่เกี่ยวข้องได้ตั้งเป้าหมายให้มีจำนวนนักท่องเที่ยวเดินทางเข้าประเทศได้กว่า 7-10 ล้านคนต่อปี ด้วยการออกแผนส่งเสริมการตลาดท่องเที่ยวผ่านแคมเปญ “Visit Thailand Year 2022: Amazing New Chapters” นำเสนอการพลิกโฉมการท่องเที่ยวไทยสู่มิติใหม่ พร้อมวางกลยุทธ์ดึงดูดนักท่องเที่ยวต่างชาติด้วยการสร้างคุณค่าและประสบการณ์การท่องเที่ยวมิติใหม่จากสินค้าและบริการด้านการท่องเที่ยวที่มีเอกลักษณ์โดดเด่นและแตกต่างจากประเทศคู่แข่ง เช่น ส่งเสริมกลุ่มงานแต่งงาน กลุ่ม digital nomads และครอบครัว, กลุ่ม health & wellness และกลุ่มปั่นจักรยาน เป็นต้น
ขณะเดียวกันในช่วงครึ่งหลังของปีนี้ จะกระตุ้นตลาดนักท่องเที่ยวต่างชาติให้เพิ่มขึ้นต่อเนื่อง โดยเน้นกลุ่มนักท่องเที่ยวคุณภาพให้เพิ่มขึ้นมาไม่น้อยกว่า 300,000 คนต่อเดือนในช่วงเดือนพฤษภาคม-กันยายน 2565 ซึ่งประเมินว่าจะมีนักท่องเที่ยวที่เดินทางเข้าไทยจากประเทศอินเดีย กลุ่มประเทศตะวันออกกลาง อีกทั้งตั้งแต่เดือนตุลาคมเป็นต้นไปจะมีนักท่องเที่ยวจากยุโรปเดินทางเข้ามามากขึ้น เนื่องจากตรงกับช่วงฤดูหนาวของทวีปยุโรป
“ประเทศไทยได้ติดตามประเมินสถานการณ์เพื่อการกำหนดนโยบายประเทศอย่างต่อเนื่อง ซึ่งเป็นการคาดการณ์กำหนดวางนโยบายที่ถูกต้อง สอดรับกับสถานการณ์โลก จึงทำให้นโยบายเปิดประเทศของไทย รวมถึงหลาย ๆ ประเทศเป็นไปในทิศทางเดียวกัน เริ่มผ่อนคลายมาตรการเดินทางเข้าประเทศเช่นเดียวกัน ส่งผลให้นักท่องเที่ยวมีหลายทางเลือก นายกรัฐมนตรีจึงได้สั่งการให้หน่วยงานที่เกี่ยวข้องเร่งประชาสัมพันธ์แผนการท่องเที่ยวไทย ตลอดจนสั่งการกำชับเจ้าหน้าที่ด้านมาตรการทางสาธารณสุข การควบคุมโรค ความปลอดภัยตามจุดต่าง ๆ ให้มีความพร้อมต้อนรับนักท่องเที่ยวอย่างเต็มศักยภาพ เพื่อสร้างความเชื่อมั่น ให้ความปลอดภัยแก่นักท่องเที่ยวและชาวไทยด้วย” นายธนกรฯ กล่าว

ที่มา : https://www.thaigov.go.th/news/contents/details/55438