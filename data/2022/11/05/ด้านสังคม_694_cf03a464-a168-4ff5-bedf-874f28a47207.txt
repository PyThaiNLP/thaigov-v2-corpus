รัฐบาลไทย-ข่าวทำเนียบรัฐบาล-โฆษกดีอีเอสเตือนอย่าหลงเชื่องดเดินทางไป 10 จังหวัด เพราะเป็นแหล่งติดต่อเชื้อโควิด 19


วันพฤหัสบดีที่ 14 ตุลาคม 2564
โฆษกดีอีเอสเตือนอย่าหลงเชื่องดเดินทางไป 10 จังหวัด เพราะเป็นแหล่งติดต่อเชื้อโควิด 19
โฆษกดีอีเอสเตือนอย่าหลงเชื่องดเดินทางไป 10 จังหวัด เพราะเป็นแหล่งติดต่อเชื้อโควิด 19
นางสาวนพวรรณ หัวใจมั่น โฆษกกระทรวงดิจิทัลเพื่อเศรษฐกิจและสังคมฝ่ายการเมือง กล่าวว่า ตามที่มีการเผยแพร่ข้อมูลเรื่อง งดเดินทางไป 10 จังหวัด เพราะเป็นแหล่งติดต่อเชื้อโควิด19 ทางศูนย์ต่อต้านข่าวปลอมได้ดำเนินการตรวจสอบข้อเท็จจริงกับทางกรมควบคุมโรค กระทรวงสาธารณสุข พบว่าประเด็นดังกล่าวนั้น เป็นข้อมูลเท็จ
จากกรณีการส่งต่อข้อความที่ระบุว่างดเดินทางไป 10 จังหวัด ได้แก่ เชียงราย เชียงใหม่ แม่ฮ่องสอน ตากกาญจนบุรี ราชบุรี เพชรบุรี ประจวบคีรีขันธ์ ชุมพร และระนอง เพราะเป็นแหล่งติดต่อเชื้อโควิด19 นั้น ทางกรมควบคุมโรค กระทรวงสาธารณสุข ได้ตรวจสอบเรื่องดังกล่าวและชี้แจงข้อเท็จจริงถึงประเด็นนี้ว่า เป็นการนำข้อมูลเก่า ซึ่งเป็นข่าวปลอมเมื่อเดือนธันวาคม 2563 กลับมาแชร์ซ้ำอีกครั้ง ทั้งนี้ยังไม่มีการประกาศเตือนห้ามเดินทางไปยังพื้นที่เสี่ยงใด ๆ โดยขณะนี้กรมควบคุมโรค ได้มีการเข้มงวดเรื่องการตรวจ เฝ้าระวังอย่างละเอียดมากขึ้น หากพบความเสี่ยงจะดำเนินการตามขั้นตอนอย่างเคร่งครัดและรัดกุม ทั้งการจัดเตรียมสถานที่สังเกตอาการ รวมถึงทำความสะอาดฆ่าเชื้อพื้นที่ ซึ่งสามารถกระทำได้ภายในระยะเวลาอันสั้น จึงยังไม่มีการประกาศปิดพื้นที่ หรือจังหวัดใดในประเทศไทยตามที่กล่าวอ้าง
ดังนั้นขอให้ประชาชนอย่าหลงเชื่อข้อมูลดังกล่าว และขอความร่วมมือไม่ส่ง หรือแชร์ข้อมูลดังกล่าวต่อในช่องทางสื่อสังคมออนไลน์ต่างๆ และเพื่อให้ประชาชนได้รับข้อมูลข่าวสารจากกรมควบคุมโรค กระทรวงสาธารณสุขสามารถติดตามได้ที่เว็บไซต์ ddc.moph.go.th หรือโทร. 02-590-3000 หากประชาชนพบข้อมูลการกระทำผิด เบาะแสการฉ้อโกงหรือหลอกลวงทางโซเชียล โดยแจ้งเข้ามาได้ผ่านช่องทาง ดังนี้ ไลน์ @antifakenewscenter เว็บไซต์https://www.antifakenewscenter.com/ ทวิตเตอร์ https://twitter.com/AFNCThailand และโทรสายด่วน GCC 1111 ต่อ87 รวมทั้งศูนย์รับเรื่องร้องเรียนปัญหาออนไลน์ โทร. 1212 เพื่อจะประสานต่อไปยังหน่วยงานที่เกี่ยวข้องต่อไป
***********

ที่มา : https://www.thaigov.go.th/news/contents/details/46991