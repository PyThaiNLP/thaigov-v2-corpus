รัฐบาลไทย-ข่าวทำเนียบรัฐบาล-ธอส. ประเดิมความสำเร็จการจัดงานมหกรรมที่อยู่อาศัยออนไลน์ครั้งแรก ด้วยยอดผู้เข้าร่วมงานสูงกว่า 39,500 ราย พร้อมก้าวสู่ Digital Bank


วันจันทร์ที่ 2 พฤษภาคม 2565
พิมพ์
ธอส. ประเดิมความสำเร็จการจัดงานมหกรรมที่อยู่อาศัยออนไลน์ครั้งแรก ด้วยยอดผู้เข้าร่วมงานสูงกว่า 39,500 ราย พร้อมก้าวสู่ Digital Bank
ธอส. เผยความสำเร็จของการจัดงาน GHB VARIETY HOME VIRTUAL FAIR : มหกรรมที่อยู่อาศัยออนไลน์จาก ธอส. ซึ่งจัดขึ้นเป็นครั้งแรก โดยตลอดทั้ง 7 วัน มีลูกค้าประชาชนเข้าร่วมงานทางเว็บไซต์ virtualfair.ghbank.co.th ได้ถึง 39,500 ราย
ธนาคารอาคารสงเคราะห์ (ธอส.) เผยความสำเร็จของการจัดงาน GHB VARIETY HOME VIRTUAL FAIR : มหกรรมที่อยู่อาศัยออนไลน์จาก ธอส. ซึ่งจัดขึ้นเป็นครั้งแรก โดยตลอดทั้ง 7 วัน มีลูกค้าประชาชนเข้าร่วมงานทางเว็บไซต์ virtualfair.ghbank.co.th ได้ถึง 39,500 ราย และมีผู้เข้าชมกิจกรรม LIVE EVENT ใน Facebook ธนาคารอาคารสงเคราะห์ รวมกว่า 17,000 View ขณะที่สินเชื่อบ้านอัตราดอกเบี้ยพิเศษมียอดจองสิทธิ์สินเชื่อรวมมากกว่า 3,365 ล้านบาท สะท้อนความพร้อมการก้าวสู่การเป็น Digital Bank
นายฉัตรชัย ศิริไล กรรมการผู้จัดการธนาคารอาคารสงเคราะห์ (ธอส.) กล่าวว่า ตามที่ธนาคารได้จัดงาน GHB VARIETY HOME VIRTUAL FAIR : มหกรรมที่อยู่อาศัยออนไลน์จาก ธอส. ไม่ว่าอยู่ที่ไหนก็ซื้อบ้านได้ทางเว็บไซต์ virtualfair.ghbank.co.th ระหว่างวันที่ 25 เมษายน – 1 พฤษภาคม 2565 ซึ่งธนาคารได้จัดขึ้นเป็นครั้งแรกเพื่อรองรับความต้องการของลูกค้าประชาชนในยุค New Normal ให้สามารถเข้าถึงบริการต่าง ๆ ของ ธอส. ได้ทุกที่ทุกเวลาผ่านช่องทางออนไลน์ สะดวก รวดเร็ว โดยไม่ต้องเดินทางมาที่สาขา และก้าวไปสู่การเป็น Digital Bank ในปี 2565 ซึ่งการจัดงานตลอด 7 วันที่ผ่านมา GHB VARIETY HOME VIRTUAL FAIR ได้รับการตอบรับเป็นอย่างดีจากลูกค้าประชาชน โดยมีผลการจัดงานที่น่าสนใจ ดังนี้
1.จำนวนผู้เข้าชมงานทางเว็บไซต์ virtualfair.ghbank.co.th : 39,500 ราย
2.จำนวนผู้เข้าชมกิจกรรม LIVE EVENT ทาง Facebook ธนาคารอาคารสงเคราะห์ :  17,000 View
3.สินเชื่อบ้านอัตราดอกเบี้ยพิเศษปีที่ 1 เท่ากับ 2.22% ต่อปี : ยอดจองสิทธิ์ 3,000 ล้านบาท
4.สินเชื่อบ้านนาทีทอง Golden Minute อัตราดอกเบี้ยปีที่ 1 เท่ากับ 1.60% ต่อปี  : ยอดจองสิทธิ์ 365 ล้านบาท ซึ่งเปิดให้จอง 4 รอบ โดยรอบที่จองเต็มกรอบวงเงิน 100 ล้านบาทเร็วที่สุด ใช้เวลาเพียง 6 นาที
5.บ้านมือสอง ธอส. ทั่วประเทศ : ยอดจองซื้อ 34 รายการ ราคาขาย 51 ล้านบาท
6.สลากออมทรัพย์ ธอส. : ยอดจองซื้อ 38.4 ล้านบาท
ทั้งนี้ ลูกค้าที่จองสิทธิ์สินเชื่อบ้านอัตราดอกเบี้ยปีที่ 1 เท่ากับ 2.22% ต่อปี (กรอบวงเงินรวม 1,500 ล้านบาท) และสินเชื่อบ้านนาทีทอง Golden Minute อัตราดอกเบี้ยปีที่ 1 เท่ากับ 1.60% ต่อปี (กรอบวงเงินรวม 500 ล้านบาท) สามารถยื่นกู้ อนุมัติ และทำนิติกรรมภายในวันที่ 30 มิถุนายน 2565 หรือจนกว่าจะเต็มกรอบวงเงินโครงการ และจากความสำเร็จของการจัดงานในครั้งนี้ทำให้ธนาคารได้กำหนดให้มีการจัดงาน “GHB VARIETY HOME VIRTUAL FAIR : มหกรรมที่อยู่อาศัยออนไลน์” ขึ้นอีกครั้งในเดือนกันยายน 2565 เพื่อขอบคุณลูกค้าประชาชนในโอกาสฉลองครบรอบสถาปนา ธอส. ปีที่ 69 สอบถามรายละเอียดเพิ่มเติมได้ที่ ธอส.ทุกสาขาทั่วประเทศ หรือ ที่ G H Bank Call Center โทร 0-2645-9000 หรือ Facebook Fanpage ธนาคารอาคารสงเคราะห์ และติดตามข้อมูลข่าวสารของธนาคารได้ที่ Mobile Application : GHB ALL และ www.ghbank.co.th

ที่มา : https://www.thaigov.go.th/news/contents/details/54136