รัฐบาลไทย-ข่าวทำเนียบรัฐบาล-โฆษกรัฐบาลย้ำ นายกฯ จริงใจดูแลพี่น้องเกษตรกร แจงนโยบายไม่เน้นฉาบฉวย แต่สร้างความเข้มแข็งให้เกษตรกรอย่างยั่งยืน ย้อนถ้านโยบายรัฐบาลหญิงหน่อยดีจริง คงไม่เห็นภาพชาวนายังต้องทนทุกข์


วันศุกร์ที่ 12 พฤศจิกายน 2564
พิมพ์
โฆษกรัฐบาลย้ำ นายกฯ จริงใจดูแลพี่น้องเกษตรกร แจงนโยบายไม่เน้นฉาบฉวย แต่สร้างความเข้มแข็งให้เกษตรกรอย่างยั่งยืน ย้อนถ้านโยบายรัฐบาลหญิงหน่อยดีจริง คงไม่เห็นภาพชาวนายังต้องทนทุกข์
โฆษกรัฐบาลย้ำ นายกฯ จริงใจดูแลพี่น้องเกษตรกร แจงนโยบายไม่เน้นฉาบฉวย แต่สร้างความเข้มแข็งให้เกษตรกรอย่างยั่งยืน ย้อนถ้านโยบายรัฐบาล “หญิงหน่อย” ดีจริง คงไม่เห็นภาพชาวนายังต้องทนทุกข์จนถึงทุกวันนี้
วันที่ 12 พ.ย.64 นายธนกร วังบุญคงชนะ โฆษกประจำสำนักนายกรัฐมนตรี กล่าวถึงกรณีที่คุณหญิงสุดารัตน์ เกยุราพันธุ์ ประธานพรรคไทยสร้างไทย ระบุว่า นโยบายประกันราคาข้าวไม่สามารถแก้ปัญหาข้าวเปลือกตกต่ำได้ เป็นความทุกข์ซ้ำซากของชาวนา ที่ยิ่งทำยิ่งเจ๊ง ยิ่งทำยิ่งจน  หากพรรคไทยสร้างไทยได้เป็นรัฐบาล จะเร่งแก้ไขปัญหาเพื่อให้ชาวนาหายจน หมดหนี้ มีรายได้อย่างมั่นคงว่า พล.อ.ประยุทธ์ จันทร์โอชา นายกรัฐมนตรี และรัฐมนตรีว่าการกระทรวงกลาโหม ยืนยันมาตลอดว่า จะดูแลพี่น้องเกษตรกรทั่วประเทศ โดยขณะนี้เร่งให้กระทรวงการคลัง กระทรวงเกษตรและสหกรณ์ และกระทรวงพาณิชย์ ร่วมกันวิเคราะห์แนวโน้มราคาพืชผลทางการเกษตร เพื่อหามาตรการช่วยเหลือเกษตรกรอย่างเหมาะสม และไม่เป็นการบิดเบือนกลไกตลาด รวมถึงเร่งส่งเสริมการวิจัยและพัฒนาพันธุ์ข้าวอย่างเป็นระบบด้วย นอกจากนี้ มีการจัดสรรงบประมาณเพื่อสนับสนุนการดำเนินโครงการประกันราคาข้าว รวมทั้งยังส่งเสริมการจัดตั้งศูนย์เมล็ดพันธุ์ข้าวอินทรีย์ชุมชน และโรงสีข้าวอินทรีย์ของเครือข่าย เพื่อสร้างมูลค่าเพิ่ม ลดต้นทุนราคา ให้ข้าวไทยสามารถแข่งขันกับตลาดต่างประเทศได้ ซึ่งเป็นวิธีที่อาจจะต้องใช้เวลาบ้าง แต่จะเป็นการสร้างความเข้มแข็งให้กับเกษตรกรอย่างยั่งยืน
โฆษกประจำสำนักนายกรัฐมนตรี กล่าวอีกว่า นายจุรินทร์ ลักษณวิศิษฏ์ รองนายกรัฐมนตรี และรัฐมนตรีว่าการกระทรวงพาณิชย์ ก็ชี้แจงชัดเจนแล้วว่า เรื่องราคาข้าวนั้นจะขึ้นอยู่กับปริมาณความชื้น ดังนั้น จะเอาข้าวที่มีความชื้นมาเทียบราคาข้าวแห้งที่ไม่มีความชื้นไม่ได้ ทั้งนี้ เมื่อวันที่ 25 ต.ค.ที่ผ่านมา รัฐบาลได้อนุมัติโครงการประกันรายได้ ปี 2564/65 และมาตรการคู่ขนานอื่น ๆ วงเงิน 18,000 ล้านบาท ขณะที่เงินประกันรายได้นั้นจะจ่ายให้ 33 งวด โดยขณะนี้งวดที่ 1 และ 2 จ่ายไปแล้วเมื่อวันที่ 9-10 พ.ย. ที่ผ่านมา วงเงิน 13,000 ล้านบาท ส่วนงวดที่เหลือจะจ่ายสัปดาห์ละครั้ง แต่จะจ่ายครั้งละเท่าไรนั้นขึ้นอยู่กับราคาข้าวที่เป็นจริงในขณะนั้นด้วย ส่วนการแก้ปัญหาระยะกลางและยาวนั้น รัฐบาลได้วางยุทธศาสตร์ข้าวระยะ 5 ปี จะลดต้นทุนการทำนาของชาวนาจาก 6,000 บาทต่อไร่ เหลือ 3,000 บาทต่อไร่ภายใน 5 ปี รวมถึงภายในปี 2567 จะเร่งพัฒนาส่งเสริมในการใช้พันธุ์ข้าว 12 ชนิด ซึ่งเป็นพันธุ์ข้าวที่เป็นไปตามความต้องการของตลาด ซึ่งเป็นไปตามยุทธศาสตร์การตลาดนำการผลิต
“ราคาข้าวที่ลดต่ำลงในขณะนี้เกิดจากปัจจัยหลายประการ โครงการประกันรายได้เป็นเพียงมาตรการหนึ่งที่ท่านนายกฯ ต้องการช่วยเหลือเกษตรกรด้วยความจริงใจ เพราะที่ผ่านมาชาวนาต้องทนทุกข์ซ้ำซากจากนโยบายขายฝันของบางรัฐบาล ชาวนานน้ำตาตก แต่อดีตนายกฯ บางคนกลับหนีความรับผิดชอบในสิ่งที่ตัวเองทำไว้ แล้วปล่อยให้อดีตรัฐมนตรีถูกจำคุกเพราะทุจริตเพียงลำพัง ที่สำคัญ นโยบายที่ว่า ยิ่งทำยิ่งเจ๊ง ยิ่งทำยิ่งจน ยิ่งทำยิ่งเป็นหนี้นั้น ก็เห็นชาวนาเจ๊ง จน และเป็นหนี้มาตั้งแต่สมัยรัฐบาลคุณหญิงสุดารัตน์แล้วไม่ใช่หรือ ถึงเวลานี้ผ่านรัฐบาลของพรรคคุณหญิงสุดารัตน์มาแล้วกี่พรรค กี่รัฐบาล ถ้านโยบายของรัฐบาลคุณหญิงสุดารัตน์ดีจริง ป่านนี้คงไม่ได้เห็นภาพชาวนาต้องทนทุกข์จนถึงทุกวันนี้” นายธนกร กล่าว

ที่มา : https://www.thaigov.go.th/news/contents/details/48127