รัฐบาลไทย-ข่าวทำเนียบรัฐบาล-รพ.ยี่งอเฉลิมพระเกียรติ 80 พรรษา ใช้ระบบดิจิทัลช่วยบริการผู้ป่วย พร้อมฉีดวัคซีนเชิงรุกช่วยควบคุมการระบาดโควิด 19 ในพื้นที่


วันศุกร์ที่ 15 กรกฎาคม 2565
รพ.ยี่งอเฉลิมพระเกียรติ 80 พรรษา ใช้ระบบดิจิทัลช่วยบริการผู้ป่วย พร้อมฉีดวัคซีนเชิงรุกช่วยควบคุมการระบาดโควิด 19 ในพื้นที่
องคมนตรี ติดตามความก้าวหน้าการพัฒนางานของโรงพยาบาลยี่งอเฉลิมพระเกียรติ 80 พรรษา จังหวัดนราธิวาส พบมีการนำเทคโนโลยีดิจิทัลมาพัฒนากระบวนการดูแลรักษาผู้ป่วยโควิด 19 เพิ่มความปลอดภัยของผู้ป่วย เจ้าหน้าที่ และชุมชน
องคมนตรี ติดตามความก้าวหน้าการพัฒนางานของโรงพยาบาลยี่งอเฉลิมพระเกียรติ 80 พรรษา จังหวัดนราธิวาส พบมีการนำเทคโนโลยีดิจิทัลมาพัฒนากระบวนการดูแลรักษาผู้ป่วยโควิด 19 เพิ่มความปลอดภัยของผู้ป่วย เจ้าหน้าที่ และชุมชน และยังมีโครงการ “ตรวจให้รู้ แล้ว You ก็รับวัคซีน” ค้นหาผู้ติดเชื้อพร้อมให้วัคซีนเชิงรุกถึงบ้าน ช่วยควบคุมการระบาดโควิด 19 ในพื้นที่ได้อย่างรวดเร็ว
วันนี้ (15 กรกฎาคม 2565 ) ที่โรงพยาบาลยี่งอเฉลิมพระเกียรติ 80 พรรษา อำเภอยี่งอ จังหวัดนราธิวาส พลอากาศเอก ชลิต พุกผาสุข องคมนตรี รองกรรมการมูลนิธิเทพรัตนเวชชานุกูล พร้อมด้วย นายแพทย์โสภณ เมฆธน ผู้ช่วยรัฐมนตรีประจำกระทรวงสาธารณสุข นายแพทย์ธงชัย เลิศวิไลรัตนพงศ์ รองปลัดกระทรวงสาธารณสุข นายแพทย์สุเทพ เพชรมาก ผู้ตรวจราชการกระทรวงสาธารณสุข เขตสุภาพที่ 12 คณะผู้บริหาร และหน่วยงานที่เกี่ยวข้อง ตรวจเยี่ยมให้กำลังใจการปฏิบัติงานและติดตามความก้าวหน้าการพัฒนางานสำคัญของโรงพยาบาล พร้อมมอบของเยี่ยมให้กับผู้ป่วยที่มารับบริการ
นายแพทย์โสภณ กล่าวว่า โรงพยาบาลยี่งอเฉลิมพระเกียรติ 80 พรรษา เป็นโรงพยาบาลชุมชน 1 ใน 10 แห่ง ที่กระทรวงสาธารณสุขจัดสร้างและพัฒนาให้เป็นโรงพยาบาลชุมชนเฉลิมพระเกียรติ 80 พรรษา โดยอยู่ในพระอุปถัมภ์ของมูลนิธิเทพรัตนเวชชานุกูล ดูแลประชาชนในพื้นที่ 42,782 คน มีการพัฒนาศักยภาพการจัดบริการผู้ป่วยอย่างต่อเนื่องตามวิสัยทัศน์ “เราจะเป็นโรงพยาบาลที่มีคุณภาพที่ดีที่สุดของชุมชน” (The best Community-Owned Hospital) ซึ่งในช่วงที่มีการแพร่ระบาดของโรคโควิด 19 ได้ปรับกระบวนการดูแลรักษาเพื่อเพิ่มความปลอดภัยทั้งกับตัวผู้ป่วย เจ้าหน้าที่ และชุมชน โดยแผนกผู้ป่วยนอก ได้จัดระบบคัดกรองและแยกผู้ป่วยโรคระบบทางเดินหายใจออกจากผู้ป่วยอื่นๆ ส่วนแผนกผู้ป่วยใน ได้นำเทคโนโลยีดิจิทัลมาช่วยในการให้บริการ เช่น ใช้ Digital Chart แทนการบันทึกด้วยระบบกระดาษ ใช้ระบบ AI ในการแปลผลเอกซเรย์ปอด รวมถึงระบบ Telemedicine ระบบกล้องวงจรปิด เป็นต้น
นายแพทย์โสภณ กล่าวต่อว่า ในด้านการป้องกันควบคุมโรคโควิด 19  ได้ใช้อาคารภูมิพัฒน์จัดเป็นพื้นที่ให้บริการวัคซีนแก่ประชาชน และยังจัดทำโครงการ “ตรวจให้รู้ แล้ว You ก็รับวัคซีน” ซึ่งเป็นการค้นหาผู้ติดเชื้อในหมู่บ้านที่พบการระบาดควบคู่กับให้บริการฉีดวัคซีนเชิงรุกถึงบ้าน เพื่อให้ครอบคลุมกลุ่มเป้าหมายให้มากที่สุด โดยได้รับการสนับสนุนรถเคลื่อนที่จากมูลนิธิเทพรัตนเวชชานุกูล ทำให้สามารถจำกัดการแพร่ระบาดได้อย่างรวดเร็ว ทั้งนี้ ข้อมูลสะสมถึงวันที่ 7 กรกฎาคม 2565 โรงพยาบาลยี่งอเฉลิมพระเกียรติ 80 พรรษา ได้ให้บริการฉีดวัคซีนโควิด 19 เข็มที่ 1 จำนวน 26,711 ราย คิดเป็นร้อยละ 55.75 เข็มที่ 2 จำนวน 21,091 ราย คิดเป็นร้อยละ 44.26 และเข็มที่ 3 จำนวน 2,001 ราย คิดเป็นร้อยละ 6.67
******************************15 กรกฎาคม 2565

ที่มา : https://www.thaigov.go.th/news/contents/details/56900