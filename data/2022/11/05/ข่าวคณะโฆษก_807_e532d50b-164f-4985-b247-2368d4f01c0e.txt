รัฐบาลไทย-ข่าวทำเนียบรัฐบาล-นายกฯ สั่งการยกระดับช่วยเหลือประชาชน แก้ไขปัญหาราคาสินค้า โภคภัณฑ์อาหาร ที่มีราคาสูงขึ้น เพื่อลดภาระ ค่าใช้จ่ายประชาชนโดยสั่งวางมาตรการระยะสั้นระยะยาว


วันเสาร์ที่ 8 มกราคม 2565
พิมพ์
นายกฯ สั่งการยกระดับช่วยเหลือประชาชน แก้ไขปัญหาราคาสินค้า โภคภัณฑ์อาหาร ที่มีราคาสูงขึ้น เพื่อลดภาระ ค่าใช้จ่ายประชาชนโดยสั่งวางมาตรการระยะสั้นระยะยาว
โฆษกรัฐบาลเผย นายกฯ สั่งการยกระดับช่วยเหลือประชาชน แก้ไขปัญหาราคาสินค้า โภคภัณฑ์อาหาร ที่มีราคาสูงขึ้น เพื่อลดภาระ ค่าใช้จ่ายประชาชน โดยสั่งวางมาตรการระยะสั้นระยะยาว ให้สอดคล้องต่อสถานการณ์ และเพื่อความยั่งยืน
วันที่ 8 ม.ค. 65 นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่าพลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ติดตามสถานการณ์ และห่วงใยประชาชนที่ได้รับผลกระทบจากราคาสินค้าโภคภัณฑ์อาหารซึ่งปรับตัวสูงขึ้นในหลายประเภท โดยกำชับสั่งการให้ทุกหน่วยงานที่เกี่ยวข้อง ร่วมกันกำกับดูแลราคาสินค้า และช่วยเหลือประชาชนให้อยู่ในเกณฑ์ที่เหมาะสมและควบคุมได้ ทั้งนี้ การปรับตัวของราคาดังกล่าว เป็นไปตามกลไกตลาดอาหารโลก ซึ่งสอดคล้องกับดัชนีราคาอาหารโลก FAO Food Price Index: FFPI) ที่องค์การอาหารและเกษตรแห่งสหประชาชาติ (FAO) รายงานว่า ค่าเฉลี่ยของราคาสินค้าโภคภัณฑ์หลักที่มีการซื้อขายมากที่สุดทั่วโลกในปี 2564 อยู่ที่ร้อยละ 125.7 ซึ่งเพิ่มขึ้น 28.1% จากปี 2563 และเป็นระดับสูงสุด นับตั้งแต่เมื่อปี 2554 ซึ่งเคยสูงถึงร้อยละ 131.9
ขณะเดียวกัน รายงานดัชนีราคาผู้บริโภคของประเทศไทย ยังชี้ให้เห็นว่ามีแนวโน้มเพิ่มสูงขึ้นเช่นเดียวกัน โดยค่าเฉลี่ยของปี 2564 เมื่อเทียบกับปี 2563 เพิ่มสูงขึ้นร้อยละ 1.23 และในไตรมาสที่ 4 ของปี 2564 เทียบกับไตรมาสที่ 4 ปี 2563 เพิ่มสูงขึ้นร้อยละ 2.42 โดยราคาสินค้ากลุ่มอาหารสด เช่น ราคาของเนื้อสุกร ซึ่งเป็นผลกระทบจากต้นทุนการเลี้ยง (อาหารสัตว์ ยารักษาโรค) เพิ่มสูงขึ้น รวมทั้งปัญหาโรคระบาดในสุกรและมาตรการลดความเสี่ยงโดยการจำกัดจำนวนการเลี้ยงที่ทำให้ปริมาณสุกรในระบบลดลง
ซึ่งจากสถานการณ์ดังกล่าว รัฐบาลได้ยกระดับมาตรการขั้นสูงสุดในการควบคุมราคาอาหารสด โดยราชกิจจานุเบกษาได้ออกประกาศคณะกรรมการกลางว่าด้วยราคาสินค้าและบริการ ฉบับที่ 1 พ.ศ. 2565 เรื่อง ห้ามส่งออกสุกรมีชีวิตไปนอกราชอาณาจักร และประกาศคณะกรรมการกลางว่าด้วยราคาสินค้าและบริการ ฉบับที่ 2 พ.ศ. 2565 เรื่อง การแจ้งปริมาณ ราคา สถานที่เก็บ และจัดทำบัญชีคุมสินค้าสุกร เนื้อสุกร กำหนดห้ามมิให้ส่งออกสุกรมีชีวิตไปนอกราชอาณาจักรทุกกรณีเป็นการชั่วคราว เป็นระยะเวลา 3 เดือน นับตั้งแต่วันที่ 5 มกราคม 2565 เพื่อให้ปริมาณสุกรและเนื้อสุกร มีเพียงพอต่อการบริโภคภายในประเทศ
“ท่ามกลางสถานการณ์ที่ไม่แน่นอน โลกกำลังเผชิญทั้งจากการแพร่ระบาดของโควิด-19 การเข้าสู่สังคมผู้สูงอายุ และการขาดแคลนอาหาร ส่งผลให้ราคาอาหารสูงขึ้น นายกฯ ได้กำชับและสั่งการให้ทุกหน่วยงาน ติดตาม และออกมาตรการช่วยเหลือ บรรเทาผลกระทบที่เกิดกับประชาชนอย่างเร่งด่วน ทั้งมาตรการระยะสั้นและระยะยาว บูรณาการการทำงานร่วมกันจากทุกภาคส่วน ให้สอดคล้องต่อสถานการณ์ และเพื่อความยั่งยืนต่อไป ในอนาคต” นายธนกร กล่าว

ที่มา : https://www.thaigov.go.th/news/contents/details/50330