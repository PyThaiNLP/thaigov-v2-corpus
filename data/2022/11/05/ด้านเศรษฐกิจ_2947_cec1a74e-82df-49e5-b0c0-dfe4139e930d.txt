รัฐบาลไทย-ข่าวทำเนียบรัฐบาล-“ชัยวุฒิ” พร้อมหนุนบริษัทร่วมทุนญี่ปุ่นภาคไอซีทีและดิจิทัล ในเขตเศรษฐกิจพิเศษ EEC


วันจันทร์ที่ 21 กุมภาพันธ์ 2565
“ชัยวุฒิ” พร้อมหนุนบริษัทร่วมทุนญี่ปุ่นภาคไอซีทีและดิจิทัล ในเขตเศรษฐกิจพิเศษ EEC
“ชัยวุฒิ” พร้อมหนุนบริษัทร่วมทุนญี่ปุ่นภาคไอซีทีและดิจิทัล ในเขตเศรษฐกิจพิเศษ EEC
เมื่อวันที่ 21 กุมภาพันธ์ 2565 นายชัยวุฒิ ธนาคมานุสรณ์ รัฐมนตรีว่าการกระทรวงดิจิทัลเพื่อเศรษฐกิจและสังคม ได้ให้การต้อนรับคณะผู้แทนจากองค์การส่งเสริมการค้าต่างประเทศของญี่ปุ่น (Japan External Trade Organization: JETRO Bangkok) และหอการค้าญี่ปุ่น – กรุงเทพมหานคร (Japanese Chamber of Commerce, Bangkok: JCCB) นำโดย Mr. Atsushi Taketani ประธานเจโทร กรุงเทพฯ ในโอกาสเยี่ยมคารวะและหารือ ผ่านระบบการประชุมทางไกล ณ ห้องประชุม MDES1 ชั้น 9 กระทรวงดิจิทัลเพื่อเศรษฐกิจและสังคม
ในโอกาสนี้ Mr. Atsushi Taketani ได้นำเสนอบทสรุปการสำรวจแนวโน้มทางเศรษฐกิจของบริษัทร่วมทุนญี่ปุ่นในประเทศไทย ประจำครึ่งปีหลัง พ.ศ.2564 และแนวทางการดำเนินความร่วมมือด้านเศรษฐกิจระหว่างอาเซียน – ญี่ปุ่น ในยุคหลังการแพร่ระบาดของโรคติดเชื้อไวรัสโคโรนา โควิด – 19 พร้อมกันนี้ ฝ่ายญี่ปุ่นได้รายงานว่า ในช่วงที่ผ่านมาไทยมีการพัฒนาโครงสร้างพื้นฐานด้านการสื่อสารดีขึ้น โดยเฉพาะด้าน 5G และการสื่อสารสารสนเทศ อย่างไรก็ดี ประสงค์ขอรับการสนับสนุนจาก ดศ. แก่บริษัทร่วมทุนญี่ปุ่นในภาคไอซีทีและดิจิทัล ในการลงทุนในเขตเศรษฐกิจพิเศษภาคตะวันออก (EEC) ด้วย
ด้านนายชัยวุฒิ ธนาคมานุสรณ์ กล่าวย้ำว่า กระทรวงดิจิทัลฯ ยินดีให้การสนับสนุนบริษัทร่วมทุนญี่ปุ่นในประเด็นการลงทุนในเขต EEC รวมถึงจะมุ่งมั่นพัฒนาโครงสร้างพื้นฐานด้านไอซีทีและดิจิทัลของไทยให้ดียิ่งขึ้นเพื่ออำนวยความสะดวกแก่การดำเนินกิจกรรมทางธุรกิจ และยกระดับชีวิตความเป็นอยู่ของประชาชนให้ดีขึ้น รวมถึงจะดำเนินงานอย่างใกล้ชิดกับฝ่ายญี่ปุ่นเพื่อกระชับความร่วมมือในทุกมิติต่อไป
********************

ที่มา : https://www.thaigov.go.th/news/contents/details/51779