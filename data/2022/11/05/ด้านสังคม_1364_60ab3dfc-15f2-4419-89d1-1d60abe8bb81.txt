รัฐบาลไทย-ข่าวทำเนียบรัฐบาล-ปลัด สธ. เผย โรงพยาบาลสิรินธร กทม. ให้บริการผู้ป่วยโควิดแบบ เจอ แจก จบ ตามแนวทางสธ. ไปแล้วกว่า 800 ราย


วันพฤหัสบดีที่ 24 มีนาคม 2565
ปลัด สธ. เผย โรงพยาบาลสิรินธร กทม. ให้บริการผู้ป่วยโควิดแบบ เจอ แจก จบ ตามแนวทางสธ. ไปแล้วกว่า 800 ราย
ปลัดกระทรวงสาธารณสุข เผย โรงพยาบาลสิรินธร สังกัดกรุงเทพมหานคร ร่วมจัดบริการผู้ป่วยโควิด 19 แบบผู้ป่วยนอก “เจอ แจก จบ” ตามแนวทางกระทรวงสาธารณสุข ตั้งแต่วันที่ 8 มีนาคม 2565 ให้บริการไปแล้ว 853 ราย
นายแพทย์เกียรติภูมิ วงศ์รจิต ปลัดกระทรวงสาธารณสุข กล่าวว่า กระทรวงสาธารณสุขมีการพัฒนานวัตกรรมในการดูแลผู้ป่วยโรคโควิด 19 ต่อเนื่อง โดยการระบาดระลอกล่าสุด แม้จะพบผู้ติดเชื้อเป็นจำนวนมาก แต่โรคมีความรุนแรงลดลง ผู้ป่วยส่วนใหญ่มีอาการน้อยหรือไม่มีอาการ จึงให้สถานพยาบาลทุกแห่งเพิ่มการรักษาผู้ติดเชื้อโควิด 19 แบบผู้ป่วยนอก หรือ เจอ แจก จบ ซึ่งช่วยให้ผู้ติดเชื้อเข้าสู่ระบบบริการได้เร็วขึ้น และลดภาระงานของเจ้าหน้าที่ ให้สามารถไปดูแลผู้ติดเชื้อที่มีอาการหนักได้ ทั้งนี้ กรุงเทพมหานคร เป็นหน่วยงานหนึ่งที่ร่วมกับกระทรวงสาธารณสุขรับมือสถานการณ์โรคโควิด 19 มาโดยตลอด และเป็นหลักในการดูแลผู้ติดเชื้อในพื้นที่กรุงเทพฯ ที่มีจำนวนมาก
นายแพทย์เกียรติภูมิ กล่าวต่อว่า ได้มีโอกาสนำคณะผู้บริหารไปเยี่ยมให้กำลังใจและติดตามการดำเนินงานของโรงพยาบาลสิรินธร สำนักการแพทย์ กรุงเทพมหานคร พบว่ามีการปรับแนวทางการรักษาให้สอดคล้องกับแนวทางของกระทรวงสาธารณสุข ผู้มีอายุ 15-60 ปี ที่มีผล ATK เป็นบวก หากไม่มีอาการหรือมีอาการเล็กน้อย มีสุขภาพแข็งแรง ไม่มีโรคประจำตัว ไม่มีปัจจัยเสี่ยง จะให้การรักษาแบบผู้ป่วยนอกและแยกกักตัวที่บ้าน หรือ “เจอ แจก จบ” ซึ่งเริ่มตั้งแต่วันที่  8 - 23 มีนาคม 2565 ให้บริการไปแล้ว 853 ราย แต่หากไม่สะดวกจะส่งรักษาที่ศูนย์พักคอยวัดปากบ่อ บึงหนองบอน วัดสะพาน หรือ Hospitel
ส่วนผู้ที่มีความเสี่ยง เช่น อายุมากกว่า 60 ปีขึ้นไป มีโรคร่วม เป็นเบาหวาน ความดันโลหิตสูง ไตวายเรื้อรัง ปอดอุดกั้นเรื้อรัง จะประเมินระดับความเสี่ยงและให้รับการรักษาในโรงพยาบาล Hospitel  HI หรือ CI โดยโรงพยาบาลสิรินธรมีหอผู้ป่วยแยกโรค 1-6 และหอผู้ป่วยเฉพาะกิจ รองรับ พร้อมห้องปฏิบัติการทางอณูชีววิทยา ตั้งแต่วันที่ 1 มกราคม 2565 ถึงปัจจุบัน ดูแลผู้ป่วยโควิด 19 ไปแล้ว 3,657 ราย
******************************************* 24 มีนาคม 2565

ที่มา : https://www.thaigov.go.th/news/contents/details/52886