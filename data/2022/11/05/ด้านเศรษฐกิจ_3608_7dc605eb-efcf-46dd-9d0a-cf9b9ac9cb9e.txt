รัฐบาลไทย-ข่าวทำเนียบรัฐบาล-“อลงกรณ์” ยืนยันด่านโมฮ่านเปิดนำเข้าทุเรียนไทยปกติ ไม่ได้ปิดตามที่สื่อเสนอข่าวขอความร่วมมือเช็คข้อมูลก่อนออกข่าวหรือแชร์ต่อเพราะกระทบราคาทุเรียน


วันพุธที่ 27 เมษายน 2565
“อลงกรณ์” ยืนยันด่านโมฮ่านเปิดนำเข้าทุเรียนไทยปกติ ไม่ได้ปิดตามที่สื่อเสนอข่าวขอความร่วมมือเช็คข้อมูลก่อนออกข่าวหรือแชร์ต่อเพราะกระทบราคาทุเรียน
“อลงกรณ์” ยืนยันด่านโมฮ่านเปิดนำเข้าทุเรียนไทยปกติ ไม่ได้ปิดตามที่สื่อเสนอข่าวขอความร่วมมือเช็คข้อมูลก่อนออกข่าวหรือแชร์ต่อเพราะกระทบราคาทุเรียน
นายอลงกรณ์ พลบุตร ที่ปรึกษารัฐมนตรีว่าการกระทรวงเกษตรและสหกรณ์ และประธานคณะทำงานแก้ไขปัญหาผลไม้ล่วงหน้าในคณะกรรมการพัฒนาและบริหารจัดการผลไม้ (Fruit Board) แถลงวันนี้ (27 เม.ย.) ว่า ตามที่มีสื่อมวลชนบางส่วนเสนอข่าวว่า จีนปิดด่านโมฮ่านระงับการนำเข้าทุเรียนและผลไม้ของไทยนั้น ขอชี้แจงว่า ด่านโมฮ่านยังเปิดทำการเป็นปกติในการนำเข้าทุเรียนและผลไม้ของไทย และขอความร่วมมือสื่อมวลชนได้ตรวจสอบข้อมูลก่อนการเสนอข่าวสารที่ไม่เป็นความจริงโดยเฉพาะมีการแชร์ต่อในโซเชียลมีเดีย เนื่องจากข่าวสารดังกล่าวกระทบต่อราคาทุเรียนและผลไม้อื่นๆ
“มีบางส่วนโยงไปถึงประเด็นการเมืองระหว่างประเทศในทำนองว่า จีนกีดกันผลไม้ไทย ซึ่งขอชี้แจงว่า จีนกับไทยมีความสัมพันธ์ที่ดีต่อกันช่วยซื้อทุเรียนและผลไม้ไทยในยามที่เกิดวิกฤติโควิด19 ระบาดรุนแรงก็ยังนำเข้าผลไม้จากไทยร่วม 2 แสนล้านบาท โดยเฉพาะทุเรียนนำเข้าเกิน 1 แสนล้านบาท ในปีที่ผ่านมา ปีนี้ก็ยังอุดหนุนนำเข้าทุเรียนและผลไม้ไทยเช่นเดิมทั้งที่ตัวเองลำบากเกิดการระบาดของโควิด19 ระลอกใหม่ และยังช่วยสนับสนุนให้ไทยส่งออกทุเรียนและผลไม้โดยใช้เส้นทางรถไฟสายจีน-ลาว ได้สำเร็จเป็นครั้งแรกเมื่อ 24 เมษายนที่ผ่านมาเป็นการขนส่งทุเรียนเต็มขบวนรถไฟ 27 ตู้คอนเทนเนอร์ จำนวน 500 ตันจากจันทบุรีถึงแผ่นดินใหญ่จีนโดยผ่านด่านโมฮ่าน“ นายอลงกรณ์ กล่าว

ที่มา : https://www.thaigov.go.th/news/contents/details/53992