รัฐบาลไทย-ข่าวทำเนียบรัฐบาล-มหาดไทยซักซ้อมสำนักทะเบียนอำเภอ – สำนักทะเบียนท้องถิ่นทั่วประเทศ เตรียมการให้บริการประชาชนตามกฎกระทรวง กำหนดการปฏิบัติงานการทะเบียนราษฎรด้วยระบบดิจิทัล พ.ศ. 2565


วันเสาร์ที่ 29 มกราคม 2565
พิมพ์
มหาดไทยซักซ้อมสำนักทะเบียนอำเภอ – สำนักทะเบียนท้องถิ่นทั่วประเทศ เตรียมการให้บริการประชาชนตามกฎกระทรวง กำหนดการปฏิบัติงานการทะเบียนราษฎรด้วยระบบดิจิทัล พ.ศ. 2565
มหาดไทยซักซ้อมสำนักทะเบียนอำเภอ – สำนักทะเบียนท้องถิ่นทั่วประเทศ เตรียมการให้บริการประชาชนตามกฎกระทรวง กำหนดการปฏิบัติงานการทะเบียนราษฎรด้วยระบบดิจิทัล พ.ศ. 2565 เพื่ออำนวยความสะดวก เพิ่มความรวดเร็ว และลดความแออัดในการเดินทางเข้ารับบริการของพี่น้องปร
วันนี้ (29 ม.ค. 65) นายสุทธิพงษ์ จุลเจริญ ปลัดกระทรวงมหาดไทย เปิดเผยว่า จากการณ์การแพร่ระบาดของโรคติดเชื้อไวรัสโคโรนา 2019 (โควิด-19) รัฐบาลโดยศูนย์บริหารสถานการณ์การแพร่ระบาดของโรคโควิด-19 (ศบค.) มีนโยบายมุ่งเน้นการลดความเสี่ยงในการแพร่ระบาดของโรคโควิด-19 และ พลเอก ประยุทธ์ จันทร์โอชา นายกรัฐมนตรี ได้เน้นย้ำให้ทุกส่วนราชการปรับรูปแบบการให้บริการของหน่วยงานเพื่ออำนวยความสะดวก และสร้างความปลอดภัยให้กับพี่น้องประชาชนที่ติดต่อรับบริการของภาครัฐ ซึ่ง พลเอก อนุพงษ์ เผ่าจินดา รัฐมนตรีว่าการกระทรวงมหาดไทย ได้สั่งการให้กรมการปกครองในฐานะสำนักทะเบียนกลางดำเนินการปรับปรุงกฎหมายที่เกี่ยวข้องเพื่อรองรับการให้บริการด้านการทะเบียนราษฎรให้กับพี่น้องประชาชน
นายสุทธิพงษ์ จุลเจริญ ปลัดกระทรวงมหาดไทย กล่าวว่า เพื่อเพิ่มช่องทางในการปฏิบัติงานด้านการทะเบียนราษฎรด้วยระบบดิจิทัลให้เหมาะสมกับสภาพการณ์การแพร่ระบาดของโรคติดเชื้อไวรัสโคโรนา 2019 (โควิด-19) มีกฎหมายรองรับการปฏิบัติงานของเจ้าหน้าที่ และพี่น้องประชาชนสามารถรับบริการงานทะเบียนราษฎรด้วยระบบยืนยันตัวตนได้อย่างสะดวก รวดเร็ว ลดความแออัดที่จะต้องเดินทางมาขอรับบริการ ณ สำนักทะเบียนต่าง ๆ พลเอก อนุพงษ์ เผ่าจินดา รัฐมนตรีว่าการกระทรวงมหาดไทย ได้ลงนามในกฎกระทรวงกำหนดการปฏิบัติงานการทะเบียนราษฎรด้วยระบบดิจิทัล พ.ศ. 2565 เมื่อวันที่ 26 ม.ค. 65 โดยในขณะนี้ได้ประสานสำนักเลขาธิการคณะรัฐมนตรี เพื่อประกาศในราชกิจจานุเบกษาต่อไป ซึ่งกฎกระทรวงฯ ฉบับนี้ จะมีผลใช้บังคับเมื่อพ้นกำหนด 30 วันนับแต่วันประกาศในราชกิจจานุเบกษาเป็นต้นไป
“เพื่อเตรียมความพร้อมการปฏิบัติงานของนายทะเบียนและเจ้าหน้าที่สำนักทะเบียนอำเภอ และสำนักทะเบียนท้องถิ่น เป็นไปตามกฎหมายได้อย่างถูกต้อง กระทรวงมหาดไทย ได้จัดส่งกฎกระทรวงฯ ฉบับดังกล่าว ไปยังทุกจังหวัดเพื่อแจ้งสำนักทะเบียนอำเภอและสำนักทะเบียนท้องถิ่นทุกแห่งในเขตพื้นที่รับผิดชอบได้ทราบ และทำความเข้าใจให้พร้อมที่จะปฏิบัติงานในการให้บริการพี่น้องประชาชนเมื่อกฎกระทรวงฯ มีผลใช้บังคับ” นายสุทธิพงษ์ฯ กล่าวเน้นย้ำ
นายสุทธิพงษ์ จุลเจริญ ปลัดกระทรวงมหาดไทย กล่าวเพิ่มเติมว่า สำหรับพี่น้องประชาชนที่ประสงค์จะใช้บริการการทะเบียนราษฎรผ่านระบบดิจิทัลตามกฎกระทรวงฯ นี้ ต้องยื่นคำขอลงทะเบียนเพื่อพิสูจน์ตัวตนและกำหนดรหัสลับประจำตัว ด้วยตนเองต่อนายทะเบียน ณ สำนักทะเบียนอำเภอ สำนักทะเบียนท้องถิ่น หรือตามที่ผู้อำนวยการทะเบียนกลางกำหนด โดยต้องแสดงบัตรประจำตัวประชาชนเพื่อให้นายทะเบียนตรวจสอบข้อมูลก่อนการลงทะเบียน โดยยกเว้นค่าธรรมเนียมเกี่ยวกับการทะเบียนราษฎรที่จะต้องเรียกเก็บจากผู้ใช้บริการด้วยระบบดิจิทัลตามกฎกระทรวงฯ ฉบับนี้เป็นระยะเวลา 1 ปีนับตั้งแต่วันที่มีผลใช้บังคับ ทั้งนี้ สามารถติดต่อสอบถามได้ทางศูนย์ตอบปัญหางานทะเบียนและบัตร สายด่วน 1548
“กระทรวงมหาดไทย ได้เน้นย้ำให้ส่วนราชการและหน่วยงานในสังกัดกระทรวงมหาดไทย ทั้ง 7 กรม 6 หน่วยงานรัฐวิสาหกิจ ที่มีภารกิจเกี่ยวข้องในด้านการให้บริการประชาชน ได้พัฒนาการให้บริการด้วยระบบดิจิทัล เพื่อลดความเสี่ยงให้กับพี่น้องประชาชนในการเดินทางมาติดต่อราชการ รวมทั้งเพื่อเป็นการเพิ่มช่องทางการให้บริการพี่น้องประชาชนให้ได้รับความสะดวก รวดเร็ว และความปลอดภัยในด้านข้อมูลส่วนบุคคล” นายสุทธิพงษ์ฯ กล่าวเน้นย้ำ

ที่มา : https://www.thaigov.go.th/news/contents/details/51046