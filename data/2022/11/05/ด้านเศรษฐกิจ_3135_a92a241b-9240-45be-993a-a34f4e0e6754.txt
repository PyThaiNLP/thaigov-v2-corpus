รัฐบาลไทย-ข่าวทำเนียบรัฐบาล-รมช.ประภัตร นำทีมกระทรวงเกษตรฯ ขึ้นเหนือ เร่งฟื้นฟูกลุ่มสุกรรายย่อย-เล็ก เชียงราย


วันศุกร์ที่ 11 มีนาคม 2565
รมช.ประภัตร นำทีมกระทรวงเกษตรฯ ขึ้นเหนือ เร่งฟื้นฟูกลุ่มสุกรรายย่อย-เล็ก เชียงราย
รมช.ประภัตร นำทีมกระทรวงเกษตรฯ ขึ้นเหนือ เร่งฟื้นฟูกลุ่มสุกรรายย่อย-เล็ก เชียงราย พร้อมหนุน "ลานนา Pig Sandbox" ให้เป็นรูปธรรมโดยเร็ว
นายประภัตร โพธสุธน รัฐมนตรีช่วยว่าการกระทรวงเกษตรและสหกรณ์ พร้อมด้วยนายศรายุทธ ยิ้มยวน ที่ปรึกษารัฐมนตรีช่วยว่าการกระทรวงเกษตรและสหกรณ์ นายวิวัฒน์ ไชยชะอุ่ม ผู้อำนวยการกองส่งเสริมและพัฒนาการปศุสัตว์ กรมปศุสัตว์ พร้อมด้วยเจ้าหน้าที่จากกรมปศุสัตว์ ร่วมประชุมหารือเกี่ยวกับสถานการณ์การผลิตสุกรของจังหวัดเชียงราย ณ ห้องประชุมองค์การบริหารส่วนจังหวัดเชียงราย โดยมีนายพินิจ แก้วจิตคงทอง รองผู้ว่าราชการจังหวัดเชียงราย นายกฤต โพธสุธน รองนายกอบจ.เชียงราย นางสายธาร ประสงค์ความดี พลังงานจังหวัดเชียงราย นายกิตติพิชญ์ โยมยอด ผู้แทนธนาคาร ธกส. จังหวัดเชียงราย พร้อมด้วยหัวหน้าส่วนงาน ข้าราชการ เจ้าหน้าที่ และบริษัทเอกชน ในจังหวัดเชียงรายและใกล้เคียงร่วมให้การต้อนรับ ทั้งนี้ ประชุมมีการรับฟังปัญหาในการเลี้ยงสุกร และหารือร่วมกันในการหาแนวทางเพื่อร่วมแก้ไขปัญหาของเกษตรกรผู้เลี้ยงสุกรรายย่อย-เล็ก เพื่อให้มีการกลับเข้ามาเลี้ยงในระบบ และเลี้ยงในฟาร์มที่มีมาตรฐาน เพื่อลดความเสี่ยงต่อการติดโรคระบาดในสุกร
นายวิวัฒน์ ไชยชะอุ่ม ผู้อำนวยการกองส่งเสริมและพัฒนาการปศุสัตว์ และนายสัตวแพทย์สุขุม สนธิพันธุ์ ผู้แทนจาก สำนักงานควบคุมป้องกัน และบำบัดโรคสัตว์ กรมปศุสัตว์ ได้นำเสนอแนวทางการจัดทำ “พื้นที่นำร่องในการเลี้ยงสุกร” หรือ “Pig Sandbox” โดยกรมปศุสัตว์ได้มีการจัดทำโครงการส่งเสริมและฟื้นฟูการเลี้ยงสุกรรายย่อย-เล็ก  ซึ่งเป็นนโยบายสำคัญ และเร่งด่วน ของท่านนายกรัฐมนตรี โดยมีการอบรมให้ความรู้ เพื่อยกระดับฟาร์มมาตรฐาน “ฟาร์มที่มีระบบการป้องกันโรคและการเลี้ยงสัตว์ที่เหมาะสม” (Good Farming Management ; GFM) การเพิ่มแม่พันธุ์และสุกรขุน การผลิตน้ำเชื้อสุกรพันธุ์ดี การลดต้นทุนอาหาร โดยการใช้ต้นอ่อนธัญพืชในการเลี้ยงสัตว์ การจ้างอาสาปศุสัตว์เพื่อช่วยเหลือสัตวแพทย์ และการติดตามงาน
นอกจากนี้ รมช.ประภัตร ยังกล่าวถึงความห่วงใยของท่านนายกรัฐมนตรี ซึ่งรัฐบาลโดยกระทรวงเกษตรและสหกรณ์ร่วมกับ ธกส. จึงได้จัดทำโครงการสานฝันสร้างอาชีพ และยกระดับรายได้เกษตรกร ทั้งด้านพืช ปศุสัตว์ และประมง เพื่อส่งเสริมอาชีพให้แก่เกษตรกรให้มีความมั่นคงต่อไป

ที่มา : https://www.thaigov.go.th/news/contents/details/52449