รัฐบาลไทย-ข่าวทำเนียบรัฐบาล-สธ.และสภาวิชาชีพขอรัฐบาลคุ้มครองผู้ปฏิบัติงานในสถานการณ์โควิด 19


วันพุธที่ 11 สิงหาคม 2564
สธ.และสภาวิชาชีพขอรัฐบาลคุ้มครองผู้ปฏิบัติงานในสถานการณ์โควิด 19
ปลัดกระทรวงสาธารณสุข พร้อมผู้บริหารและสภาวิชาชีพด้านสุขภาพ ออกแถลงการณ์ขอให้รัฐบาลปกป้องคุ้มครองผู้ปฏิบัติงานในสถานการณ์โควิด 19 ทั้งด้านควบคุมป้องกันโรค รักษาพยาบาล จัดหายา เวชภัณฑ์ และวัคซีน เนื่องจากทำงานและตัดสินใจบนภาวะเร่งด่วน
ปลัดกระทรวงสาธารณสุข พร้อมผู้บริหารและสภาวิชาชีพด้านสุขภาพ ออกแถลงการณ์ขอให้รัฐบาลปกป้องคุ้มครองผู้ปฏิบัติงานในสถานการณ์โควิด 19 ทั้งด้านควบคุมป้องกันโรค รักษาพยาบาล จัดหายา เวชภัณฑ์ และวัคซีน เนื่องจากทำงานและตัดสินใจบนภาวะเร่งด่วน มีข้อจำกัดเรื่ององค์ความรู้และทรัพยากร เพื่อลดวิตกกังวลและสร้างความมั่นใจในการปฏิบัติงาน
วันนี้ (11 สิงหาคม 2564) ที่ศูนย์แถลงข่าวสถานการณ์โรคติดเชื้อไวรัสโคโรนา 2019 กระทรวงสาธารณสุข จ.นนทบุรี นายแพทย์เกียรติภูมิ วงศ์รจิต ปลัดกระทรวงสาธารณสุข พร้อมด้วยผู้บริหารประกอบด้วย รองปลัดกระทรวงสาธารณสุข อธิบดีทุกกรม เลขาธิการคณะกรรมการอาหารและยา สถาบันวัคซีนแห่งชาติ สถาบันวิจัยระบบสาธารณสุข สถาบันการแพทย์ฉุกเฉินแห่งชาติ องค์การเภสัชกรรม แพทยสภา สภาการพยาบาล ทันตแพทยสภา สภาเภสัชกรรม สภาเทคนิคการแพทย์ สภากายภาพบำบัด และแพทยสมาคมแห่งประเทศไทย ร่วมประกาศแถลงการณ์ขอให้คุ้มครองผู้ปฏิบัติงานในสถานการณ์โควิด 19
นายแพทย์เกียรติภูมิกล่าวว่า กระทรวงสาธารณสุขและสภาวิชาชีพด้านสุขภาพ เห็นพ้องต้องกันว่า โรคโควิด 19 เป็นโรคอุบัติใหม่ร้ายแรง ที่มีผลกระทบในวงกว้างทุกมิติ ทำให้มีผู้คนเจ็บป่วยจำนวนมาก และบางครอบครัวต้องสูญเสียบุคคลอันเป็นที่รัก ระบบสาธารณสุขของไทยได้ต่อสู้กับโรคนี้มานานเกือบ  2  ปี ด้วยสรรพกำลังทั้งภาครัฐ เอกชน จิตอาสา ประชาสังคม และประชาชน ด้วยสถานการณ์ทุกด้านที่มีความเร่งด่วน ต้องการความร่วมมือร่วมใจในการควบคุมป้องกันโรค การรักษาพยาบาลในทุกวิถีทางที่จะทำได้ รวมทั้งการจัดหายา เวชภัณฑ์และวัคซีน ซึ่งการตัดสินใจและการทำงานในภาวะเร่งด่วน รวมทั้งมีข้อจำกัดในเรื่องขององค์ความรู้และทรัพยากร อาจก่อให้เกิดความไม่สมบูรณ์ หรืออาจเกิดข้อผิดพลาดจากการปฏิบัติงานโดยสุจริตใจได้
ดังนั้น กระทรวงสาธารณสุข จึงร่วมกับภาคีเครือข่ายด้านสุขภาพข้างต้น ขอเสนอให้รัฐบาลได้โปรดพิจารณาดำเนินการหามาตรการในการปกป้องคุ้มครองผู้ปฏิบัติงาน ตลอดจนนักวิชาการต่างๆ เพื่อลดความวิตกกังวล และสร้างความมั่นใจในการทำงานที่จะเป็นประโยชน์สูงสุดกับประชาชนต่อไป
*******************************  11 สิงหาคม 2564

ที่มา : https://www.thaigov.go.th/news/contents/details/44664