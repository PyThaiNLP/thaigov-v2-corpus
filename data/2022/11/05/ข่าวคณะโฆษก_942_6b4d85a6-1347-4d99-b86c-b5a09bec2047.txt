รัฐบาลไทย-ข่าวทำเนียบรัฐบาล-โฆษกรัฐบาล เผย "นายกฯ" พอใจไทยเป็นประเทศที่สามารถรับมือกับสถานการณ์โควิด – 19 (The Covid Resilience Ranking) เป็นอันดับที่ 26 จากทั้งหมด 53 ประเทศ/เขตเศรษฐกิจ


วันเสาร์ที่ 29 มกราคม 2565
พิมพ์
โฆษกรัฐบาล เผย "นายกฯ" พอใจไทยเป็นประเทศที่สามารถรับมือกับสถานการณ์โควิด – 19  (The Covid Resilience Ranking) เป็นอันดับที่ 26 จากทั้งหมด 53 ประเทศ/เขตเศรษฐกิจ
โฆษกรัฐบาล เผย "นายกฯ" พอใจไทยเป็นประเทศที่สามารถรับมือกับสถานการณ์โควิด – 19  (The Covid Resilience Ranking) เป็นอันดับที่ 26 จากทั้งหมด 53 ประเทศ/เขตเศรษฐกิจ มั่นใจเป็นสัญญาณบวกต่อความเชื่อมั่นในการกลับมาเปิดประเทศต้อนรับนักท่องเที่ยวของไทย
วันนี้ 29 ม.ค. 65 นายธนกร วังบุญคงชนะ โฆษกประจำสำนักนายกรัฐมนตรี เผย พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม พอใจประเทศไทยรับมือการแพร่ระบาดไวรัสโควิด-19 ได้ดีขึ้น โดยสำนักข่าวบลูมเบิร์กประจำเดือนมกราคม 2022  จัดอันดับ The Covid Resilience Ranking ให้ประเทศไทยรับมือกับสถานการณ์โควิด-19 ได้ดีที่สุดเป็นอันดับที่ 26 จาก 53 ประเทศและเขตเศรษฐกิจ หลังจากที่เคยอยู่อันดับ 51 เมื่อเดือนตุลาคม 2021 และล่าสุดขยับขึ้นมาถึง 18 อันดับ จาก 44 ขึ้นมาอยู่ที่ 26 โดยพิจารณาจาก 12 ปัจจัยด้วยกันใน 3 หมวดหลัก ได้แก่ กระบวนการเพื่อให้กลับมาเปิดประเทศ เช่น สัดส่วนประชากรที่ได้รับวัคซีน  จำนวนเที่ยวบินที่เพิ่มขึ้นหรือลดลง  สถานการณ์โควิด-19 เช่น สัดส่วนผู้ป่วยต่อประชากร 100,000 คน  สัดส่วนผู้เสียชีวิตจากโควิด-19  คุณภาพชีวิตประชาชน เช่น การเติบโตทางเศรษฐกิจ  ระบบสาธารณสุข และดัชนีการพัฒนาศักยภาพมนุษย์  เป็นต้น  ทั้งนี้  รายงานของสำนักข่าว Bloomberg ยังระบุว่า ประเทศไทยทำได้ดีในขณะนี้  คือ สัดส่วนการฉีดวัคซีนของประชากร จำนวนผู้ติดเชื้อและผู้เสียชีวิตอยู่ในระดับต่ำเมื่อเทียบกับประเทศอื่น ขณะเดียวกัน ที่ยังต้องติดตามจำนวนเที่ยวบินที่ยังสัดส่วนติดลบถึงร้อยละ  64.5 เมื่อเทียบกับช่วงเดียวกันในปี 2020 รวมถึงการคาดการณ์การเติบโตของ GDP ปีนี้ ที่อยู่ที่ร้อยละ 3.9
นายธนกร ยังกล่าวว่า นายกรัฐมนตรี พอใจการจัดอันดับที่ดีขึ้นในครั้งนี้ สะท้อนถึงมาตรการควบคุมการแพร่ระบาดของรัฐบาลที่ถูกต้อง  เชื่อว่าจะเป็นผลบวกต่อความเชื่อมั่นในการ กลับมาเปิดประเทศต้อนรับนักท่องเที่ยวของไทยเพื่อกระตุ้นเศรษฐกิจ อีกครั้ง  เพราะเห็นได้ชัดว่าประเทศไทยยังมีพลังและคนไทยพร้อมที่จะร่วมมือกับรัฐบาลในการขับเคลื่อนประเทศให้สามารถเดินหน้าต่อไปควบคู่กับการป้องกันโรคระบาดไวรัสโควิด-19 ที่กำลังจะกลายเป็นโรคประจำถิ่นในอนาคตอันใกล้นี้
สำหรับ จำนวนผู้ติดเชื้อโควิด - 19 รายใหม่วันนี้ รวม 8,358 ราย จำแนกเป็นผู้ป่วยจากในประเทศ 8,402 ราย ผู้ป่วยมาจากต่างประเทศ 216 ราย ผู้ป่วยสะสม 200,655 ราย (ตั้งแต่ 1 มกราคม 2565) หายป่วยกลับบ้าน 8,358 ราย หายป่วยสะสม 149,512 ราย (ตั้งแต่ 1 มกราคม 2565) ผู้ป่วยกำลังรักษา 83,939 ราย เสียชีวิต 19 ราย ล่าสุดการให้บริการวัคซีน โควิด-19  สะสมอยู่ที่ 115,701,424  โดส เข็มที่ 1 ฉีดสะสม 52,255,503 โดส เข็มที่ 2 ฉีดสะสม 48,551,623 โดส เข็มที่ 3 ฉีดสะสม 13,931,370 โดส เข็มที่ 4 ฉีดสะสม 962,928 โดส
………………

ที่มา : https://www.thaigov.go.th/news/contents/details/51033