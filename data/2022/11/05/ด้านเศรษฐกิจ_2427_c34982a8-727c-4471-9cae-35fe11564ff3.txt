รัฐบาลไทย-ข่าวทำเนียบรัฐบาล-กทพ. เตรียมปรับปรุงกายภาพหน้าด่านเก็บค่าผ่านทางพิเศษด่านสุขาภิบาล 5-1 ด่านสุขาภิบาล 5-2 และด่านจตุโชติ ทางพิเศษฉลองรัช เพื่อรองรับระบบเก็บค่าผ่านทางพิเศษ M-Flow


วันพุธที่ 29 ธันวาคม 2564
กทพ. เตรียมปรับปรุงกายภาพหน้าด่านเก็บค่าผ่านทางพิเศษด่านสุขาภิบาล 5-1 ด่านสุขาภิบาล 5-2 และด่านจตุโชติ ทางพิเศษฉลองรัช เพื่อรองรับระบบเก็บค่าผ่านทางพิเศษ M-Flow
...
การทางพิเศษแห่งประเทศไทย (กทพ.) กระทรวงคมนาคม เตรียมปรับปรุงกายภาพหน้าด่านเก็บค่าผ่านทางพิเศษ 3 ด่าน เพื่อรองรับระบบเก็บค่าผ่านทางพิเศษ M-Flow บนทางพิเศษในระยะที่ 1 ระหว่างวันที่ 10 มกราคม - 5 มีนาคม 2565
กทพ. ได้ดำเนินการระบบเก็บค่าผ่านทางพิเศษอัตโนมัติแบบไม่มีไม้กั้น (Multi - Lane Free Flow) หรือ M-Flow ตามนโยบายของกระทรวงคมนาคม โดยร่วมกับกรมทางหลวงและหน่วยงานที่เกี่ยวข้องบูรณาการให้เป็นไปในรูปแบบและมาตรฐานเดียวกัน (Single Platform System) ทั้งนี้ ในส่วนของ กทพ. ได้กำหนดการดำเนินงานเป็น 3 ระยะ คือ ระยะที่ 1 ทางพิเศษฉลองรัช จำนวน 3 ด่าน ระยะที่ 2 ทางพิเศษฉลองรัช ทางพิเศษบูรพาวิถี และทางพิเศษกาญจนาภิเษก รวม 60 ด่าน และระยะที่ 3 ทางพิเศษเฉลิมมหานคร ทางพิเศษศรีรัช ทางพิเศษศรีรัช - วงแหวนรอบนอก และทางพิเศษอุดรรัถยา รวม 72 ด่าน โดยขณะนี้ได้ติดตั้งอุปกรณ์ของระบบเก็บค่าผ่านทางพิเศษ M-Flow รวมทั้งพัฒนาซอฟต์แวร์และการเชื่อมต่อระบบ M-Flow กับ Single Platform System ของกรมทางหลวง มีความก้าวหน้าการดำเนินงานร้อยละ 48.89 (ข้อมูล ณ วันที่ 28 ธันวาคม 2564) และเตรียมปรับปรุงกายภาพหน้าด่านเก็บค่าผ่านทางพิเศษ ทางพิเศษฉลองรัช เพื่อรองรับระบบเก็บค่าผ่านทางพิเศษ M-Flow บนทางพิเศษในระยะที่ 1 จำนวน 3 ด่าน ประกอบด้วย ด่านสุขาภิบาล 5-1 ด่านสุขาภิบาล 5-2 และด่านจตุโชติ ตามลำดับ ช่วงระหว่างวันที่ 10 มกราคม - มีนาคม 2565 ดังนี้
1. ด่านสุขาภิบาล 5-1 ระหว่างวันที่ 10 - 30 มกราคม 2565
2. ด่านสุขาภิบาล 5-2 ระหว่างวันที่ 24 มกราคม - 13 กุมภาพันธ์ 2565
3. ด่านจตุโชติ ระหว่างวันที่ 24 มกราคม - 5 มีนาคม 2565
ทั้งนี้ กทพ. จะติดตั้งป้ายประชาสัมพันธ์ ป้ายสัญญาณจราจรบริเวณหน้าด่านเก็บค่าผ่านทางพิเศษดังกล่าว และประชาสัมพันธ์ผ่านสื่อต่าง ๆ ให้ผู้ใช้ทางพิเศษได้รับทราบล่วงหน้า กทพ. ขออภัยในความไม่สะดวกมา ณ ที่นี้ สามารถสอบถามรายละเอียดเพิ่มเติมได้ที่ ศูนย์บริการข้อมูลผู้ใช้ทางพิเศษ EXAT Call Center โทร 1543 ตลอด 24 ชั่วโมง “M-Flow สะดวก ง่าย ชีวิตก็มีความสุขได้มากขึ้น เพิ่มเวลาความสุขของปลายทางด้วย M-Flow”

ที่มา : https://www.thaigov.go.th/news/contents/details/50000