รัฐบาลไทย-ข่าวทำเนียบรัฐบาล-“จุรินทร์” ออนทัวร์ภาคใต้! แก้ปัญหาชาวระนอง 3 เรื่อง ประสาน ศบค.จัดวัคซีน ให้ธุรกิจจำเป็น แพปลา เร่งด่วน เพิ่มเกาะพยาม รับนักท่องเที่ยวจาก ภูเก็ตแซนด์บ็อกซ์ สมุยพลัส


วันอังคารที่ 14 กันยายน 2564
“จุรินทร์” ออนทัวร์ภาคใต้! แก้ปัญหาชาวระนอง 3 เรื่อง ประสาน ศบค.จัดวัคซีน ให้ธุรกิจจำเป็น แพปลา เร่งด่วน เพิ่มเกาะพยาม รับนักท่องเที่ยวจาก ภูเก็ตแซนด์บ็อกซ์ สมุยพลัส
​วันที่  12 กันยายน 2564 เวลา 10.30 น.
นายจุรินทร์ ลักษณวิศิษฏ์ หัวหน้าพรรคประชาธิปัตย์ รองนายกรัฐมนตรี และรัฐมนตรีว่าการกระทรวงพาณิชย์
พร้อมด้วยนายดนัยณัฏฐ์ โชคอำนวย คณะทำงานรัฐมนตรีว่าการกระทรวงเกษตรและสหกรณ์
ให้สัมภาษณ์ภายหลังติดตามการปฏิบัติราชการในพื้นที่เขตตรวจราชการสํานักนายกรัฐมนตรี (กลุ่มจังหวัดภาคใต้ฝั่งอันดามัน) หารือร่วมกับ ผู้ประกอบการแพปลาจังหวัดระนอง ณ แพปลากิจไพศาล ตําบล ปากน้ํา อําเภอเมือง จังหวัดระนอง
นายจุรินทร์ กล่าวว่า
ข้อสรุปจากการหารือร่วมกันระหว่างตน ในฐานะประธานเขตตรวจราชการอันดามันที่นายกรัฐมนตรีมอบหมายในฐานะรองนายกรัฐมนตรี ประชุมร่วมกับจังหวัด ภาคเอกชนและหน่วยงานราชการที่เกี่ยวข้องทั้งหมด ได้ข้อสรุปทั้งหมด 3 ประเด็นสำคัญ
เรื่องที่หนึ่ง ปัญหาป่าชายเลน บริเวณนี้เป็นที่ของกรมป่าไม้และได้มีการเปิดโอกาสให้ผู้ประกอบการเอกชนเช่า ทำธุรกิจทำแพปลามาเป็นระยะเวลานาน แต่ช่วงหลังหมดอายุสัญญาจึงมีการเรียกร้องให้สามารถต่ออายุสัญญาได้ เพราะพื้นที่นี้มี 520 ไร่ เป็นพื้นที่เศรษฐกิจสำคัญของระนอง ได้ข้อสรุปร่วมกันว่าจะมีการโอนที่ของกรมป่าไม้ไปให้กรมธนารักษ์ และเมื่อกรมธนารักษ์เป็นเจ้าของพื้นที่ดินแล้วก็จะเปิดให้เอกชนและผู้ประกอบการที่ดำเนินการอยู่เดิม สามารถเช่าต่ออย่างถูกต้องตามกฏหมาย เพื่อให้พื้นที่บริเวณนี้ 520 ไร่ เป็นแหล่งขับเคลื่อนธุรกิจของระนองต่อไปได้ คาดว่าจะดำเนินการได้เสร็จสิ้นไตรมาสที่ 4 ของปี 65
เรื่องที่สอง กรณีวัคซีนจังหวัดระนองมีวัคซีนสำหรับพี่น้องประชาชนชาวระนอง 190,000 คน ฉีดไปแล้ว 68% ประเด็นสำคัญคือผู้ประกอบการและเจ้าของโรงงานที่เป็นภาคการผลิตสำคัญสำหรับเศรษฐกิจระนองเศรษฐกิจภาคใต้ รวมถึงการส่งออก มีความสำคัญต้องใช้แรงงานต่างด้าว ซึ่งตัวเลขแรงงานต่างด้าวถูกกฎหมายในระนองตอนนี้ 40,000 คน ต้องการให้ฉีดวัคซีนทั้งสิ้น จึงมีการคัดกรองเฉพาะภาคธุรกิจและโรงงานที่มีความจำเป็นจริงๆ เช่น ที่ผลิตอาหาร ผลิตสินค้าส่งออก เพื่อไม่ให้กระทบต่อเศรษฐกิจระนองและประเทศและตัวเลขส่งออก จึงคัดออกมาจะมีโรงงาน 7 โรง รวมทั้งแพปลาอีก 250 แห่ง ซึ่งมีความจำเป็นจะต้องใช้แรงงานต่างด้าวถูกกฎหมาย จำนวนประมาณ 6,400 คนรวมกัน
จึงอยากให้ ศบค.ช่วยจัดสรรวัคซีนเร่งด่วนเพื่อให้เศรษฐกิจในส่วนนี้ขับเคลื่อนต่อไปได้ ตนก็รับเรื่องในฐานะประธานเขตตรวจไปประสานกับ ศบค.และกระทรวงแรงงานต่อไป
เรื่องที่สาม เอกชนภาคการท่องเที่ยวเสนอว่าอยากให้เกาะพยาม จังหวัดระนอง เป็นจุดเชื่อมต่อของภูเก็ตแซนด์บ็อกซ์ และสมุยพลัส คือ เมื่อนักท่องเที่ยวเดินทางมาที่ภูเก็ต 7 วันแล้วนอกจากจะไปเที่ยวที่พังงา กระบี่  ก็ขอให้มาเกาะพยามได้ด้วย หรือนักท่องเที่ยวที่ไปลงที่สมุย ตามสมุยพลัส เมื่อครบตามกำหนดเวลาที่สามารถไปต่อได้ ขอให้ไปที่เกาะพยามได้ ซึ่งตนคิดว่าเป็นแนวความคิดที่ดีและรัฐบาลก็เปิดการส่งเสริมภาพรวมตามจุดต่างๆที่มีความพร้อม
สำคัญก็คือประชากรจะต้องฉีดวัคซีนให้ครบ 70% ซึ่งก็ไม่มากหลักพัน เพราะฉะนั้นตนจะเสนอ ศบค. ให้ต่อไป

ที่มา : https://www.thaigov.go.th/news/contents/details/45800