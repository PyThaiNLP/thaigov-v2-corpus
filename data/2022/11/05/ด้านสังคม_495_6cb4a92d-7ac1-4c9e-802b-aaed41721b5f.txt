รัฐบาลไทย-ข่าวทำเนียบรัฐบาล-"สั่งทหารตำรวจ เตรียมปรับการสนับสนุนมาตรการเชิงรุกควบคุมโรค และรับกับสถานการณ์ชายแดนหลังฤดูฝน"


วันจันทร์ที่ 13 กันยายน 2564
"สั่งทหารตำรวจ เตรียมปรับการสนับสนุนมาตรการเชิงรุกควบคุมโรค และรับกับสถานการณ์ชายแดนหลังฤดูฝน"
พล.ท.คงชีพ ตันตระวาณิชย์ โฆษก กห. เปิดเผยว่า พล.อ.ชัยชาญ ช้างมงคล รมช.กห.และ พล.อ.ณัฐ อินทรเจริญ ปล.กห. ประชุมติดตามการสนับสนุนรัฐบาลแก้ปัญหาวิกฤตโควิด 19
ร่วมกับ กอ.รมน. นขต.กห. เหล่าทัพ และ ตร. ผ่านระบบ VTC ณ ศาลาว่าการกลาโหม
ภาพรวมยังปรากฎการลักลอบเข้าเมืองผิดกฎหมายตามชายแดนอย่างต่อเนื่อง จากปัญหาเศรษฐกิจประเทศเพื่อนบ้านและความต้องการแรงงานเถื่อนของผู้ประกอบการภายในประเทศ โดยฝ่ายความมั่นคง ทหารตำรวจ ยังคงตรวจพบและจับกุมผู้ลักลอบเข้าเมืองตามชายแดนและพื้นที่ชั้นในได้ต่อเนื่อง รอบ 6 เดือนที่ผ่านมา สามารถจับกุมผู้กระทำผิดได้เฉลี่ยเดือนละกว่า 4,500 ราย โดยตั้งแต่ 1- 9 ก.ย.64 จับกุมได้ 2,182 ราย ส่วนใหญ่พบชาวกัมพูชาและลาวมากขึ้น
การสนับสนุนป้องกันและควบคุมโรค ฝ่ายความมั่นคง ยังคงบังคับใช้กฎหมายควบคู่กับขอความร่วมมือประชาชน ร่วมปฏิบัติตามมาตรการควบคุมโรคที่ ศบค.กำหนดในการควบคุมการเคลื่อนย้ายและรวมกลุ่มคนจำนวนมาก ทั้งการตั้งจุดตรวจตามเส้นทางและการตรวจเชิงรุกตามชุมชน โดยยังพบความเสี่ยงการรวมกลุ่มดื่มสุรา มั่วสุมเสพยาและเล่นการพนันต่อเนื่อง
สำหรับสถานการณ์การแพร่ระบาดของโรค ที่พบปริมาณผู้ติดเชื้อลดลงและผู้ป่วยหายกลับบ้านมากขึ้น ส่งผลให้ รพ.หลักและ รพ.สนามของทุกเหล่าทัพ 38 แห่ง 7,578 เตียงมีความคล่องตัวมากขึ้น โดยเริ่มมีเตียงว่างพอสำหรับผู้ป่วยในระดับต่างๆมากขึ้น สำหรับ รพ.สนามศูนย์คัดกรองในพื้นที่สโมสรของทุกเหล่าทัพและ ตร.ยังคงเปิดบริการตรวจคัดกรองและรักษาประชาชน ขณะเดียวกันในพื้นที่จว.สีแดงเข้ม ทุกเหล่าทัพ ยังคงสนับสนุนจัดตั้งจุดบริการดูแลประชาชนในชุมชนและจัดสร้างพื้นที่แยกกักตัวในชุมชน ( CI ) จำนวน 51 แห่ง รวม 3,178 เตียงในหน่วยทหาร และสนับสนุนดูแลแยกกักที่บ้าน ( HI )ในการดูแลผู้ป่วยในชุมชนและผู้ป่วยตามบ้าน โดยจัดชุดจักรยานบรรทุกสิ่งของและยา กระจายเข้าไปแจกจ่ายตามบ้านกว่า 1,200 ครอบครัว ในพื้นที่ กทม. 27 เขต นอกจากนั้นยังคงหมุนเวียนกำลังพลต่อเนื่องกว่า 1 แสนราย ร่วมบริจาคโลหิตให้สถานพยาบาลและสภากาชาดไทยแล้ว กว่า 47.5 ล้านลิตร ในการช่วยเหลือผู้ป่วยฉุกเฉิน
พล.อ.ชัยชาญ’ รมช.กห. ย้ำว่า พล.อ.ประยุทธ์ จันทร์โอชา นรม.และรมว.กห.ได้แสดงความขอบคุณฝ่ายความมั่นคง ทหารและตำรวจ ที่สนับสนุนการแก้ปัญหาวิกฤตการแพร่ระบาดของโรคอย่างแข็งขันที่ผ่านมา พร้อมกำชับนโยบาย นรม.และ รมว.กห.ให้ กอ.รมน. รวมทั้งทุกเหล่าทัพและตำรวจ ยังคงติดตามเฝ้าระวังสถานการณ์และไม่ประมาทในการทำหน้าที่
พร้อมทั้งให้เตรียมปรับการสนับสนุนตามมาตรการควบคุมโรคเชิงรุกของ ศบค.ที่กำหนด และให้ประสานเตรียมวางแผนสนับสนุน สธ.เมื่อมีการปรับใช้กฎหมายปกติในการควบคุมโรค หากยกเลิกกฏหมายพิเศษควบคุมโรคปัจจุบัน เมื่อสถานการณ์ดีขึ้น ขณะเดียวกันยังให้คงความเข้มติดตามเฝ้าระวังสถานการณ์ชายแดนที่ยังมีการลักลอบเข้าเมืองจากประเทศเพื่อนบ้านอย่างต่อเนื่อง ในสถานการณ์ที่ยังมีการแพร่ระบาดรุนแรงในภูมิภาค โดยเฉพาะเตรียมรับกับสถานการณ์ชายแดนด้านประเทศเมียนมา ที่อาจมีความซับซ้อนมากขึ้นเมื่อสิ้นฤดูฝน

ที่มา : https://www.thaigov.go.th/news/contents/details/45754