รัฐบาลไทย-ข่าวทำเนียบรัฐบาล-นายกฯ วางนโยบายให้สอดรับกับสถานการณ์โลก เปิดลงทะเบียน Test & Go อีกครั้ง พรุ่งนี้ 1 ก.พ. 2565


วันจันทร์ที่ 31 มกราคม 2565
พิมพ์
นายกฯ วางนโยบายให้สอดรับกับสถานการณ์โลก เปิดลงทะเบียน Test & Go อีกครั้ง พรุ่งนี้ 1 ก.พ. 2565
กำชับทุกหน่วยงานดำเนินการอย่างเข้มแข็งรัดกุม พร้อมต่อยอดท่องเที่ยวไทย สร้างรายได้ให้ประเทศ
วันนี้ (31 ม.ค. 2565) นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม มีนโยบายให้เดินหน้ากิจกรรมทางเศรษฐกิจควบคู่ไปกับมาตรการด้านสาธารณสุขที่รัดกุม เพื่อให้ประชาชนในหลายๆ สาขาอาชีพ มีงาน มีรายได้ เพื่อตนเองและครอบครัว แต่ไม่ขัดต่อสถานการณ์การควบคุมโรคโควิด -19 ของทั่วโลก จึงได้วางนโยบายกำหนดให้ประเทศไทยเริ่มให้ผู้เดินทางจากทุกประเทศทั่วโลกลงทะเบียน เพื่อขออนุญาตเข้าประเทศไทยโดยระบบ Test & Go ได้อีกครั้ง ตั้งแต่วันพรุ่งนี้ (1 ก.พ. 2565) เป็นต้นไป ซึ่งหน่วยงานที่เกี่ยวข้องทุกฝ่ายขายรับแนวทางการดำเนินนโยบายของนายกรัฐมนตรี ยืนยันพร้อมรับนักท่องเที่ยวที่จะเดินทางเข้าประเทศอย่างเต็มที่ภายใต้มาตรการสาธารณสุขขั้นสูงสุด
อาทิ สนามบินสุวรรณภูมิ ซึ่งถือเป็นด่านหน้าต้อนรับนักท่องเที่ยว ได้มีการเตรียมความพร้อมรองรับผู้โดยสารที่จะกลับมาเพิ่มขึ้นอีกครั้ง ภายใต้มาตรการคัดกรองที่เข้มงวด และตามแนวทาง covid free setting โดยได้บูรณาการการทำงานกับหน่วยงานต่าง ๆ ที่เกี่ยวข้อง ซี่งในขณะเดียวกระทรวงสาธารณสุขก็ได้มีการประสานงานอย่างใกล้ชิดกับสภาอุตสาหกรรมท่องเที่ยวแห่งประเทศไทย (สทท.) ปรับมาตรการเพิ่มเติมด้านสาธารณสุข รวมทั้ง ได้มีการเตรียมพร้อมแผนเผชิญเหตุรองรับผู้ติดเชื้อโควิด-19 ในอนาคต
โฆษกรัฐบาลยังกล่าวเพิ่มเติมว่า ในด้านการท่องเที่ยว ที่หลายฝ่ายคาดการณ์ว่า ในเดือนกุมภาพันธ์นี้ จะมีนักท่องเที่ยวต่างชาติเดินทางเข้าไทยประมาณ 2-3 แสนคน ใกล้เคียงกับเมื่อเดือนธันวาคมที่ผ่านมา และมีแนวโน้มเพิ่มขึ้นต่อเนื่องในเดือนมีนาคม
ซึ่งในโอกาสนี้ นายกรัฐมนตรีได้ดำเนินนโยบายชู Soft Power ของไทย ในการประชาสัมพันธ์การท่องเที่ยวไทยให้โดดเด่น ให้เป็นส่วนช่วยดึงดูดนักท่องเที่ยว รวมทั้ง นอกเหนือจากการท่องเที่ยว ไทยมี Soft Power ที่โดดเด่นในอีกหลายด้าน ได้แก่ กีฬา อาหาร ภาพยนตร์ ดนตรี เพลง การแสดง และศิลปะ ที่จะช่วยเพิ่มมูลค่าเศรษฐกิจสร้างสรรค์ และให้เป็นที่รู้จักและเผยแพร่ในระดับโลก ซึ่งนอกจากจะเป็นการสร้างภาพลักษณ์ที่ดีของประเทศไทยแล้วนั้น soft power ดังกล่าวยังจะช่วยสร้างรายได้ให้กับประเทศอีกด้วย
โดยหนังสือพิมพ์ Washington Post ยังได้เปิดเผยว่า ประเทศไทย คือหนึ่งในจุดหมายปลายทางยอดนิยมสําหรับการเดินทางในปี 2022 ของชาวอเมริกัน เมื่อสถานการณ์โควิด-19 เริ่มกลับมาดีขึ้นในหลายประเทศ โดยระบุว่า แม้ในช่วงหลังมานี้ชาวอเมริกันให้ความสนใจภูมิภาคเอเชียน้อยลง แต่ประเทศไทยถือเป็นข้อยกเว้น ชาวอเมริกันยังมีความต้องการที่จะเดินทางมาท่องเที่ยวประเทศไทยมากขึ้น โดยส่วนใหญ่มีความสนใจการท่องเที่ยวเชิงสุขภาพ (Wellness Tourism) ที่มาพร้อมกับกิจกรรม อาทิ การฝึกโยคะ และมวยไทย
นายธนกรกล่าวอีกว่า พลเอก ประยุทธ์ จันทร์โอชา นายกรัฐมนตรี มีนโยบายมุ่งส่งเสริมการใช้ Soft power โดยผลักดันส่งเสริมวัฒนธรรมที่มีศักยภาพ 5F เพิ่มมูลค่าเศรษฐกิจสร้างสรรค์ และได้ปรับกลยุทธ์ด้านการท่องเที่ยว สนับสนุนการท่องเที่ยวเชิงสุขภาพ (Wellness Tourism) เพราะเป็นตลาดที่ไทยมีศักยภาพและสามารถสร้างรายได้อีกมาก โดยนายกฯ ได้กำชับให้ทุกหน่วยงานเตรียมพร้อม กำหนดเป้าหมาย บูรณาการทำงาน มีแผนการดำเนินงานที่ชัดเจน รวมทั้งต้องมีการส่งเสริมและสนับสนุนจากทั้งภาครัฐและภาคเอกชน เพื่อให้คนไทยทุกคนได้ร่วมเป็นเจ้าบ้านที่ดีเพื่อต่อยอดการพัฒนา เอกลักษณ์ วัฒนธรรม และภาคภูมิใจในความเป็นไทยร่วมกัน ซึ่งนายกธนกรฯ ขอให้เชื่อมั่นในการทำงานของรัฐบาล ว่าเป็นการดำเนินนโยบายที่มาถูกทาง รัฐบาลได้ศึกษาเพื่อกำหนดนโยบายที่เป็นประโยชน์ที่สุดแก่ประเทศและประชาชน

ที่มา : https://www.thaigov.go.th/news/contents/details/51061