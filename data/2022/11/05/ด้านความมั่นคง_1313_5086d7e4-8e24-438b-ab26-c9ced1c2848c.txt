รัฐบาลไทย-ข่าวทำเนียบรัฐบาล-นายกตู่ ห่วงเคสลูกจ้างเสียชีวิตย่านบางนา สั่ง รมว.เฮ้ง ส่งทีมเฉพาะกิจลงพื้นที่ช่วยเหลือและตรวจสอบทันที


วันพุธที่ 20 กรกฎาคม 2565
พิมพ์
นายกตู่ ห่วงเคสลูกจ้างเสียชีวิตย่านบางนา สั่ง รมว.เฮ้ง ส่งทีมเฉพาะกิจลงพื้นที่ช่วยเหลือและตรวจสอบทันที
นายกตู่ห่วงเคสลูกจ้างเสียชีวิตขณะตรวจสอบระบบไฟฟ้าในท่อน้ำคอนโดย่านบางนา สั่งรมว.แรงงาน ส่งทีมเฉพาะกิจ พร้อมหน่วยงานในสังกัดกระทรวงแรงงาน ลงพื้นที่ตรวจสอบ และดำเนินการช่วยเหลือลูกจ้างให้ได้สิทธิตามกฎหมายทันที
นายสุชาติ ชมกลิ่น รัฐมนตรีว่าการกระทรวงแรงงาน เปิดเผยถึงกรณีที่ลูกจ้างลงไปตรวจระบบไฟฟ้าในท่อน้ำของคอนโดย่านบางนา กรุงเทพฯ เกิดเหตุหมดสติในท่อน้ำ จนเสียชีวิต 3 ราย เมื่อวันที่ 19 กรกฎาคมที่ผ่านมาว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม และ พลเอกประวิตร วงษ์สุวรรณ รองนายกรัฐมนตรี ที่กำกับดูแลกระทรวงแรงงาน ได้แสดงความห่วงใยและเสียใจกับเหตุการณ์ที่เกิดขึ้น พร้อมสั่งการให้กระทรวงแรงงานเร่งดำเนินการช่วยเหลือลูกจ้างทันที ผมจึงได้สั่งการให้กรมสวัสดิการและคุ้มครองแรงงานส่งพนักงานตรวจความปลอดภัยลงพื้นที่ตรวจสอบ จากรายงานเบื้องต้นพบว่า ลูกจ้างผู้เสียชีวิตทั้ง 3 คน ทำงานตำแหน่งช่างอาคาร เป็นลูกจ้างของ บริษัท บางกอก เมเนจเม็นท์ เรียลตี้ จำกัด ก่อนเกิดเหตุได้ลงไปตรวจสอบระบบไฟฟ้าในบ่อพักน้ำใต้คอนโด แล้วเกิดหมดสติในท่อน้ำ และพนักงานรักษาความปลอดภัยของคอนโดพยายามจะลงไปช่วยเหลือ แต่ก็หมดสติอยู่ภายในท่อน้ำเช่นเดียวกัน ต่อมาได้รับความช่วยเหลือจากอาสาสมัครและหน่วยกู้ชีพช่วยขึ้นมาได้ ซึ่งสาเหตุจากเหตุการณ์ที่เกิดขึ้นอยู่ระหว่างการพิสูจน์หลักฐานจากสำนักงานพิสูจน์หลักฐานตำรวจ ในส่วนของพนักงานรักษาความปลอดภัยถูกส่งไปรักษาตัวอยู่ที่โรงพยาบาลไทยนครินทร์เรียบร้อยแล้ว
นายสุชาติ กล่าวต่อว่า วันนี้ (20 กรกฎาคม 2565) ผมได้มอบหมายให้นางโสภา เกียรตินิรชา ผู้ตรวจราชการกระทรวงแรงงาน นำคณะทำงานเฉพาะกิจตรวจสอบอุบัติเหตุ อุบัติภัย หรือ การประสบอันตรายจากการทำงาน กรณีร้ายแรง พร้อมด้วยหน่วยงานในสังกัดกระทรวงแรงงานลงพื้นที่ตรวจสอบสถานที่เกิดเหตุเพิ่มเติม และเร่งให้การช่วยเหลือลูกจ้างตามภารกิจของแต่ละหน่วยงาน เพื่อให้ลูกจ้างได้รับสิทธิตามกฎหมายโดยเร็ว ทั้งนี้ ขอความร่วมมือให้นายจ้าง และลูกจ้างปฏิบัติตามกฎหมายความปลอดภัยในการทำงานและกฎกระทรวงที่เกี่ยวข้องอย่างเคร่งครัด เพื่อป้องกันการเกิดอุบัติเหตุที่ทำให้ลูกจ้างได้รับอันตรายต่อชีวิตและร่างกาย
นางโสภา เกียรตินิรชา ผู้ตรวจราชการกระทรวงแรงงาน กล่าวเพิ่มเติมว่า ตนได้รับมอบหมายจากท่านรัฐมนตรีว่าการกระทรวงแรงงานให้เข้ามาดูแลช่วยเหลือลูกจ้างที่ประสบอุบัติเหตุจากเหตุการณ์ดังกล่าว โดยได้เข้าไปตรวจสอบสถานที่เกิดเหตุ และเข้าเยี่ยมให้กำลังใจลูกจ้างที่พักรักษาตัวที่โรงพยาบาล โดยเบื้องต้น นายพินิจ ผุดไซตู ผู้อำนวยการสำนักงานประกันสังคม กรุงเทพมหานครพื้นที่ 8 ให้ข้อมูลว่า ลูกจ้างที่ประสบอุบัติเหตุ จะได้รับสิทธิรักษาพยาบาลและเงินทดแทนจากสำนักงานประกันสังคม สำหรับลูกจ้างที่เสียชีวิต จะได้รับสิทธิค่าทำศพ เงินทดแทนกรณีเสียชีวิต และเงินบำเหน็จชราภาพ ทั้งนี้ กรมสวัสดิการและคุ้มครองแรงงานจะเชิญนายจ้าง และผู้ที่เกี่ยวข้องมาสอบข้อเท็จจริงเพิ่มเติม ว่านายจ้างได้ปฏิบัติตามพระราชบัญญัติความปลอดภัยอาชีวอนามัยและสภาพแวดล้อมในการทำงาน พ.ศ. 2554 รวมทั้งกฎกระทรวงกำหนดมาตรฐานในการบริหารจัดการ และดำเนินการด้านความปลอดภัย อาชีวอนามัย และสภาพแวดล้อมในการทำงานเกี่ยวกับไฟฟ้า พ.ศ. 2558 และกฎกระทรวงกำหนดมาตรฐานในการบริหารจัดการ และดำเนินการด้านความปลอดภัย อาชีวอนามัย และสภาพแวดล้อมในการทำงานเกี่ยวกับที่อับอากาศ พ.ศ. 2562 ได้อย่างถูกต้องหรือไม่ ในวันที่ 26 กรกฎาคมนี้

ที่มา : https://www.thaigov.go.th/news/contents/details/57072