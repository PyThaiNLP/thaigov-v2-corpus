รัฐบาลไทย-ข่าวทำเนียบรัฐบาล-รมต. นร. นายอนุชา รับข้อเสนอเครือข่ายประชาชน 5 ภาค ยืนยันรัฐบาลรับฟังเสียงประชาชนทุกคน ให้ความสำคัญในการช่วยเหลือในทุกพื้นที่


วันอังคารที่ 9 พฤศจิกายน 2564
พิมพ์
รมต. นร. นายอนุชา รับข้อเสนอเครือข่ายประชาชน 5 ภาค ยืนยันรัฐบาลรับฟังเสียงประชาชนทุกคน ให้ความสำคัญในการช่วยเหลือในทุกพื้นที่
รมต. นร. นายอนุชา รับข้อเสนอเครือข่ายประชาชน 5 ภาค ยืนยันรัฐบาลรับฟังเสียงประชาชนทุกคน ให้ความสำคัญในการช่วยเหลือในทุกพื้นที่
วันนี้ (9 พฤศจิกายน 2564) เวลา 13.00 น. นายอนุชา นาคาศัย รัฐมนตรีประจำสำนักนายกรัฐมนตรี เป็นผู้แทนรัฐบาลเดินทางไปยังห้องประชุม 1 ชั้น 2 สำนักงาน กพ. (เดิม) เพื่อพบปะผู้แทนเครือข่ายภาคประชาชน 5 ภาค และสภาองค์กรชุมชน จำนวน 15 คน นำโดยนายไมตรี กงไกจักร ได้นำข้อเสนอเพื่อการพัฒนาสังคม การเมือง เศรษฐกิจและความมั่นคงของมนุษย์แนวใหม่มามอบให้รัฐบาล พร้อมหารือแนวทางการช่วยเหลือประชาชนที่ได้รับผลกระทบในด้านต่างๆ โดยมี นายเสกสกล อัตถาวงศ์ ผู้ช่วยรัฐมนตรีประจำนายกรัฐมนตรี นายชนะศักดิ์ อัตถาวงศ์ ที่ปรึกษารัฐมนตรีประจำสำนักนายกรัฐมนตรี นายธีรภัทร ประยูรสิทธิ ปลัดสำนักนายกรัฐมนตรี นางสุขสมรวย วันทนียกุลเลขานุการรัฐมนตรีว่าการกระทรวงคมนาคม และนายกันตพงศ์ รังษีสว่าง ผู้ตรวจราชการกระทรวงพัฒนาสังคมและความมั่นคงของมนุษย์ เข้าร่วม
ผู้แทนเครือข่ายภาคประชาชน 5 ภาค ได้เสนอเสนอแนวทางเพื่อการพัฒนาสังคม การเมือง เศรษฐกิจ และความมั่นคงของมนุษย์แนวใหม่ 5 มิติ ซึ่งเป็นหลักการพื้นฐานที่จะนำไปสู่การเปลี่ยนแปลงที่ดีกว่า และเหมาะสมกับยุคสมัย โดยเน้นการมีส่วนร่วมของภาคประชาชนต่อการดำเนินงานแก้ปัญหาและขับเคลื่อนนโยบายด้านต่างๆ  พร้อมขอให้รัฐบาลสร้างระบบเศรษฐกิจเกื้อกูล ที่ต้องกระจายอย่างเท่าเทียม เป็นธรรม และลดความเหลื่อมล้ำ และเรียกร้องให้มีการแก้ไขรัฐธรรมนูญฉบับปัจจุบัน เพื่อสร้างสังคมที่เท่าเทียม เป็นธรรม และสร้างระบบประชาธิปไตยที่มั่นคง เป็นต้น
นอกจากนี้ เครือข่ายภาคประชาชนได้เสนอแนวทางในการจัดสรรงบประมาณการแก้ปัญหาสถานการณ์โควิด-19 ซึ่งภาคประชาชนมองว่าการจัดสรรงบดังกล่าวไม่ถึงประชาชนผู้ได้รับผลกระทบอย่างแท้จริง ควรให้หน่วยงานหลักที่ใกล้ชิดประชาชน เช่น พอช. เข้ามาทำหน้าที่ในการกระจายเม็ดเงินสู่ชุมชน และขอให้มีการแต่งตั้งคณะกรรมการแก้ปัญหาและกำหนดแนวทางการพัฒนาสังคม 5 ภูมิภาค โดยมีภาคประชาชนเข้าไปมีส่วนร่วมด้วย เพื่อให้ช่วยเหลือประชาชนได้อย่างมีประสิทธิภาพและโดยเร็ว
รัฐมนตรีประจำสำนักนายกรัฐมนตรี กล่าวขอบคุณเครือข่ายภาคประชาชน 5 ภาค ที่ได้นำเสนอแนวคิดที่เป็นประโยชน์ต่อการพัฒนาประเทศ โดยเฉพาะการแก้ไขปัญหาเพื่อประชาชนในระดับพื้นที่ ยืนยันรัฐบาลพร้อมรับฟังความคิดเห็นของประชาชนทุกระดับ และคำนึงถึงการให้ความช่วยเหลือพี่น้องประชาชนในทุกพื้นที่เป็นสำคัญ โดยเฉพาะกลุ่มเกษตรกรที่เป็นพลังซื้อหลักของประเทศ พร้อมกล่าวให้ความมั่นใจว่ารัฐบาลจะนำแนวทางนี้ไปพิจารณาประกอบในการแก้ไขปัญหาของประเทศในอนาคตต่อไป เพื่อให้เกิดประโยชน์สูงสุดต่อประชาชน ทำให้ประชาชนมีคุณภาพชีวิตและมีความเป็นอยู่ที่ดีขึ้น

ที่มา : https://www.thaigov.go.th/news/contents/details/48002