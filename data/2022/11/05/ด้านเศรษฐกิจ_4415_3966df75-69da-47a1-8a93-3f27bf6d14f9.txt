รัฐบาลไทย-ข่าวทำเนียบรัฐบาล-กรมท่าอากาศยาน ยืนยันพร้อมอำนวยความสะดวกการเดินทางในช่วงวันหยุดต่อเนื่อง


วันอังคารที่ 12 กรกฎาคม 2565
กรมท่าอากาศยาน ยืนยันพร้อมอำนวยความสะดวกการเดินทางในช่วงวันหยุดต่อเนื่อง
ภายใต้มาตรการป้องกันการแพร่ระบาดของโรคติดเชื้อไวรัส COVID-19
นายศักดิ์สยาม ชิดชอบ รัฐมนตรีว่าการกระทรวงคมนาคม ได้สั่งการให้ทุกหน่วยงาน ในสังกัดกระทรวงคมนาคมดูแล และอำนวยความสะดวกการเดินทางของประชาชนช่วงวันหยุดต่อเนื่อง รวมถึงการเฝ้าระวังการแพร่ระบาดของโรคติดเชื้อไวรัส COVID-19 ในระบบขนส่งสาธารณะ ตามมาตรการ COVID free setting
ในส่วนของกรมท่าอากาศยาน (ทย.) ท่าอากาศยานในสังกัดทุกแห่งมีความพร้อมในการให้บริการและอำนวยความสะดวกแก่ประชาชน ภายใต้มาตรการ ดังนี้
1. ด้านการอำนวยความสะดวก ให้ท่าอากาศยานทุกแห่งตรวจสอบอุปกรณ์ที่ให้บริการผู้โดยสาร ต้องมีความพร้อมใช้งาน และจัดเจ้าหน้าที่ดูแล ให้บริการประชาสัมพันธ์ข้อมูลเที่ยวบิน และการเชื่อมต่อการเดินทางโดยรถสาธารณะ รับ - ส่ง ผู้โดยสาร ซึ่งจะต้องไม่มีผู้โดยสารตกค้างที่ท่าอากาศยาน
2. ด้านการอำนวยความปลอดภัย ให้ทุกท่าอากาศยานประสานกับหน่วยงานในพื้นที่เตรียมแผนรองรับเหตุฉุกเฉินที่อาจเกิดขึ้น รวมถึงเพิ่มการลาดตระเวนของเจ้าหน้าที่รักษาความปลอดภัย ทั้งในอาคารที่พักผู้โดยสาร และพื้นที่โดยรอบ
ด้านการเฝ้าระวังการแพร่ระบาดของโรคติดเชื้อไวรัส COVID-19 ให้ปฏิบัติตามมาตรการ COVID free setting ดูแลความสะอาดภายในอาคารที่พักผู้โดยสาร ฉีดพ่นน้ำยาฆ่าเชื้อ ทำความสะอาดพื้นที่ภายในอาคารผู้โดยสาร รถเข็น เก้าอี้ ราวบันได รวมถึงอุปกรณ์ปฏิบัติงาน จัดจุดบริการเจล แอลกอฮอล์แก่ผู้โดยสาร และได้เน้นย้ำพนักงานทำความสะอาดให้เพิ่มรอบการปฏิบัติงานให้มากขึ้นตามจำนวนรอบของเที่ยวบิน เพื่อความสะอาดและสร้างความมั่นใจแก่ผู้โดยสาร โดยได้มีการประชาสัมพันธ์แนะนำให้ผู้โดยสารสวมหน้ากากอนามัยตลอดระยะเวลาการเดินทาง เว้นระยะห่างทางสังคม (Social Distancing) ทั้งในส่วนของภายในอาคารที่พักผู้โดยสาร สายการบิน และรถสาธารณะ เพื่อความปลอดภัยในการเดินทาง
นอกจากนี้ ทย. ขอแนะนำให้ผู้โดยสารดาวน์โหลดแอปพลิเคชัน ThaiFlightInfo เพื่อเช็คเที่ยวบินได้แบบ Real Time และรับข้อมูลข่าวสารที่สำคัญของ ทย. โดยสามารถดาวน์โหลดได้ทั้งระบบ IOS และ Andriod  ตลอดจนติดตามข่าวสารการเดินทางผ่านทางเพจของท่าอากาศยานต่าง ๆ ได้อีกหนึ่งช่องทางด้วย

ที่มา : https://www.thaigov.go.th/news/contents/details/56794