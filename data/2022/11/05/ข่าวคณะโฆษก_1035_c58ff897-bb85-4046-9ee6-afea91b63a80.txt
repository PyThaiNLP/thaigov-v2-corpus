รัฐบาลไทย-ข่าวทำเนียบรัฐบาล-โฆษกรัฐบาลเผย "นายกฯ" บอกรักคนไทยทุกคน ย้ำร่วมกันรณรงค์ 14 กุมภาพันธ์ วันวาเลนไทน์ ปลอดภัย “รักอย่างไร ไม่ติดโควิด” บอกรักผ่านสื่อออนไลน์ห่างไกลโควิด-19


วันอาทิตย์ที่ 13 กุมภาพันธ์ 2565
พิมพ์
โฆษกรัฐบาลเผย "นายกฯ" บอกรักคนไทยทุกคน  ย้ำร่วมกันรณรงค์ 14 กุมภาพันธ์  วันวาเลนไทน์ ปลอดภัย “รักอย่างไร ไม่ติดโควิด” บอกรักผ่านสื่อออนไลน์ห่างไกลโควิด-19
โฆษกรัฐบาลเผย "นายกฯ" บอกรักคนไทยทุกคน  ย้ำร่วมกันรณรงค์ 14 กุมภาพันธ์  วันวาเลนไทน์ ปลอดภัย “รักอย่างไร ไม่ติดโควิด” บอกรักผ่านสื่อออนไลน์ห่างไกลโควิด-19
วันนี้ (13 กุมภาพันธ์ 2565) นายธนกร วังบุญคงชนะ โฆษกประจำสำนักนายกรัฐมนตรี เปิดเผย พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ขอให้ทุกภาคส่วนร่วมกันรณรงค์ประชาสัมพันธ์วาเลนไทน์ ปลอดภัย “รักอย่างไร ไม่ติดโควิด” ในเทศกาลวันวาเลนไทน์ปีนี้   ซึ่งยังอยู่ในช่วงการแพร่ระบาดของโควิด-19  และไม่แน่ชัดว่าจะกลับเข้าสู่ภาวะปกติเมื่อใด   จึงฝากทุกคนปรับพฤติกรรมการใช้ชีวิตตามวิถีใหม่แบบ New Normal  รับมือกับการแพร่ระบาด โดยในวันวาเลนไทน์นี้  ขอให้คู่รักเลือกใช้วิธีแสดงความรัก เว้นระยะห่างระหว่างกัน และลดการออกนอกบ้าน  เป็นต้น หากจำเป็นต้องออกนอกบ้าน ขอให้ใช้มาตรการป้องกันโรคโควิด- 19 อย่างเคร่งครัด โดยเฉพาะกลุ่มวัยรุ่น ขอให้แสดงความรักให้เหมาะสมและปลอดภัย  อาทิ 1) ส่งของขวัญให้กัน บอกรักผ่านวิดีโอคอลล์    2) ให้กำลังใจกันเสมอ 3) อยู่บ้านหยุดเชื้อเพื่อคนรัก 4) Social Distancing และ 5) แชร์ข้อมูลที่เป็นประโยชน์ให้อีกฝ่ายรับรู้ถึงความรักห่วงใย  หรือบอกรักผ่านสื่อออนไลน์  เชื่อว่าทุกคู่รักจะคอยเป็นกำลังใจซึ่งกันและกัน
"นายกรัฐมนตรี  ยังหวังให้ทุกคนแสดงความรักที่ยิ่งใหญ่ด้วยการมีความรับผิดชอบส่วนตัวเพื่อส่วนรวม ซึ่งสิ่งที่หวังให้เกิดขึ้นในมากที่สุดในช่วงเทศกาลแห่งความรักนี้  คือ การแสดงความรัก ความสามัคคี ของคนไทยทั้งประเทศ  โดยอยากเห็นทุกคนมีความห่วงใยและช่วยเหลือซึ่งกันและกันในช่วงสถานการณ์โควิด-19  เพื่อประเทศไทยและเราทุกคนจะชนะวิกฤติโควิด 19 ครั้งนี้ไปด้วยกัน” นายธนกร กล่าว
สำหรับผู้ติดเชื้อโควิด-19 รายใหม่ รวม 15,882 ราย จำแนกเป็น ผู้ป่วยจากในประเทศ 15,682 ราย ผู้ป่วยมาจากต่างประเทศ 200 ราย ผู้ป่วยสะสม 369,892 ราย (ตั้งแต่ 1 มกราคม 2565) หายป่วยกลับบ้าน 9,482 ราย หายป่วยสะสม 277,528 ราย (ตั้งแต่ 1 มกราคม 2565) ผู้ป่วยกำลังรักษา 124,869 รายเสียชีวิต 24 ราย   และการให้บริการวัคซีน โควิด-19 ล่าสุด สะสมอยู่ที่ 119,923,097 โดส เข็มที่ 1 ฉีดสะสม 52,777,080 โดส เข็มที่ 2 ฉีดสะสม 49,209,400 โดส เข็มที่ 3 ฉีดสะสม 16,621,638 โดส เข็มที่ 4 ฉีดสะสม 1,314,979 โดส

ที่มา : https://www.thaigov.go.th/news/contents/details/51502