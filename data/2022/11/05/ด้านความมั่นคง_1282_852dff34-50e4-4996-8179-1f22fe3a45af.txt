รัฐบาลไทย-ข่าวทำเนียบรัฐบาล-​ปลัดกระทรวงกลาโหม ตรวจเยี่ยมการฝึกปัญหาที่บังคับการการฝึกการระดมสรรพกำลัง(CPX) เพื่อการทหารประจำปี 2565


วันพฤหัสบดีที่ 7 กรกฎาคม 2565
​ปลัดกระทรวงกลาโหม ตรวจเยี่ยมการฝึกปัญหาที่บังคับการการฝึกการระดมสรรพกำลัง(CPX) เพื่อการทหารประจำปี 2565
พลเอก วรเกียรติ รัตนานนท์ ปลัดกระทรวงกลาโหม ให้ความสำคัญในการฝึกทดสอบตามแผนเตรียมพร้อมทรัพยากรให้เกิดความพร้อมในการระดมทรัพยากร เพื่อรองรับสถานการณ์และวิกฤตต่างๆ ตั้งแต่ภาวะปกติได้อย่างมีประสิทธิภาพ
ทั้งนี้ กรมการสรรพกำลังกลาโหม มีหน้าที่ดำเนินการตามแผนเตรียมพร้อมแห่งชาติ โดยรับผิดชอบแผนผนึกกำลังและทรัพยากร รวมทั้งจัดการฝึกการระดมสรรพกำลังเพื่อการทหาร ซึ่งเป็นส่วนหนึ่งของการฝึกการบริหารวิกฤตการณ์ระดับชาติ ของสำนักงานสภาความมั่นคงแห่งชาติ โดยใช้กรอบสถานการณ์การฝึกร่วมกองทัพไทย ตามแผนป้องกันประเทศ มุ่งเน้นการฝึก เพื่อสนับสนุนทรัพยากรภายใต้ แผนผนึกกำลังและทรัพยากรเพื่อการป้องกันประเทศ
โดยเช้าวันนี้ 7 ก.ค. 65 เวลา 9.30 น. ปลัดกระทรวงกลาโหม ได้เดินทางไปตรวจเยี่ยมการฝึกปัญหาที่บังคับการ (CPX) การฝึกการระดมสรรพกำลังเพื่อการทหาร ประจำปี 2565 (กรส.65) โดยได้ตรวจเยี่ยมการฝึกในส่วนต่างๆ ประกอบด้วย ส่วนควบคุมการฝึก / ส่วนประเมินผลการฝึก / ส่วนสังเกตการณ์การฝึกและหน่วยสนับสนุนการระดมสรรพกำลังทั่วไป / และส่วนรับการฝึก ที่ปฏิบัติหน้าที่เป็นศูนย์ระดมสรรพกำลังพร้อมรับฟังบรรยายสรุปภาพรวมในการฝึก และพูดคุยกับตัวแทนศูนย์ปฏิบัติการด้านทรัพยากรทั้ง 10 ด้าน ผ่านระบบการประชุมทางไกล  เพื่อทดสอบการวางแผน และอำนวยการของศูนย์ระดมสรรพกำลังเพื่อการทหาร
ตลอดจนเตรียมความพร้อมของทุกภาคส่วน ในภาวะวิกฤตตามแผนการปฏิบัติของหน่วย ในการสนับสนุนความต้องการทางทหาร ตามแผนผนึกกำลังและทรัพยากร เพื่อการป้องกันประเทศ โดยมี พลโท เริงฤทธิ์ บัญญัติ เจ้ากรมการสรรพกำลังกลาโหม ในฐานะผู้อำนวยการ การฝึกการระดมสรรพกำลังเพื่อการทหาร ประจำปี 2565 ให้การต้อนรับ ณ กรมการสรรพกำลังกลาโหม อาคารสำนักงานปลัดกระทรวงกลาโหม (พื้นที่ศรีสมาน)

ที่มา : https://www.thaigov.go.th/news/contents/details/56657