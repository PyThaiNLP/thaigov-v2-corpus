รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม ขันน็อต กระทรวงยุติธรรม ให้ศึกษาเนื้องาน-อัพเดทผลงานอย่างต่อเนื่อง เพื่อเตรียมพร้อมเปิดประชุมสภา


วันเสาร์ที่ 23 เมษายน 2565
พิมพ์
รัฐมนตรีว่าการกระทรวงยุติธรรม ขันน็อต กระทรวงยุติธรรม ให้ศึกษาเนื้องาน-อัพเดทผลงานอย่างต่อเนื่อง เพื่อเตรียมพร้อมเปิดประชุมสภา
รัฐมนตรีว่าการกระทรวงยุติธรรม ขันน็อต กระทรวงยุติธรรม ให้ศึกษาเนื้องาน-อัพเดทผลงานอย่างต่อเนื่อง เพื่อเตรียมพร้อมเปิดประชุมสภา ที่อาจมียื่นอภิปรายไม่ไว้วางใจ แนะ ทำการบ้านตลอด เหมือนการสอบ อย่าอ่านหนังสือใกล้วัน คะแนนจะออกมาไม่ดี
วันที่ 23 เมษายน 2565 นายสมศักดิ์ เทพสุทิน รัฐมนตรีว่าการกระทรวงยุติธรรม กล่าวว่า ตนได้รายงานให้ที่ประชุมผู้บริหารกระทรวงยุติธรรม ทราบว่า สภาผู้แทนราษฎร จะเปิดสมัยประชุมวันที่ 22 พฤษภาคม - 18 กรกฎาคมนี้ และอายุของสภาฯ จะหมดวันที่ 23 มีนาคม 2566 ดังนั้น ในการเปิดประชุมสภา อาจจะมีการยื่นอภิปรายไม่ไว้วางใจ แบบลงมติ ในส่วนของกระทรวงยุติธรรม ตนอยากให้ทุกหน่วยงาน เตรียมทำความเข้าใจในเนื้องาน เพื่อเตรียมความพร้อมในการอภิปราย ที่อาจจะเกี่ยวข้องกับกระทรวงยุติธรรม
นายสมศักดิ์ กล่าวอีกว่า ตนอยากให้ทุกกรมทำการบ้านอย่างต่อเนื่อง เสมือนเป็นการทำข้อสอบ ที่ต้องอ่านหนังสือตลอดเวลา ไม่ใช่มาอ่านใกล้วันสอบ ซึ่งจะส่งผลให้ทำข้อสอบออกมาได้คะแนนไม่ดี อย่างขณะนี้ รัฐบาลได้ผลักดันกฎหมาย ที่คาดว่าแล้วเสร็จถึง 79 ฉบับ หน่วยงานที่เกี่ยวข้องก็ต้องทราบว่าในส่วนของกระทรวงยุติธรรมได้สำเร็จไปทั้งหมดกี่ฉบับ
“ที่ผ่านมาทุกหน่วยงานก็ได้รายงานความคืบหน้า ตามที่ผมได้มอบหมายเป็นระยะ และเป็นไปด้วยความรวดเร็ว ทำให้เราได้มีข้อมูลที่อัพเดทอยู่ตลอดเวลาอยู่แล้ว ทั้งการแก้ปัญหายาเสพติดที่เน้นการยึดทรัพย์ การช่วยเหลือประชาชนในการไกล่เกลี่ยหนี้สิน กองทุนยุติธรรม ดังนั้น ผมขอให้ทุกหน่วยงาน คอยทำข้อมูลให้เป็นปัจจุบันอย่างต่อเนื่อง และกระทรวงเรา จะสามารถทำข้อสอบออกมาได้คะแนนที่ดีมาก เพราะจะสามารถตอบข้อสงสัยของทุกฝ่าย ได้อย่างครบถ้วนสมบูรณ์” รมว.ยุติธรรม กล่าว

ที่มา : https://www.thaigov.go.th/news/contents/details/53844