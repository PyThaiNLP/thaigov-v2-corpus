รัฐบาลไทย-ข่าวทำเนียบรัฐบาล-โฆษกรัฐบาลเผย นายกรัฐมนตรีแนะสธ. ติดตามอาการและให้ความรู้ประชาชน "ภาวะลองโควิด" ขณะที่ สธ.และกทม. เตรียมจัดตั้งคลินิกรักษาผู้ป่วย Long COVID เพื่อเข้าถึงบริการได้อย่างสะดวกรวดเร็ว


วันเสาร์ที่ 7 พฤษภาคม 2565
พิมพ์
โฆษกรัฐบาลเผย นายกรัฐมนตรีแนะสธ. ติดตามอาการและให้ความรู้ประชาชน "ภาวะลองโควิด"  ขณะที่ สธ.และกทม. เตรียมจัดตั้งคลินิกรักษาผู้ป่วย Long COVID เพื่อเข้าถึงบริการได้อย่างสะดวกรวดเร็ว
โฆษกรัฐบาลเผย นายกรัฐมนตรีแนะสธ. ติดตามอาการและให้ความรู้ประชาชน "ภาวะลองโควิด"  ขณะที่ สธ.และกทม. เตรียมจัดตั้งคลินิกรักษาผู้ป่วย Long COVID เพื่อเข้าถึงบริการได้อย่างสะดวกรวดเร็ว
วันนี้  (7 พฤษภาคม 2565)  นายธนกร วังบุญคงชนะ โฆษกประจำสำนักนายกรัฐมนตรี เผย พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ในฐานะผู้อำนวยการศูนย์บริหารสถานการณ์โควิด-19  (ศบค.) มอบหมายกระทรวงสาธารณสุข ติดตามอาการและให้ความรู้แก่ประชาชนในการดูแลตนเอง หลังพบว่าผู้ที่หายป่วยจากโควิด-19 แล้วจำนวนมาก มีภาวะลองโควิด (Long COVID) หรืออาการที่เกิดขึ้นหลังจากหายป่วย  เช่น เหนื่อยล้า หายใจไม่อิ่ม ไอ เจ็บหน้าอก การรับรู้กลิ่นและรสเปลี่ยนไป เป็นต้น ซึ่งหากได้รับการตรวจวินิจฉัยที่เร็ว และได้รับการรักษาที่เหมาะสม สามารถทำให้อาการดังกล่าวหายไปและกลับมาใช้ชีวิตปกติได้เร็วขึ้น
ทั้งนี้ กระทรวงสาธารณสุข จัดตั้ง “คลินิกรักษาผู้ป่วย Long COVID” ขึ้นในโรงพยาบาลทุกระดับ โดยให้บริการแบบผู้ป่วยนอก ผ่านการนัดหมายการรับบริการหรือให้บริการผ่านระบบพบแพทย์ทางไกล (Telemedicine) ทั้งคลินิก Long COVID และคลินิกเสมือนจริง (Virtual clinic) เพื่อให้ผู้ป่วยเข้าถึงบริการได้สะดวกรวดเร็ว ขณะเดียวกัน กรุงเทพมหานคร เตรียมเปิดคลินิก Long COVID ในโรงพยาบาลทั้ง 9 แห่ง ในวันที่ 9 พ.ค. 65 นี้ ได้แก่ 1.โรงพยาบาลตากสิน 2.โรงพยาบาลลาดกระบังกรุงเทพมหานคร 3.โรงพยาบาลสิรินธร 4. โรงพยาบาลเจริญกรุงประชารักษ์ 5.โรงพยาบาลราชพิพัฒน์ 6.โรงพยาบาลผู้สูงอายุบางขุนเทียน 7.โรงพยาบาลกลาง 8. โรงพยาบาลหลวงพ่อทวีศักดิ์ ชุตินธฺโร อุทิศ  9.โรงพยาบาลเวชการุณย์รัศมิ์   ทั้งนี้ ให้บริการแก่ประชาชนในพื้นที่กรุงเทพมหานครผ่านการเบิกจ่ายค่ารักษาตามสิทธิ
สำหรับสถานการณ์การแพร่ระบาดของโควิด-19 วันนี้ พบผู้ติดเชื้อโควิด-19 รายใหม่ 8,450 ราย จำแนกเป็น ผู้ติดเชื้อในประเทศ 8,446 ราย และผู้ป่วยมาจากต่างประเทศ 4 ราย  ผู้เสียชีวิตเพิ่มขึ้น 58 ราย ผู้ที่กำลังรักษาตัว 93,840 ราย และมียอดผู้ที่หายป่วยกลับบ้านแล้ว 12,224 ราย ทำให้มียอดผู้ป่วย ยืนยันสะสมตั้งแต่ 1 ม.ค. 65 จำนวน 2,093,334 ราย จำนวนผู้ที่หายป่วยสะสมจำนวน 2,025,401 ราย    ขณะที่รายงานภาพรวมการฉีดวัคซีนโควิด-19 สรุปจำนวนผู้ที่ได้รับได้รับวัคซีนสะสม ตั้งแต่ 28 ก.พ. 64 - 5 พ.ค. 65 รวม 134,343,403 โดส ใน 77 จังหวัด แบ่งเป็นผู้ได้รับวัคซีนเข็มที่ 1 สะสม 56,353,618 โดส ผู้ได้รับวัคซีนเข็มที่ 2 สะสม 51,515,102 โดส ผู้ได้รับวัคซีนเข็มที่ 3 สะสม 23,676,698 โดส และผู้ได้รับวัคซีนเข็มที่ 4 สะสม 2,787,985 โดส

ที่มา : https://www.thaigov.go.th/news/contents/details/54314