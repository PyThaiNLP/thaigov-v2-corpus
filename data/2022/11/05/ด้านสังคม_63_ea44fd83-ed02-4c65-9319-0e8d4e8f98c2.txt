รัฐบาลไทย-ข่าวทำเนียบรัฐบาล-พลเอก ประวิตร หนุน กมช.ผ่านนโยบายแม่บทและกฎหมายลำดับรอง เพื่อขับเคลื่อนการรักษาความมั่นคงปลอดภัยไซเบอร์


วันศุกร์ที่ 25 มิถุนายน 2564
พลเอก ประวิตร หนุน กมช.ผ่านนโยบายแม่บทและกฎหมายลำดับรอง เพื่อขับเคลื่อนการรักษาความมั่นคงปลอดภัยไซเบอร์
พลเอก ประวิตร หนุน กมช.ผ่านนโยบายแม่บทและกฎหมายลำดับรอง เพื่อขับเคลื่อนการรักษาความมั่นคงปลอดภัยไซเบอร์
เมื่อวันที่ 25 มิถุนายน 2564 นางสาวอัจฉรินทร์ พัฒนพันธ์ชัย ปลัดกระทรวงดิจิทัลเพื่อเศรษฐกิจและสังคม เข้าร่วมการประชุมคณะกรรมการการรักษาความมั่นคงปลอดภัยทางไซเบอร์แห่งชาติ (กมช) ครั้งที่ 1/2564 โดยมีพลเอก ประวิตร วงษ์สุวรรณ รองนายกรัฐมนตรี และประธานคณะกรรมการการรักษาความมั่นคงปลอดภัยไซเบอร์แห่งชาติ เป็นประธานในการประชุมคณะกรรมการการรักษาความมั่นคงปลอดภัยไซเบอร์แห่งชาติ ณ ห้องประชุม 301 ตึกบัญชาการ 1 ทำเนียบรัฐบาล ซึ่งที่ประชุมได้รับทราบผลการดำเนินงานของสำนักงานคณะกรรมการการรักษาความมั่นคงปลอดภัยไซเบอร์แห่งชาติ (สกมช.) ในห้วงเดือน ม.ค.-มิ.ย. 64 และการปฏิบัติภารกิจเกี่ยวกับการป้องกัน รับมือ และลดความเสี่ยงจากภัยคุกคามทางไซเบอร์ รวมทั้งสิ้น 35 เหตุการณ์ รวมถึงความคืบหน้าโครงการเร่งรัดการพัฒนาบุคลากรด้านความมั่นคงปลอดภัย และที่ประชุมได้พิจารณาเห็นชอบนโยบายและแผนระดับชาติ และกฎหมายลำดับรอง ภายใต้ พ.ร.บ.การรักษาความมั่นคงปลอดภัยไซเบอร์
นอกจากนี้ พลเอก ประวิตร วงษ์สุวรรณ กล่าวย้ำในที่ประชุม “วันนี้ มีหลายประเด็นที่สำคัญ ซึ่งถือได้ว่าเป็นการสร้างและผลักดันความคืบหน้าในการขับเคลื่อนกลไกการรักษาความมั่นคงปลอดภัยไซเบอร์ของประเทศ เพื่อเตรียมรับมือกับภัยคุกคามด้านไซเบอร์ ที่ทวีความรุนแรงมากขึ้นและอาจส่งผลกระทบต่อเศรษฐกิจ สังคม และความมั่นคงของประเทศ โดยมี สกมช. เป็นแกนหลักในการบูรณาการ รวมถึงการติดตามประเมินผลในขั้นตอนต่อจากนี้”
******************

ที่มา : https://www.thaigov.go.th/news/contents/details/43103