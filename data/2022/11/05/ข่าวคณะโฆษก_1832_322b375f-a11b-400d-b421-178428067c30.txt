รัฐบาลไทย-ข่าวทำเนียบรัฐบาล-โฆษกรัฐบาลเผย “นายกฯ” ย้ำแก้ปัญหาสลากแพงแบบรักษาสมดุล “สลากใบ-สลากดิจิทัล” กองสลากฯ พร้อมเพิ่มสลากดิจิทัลเข้าระบบแบบค่อยเป็นค่อยไป เน้นประเมินตามความต้องการของประชาชน


วันศุกร์ที่ 24 มิถุนายน 2565
พิมพ์
โฆษกรัฐบาลเผย “นายกฯ” ย้ำแก้ปัญหาสลากแพงแบบรักษาสมดุล “สลากใบ-สลากดิจิทัล” กองสลากฯ พร้อมเพิ่มสลากดิจิทัลเข้าระบบแบบค่อยเป็นค่อยไป เน้นประเมินตามความต้องการของประชาชน
โฆษกรัฐบาลเผย นายกฯ ย้ำแก้ปัญหาสลากแพงแบบรักษาสมดุล สลากใบ-สลากดิจิทัล กองสลากฯ พร้อมเพิ่มสลากดิจิทัลเข้าระบบแบบค่อยเป็นค่อยไป เน้นประเมินตามความต้องการของประชาชน งวด 1 ส.ค.เคาะเพิ่ม 2 ล้านฉบับเริ่มจำหน่าย 17 ก.ค.นี้พร้อมเพิ่มจุดจำหน่ายสลาก 80 บาท
วันที่ 24 มิถุนายน 2565 นายธนกร วังบุญคงชนะ โฆษกประจำสำนักนายกรัฐมนตรี เปิดเผย ว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ติดตามและประเมินโครงการสลากดิจิทัล ที่จำหน่ายสลากผ่านแอป “เป๋าตัง” ซึ่งถือว่าเป็นความสำเร็จในการแก้ปัญหาจำหน่ายสลากเกินราคาอย่างเป็นรูปธรรม โดยล่าสุดคณะกรรมการสลากกินแบ่งรัฐบาล มีมติให้เพิ่มปริมาณสลากจำหน่ายผ่านแพลตฟอร์ม หรือสลากดิจิทัล อีก 2 ล้านฉบับ ในงวดวันที่ 1 สิงหาคม 2565 โดยจะเริ่มจำหน่ายตั้งแต่วันที่ 17 กรกฎาคม 2565 เพื่อให้ประชาชนสามารถซื้อสลากหมายเลขที่ต้องการได้ในราคา 80 บาท มากขึ้น  สอดคล้องกับนโยบายรัฐบาลที่ต้องการแก้ไขปัญหาสลากแพงให้เกิดผลเป็นรูปธรรม ทั้งนี้ การเพิ่มปริมาณสลากดิจิทัลจะเป็นในลักษณะค่อยเป็นค่อยไป งวดละ 1-2 ล้านใบ ตามความต้องการของตลาด โดยมีการประเมินแบบงวดต่องวด ถ้างวดไหนขายดี ใช้เวลาขายน้อย งวดต่อไปก็จะเพิ่มจำนวนมากขึ้น แต่ภายในปีนี้จะมีจำนวนสูงสุดไม่เกิน 20 ล้านใบ
โฆษกประจำสำนักนายกรัฐมนตรีกล่าวเพิ่มเติมว่า พร้อมกันนี้ จะมีการเพิ่มจุดจำหน่ายสลากในราคา 80 บาท จากเดิมตั้งเป้า 1,000 จุดทั่วประเทศ จะเพิ่มอีก 2,000 จุดทั่วประเทศ ผ่านการขาย ณ ปั๊มน้ำมันบางจาก และ ปตท. เพื่อเพิ่มช่องทางให้ประชาชนเลือกซื้อได้สะดวก คาดว่าประชาชนจะให้ความสนใจไม่แพ้สลากดิจิทัล
“นายกรัฐมนตรีกำชับให้รักษาสมดุลระหว่างสลากใบและระบบดิจิทัล การแก้ไขปัญหาขอให้ค่อยเป็นค่อยไป อย่าเป็นแบบก้าวกระโดด ยืนยันรัฐบาลไม่มีนโยบายมอมเมาประชาชน พร้อมกับย้ำให้ประชาชนมีสติในการเลือกซื้อสลาก รัฐบาลมีความตั้งใจในการพัฒนาแพลตฟอร์มดิจิทัลขึ้นเพื่อแก้ไขปัญหาและให้เกิดประโยชน์สูงสุดกับประชาชน” นายธนกรฯ กล่าว

ที่มา : https://www.thaigov.go.th/news/contents/details/56070