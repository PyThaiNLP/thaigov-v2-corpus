รัฐบาลไทย-ข่าวทำเนียบรัฐบาล-รองนายกรัฐมนตรี อนุทิน เปิดงาน “Thailand International Health Expo 2022” ปักหมุดประกาศความพร้อมประเทศไทยเป็นศูนย์กลางการท่องเที่ยวเชิงสุขภาพของโลก


วันพุธที่ 23 มีนาคม 2565
พิมพ์
รองนายกรัฐมนตรี อนุทิน  เปิดงาน “Thailand International Health Expo 2022” ปักหมุดประกาศความพร้อมประเทศไทยเป็นศูนย์กลางการท่องเที่ยวเชิงสุขภาพของโลก
รองนายกรัฐมนตรี อนุทิน  เปิดงาน “Thailand International Health Expo 2022” ปักหมุดประกาศความพร้อมประเทศไทยเป็นศูนย์กลางการท่องเที่ยวเชิงสุขภาพของโลก เชิญชวนประชาชนร่วมติดตามความก้าวหน้านวัตกรรมการแพทย์
น.ส.ไตรศุลี ไตรสรณกุล รองโฆษกประจำสำนักนายกรัฐมนตรี กล่าวว่า วันนี้ (17 มี.ค. 2565) เวลา 14.00 น. นายอนุทิน ชาญวีรกูล รองนายกรัฐมนตรีและรมว.สาธารณสุข เป็นประธานในพิธีเปิดงาน Thailand International Health Expo 2022 และปาฐกถาพิเศษ เรื่อง “บทบาทความสำเร็จของประเทศไทยกับการจัดการ COVID-19 และการเปิดประเทศ” ณ รอยัล พารากอน ฮอลล์ ชั้น 5 สยามพารากอน กรุงเทพฯ
รองนายกรัฐมนตรี กล่าวระหว่างเป็นประธานพิธีเปิดฯ ว่า ประเทศไทยมีศักยภาพในการเป็นเมืองเป้าหมายด้านสุขภาพของโลก ด้วยระบบการจัดการโรคติดต่อและวัคซีนที่ดี ความพร้อมในการให้บริการทางการแพทย์ ที่มีคุณภาพมาตรฐานในระดับสากล เป็นที่ยอมรับของชาวต่างชาติ ซึ่งในปีนี้โรงพยาบาลของไทยได้รับการจัดอันดับให้เป็นโรงพยาบาลที่ดีที่สุดในโลก ประจำปี 2565 (The World’s Best Hospitals 2022)
ขณะที่รัฐบาลได้มีนโยบายส่งเสริมการท่องเที่ยวเชิงสุขภาพ ผ่านโครงการสำคัญต่าง ๆ อาทิ การเป็นเจ้าภาพจัดการประชุมเอเปค ในปี 2565 การเตรียมตัวเป็นเจ้าภาพจัดงาน Specialised Expo ในปี 2571 ภายใต้ชื่องาน Expo 2028 –Phuket Thailand  ตลอดจนมีเป้าหมายที่จะเป็นศูนย์กลางการดูแลสุขภาพด้วยสมุนไพรไทย การแพทย์แผนไทย และภูมิปัญญาในการดูแลรักษาสุขภาพแบบไทย
ด้วยความพร้อมในแต่ละด้านงาน Thailand International Health Expo 2022 ซึ่งกระทรวงสาธารณสุข และหน่วยงานเครือข่าย พันธมิตรภาครัฐ ผู้ประกอบการภาคเอกชน ได้นำสุดยอดนวัตกรรมทางด้านสุขภาพของไทยมาจัดแสดงในงานนี้จึงเป็นจังหวะที่เหมาะสม เป็นโอกาสที่จะสร้างเครือข่ายทางธุรกิจของผู้ประกอบการ เมื่อสถานการณ์การระบาดของโรคโควิด - 19 คลี่คลาย ผลจากงานครั้งนี้จะสร้างมูลค่าเพิ่มต่อเนื่องได้อีกมาก จะเป็นงานที่ปักหมุดให้ประเทศไทยเป็นเมืองมหาอำนาจด้านการท่องเที่ยวเชิงสุขภาพ อันจะนำไปสู่การมีสุขภาพดี และเพิ่มมูลค่าทางเศรษฐกิจ ทำให้ การท่องเที่ยวของไทยกลับมาสู่ความมั่นคง มั่งคั่ง ยั่งยืน
น.ส.ไตรศุลี กล่าวว่า รัฐบาลขอเชิญประชาชนเข้าร่วมงาน Thailand International Health Expo 2022  ซึ่งงานได้จัดเป็นรูปแบบออนกราวนด์ควบคู่กับออนไลน์ โดยผู้ที่ไม่สะดวกในการเดินทางมาร่วมงาน ณ พารากอนฮอลล์ ชั้น 5 สยามพารากอนก็สามารถติดตามกิจกรรมต่างๆ ภายในรูปแบบออนไลน์ผ่าน เว็บไซต์ www.thailandhealthexpo.com และ Facebook : Thailand International Health Expo 2022
ส่วนผู้มาร่วม ณ สถานที่จัดงานเวลา 10.00 - 20.00 น. ระหว่างวันที่ 17 - 20 มี.ค. นั้น ในงานได้ดำเนินการภายใต้มาตรการการป้องกันและควบคุมโรคอย่างเคร่งครัด และมีหลากหลายกิจกรรมให้ติดตาม อาทิ หลังพิธีเปิด Dr. Tedros Adhanom Ghebreyesus ผู้อำนวยการใหญ่องค์การอนามัยโลก ได้ให้เกียรติเข้าร่วมประกาศความเชื่อมั่นในสถานการณ์โรคโควิด 19 และระบบวัคซีนของโลกผ่านระบบ Video Conference
นอกจากนี้ ยังมีกิจกรรมการจัดเสวนาวิชาการและบรรยายเกี่ยวกับสุขภาพ การจัดนิทรรศการแสดงศักยภาพด้านสาธารณสุข สุขภาพ และนโยบาย Medical Hub การเจรจาจับคู่ทางธุรกิจ (Business Matching) การบริการด้านสาธารณสุข และสุขภาพเพื่อประชาชน อาทิ ฝังเข็ม ตรวจสุขภาพ แพทย์แผนไทย สมุนไพร การออกร้าน และจำหน่ายสินค้าเพื่อสุขภาพที่หลากหลาย ในราคาพิเศษเฉพาะงานนี้ การจัดบูธรูปแบบผสมผสานเพื่อนำเสนอผลงาน (Virtual Exhibition) ของหน่วยงานภาครัฐ ภาคเอกชน และผู้ประกอบการ  และการบริการฉีดวัคซีนโควิด - 19
...................................

ที่มา : https://www.thaigov.go.th/news/contents/details/52662