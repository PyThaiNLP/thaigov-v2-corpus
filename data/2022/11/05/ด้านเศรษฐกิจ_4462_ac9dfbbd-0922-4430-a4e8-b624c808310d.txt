รัฐบาลไทย-ข่าวทำเนียบรัฐบาล-บขส. รายงานภาพรวมการเดินทางกลับเข้ากรุงเทพฯ ของประชาชน ในวันที่ 16 กรกฎาคม 2565 เป็นไปด้วยความเรียบร้อย


วันอาทิตย์ที่ 17 กรกฎาคม 2565
บขส. รายงานภาพรวมการเดินทางกลับเข้ากรุงเทพฯ ของประชาชน ในวันที่ 16 กรกฎาคม 2565 เป็นไปด้วยความเรียบร้อย
ไม่มีผู้โดยสารตกค้าง
นายสัญลักข์ ปัญวัฒนลิขิต กรรมการผู้จัดการใหญ่ บริษัท ขนส่ง จำกัด กระทรวงคมนาคม เปิดเผยภายหลังลงพื้นที่ตรวจการอำนวยความสะดวกประชาชนเดินทางกลับในช่วงวันหยุด 13 - 17 กรกฎาคม 2565 ว่า ภาพรวมการเดินทางเป็นไปด้วยความเรียบร้อย มีประชาชนเดินทางกลับเข้ากรุงเทพฯ เมื่อวานนี้ (16 กรกฎาคม 2565) ประมาณ 25,000 คน โดย บริษัท ขนส่ง จำกัด (บขส.) ได้จัดรถโดยสาร (รถบขส. รถร่วมฯและรถตู้) ให้บริการกว่า 2,300 เที่ยว โดยคาดว่าในวันนี้ (17 กรกฎาคม 2565) จะมีผู้โดยสารเดินทางมากขึ้น เนื่องจากพรุ่งนี้จะเป็นวันแรกของการทำงาน
อย่างไรก็ดี บขส. เตรียมความพร้อมจัดรถโดยสารรองรับผู้โดยสารได้กว่า 30,000 คน รวมทั้งได้กำชับไปยังหน่วยงานที่เกี่ยวข้อง ได้แก่ สถานีเดินรถให้จัดเจ้าหน้าที่และรถโดยสารให้พร้อมอำนวยความสะดวกประชาชนอย่างเต็มที่
สำหรับบรรยากาศการเดินทางบริเวณขาเข้า ณ สถานีขนส่งผู้โดยสารกรุงเทพ (จตุจักร) หรือหมอชิต 2 เช้านี้ (17 กรกฎาคม 2565) มีประชาชนทยอยเดินทางเข้ากรุงเทพฯ อย่างต่อเนื่อง บขส. ได้รับความร่วมมือ จากองค์การขนส่งมวลชนกรุงเทพ (ขสมก.) นำรถโดยสารมาวิ่งให้บริการรับ - ส่งผู้โดยสาร จากบริเวณชานชาลา ไปยังเส้นทางต่าง ๆ อาทิ สถานีกลางบางซื่อ บีทีเอสจตุจักร คลองสาน อนุสาวรีย์ฯ และพระราม 2 เป็นต้น รวมทั้ง ผู้ประกอบการรถแท็กซี่ได้นำรถมาวิ่งให้บริการรับส่งประชาชนทำให้การเดินทางออกจากสถานีขนส่งฯ หมอชิต 2 เป็นไปด้วยความเรียบร้อย
นายสัญลักข์ ปัญวัฒนลิขิต กล่าวเพิ่มเติมว่า ในช่วงวันหยุดที่ผ่านมา บขส. ได้ดำเนินการตามนโยบายของ นายศักดิ์สยาม ชิดชอบ รัฐมนตรีว่าการกระทรวงคมนาคม ในการจัดรถโดยสารอำนวยความสะดวกประชาชนเพื่อให้ผู้โดยสารได้รับบริการที่มีคุณภาพ สะดวก ปลอดภัย รวมทั้งได้มีการเฝ้าระวังและปฏิบัติตามมาตรการป้องกันการแพร่ระบาดของ COVID-19 อย่างเคร่งครัด

ที่มา : https://www.thaigov.go.th/news/contents/details/56927