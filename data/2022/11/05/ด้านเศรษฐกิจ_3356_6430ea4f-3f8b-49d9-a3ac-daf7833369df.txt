รัฐบาลไทย-ข่าวทำเนียบรัฐบาล-กรมทางหลวง คืนเงินค่าปรับ M-FLOW ครบแล้ว พร้อมเตือนผู้ใช้ทางเริ่มต้นปรับจริง ตั้งแต่วันที่ 1 เมษายน 2565 เป็นต้นไป


วันศุกร์ที่ 1 เมษายน 2565
กรมทางหลวง คืนเงินค่าปรับ M-FLOW ครบแล้ว พร้อมเตือนผู้ใช้ทางเริ่มต้นปรับจริง ตั้งแต่วันที่  1 เมษายน 2565 เป็นต้นไป
...
นายสราวุธ ทรงศิวิไล อธิบดีกรมทางหลวง กระทรวงคมนาคม กล่าวว่า กรมทางหลวง (ทล.) ได้ดำเนินการคืนเงินค่าปรับแก่ผู้ใช้ทางที่ไม่ได้จงใจหลีกเลี่ยงการชำระเงินค่าผ่านทาง โดยได้ดำเนินการคืนเงินค่าปรับได้ครบทุกรายการแล้ว โดยที่ผ่านมา ทล. ได้ขยายเวลาสำหรับผู้เข้าใช้บริการช่อง M-Flow ที่ชำระค่าผ่านทางช้าด้วยการอนุโลมไม่ต้องชำระค่าปรับจนถึงวันที่ 31 มีนาคม 2565
ทล. จึงขอแจ้งเตือนผู้ใช้บริการระบบ M-Flow ตั้งแต่วันที่ 1 เมษายน 2565 เป็นต้นไป ต้องชำระค่าผ่านทางภายใน 7 วัน หากเกิน 7 วันจะต้องจ่ายค่าปรับ 10 เท่า ของค่าผ่านทาง จึงขอความร่วมมือให้ผู้ใช้บริการ ระบบ M-Flow ชำระค่าผ่านทางในเวลาที่กำหนด เพื่อหลีกเลี่ยงค่าปรับ และเชิญชวนให้ผู้ใช้เส้นทางสมัครใช้บริการระบบ M-Flow ผ่านทาง Website: www.mflowthai.com หรือ Mobile Application: mflowthai หรือสมัครผ่าน Line Official Account: @mflowthai ซึ่งใช้เวลาในการสมัครไม่เกิน 2 นาที และเลือกชำระแบบอัตโนมัติ เพื่อความสะดวกและคล่องตัวในการเดินทางบนทางหลวงพิเศษระหว่างเมือง
นอกจากนี้ ทล. ยังได้เพิ่มโปรโมชันที่เป็นประโยชน์ต่อผู้ใช้ทาง โดยผู้ลงทะเบียนผ่าน Line Official Account: @mflowthai จะได้รับ e-coupon มูลค่า 60 บาท สำหรับใช้ซื้อสินค้าที่ร้าน 7-Eleven และผู้สมัครสมาชิกแบบเต็มรูปแบบผ่าน Website : www.mflowthai.com หรือ Mobile Application: mflowthai จะได้รับสิทธิ์วิ่งฟรี 2 เที่ยว เพิ่มอีก 100,000 สิทธิ์ พร้อมรับส่วนลด 20% ทุกเที่ยวที่วิ่ง ถึงวันที่ 15 พฤษภาคม 2565 และสำหรับสมาชิกระบบ M-Pass ที่สมัครใช้บริการจะได้รับส่วนลดทันที 100 บาทเช่นเดิม
ทั้งนี้ ทล. ได้ปรับปรุงวิธีการสมัครสมาชิกให้สะดวกต่อการใช้งาน และเพิ่มคู่สาย Call Center 1586 อีกเท่าตัว เพื่อเป็นช่องทางในการติดต่อสอบถามเกี่ยวกับการใช้บริการระบบ M-Flow เพื่อให้ผู้ใช้ทางได้รับความสะดวกรวดเร็วและปลอดภัยในการใช้ทางหลวงพิเศษระหว่างเมือง โดยผู้ใช้ทางที่มีข้อสงสัยหรือต้องการสอบถามข้อมูลเพิ่มเติม สามารถติดต่อได้ที่ Call Center 1586 กด 1

ที่มา : https://www.thaigov.go.th/news/contents/details/53173