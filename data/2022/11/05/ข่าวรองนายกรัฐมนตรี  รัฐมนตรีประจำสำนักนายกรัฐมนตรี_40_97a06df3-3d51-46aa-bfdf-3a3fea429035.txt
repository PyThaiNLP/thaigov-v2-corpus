รัฐบาลไทย-ข่าวทำเนียบรัฐบาล-นรม.มอบ รมต.อนุชา นำความห่วงใย ลงพื้นที่ ช่วยเหลือ ให้กำลังใจชาวชัยนาท


วันพุธที่ 6 ตุลาคม 2564
นรม.มอบ รมต.อนุชา นำความห่วงใย ลงพื้นที่ ช่วยเหลือ ให้กำลังใจชาวชัยนาท
นรม.มอบ รมต.อนุชา นำความห่วงใย ลงพื้นที่ ช่วยเหลือ ให้กำลังใจชาวชัยนาท
วันนี้ (6 ตุลาคม 2564) นายอนุชา นาคาศัย รัฐมนตรีประจำสำนักนายกรัฐมนตรีลงพื้นทึ่ตรวจติดตามสถานการณ์ปัญหาอุทกภัย พร้อมมอบถุงยังชีพ จำนวน 6,500 ชุด เพื่อส่งมอบความห่วงใยจากรัฐบาลถึงประชาชนผู้ประสบปัญหาอุทกภัยในพื้นที่จังหวัดชัยนาท
รัฐมนตรีประจำสำนักนายกรัฐมนตรีกล่าวว่า ในช่วงเวลาที่ผ่านมา มีหลายพื้นที่ประสบปัญหาอุทกภัย พื้นที่จังหวัดชัยนาทเป็นอีกหนึ่งพื้นที่ที่ประสบปัญหาน้ำท่วม ซึ่งได้รับผลกระทบจากการระบายน้ำเขื่อนเจ้าพระยา รัฐบาลมีหน้าที่ดูแลทุกข์สุข รวมถึงความเป็นอยู่ของประชาชนทั่วทุกพื้นที่ในประเทศไทย ตนเองในฐานะคนจังหวัดชัยนาทขอเป็นตัวแทนนายกรัฐมนตรีและรัฐบาลนำความห่วงใยและกำลังใจมามอบให้ชาวชัยนาท ขอให้ทุกคนอดทน ยิ้มสู้กับปัญหา
รัฐมนตรีประจำสำนักนายกรัฐมนตรีฝากให้พี่น้องประชาชนดูแลสุขภาพให้แข็งแรง ขอให้ระมัดระวังโรคที่มากับน้ำ โดยเฉพาะการแพร่ระบาดของโรคโควิด-19 ขอให้ทุกคนยังปฎิบัติตามมาตรการป้องกันอย่างเคร่งครัด นายกรัฐมนตรีและรัฐบาลเข้าใจถึงความเดือดร้อนของประชาชน ตลอดเวลาที่ผ่านมาไม่ได้นิ่งนอนใจพยายามแก้ไขปัญหาอย่างเต็มที่ ขอให้ทุกคนให้ความร่วมมือช่วยแก้ไขปัญหาไปด้วยกัน คนไทยถ้าร่วมมือกันไม่ว่าปัญหาจะหนักแค่ไหนเราก็สามารถก้าวผ่านปัญหามาได้ทุกครั้งด้วยความรักและความสามัคคี
..................................................

ที่มา : https://www.thaigov.go.th/news/contents/details/46620