รัฐบาลไทย-ข่าวทำเนียบรัฐบาล-รมต. อนุชาฯ เดินหน้าสร้างความพร้อมความเข้าใจด้านประชาสัมพันธ์เสริมมาตรการ Thailand Prevention ช่วงไทยเป็นเจ้าภาพเอเปค 2565


วันจันทร์ที่ 20 กันยายน 2564
รมต. อนุชาฯ เดินหน้าสร้างความพร้อมความเข้าใจด้านประชาสัมพันธ์เสริมมาตรการ Thailand Prevention ช่วงไทยเป็นเจ้าภาพเอเปค 2565
รมต. อนุชาฯ เดินหน้าสร้างความพร้อมความเข้าใจด้านประชาสัมพันธ์เสริมมาตรการ Thailand Prevention ช่วงไทยเป็นเจ้าภาพเอเปค 2565
วันนี้ (20 กันยายน 2564) เวลา 13.30 น. ณ วิเทศสโมสร กระทรวงการต่างประเทศ นายอนุชา นาคาศัย รัฐมนตรีประจำสำนักนายกรัฐมนตรีเป็นประธานการประชุมคณะอนุกรรมการด้านประชาสัมพันธ์เพื่อเตรียมการจัดการประชุมผู้นำเขตเศรษฐกิจเอเปค และการประชุมที่เกี่ยวข้อง ในช่วงที่ประเทศไทยเป็นเจ้าภาพจัดการประชุมเอเปค ปี พ.ศ. 2565 ครั้งที่ 3/2564 (ผ่านระบบ Video Conference)
รัฐมนตรีประจำสำนักนายกรัฐมนตรีในฐานะประธานการประชุมฯ กล่าวว่าการที่ไทยได้เป็นเจ้าภาพการจัดการประชุมเอเปค 2565 เป็นความภูมิใจสูงสุดของคนไทยทั้งประเทศ แต่ด้วยสภาวการณ์ที่ทั่วโลกกำลังเผชิญปัญหาสถานการณ์โควิด-19 แพร่ระบาด ทำให้ต้องมีการปรับรูปแบบการดำเนินการหลายด้าน รวมทั้งต้องสร้างความเชื่อมั่นในการกำหนดมาตรการควบคุมการแพร่ระบาดโรคของไทยต่อชาวต่างชาติ ซึ่งต้องเร่งสร้างความตระหนักรู้เบื้องต้นแก่ประชาชนทั่วประเทศ ตามมาตรการ Thailand Prevention หรือ Universal Prevention ที่จะเน้นสร้างความรู้ ความเข้าใจแก่ประชาชนในการป้องกันตนเองเบื้องต้น ไม่ให้มีความเสี่ยงต่อการติดและส่งต่อเชื้อโรคที่เกิดขึ้น เพื่อให้จำนวนผู้ติดเชื้อของประเทศลดลง สร้างความมั่นใจแก่ชาวต่างชาติในช่วงที่ไทยเป็นเจ้าภาพการประชุมเอเปค 2565
โดยที่ประชุมได้มีการติดตามการดำเนินงานด้านการประชาสัมพันธ์ของหน่วยงานที่เกี่ยวข้อง และกรมประชาสัมพันธ์ได้รายงานที่ประชุมว่า จากการประชุมคณะกรรมการประชาสัมพันธ์แห่งชาติ เมื่อวันที่ 22 กรกฎาคม 2564 ได้กำหนดเรื่องการประชาสัมพันธ์ไทยเป็นเจ้าภาพการประชุมเอเปค 2565 เป็นวาระแห่งชาติด้วย
รัฐมนตรีประจำสำนักนายกรัฐมนตรี กล่าวเพิ่มเติมว่า การที่ไทยเป็นเจ้าภาพการประชุมเอเปค 2565 เป็นโอกาสที่สำคัญของไทยที่จะสร้างความเชื่อมั่นให้กับประเทศ เพื่อรองรับการฟื้นฟูทางเศรษบกิจภายหลังสถานการณ์โควิด-19 คลี่คลายลง จึงต้องสร้างความเข้าใจให้คนไทยทุกคนต้องร่วมมือกัน มีส่วนร่วม และสื่อสารให้เข้าใจถึงการจัดการประชุมเอเปคว่าจะมีความสำคัญต่อการขับเคลื่อน ฟื้นฟูประเทศอย่างไร
----------------------------

ที่มา : https://www.thaigov.go.th/news/contents/details/46002