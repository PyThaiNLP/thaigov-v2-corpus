รัฐบาลไทย-ข่าวทำเนียบรัฐบาล-กสร. จัดงาน 10 พฤษภาคม วันความปลอดภัยในการทำงานแห่งชาติ 2565 ปลุกจิตสำนึกให้ทุกภาคส่วนตระหนักถึงการป้องกันอันตรายจากการทำงาน


วันอังคารที่ 10 พฤษภาคม 2565
พิมพ์
กสร. จัดงาน 10 พฤษภาคม วันความปลอดภัยในการทำงานแห่งชาติ 2565 ปลุกจิตสำนึกให้ทุกภาคส่วนตระหนักถึงการป้องกันอันตรายจากการทำงาน
กรมสวัสดิการและคุ้มครองแรงงานจัดงาน “วันความปลอดภัยในการทำงานแห่งชาติ” ประจำปี 2565 เพื่อให้ทุกภาคส่วนเกิดความตระหนักรู้และปลุกจิตสำนึกที่ดีในการป้องกันอุบัติเหตุและโรคจากการทำงาน พร้อมเชิญชวน นายจ้าง ลูกจ้าง ร่วมแคมเปญ SAFE LIFE ป้องกันอุบัติเหตุที
วันนี้ (10 พฤษภาคม 2565) เวลา 09.00 น. นายสมพจน์ กวางแก้ว รองอธิบดีกรมสวัสดิการและคุ้มครองแรงงาน (กสร.) กล่าวในโอกาสเป็นประธานในพิธีเปิดงาน 10 พฤษภาคม วันความปลอดภัยในการทำงานแห่งชาติ ประจำปี 2565 ณ ห้องประชุมใหญ่ ชั้น 4 อาคารกรมสวัสดิการและคุ้มครองแรงงาน (ส่วนแยกตลิ่งชัน) ว่า การจัดงานในวันนี้ สืบเนื่องจากเมื่อวันที่ 10 พฤษภาคม 2536 ได้เกิดเหตุการณ์ไฟไหม้รุนแรง ทำให้มีผู้เสียชีวิตและบาดเจ็บจำนวนมาก เพื่อรำลึกถึงเหตุการณ์โศกนาฏกรรมที่เกิดขึ้น รวมทั้งรณรงค์ให้ทุกฝ่ายที่เกี่ยวข้องตระหนักถึงความสำคัญของความปลอดภัยในการทำงาน คณะรัฐมนตรีจึงกำหนดให้วันที่ 10 พฤษภาคมของทุกปี เป็น “วันความปลอดภัยในการทำงานแห่งชาติ” กสร. ได้จัดกิจกรรมเนื่องในวันความปลอดภัยในการทำงานแห่งชาติต่อเนื่องเป็นประจำทุกปี เพื่อสร้างการตระหนักรู้ในการป้องกันอันตราย การดูแลความปลอดภัยและสุขภาพอนามัยของผู้ใช้แรงงานในทุกอาชีพ สำหรับในปีนี้ได้จัดแคมเปญ SAFE LIFE ซึ่งเป็นกิจกรรมรณรงค์เพื่อลดสถิติการประสบอันตรายจากการทำงานจากสารเคมี โดยใช้หลัก 3 จ 1 ป ได้แก่ การแจ้ง การจัดเก็บ การจัดการ และการประเมิน รวมถึงการป้องกันอุบัติเหตุที่เกิดจากอัคคีภัยโดยใช้หลัก 3 ต ได้แก่ การติดตั้ง การตรวจสอบ การเตรียมความพร้อม เพื่อให้สถานประกอบกิจการนำไปเป็นแนวทางในการปฏิบัติต่อไป
รองอธิบดี กสร. กล่าวเพิ่มเติมว่า เนื่องในโอกาสเฉลิมพระเกียรติสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง มีพระชนมพรรษา 90 พรรษา ในวันที่ 12 สิงหาคม 2565 นี้ กสร. จึงได้จัด โครงการ “จป. ร่วมใจปลูกความดี ขยายพื้นที่สีเขียว เพื่อเฉลิมพระเกียรติสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง เนื่องในโอกาสมหามงคลเฉลิมพระชนมพรรษา 90 พรรษา 12 สิงหาคม 2565” ขึ้น โดยเชิญชวน นายจ้าง ลูกจ้าง น้อมนำพระราชดำริของสมเด็จพระนางเจ้าสิริกิติ์ฯ ร่วมกันปลูกต้นไม้ทั้งภายในและภายนอกสถานประกอบกิจการ เพื่อคุณภาพชีวิตและสิ่งแวดล้อมที่ดี และช่วยแก้ปัญหาสภาพภูมิอากาศของประเทศให้ดีขึ้น

ที่มา : https://www.thaigov.go.th/news/contents/details/54416