รัฐบาลไทย-ข่าวทำเนียบรัฐบาล-คำกล่าว พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม พิธีมอบรางวัลผู้ประกอบธุรกิจส่งออกดีเด่น ประจำปี พ.ศ. 2564 วันที่ 30 สิงหาคม 2564


วันศุกร์ที่ 3 กันยายน 2564
พิมพ์
คำกล่าว พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม พิธีมอบรางวัลผู้ประกอบธุรกิจส่งออกดีเด่น ประจำปี พ.ศ. 2564 วันที่ 30  สิงหาคม 2564
คำกล่าว พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม พิธีมอบรางวัลผู้ประกอบธุรกิจส่งออกดีเด่น ประจำปี พ.ศ. 2564 Prime Minister’s Export Award 2021ผ่านระบบออนไลน์ Virtual Live เสมือนจริง  วันที่ 30  สิงหาคม 2564 เวลา 09.30 น.
รองนายกรัฐมนตรีและรัฐมนตรีว่าการกระทรวงพาณิชย์
ผู้บริหารภาครัฐ และภาคเอกชน
และผู้มีเกียรติทุกท่าน
ผมมีความยินดีและรู้สึกเป็นเกียรติอย่างยิ่งที่ได้มาเป็นประธานในพิธีมอบรางวัลผู้ประกอบธุรกิจส่งออกดีเด่น ประจำปี 2564 หรือ Prime Minister’s Export Award 2021 และขอแสดงความยินดีกับทุกท่านที่ได้รับรางวัลที่น่าภาคภูมิใจในวันนี้
ปัจจุบันสถานการณ์การแพร่ระบาดของโรคโควิด-19 ส่งผลกระทบต่อเศรษฐกิจไทย ทำให้ภาคการผลิตและบริการของประเทศมีความชะลอตัวลง รัฐบาลจึงมีนโยบายในการกระตุ้นและฟื้นฟูเศรษฐกิจของประเทศ รวมทั้งพัฒนาขีดความสามารถภาคธุรกิจให้มีความสามารถในการแข่งขันได้อย่างต่อเนื่อง ทั้งในภาคการผลิตและบริการ ตลอดจนพัฒนาทักษะผู้ประกอบธุรกิจให้สามารถใช้ประโยชน์จากความก้าวหน้าทางเทคโนโลยีเพื่อเพิ่มประสิทธิภาพการดำเนินธุรกิจ รวมถึงสนับสนุนและกำหนดมาตรการในการเข้าถึงแหล่งเงินทุนและตลาด เพื่อให้ผู้ประกอบการสามารถขยายการดำเนินธุรกิจสู่ตลาดต่างประเทศได้
โดยเฉพาะการขับเคลื่อนภาคการส่งออกไทย ซึ่งขยายตัวได้ดีอย่างต่อเนื่องในปีนี้ โดยมีการนำเทคโนโลยีดิจิทัลมาประยุกต์ใช้ในภารกิจงาน พัฒนาช่องทางการตลาด ทั้งออนไลน์และออฟไลน์ พัฒนาผู้ประกอบการ พัฒนาสินค้า และการให้บริการข้อมูลที่ยังคงอัตลักษณ์ความเป็นไทยที่โดดเด่น เมื่อภาคการส่งออกและภาคธุรกิจโดยรวมมีความเข้มแข็ง ก็จะช่วยให้เศรษฐกิจฐานรากมีความมั่นคง ประชาชนมีคุณภาพชีวิตที่ดีขึ้น และทำให้การขับเคลื่อนเศรษฐกิจของประเทศในช่วงสถานการณ์วิกฤตนี้ ยังเดินหน้าไปได้อย่างมั่นคงจนกว่าสถานการณ์จะคลี่คลาย
ตลอดระยะเวลาที่ผ่านมา นับเป็นที่น่ายินดีที่ผู้ประกอบการส่งออกของไทยให้ความสำคัญในเรื่องการพัฒนาศักยภาพในการผลิตสินค้าและบริการอย่างต่อเนื่อง เพื่อสร้างความสามารถในการแข่งขัน และครองตลาดการส่งออกได้อย่างน่าพอใจ รางวัลผู้ประกอบธุรกิจส่งออกดีเด่น จึงเป็นเครื่องยืนยันถึงความมุ่งมั่น ตั้งใจพัฒนาการผลิตสินค้าและบริการของผู้ประกอบธุรกิจ รวมทั้งทุกๆ ฝ่ายที่เกี่ยวข้อง ซึ่งล้วนมีส่วนสำคัญในการผลักดันการค้าระหว่างประเทศในเชิงรุก และสร้างมูลค่าเพิ่มให้แก่สินค้าและบริการอย่างต่อเนื่อง อีกทั้งรางวัลนี้ยังเป็นแรงบันดาลใจให้แก่ผู้ประกอบการรายอื่นๆ เห็นถึงความสำคัญของการพัฒนาธุรกิจและทักษะด้านการประกอบการให้ดียิ่งขึ้น เพื่อให้สินค้าและบริการของตนเองมีคุณภาพและมาตรฐานระดับสากล สามารถส่งออกไปยังตลาดต่างประเทศได้อย่างต่อเนื่องยาวนาน
ผมหวังเป็นอย่างยิ่งว่าทุกท่านจะรักษามาตรฐานการดำเนินธุรกิจและภาพลักษณ์ที่ดีของประเทศให้คงความเป็นเลิศอย่างต่อเนื่องสมกับที่ได้รับรางวัลอันทรงเกียรตินี้ ซึ่งเป็นการยืนยันถึงความมุ่งมั่นในการสร้างคุณภาพการประกอบธุรกิจของทุกท่านได้เป็นอย่างดี
โอกาสนี้ ผมขออาราธนาคุณพระศรีรัตนตรัยและสิ่งศักดิ์สิทธิ์ทั้งหลายในสากลโลก อีกทั้งเดชะพระบารมีแห่งองค์พระบาทสมเด็จพระเจ้าอยู่หัว และสมเด็จพระนางเจ้าฯ พระบรมราชินี ได้โปรดดลบันดาลประทานพรให้ผู้ประกอบธุรกิจส่งออกทุกท่าน พร้อมทั้งครอบครัว และผู้ที่เกี่ยวข้องทุกท่าน จงประสบแต่ความสุข ความเจริญ และสัมฤทธิ์ผลในสิ่งที่พึงปรารถนาทุกประการโดยทั่วกัน เพื่อร่วมกันเป็นกำลังสำคัญในการขับเคลื่อนและพัฒนาภาคการส่งออกของไทยให้คงความเจริญก้าวหน้าอย่างมั่นคงยั่งยืนสืบไป
ขอบคุณครับ
--------------

ที่มา : https://www.thaigov.go.th/news/contents/details/45490