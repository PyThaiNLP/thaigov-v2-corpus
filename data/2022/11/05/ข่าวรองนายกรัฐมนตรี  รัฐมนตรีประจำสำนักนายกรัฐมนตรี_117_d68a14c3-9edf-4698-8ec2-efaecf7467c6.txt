รัฐบาลไทย-ข่าวทำเนียบรัฐบาล-รมต.อนุชา ชูเชียงใหม่ไนท์ซาฟารีเป็นต้นแบบพึ่งพาตนเอง สร้างรายให้พื้นที่ พร้อมผลักดันให้เป็นองค์การมหาชน


วันศุกร์ที่ 11 มีนาคม 2565
พิมพ์
รมต.อนุชา ชูเชียงใหม่ไนท์ซาฟารีเป็นต้นแบบพึ่งพาตนเอง สร้างรายให้พื้นที่ พร้อมผลักดันให้เป็นองค์การมหาชน
รมต.อนุชา ชูเชียงใหม่ไนท์ซาฟารีเป็นต้นแบบพึ่งพาตนเอง สร้างรายให้พื้นที่ พร้อมผลักดันให้เป็นองค์การมหาชน
วันนี้ (11 มีนาคม 2565) นายอนุชา นาคาศัย รัฐมนตรีประจำสำนักนายกรัฐมนตรี นำคณะประกอบด้วย นายชาญกฤช เดชวิทักษ์ ผู้ช่วยรัฐมนตรีประจำสำนักนายกรัฐมนตรี นายชนะศักดิ์ อัตถาวงศ์ ที่ปรึกษารัฐมนตรีประจำสำนักนายกรัฐมนตรี นายเบญจพล นาคประเสริฐ ผู้อำนวยการสำนักงานกองทุนหมู่บ้านและชุมชนเมืองแห่งชาติ ลงพื้นที่จังหวัดเชียงใหม่ เพื่อตรวจติดตามการดำเนินงานของสำนักงานพัฒนาพิงคนคร (องค์การมหาชน) โดยมี นายศักดิ์ชัย คุณานุวัฒน์ชัยเดช รองผู้ว่าราชการจังหวัดเชียงใหม่ รศ.ดร.ณอคุณ สิทธิพงศ์ ประธานคณะกรรมการสำนักงานพัฒนาพิงคนคร (องค์การมหาชน) นายสายสิทธิ์ เจตสิกทัต ปฏิบัติหน้าที่แทน ผู้อำนวยการสำนักงานพัฒนาพิงคนคร (องค์การมหาชน) คณะผู้บริหารและเจ้าหน้าที่ร่วมต้อนรับ
ภายหลังการรับฟังบรรยายสรุปการนำเสนอจากคณะผู้บริหารการดำเนินงานของสำนักงานพัฒนาพิงคนคร รัฐมนตรีประจำสำนักนายกรัฐมนตรี กล่าวชื่นชมเชียงใหม่ไนท์ซาฟารีว่า เป็นองค์กรที่สามารถช่วยเหลือตัวเองโดยไม่ต้องพึ่งพาอาศัยงบประมาณจากภาครัฐ สามารถผ่านวิกฤตต่าง ๆ มาได้ แสดงให้เห็นถึงศักยภาพในการบริหาร หวังให้เป็นการท่องเที่ยวที่น่าสนใจ น่าตื่นเต้น น่าค้นหาระดับโลก เป็น Theme Park ที่สร้างรายได้จากการท่องเที่ยวเข้าสู่ประเทศ และมุ่งหวังให้เป็นต้นแบบการท่องเที่ยวที่สร้างความสุขแก่ประชาชน เป็นการจุดประกายแหล่งท่องเที่ยวในอนาคตอีกหลายพื้นที่ให้สามารถพึ่งพาตนเองและสร้างรายได้สู่ท้องถิ่น
รัฐมนตรีประจำสำนักนายกรัฐมนตรี กล่าวเพิ่มเติมว่า ด้วยศักยภาพของเชียงใหม่ไนท์ซาฟารี ซึ่งเป็นสวนสัตว์ที่มีความแตกต่างจากสวนสัตว์อื่น และมีความชัดเจนในแง่ของการกระตุ้นเศรษฐกิจและสร้างรายได้ให้ชุมชน รัฐบาลเล็งเห็นความสำคัญในจุดนี้ พร้อมผลักดันก้าวสู่การเป็นองค์การมหาชน เพื่อช่วยขับเคลื่อนเศรษฐกิจในพื้นที่ให้เจริญรุ่งเรือง สร้างรายได้ให้กับประเทศ ขอให้ผู้บริหารเชียงใหม่ไนท์ซาฟารีเตรียมพัฒนาแผนการการท่องเที่ยวให้มีกิจกรรมที่น่าสนใจอย่างหลากหลาย รองรับนักท่องเที่ยวทั้งชาวไทยและชาวต่างประเทศ และขอให้นำแผนไปปฎิบัติขับเคลื่อนอย่างเป็นรูปธรรม พร้อมทั้งขอให้นำเอาเทคโนโลยีมาช่วยสร้างความตื่นเต้นให้กับนักท่องเที่ยว สร้างความน่าสนใจ สร้างความประทับใจให้กับนักท่องเที่ยวมากยิ่งขึ้น
โอกาสนี้ รัฐมนตรีประจำสำนักนายกรัฐมนตรี ขอเชิญชวนนักท่องเที่ยวเดินทางมาสัมผัสกิจกรรมใหม่ที่ทางเชียงใหม่ไนท์ซาฟารีเตรียมต้อนรับตลอดทั้งปี  โดยมีไฮไลท์เป็นการแสดง Tiger Story รับปีขาล (ปีเสือ) 2565 นอกจากนี้ ยังมีอีกหลายกิจกรรมที่น่าสนใจจัดเตรียมมาต้อนรับนักท่องเที่ยวในช่วงเทศกาลสงกรานต์ อาทิ กิจกรรมการแสดงน้ำพุดนตรีขนาดใหญ่ กิจกรรมแหล่งท่องเที่ยวโลกเสมือน VR (Virtual Reality) กิจกรรม Cowboy Show การแสดงเชิงความรู้วิถีชีวิตคาวบอย กิจกรรม Rapter Flying แหล่งเรียนรู้และศึกษานกนักล่าสายพันธุ์ต่าง ๆ รวมถึง การรดน้ำดำหัวผู้ใหญ่ และการแห่ขบวนสัตว์อีกมากมาย
*************

ที่มา : https://www.thaigov.go.th/news/contents/details/52446