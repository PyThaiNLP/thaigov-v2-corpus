รัฐบาลไทย-ข่าวทำเนียบรัฐบาล-กสร.เรียกสอบนายจ้างหาเหตุนั่งร้านโครงการก่อสร้างถล่ม 21 ก.พ.นี้


วันศุกร์ที่ 18 กุมภาพันธ์ 2565
พิมพ์
กสร.เรียกสอบนายจ้างหาเหตุนั่งร้านโครงการก่อสร้างถล่ม 21 ก.พ.นี้
กรมสวัสดิการและคุ้มครองแรงงานลงพื้นที่ สอบข้อเท็จจริงเหตุค้ำยันรองรับแบบหล่อคอนกรีต โครงการก่อสร้าง วัน แบงค็อก ถล่มเป็นเหตุให้ลูกจ้างเสียชีวิต 3 ราย เรียกนายจ้างสอบ 21 กุมภาพันธ์นี้ พร้อมดำเนินคดีทันทีหากพบไม่ปฏิบัติตามกฎหมาย
นายนิยม สองแก้ว อธิบดีกรมสวัสดิการและคุ้มครองแรงงาน เปิดเผยว่า วันนี้ (17 กุมภาพันธ์ พ.ศ.2565)พนักงานตรวจความปลอดภัยได้ลงพื้นที่ตรวจสอบข้อเท็จจริงเหตุค้ำยันรองรับแบบหล่อคอนกรีตพังถล่ม ภายในหน่วยงานก่อสร้าง โครงการวัน แบงค็อก แขวงลุมพินี เขตปทุมวัน กรุงเทพมหานครของบริษัทอิตาเลียนไทย ดีเวล๊อปเมนต์ จำกัด (มหาชน) เบื้องต้นพบว่าสถานที่เกิดเหตุเป็นส่วนงานก่อสร้างซีวิคพลาซ่า อาคาร 6 ชั้น ชั้นใต้ดิน 4 ชั้นขณะทำการเทคอนกรีตพื้นชั้น 1เมื่อเทคอนกรีตได้บางส่วนเกิดค้ำยันที่รองรับคอนกรีตถล่ม ลูกจ้างของบริษัทฯ ตกลงมาโดยปูนคอนกรีตที่ยังไม่แข็งตัวทับเสียชีวิตจำนวน 3 คน ประกอบด้วย นางประไพ สุปมา นางบุญโฮม วังมา และนางอุดร เลขสันต์ ตำแหน่งกรรมกรลูกจ้างรายวันซึ่งขณะนั้นทำหน้าที่ทำความสะอาดรางน้ำพื้นที่เทคอนกรีต และยังมีลูกจ้างอีก3 คน ได้รับบาดเจ็บ โดยได้รับการรักษาพยาบาลเรียบร้อยแล้ว ทั้งนี้บริษัทฯได้แจ้งว่าได้รับผิดชอบค่าใช้จ่ายสำหรับผู้เสียชีวิตและผู้ได้รับบาดเจ็บในเบื้องต้นแล้ว
อธิบดีกสร.กล่าวเพิ่มเติมว่า พนักงานตรวจความปลอดภัยจะเรียกนายจ้างสอบข้อเท็จจริงโดยละเอียดอีกครั้งในวันที่ 21 กุมภาพันธ์ พ.ศ. 2565ว่านายจ้างมีการฝ่าฝืนกฎหมายด้านความปลอดภัยอาชีวอนามัย และสภาพแวดล้อมในการทำงานหรือไม่ หากพบว่านายจ้างไม่ปฏิบัติตามกฎหมายดังกล่าวจะดำเนินการตามกฎหมายทันที

ที่มา : https://www.thaigov.go.th/news/contents/details/51676