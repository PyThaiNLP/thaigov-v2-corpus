รัฐบาลไทย-ข่าวทำเนียบรัฐบาล-ครม. ขยายเวลามาตรการภาษีสนับสนุนผู้บริจาคให้กองทุนเพื่อความเสมอภาคทางการศึกษาผ่านระบบ e - Donation ถึง ๓๑ ธันวาคม ๒๕๖๖


วันศุกร์ที่ 2 กรกฎาคม 2564
พิมพ์
ครม. ขยายเวลามาตรการภาษีสนับสนุนผู้บริจาคให้กองทุนเพื่อความเสมอภาคทางการศึกษาผ่านระบบ e - Donation ถึง ๓๑ ธันวาคม ๒๕๖๖
ครม.อนุมัติหลักการขยายเวลามาตรการภาษีสนับสนุนผู้บริจาคแก่กองทุนเพื่อความเสมอภาคทางการศึกษาผ่านระบบ e-Donation ถึง 31 ธ.ค.2566 ตามกรมสรรพากรเสนอ เพื่อช่วยเหลือผู้ขาดแคลนทุนทรัพย์ ลดความเหลื่อมล้ำการศึกษา เสริมสร้างและพัฒนาคุณภาพและประสิทธิภาพครู
คณะรัฐมนตรีอนุมัติหลักการการขยายเวลามาตรการภาษีสนับสนุนผู้บริจาคให้แก่กองทุนเพื่อความเสมอภาคทางการศึกษา ผ่านระบบ e - Donation ถึง 31 ธันวาคม 2566 ตามที่กรมสรรพากรเสนอ เพื่อช่วยเหลือผู้ขาดแคลนทุนทรัพย์ ลดความเหลื่อมล้ำในการศึกษา และเสริมสร้างและพัฒนาคุณภาพและประสิทธิภาพครู ตามที่รัฐธรรมนูญแห่งราชอาณาจักรไทยกำหนด
นายเอกนิติ นิติทัณฑ์ประภาศ อธิบดีกรมสรรพากร เปิดเผยว่า “คณะรัฐมนตรีอนุมัติหลักการร่างพระราชกฤษฎีกาออกตามความในประมวลรัษฎากร ว่าด้วยการยกเว้นรัษฎากร (ฉบับที่ ..) พ.ศ. …. (มาตรการภาษีสำหรับการบริจาคให้แก่กองทุนเพื่อความเสมอภาคทางการศึกษา) ตามที่กรมสรรพากรเสนอ ซึ่งเป็นการดำเนินการตามรัฐธรรมนูญแห่งราชอาณาจักรไทยที่กำหนดให้รัฐใช้มาตรการหรือกลไกทางภาษีให้ผู้บริจาคทรัพย์สินเข้ากองทุนฯ ได้รับประโยชน์ในการลดหย่อนภาษีด้วย เพื่อช่วยเหลือผู้ขาดแคลนทุนทรัพย์  ลดความเหลื่อมล้ำในการศึกษา และเสริมสร้างและพัฒนาคุณภาพและประสิทธิภาพครู โดยมีหลักการสรุปได้ดังนี้
๑. บุคคลธรรมดาที่บริจาคเงินให้แก่กองทุนฯ สามารถหักลดหย่อนได้เป็นจำนวนสองเท่าของจำนวนเงินที่บริจาค แต่เมื่อรวมกับค่าใช้จ่ายเพื่อสนับสนุนการศึกษาตามโครงการที่กระทรวงศึกษาธิการให้ความเห็นชอบแล้ว ต้องไม่เกินร้อยละสิบของเงินได้พึงประเมินหลังจากหักค่าใช้จ่ายและหักลดหย่อนอื่น ๆ แล้ว
๒. บริษัทหรือห้างหุ้นส่วนนิติบุดคลที่บริจาคเงินหรือทรัพย์สินให้แก่กองทุนฯ สามารถหักเป็นรายจ่ายได้เป็นจำนวนสองเท่าของรายจ่ายที่บริจาค แต่เมื่อรวมกับรายจ่ายที่จ่ายไปเป็นค่าใช้จ่าย เพื่อสนับสนุนการศึกษาตามโครงการที่กระทรวงศึกษาธิการให้ความเห็นชอบ และรายจ่ายที่จ่ายไปเป็นค่าใช้จ่ายในการจัดสร้างและการบำรุงรักษาสนามเด็กเล่น สวนสาธารณะ หรือสนามกีฬาของเอกชนที่เปิดให้ประชาชนใช้เป็นการทั่วไปโดยไม่เก็บค่าบริการใด ๆ หรือสนามเด็กเล่น สวนสาธารณะ หรือสนามกีฬาของทางราชการแล้วต้องไม่เกินร้อยละสิบของกำไรสุทธิก่อนหักรายจ่ายเพื่อการกุศลสาธารณะหรือเพื่อการสาธารณประโยชน์ และรายจ่ายเพื่อการศึกษาหรือเพื่อการกีฬา ตามมาตรา ๖๕ ตรี (๓) (ข) แห่งประมวลรัษฎากร
ทั้งนี้ ผู้ที่บริจาคให้แก่กองทุนฯ ตามข้อ ๑ และ ๒ จะต้องบริจาคผ่านระบบบริจาคอิเล็กทรอนิกส์ (e - Donation) ตั้งแต่วันที่ ๑ มกราคม พ.ศ. ๒๕๖๔ ถึงวันที่ ๓๑ ธันวาคม พ.ศ. ๒๕๖๖”
นายเอกนิติ นิติทัณฑ์ประภาศ อธิบดีกรมสรรพากร กล่าวสรุปว่า “กรมสรรพากรหวังเป็นอย่างยิ่งว่า มาตรการภาษีข้างต้นจะช่วยจูงใจให้ภาคเอกชนมีส่วนร่วมในการสนับสนุนงบประมาณหรือเงินทุนทางการศึกษา เพื่อให้เด็กและเยาวชนที่ขาดแคลนได้รับการสนับสนุนทางการศึกษาจนสำเร็จการศึกษาขั้นพื้นฐานอย่างเสมอภาคและเท่าเทียม ตลอดจนเพิ่มโอกาสในการพัฒนาทรัพยากรมนุษย์ซึ่งเป็นรากฐานในการพัฒนาประเทศให้มีคุณภาพ อันจะนำไปสู่การพัฒนาบุคลากรที่มีคุณภาพเพื่อการพัฒนาประเทศอย่างยั่งยืนต่อไป สอบถามข้อมูลเพิ่มเติมได้ที่สำนักงานสรรพากรทุกแห่งทั่วประเทศ หรือศูนย์สารนิเทศสรรพากร (RD Intelligence Center) โทร. ๑๑๖๑”
กรมสรรพากร สำนักงานเลขานุการกรม
โทร. 0 2272 9529-30   โทรสาร 0 2617 3324 หรือศูนย์สารนิเทศสรรพากร 1161 (RD Intelligence Center)

ที่มา : https://www.thaigov.go.th/news/contents/details/43381