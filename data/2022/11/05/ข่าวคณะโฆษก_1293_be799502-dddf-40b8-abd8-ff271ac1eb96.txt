รัฐบาลไทย-ข่าวทำเนียบรัฐบาล-โฆษกรัฐบาลเผยรัฐบาลเดินหน้าปราบปรามแก๊งคอลเซ็นเตอร์-ล็อตเตอรี่แพง ตามข้อสั่งการ “นายกฯ” ย้ำ ตช.-หน่วยงานที่เกี่ยวข้อง บูรณาการทำงานป้องกันความเสียหายที่จะเกิดขึ้นกับประชาชน


วันศุกร์ที่ 25 มีนาคม 2565
พิมพ์
โฆษกรัฐบาลเผยรัฐบาลเดินหน้าปราบปรามแก๊งคอลเซ็นเตอร์-ล็อตเตอรี่แพง ตามข้อสั่งการ “นายกฯ” ย้ำ ตช.-หน่วยงานที่เกี่ยวข้อง บูรณาการทำงานป้องกันความเสียหายที่จะเกิดขึ้นกับประชาชน
โฆษกรัฐบาลเผยรัฐบาลเดินหน้าปราบปรามแก๊งคอลเซ็นเตอร์-ล็อตเตอรี่แพง ตามข้อสั่งการ “นายกฯ” ย้ำ ตช.-หน่วยงานที่เกี่ยวข้อง บูรณาการทำงานป้องกันความเสียหายที่จะเกิดขึ้นกับประชาชนโดยเร็วที่สุด
วันที่ 25 มีนาคม 2565 นายธนกร วังบุญคงชนะ โฆษกประจำสำนักนายกรัฐมนตรี เผยว่า ตามที่พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม มีความห่วงใยประชาชนในปัญหาแก๊งคอลเซ็นเตอร์ที่ระบาดหนักในปัจจุบันและมีการปรับเปลี่ยนกลยุทธ์หลากหลายรูปแบบ โดยนายกรัฐมนตรี ได้กำชับสั่งการสำนักงานตำรวจแห่งชาติ เร่งปราบปรามแก๊งคอลเซ็นเตอร์อย่างจริงจัง พร้อมกับสั่งการหน่วยงานที่เกี่ยวข้องเร่งหาแนวทางเสริมภูมิความรู้ให้กับประชาชนด้วย  ซึ่งขณะนี้ปรากฏผลการดำเนินงานตามข้อสั่งการของนายกฯ ที่สำนักงานตำรวจแห่งชาติ โดยศูนย์ปราบปรามอาชญากรรมทางเทคโนโลยี (ศปอส.ตร.) หรือ PCT :Police Cyber Taskforce ประสานทางการกัมพูชา เข้าทลายออฟฟิศใหญ่แก๊งคอลเซ็นเตอร์ใจกลางเมืองพระสีหนุ ประเทศกัมพูชาเมื่อ 20 มี.ค. ที่ผ่านมา สามารถจับกุมผู้ต้องหา 28 ราย เป็นบุคคลที่ถูกออกหมายจับไว้แล้วทั้งหมด ช่วยเหลือเหยื่อคนไทย 5 ราย และอยู่ระหว่างคัดแยกว่าเป็นเหยื่อหรือผู้ต้องหาอีก 28 ราย รวม 61 ราย หลังสืบทราบว่าหลอกเป็นตำรวจ สภ.เมืองเชียงใหม่ และพนักงานบริษัทขนส่ง DHL Fed EX มีผู้เสียหายที่ถูกหลอกโอนเงินจำนวนมาก ซึ่งทีมสืบสวนได้ประสานขอความร่วมมือกับตำรวจประเทศกัมพูชา สืบสวนจนทราบฐานปฏิบัติการของเครือข่ายแก๊งคอลเซ็นเตอร์รายนี้ โดยตำรวจประเทศกัมพูชาได้สนธิกำลังกับตำรวจฝ่ายไทย นำกำลังเข้าตรวจค้นโรงงานร้างและอาคารในเมืองพระสีหนุ ฐานปฏิบัติการแก๊งคอลเซ็นเตอร์ จนสามารถจับกุมตัวการใหญ่ชาวจีน รวมทั้งคนไทยที่ร่วมขบวนการ พร้อมยึดของกลางคอมพิวเตอร์และโทรศัพท์มือถือหลายรายการ
โฆษกประจำสำนักนายกรัฐมนตรี กล่าวอีกว่า นอกจากนี้ภาครัฐยังได้เดินหน้าเร่งแก้ไขปัญหาล็อตเตอรี่แพง โดยเมื่อช่วงสายที่ผ่านมา ประธานคณะอนุกรรมการขับเคลื่อนการแก้ไขปัญหาสลากกินแบ่งรัฐบาลเกินราคา พร้อมเจ้าหน้าที่ตำรวจ ผู้อำนวยการสำนักงานสลากกินแบ่งรัฐบาล และเจ้าหน้าที่ที่เกี่ยวข้อง เข้าตรวจค้นตามหมายค้นศาลอาญาที่บริษัท มังกรฟ้า ล็อตเตอรี่ จำกัด สำนักงานใหญ่ เลขที่ 24 ม.2 ต.อ้อมเกร็ด อ.ปากเกร็ด จ.นนทบุรี ภายหลังสืบสวนจนทราบว่าบริษัทดังกล่าวไม่ได้รับการจัดสรรโควต้า แล้วมีการกว้านซื้อสลากกินแบ่งรัฐบาลจากผู้ได้รับโควต้าผู้ค้ารายย่อยและบุคคลทั่วไป มากกว่า 2 ล้านฉบับ แล้วนำเข้าสู่ระบบแพลทฟอร์มมังกรฟ้า เสนอขายหรือแทรกแซงกลไกราคาจนทำให้ราคาสลากกินแบ่งรัฐบาลมีมูลค่าสูงกว่าที่กฎหมายกำหนด โดยพบเงินหมุนเวียนนับ 100 ล้านบาท
ทั้งนี้ สำนักงานตำรวจแห่งชาติมีความปรารถนาดีถึงประชาชน ฝากย้ำเตือนประชาชนว่าอย่าตกเป็นเหยื่อหลงเชื่อง่าย ๆ หากพบเบาะแสอาชญากรรมทางเทคโนโลยี สามารถแจ้งข้อมูลได้ที่ศูนย์ PCT 081-8663000 หรือ สายด่วนกองบัญชาการตำรวจสืบสวนสอบสวนอาชญากรรมทางเทคโนโลยี (บช.สอท.) 1441 หรือ www.pct.police.go.th ตลอด 24 ชม. หรือผู้เสียหายสามารถแจ้งความผ่านระบบออนไลน์ได้ที่ www.thaipoliceonline.com
“นายกฯ ติดตามทุกปัญหาที่ส่งผลกระทบต่อประชาชน โดยได้กำชับเดินหน้าแก้ไขปัญหาสลากกินแบ่งรัฐบาลเกินราคาให้มีผลดำเนินการเป็นรูปธรรม พร้อมย้ำให้สำนักงานตำรวจแห่งชาติและหน่วยงานที่เกี่ยวข้อง บูรณาการการทำงาน ขยายผลปราบปรามแก๊งคอลเซ็นเตอร์ที่ระบาดหนักในปัจจุบัน ให้ความช่วยเหลือแก้ไขปัญหาให้ประชาชนโดยเร็วที่สุด เพื่อป้องกันความเสียหายที่จะเกิดขึ้นกับประชาชน โดยเฉพาะการสูญเสียทรัพย์สินจากการถูกหลอกลวง พร้อมฝากเตือนสติถึงผู้ที่คิดจะทำงานเป็นแก๊งคอลเซ็นเตอร์หลอกลวงประชาชนทั้งที่มีฐานอยู่ในไทยและต่างประเทศ เป็นการกระทำที่ผิดกฎหมาย มีบทลงโทษสูง หากมีฐานปฏิบัติการอยู่ต่างประเทศ เมื่อถูกจับกุมจะถูกดำเนินคดีตามกฎหมายในประเทศนั้นก่อน แล้วจะถูกส่งตัวกลับมาดำเนินคดีตามกฎหมายไทยทุกราย” นายธนกรกล่าว
------------------------------

ที่มา : https://www.thaigov.go.th/news/contents/details/52944