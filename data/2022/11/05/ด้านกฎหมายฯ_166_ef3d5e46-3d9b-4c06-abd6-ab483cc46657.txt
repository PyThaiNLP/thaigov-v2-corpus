รัฐบาลไทย-ข่าวทำเนียบรัฐบาล-โฆษกกระทรวงยุติธรรม รับหนังสือแม่เพนกวิน ร้องขอย้ายตัวลูกไปรักษาที่ รพ.ธรรมศาสตร์แทน ชี้การส่งตัวไปที่อื่นขึ้นอยู่ดุลยพินิจแพทย์


วันจันทร์ที่ 23 สิงหาคม 2564
พิมพ์
โฆษกกระทรวงยุติธรรม รับหนังสือแม่เพนกวิน ร้องขอย้ายตัวลูกไปรักษาที่ รพ.ธรรมศาสตร์แทน ชี้การส่งตัวไปที่อื่นขึ้นอยู่ดุลยพินิจแพทย์
โฆษกกระทรวงยุติธรรม รับหนังสือแม่เพนกวิน ร้องขอย้ายตัวลูกไปรักษาที่ รพ.ธรรมศาสตร์แทน ชี้การส่งตัวไปที่อื่นขึ้นอยู่ดุลยพินิจแพทย์ ยืนยันผู้ต้องขังทั้งหมดได้รับความเท่าเทียมในการดูแลไม่มีเลือกปฎิบัติ
เวลา 9.00 น. วันที่ 23 สิงหาคม 2564 ที่กระทรวงยุติธรรม นายวัลลภ นาคบัว รองปลัดกระทรวงยุติธรรมและโฆษกกระทรวงยุติธรรม รับหนังสือทวงถามความคืบหน้าจาก นางสุรีย์รัตน์ ชีวารักษ์ แม่ของนายพริษฐ์ ชิวารักษ์ (เพนกวิน) และกลุ่มแนวร่วมธรรมศาสตร์และการชุมนุม โดยนางสุรีย์รัตน์ ต้องการให้ลูกชาย และ นายสิริชัย นาถึง ที่ถูกคุมขังและรักษาอาการติดเชื้อโควิด-19 อยู่ในเรือนจำอำเภอธัญบุรี ได้รับการย้ายตัวไปรักษาที่โรงพยาบาลธรรมศาสตร์เฉลิมพระเกียรติ เพราะทางโรงพยาบาลได้ตอบรับและยินดีรับช่วงไปรักษาต่อแล้ว เนื่องจากเกรงว่าหากทั้งสองคนยังไม่ได้รับการย้ายตัวไปรักษาอาจถึงขั้นเสียชีวิตได้ แต่ปรากฏว่าจนบัดนี้ยังไม่ได้รับการอนุมัติในเรื่องดังกล่าวแต่อย่างใด
นายวัลลภ เปิดเผยว่า ตามที่นายพริษฐ์ และนายสิริชัย ติดโควิด-19 และขณะนี้อยู่ระหว่างการรักษาตัวที่ทัณฑสถานโรงพยาบาลราชทัณฑ์นั้น เราเชื่อมั่นในกระบวนการรักษาและมาตรฐานของแพทย์จากทัณฑสถานโรงพยาบาลราชทัณฑ์ โดยกระทรวงยุติธรรมไม่เคยนิ่งนอนใจส่งทีมแพทย์ติดตามอาการป่วยอย่างใกล้ชิด และให้การรักษาตามแนวทางของกรมควบคุมโรค นอกจากนี้แพทย์ยังส่งรายงานการรักษาทั้งข้อมูลและภาพถ่ายให้ผู้บังคับบัญชาทราบ และกรมราชทัณฑ์ได้ออกข่าวรายงานอาการให้สื่อมวลชนและสาธารณชนทราบทุกวันอย่างต่อเนื่อง ซึ่งปัจจุบันยังพบว่าอาการโดยทั่วไปอยู่ในเกณฑ์ปกติ  ส่วนประเด็นการส่งตัวไปรักษานอกเรือนจำอยู่ระหว่างการประเมินและพิจารณาอาการของแพทย์ ซึ่งทัณฑสถานโรงพยาบาลราชทัณฑ์จะให้การรักษาที่เกิดผลดี และเป็นประโยชน์ต่อผู้ต้องขังทุกคนอย่างเต็มที่เท่าเทียม ตามหลักสากล และไม่เลือกปฎิบัติแต่อย่างใด ทั้งนี้ จะได้ส่งหนังสือดังกล่าวให้กรมราชทัณฑ์พิจารณาตามอำนาจหน้าที่ต่อไป

ที่มา : https://www.thaigov.go.th/news/contents/details/45062