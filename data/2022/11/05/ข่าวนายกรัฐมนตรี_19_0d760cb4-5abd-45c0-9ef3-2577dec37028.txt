รัฐบาลไทย-ข่าวทำเนียบรัฐบาล-นายกรัฐมนตรีลงพื้นที่ อุทยานแห่งชาติสิรินาถ จ.ภูเก็ต ร่วมปล่อยเต่าทะเล ปลูกต้นจิกทะเล กระตุ้นการท่องเที่ยว “ภูเก็ตแซนด์บอกซ์”


วันศุกร์ที่ 2 กรกฎาคม 2564
พิมพ์
นายกรัฐมนตรีลงพื้นที่ อุทยานแห่งชาติสิรินาถ จ.ภูเก็ต ร่วมปล่อยเต่าทะเล ปลูกต้นจิกทะเล กระตุ้นการท่องเที่ยว “ภูเก็ตแซนด์บอกซ์”
นายกรัฐมนตรีลงพื้นที่ อุทยานแห่งชาติสิรินาถ จ.ภูเก็ต ร่วมปล่อยเต่าทะเล ปลูกต้นจิกทะเล กระตุ้นการท่องเที่ยว “ภูเก็ตแซนด์บอกซ์”
นายอนุชา บูรพชัยศรี โฆษกประจำสำนักนายกรัฐมนตรี เผยว่า วันนี้ (1 ก.ค. 64) เมื่อเวลา 15.30 น. พลเอก ประยุทธ์ จันทร์โอชา นายกรัฐมนตรี และรัฐมนตรีว่าการกระทรวงกลาโหม พร้อมด้วย นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข พลเอก อนุพงษ์ เผ่าจินดา รัฐมนตรีว่าการกระทรวงมหาดไทย นายพิพัฒน์ รัชกิจประการ รัฐมนตรีว่าการกระทรวงการท่องเที่ยวและกีฬา นายศักดิ์สยาม ชิดชอบ รัฐมนตรีว่าการกระทรวงคมนาคม นายวราวุธ ศิลปอาชา รัฐมนตรีว่าการกระทรวงทรัพยากรธรรมชาติและสิ่งแวดล้อม และนายดิสทัต โหตระกิตย์ เลขาธิการนายกรัฐมนตรี ลงพื้นที่อุทยานแห่งชาติสิรินาถ อ.ถลาง จ.ภูเก็ต ตรวจความพร้อมของแหล่งท่องเที่ยวทางธรรมชาติ เพื่อเตรียมรับนักท่องเที่ยว ตามแผนการเปิดประเทศไทย รับนักท่องเที่ยวโดยไม่มีการกักตัว โครงการภูเก็ตแซนด์บอกซ์ (Phuket Sandbox)  โดยมีเจ้าหน้าที่อุทยานแห่งชาติสิรินาถให้การต้อนรับ
โอกาสนี้ นายกรัฐมนตรีร่วมกิจกรรมปลูกต้นจิกทะเล ซึ่งเป็นต้นไม้ประจำป่าชายหาดที่สมบูรณ์ ใช้ปลูกเพื่อปรับภูมิทัศน์ ปลูกให้ร่มเงา เป็นที่นิยมนำมาปลูกในพื้นที่กว้าง หรือปลูกตามริมทะเล พร้อมทั้งร่วมกิจกรรมปล่อยเต่าตนุ จำนวน 9 ตัว กลับคืนสู่ธรรมชาติ จากนั้น ได้พูดคุยทักทายเจ้าหน้าที่อุทยานแห่งชาติสิรินาถ เพื่อเป็นขวัญกำลังใจในการปฏิบัติงาน โดยนายกรัฐมนตรีขอให้เจ้าหน้าที่อำนวยความสะดวกให้กับนักท่องเที่ยวและประชาชนที่จะเดินทางมาท่องเที่ยวบริเวณดังกล่าว พร้อมกับขอให้รักษาความสะอาด ให้ปราศจากขยะ และสร้างความรู้ ความเข้าใจกับนักท่องเที่ยวและชาวประมง ในการมีส่วนร่วมของประชาชนในพื้นที่ เพื่อช่วยกันอนุรักษ์ทรัพยากรธรรมชาติและสิ่งแวดล้อมให้มีความยั่งยืนต่อไป
----------------------
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/43352