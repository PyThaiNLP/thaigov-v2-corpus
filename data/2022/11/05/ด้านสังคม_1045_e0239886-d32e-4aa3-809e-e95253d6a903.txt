รัฐบาลไทย-ข่าวทำเนียบรัฐบาล-ปลัด สธ. ติดตามความพร้อมรับอุบัติเหตุช่วงเทศกาลปีใหม่ 65 ย้ำเข้มงวดไม่ให้คนเมาออกไปขับขี่บนท้องถนน


วันพฤหัสบดีที่ 30 ธันวาคม 2564
ปลัด สธ. ติดตามความพร้อมรับอุบัติเหตุช่วงเทศกาลปีใหม่ 65 ย้ำเข้มงวดไม่ให้คนเมาออกไปขับขี่บนท้องถนน
ปลัดกระทรวงสาธารณสุขติดตามความพร้อมด้านการแพทย์และสาธารณสุขที่โรงพยาบาลชัยนาทนเรนทร และจุดบริการประชาชน จังหวัดชัยนาท และจังหวัดนครสวรรค์ รับอุบัติเหตุช่วงเทศกาลปีใหม่ 2565
ปลัดกระทรวงสาธารณสุขติดตามความพร้อมด้านการแพทย์และสาธารณสุขที่โรงพยาบาลชัยนาทนเรนทร และจุดบริการประชาชน จังหวัดชัยนาท และจังหวัดนครสวรรค์ รับอุบัติเหตุช่วงเทศกาลปีใหม่ 2565 กำชับให้ดูแลผู้ที่มีอาการมึนเมาไม่ให้ขับขี่เพื่อลดความเสี่ยงในการเกิดอุบัติเหตุบนท้องถนน
วันนี้ (30 ธันวาคม 2564) นายแพทย์เกียรติภูมิ วงศ์รจิต ปลัดกระทรวงสาธารณสุข พร้อมด้วยนายแพทย์ธงชัย กีรติหัตถยากร รองปลัดกระทรวงสาธารณสุข ติดตามความพร้อมด้านการแพทย์และสาธารณสุข และตรวจเยี่ยมจุดบริการประชาชนในช่วงเทศกาลปีใหม่ 2565 พร้อมมอบกระเช้าของขวัญ หน้ากากอนามัย และเจลแอลกอฮอล์เป็นกำลังใจแก่เจ้าหน้าที่ และกล่าวว่า ในช่วงเทศกาลปีใหม่ประชาชนมีการเดินทางออกต่างจังหวัดจำนวนมาก ซึ่งถนนสายเอเชียเป็นถนนสายหลักที่มุ่งหน้าสู่ภาคเหนือมักเกิดอุบัติเหตุขึ้นบ่อยครั้ง จึงได้มาติดตามความพร้อมด้านการแพทย์และสาธารณสุข ที่โรงพยาบาลชัยนาทนเรนทร จังหวัดชัยนาท พบว่ามีความพร้อมรองรับอุบัติเหตุ ทั้งศูนย์รับแจ้งเหตุ 1669 ห้องฉุกเฉิน ห้องผ่าตัด รถพยาบาล ระบบส่งต่อ รวมถึงจัดบุคลากรทางการแพทย์หมุนเวียนปฏิบัติหน้าที่ในช่วง 7 วันอันตราย ตั้งแต่วันที่ 29 ธันวาคม 2564 – 4 มกราคม 2565
ดูแลรักษาประชาชน ตลอด 24 ชั่วโมง
นอกจากนี้ได้ตรวจเยี่ยมจุดบริการประชาชน ด่านท่าน้ำอ้อยม่วงหัก จังหวัดชัยนาท และด่านพยุหะคีรี จังหวัดนครสวรรค์ ซึ่งมีบุคลากรทางการแพทย์จากสำนักงานสาธารณสุขอำเภอ อสม. คอยให้บริการปฐมพยาบาล จ่ายยาสามัญประจำบ้าน แจกหน้ากากอนามัย และชุดตรวจ ATK พร้อมกำชับให้ดูแลผู้ที่มีอาการมึนเมาไม่ให้ขับขี่เพื่อลดความเสี่ยงในการเกิดอุบัติเหตุบนท้องถนน
*********************************** 30 ธันวาคม 2564

ที่มา : https://www.thaigov.go.th/news/contents/details/50079