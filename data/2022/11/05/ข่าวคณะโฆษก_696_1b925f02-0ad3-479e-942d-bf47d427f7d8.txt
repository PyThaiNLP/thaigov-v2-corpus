รัฐบาลไทย-ข่าวทำเนียบรัฐบาล-โฆษกประจำสำนักนายกรัฐมนตรีเผย นายกรัฐมนตรี เตือนคนไทยอย่าชะล่าใจในช่วงวันหยุดยาวช่วงเทศกาลปีใหม่ ขอให้เคร่งมาตรการ COVID Free Setting


วันอังคารที่ 21 ธันวาคม 2564
พิมพ์
โฆษกประจำสำนักนายกรัฐมนตรีเผย นายกรัฐมนตรี เตือนคนไทยอย่าชะล่าใจในช่วงวันหยุดยาวช่วงเทศกาลปีใหม่  ขอให้เคร่งมาตรการ COVID Free Setting
โฆษกประจำสำนักนายกรัฐมนตรีเผย นายกรัฐมนตรี เตือนคนไทยอย่าชะล่าใจในช่วงวันหยุดยาวช่วงเทศกาลปีใหม่  ขอให้เคร่งมาตรการ COVID Free Setting พร้อมเตรียมนำแนวทางสกัดโอมิครอน หารือที่ประชุม ศบค. ใน ครั้งต่อไป
วันนี้ 21 ธันวาคม 2564 นายธนกร วังบุญคงชนะ โฆษกประจำสำนักนายกรัฐมนตรี เผยพลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ห่วงเรื่องความเสี่ยงในการแพร่ระบาดโรคติดเชื้อไวรัสโควิด 19 โดยเฉพาะสายพันธุ์โอมิครอนที่พบมากขึ้น แนะให้ประชาชนป้องกันตัวเองขั้นสูงสุด อย่าชะล่าใจในช่วงวันหยุดยาวช่วงเทศกาลปีใหม่ อาจพบการติดเชื้อเป็นกลุ่มก้อนมากขึ้น ขอให้เคร่งมาตรการ COVID Free Setting แนะประชาชนรับวัคซีนให้ครบโดส หลีกเลี่ยงงานปาร์ตี้ร่วมกัน เพราะจะทำให้เสี่ยงการติดเชื้อมากขึ้น
ในช่วงที่ผ่านมาประเทศไทยเรามีมาตรการรับผู้ที่เดินทางจากต่างประเทศหลายมาตรการด้วยกันทั้งการเปิดเงื่อนไข Test & Go มาตรการ   Quarantine  มาตรการ Sandbox ที่นำร่องไปแล้วนั้น  แต่เนื่องจากการแพร่ระบาดของโรคโควิด-19 สายพันธุ์โอมิครอนแล้วใน 89 ประเทศ รวมทั้งไทย  หลายประเทศได้มีการปรับมาตรการป้องกันควบคุมโรคเพิ่มขึ้น เช่น การชะลอการเดินทางในผู้ที่มาจากต่างประเทศ การล็อคดาวน์ในบางธุรกิจเพื่อลดการแพร่ระบาดเป็นวงกว้างในช่วงเทศกาลคริสต์มาสและปีใหม่  นายกรัฐมนตรีสั่งการให้กระทรวงสาธารณสุขและหน่วยงานที่เกี่ยวข้อง เร่งจัดทำข้อเสนอรูปแบบผู้ที่เดินทางเข้าประเทศ หารือในที่ศูนย์ปฏิบัติการ ศูนย์บริหารสถานการณ์โควิด – 19 เพื่อเสนอต่อที่ประชุมศูนย์บริหารสถานการณ์โควิด -19 หรือ ศบค. ครั้งต่อไป คาดว่าจะมีการประชุมในเร็วๆ วันนี้
สำหรับประเทศไทยวันนี้มีผู้ติดเชื้อรายใหม่ จำนวน 2,476 ราย  จำแนกเป็น ผู้ป่วยจากระบบเฝ้าระวังฯ 2,358 ราย ผู้ป่วยจากการค้นหาเชิงรุก 41 ราย ผู้ป่วยภายในเรือนจำ/ที่ต้องขัง 47 ราย ผู้ป่วยมาจากต่างประเทศ 30 ราย ผู้ป่วยสะสม 2,167,666 ราย (ตั้งแต่ 1 เมษายน) หายป่วยกลับบ้าน 3,649 ราย หายป่วยสะสม 2,108,771 ราย (ตั้งแต่ 1 เมษายน) ผู้ป่วยกำลังรักษา 38,892 ราย เสียชีวิต 32 ราย ขณะที่ผู้ติดเชื้อเข้าข่ายจากผลตรวจ ATK อีก 264 ราย อาการหนักใช้ท่อช่วยหายใจ 237 ราย อาการหนัก 880 ราย   จากการเฝ้าระวังในผู้ที่เดินทางมาจากต่างประเทศผ่านท่าอากาศยานต่าง ๆ ในเดือนพฤศจิกายน มีผู้เดินทางเข้ามา 133,061 คน เป็นรูปแบบ Test & Go มากที่สุด 106,211 คน เดือนธันวาคม มีผู้เดินทาง 160,445 คน เป็น Test & Go 138,181 คน Sandbox 18,449 คน และ Quarantine 3,815 คน โดยทุกคนที่ตรวจพบการติดเชื้อจะมีส่งตรวจหาสายพันธุ์ที่ห้องปฏิบัติการของศูนย์วิทยาศาสตร์การแพทย์และรมวิทยาศาสตร์การแพทย์ ในเดือนธันวาคม พบผู้ติดเชื้อแล้ว 348 ราย จากระบบ Test & Go มากที่สุด 204 ราย โดยเป็นผู้ติดเชื้อสายพันธุ์โอมิครอน 1 ใน 4 ของผู้ติดเชื้อที่เดินทางเข้าประเทศ
โฆษกประจำสำนักนายกรัฐมนตรี กล่าว นายกรัฐมนตรีอยากเห็นคนไทยมีความสุขในช่วงเทศกาลปีใหม่ที่กำลังจะเกิดขึ้นอีกไม่กี่วัน พร้อมขอความร่วมมือประชาชนให้ดูแลตนเองในช่วงเทศกาลปีใหม่ ด้วยการไปฉีดวัคซีนโควิด 19 ให้ครบตามเกณฑ์เคร่งครัดมาตรการส่วนบุคคล ใส่หน้ากากอนามัย หน่วยงานที่จะจัดงานปีใหม่ ให้ดำเนินการตามแนวทาง Covid Free Setting ตรวจ ATK และมีผลฉีดวัคซีนก่อนร่วมงาน รวมถึงสถานประกอบการ ร้านอาหาร ขอให้ปฏิบัติตามมาตรการ Covid Free Setting  ด้วย  รวมทั้ง ขอให้ชะลอการเดินทางไปต่างประเทศหากจำเป็นให้ป้องกันตนเองขณะเดินทางและขณะพำนักในต่างประเทศ
.....................

ที่มา : https://www.thaigov.go.th/news/contents/details/49712