รัฐบาลไทย-ข่าวทำเนียบรัฐบาล-ผู้ช่วยรัฐมนตรีประจำกระทรวงยุติธรรม ประชุมขับเคลื่อนเพื่อบูรณาการด้านการประชาสัมพันธ์ร่างกฎหมายเฝ้าระวังผู้พ้นโทษในคดีร้ายแรงที่เป็นอันตรายต่อสังคม ผ่านระบบการประชุมทางไกล


วันพุธที่ 21 กรกฎาคม 2564
พิมพ์
ผู้ช่วยรัฐมนตรีประจำกระทรวงยุติธรรม ประชุมขับเคลื่อนเพื่อบูรณาการด้านการประชาสัมพันธ์ร่างกฎหมายเฝ้าระวังผู้พ้นโทษในคดีร้ายแรงที่เป็นอันตรายต่อสังคม ผ่านระบบการประชุมทางไกล
ผู้ช่วยรัฐมนตรีประจำกระทรวงยุติธรรม ประชุมขับเคลื่อนเพื่อบูรณาการด้านการประชาสัมพันธ์ร่างกฎหมายเฝ้าระวังผู้พ้นโทษในคดีร้ายแรงที่เป็นอันตรายต่อสังคม ผ่านระบบการประชุมทางไกล (Video Conference)
ในวันพุธที่ ๒๑ กรกฎาคม ๒๕๖๔ เวลา ๑๓.๓๐ น. นางสาวณัฐธ์ภัสส์ ยงใจยุทธ ผู้ช่วยรัฐมนตรีประจำกระทรวงยุติธรรม ประธานกรรมการขับเคลื่อนร่างกฎหมายเฝ้าระวังผู้พ้นโทษในคดีร้ายแรงที่เป็นอันตรายต่อสังคม เป็นประธานการประชุมบูรณาการด้านการประชาสัมพันธ์ร่างกฎหมายเฝ้าระวังผู้พ้นโทษในคดีร้ายแรงที่เป็นอันตรายต่อสังคม ผ่านระบบการประชุมทางไกล (Video Conference) โดยมี ผู้บริหารกระทรวงยุติธรรม รวมทั้งเจ้าหน้าที่ผู้ปฏิบัติงานด้านประชาสัมพันธ์ของหน่วยงานในสังกัดกระทรวงยุติธรรม เข้าร่วมประชุม
โดยสรุปสาระสำคัญในการประชุม ดังนี้
๑. One Concept Paper สรุปหลักการและเนื้อหาของร่างกฎหมายฯ
โดยที่ประชุมพิจารณาแล้ว มีข้อสังเกตให้ฝ่ายเลขานุการฯ นำไปดำเนินการแก้ไขให้มีความชัดเจน โดยใช้ข้อความที่มีความกระชับ และเพิ่มรูปภาพประกอบ รวมทั้งจัดทำ QR Code แสดงรายละเอียดเนื้อหาของกฎหมายเพิ่มเติม
๒. คลิปวีดิโอสั้น อธิบายหลักการและเนื้อหาของร่างกฎหมายฯ
โดยที่ประชุมพิจารณาแล้ว มีข้อสังเกตให้ฝ่ายเลขานุการฯ นำไปดำเนินการแก้ไขเนื้อหาของคลิปวิดีโอให้มีความกระชับสั้น การนำเสนอภาพและเสียงให้เน้นการดึงดูดความสนใจมากยิ่งขึ้น
นอกจากนี้ ประธานในที่ประชุมได้ให้ผู้เข้าร่วมประชุมทุกท่านเสนอแนะความคิดเห็นเพิ่มเติมเกี่ยวกับแนวทางการดำเนินการประชาสัมพันธ์ในรูปแบบใหม่ ๆ จากผู้ปฏิบัติงานด้านประชาสัมพันธ์ของหน่วยงานในสังกัดกระทรวงยุติธรรม โดยที่ประชุมได้เสนอแนะการประชาสัมพันธ์ของแต่ละหน่วยงาน อาทิ การสัมภาษณ์สดผ่านรายการวิทยุ การประชาสัมพันธ์เสียงตามสายในระดับท้องถิ่น การดำเนินการร่วมกับสื่อมวลชนผ่านการทำสกู๊ปข่าว รวมทั้งการเผยแพร่ผ่านรายการโทรทัศน์ในเรือนจำและทัณฑสถาน ของกรมราชทัณฑ์ด้วย

ที่มา : https://www.thaigov.go.th/news/contents/details/43986