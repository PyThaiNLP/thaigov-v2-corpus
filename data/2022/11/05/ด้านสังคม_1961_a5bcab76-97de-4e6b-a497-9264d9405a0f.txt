รัฐบาลไทย-ข่าวทำเนียบรัฐบาล-พม. บุรีรัมย์ เร่งช่วยเหลือยายพิการ วัย 83 ปี ต้องอดข้าวหลายวัน หลังลูกชายเสียชีวิต


วันพฤหัสบดีที่ 18 สิงหาคม 2565
พม. บุรีรัมย์ เร่งช่วยเหลือยายพิการ วัย 83 ปี  ต้องอดข้าวหลายวัน หลังลูกชายเสียชีวิต
พม. บุรีรัมย์ เร่งช่วยเหลือยายพิการ วัย 83 ปี  ต้องอดข้าวหลายวัน หลังลูกชายเสียชีวิต
วันที่ 17 ส.ค. 65 นางสาวแรมรุ้ง วรวัธ รองปลัดกระทรวงการพัฒนาสังคมและความมั่นคงของมนุษย์ (รองปลัด พม.) ในฐานะโฆษกกระทรวงการพัฒนาสังคมและความมั่นคงของมนุษย์ เปิดเผยว่า จากการนำเสนอข่าว กรณี คุณยายพิการ เดินไม่ได้ ต้องอยู่ในบ้านเพียงลำพัง โดยไม่ได้ทานอาหาร - น้ำ นานหลายวัน เนื่องจากลูกชายที่อาศัยอยู่ด้วยกันได้เสียชีวิต ที่อำเภอสตึก จังหวัดบุรีรัมย์ นั้น ล่าสุด กระทรวงการพัฒนาสังคมและความมั่นคงของมนุษย์ (พม.) โดยสำนักงานพัฒนาสังคมและความมั่นคงของมนุษย์จังหวัดบุรีรัมย์ พร้อมด้วยหน่วยงานทีม One Home พม. จังหวัดบุรีรัมย์ และหน่วยงานที่เกี่ยวข้อง ได้ลงพื้นที่ตรวจสอบข้อเท็จจริงและเร่งให้ความช่วยเหลือแล้ว
นางสาวแรมรุ้ง กล่าวว่า จากการลงพื้นที่ตรวจสอบข้อเท็จจริง พบว่า ผู้ประสบปัญหาเป็นคุณยาย อายุ 83 ปี พิการทางการเคลื่อนไหว (อัมพฤกษ์ซีกซ้าย) ไม่สามารถเดินได้ อาศัยอยู่ในบ้านสภาพเก่าไม่มั่นคงแข็งแรง และไม่เหมาะสมแก่การพักอาศัย ปัจจุบัน ได้นำที่ดินไปจำนองไว้กับนายทุน โดยก่อนหน้านี้ อาศัยอยู่กับลูกชายคนเล็ก อายุ 57 ปี และเพิ่งเสียชีวิตได้ประมาณ 4 วันที่ผ่านมา โดยคุณยายไม่รู้ว่าลูกชายได้เสียชีวิตแล้ว ทำให้ไม่ได้ทานอาหาร - น้ำ นานหลายวัน  ซึ่งขณะลูกชายมีชีวิตอยู่ มีอาการติดสุรา มักจะไม่ดูแลเอาใจใส่  ปล่อยให้คุณยายต้องอดอาหารและดื่มน้ำประปา
นางสาวแรมรุ้ง กล่าวเพิ่มเติมว่า ขณะนี้ สำนักงานพัฒนาสังคมและความมั่นคงของมนุษย์จังหวัดบุรีรัมย์ ได้ดำเนินการช่วยเหลือคุณยายตามพระราชบัญญัติผู้สูงอายุ พ.ศ. 2546 เพื่อคุ้มครองสวัสดิภาพผู้สูงอายุ กรณีไม่มีผู้ดูแล โดยพิจารณาการช่วยเหลือออกเป็น 3 ระยะ ได้แก่ 1) ระยะสั้น  ประสานโรงพยาบาลสตึกเพื่อตรวจสุขภาพและพักรักษาตัว 2) ระยะกลาง ตรวจสุขภาพกายและประเมินสุขภาพจิต ก่อนส่งตัวเข้ารับการอุปการะ เนื่องจากครอบครัวคุณยายไม่มีญาติที่สามารถดูแลได้ และ 3) ระยะยาว  ประสานส่งต่อคุณยายเข้ารับการอุปการะ ณ ศูนย์พัฒนาการจัดสวัสดิการสังคมผู้สูงอายุบ้านบุรีรัมย์ ทั้งนี้ หากประชาชนประสบปัญหาความเดือดร้อนทางสังคม สามารถติดต่อขอความช่วยเหลือได้ที่ ศูนย์ช่วยเหลือสังคม สายด่วน พม. โทร. 1300 บริการฟรี 24 ชั่วโมง  สำนักงานพัฒนาสังคมและความมั่นคงของมนุษย์จังหวัด  และศูนย์ช่วยเหลือสังคมตำบลและชุมชน  รวมทั้งอาสาสมัครพัฒนาสังคมและความมั่นคงของมนุษย์ (อพม.) ในพื้นที่ ซึ่งกระทรวง พม. พร้อมให้ความช่วยเหลืออย่างเต็มที่

ที่มา : https://www.thaigov.go.th/news/contents/details/58155