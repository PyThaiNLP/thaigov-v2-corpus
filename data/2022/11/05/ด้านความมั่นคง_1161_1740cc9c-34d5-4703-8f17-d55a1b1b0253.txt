รัฐบาลไทย-ข่าวทำเนียบรัฐบาล-รมว.สุชาติ ส่ง 5 เสือแรงงาน มอบเงินช่วยครอบครัวสาวไทยตกตึกที่โอมาน พร้อมร่วมพิธีสวดศพที่สกลนคร


วันศุกร์ที่ 10 มิถุนายน 2565
พิมพ์
รมว.สุชาติ ส่ง 5 เสือแรงงาน มอบเงินช่วยครอบครัวสาวไทยตกตึกที่โอมาน พร้อมร่วมพิธีสวดศพที่สกลนคร
รมว.สุชาติ ส่ง 5 เสือแรงงาน มอบเงินช่วยครอบครัวสาวไทยตกตึกที่โอมาน พร้อมร่วมพิธีสวดศพที่สกลนคร
นายสุชาติ ชมกลิ่น รัฐมนตรีว่าการกระทรวงแรงงาน เปิดเผยถึงกรณีที่น้องแพรว หรือ น.ส.ศุภรัตน์ งันลาโสม อายุ 30 ปี สาวไทยที่ประสบอุบัติเหตุพลัดตกลงมาจากตึกสูง 4 ชั้น ที่เมืองเบลล่า ประเทศโอมานเมื่อวันที่ 27 พฤษภาคมที่ผ่านมา และกระทรวงแรงงานได้ให้ น.ส.ปาลิดาร่วมคำ อัครราชทูตที่ปรึกษาฝ่ายแรงงานประจำสถานเอกอัครราชทูต ณ กรุงอาบูดาบี ช่วยแจ้งประสานไปยังสถานเอกอัครราชทูต ณ กรุงมัสกัต เพื่อนำร่างของผู้เสียชีวิตกลับมาบ้านตามความประสงค์ของญาติ ซึ่งเมื่อวันที่ 8 มิถุนายนที่ผ่านมา กระทรวงแรงงานได้ให้ นายสมชายมรกตศรีวรรณ ผู้ตรวจราชการกระทรวงแรงงาน เดินทางพร้อมเจ้าหน้าที่สำนักประสานความร่วมมือระหว่างประเทศ ด่านตรวจคนงานสุวรรณภูมิ เจ้าหน้าที่ท่าอากาศยานสุวรรณภูมิ ที่ได้ให้การดูแลอำนวยความสะดวกทั้งเจ้าหน้าที่ รวมทั้งมูลนิธิเพชรเกษมที่ได้รับการประสานจากสำนักงานแรงงานจังหวัดสกลนคร มารับศพน้องแพรวที่สนามบินสุวรรณภูมิ นำส่งกลับถึงภูมิลำเนาที่ อ.เต่างอย จ.สกลนคร
ต่อมาในช่วงเย็นของวันที่ 9 มิถุนายนที่ผ่านมา นายสุชาติ ชมกลิ่น รมว.แรงงาน ได้มอบหมายให้หัวหน้าส่วนราชการหน่วยงานในสังกัดกระทรวงแรงงานจังหวัดสกลนคร เช่น แรงงานจังหวัดสกลนคร จัดหางานจังหวัด พัฒนาฝีมือแรงงาน สวัสดิการและคุ้มครองแรงงานจังหวัดและประกันสังคมจังหวัด เข้าร่วมพิธีสวดพระอภิธรรมศพน้องแพรว โดยมี นางจุรีรัตน์ เทพอาสน์ผู้ว่าราชการจังหวัดสกลนคร เป็นเจ้าภาพสวดพระอภิธรรม พร้อมด้วย นายอำเภอเต่างอยตลอดจนเพื่อบ้านญาติพี่น้องเข้าร่วมด้วย โอกาสนี้ รมว.แรงงาน ได้มอบหมายให้ นางณัฐกฤตาดาหาร แรงงานจังหวัดสกลนคร พร้อมด้วยหัวหน้าส่วนราชการหน่วยงานในสังกัดกระทรวงแรงงาน มอบเงินช่วยเหลือครอบครัว น.ส.ศุภรัตน์ จำนวน 20,000 บาท ซึ่งสร้างความซาบซึ้งแก่ครอบครัวและญาติพี่น้องของน้องแพรวเป็นอย่างมาก ที่รัฐบาล กระทรวงแรงงาน กระทรวงการต่างประเทศ และหน่วยงานที่เกี่ยวข้องสามารถประสานจนนำศพกลับบ้านได้สำเร็จ
ส่วนความคืบหน้าทางคดี รมว.แรงงาน ยังได้ให้ อัครราชทูตที่ปรึกษาฝ่ายแรงงานประจำสถานเอกอัครราชทูต ณ กรุงอาบูดาบี ประสานการทำงานอย่างใกล้ชิดกับสถานเอกอัครราชทูต ณ กรุงมัสกัต ประเทศโอมาน เมื่อเจ้าหน้าที่ตำรวจได้ข้อสรุปแล้วจะรายงานความคืบหน้าให้ทราบต่อไป
+++++++++++++++++++
กองเผยแพร่และประชาสัมพันธ์
10 มิถุนายน 2565

ที่มา : https://www.thaigov.go.th/news/contents/details/55580