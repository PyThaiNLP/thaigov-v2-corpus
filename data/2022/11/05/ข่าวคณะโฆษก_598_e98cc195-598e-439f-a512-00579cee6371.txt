รัฐบาลไทย-ข่าวทำเนียบรัฐบาล-โฆษกรัฐบาล เผย “นายกฯ” ห่วงสถานการณ์น้ำท่วมพื้นที่ภาคใต้ตอนใต้ จากสภาวะน้ำทะเลหนุนสูง เร่งระบายน้ำ เคลียร์ถนน เปิดเส้นทางสัญจรโดยเร็ว สั่งทีมมอนิเตอร์น้ำ รายงานตรงตลอด 24 ชม.


วันศุกร์ที่ 3 ธันวาคม 2564
พิมพ์
โฆษกรัฐบาล เผย “นายกฯ” ห่วงสถานการณ์น้ำท่วมพื้นที่ภาคใต้ตอนใต้ จากสภาวะน้ำทะเลหนุนสูง เร่งระบายน้ำ เคลียร์ถนน เปิดเส้นทางสัญจรโดยเร็ว สั่งทีมมอนิเตอร์น้ำ รายงานตรงตลอด 24 ชม.
โฆษกรัฐบาล เผย “นายกฯ” ห่วงสถานการณ์น้ำท่วมพื้นที่ภาคใต้ตอนใต้ จากสภาวะน้ำทะเลหนุนสูง เร่งระบายน้ำ เคลียร์ถนน เปิดเส้นทางสัญจรโดยเร็ว สั่งทีมมอนิเตอร์น้ำ รายงานตรงตลอด 24 ชม.
วันที่ 3 ธ.ค.64 นายธนกร วังบุญคงชนะ โฆษกประจำสำนักนายกรัฐมนตรี เผย พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ห่วงใยสถานการณ์น้ำท่วมในพื้นที่ภาคใต้หลายจังหวัด จากสถานการณ์ฝนตกหนักบริเวณภาคใต้ตอนล่าง รวมทั้งภาวะน้ำทะเลหนุนสูงทำให้หลายพื้นที่ การระบายน้ำเป็นไปได้ช้า ส่งผลให้เกิดน้ำท่วมฉับพลัน น้ำป่าไหลหลาก และน้ำล้นตลิ่ง ทำให้หลายเส้นทางไม่สามารถสัญจรได้ นายกรัฐมนตรีเร่งให้จังหวัด กรมทางหลวงชนบท กรมป้องกันและบรรเทาสาธารณภัย และฝ่ายความมั่นคง ตำรวจ ทหาร เข้าไปช่วยเหลือประชาชนในพื้นที่เสี่ยงน้ำท่วม ซ่อมแซมเส้นทางสัญจรที่ชำรุด กำจัดสิ่งกีดขวาง เปิดเส้นทางสัญจร เพื่อให้ประชาชนใช้รถ ใช้ถนน ด้วยความปลอดภัย  โดยเฉพาะถนนสายเอเชีย 41 ซึ่งถนนเอเชียเป็นเส้นทางสายหลักทางภาคใต้ฝั่งทะเลอ่าวไทย รวมทั้งต้องอัพเดตสภาพอากาศและเส้นทางสัญจร ให้ประชาชนทราบ จนกว่าสถานการณ์ในพื้นที่จะคลี่คลายและกลับสู่สภาวะปกติ
นายธนกรยังกล่าวเพิ่มเติมว่า นายกรัฐมนตรีได้ดูแลสถานการณ์น้ำมาตลอด มีทีมงานเฉพาะคอยติดตามมอนิเตอร์สถานการณ์น้ำท่วมในทุกพื้นที่ รายงานตรงเพื่อนายกรัฐมนตรีจะได้มีข้อสั่งการตรงไปยังส่วนราชการที่รับผิดชอบ เพื่อเร่งช่วยเหลือพี่น้องประชาชนในพื้นที่อย่างทันท่วงที รวมทั้งยังฝากเตือนพี่น้องหลายจังหวัดในภาคใต้ ซึ่งช่วงปลายปีนี้ เป็นฤดูมรสุมภาคใต้ ยังคงมีฝนตกหนักบริเวณภาคใต้ตอนล่าง รวมทั้งภาวะน้ำทะเลหนุนสูง จึงขอให้ประชาชนติดตามข่าวสาร เตรียมรับมือน้ำท่วมน้ำหลาก ทั้งในส่วนบ้านเรือนและพื้นที่การเกษตรด้วย

ที่มา : https://www.thaigov.go.th/news/contents/details/49045