รัฐบาลไทย-ข่าวทำเนียบรัฐบาล-กรมการขนส่งทางบก มุ่งมั่นสร้างความสามารถทางการแข่งขันให้ผู้ประกอบการขนส่งสินค้าทางถนน เชิญชวนเข้าร่วมงานสัมมนา “ตอบโจทย์ ตรงใจ ขนส่งปลอดภัย กับมาตรฐานคุณภาพบริการขนส่งด้วยรถบรรทุก


วันศุกร์ที่ 3 กันยายน 2564
กรมการขนส่งทางบก มุ่งมั่นสร้างความสามารถทางการแข่งขันให้ผู้ประกอบการขนส่งสินค้าทางถนน เชิญชวนเข้าร่วมงานสัมมนา “ตอบโจทย์ ตรงใจ ขนส่งปลอดภัย กับมาตรฐานคุณภาพบริการขนส่งด้วยรถบรรทุก
...
นายจิรุตม์ วิศาลจิตร อธิบดีกรมการขนส่งทางบก กระทรวงคมนาคม เปิดเผยว่า กรมการขนส่งทางบก (ขบ.) ตระหนักถึงความสำคัญในการเพิ่มขีดความสามารถในการแข่งขันให้กับผู้ประกอบการขนส่งสินค้าด้วยรถบรรทุกให้มีคุณภาพได้มาตรฐาน โดยส่งเสริมให้ผู้ประกอบการขนส่งเข้าสู่ระบบมาตรฐานคุณภาพบริการขนส่งด้วยรถบรรทุก (Q Mark) และมุ่งสร้างการรับรู้มาตรฐาน Q Mark อย่างต่อเนื่อง โดยสื่อสารไปยังผู้มีส่วนเกี่ยวข้องทุกภาคส่วนรวมไปถึงการสร้างพันธมิตรทั้งหน่วยงานภาครัฐและเอกชนร่วมสนับสนุน ส่งเสริม และสร้างแรงจูงใจให้ผู้ประกอบการขนส่งเข้าสู่ระบบมาตรฐาน Q Mark มากยิ่งขึ้น ล่าสุดได้ดำเนินโครงการศึกษาและพัฒนากลยุทธ์สำหรับการยกระดับภาพลักษณ์ระบบมาตรฐาน Q Mark ภายใต้โครงการศึกษาและพัฒนากลยุทธ์สำหรับการยกระดับภาพลักษณ์ระบบมาตรฐาน Q Mark เพื่อสนับสนุนความปลอดภัยในการขนส่งสินค้าทางถนน ซึ่งเป็นการดำเนินงานร่วมกันระหว่าง ขบ. และวิทยาลัยการจัดการ มหาวิทยาลัยมหิดล กำหนดให้มีงานสัมมนา “ตอบโจทย์ ตรงใจ ขนส่งปลอดภัย กับมาตรฐานคุณภาพบริการขนส่งด้วยรถบรรทุก Q Mark” ในวันพุธที่ 8 กันยายน 2564 เวลา 08.30 - 12.00 น. ผ่านการถ่ายทอดสดสื่ออิเล็กทรอนิกส์ Streaming พร้อมกันนี้ได้กำหนดให้มีการแถลงการณ์ความร่วมมือ เพื่อพัฒนาและส่งเสริมผู้ประกอบการขนส่งทางถนน ผ่านระบบมาตรฐาน Q Mark กับสำนักงานส่งเสริมวิสาหกิจขนาดกลางและขนาดย่อม (สสว.) และบริษัท พีทีจี เอ็นเนอยี จำกัด (มหาชน) และนำเสนอสรุปผลการศึกษาโครงการศึกษาและพัฒนากลยุทธ์สำหรับการยกระดับภาพลักษณ์ระบบมาตรฐาน Q Mark เพื่อสนับสนุนความปลอดภัยในการขนส่งสินค้าทางถนน เพื่อใช้เป็นแนวทางการจัดการเชิงกลยุทธ์ เพื่อสนับสนุนและส่งเสริมให้ผู้ประกอบการขนส่งเข้าสู่ระบบมาตรฐาน Q Mark ต่อไป
นอกจากนี้ ภายในงานดังกล่าวยังมีการจัดเสวนาในหัวข้อ “การสร้างแบรนด์และการยกระดับภาพลักษณ์แบรนด์สำหรับการขนส่งทางถนนในยุค COVID-19” เพื่อเป็นการช่วยให้ผู้ประกอบการขนส่งด้วยรถบรรทุกให้พร้อมปรับตัวให้เข้ากับสถานการณ์ และช่วยสร้างโอกาสในการเปลี่ยนแปลงได้ด้วยคุณภาพมาตรฐานอย่างยั่งยืน จึงขอเชิญชวนผู้สนใจร่วมงานสัมมนาดังกล่าว ในวันพุธที่ 8 กันยายน 2564 เวลา 08.30 - 12.00 น. ผ่านการถ่ายทอดสดสื่ออิเล็กทรอนิกส์ Streaming หรือ Facebook Live : dlt.TDSC โดยสามารถลงทะเบียนร่วมงานออนไลน์ได้ที่เว็บไซต์ https://bit.ly/3mLaJAq

ที่มา : https://www.thaigov.go.th/news/contents/details/45503