รัฐบาลไทย-ข่าวทำเนียบรัฐบาล-พณ. ชี้แจงข้อเรียกร้องขอให้ระงับการส่งออกข้าวโพดเลี้ยงสัตว์และกากถั่วเหลือง


วันพุธที่ 23 มีนาคม 2565
พิมพ์
พณ. ชี้แจงข้อเรียกร้องขอให้ระงับการส่งออกข้าวโพดเลี้ยงสัตว์และกากถั่วเหลือง
กรมการค้าภายใน ยินดีรับข้อเสนอแนะของสมาคมผู้ผลิตอาหารสัตว์ไทย ไปหารือร่วมกันกับผู้เกี่ยวข้องทุกภาคส่วน
วันที่ 22 มีนาคม 2565 นายวัฒนศักย์ เสือเอี่ยม อธิบดีกรมการค้าภายใน กระทรวงพาณิชย์  ชี้แจง ดังนี้
จากกรณีที่สมาคมผู้ผลิตอาหารสัตว์ได้เรียกร้องให้มีการ กำหนดมาตรการห้ามส่งออกข้าวโพดเลี้ยงสัตว์และกากถั่วเหลือง เพื่อให้มีเพียงพอ ในการผลิตอาหารสัตว์นั้น โดยข้อเท็จจริงแล้ว ประเทศไทยผลิตข้าวโพดเลี้ยงสัตว์ได้ปีละ 4.94 ล้านตัน ในขณะที่ความต้องการใช้อยู่ที่ 7.98 ล้านตัน และประเทศไทยต้องนำเข้าข้าวโพดเลี้ยงสัตว์จากประเทศเพื่อนบ้านเป็นประจำทุกปี สำหรับกรณีข้าวโพดเลี้ยงสัตว์ ที่มีการส่งออกไปนั้น ส่วนหนึ่งเป็นข้าวโพดชนิดคุณภาพที่ไม่สามารถส่งมอบในการผลิตอาหารสัตว์ได้ ในแต่ละปีมีการส่งออกไปจำนวนไม่มาก ซึ่งจะเป็นการบริหารจัดการข้าวโพดส่วนเกิน
สำหรับกากถั่วเหลืองนั้นโดยปกติประเทศไทยผลิตได้จำนวนน้อยมาก จึงต้องนำเข้าเมล็ดถั่วเหลืองเข้ามาผลิตเป็น น้ำมันถั่วเหลืองเพื่อบริโภค และจำหน่ายกากถั่วเหลืองให้แก่โรงงานอาหารสัตว์เพื่อใช้เป็นวัตถุดิบกลุ่มโปรตีน โดยในช่วงที่ผ่านมา กรมการค้าภายในได้ขอความร่วมมือให้โรงกลั่นน้ำมันถั่วเหลืองเพิ่มกำลังการผลิต ในส่วนของการบริโภคให้มากขึ้น เพื่อมาช่วยทดแทนน้ำมันปาล์มในช่วงที่ผลผลิตออกสู่ตลาดน้อย และอีกส่วนหนึ่งยังเป็นการเพิ่ม กากถั่วเหลืองในระบบให้มากขึ้น ซึ่งจะช่วยให้โรงงานอาหารสัตว์มีวัตถุดิบในการผลิตอาหารสัตว์เพิ่มขึ้น แต่หากเกินความต้องการใช้ในประเทศก็อาจส่งออกเพื่อบริหารจัดการ
อย่างไรก็ตาม กรมการค้าภายในจะได้รับข้อสังเกต ข้อเสนอแนะ ของสมาคมผู้ผลิตอาหารสัตว์ไทย ไปหารือร่วมกันกับผู้เกี่ยวข้องทุกภาคส่วน เพื่อให้เกิดความรอบคอบ และผลจากการหารือเป็นเช่นใดก็จะได้นำเสนอคณะกรรมการนโยบายและบริหารจัดการข้าวโพดเลี้ยงสัตว์ (นบขพ.) และคณะกรรมการนโยบายอาหาร พิจารณา ตามขั้นตอนต่อไป

ที่มา : https://www.thaigov.go.th/news/contents/details/52833