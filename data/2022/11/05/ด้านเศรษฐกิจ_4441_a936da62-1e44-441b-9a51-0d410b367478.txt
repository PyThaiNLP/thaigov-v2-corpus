รัฐบาลไทย-ข่าวทำเนียบรัฐบาล-บขส. ลุยธุรกิจรับ - ส่งพัสดุภัณฑ์ หลัง ครม. ปลดล็อก


วันพฤหัสบดีที่ 14 กรกฎาคม 2565
บขส. ลุยธุรกิจรับ - ส่งพัสดุภัณฑ์ หลัง ครม. ปลดล็อก
ให้ดำเนินธุรกิจควบคู่ไปกับการขนส่งผู้โดยสาร
นายสัญลักข์ ปัญวัฒนลิขิต กรรมการผู้จัดการใหญ่ บริษัท ขนส่ง จำกัด (บขส.) กระทรวงคมนาคม เปิดเผยว่า ภายหลังจากที่คณะรัฐมนตรี (ครม.) มีมติเห็นชอบให้ บขส. มีภารกิจด้านการขนส่งผู้โดยสาร และการขนส่งสินค้าและพัสดุภัณฑ์ เพื่อให้ บขส. สามารถดำเนินกิจการขนส่งสินค้าและพัสดุภัณฑ์ได้อย่างเต็มประสิทธิภาพ
บขส. จึงได้เดินหน้าดำเนินการตามแผนในการพัฒนาบริการด้านการขนส่งสินค้าและพัสดุภัณฑ์ โดยเมื่อเร็ว ๆ นี้ ได้เข้าไปเจรจาความร่วมมือกับ นายดนันท์ สุภัทรพันธุ์ กรรมการผู้จัดการใหญ่ บริษัท ไปรษณีย์ไทย จำกัด ในการดำเนินธุรกิจรับส่งพัสดุภัณฑ์ร่วมกัน เพื่อให้ผู้ใช้บริการรับส่งพัสดุภัณฑ์ได้รับบริการที่มีคุณภาพ สะดวก รวดเร็ว ในราคาที่เป็นธรรม ซึ่งขณะนี้ความร่วมมือดังกล่าวอยู่ระหว่างดำเนินการ คาดว่าจะสามารถลงนามบันทึกข้อตกลงความร่วมมือได้ภายในเดือน สิงหาคม 2565
กรรมการผู้จัดการใหญ่ บขส. กล่าวเพิ่มเติมว่า ในการพัฒนาธุรกิจรับส่งพัสดุภัณฑ์ บขส. ตั้งเป้าหมายที่จะดำเนินการพัฒนาศูนย์การเดินรถให้เป็นศูนย์ขนส่งเชื่อมต่อแบบ Hub to Hub และพร้อมจะหาพันธมิตรเพิ่ม เพื่อให้ บขส. สามารถพัฒนาธุรกิจได้ตามเป้าหมาย รวมทั้งมีรายได้เพิ่มขึ้น

ที่มา : https://www.thaigov.go.th/news/contents/details/56878