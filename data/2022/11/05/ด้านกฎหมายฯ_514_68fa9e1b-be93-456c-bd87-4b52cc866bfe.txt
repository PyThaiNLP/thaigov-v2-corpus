รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม ลุยลำปางช่วยแก้หนี้คนเหนือต่อเนื่อง แนะปลดหนี้ได้แล้วเริ่มต้นใหม่


วันพฤหัสบดีที่ 5 พฤษภาคม 2565
พิมพ์
รัฐมนตรีว่าการกระทรวงยุติธรรม ลุยลำปางช่วยแก้หนี้คนเหนือต่อเนื่อง แนะปลดหนี้ได้แล้วเริ่มต้นใหม่
รัฐมนตรีว่าการกระทรวงยุติธรรม ลุยลำปางช่วยแก้หนี้คนเหนือต่อเนื่อง แนะปลดหนี้ได้แล้วเริ่มต้นใหม่ อย่ายอมแพ้ ชวนประชาชนหากมีปัญหา ยธ.พร้อมช่วยเหลือขอให้มาใช้บริการ
เมื่อวันที่ 29 เมษายน 2565 เวลา 10.00 น. ที่มหาวิทยาลัยราชภัฎลำปาง มีการจัดงานมหกรรมไกล่เกลี่ยหนี้สินครัวเรือน ครั้งที่ 6 จ.ลำปาง และยุติธรรมพบประชาชน โดยมีนายสมศักดิ์ เทพสุทิน รัฐมนตรีว่ากระทรวงยุติธรรม เป็นประธานเปิดงาน พร้อมด้วย นายวัลลภ นาคบัว รองปลัดกระทรวงยุติธรรม นายสันติ รังษิรุจิ รองผู้ว่าราชการจังหวัดลำปาง นางสาวนันทรัศมิ์ เทพดลไชย  ผู้ตรวจราชการกระทรวงยุติธรรม  พ.ต.ต.สุริยา สิงหกมล ที่ปรึกษาเฉพาะด้านนโยบายและการบริหารงานยุติธรรม นายเรืองศักดิ์ สุวารี อธิบดีกรมคุ้มครองสิทธิและเสรีภาพ นางทัศนีย์ เปาอินทร์ อธิบดีกรมบังคับคดี นายวิตถวัลย์ สุนทรขจิต อธิบดีกรมคุมประพฤติ พันตำรวจโท พงษ์ธร ธัญญสิริ ผู้อำนวยการสำนักงานกิจการยุติธรรม
นายวิชัย ไชยมงคล เลขาธิการ ป.ป.ส. ข้าราชการและเจ้าหน้าที่กระทรวงยุติธรรม และประชาชนร่วมงาน
นายสันติ กล่าวว่า จ.ลำปางเป็นจังหวัดที่เก่าแก่เป็นศูนย์รวมทางวัฒนธรรม มีแหล่งท่องเที่ยวทางธรรมชาติมากมาย ขอบคุณที่กระทรวงยุติธรรมเล็งเห็นความสำคัญและมาจัดงานมหกรรมไกล่เกลี่ยที่นี่ หวังว่างานนี้จะประสบความสำเร็จในการช่วยเหลือประชาชน
นายสมศักดิ์ กล่าวว่า การจัดงานมหกรรมไกล่เกลี่ยหนี้สินครัวเรือน ที่ จ.ลำปางครั้งนี้ ถือเป็นครั้งที่สอง ของการจัดงานมหกรรมไกล่เกลี่ยหนี้สินของภาคเหนือ โดยตนได้เพิ่มเวทีนี้เป็นพิเศษขึ้นมา เพราะตั้งใจจะมาเปิดงานด้วยตัวเอง เพื่อช่วยให้ทุกคนปลดหนี้ โดยทราบมาว่ามีประชาชนที่เป็นหนี้สินทั้งหมด 5,308 ราย แบ่งเป็นลูกหนี้ กยศ. 2,983 ราย ลูกหนี้สถาบันการเงิน 2,325 คน โดยมีพี่น้องจาก จ.ลำปาง แพร่ และ พะเยา เป็นกลุ่มเป้าหมาย มูลค่าหนี้ทั้งหมด 980 ล้านบาท ซึ่งก่อนหน้านี้เรามาช่วยชาวเชียงใหม่ไปแล้ว มีประชาชนมาร่วม 1,805 ราย มูลทรัพย์ 604 ล้านบาท โดยวันนี้เดินทางขยับลงมา 100 กิโลเมตร เพื่อมาช่วยชาวลำปาง แพร่ และพะเยา
นายสมศักดิ์ กล่าวอีกว่า นอกจากนี้ยังมีการมอบเงินเยียวยาให้กับผู้เสียหายจากคดีอาญา ซึ่งท่านใดได้รับผลกระทบหรือความเดือดร้อน อาทิ ถูกทำร้ายร่างกายจนบาดเจ็บหรือเสียชีวิต ถูกข่มขืน สามารถไปยังสำนักงานยุติธรรมจังหวัดทั่วประเทศเพื่อขอรับเงินเยียวยา และการช่วยเหลือทางคดีได้ ส่วนผู้ที่มีปัญหาหนี้สินก่อนฟ้อง ทั้งหนี้กยศ. หนี้บัตรเครดิต หนี้สินเชื่อต่างๆ สามารถไปยัง ศูนย์ไกล่เกลี่ยที่มี 830 แห่งทั่วประเทศได้ จะช่วยให้ไม่ถูกดำเนินคดี และยังช่วยเจรจาลดเงินดอกเบี้ยและค่าปรับได้อีกด้วย ส่วนผู้ที่มีปัญหาถูกฟ้องตามคำสั่งศาล สามารถไปยัง สำนักงานบังคับคดีจังหวัด ที่มีอยู่ 117 ทั่วประเทศ เพื่อให้ช่วยไกล่เกลี่ย งดการยึดทรัพย์ และการขายทอดตลาดได้
"ผมขอขอบคุณสถาบันการเงินที่เข้าร่วม คือ 1. กองทุนให้กู้ยืมเพื่อการศึกษา (กยศ.) 2. บริษัท เจเอ็มที เน็ทเวอร์ค เซอร์วิสเช็ส จำกัด (มหาชน) 3. บริษัท บริหารสินทรัพย์ เจ จำกัด  4. ธนาคารออมสิน 5.  ธนาคารเพื่อการเกษตรและสหกรณ์การเกษตร (ธกส.) และ 6. ธนาคารกสิกรไทยสุดท้ายนี้ ผมขอฝากพี่น้องประชาชนที่ได้รับความเดือดร้อน ทั้งการได้รับความเสียหายจากคดีอาญา ไม่มีทนายในการช่วยเหลือคดี ต้องการให้ช่วยไกล่เกลี่ยหนี้บัตรเครดิต สถาบันการเงิน ถูกฟ้องบังคับคดี ให้คิดถึงเรา มาหาเราเราจะช่วยท่านได้ วันนี้เราทุกคนต้องมาแก้หนี้ ทุกคนจะได้มีความสุขและขอทุกท่านช่วยบอกต่อๆกันให้มาร่วมโครงการ เมื่อแก้หนี้ได้แล้วขอให้เริ่มต้นใหม่ หาอะไรใหม่ๆทำ ทุกคนต้องสู้อย่ายอมแพ้ หากมีปัญหาอะไรมาปรึกษาเรา ผมยืนยันว่ากระทรวงยุติธรรมจะทำหน้าที่ให้ดีที่สุดในการดูแลพี่น้องประชาชน"นายสมศักดิ์ กล่าว
จากนั้นเป็นการมอบเงินเยียวยาผู้เสียหายจากคดีอาญา 8 ราย เป็นเงินทั้งสิ้น 402,735 บาท  มอบป้ายศูนย์ไกล่เกลี่ย 14 ศูนย์ และได้มอบต้นกล้าพืชกระท่อมให้กับประชาชน
ต่อมานายสมศักดิ์ พร้อมด้วย นายสิธิชัย จินดาหลวง ผู้ว่าราชการจังหวัดลำปาง ได้ร่วมการไกล่เกลี่ย โดยรายแรกเป็นหนี้ก่อนฟ้อง กยศ. มา 18 ปี ตั้งแต่ปี 2548 จำนวน 297,000 บาท ผลการไกล่เกลี่ย กยศ. ลดให้เหลือ 206,000 บาท และให้ผ่อนชำระ 21 ปี งวดละ 930 บาท อีกรายเป็นหนี้หลังศาลมีคำพิพากษา บริษัท บริหารสินทรัพย์  590,000 บาท และกยศ. 300,000 บาท โดยทั้งสองบริษัทได้งดการขายทอดตลาด และให้โอกาสรอคุยรายละเอียดในการแก้ปัญหาอีกครั้ง เนื่องจากลูกหนี้ยังไม่มีกำลังชำระ

ที่มา : https://www.thaigov.go.th/news/contents/details/54071