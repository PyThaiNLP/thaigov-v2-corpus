รัฐบาลไทย-ข่าวทำเนียบรัฐบาล-ดร.สาธิต ยก “อสม.” เป็นกำลังสำคัญหนุนระบบสุขภาพปฐมภูมิของประเทศ


วันอาทิตย์ที่ 20 กุมภาพันธ์ 2565
ดร.สาธิต ยก “อสม.” เป็นกำลังสำคัญหนุนระบบสุขภาพปฐมภูมิของประเทศ
รัฐมนตรีช่วยว่าการกระทรวงสาธารณสุข เยี่ยมเสริมพลัง อสม. อ.กงไกรลาศ จ.สุโขทัย ระบุเป็นกำลังสำคัญในการส่งเสริมระบบสุขภาพปฐมภูมิของประเทศ โดยเฉพาะช่วงโควิด 19 ระบาด
รัฐมนตรีช่วยว่าการกระทรวงสาธารณสุข เยี่ยมเสริมพลัง อสม. อ.กงไกรลาศ จ.สุโขทัย ระบุเป็นกำลังสำคัญในการส่งเสริมระบบสุขภาพปฐมภูมิของประเทศ โดยเฉพาะช่วงโควิด 19 ระบาด รัฐบาลได้จัดเบี้ยเสี่ยงภัยให้เพื่อสร้างขวัญกำลังใจ พร้อมขอให้ช่วยชักนำผู้ที่ยังไม่ได้ฉีดวัคซีนโควิด 19 เข้ารับการฉีดให้มากที่สุด เพื่อลดการป่วยหนักและเสียชีวิต และเข้าร่วมโครงการก้าวท้าใจซีซั่น 4 สร้างแรงบันดาลใจในการออกกำลังกาย
วันนี้ (20 กุมภาพันธ์ 2565) ที่ อ.กงไกรลาศ จ.สุโขทัย ดร.สาธิต ปิตุเตชะ รัฐมนตรีช่วยว่าการกระทรวงสาธารณสุข พร้อมด้วย นายธนิตพล ไชยนันทน์ ที่ปรึกษารัฐมนตรีช่วยว่าการกระทรวงสาธารณสุข และคณะผู้บริหารกระทรวงสาธารณสุข เยี่ยมเสริมพลัง อสม. อ.กงไกรลาศ พร้อมมอบโล่รางวัล แก่ อสม. ต้นแบบการออกกำลังกาย ในกิจกรรมก้าวลดพุง 100 คน 1,000 กก. ภายใต้โครงการก้าวท้าใจซีซั่นที่ 3, มอบประกาศนียบัตร 1 ตำบล 1 อสม. ต้นแบบออกกำลังกาย จำนวน 16 รางวัล, มอบเข็ม ATK แก่ประธาน อสม. จ.สุโขทัย ตัวแทน อสม. ที่ผ่านการอบรม อสม.นักวิทยาศาสตร์การแพทย์ชุมชน และมอบอุปกรณ์ควบคุม ป้องกันโรคโควิด 19 แก่ อสม.ดีเด่นระดับชาติ สาขาการควบคุมป้องกันยาเสพติด ปี 2560
ดร.สาธิต กล่าวว่า อสม. เป็นจิตอาสาภาคประชาชนที่มีส่วนสำคัญในการขับเคลื่อนระบบปฐมภูมิของประเทศ เป็นหมอคนแรกในการดูแลสุขภาพคนในชุมชน ในช่วงสถานการณ์โควิด 19 ยังช่วยบุคลากรการแพทย์ในการสอบสวนโรค การเฝ้าระวังคนที่เดินทางเข้าพื้นที่ จนทำให้สถานการณ์การแพร่ระบาดอยู่ในการควบคุม การเยี่ยมเสริมพลังในวันนี้ ถือเป็นการขอบคุณและชื่นชมพลังของ อสม. อ.กงไกรลาศ รวมถึง อสม. จ.สุโขทัย ที่มีทั้งสิ้น 12,835 คน ซึ่งต้องขอให้ทุกคนได้รวมพลังชักนำผู้ที่ยังไม่ได้ฉีดวัคซีนโควิด 19 ให้เข้ารับการฉีดให้มากที่สุด โดยเฉพาะกลุ่มเสี่ยงคือ ผู้สูงอายุและผู้ป่วยเรื้อรัง เพื่อป้องกันการป่วยหนักและเสียชีวิต และขอให้เข้าร่วม โครงการฌาปนกิจสงเคราะห์ อสม. ซึ่งขณะนี้ จ.สุโขทัย มีอสม.เข้าร่วมแล้วกว่า 90% เพื่อให้เป็นเงินช่วยเหลือคนข้างหลังในวันที่เสียชีวิต และให้ร่วมโครงการก้าวท้าใจซีซั่นที่ 4 พร้อมชักชวนประชาชนให้ลงทะเบียนร่วมโครงการฯ เพื่อสร้างแรงบันดาลใจในการออกกำลังกาย ให้มีสุขภาพร่างกายที่แข็งแรง
"รัฐบาลและกระทรวงสาธารณสุข ตระหนักถึงผลงานของอสม.ทุกคน ที่มีบทบาทสำคัญในการทำงานเคียงบ่าเคียงไหล่กับบุคลากรสาธารณสุข โดยเฉพาะในสถานการณ์การแพร่ระบาดของโรคโควิด 19 จึงดูแลเรื่องขวัญกำลังใจเช่นเดียวกันโดยกลางเดือนมีนาคมนี้ อสม. จะได้รับตกเบิกเบี้ยเสี่ยงภัย สนับสนุนการทำงานป้องกันควบคุมโรคในช่วงสถานการณ์โควิด19 คนละ 2,500 บาท และในเดือนเมษายนอีกคนละ 500 บาท" ดร. สาธิตกล่าว
**************************************** 20 กุมภาพันธ์ 2565

ที่มา : https://www.thaigov.go.th/news/contents/details/51735