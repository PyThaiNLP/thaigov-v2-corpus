รัฐบาลไทย-ข่าวทำเนียบรัฐบาล-กระทรวงเกษตรจัดแสดงพืชสวนโลกงดงาม ที่เนเธอร์แลนด์ เรทติ้งความประทับใจติดหนึ่งในสาม นายกชื่นชมแสดงศักยภาพด้านเกษตร Soft power ของประเทศ


วันศุกร์ที่ 29 กรกฎาคม 2565
พิมพ์
กระทรวงเกษตรจัดแสดงพืชสวนโลกงดงาม ที่เนเธอร์แลนด์  เรทติ้งความประทับใจติดหนึ่งในสาม นายกชื่นชมแสดงศักยภาพด้านเกษตร Soft power ของประเทศ
กระทรวงเกษตรจัดแสดงพืชสวนโลกงดงาม ที่เนเธอร์แลนด์  เรทติ้งความประทับใจติดหนึ่งในสาม นายกชื่นชมแสดงศักยภาพด้านเกษตร Soft power ของประเทศ
วันนี้ (29 กรกฎาคม 2565) นางสาวรัชดา ธนาดิเรก รองโฆษกประจำสำนักนายก เปิดเผยว่า นายกรัฐมนตรี พลเอกประยุทธ์ จันทร์โอชา ชื่นชมผลงานของกระทรวงเกษตรและสหกรณ์ ที่จัดอาคารนิทรรศการของประเทศไทย หรือ Thailand Pavilian ในงานพืชสวนโลก The International Horticultural Expo (EXPO 2022 Floriade Almere) ณ ประเทศเนเธอร์แลนด์ 14 เมษายน-9 ตุลาคม 2565 ได้อย่างน่าสนใจยิ่ง จนทำให้เป็นหนึ่งในสามของประเทศที่ผู้เข้าชมมีความประทับใจมากที่สุด ข้อมูล ณ วันที่ 22 กรกฎาคม มียอดผู้เข้าชมแล้วกว่า1.66 แสนคน โดยในงานมีการแสดงผลงานนวัตกรรมด้านการเกษตรจากทั่วโลก กว่า 400 ผลงาน ทั้งนี้ ระหว่างวันที่ 28 กรกฎาคม–3 สิงหาคม กระทรวงเกษตรฯได้จัดกิจกรรมพิเศษ Thailand National Day และงานสัปดาห์ประเทศไทย อย่างยิ่งใหญ่ เพื่อเทิดพระเกียรติพระบาทสมเด็จพระเจ้าอยู่หัว เนื่องในวันเฉลิมพระชนมพรรษา และยังเป็นการแสดงศักยภาพภาพพืชสวนไทยสู่สายตาชาวโลกอีกด้วยโดยนายเฉลิมชัย ศรีอ่อน รัฐมนตรีว่าการกระทรวงเกษตรฯ เป็นประธานเปิดงาน และได้รับเกียรติจากนายกเทศมนตรีเมือง Almere และ Commissioner General ของงาน Expo 2022 Floriade Almere กล่าวต้อนรับ ในงานมีพิธีเชิญธงชาติไทยและการแสดงทางวัฒนธรรมไทยด้วย
สำหรับความน่าสนใจของอาคารนิทรรศการประเทศไทย นายเฉลิมชัย กล่าวว่า เป็นเพราะการนำเสนอที่ผสมผสาน Soft power และศักยภาพด้านการเกษตรของประเทศเข้าด้วยกัน ประกอบด้วยนวัตกรรมด้านการเกษตร อาหาร การท่องเที่ยว วัฒนธรรม และประเพณีไทย ผ่านแนวคิด “TRUST Thailand” และแนวคิดย่อย 3S คือ Safety Security และ Sustainability ถ่ายทอดสู่การออกแบบอาคารฯที่ชูเอกลักษณ์ความเป็นไทย เช่น ฝาผนังที่ร้อยเรียงเข้ากับลายเหลี่ยมจากงานประณีตศิลป์ การจัดวางองค์ประกอบทางภูมิสถาปัตยกรรม อาทิ กระถางลายครามประดับไม้มงคล กระทงโลหะ พญานาคไม้ไผ่สาน และเรือนกล้วยไม้ที่ตกแต่งอย่างอลังการ จากหลากหลายสกุล ทั้งหวายและแวนด้าหลากหลายสี ซึ่งในปี 2565 นี้ กรมส่งเสริมการเกษตรมีเป้าหมายที่จะกระตุ้นตลาดกล้วยไม้สกุลแวนด้าในประเทศเนเธอร์แลนด์อีกครั้งด้วย
สำหรับการจัดพื้นที่ภายในอาคาร แบ่งเป็นหลายส่วนด้วยกัน อาทิ การนำเสนอเรื่องราวเกี่ยวกับประเทศไทย ความสัมพันธ์ทางการทูตระหว่างประเทศไทยและเนเธอร์แลนด์ ตัวอย่างโครงการตามแนวคิด BCG Model การนำเสนอสินค้ากลุ่ม Future food เช่น เห็ดแครงทดแทนเนื้อสัตว์ จิ้งหรีด สินค้าผลิตภัณฑ์สมุนไพร สปา และเวชสำอาง ผลิตภัณฑ์วัฒนธรรมไทย Cultural Product of Thailand: CPOT
“นายกรัฐมนตรีชื่นชม กระทรวงเกษตรฯ และทุกภาคส่วนที่เกี่ยวข้อง ที่ร่วมมือกันจัดอาคารนิทรรศการของประเทศอย่างดียิ่ง ทำให้นานาชาติได้ตระหนักถึงศักยภาพด้านการเกษตรของไทย ทั้งในด้านเศรษฐกิจและความเป็น Soft power และที่สำคัญนายกฯ ยังให้ความเชื่อมั่นว่า กระทรวงเกษตรฯ จะขับเคลื่อนการเป็นเจ้าภาพการจัดงานพืชสวนโลกที่ จ.อุดรธานี ปี2569 ได้อย่างน่าสนใจและเป็นที่ประทับใจของผู้เข้าชม ผ่านการนำเสนอความหลากหลายทางชีวภาพของพื้นที่สู่สายตาชาวโลก ซึ่งอาจสร้างเงินสะพัดได้มากเป็นหมื่นล้านบาท จากจำนวนผู้เข้าชมงานที่น่าจะมากถึง 3.6 ล้านคน” นางสาวรัชดา กล่าว

ที่มา : https://www.thaigov.go.th/news/contents/details/57402