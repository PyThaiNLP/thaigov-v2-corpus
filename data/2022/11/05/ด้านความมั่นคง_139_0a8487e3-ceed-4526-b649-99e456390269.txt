รัฐบาลไทย-ข่าวทำเนียบรัฐบาล-ศบค.มท. สั่งการผู้ว่าฯ ทุกจังหวัด เสนอ คกก.โรคติดต่อจังหวัด บริหารจัดการเตียงรองรับผู้ติดเชื้อในพื้นที่ให้เพียงพอ พร้อมสร้างความเข้าใจสถานการณ์ผู้ติดเชื้อในพื้นที่


วันพฤหัสบดีที่ 5 สิงหาคม 2564
พิมพ์
ศบค.มท. สั่งการผู้ว่าฯ ทุกจังหวัด เสนอ คกก.โรคติดต่อจังหวัด บริหารจัดการเตียงรองรับผู้ติดเชื้อในพื้นที่ให้เพียงพอ พร้อมสร้างความเข้าใจสถานการณ์ผู้ติดเชื้อในพื้นที่
ศบค.มท. สั่งการผู้ว่าฯ ทุกจังหวัด เสนอ คกก.โรคติดต่อจังหวัด บริหารจัดการเตียงรองรับผู้ติดเชื้อในพื้นที่ให้เพียงพอ พร้อมสร้างความเข้าใจสถานการณ์ผู้ติดเชื้อในพื้นที่กับประชาชนและภาคส่วนที่เกี่ยวข้อง
วันนี้ (5 ส.ค. 64) ศูนย์บริหารสถานการณ์การแพร่ระบาดของโรคติดเชื้อไวรัสโคโรนา 2019 กระทรวงมหาดไทย (ศบค.มท.) เปิดเผยว่า เพื่อให้การบริหารจัดการเตียงรองรับผู้ติดเชื้อไวรัสโคโรนา 2019 สอดคล้องกับสถานการณ์ในปัจจุบัน นายฉัตรชัย พรหมเลิศ ปลัดกระทรวงมหาดไทย ในฐานะหัวหน้าผู้รับผิดชอบในการแก้ไขสถานการณ์ฉุกเฉินในส่วนที่เกี่ยวกับการสั่งการและประสานกับผู้ว่าราชการจังหวัดและผู้ว่าราชการกรุงเทพมหานคร ได้สั่งการไปยังผู้ว่าราชการจังหวัดทุกจังหวัดเสนอคณะกรรมการโรคติดต่อจังหวัด พิจารณาดำเนินการบริหารจัดการเตียงสำหรับรองรับผู้ติดเชื้อในพื้นที่ โดยประเมินสถานการณ์แนวโน้มจำนวนผู้ติดเชื้อโควิด-19 ที่คาดว่าจะเพิ่มขึ้นในพื้นที่ ประกอบการวางแผนการเตรียมเตียงเพื่อรองรับให้เพียงพอ และทำความเข้าใจกับหน่วยงาน ประชาชน ผู้ติดเชื้อโควิด-19 และญาติ ให้เข้าใจถึงสถานการณ์ของผู้ติดเชื้อโควิด-19 และสถานการณ์เตียง
นอกจากนี้ นายฉัตรชัย พรหมเลิศ ได้เน้นย้ำในด้านการบริหารจัดการเตียง โดยควรสำรองเตียงตามอาการของผู้ติดเชื้อโควิด-19 ได้แก่ 1) โรงพยาบาลหลัก สำหรับผู้ติดเชื้อสีแดง และผู้ติดเชื้อสีเหลือง 2) Hospitel และโรงพยาบาลสนาม สำหรับผู้ติดเชื้อสีเหลือง และ 3) สถานที่แยกกักตัวในชุมชน (CI) และการแยกกักตัวที่บ้าน (HI) สำหรับผู้ติดเชื้อสีเขียว โดยต้องมีระบบดูแล ติดตาม และประเมินอาการ โดยบุคลากรทางสาธารณสุข และจัดระบบการแจกยาหรือจัดให้มีการแจกจ่าย Observation Kit Bag ให้ครอบคลุม รวมทั้งมีระบบส่งต่อกรณีที่ผู้ติดเชื้อมีอาการหนักหรือรุนแรงขึ้น

ที่มา : https://www.thaigov.go.th/news/contents/details/44481