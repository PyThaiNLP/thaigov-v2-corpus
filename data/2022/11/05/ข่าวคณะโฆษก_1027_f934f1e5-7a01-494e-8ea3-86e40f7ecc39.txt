รัฐบาลไทย-ข่าวทำเนียบรัฐบาล-​โฆษกรัฐบาล เผยไทยพร้อมเป็นเจ้าภาพจัดการประชุม APEC 2022 “นายกฯ” ติดตามความคืบหน้า พร้อมสั่งการทุกหน่วยงานขับเคลื่อนผลลัพธ์ที่เป็นรูปธรรม เชิญชวนชาวไทยร่วมเป็นส่วนหนึ่งในความภาคภูมิใจของประเทศ


วันเสาร์ที่ 12 กุมภาพันธ์ 2565
พิมพ์
​โฆษกรัฐบาล เผยไทยพร้อมเป็นเจ้าภาพจัดการประชุม APEC 2022 “นายกฯ” ติดตามความคืบหน้า พร้อมสั่งการทุกหน่วยงานขับเคลื่อนผลลัพธ์ที่เป็นรูปธรรม เชิญชวนชาวไทยร่วมเป็นส่วนหนึ่งในความภาคภูมิใจของประเทศ
​โฆษกรัฐบาล เผยไทยพร้อมเป็นเจ้าภาพจัดการประชุม APEC 2022 “นายกฯ” ติดตามความคืบหน้า พร้อมสั่งการทุกหน่วยงานขับเคลื่อนผลลัพธ์ที่เป็นรูปธรรม เชิญชวนชาวไทยร่วมเป็นส่วนหนึ่งในความภาคภูมิใจของประเทศ
วันนี้ (12 กุมภาพันธ์ 2565) นายธนกร วังบุญคงชนะ โฆษกประจำสำนักนายกรัฐมนตรี เผยถึงความคืบหน้าในการเตรียมความพร้อมเป็นเจ้าภาพจัดการประชุมผู้นำเขตเศรษฐกิจเอเปค และการประชุมที่เกี่ยวข้อง ตลอดปี 2565 ของไทย (APEC 2022) โดยพลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ได้กล่าวในการประชุมคณะกรรมการระดับชาติเพื่อเตรียมการจัดการประชุมผู้นำเขตเศรษฐกิจเอเปค และการประชุมที่เกี่ยวข้อง ในช่วงที่ประเทศไทยเป็นเจ้าภาพจัดการประชุมเอเปค ปี พ.ศ. 2565 ครั้งที่ 1/2565 เมื่อวันที่ 9 กุมภาพันธ์ 2565 ว่าขณะนี้ การเป็นเจ้าภาพเอเปคของไทยเริ่มต้นขึ้นแล้ว ขอให้ทุกหน่วยงานปฏิบัติหน้าที่เจ้าภาพ รวมทั้งร่วมมือกันขับเคลื่อนผลลัพธ์จากการประชุมให้เป็นรูปธรรมอย่างเต็มที่ โดยเชื่อมั่นอย่างยิ่งว่า ความร่วมมือ ความแข็งขัน และความตั้งใจของพวกเราจะทำให้การเป็นเจ้าภาพเอเปคของไทยประสบความสำเร็จและบรรลุผลลัพธ์ ดังที่มุ่งหวังไว้
การประชุมผู้นำเขตเศรษฐกิจเอเปค และการประชุมที่เกี่ยวข้อง ปี 2565 มีหัวข้อหลักของการประชุม คือ “เปิดกว้างสร้างสัมพันธ์ เชื่อมโยงกัน สู่สมดุล” หรือ “Open. Connect. Balance.” มีประเด็นสำคัญ คือ การทำให้เอเปคเปิดกว้างสู่ทุกโอกาส เชื่อมโยงในทุกมิติ และสร้างสมดุลในทุกด้าน เพื่ออนาคตที่ยั่งยืน ภายใต้วิสัยทัศน์ที่มุ่งเน้นการแก้ปัญหาความไม่สมดุลที่เห็นเด่นชัดขึ้นจากวิกฤติโรคระบาด และการสร้างการเจริญเติบโตทางเศรษฐกิจในภูมิภาค ผ่านแนวคิดเศรษฐกิจชีวภาพ-เศรษฐกิจหมุนเวียน-เศรษฐกิจสีเขียว หรือ BCG Economy เน้นการค้าการลงทุนแบบเสรี และ การกระชับความร่วมมือในการรวมกลุ่มเศรษฐกิจ ให้ความสำคัญกับการเร่งฟื้นฟูความเชื่อมโยงในภูมิภาค อย่างปลอดภัย ส่งเสริมการดำเนินธุรกิจอย่างมีความรับผิดชอบ คำนึงถึงสิ่งแวดล้อม และใช้เทคโนโลยีดิจิทัลและนวัตกรรมมาขับเคลื่อนการทำงานในทุกมิติ
นายธนกรฯ กล่าวว่า นายกรัฐมนตรีเชื่อมั่นว่า ด้วยความร่วมมือ บูรณาการการทำงานเตรียมความพร้อมเป็นเจ้าภาพจัดการประชุมเอเปคอย่างแข็งขัน ส่งผลให้การดำเนินงานมีความคืบหน้าอย่างเป็นรูปธรรมจากคณะอนุกรรมการทุกด้าน เพื่อเตรียมการจัดการประชุมผู้นำเขตเศรษฐกิจเอเปคและการประชุมที่เกี่ยวข้อง ในช่วงที่ประเทศไทยเป็นเจ้าภาพจัดการประชุมเอเปค ปี 2565 ซึ่งนายกรัฐมนตรีได้เน้นย้ำให้ทุกหน่วยงานใช้โอกาสในการเป็นเจ้าภาพเอเปคของไทย เพื่อผลักดันและส่งเสริมผลประโยชน์ต่อภาคธุรกิจและประชาชนคนไทย ในทุกด้าน ทั้งด้านการค้าการลงทุน การพัฒนาเทคโนโลยีและดิจิทัล การพัฒนาชุมชน สตรี สิ่งแวดล้อม พร้อมเชิญชวนให้พี่น้องประชาชนชาวไทยร่วมเป็นส่วนหนึ่งในความภาคภูมิใจครั้งนี้ โดยร่วมเป็นเจ้าบ้านที่ดี ต้อนรับผู้นำจากทั่วโลกเข้าร่วมการประชุมตลอดปีนี้ ทั้งนี้ นายกรัฐมนตรีจะกำกับดูแลการเตรียมการ และการดำเนินการเป็นเจ้าภาพเอเปค 2565 ของไทยอย่างต่อเนื่อง โดยสามารถติดตามความเคลื่อนไหวในการเตรียมความพร้อมเป็นเจ้าภาพของไทย ได้ตามช่องทาง ดังนี้
https://www.facebook.com/100075943557331/posts/128924672982317/?d=n
https://twitter.com/apec2022th/status/1491008418332962816?s=21
https://www.instagram.com/apec2022th/
#APEC2022THAILAND
#เอเปค2565

ที่มา : https://www.thaigov.go.th/news/contents/details/51486