รัฐบาลไทย-ข่าวทำเนียบรัฐบาล-"นรม.และรมว.กห.หวั่นแรงงานต่างด้าวทะลักเข้าลงทะเบียนตามกฎหมายปะปนติดเชื้อ สั่งทหารตำรวจเฝ้าระวังและเตรียมสนับสนุนคัดกรองคุมโรคเข้ม"


วันอังคารที่ 30 พฤศจิกายน 2564
"นรม.และรมว.กห.หวั่นแรงงานต่างด้าวทะลักเข้าลงทะเบียนตามกฎหมายปะปนติดเชื้อ สั่งทหารตำรวจเฝ้าระวังและเตรียมสนับสนุนคัดกรองคุมโรคเข้ม"
พล.อ.คงชีพ ตันตระวาณิชย์ โฆษก กห. เปิดเผยว่า 0900 พล.อ.ชัยชาญ ช้างมงคล รมช.กห. พร้อม ปล.กห.ได้ร่วมประชุมกับทุกเหล่าทัพ ตร.และ กอ.รมน.ผ่าน ระบบ VTC ติดตามการสนับสนุนรัฐบาลขับเคลื่อนแก้ปัญหาที่สำคัญ ณ ศาลาว่าการกลาโหม
รมช.กห. ได้ย้ำสั่งการตามนโยบายที่สำคัญของ พล.อ.ประยุทธ์ จันทร์โอชา นรม.และรมว.กห. ให้ทุกเหล่าทัพ กอ.รมน.และตำรวจ โดยกองกำลังป้องกันชายแดนทั้งทางบกและทางน้ำ ยังคงเข้มงวดเฝ้าระวังและสกัดกั้นจับกุมการลักลอบเข้าเมืองผิดกฎหมายทั้งพื้นที่ชายแดนและพื้นที่ชั้นในอย่างต่อเนื่อง โดยเฉพาะช่องทางธรรมชาติ ทั้งนี้ขยายผลบังคับใช้กฎหมายกวาดล้างจับกุมให้ถึงขบวนการลักลอบนำพาแรงงานเข้าเมืองทั้งหมด ขณะเดียวกันให้เตรียมการสนับสนุนการคัดกรองแรงงานต่างด้าวที่จะเดินทางเข้ามาในประเทศผ่านช่องทางผ่านแดนที่กำหนดใน 5 จังหวัด ภายหลังเปิดให้มีการนำแรงงานตามบันทึกความเข้าใจร่วมกันจาก 3 ประเทศ ภายใต้สถานการณ์การแพร่ระบาดของ โควิด-19 ซึ่งอาจมีผู้ติดเชื้อปะปนเข้ามา โดยขอให้เตรียมสถานที่กักกันควบคุมโรคและประสานการดูแลตามมาตรการทางสาธารณสุขที่กำหนด
พร้อมกันนี้ ขอให้หน่วยทหารในพื้นที่ภาคใต้ เฝ้าระวังสถานการณ์ฝนตกหนักต่อเนื่องในพื้นที่ภาคใต้ฝั่งตะวันออก ที่อาจเกิดนำ้ท่วมฉับพลัน น้ำป่าไหลหลากและน้ำล้นตลิ่ง ใน 6 จว.ได้แก่ ชุมพร สุราษฎร์ธานี นครศรีธรรมราช พัทลุง สงขลา ยะลา ปัตตานี และนราธิวาส โดยให้เตรียมการแจ้งเตือนและให้การช่วยเหลือเร่งด่วนแก่ประชาชนในพื้นที่เสี่ยงให้ทันกับสถานการณ์ ทั้งนี้ หน่วยทหารในพื้นที่เพชรบุรีและภาคใต้ในหลายจังหวัด ตั้งแต่ ระนอง ชุมพร ลงไปยังคงกระจายกำลังกันประสานกับหน่วยงานในพื้นที่ ให้การช่วยเหลือประชาชนที่ประสบภัยต่อเนื่องกัน สำหรับพื้นที่ที่สถานการณ์คลี่คลายและน้ำเริ่มลดลงบ้างแล้ว ได้ร่วมกับจิตอาสา สำรวจความเสียหายและให้การช่วยเหลือซ่อมแซมบ้านเรือน ช่วยเก็บเกี่ยวพืชไร่และทำสะอาดพื้นที่สาธารณะ โดยเฉพาะโรงเรียนและวัด เพื่อให้เด็กนักเรียนกลับเข้าเรียนและประชาชนสามารถกลับมาใช้ชีวิตปกติได้โดยเร็ว
ทั้งนี้ นรม.และ รมว.กห. ยังได้แสดงความขอบคุณ หน่วยงานความมั่นคง ทหารและตำรวจ ที่สนับสนุนรัฐบาลแก้ปัญหาในทุกวิกฤติของประเทศที่ผ่านมา โดยเฉพาะการคงความต่อเนื่องในการบริจาคโลหิตให้กับสภากาชาดไทยและสถานพยาบาล ช่วยชีวิตผู้ป่วยในภาวะฉุกเฉินระหว่างการแพร่ระบาดของโควิดที่ผ่านมา พร้อมทั้งขอเป็นกำลังใจและให้กับกำลังพลทุกคนปลอดภัย

ที่มา : https://www.thaigov.go.th/news/contents/details/48866