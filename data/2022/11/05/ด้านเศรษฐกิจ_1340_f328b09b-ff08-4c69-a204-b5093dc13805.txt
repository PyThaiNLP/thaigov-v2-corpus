รัฐบาลไทย-ข่าวทำเนียบรัฐบาล-การรถไฟฟ้าขนส่งมวลชนแห่งประเทศไทยตรวจเข้ม งานด้านอาชีวอนามัยและความปลอดภัย โครงการรถไฟฟ้าสายสีชมพู ช่วงแคราย - มีนบุรี


วันศุกร์ที่ 15 ตุลาคม 2564
การรถไฟฟ้าขนส่งมวลชนแห่งประเทศไทยตรวจเข้ม งานด้านอาชีวอนามัยและความปลอดภัย  โครงการรถไฟฟ้าสายสีชมพู ช่วงแคราย - มีนบุรี
ได้เน้นย้ำให้เจ้าหน้าที่ทุกคนปฏิบัติ ตามมาตรการด้านความปลอดภัยในการก่อสร้างอย่างเคร่งครัด รวมถึงตรวจตราอุปกรณ์ในการปฏิบัติงานให้มีความพร้อมและปลอดภัยอยู่เสมอ เพื่อป้องกันอุบัติเหตุที่ไม่พึงประสงค์
สำนักงานความปลอดภัย อาชีวอนามัยและสภาพแวดล้อมในการทำงาน การรถไฟฟ้าขนส่งมวลชนแห่งประเทศไทย สปอ.รฟม. นำเจ้าหน้าที่ลงพื้นที่ตรวจติดตามงานด้านอาชีวอนามัย และความปลอดภัยในการก่อสร้างของโครงการรถไฟฟ้าสายสีชมพู ช่วงแคราย - มีนบุรี โดยมีผู้แทนบริษัท STECON นำตรวจพื้นที่ก่อสร้างบริเวณสถานีศูนย์ราชการเฉลิมพระเกียรติ PK12 สถานีหลักสี่ PK14 และสถานีวัดพระศรีมหาธาตุ PK16 โดย สปอ.รฟม. ได้เน้นย้ำให้เจ้าหน้าที่ทุกคนปฏิบัติ ตามมาตรการด้านความปลอดภัยในการก่อสร้างอย่างเคร่งครัด รวมถึงตรวจตราอุปกรณ์ในการปฏิบัติงานให้มีความพร้อมและปลอดภัยอยู่เสมอ เพื่อป้องกันอุบัติเหตุที่ไม่พึงประสงค์
ทั้งนี้ รฟม. ได้จัดให้มีการติดตามการดำเนินงาน ด้านความปลอดภัยในงานก่อสร้างฯ ตลอดจนปัญหาและอุปสรรคต่างๆ อย่างสม่ำเสมอ เพื่อกำกับดูแลการก่อสร้างโครงการระบบ รถไฟฟ้าขนส่งมวลชนในความรับผิดชอบให้มีความปลอดภัย อาชีวอนามัยและสภาพแวดล้อมในการทำงานที่ดี สอดคล้องตาม “ปฏิญญาว่าด้วยความปลอดภัยในการก่อสร้างโครงการระบบรถไฟฟ้าขนส่งมวลชน Zero Fatal Accident” ซึ่งประกาศไว้เมื่อวันที่ 4 พฤษภาคม 2561

ที่มา : https://www.thaigov.go.th/news/contents/details/47025