รัฐบาลไทย-ข่าวทำเนียบรัฐบาล-โฆษกดีอีเอสเตือนอย่าหลงเชื่อข่าวปลอมวัคซีนโควิด-19 เป็นอาวุธชีวภาพที่ใช้ฆ่าคนทางอ้อม คนที่ฉีดจะมีชีวิตไม่ยืนยาว


วันจันทร์ที่ 27 กันยายน 2564
โฆษกดีอีเอสเตือนอย่าหลงเชื่อข่าวปลอมวัคซีนโควิด-19 เป็นอาวุธชีวภาพที่ใช้ฆ่าคนทางอ้อม คนที่ฉีดจะมีชีวิตไม่ยืนยาว
โฆษกดีอีเอสเตือนอย่าหลงเชื่อข่าวปลอมวัคซีนโควิด-19 เป็นอาวุธชีวภาพที่ใช้ฆ่าคนทางอ้อม คนที่ฉีดจะมีชีวิตไม่ยืนยาว
นางสาวนพวรรณ หัวใจมั่น โฆษกกระทรวงดิจิทัลเพื่อเศรษฐกิจและสังคมฝ่ายการเมือง (ดีอีเอส) กล่าวว่า  ตามที่มีข่าวปรากฏในสื่อต่างๆ เกี่ยวกับประเด็นเรื่อง วัคซีนโควิด-19 เป็นอาวุธชีวภาพที่ใช้ฆ่าคนทางอ้อม คนที่ฉีดจะมีชีวิตไม่ยืนยาว ทางศูนย์ต่อต้านข่าวปลอมได้ดำเนินการตรวจสอบข้อเท็จจริงกับทาง Xinhua Thai พบว่าประเด็นดังกล่าว เป็นข้อมูลเท็จ
จากกรณีการส่งต่อข้อมูลเกี่ยวกับวัคซีนป้องกันโควิด-19 โดยระบุเพิ่มเติมไปด้วยว่าวัคซีนที่ฉีดเข้าร่างกาย จะทำปฏิกิริยาให้ร่างกายแย่ทีละส่วน คนที่ฉีดจะมีชีวิตไม่ยืนยาว เพราะวัคซีนเข้าไปทำลายระบบอวัยวะภายใน ให้เสื่อมทีละอย่าง นี่คือสงครามโลกที่ไม่ใช้อาวุธ แต่ใช้วัคซีนทำลายล้างคนทั่วโลกนั้น ทาง Xinhua Thai ได้ชี้แจงว่า ไวรัสโควิด-19 ตอนนี้จากข้อมูลข่าวสารทั่วโลก คาดว่าเป็นเกิดตามธรรมชาติ แพร่จากสัตว์สู่มนุษย์ ยังไม่มีหลักฐานว่าได้ถูกสร้างจากการวิจัยอาวุธชีวภาพ และยังไม่มีหลักฐานทางวิชาการ หรือทฤษฎีใดๆ ที่สามารถนำมายืนยันได้ชัดเจน
ดังนั้นขอให้ประชาชนอย่าหลงเชื่อ และขอความร่วมมือไม่ส่งต่อ หรือแชร์ข้อมูล จนกว่าจะตรวจสอบความถูกต้องให้ชัดเจนเสียก่อน เพื่อมิให้เกิดความสับสนและตื่นตระหนกในสังคม   และเพื่อให้ประชาชนได้รับข้อมูลข่าวสารจาก Xinhua Thai สามารถติดตามได้ที่เว็บไซต์ www.xinhuathai.com นอกจากนี้ หากพี่น้องประชาชนพบเบาะแสการกระทำความผิด สามารถแจ้งผ่าน 4 ช่องทาง ได้แก่ เว็บไซต์ https://www.antifakenewscenter.com ,เฟซบุ๊ก ANTI-FAKE NEWS CENTER, ทวิตเตอร์ @AFNCThailand, ไลน์ @antifakenewscenter และช่องทางโทรศัพท์โทรสายด่วน GCC 1111 ต่อ 87 ได้ตลอด 24 ชั่วโมง
*********

ที่มา : https://www.thaigov.go.th/news/contents/details/46232