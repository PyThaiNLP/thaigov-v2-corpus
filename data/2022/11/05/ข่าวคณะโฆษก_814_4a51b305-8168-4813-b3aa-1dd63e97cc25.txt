รัฐบาลไทย-ข่าวทำเนียบรัฐบาล-โฆษกรัฐบาลเผย “นายกฯ” ติดตามการช่วยเหลือ “กลุ่มคนบันเทิงกลางคืน” สำนักงานประกันสังคมแจงโอนเงินเยียวยา 5,000 บาทแล้ว กว่า 7 หมื่นราย ย้ำกลุ่มตกหล่นผูกพร้อมเพย์เลขบัตรประชาชนด่วน


วันอาทิตย์ที่ 9 มกราคม 2565
พิมพ์
โฆษกรัฐบาลเผย “นายกฯ” ติดตามการช่วยเหลือ “กลุ่มคนบันเทิงกลางคืน” สำนักงานประกันสังคมแจงโอนเงินเยียวยา 5,000 บาทแล้ว กว่า 7 หมื่นราย ย้ำกลุ่มตกหล่นผูกพร้อมเพย์เลขบัตรประชาชนด่วน
โฆษกรัฐบาลเผย “นายกฯ” ติดตามการช่วยเหลือ “กลุ่มคนบันเทิงกลางคืน” สำนักงานประกันสังคมแจงโอนเงินเยียวยา 5,000 บาทแล้ว กว่า 7 หมื่นราย ย้ำกลุ่มตกหล่นผูกพร้อมเพย์เลขบัตรประชาชนด่วน ชวนกลุ่มแรงงานอิสระในสถานบันเทิงที่ผ่านการรับรอง สมัคร ม.40 พร้อมชำระเงิน
วันที่ 9 ม.ค. 65 นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ติดตามมาตรการเยียวยา ช่วยเหลือกลุ่มผู้ประกอบการและลูกจ้างอาชีพกลางคืนที่ได้รับผลกระทบจากสถานการณ์โควิด-19 ซึ่งเป็นผู้มีรายชื่อในฐานข้อมูลผู้ประกันตนในระบบประกันสังคมของกลุ่มคนทำงานในสถานบันเทิงจำนวนประมาณ 120,000 คน โดยสำนักงานประกันสังคม กระทรวงแรงงาน ได้เริ่มโอนเงินเยียวยารอบแรกเมื่อวันที่ 29 ธันวาคม 2564 ที่ผ่านมา เข้าบัญชีพร้อมเพย์เลขบัตรประชาชน คนละ 5,000 บาท เป็นระยะเวลา 1 เดือน ให้กับผู้ประกันตนที่มีสัญชาติไทย ทั้งมาตรา 33 ที่ทำงานในกิจการสถานบันเทิง ผับ บาร์ คาราโอเกะ ผู้ประกันตนตามมาตรา 39 และมาตรา 40 และได้รับการรับรองจากสมาคมดนตรีแห่งประเทศไทยในพระบรมราชูปถัมถ์ หรือสมาพันธ์เครือข่ายคนบันเทิงที่จดทะเบียนกับกระทรวงมหาดไทย หรือกรมพัฒนาธุรกิจการค้า ว่าทำงานในสถานบันเทิงกลางคืนจริง ล่าสุด (ข้อมูล ณ วันที่ 7 มกราคม 2565) สำนักงานประกันสังคม ได้โอนเงินให้ผู้ประกันตนทั้ง 3 มาตราไปแล้วกว่า 70,000 ราย ประกอบด้วยผู้ประกันตนมาตรา 33 ได้รับเงินแล้วจำนวน 7,935 ราย ผู้ประกันตนมาตรา 39 จำนวน 3,514 ราย และผู้ประกันตนมาตรา 40 จำนวน 61,462 ราย รวมทั้งสิ้น จำนวน 72,911 ราย รวมเป็นเงิน 364,555,000 บาท โดยพบปัญหากลุ่มตกหล่นโอนไม่สำเร็จจากสาเหตุต่าง ๆ อีก 1,521 ราย ซึ่งส่วนใหญ่เกิดจากปัญหายังไม่ผูกพร้อมเพย์เลขบัตรประชาชน ทำให้ผู้ประกันตนยังไม่ได้รับเงินช่วยเหลือเยียวยาดังกล่าว
โฆษกประจำสำนักนายกรัฐมนตรี กล่าวเพิ่มเติมว่า ผู้ประกอบอาชีพอิสระคนบันเทิงกลางคืนที่ยังไม่ได้สมัครเป็นผู้ประกันตนตามมาตรา 40 ให้รีบสมัครพร้อมชำระเงินสมทบให้ทันภายในวันที่ 14 มกราคม 2565  และให้ทางสมาคมฯ ดังกล่าวข้างต้น รับรองภายในวันที่ 28 มกราคม 2565 เท่านั้น โดยสามารถสอบถามได้ที่เพจกลุ่มสมาคมศิลปินกลางแจ้ง สามารถตรวจสอบสิทธิโครงการเยียวยาผู้ประกันตนในกิจการสถานบันเทิง และผู้ประกอบการอาชีพอิสระที่ทำงานเกี่ยวข้องกับสถานบันเทิงที่ได้รับผลกระทบจากมาตรการของรัฐ ได้ที่หน้าเว็บไซต์ สปส. https://www.sso.go.th/eform_news/ หรือหากมีข้อสงสัยติดต่อสอบถามได้ที่สายด่วนสำนักงานประกันสังคม 1506 ทุกวัน ตลอด 24 ชั่วโมง
“นายกรัฐมนตรีเข้าใจความลำบากของประชาชนทุกกลุ่มที่ได้รับผลกระทบจากสถานการณ์โควิด-19 โดยเฉพาะกลุ่มผู้ทำงานอิสระ คนบันเทิงกลางคืน ผับ บาร์ คาราโอเกะ หรือที่ทำงานบันเทิง นักร้อง ลิเก นักดนตรี พนักงานเสิร์ฟ คนขับรถรับ-ส่ง ที่ยังไม่สามารถประกอบอาชีพได้ เพราะสถานที่ท่องเที่ยวกลางคืนต้องปิดกิจการชั่วคราวมาเป็นระยะยาวนาน จึงได้กำชับให้กระทรวงแรงงานเร่งดำเนินมาตรการช่วยเหลือและเยียวยาผู้ที่ได้รับผลกระทบให้รวดเร็วและทั่วถึงทุกกลุ่มอย่างเต็มที่  ขอย้ำให้ผู้ประกันตนที่ได้รับสิทธิ เร่งตรวจสอบบัญชีธนาคารว่าได้ผูกพร้อมเพย์เลขบัตรประชาชนไว้หรือไม่ ให้ดำเนินการให้เรียบร้อยเพื่อรับเงินเยียวยาดังกล่าว” นายธนกร กล่าว

ที่มา : https://www.thaigov.go.th/news/contents/details/50354