รัฐบาลไทย-ข่าวทำเนียบรัฐบาล-กบข. ห่วงใยสมาชิกช่วงเทศกาลสงกรานต์ มอบฟรีประกันอุบัติเหตุ และคูปองเติมน้ำมัน


วันศุกร์ที่ 8 เมษายน 2565
พิมพ์
กบข. ห่วงใยสมาชิกช่วงเทศกาลสงกรานต์ มอบฟรีประกันอุบัติเหตุ และคูปองเติมน้ำมัน
กบข. ห่วงใยสมาชิกช่วงเทศกาลสงกรานต์ จึงร่วมกับทิพยประกันภัย มอบประกันอุบัติเหตุ ฟรี 2 หมื่นสิทธิ์ ให้ความคุ้มครองนาน 30 วัน วงเงินคุ้มครองสูงสุด 1 แสนบาท พร้อมจัดสวัสดิการพิเศษคูปองเงินสดเติมน้ำมัน PT มูลค่า 50 บาท ให้สมาชิกได้ใช้ในช่วงสงกรานต์ด้วย
กบข. ห่วงใยสมาชิกช่วงเทศกาลสงกรานต์ จึงร่วมกับทิพยประกันภัย มอบประกันอุบัติเหตุ ฟรี 2 หมื่นสิทธิ์ ให้ความคุ้มครองนาน 30 วัน วงเงินคุ้มครองสูงสุด 1 แสนบาท พร้อมจัดสวัสดิการพิเศษคูปองเงินสดเติมน้ำมัน PT มูลค่า 50 บาท ให้สมาชิกได้ใช้ในช่วงสงกรานต์ด้วย
ดร.ศรีกัญญา ยาทิพย์ เลขาธิการคณะกรรมการกองทุนบำเหน็จบำนาญข้าราชการ (กบข.) เปิดเผยว่า กบข. ได้เล็งเห็นถึงความสำคัญของสมาชิกเป็นหลัก จึงได้คัดสรรโครงการสิทธิประโยชน์ที่หลากหลายและสอดคล้องกับความต้องการ เพื่อมอบให้กับสมาชิก ซึ่งล่าสุด กบข. ร่วมกับ บริษัท ทิพยประกันภัย จำกัด (มหาชน) มอบสิทธิพิเศษ “ประกันอุบัติเหตุ” จำนวน 20,000 สิทธิ์ โดยไม่เสียค่าใช้จ่าย เพื่อให้สมาชิกอุ่นใจในการเดินทางท่องเที่ยว กลับภูมิลำเนา ในช่วงเทศกาลสงกรานต์
โดยประกันอุบัติเหตุจากทิพยประกันภัย จะให้ความคุ้มครองสำหรับการเสียชีวิต การสูญเสียสายตาหรือทุพพลภาพถาวรสิ้นเชิงเนื่องจากอุบัติเหตุ ไม่รวมถูกฆาตกรรมลอบทำร้ายร่างกาย และ/หรือ ขณะขับขี่หรือโดยสารรถจักรยานยนต์ โดยให้ความคุ้มครองนานถึง 30 วัน นับตั้งแต่วันที่ลงทะเบียนรับสิทธิ์ วงเงินคุ้มครองสูงสุด 100,000 บาท โดยสมาชิก กบข. สามารถลงทะเบียนรับสิทธิ์ได้ตั้งแต่วันนี้ ถึง 20 เมษายน 2565 ผ่านช่องทาง LINE @tipgo โดยกดเข้าเมนู “ฟรี! ประกันอุบัติเหตุ” หลังจากนั้นทำตามขั้นตอนการรับประกันอุบัติเหตุ เมื่อลงทะเบียนสำเร็จ จะได้รับอีเมลยืนยันความคุ้มครองจากทิพยประกันภัย
นอกจากนี้ กบข. ยังได้จัดสวัสดิการคูปองเงินสดเติมน้ำมัน PT มูลค่า 50 บาท ให้กับสมาชิก โดยสามารถใช้ได้ที่สถานีบริการน้ำมัน PT ทุกสาขาที่ร่วมรายการ เมื่อเติมน้ำมันเสร็จ ให้กดรับสิทธิ์จาก My GPF Application หรือ LINE กบข. เมนูสิทธิพิเศษ แล้วแจ้งเลขโค้ดให้พนักงานก่อนชำระเงิน โดยส่วนลด 1 โค้ด ต่อ 1 ใบเสร็จ ใช้สิทธิ์ได้กับการเติมน้ำมันทุกประเภท และไม่กำหนดยอดขั้นต่ำการเติมน้ำมัน สิทธิ์ทั้งหมดมีจำนวนจำกัด จำกัด 1 คน ต่อ 1 สิทธิ์ สมาชิกสามารถกดรับสิทธิ์ได้ตั้งแต่วันที่ 11 เมษายน ถึง 31 พฤษภาคม 2565 หรือจนกว่าสิทธิ์จะหมด
ดร.ศรีกัญญา กล่าวเพิ่มเติมว่า กบข. ได้ร่วมมือกับพันธมัตรสวัสดิการอย่างต่อเนื่อง เพื่อจัดหา ออกแบบผลิตภัณฑ์ใหม่ๆ ที่หลากหลายและเหมาะสม ครอบคลุมผลิตภัณฑ์ทางการเงินและประกัน ตลอดจนสิทธิพิเศษส่วนลดอาหาร-เครื่องดื่ม บริการ และสินค้าทั่วประเทศ โดยเฉพาะสมาชิก กบข. ซึ่งสมาชิกสามารถติดตามรายละเอียดสวัสดิการทั้งหมดได้ที่ My GPF Application และ LINE กบข. พร้อมทั้งกดรับสิทธิ์สวัสดิการได้ทันที
ทั้งนี้ สมาชิกที่สนใจสอบถามรายละเอียดเพิ่มเติมได้ที่ LINE กบข. @GPFCommunity หรือที่ศูนย์บริการข้อมูลสมาชิกโทร. 1179

ที่มา : https://www.thaigov.go.th/news/contents/details/53425