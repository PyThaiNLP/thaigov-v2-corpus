รัฐบาลไทย-ข่าวทำเนียบรัฐบาล-นายกรัฐมนตรี กล่าวคำปราศรัยเนื่องในโอกาสวันสตรีสากล ประจำปี 2565


วันอังคารที่ 8 มีนาคม 2565
พิมพ์
นายกรัฐมนตรี กล่าวคำปราศรัยเนื่องในโอกาสวันสตรีสากล ประจำปี 2565
คำกล่าว พลเอก ประยุทธ์ จันทร์โอชา  นายกรัฐมนตรี เนื่องในโอกาส "วันสตรีสากล ประจำปี 2565" วันอังคารที่ 8 มีนาคม 2565
สวัสดีพี่น้องสตรีไทยและประชาชนชาวไทยที่เคารพรักทุกท่าน
เนื่องในโอกาสวันสตรีสากล ประจำปี 2565 ผมขอส่งความรัก ความระลึกถึง และความปรารถนาดี มายังพี่น้องสตรีไทยและผู้ที่ปฏิบัติงานด้านสตรีทุกคน ที่เป็นกำลังสำคัญในการพัฒนาสังคมและเศรษฐกิจของประเทศให้มีความเจริญก้าวหน้าอย่างเข้มแข็งตลอดมา
ตามที่องค์การสหประชาชาติได้กำหนดให้วันที่ 8 มีนาคมของทุกปี เป็นวันสตรีสากล เพื่อให้ความสำคัญกับบทบาท สิทธิ และความเท่าเทียมของสตรีในสังคม และยกย่องเชิดชูเกียรติของสตรีในมิติต่าง ๆ เพื่อสนับสนุนให้สตรีเป็นพลังของสังคมแห่งความเสมอภาคระหว่างเพศ ได้รับการเคารพในสิทธิอันชอบธรรมในการดำรงชีวิตอย่างมีศักดิ์ศรี และได้รับเกียรติในฐานะมนุษย์อย่างเหมาะสมในสังคมเป็นระยะเวลากว่า 33 ปี ที่ประเทศไทยได้ให้ความสำคัญกับสตรีและกิจการสตรีมาอย่างต่อเนื่อง และจัดงานวันสตรีสากลขึ้นเป็นประจำในทุกปี และในปีนี้ได้จัดกิจกรรมวันสตรีสากลขึ้นภายใต้แนวคิด “เสริมพลังสตรี ร่วมตัดสินใจ ลดผลกระทบภัยพิบัติจากธรรมชาติและสิ่งแวดล้อม” เพื่อสนับสนุนการพัฒนาศักยภาพของสตรีในการขับเคลื่อนเศรษฐกิจของประเทศ พร้อม ๆ กับการสร้างโอกาสและสนับสนุนให้สตรีมีพื้นที่ในการแสดงความคิดเห็นและสามารถตัดสินใจร่วมได้อย่างเท่าเทียม
รัฐบาลได้มุ่งมั่นส่งเสริมการพัฒนาบทบาทและยกระดับศักยภาพของสตรีในสาขาต่าง ๆ เพื่อสนับสนุนการสร้างโอกาส ความเสมอภาค และความเท่าเทียมทางสังคมสำหรับสตรีในทุกมิติ ซึ่งนับเป็นหนึ่งในยุทธศาสตร์การพัฒนาประเทศที่สอดคล้องกับยุทธศาสตร์ชาติระยะ 20 ปี ที่มุ่งหวังให้สตรีทุกคนมีความปลอดภัยในชีวิตและทรัพย์สิน ได้รับการคุ้มครองและพิทักษ์สิทธิสตรีอย่างยุติธรรม นำไปสู่การมีคุณภาพชีวิตที่ดีและสามารถดำรงชีวิตร่วมกันในสังคมอย่างสันติสุข
ผมขอขอบคุณและขอชื่นชมทุกคนและทุกหน่วยงาน ที่เป็นส่วนสำคัญในการขับเคลื่อนการยกระดับคุณภาพชีวิตและเพิ่มบทบาทการมีส่วนร่วมของสตรีไทย และพัฒนาให้สตรีเท่าทันต่อการเปลี่ยนแปลง ทั้งในด้านนวัตกรรม เทคโนโลยีและสิ่งแวดล้อม เพื่อเป็นพลังอันเข้มแข็งในการพัฒนาประเทศให้เจริญก้าวหน้าอย่างยั่งยืน
ในโอกาสนี้ ผมขออาราธนาคุณพระศรีรัตนตรัยและสิ่งศักดิ์สิทธิ์ทั้งหลายในสากล อีกทั้งพระบารมีแห่งองค์พระบาทสมเด็จพระเจ้าอยู่หัว และสมเด็จพระนางเจ้า ฯ พระบรมราชินี ได้โปรดดลบันดาลประทานพรให้พี่น้องสตรี ผู้ที่ปฏิบัติงานด้านสตรี ตลอดจนผู้ที่เกี่ยวข้องทุกท่าน พร้อมทั้งครอบครัว จงประสบแต่ความสุข ความเจริญ มีกำลังกาย กำลังใจ ที่เข้มแข็งในการพัฒนาประเทศ และสัมฤทธิผลในสิ่งอันพึงปรารถนาทุกประการโดยทั่วกัน
ขอบคุณครับ
-------------

ที่มา : https://www.thaigov.go.th/news/contents/details/52308