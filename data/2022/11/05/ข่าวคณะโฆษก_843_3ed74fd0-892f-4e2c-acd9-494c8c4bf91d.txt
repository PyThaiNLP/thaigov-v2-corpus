รัฐบาลไทย-ข่าวทำเนียบรัฐบาล-โฆษกรัฐบาลปัดรัฐบาลบริหารล้มเหลว-สอบตก ย้อนฝ่ายค้านหันมองตัวเอง เสนอสิ่งที่เป็นประโยชน์ต่อประเทศหรือไม่ แขวะเขวี้ยงงูไม่พ้นคอ อดีตนายกฯ อ่านโพยตอบสภาฯ ผิดๆ ถูกๆ


วันพุธที่ 12 มกราคม 2565
พิมพ์
โฆษกรัฐบาลปัดรัฐบาลบริหารล้มเหลว-สอบตก ย้อนฝ่ายค้านหันมองตัวเอง เสนอสิ่งที่เป็นประโยชน์ต่อประเทศหรือไม่ แขวะเขวี้ยงงูไม่พ้นคอ อดีตนายกฯ อ่านโพยตอบสภาฯ ผิดๆ ถูกๆ
โฆษกรัฐบาลปัดรัฐบาลบริหารล้มเหลว-สอบตก ย้อนฝ่ายค้านหันมองตัวเอง เสนอสิ่งที่เป็นประโยชน์ต่อประเทศหรือไม่ แขวะเขวี้ยงงูไม่พ้นคอ อดีตนายกฯ อ่านโพยตอบสภาฯ ผิดๆ ถูกๆ เหน็บเสนอแนะเก่ง แต่ตอนตัวเองทำกลับทำไม่ได้ เตือนระวังแพ้เลือกตั้งสมัยหน้า
วันที่ 12 ม.ค. 65  นายธนกร วังบุญคงชนะ โฆษกประจำสำนักนายกรัฐมนตรี กล่าวถึงกรณีที่นายประเสริฐ จันทรรวงทอง ส.ส.นครราชสีมา และเลขาธิการพรรคเพื่อไทย ระบุว่า รัฐบาลล้มเหลวในการแก้ปัญหาประเทศในทุกมิติว่า รัฐบาลภายใต้การบริหารงานของ พล.อ.ประยุทธ์ จันทร์โอชา นายกรัฐมนตรี และรัฐมนตรีว่าการกระทรวงกลาโหม ดำเนินนโยบายโดยรับฟังความเห็นจากผู้เชี่ยวชาญที่เกี่ยวข้องทุกเรื่อง ถ้าหากฝ่ายค้านมองว่ารัฐบาลไม่ยอมรับฟังฝ่ายค้านนั้น ฝ่ายค้านควรจะหันกลับไปมองตัวเองก่อนว่า ได้เสนอสิ่งที่เป็นประโยชน์ต่อประเทศจริงหรือไม่ หรือแค่จ้องดิสเครดิตรัฐบาลไปวัน ๆ เท่านั้น อย่างไรก็ตาม สำหรับการอภิปรายโดยไม่ลงมติตามมาตรา 152 นั้น รัฐบาลพร้อมที่จะชี้แจง ซึ่งที่ผ่านมาท่านนายกฯ ชี้แจงด้วยข้อมูล ข้อเท็จจริงได้อย่างชัดเจน ต่างจากอดีตนายกฯ ของพรรคเพื่อไทย ที่ตอบตามโพยของคนที่เขียนมาให้ แต่ด้วยความที่ไม่รู้เรื่องการแก้ไขปัญหานั้นจริ งๆ จึงอ่านผิดอ่านถูกและตอบไม่ตรงคำถาม จนกลายเป็นเรื่องที่ถูกพูดและนำไปทำเป็นคลิปล้อเลียนมากมายมาแล้ว เข้าทำนองเขวี้ยงงูไม่พ้นคอ
ส่วนกรณีที่ระบุว่ารัฐบาลสอบตกทั้งทีมนั้น นายธนกร กล่าวว่า พล.อ.ประยุทธ์พร้อมรับฟังข้อเสนอแนะที่เป็นประโยชน์ต่อประเทศเสมอ จึงมีผู้เชี่ยวชาญในแต่ละด้านเข้ามาช่วยงานมากมาย ซึ่งต่างจากฝ่ายค้านที่ยังคงอวดฉลาด คิดว่าสิ่งที่ตัวเองแนะนำเป็นประโยชน์ต่อประเทศอยู่ฝ่ายเดียว โดยไม่เคยหันกลับไปมองความเสียหายจากการทุจริตที่รัฐบาลตัวเองเคยทำไว้ พฤติกรรมแบบนี้ต่างหากที่เรียกว่าสอบตกและไร้ความรับผิดชอบ หากรัฐบาลพรรคเพื่อไทยในขณะนั้นตั้งใจทำงานเพื่อประชาชนจริง เศรษฐกิจของประเทศคงดีกว่านี้ไปนานแล้ว เข้าทำนองว่า ดีแต่พูด แต่พอสมัยที่ตัวเองได้บริหารประเทศกลับทำไม่ได้อย่างที่ปากพูด เป็นการประจานว่าพรรคเพื่อไทยไร้ความสามารถในการบริหารเศรษฐกิจของประเทศโดยสิ้นเชิง ซึ่งหากเป็นแบบนี้ต่อไป อย่าว่าแต่เอาชนะรัฐบาลในการเลือกตั้งสมัยหน้าเลย แค่เอาชนะพรรคฝ่ายค้านด้วยกันเองก็ยังลำบาก

ที่มา : https://www.thaigov.go.th/news/contents/details/50456