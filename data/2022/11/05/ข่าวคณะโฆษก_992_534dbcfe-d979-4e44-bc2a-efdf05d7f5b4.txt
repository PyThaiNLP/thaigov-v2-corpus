รัฐบาลไทย-ข่าวทำเนียบรัฐบาล-โฆษกรัฐบาลสวน "เพื่อไทย-ไทยสร้างไทย" จ้องแต่จะดิสเครดิตรัฐบาล ท้าหากไม่เห็นด้วยโครงการบัตรคนจน-คนละครึ่งประกาศให้ชัดเป็นนโยบายพรรคเลือกตั้งสมัยหน้าถ้าได้เป็นรัฐบาลจะยกเลิก


วันอาทิตย์ที่ 6 กุมภาพันธ์ 2565
พิมพ์
โฆษกรัฐบาลสวน "เพื่อไทย-ไทยสร้างไทย" จ้องแต่จะดิสเครดิตรัฐบาล ท้าหากไม่เห็นด้วยโครงการบัตรคนจน-คนละครึ่งประกาศให้ชัดเป็นนโยบายพรรคเลือกตั้งสมัยหน้าถ้าได้เป็นรัฐบาลจะยกเลิก
โฆษกรัฐบาลสวน "เพื่อไทย-ไทยสร้างไทย"จ้องแต่จะดิสเครดิตรัฐบาล ท้าหากไม่เห็นด้วยโครงการบัตรคนจน-คนละครึ่งประกาศให้ชัดเป็นนโยบายพรรคเลือกตั้งสมัยหน้าถ้าได้เป็นรัฐบาลจะยกเลิก
วันนี้ (6 ก.พ.65) นายธนกร วังบุญคงชนะ โฆษกประจำสำนักประจำสำนักนายกรัฐมนตรี กล่าวถึงกรณีที่นายคุณากร ปรีชาชนะชัย ส.ส.สุรินทร์ พรรคเพื่อไทย ระบุว่า รัฐบาลประกาศจะลงทะเบียนบัตรสวัสดิการแห่งรัฐเพิ่มเป็น 20 ล้านใบหมายถึงความล้มเหลวในการบริหารประเทศของพลเอก ประยุทธ์ จันทร์โอชา นายกรัฐมนตรี และรมว.กลาโหม ว่า ที่ผ่านมารัฐบาลพยายามเข้าไปแก้ปัญหาความเดือดร้อนให้กับประชาชนในทุกเรื่องเท่าที่สามารถจะทำได้ แต่เนื่องจากภาวะเศรษฐกิจโลก และโรคไวรัสโควิด-19 ทำให้ทุกอย่างหยุดชะงัก ซึ่งเป็นเหมือนกันหมดทั่วโลก โครงการบัตรสวัสดิการแห่งรัฐออกมาเพื่อต้องการช่วยเหลือผู้มีรายได้น้อย ช่วยลดค่าครองชีพซึ่งจะมีประชาชนได้ประโยชน์จำนวนมาก ถ้าพรรคเพื่อไทยไม่เห็นด้วยหากได้เป็นรัฐบาลก็ประกาศยกเลิกได้จะได้รู้เหมือนกันว่าประชาชนจะยอมหรือไม่ แต่สำหรับตนจะสนับสนุนให้มีโครงการนี้ต่อไป ส่วนการที่พรรคเพื่อไทยระบุว่า
"ถ้าพรรคเพื่อไทยคิดว่า โครงการบัตรสวัสดิการแห่งรัฐ โครงการคนละครึ่ง โครงการ เราเที่ยวด้วยกัน รวมถึงโครงการ ช้อปดีมีคืนและโครงการ ยิ่งใช้ยิ่งได้ เป็นแค่การหลอกล่อให้คนไทยดีใจชั่วคราวเท่านั้น ก็ขอให้ประกาศเป็นนโยบายพรรคออกมาเลยว่า การเลือกตั้งสมัยหน้าพรรคเพื่อไทยจะยกเลิกทุกโครงการเหล่านี้ การเลือกตั้งสมัยหน้าประชาชนจะได้ตัดสินใจถูกว่า ควรจะเลือกพรรคเพื่อไทยให้กลับมาบริหารประเทศอีกหรือไม่"นายธนกร กล่าว
ส่วนกรณีที่นายรัฐภูมิ โตคงทรัพย์ รองโฆษกพรรคไทยสร้างไทย ระบุว่า โครงการคนละครึ่งระยะที่ 4 ไม่สามารถกระตุ้นเศรษฐกิจได้จริงนั้น นายธนกร กล่าวว่า นายรัฐภูมิไม่ควรแค่ออกมาพูดเพื่อหวังจะเป็นข่าวแล้วก็หายหน้าไปเฉย ๆ แต่ควรเสนอเป็นนโยบายของพรรคไทยสร้างไทยในการเลือกตั้งสมัยหน้าไปเลยว่า จะยกเลิกโครงการคนละครึ่ง ประชาชนจะได้ตัดสินใจได้ง่ายขึ้นว่า การเลือกตั้งสมัยหน้า ควรมีที่นั่ง ส.ส.ให้กับพรรคไทยสร้างไทยในสภาฯ หรือไม่ ตนอยากให้คุณหญิงสุดารัตน์ เกยุราพันธ์ ประธานพรรคไทยสร้างไทย ช่วยออกมาปราม ๆ ลูกพรรคหน่อยออกมาแต่ละคนโชว์ความเขลาบ่อย ๆ ไม่เป็นผลดีกับพรรคเลยไม่ควรสร้างภาพไปวัน ๆ ประชาชนรู้ทันหมดแล้ว โครงการคนละครึ่งประชาชนชื่นชอบและได้ประโยชน์ เป็นการกระตุ้นเศรษฐกิจในประเทศเกิดการจับจ่ายใช้สอยทำให้มีเม็ดเงินหมุนในระบบเศรษฐกิจ
---------

ที่มา : https://www.thaigov.go.th/news/contents/details/51275