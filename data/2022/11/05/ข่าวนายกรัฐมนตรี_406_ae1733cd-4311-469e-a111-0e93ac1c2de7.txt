รัฐบาลไทย-ข่าวทำเนียบรัฐบาล-นายกรัฐมนตรียินดีคนไทยมีความสุข เศรษฐกิจการท่องเที่ยวเพิ่มขึ้นช่วงเทศกาลสงกรานต์ ย้ำขอทุกคนเฝ้าระวัง ปฏิบัติตามมาตรการสาธารณสุข เพราะการแพร่ระบาดโควิด-19 ยังคงอยู่


วันจันทร์ที่ 18 เมษายน 2565
พิมพ์
นายกรัฐมนตรียินดีคนไทยมีความสุข เศรษฐกิจการท่องเที่ยวเพิ่มขึ้นช่วงเทศกาลสงกรานต์ ย้ำขอทุกคนเฝ้าระวัง ปฏิบัติตามมาตรการสาธารณสุข เพราะการแพร่ระบาดโควิด-19 ยังคงอยู่
นายกรัฐมนตรียินดีคนไทยมีความสุข เศรษฐกิจการท่องเที่ยวเพิ่มขึ้นช่วงเทศกาลสงกรานต์ ย้ำขอทุกคนเฝ้าระวัง ปฏิบัติตามมาตรการสาธารณสุข เพราะการแพร่ระบาดโควิด-19 ยังคงอยู่
วันที่ 18 เมษายน 2565 เวลา 10.55 น. ณ บริเวณทางเชื่อมตึกภักดีบดินทร์และตึกไทยคู่ฟ้า ทำเนียบรัฐบาล  ภายหลังเป็นประธานการประชุมคณะกรรมการอำนวยการจัดงานเฉลิมฉลองวาระครบรอบ 100 ปี วันประสูติสมเด็จพระเจ้าพี่นางเธอ เจ้าฟ้ากัลยาณิวัฒนา กรมหลวงนราธิวาสราชนครินทร์   พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ให้สัมภาษณ์สื่อมวลชน โดยได้กล่าวแสดงความยินดีในเทศกาลสงกรานต์ที่ผ่านมา ที่ทุกคนได้มีโอกาสพักผ่อน มีความสุข ซึ่งภายหลังเทศกาลจบลง ได้สั่งการให้หน่วยงานที่เกี่ยวข้องติดตามสถานการณ์การแพร่ระบาดของโรคโควิด-19 ในช่วงเทศกาลสงกรานต์ โดยให้ตรวจสอบผลการปฏิบัติที่ผ่านมา ซึ่งวันนี้ได้รับรายงานว่าทุกอย่างยังเป็นไปตามที่รัฐบาลได้ประเมินสถานการณ์ไว้ล่วงหน้า และคงต้องใช้เวลาอีกหนึ่งสัปดาห์ เพื่อให้ประชาชนที่เดินทางไป-มาได้ตรวจสอบและป้องกันตัวเอง ซึ่งบางคนอาจต้องกักตัวที่บ้าน ดังนั้นจึงขอให้ใช้ชุดตรวจ ATK ได้อย่างถูกต้องและเหมาะสม
นายกรัฐมนตรียินดีกับสถานการณ์ทางเศรษฐกิจที่มีทิศทางดีขึ้น การท่องเที่ยวเพิ่มสูงขึ้น เป็นผลพวงจากวันหยุดยาวที่ผ่านมา เช่น เที่ยวบิน การเดินทางเข้า-ออกประเทศ ซึ่งสิ่งเหล่านี้จะส่งผลไปถึงห่วงโซ่ต่าง ๆ ให้มีสถานการณ์ที่ดีขึ้นตามมา อย่างไรก็ตาม ขอให้ทุกคนระมัดระวังและปฏิบัติตามมาตรการ เพราะสถานการณ์การแพร่ระบาดของโควิด-19 ยังคงอยู่กับเราทั้งภายในประเทศและทั่วโลก
นอกจากนี้ นายกรัฐมนตรีได้กล่าวถึง Soft Power ของไทยว่า ประเทศไทยมี Soft Power มากมายหลายอย่างด้วยกัน ทั้งในเรื่องของอาหาร ธรรมชาติ และสุขภาพ เป็นต้น สิ่งเหล่านี้คือ Soft Power ที่ประเทศไทยมีความพร้อม ซึ่งรัฐบาลได้กำหนดว่าประเทศไทยจำเป็นต้องสนับสนุนและพัฒนาในเรื่อง Soft Power ของเราให้ได้ ตามทรัพยากรที่มีอยู่หลายอย่างด้วยกัน เพื่อให้ต่างประเทศให้ความสนใจและให้ความสำคัญกับประเทศไทย

ที่มา : https://www.thaigov.go.th/news/contents/details/53677