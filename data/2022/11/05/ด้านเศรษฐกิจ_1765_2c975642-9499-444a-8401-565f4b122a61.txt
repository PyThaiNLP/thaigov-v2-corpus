รัฐบาลไทย-ข่าวทำเนียบรัฐบาล-"นายกรัฐมนตรีห่วงใย" อธิรัฐ สั่งตั้งศูนย์ช่วยเหลือผู้ประสบอุทกภัยพื้นที่ภาคใต้


วันอาทิตย์ที่ 14 พฤศจิกายน 2564
"นายกรัฐมนตรีห่วงใย" อธิรัฐ สั่งตั้งศูนย์ช่วยเหลือผู้ประสบอุทกภัยพื้นที่ภาคใต้
พร้อมแจ้งเตือนชาวเรือใช้ความระมัดระวัง
นายอธิรัฐ รัตนเศรษฐ รัฐมนตรีช่วยว่าการกระทรวงคมนาคม เปิดเผยว่า ท่านนายกรัฐมนตรีมีความห่วงใยผู้ประสบอุทกภัยจากเหตุมรสุมตะวันออกเฉียงเหนือที่พัดปกคลุมอ่าวไทยและภาคใต้มีกำลังแรงทำให้มีฝนตกหนักตั้งแต่จังหวัดเพชรบุรี ประจวบคีรีขันธ์ สุราษฎร์ธานี ระนอง กระบี่ ภูเก็ต ตรัง โดยเฉพาะที่จังหวัดชุมพร เกิดฝนตกหนักต่อเนื่องส่งผลให้น้ำท่วมบ้านเรือนราษฎรทั้ง 8 อำเภอ และที่ได้รับผลกระทบหนักที่สุดคือ อ.หลังสวน อ.สวี และ อ.ทุ่งตะโก
ตนได้สั่งการด่วนที่สุดให้กรมเจ้าท่าตั้งศูนย์ช่วยเหลือผู้ประสบภัยจากพายุ โดยสำนักงานเจ้าท่าภูมิภาคที่ 4 และสำนักงานพัฒนาและบำรุงรักษาทางน้ำที่ 6 ได้ตั้งศูนย์ช่วยเหลือผู้ประสบภัยในพื้นจำนวน 2 ศูนย์ ประกอบด้วย เจ้าหน้าที่ประจำศูนย์ช่วยเหลือฯ จำนวนรวม 9 นาย รถยนต์ 3 คัน เรือ 2 ลำ และเมื่อวันที่ 13 พ.ย. ที่ผ่านมา เจ้าหน้าที่ได้นำเรือพระราชทาน จำนวน 2 ลำ พร้อมรถยนต์และอุปกรณ์ช่วยเหลือ ออกเดินทางช่วยเหลือผู้ประสบภัยในพื้นที่อำเภอหลังสวน จังหวัดชุมพรแล้ว และจากอิทธิพลพายุดังกล่าวยังส่งผลให้คลื่นลมบริเวณอ่าวไทยมีกำลังแรง คลื่นสูง 2 - 3 เมตร บริเวณที่มีฝนฟ้าคะนองคลื่นสูงมากกว่า 3 เมตร และทะเลอันดามันคลื่นสูง 1 - 2 เมตร จึงให้กรมเจ้าท่าออกประกาศแจ้งเตือนระวังอันตรายจากคลื่นลมแรงที่พัดเข้าหาฝั่ง และชาวเรือควรเดินเรือด้วยความระมัดระวัง เรือเล็กบริเวณอ่าวไทยควรงดออกจากฝั่งในระยะนี้เพื่อความปลอดภัย

ที่มา : https://www.thaigov.go.th/news/contents/details/48205