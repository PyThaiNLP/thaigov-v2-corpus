รัฐบาลไทย-ข่าวทำเนียบรัฐบาล-คกก.ปฏิรูปที่ดินเพื่อเกษตรกรรม ไฟเขียวงบกองทุนปี 65 พัฒนาเกษตรยั่งยืน วงเงินรวมกว่า 200 ล้านบาท


วันศุกร์ที่ 24 กันยายน 2564
คกก.ปฏิรูปที่ดินเพื่อเกษตรกรรม ไฟเขียวงบกองทุนปี 65 พัฒนาเกษตรยั่งยืน วงเงินรวมกว่า 200 ล้านบาท
คกก.ปฏิรูปที่ดินเพื่อเกษตรกรรม ไฟเขียวงบกองทุนปี 65 พัฒนาเกษตรยั่งยืน วงเงินรวมกว่า 200 ล้านบาท
ดร.เฉลิมชัย ศรีอ่อน รัฐมนตรีว่าการกระทรวงเกษตรและสหกรณ์ เปิดเผยภายหลังการประชุมคณะกรรมการปฏิรูปที่ดินเพื่อเกษตรกรรม (คปก.) ผ่านระบบประชุมทางไกล Application : Zoom ว่า ที่ประชุมได้พิจารณาอนุญาตการใช้ประโยชน์และอนุมัติงบประมาณกองทุนการปฏิรูปที่ดินเพื่อเกษตรกรรม จาก คปก. ปีงบประมาณ พ.ศ. 2565 วงเงินรวมกว่า 200 ล้านบาท ประกอบด้วย โครงการเพื่อพัฒนาคุณภาพชีวิตความเป็นอยู่ของเกษตรกรในเขตปฏิรูปที่ดิน คือ โครงการส่งเสริมเกษตรอินทรีย์ โครงการส่งเสริมระบบวนเกษตร โครงการส่งเสริมและพัฒนาเกษตรทฤษฎีใหม่ โครงการพัฒนาธุรกิจชุมชน โครงการศูนย์บริการประชาชนในเขตปฏิรูปที่ดิน โครงการจัดที่ดินชุมชนแปลงที่อยู่อาศัยของเกษตรกร โครงการสำรวจรังวัดปรับปรุงแผนที่แปลงที่ดินตามมาตรฐาน RTK GNSS Network และโครงการเพื่อการดำเนินงานในการดูแลและพัฒนาเขตปฏิรูปที่ดิน เป็นการอนุมัติงบประมาณเพื่อใช้ในการตรวจสอบที่ดินในเขตปฏิรูปที่ดินเพื่อให้เกิดการใช้ประโยชน์ของพื้นที่ให้มีศักยภาพเพื่อเกษตรกรรมสูงสุด ซึ่งการใช้จ่ายเงินกองทุนดังกล่าว เป็นการใช้ตามแผนการใช้จ่ายโครงการเพื่อการปฏิรูปที่ดินเพื่อเกษตรกรรมที่เร่งด่วน และเป็นภารกิจของ ส.ป.ก. โดยตรงแต่ไม่ได้รับเงินงบประมาณ
นอกจากนี้ ที่ประชุมยังได้อนุมัติการใช้ที่ดินเพื่อกิจการสาธารณูปโภคและกิจการอื่น ๆ ในเขตปฏิรูปที่ดินกว่า 10 แห่ง เพื่อประโยชน์ของพี่น้องเกษตรกรในเขตปฏิรูปที่ดินในการยกระดับคุณภาพชีวิตและอำนวยความสะดวกเกษตรกร อาทิ การอนุญาตให้ใช้ที่ดินของส่วนราชการเพื่อจัดตั้งโรงเรียนมัธยม ศาสนสถาน สำนักงานขององค์การปกครองส่วนท้องถิ่น และโรงผลิตก๊าซชีวภาพจากมูลสุกรของเกษตรกรในพื้นที่เพื่อใช้เป็นพลังงานทดแทนก๊าซแอลพีจีในครัวเรือน
ด้าน ดร.วิณะโรจน์ ทรัพย์ส่งสุข เลขาธิการ ส.ป.ก. กล่าวเพิ่มเติมว่า การอนุมัติโครงการและการอนุญาตให้ใช้พื้นที่ดังกล่าว เป็นไปเพื่อประโยชน์ของเกษตรกรในเขตปฏิรูปที่ดิน โดยเฉพาะในโครงการส่งเสริมเกษตรอินทรีย์ ระบบวนเกษตร และการพัฒนาเกษตรทฤษฎีใหม่ ที่จะช่วยต่อยอดและยกระดับคุณภาพชีวิตของเกษตรกรให้มีความมั่นคง มั่งคั่ง ยั่งยืน และเป็นไปตามอีกภารกิจหลักของ ส.ป.ก. ที่ส่งเสริมและพัฒนาพื้นที่ให้มีความเหมาะสมกับการอยู่อาศัยโดยสามารถพึ่งพาตนเองได้ ตามหลักปรัชญาเศรษฐกิจพอเพียงที่รัชกาลที่ 9 ได้พระราชทานและรัชกาลที่ 10 ทรงสืบสานและต่อยอด

ที่มา : https://www.thaigov.go.th/news/contents/details/46147