รัฐบาลไทย-ข่าวทำเนียบรัฐบาล-รมว.ดีอีเอส ลงตรวจพื้นที่กลางกรุงเดินหน้าจัดระเบียบสายสื่อสาร


วันพฤหัสบดีที่ 10 มีนาคม 2565
รมว.ดีอีเอส ลงตรวจพื้นที่กลางกรุงเดินหน้าจัดระเบียบสายสื่อสาร
รมว.ดีอีเอส ลงตรวจพื้นที่กลางกรุงเดินหน้าจัดระเบียบสายสื่อสาร
เมื่อวันที่ 10 มีนาคม 2565 นายชัยวุฒิ ธนาคมานุสรณ์ รัฐมนตรีว่าการกระทรวงดิจิทัลเพื่อเศรษฐกิจและสังคม หรือ ดีอีเอส ลงพื้นที่ ถ.สุขุมวิท ติดตามการจัดระเบียบสายสื่อสารของ บมจ. โทรคมนาคมแห่งชาติ จำกัด พร้อมด้วย นาวาอากาศเอก สมศักดิ์ ขาวสุวรรณ์ กรรมการและรักษาการกรรมการผู้จัดการใหญ่ NT นางสมจิตต์ ระขุติกุล รองกรรมการผู้จัดการใหญ่หน่วยธุรกิจขายและบริการลูกค้านครหลวง การลงพื้นที่ตรวจสอบ โดยคณะรัฐมนตรีดีอีเอสติดตามความพร้อมการจัดระเบียบสายสื่อสารในพื้นที่กรุงเทพชั้นใน ณ บริเวณถนนสุขุมวิท 71 ปากซอยปรีดีพนมยงค์ 31 - ซอยเอกมัย 12 และปากซอยทองหล่อ 10 ทั้งนี้ในระหว่างเดินทางลงพื้นที่ ได้มีคณะผู้บริหารจากสำนักงานเขตวัฒนา การไฟฟ้านครหลวง (กฟน.) สน.ทองหล่อ สน.คลองตัน และผู้ให้บริการสื่อสารโทรคมนาคมภาคเอกชนทุกค่าย ร่วมรายงานความคืบหน้า
รัฐมนตรีดีอีเอส ย้ำว่าการจัดระเบียบสายสื่อสารจะเร่งดำเนินการตามแผนจัดระเบียบสายสื่อสารของกระทรวงฯ ได้รับความร่วมมือเป็นอย่างดี จากทุกหน่วยงาน ได้แก่ สำนักงาน สำนักงานคณะกรรมการกิจการกระจายเสียง กิจการโทรทัศน์ และกิจการโทรคมนาคมแห่งชาติ (กสทช.) การไฟฟ้านครหลวง (กฟน) การไฟฟ้าส่วนภูมิภาค (กฟภ.) กรุงเทพมหานคร (กทม.) และผู้ประกอบกิจการโทรคมนาคม โดยปี 2565 นี้ จะเริ่มดำเนินการเร่งด่วนพื้นที่ชั้นในกรุงเทพมหานครก่อน เริ่มประมาณกลางเดือน มีนาคม 2565 เป็นตันไป
ในระหว่างการดำเนินการจัดระเบียบสายสื่อสารประชาชนผู้อยู่อาศัยในบริเวณนั้นอาจจะได้รับความไม่สะดวกบ้าง เชื่อว่าเมื่อแล้วเสร็จ บ้านเมืองจะเป็นระเบียบเรียบร้อย มีความปลอดภัยในการสัญจรไปมา กระทรวงดีอีเอส เร่งประสานความร่วมมือไปยังส่วนงานที่เกี่ยวข้องให้ร่วมกันดำเนินงานเพื่อบรรลุวัตถุประสงค์ได้ตามกำหนด ซึ่งที่ผ่านมาดีอีเอสมอบหมายให้ NT ดำเนินการในโครงการจัดระเบียบสายสื่อสาร บริเวณพื้นที่กรุงเทพมหานคร เพื่อให้มีการจัดระเบียบสายสื่อสารโทรคมนาคมให้มีทัศนียภาพที่สวยงามและปลอดภัยต่อชีวิตและทรัพย์สินของประชาชน
**********************

ที่มา : https://www.thaigov.go.th/news/contents/details/52411