รัฐบาลไทย-ข่าวทำเนียบรัฐบาล-​โฆษกรัฐบาล เผยนายกฯ ปลื้ม ไทยติดผลการจัดอันดับโลกอย่างต่อเนื่อง เชื่อมั่นในศักยภาพ นโยบาย และศักยภาพประชาชน เดินหน้าการพัฒนาอย่างต่อเนื่อง


วันอาทิตย์ที่ 17 กรกฎาคม 2565
พิมพ์
​โฆษกรัฐบาล เผยนายกฯ ปลื้ม ไทยติดผลการจัดอันดับโลกอย่างต่อเนื่อง เชื่อมั่นในศักยภาพ นโยบาย และศักยภาพประชาชน เดินหน้าการพัฒนาอย่างต่อเนื่อง
พร้อมชื่นชม บัวขาว ได้ขึ้นบิลบอร์ดไทม์สแควร์
วันนี้ (17 กรกฎาคม 2565) นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ขอชื่นชมผลการจัดอันดับด้านต่าง ๆ จากทั่วโลกประจำปี 2565 ที่มีประเทศไทยติดอันดับอย่างต่อเนื่อง และเป็นการติดอันดับในด้านสำคัญๆ ที่มีผลต่อการพิจารณาเดินทางมาท่องเที่ยว มาทำงาน มาอยู่อาศัย ของนักท่องเที่ยวทั่วโลก รวมทั้งขอบคุณประชาชนทุกคน ที่มีส่วนทำให้ประเทศไทยมีเสน่ห์ มีเอกลักษณ์ ติดอันดับโลก
โฆษกประจำสำนักนายกรัฐมนตรีกล่าวว่า จากการจัดอันดับที่สุดด้านต่าง ๆ ประจำปี 2565 ประเทศไทยติดอันดับอย่างมากมาย โดยได้ยกตัวอย่างมา 14 รางวัล ในด้านสำคัญๆ ได้แก่ ด้านการท่องเที่ยว ด้านเศรษฐกิจ ด้านสาธารณสุข และด้านคุณภาพชีวิต
ด้านการท่องเที่ยว
- อันดับ 1 เกาะพะงัน เป็นสถานที่เหมาะสมสำหรับการทำงานที่สุดในโลก(Workation) ประจำปี 2565 (ที่มา: William Russell.com)
- อันดับ 1 กรุงเทพฯ เป็นเมืองที่นักท่องเที่ยวทั่วโลกชื่นชอบมากที่สุด (Best City) ในการท่องเที่ยวเอเชียแปซิฟิค (ที่มา: นิตยสาร DestinAsian)
- อันดับ3 และ 4 "เกาะที่ดีที่สุด" ภูเก็ต และ เกาะสมุยในภาคการท่องเที่ยว ในภูมิภาคเอเชียแปซิฟิก (ที่มา: นิตยสาร DestinAsian)
- อันดับ 4 จุดหมายปลายทางท่องเที่ยวน่ามาเยือนมากที่สุดในโลก หลังสถานการณ์โควิด-19 (ที่มา: Visa Global Travel Intentions Study)
- อันดับ 8 ประเทศที่มีความปลอดภัยในการเดินทางสูงที่สุด (ที่มา: Berkshire Hathaway Travel Protection)
- อันดับ 14 ประเทศที่มีผู้เข้าชมใน Street View มากที่สุดจากทั่วโลก (ที่มา: Google Street View)
- อันดับ 20 "ต้มยำกุ้ง" ซุปที่ดีที่สุดในโลกในปี 2022 ของ CNN Travel ในปี 2565 (ที่มา: CNN Travel)
ด้านเศรษฐกิจ
- อันดับ 9 เมืองที่นักเดินทางรอบโลก โหวตให้เป็นขวัญใจ นักชิม (ที่มา : Tripadvisor)
- อันดับ 71 ประเทศที่น่าอยู่ที่สุดในโลก (ที่มา: CS Global Partners)
- อันดับ 35  ประเทศที่มีความสุขที่สุดในการใช้ซอฟต์พาวเวอร์สร้างความรับรู้ภายในประเทศ (ที่มา: Global Soft Power Index 2022)
ด้านคุณภาพชีวิต
- อันดับ 16 "จุฬาลงกรณ์มหาวิทยาลัย" มหาวิทยาลัยที่มีการดำเนินงานเพื่อสนับสนุนเป้าหมายการพัฒนาที่ยั่งยืน(Sustainable Development Goals: SDGs) หรือ the Impact Ranking 2022 (ที่มา: The Times Higher Education (THE)
- อันดับ 61 ประเทศที่มีความสุขที่สุด (ที่มา: เครือข่ายเพื่อการพัฒนาอย่างยั่งยืนของสหประชาชาติ) รายงานความสุขโลกประจำปี (World Happiness Report 2022)
ด้านสาธารณสุข
- อันดับ 1 ประเทศที่ฟื้นตัวและรับมือกับการระบาดของโรคโควิด-19 ได้ดีที่สุด (ที่มา : The Times Higher Education (THE)
- อันดับ 30 โรงพยาบาลที่ดีที่สุดในโลก ประจำปี 2565 หรือ The World's Best Hospitals 2022 (ที่มา: นิตยสารข่าวรายสัปดาห์ของสหรัฐฯ "Newsweek")
ทั้งนี้ โฆษณาประจำสำนักนายกรัฐมนตรีเปิดเผยอีกว่า บัวขาว บัญชาเมฆ นักมวยขวัญใจชาวไทย ที่โด่งดังไปทั่วโลก ได้เป็นนักมวยไทยคนแรกที่ได้ขึ้นไลฟ์บิลบอร์ดใน "ไทม์สแควร์" หนึ่งในย่านธุรกิจสำคัญที่สุดของโลกกลางมหานครนิวยอร์ก ประเทศสหรัฐอเมริกา ซึ่งครั้งนี้จะกลับมาในรายการ "ราชดำเนิน เวิลด์ ซีรีส์" ที่จะประเดิมวันที่ 19 สิงหาคม นับได้ว่าเป็นกิจกรรมทางเศรษฐกิจ ที่ช่วยเสริมสร้างภาพลักษณ์มวยไทย ดึงดูดชาวต่างชาติ และผู้ชื่นชอบมวยไทย เดินทางมาท่องเที่ยวเมืองไทย เป็น Soft power ที่ต่อยอดกิจกรรม กระตุ้นเศรษฐกิจให้ประเทศได้
“นายกรัฐมนตรีเชื่อมั่นในศักยภาพ และทรัพยากรของประเทศไทย ประกอบกับการกำหนดนโยบายด้านการท่องเที่ยวของรัฐบาลที่กำหนด ประเมินตามสถานการณ์โลก เพื่อให้ประเทศไทยได้รับประโยชน์สูงสุด รัฐบาลวางแนวทางดำเนินนโยบายเพื่อฟื้นฟู และพัฒนา เศรษฐกิจในทุก ๆ ด้าน อย่างต่อเนื่อง ผลการจัดอันดับเหล่านี้ถือเป็นรางวัลเพื่อให้คนไทยทุกคนมีความเชื่อมั่นในประเทศของเรา การดำเนินนโยบายของเรา และศักยภาพของคนไทยทุกคน
ซึ่งนายกรัฐมนตรีขอบคุณคนไทยที่มีส่วนนำชื่อเสียงที่ดี มาให้ประเทศไทย ทั้งหน่วยงานที่เกี่ยวข้องที่ได้ดำเนินกิจกรรมอย่างต่อเนื่อง ส่งผลสำเร็จอย่างเป็นรูปธรรมให้ประเทศ และขอบคุณประชาชนทุกคน ที่เป็นตัวแทนของประเทศ เป็นตัวอย่างที่ดี นำชื่อเสียงมาสู่ประเทศไทย
พร้อมกันนี้ รัฐบาลพร้อมเดินหน้าการทำงานอย่างต่อเนื่องเพื่อพัฒนาประเทศ ทั้งด้านโครงสร้างพื้นฐาน สถานที่ท่องเที่ยว กำหนดแนวทางการท่องเที่ยวที่เป็นไปตามกระแส ความสนใจของนักท่องเที่ยว ทั้งนี้ เชื่อมั่นว่าไทยจะติดอันดับโลกอย่างต่อเนื่องเพราะประเทศของเราไม่ได้หยุดยั้งการพัฒนา” นายธนกรฯ กล่าว

ที่มา : https://www.thaigov.go.th/news/contents/details/56929