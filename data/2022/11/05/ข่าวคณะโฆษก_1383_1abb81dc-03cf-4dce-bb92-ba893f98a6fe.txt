รัฐบาลไทย-ข่าวทำเนียบรัฐบาล-โฆษกรัฐบาลเผย นายกรัฐมนตรีห่วงใยสุขภาพประชาชนโดยเฉพาะกลุ่มเปราะบางช่วงนี้ PM 2.5 สูงกว่ามาตรฐาน แนะสวมหน้ากาก-งดกิจกรรมกลางแจ้ง ติดตามการแจ้งเตือนจากภาครัฐ คาดช่วงสงกรานต์ ค่าฝุ่นดีขึ้น


วันอาทิตย์ที่ 10 เมษายน 2565
พิมพ์
โฆษกรัฐบาลเผย นายกรัฐมนตรีห่วงใยสุขภาพประชาชนโดยเฉพาะกลุ่มเปราะบางช่วงนี้  PM 2.5 สูงกว่ามาตรฐาน แนะสวมหน้ากาก-งดกิจกรรมกลางแจ้ง ติดตามการแจ้งเตือนจากภาครัฐ คาดช่วงสงกรานต์ ค่าฝุ่นดีขึ้น
โฆษกรัฐบาลเผย นายกรัฐมนตรีห่วงใยสุขภาพประชาชนโดยเฉพาะกลุ่มเปราะบางช่วงนี้  PM 2.5 สูงกว่ามาตรฐาน แนะสวมหน้ากาก-งดกิจกรรมกลางแจ้ง ติดตามการแจ้งเตือนจากภาครัฐ คาดช่วงสงกรานต์ ค่าฝุ่นดีขึ้น
วันนี้ (10 เมษายน 2565) นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหมรับทราบรายงานของศูนย์แก้ไขปัญหามลพิษทางอากาศ (ศกพ.) ประกาศแจ้งเตือน PM2.5 มีค่าเกินมาตรฐาน ตั้งแต่วันที่ 9 เมษายน 2565 พบว่า สถานการณ์ PM2.5 เกินค่ามาตรฐานในหลายพื้นที่ สรุปได้ดังนี้
ภาคเหนือ ตรวจวัดได้ 43 - 114 มคก./ลบ.ม. ภาคตะวันออกเฉียงเหนือ ตรวจวัดได้ 43 - 94 มคก./ลบ.ม. ภาคกลางและตะวันตก ตรวจวัดได้ 49 - 78 มคก./ลบ.ม. ภาคตะวันออก ตรวจวัดได้ 43 - 54 มคก./ลบ.ม.ภาคใต้ ตรวจวัดได้ 10 - 17 มคก./ลบ.ม. กรุงเทพมหานครและปริมณฑล โดยสถานีตรวจวัดของ คพ. ร่วมกับ กทม. ตรวจวัดได้ 38 - 105 มคก./ลบ.ม.
นายธนกรฯ กล่าวว่า การเพิ่มสูงขึ้นของค่า PM2.5 มีสาเหตุจากแหล่งกำเนิดในพื้นที่ รวมถึงพบจุดความร้อนที่กระจายตัวอยู่ ทั้งในประเทศและประเทศอนุภูมิภาคแม่โขง ได้แก่ สาธารณรัฐประชาธิปไตยประชาชนลาว เมียนมา เวียดนาม กัมพูชา ประกอบกับสภาพอุตุนิยมวิทยาไม่เอื้อต่อการระบายของฝุ่นในพื้นที่ประกอบกับสภาพอากาศที่นิ่ง การยกตัวของมวลอากาศต่ำ หากจุดความร้อนมีจำนวนมากอาจส่งผลให้สถานการณ์ฝุ่นละอองสูงขึ้น ทั้งนี้ ศกพ. คาดการณ์สถานการณ์ฝุ่นละออง PM2.5 พบว่าในช่วงตั้งแต่วันที่ 9 - 11 เมษายน 2565 ควรมีการเฝ้าระวังสถานการณ์  และหลังวันที่ 11 เมษายน 2565 สถานการณ์ฝุ่นละอองจะมีแนวโน้มที่ดีขึ้น เนื่องจากสภาพอากาศนิ่งลดลงรวมถึงการยกตัวของมวลอากาศสูงขึ้นอย่างมีนัยสำคัญ แต่อย่างไรก็ตามต้องดำเนินการควบคุมจุดความร้อนทั้งภายในและภายนอกประเทศควบคู่ไปด้วยกัน
"นายกรัฐมนตรี ห่วงใยสุขภาพประชาชนในช่วงนี้ โดยเฉพาะกลุ่มเปราะบาง ได้แก่ เด็ก หญิงตั้งครรภ์ ผู้สูงอายุ ผู้ป่วยโรคประจำตัว ให้ระมัดระวังและดูแลเป็นพิเศษ ขอให้พี่น้องประชาชนติดตาม เฝ้าระวังสถานการณ์อย่างใกล้ชิด งดกิจกรรมกลางแจ้ง สวมใส่หน้ากากอนามัย หรือใช้อุปกรณ์ป้องกันตนเอง และหากมีอาการทางสุขภาพควรปรึกษาแพทย์โดยด่วน" นายธนกรฯ เน้นย้ำ
..................

ที่มา : https://www.thaigov.go.th/news/contents/details/53469