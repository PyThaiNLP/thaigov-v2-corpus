รัฐบาลไทย-ข่าวทำเนียบรัฐบาล-รัฐมนตรีว่าการกระทรยุติธรรม ลั่นกระดิ่งเปิดงานไกล่เกลี่ยสุโขทัย ปลื้มใจถึงกับหลั่งน้ำตาบนเวทีเพราะได้ช่วยบ้าน


วันจันทร์ที่ 30 พฤษภาคม 2565
พิมพ์
รัฐมนตรีว่าการกระทรยุติธรรม ลั่นกระดิ่งเปิดงานไกล่เกลี่ยสุโขทัย ปลื้มใจถึงกับหลั่งน้ำตาบนเวทีเพราะได้ช่วยบ้าน
รัฐมนตรีว่าการกระทรยุติธรรม ลั่นกระดิ่งเปิดงานไกล่เกลี่ยสุโขทัย ปลื้มใจถึงกับหลั่งน้ำตาบนเวทีเพราะได้ช่วยบ้านเกิด ผลตอบรับดีการไฟฟ้าเข้าร่วมแล้ว พร้อมโชว์ไกล่เกลี่ยออนไลน์ครั้งแรก - เจรจาพักหนี้ให้ผู้ต้องขัง
เมื่อวันที่ 30 พ.ค. 2565 ที่มหาวิทยาลัยการกีฬาแห่งชาติ วิทยาเขตสุโขทัย จ.สุโขทัย มีการจัดงานมหกรรมไกล่เกลี่ยหนี้สินครัวเรือน และยุติธรรมพบประชาชน ครั้งที่ 17 โดยมี นายสมศักดิ์ เทพสุทิน รมว.ยุติธรรม เป็นประธานเปิดงาน พร้อมด้วย นายสุชาติ ทีคะสุข รองผู้ว่าราชการจังหวัดสุโขทัย นายสหการณ์ เพ็ชรนรินทร์ รองปลัดกระทรวงยุติธรรม พันตำรวจตรี สุริยา สิงหกมล ที่ปรึกษาเฉพาะด้านนโยบายและการบริหารงานยุติธรรม สำนักงานปลัดกระทรวงยุติธรรม นายเรืองศักดิ์ สุวารี อธิบดีกรมคุ้มครองสิทธิและเสรีภาพ นางทัศนีย์ เปาอินทร์ อธิบดีกรมบังคับคดี นายวิตถวัลย์ สุนทรขจิต อธิบดีกรมคุมประพฤติ พันตำรวจโท วรรณพงษ์ คชรักษ์ อธิบดีกรมพินิจและคุ้มครองเด็กและเยาวชน นายไตรยฤทธิ์ เตมหิวงศ์ อธิบดีกรมสอบสวนคดีพิเศษ พันตำรวจโท พงษ์ธร ธัญญสิริ ผู้อำนวยการสำนักงานกิจการยุติธรรม นายวิชัย ไชยมงคล เลขาธิการ ป.ป.ส. นางพรรณสิริ กุลนาถศิริ นายชูศักดิ์ คีรีมาศทอง ส.ส.สุโขทัย พรรคพลังประชารัฐ นายมนู พุกประเสริฐ นายก อบจ.สุโขทัย นายชัยณรงค์ กัจฉปานันท์ กองทุนเงินให้กู้ยืมเพื่อการศึกษา (กยศ.) ข้าราชการ เจ้าหน้าที่กระทรวงยุติธรรม และประชาชนร่วมงาน โดยก่อนเข้างานมีการคัดกรองโควิด-19 อย่างเข้มงวด
นายสมศักดิ์ กล่าวว่า ตนดีใจที่ได้เดินทางมาเป็นประธานในงานมหกรรมไกล่เกลี่ยหนี้สินครัวเรือน และยุติธรรมพบประชาชน ครั้งที่ 17 ซึ่งเป็นครั้งที่ 2 ในภาคเหนือตอนล่าง และที่นี่ถือเป็นบ้านเกิดของตน โดยเป้าหมายประชาชนที่เข้าร่วมงานครั้งนี้ 7,488 ราย  ทุนทรัพย์ทั้งสิ้น  522 ล้านบาท ไกล่เกลี่ยหนี้ 16 ครั้งที่ผ่านมา สำเร็จ  12,237 ราย ลดค่าใช้จ่ายประชาชน 970 ล้านบาท นอกจากนี้เรายังมีศูนย์ไกล่เกลี่ยก่อนฟ้องทั่วประเทศ 907 แห่งผู้ไกล่เกลี่ยก่อนฟ้อง 3,176 คน สำนักงานบังคับคดีช่วยไกล่เกลี่ยหลังฟ้อง 117 แห่งทั่วประเทศ ถ้าพี่น้องสุโขทัยเดือดร้อน หากเป็นสมัยสุโขทัยจะมีกระดิ่งให้สั่นเพื่อร้องทุกข์ที่หน้าวัง ตนขอให้ข้าราชการทุกท่านทำงานช่วยชาวบ้าน ซึ่งหากไม่เห็นแก่ชาวบ้านก็ขอให้เห็นแก่ตน
ต่อมานายสมศักดิ์ พร้อมคณะได้สั่นกระดิ่งเพื่อเปิดงานไกล่เกลี่ย โดยเป็นการจำลองรูปแบบจากการสั่นกระดิ่งเพื่อขอความช่วยเหลือของประชาชน ในสมัยของพ่อขุนรามคำแหง รวมถึงตราสัญลักษณ์ของกรมคุ้มครองสิทธิฯ ก็คือ พระที่นั่งมนังคศิลา ซึ่งเป็นพระแท่นของพ่อขุนรามคำแหงด้วย นอกจากนี้ในระหว่างที่นายสมศักดิ์กล่าวเปิดงาน ได้หลั่งน้ำตา ร้องไห้สะอื้นออกมาด้วยความตื้นตันดีใจ ที่สามารถช่วยเหลือพี่น้องชาวสุโขทัย ที่เป็นบ้านเกิดของตนเองได้
จากนั้นนายสมศักดิ์ได้มอบเงินเยียวยาผู้เสียหายจากคดีอาญา 14 ราย เป็นเงิน 829,359.50  บาท  และมอบป้ายศูนย์ไกล่เกลี่ยข้อพิพาทภาคประชาชน 9  ศูนย์ และนายสมศักดิ์ ได้ร่วมไกล่เกลี่ยด้วยตนเอง รายแรกค้างไฟฟ้า 6 เดือนรวม 20,000 บาท ผลการเจรจาการไฟฟ้าส่วนภูมิภาคให้ผ่อนชำระ 12 เดือน อีกรายเป็นหนี้กยศ. โดยกู้มา 238,000 บาท ชำระมา 15 ปี แล้วเหลือยอดหนี้ 53,000 บาท ผลการเจรจาให้ผ่อนอีก 10 ปี ลดให้อีก 9,000 บาท ส่งเดือนละ 490 บาท โดยรายนี้เป็นการวอล์คอินเข้ามา ไม่ได้มีหนังสือแจ้งไป โดยผู้กู้กล่าวว่า ดีใจที่สามารถไกล่เกลี่ยหนี้ได้ เหมือนถูกล็อตเตอรี่ โครงการนี้เปิดให้ลูกหนี้ นำปัญหาต่างๆที่ชำระหนี้ไม่ได้ วันนี้เรามีโอกาสแล้ว ก็อยากชวนทุกคนมาไกล่เกลี่ยหนี้กัน อีกรายผู้กู้ กยศ. อยู่ในเรือนจำ ทางญาติมายื่นหลักฐานขอผ่อนผัน โดยทาง กยศ.ให้ผ่อนผันพักชำระหนี้ชั่วคราว ต่อมาอีกรายเป็นหนี้หลังฟ้อง เป็นหนี้โตโยต้า ลิสซิ่ง ค้างชำระ 95,000 บาท ทางโตโยต้า ลดให้เหลือจ่าย 15,000 บาทเพื่อปิดหนี้ และรายสุดท้ายเป็นการไกล่เกลี่ยออนไลน์ ผู้กู้อยู่ชลบุรีเป็นหนี้กยศ. 800,000 บาท เหลือต้องจ่าย 400,000 บาท โดยผู้กู้พร้อมจ่ายปิดบัญชี
นายสมศักดิ์ กล่าวว่า นี่เป็นครั้งแรกที่ไกล่เกลี่ยออนไลน์ แต่ยังไม่สามารถทำกับเจ้าหนี้ทุกรายเพราะบางรายไม่ได้สะดวกแต่เราต้องพัฒนาในเรื่องนี้ต่อไป
จากนั้นนายสมศักดิ์ ได้เดินชมบูธนิทรรศการที่หน่วยงานต่างๆจัดแสดง และร่วมงานการขายทอดตลาดทรัพย์สินคดียาเสพติด โดยการประมูลในวันนี้ถือเป็นครั้งที่ 27 มีทรัพย์ที่จะขายทอดตลาด ทั้งหมด 155 รายการ ไฮไลท์จะมี ทองรูปพรรณน้ำหนัก 200 บาท รวมมูลค่า 5.6 ล้านบาท โดยในปี 2565 ทาง ป.ป.ส. ได้จัดการขายมาแล้วจำนวน 2,027 รายการ มูลค่าการขายกว่า 96.2 ล้านบาท โดยเงินที่ได้มาจะใช้สนับสนุน  เป็นเงินรางวัลต่อผู้แจ้งเบาะแสหรือเจ้าหน้าที่ผู้ปฏิบัติงาน และใช้สนับสนุน  ช่วยเหลือในการปฏิบัติภารกิจ การป้องกัน ปราบปราม และแก้ไขปัญหายาเสพติดต่อไป

ที่มา : https://www.thaigov.go.th/news/contents/details/55161