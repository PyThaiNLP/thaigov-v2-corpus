รัฐบาลไทย-ข่าวทำเนียบรัฐบาล-ผู้ว่าการรถไฟแห่งประเทศไทย นำคณะผู้บริหาร ลงพื้นที่ตรวจเยี่ยมพื้นที่ภาคใต้อย่างต่อเนื่อง พร้อมมอบเงินช่วยเหลือพนักงานขับรถไฟที่ได้รับบาดเจ็บ


วันเสาร์ที่ 18 ธันวาคม 2564
ผู้ว่าการรถไฟแห่งประเทศไทย นำคณะผู้บริหาร ลงพื้นที่ตรวจเยี่ยมพื้นที่ภาคใต้อย่างต่อเนื่อง พร้อมมอบเงินช่วยเหลือพนักงานขับรถไฟที่ได้รับบาดเจ็บ
จากเหตุระเบิดเมื่อช่วงสัปดาห์ที่ผ่านมา สร้างขวัญและกำลังใจแก่พนักงานในการปฏิบัติหน้าที่
เมื่อวันที่ 18 ธันวาคม 2564 นายนิรุฒ มณีพันธ์ ผู้ว่าการรถไฟแห่งประเทศไทย (รฟท.) กระทรวงคมนาคม นำคณะผู้บริหารการรถไฟฯ เข้าเยี่ยมนายชยพล ยิ้มแก้ว พนักงานขับรถไฟ ที่ได้รับบาดเจ็บจากเหตุระเบิดที่หยุดรถบ้านนิยม จังหวัดปัตตานี ซึ่งขณะนี้พักรักษาตัวอยู่ที่โรงพยาบาลสงขลานครินทร์ อำเภอหาดใหญ่ จังหวัดสงขลา โดยได้ให้กำลังใจ พร้อมมอบเงินช่วยเหลือ เพื่อสร้างขวัญกำลังใจให้แก่ผู้ปฏิบัติงาน จากนั้นได้เดินทางลงพื้นที่เพื่อติดตามความคืบหน้าถึงแนวทางสร้างความปลอดภัยในการเดินรถตามที่ได้มอบนโยบายจากการลงพื้นที่ในหลายครั้งที่ผ่านมา พร้อมทั้ง ตรวจเยี่ยมให้กำลังใจพนักงานการรถไฟฯ ที่สถานีชุมทางหาดใหญ่ รับฟังความคิดเห็น และแนวทางในการเดินรถภายในพื้นที่
ทั้งนี้ ผู้ว่า รฟท. ยังมอบแนวทางการปฏิบัติงานแก่พนักงานในพื้นที่ให้มีการประสานความร่วมมือกับภาคประชาชน และฝ่ายความมั่นคงในการเพิ่มการดูแลรักษาความปลอดภัยและเฝ้าระวัง เพื่อสร้างความมั่นใจแก่ประชาชนในการเดินทางด้วยระบบขนส่งทางราง การใช้รถจักรพิเศษทำงานในพื้นที่ การปรับพื้นที่สองข้างทางรถไฟเพื่อป้องกันการก่อเหตุ พร้อมกับเน้นการทำกิจกรรมมวลชนสัมพันธ์ในพื้นที่อย่างต่อเนื่อง เพื่อสร้างการมีส่วนร่วม การปฏิบัติหน้าที่ร่วมกับชุมชน โดยให้เปิดกว้างรับฟังความคิดเห็นจากทุกภาคส่วนอย่างใกล้ชิด
“ที่ผ่านมา รฟท. ได้รับความร่วมมือจากพี่น้องประชาชน ผู้นำศาสนา หน่วยงานท้องถิ่นเป็นอย่างดีและได้นำทุกความคิดเห็น มาปรับใช้การเดินรถในพื้นที่จังหวัดชายแดนภาคใต้ ให้มีความสะดวก รวดเร็ว ปลอดภัย ตอบสนองความต้องการของประชาชนในพื้นที่อย่างสูงสุด พร้อมกับขอความร่วมมือจากประชาชน หากพบบุคคลหรือวัตถุต้องสงสัย สามารถแจ้งได้ที่ศูนย์บริการลูกค้าสัมพันธ์ หมายเลขโทรศัพท์ 1690 ตลอด 24 ชั่วโมง”

ที่มา : https://www.thaigov.go.th/news/contents/details/49624