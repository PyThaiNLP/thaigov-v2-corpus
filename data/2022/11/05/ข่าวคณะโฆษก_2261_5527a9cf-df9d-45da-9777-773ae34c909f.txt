รัฐบาลไทย-ข่าวทำเนียบรัฐบาล-รองโฆษกรัฐบาลคอนเฟิร์ม “ประยุทธ์” ยังไม่พ้นเก้าอี้นายกฯ ชี้คำสั่งศาลฯ ไม่กระทบการบริหารประเทศ เผย “บิ๊กตู่” ขอบคุณทุกกำลังใจ มุ่งมั่นทำหน้าที่รมว.กลาโหมต่อไป


วันพฤหัสบดีที่ 25 สิงหาคม 2565
พิมพ์
รองโฆษกรัฐบาลคอนเฟิร์ม “ประยุทธ์” ยังไม่พ้นเก้าอี้นายกฯ ชี้คำสั่งศาลฯ ไม่กระทบการบริหารประเทศ เผย “บิ๊กตู่” ขอบคุณทุกกำลังใจ มุ่งมั่นทำหน้าที่รมว.กลาโหมต่อไป
รองโฆษกรัฐบาลคอนเฟิร์ม “ประยุทธ์” ยังไม่พ้นเก้าอี้นายกฯ ชี้คำสั่งศาลฯ ไม่กระทบการบริหารประเทศ เผย “บิ๊กตู่” ขอบคุณทุกกำลังใจ มุ่งมั่นทำหน้าที่รมว.กลาโหมต่อไป ตอกกลับ “ชลน่าน” หยุดปั่นนายกฯ ลาออก สะท้อนไม่ยอมรับกระบวนการยุติธรรม ย้อนนายกเถื่อนอยู่ดูไบ
วันที่ 25 สิงหาคม 2565 น.ส.ทิพานัน ศิริชนะ รองโฆษกประจำสำนักนายกรัฐมนตรี กล่าวถึงกรณีที่ศาลรัฐธรรมนูญรับคำร้องวาระการดำรงตำแหน่ง 8 ปี ของนายกรัฐมนตรีและมีมติเสียงข้างมากให้ พล.อ.ประยุทธ์ จันทร์โอชา หยุดปฏิบัติหน้าที่ตั้งแต่วันที่ 24 ส.ค. 65 จนกว่าศาลจะมีคำวินิจฉัยนั้น ต้องชี้แจงทำความเข้าใจว่าผลของคำสั่งไม่ได้ทำให้สถานะตำแหน่งนายกรัฐมนตรีของ พล.อ.ประยุทธ์ที่มาตามมาตรา 158 รัฐธรรมนูญ 2560 ถูกยกเลิกไป พล.อ.ประยุทธ์ยังคงมีตำแหน่งนายกรัฐมนตรี แต่เพียงพักการทำงานการทำหน้าที่นายกรัฐมนตรีชั่วคราวจนกว่าศาลรัฐธรรมนูญจะมีคำวินิจฉัย และเพื่อความต่อเนื่องในการบริหารราชการแผ่นดินจึงมี พล.อ.ประวิตร วงษ์สุวรรณ รองนายกรัฐมนตรี มาปฏิบัติหน้าที่รักษาการแทนนายกรัฐมนตรี ดังนั้นคำสั่งให้หยุดปฏิบัติหน้าที่ไม่มีผลกระทบใด ๆ การบริหารประเทศ การปฏิบัติงานของข้าราชการ หรือการดำเนินนโยบายต่าง ๆ ของรัฐบาลสามารถดำเนินต่อเนื่องไปตามปกติ
“นอกจากนี้ พล.อ.ประยุทธ์ ขอบคุณทุกกำลังใจที่ส่งมายังท่าน และจะทำหน้าที่ในตำแหน่งรัฐมนตรีว่าการกระทรวงกลาโหมที่ต้องรับผิดชอบปฏิบัติหน้าที่ต่อไป ท่านพร้อมทำหน้าที่เพื่อประชาชน เพื่อประเทศไทยในทุก ๆ วัน” น.ส.ทิพานัน กล่าว
น.ส.ทิพานัน กล่าวต่อว่า ในส่วนระยะเวลาพิจารณาและมีคำวินิจฉัยของศาลรัฐธรรมนูญนั้นอาจจะไม่ต้องใช้ระยะเวลานานเพราะหากศาลเห็นว่าเรื่องนี้เป็นปัญหาข้อกฎหมายหรือมีพยานหลักฐานเพียงพอที่จะพิจารณาวินิจฉัยได้ ศาลอาจประชุมปรึกษาเพื่อพิจารณาและวินิจฉัยโดยไม่ทำการไต่สวนตามมาตรา 58 พรป. ว่าด้วยวิธีพิจารณาของศาลรัฐธรรมนูญ 2561 ได้ ซึ่งเมื่อศาลส่งสำเนาคำร้องไปให้ พล.อ.ประยุทธ์แล้ว พล.อ.ประยุทธ์มีเวลายื่นคำชี้แจงภายใน 15 วันนับแต่วันได้รับสำเนาคำร้องตามมาตรา 54
“ดังนั้นในระหว่างนี้จึงขอให้ทุกฝ่ายเคารพในผลการพิจารณาของศาล และหลีกเลี่ยงการวิพากษ์วิจารณ์การปฏิบัติหน้าที่ของศาล เพื่อให้ประชาชนอยู่ร่วมกันในสังคมและช่วยให้ประเทศชาติสงบสุข ขอให้เชื่อมั่นในกฎหมายและหลักนิติธรรมของบ้านเมืองเช่นเดียวกันกับที่ พล.อ.ประยุทธ์เคารพกฎหมายและกระบวนการยุติธรรมมาโดยตลอด”
“สำหรับกรณีการเคลื่อนไหวของฝ่ายค้านที่ไม่เหมาะสมที่น.พ.ชลน่าน ศรีแก้ว หัวหน้าพรรคเพื่อไทยออกมาเรียกร้องให้พล.อ.ประยุทธ์ ลาออกโดยไม่ต้องรอฟังคำวินิจฉัยศาลรัฐธรรมนูญนั้น เป็นข้อเรียกร้องที่ไม่ยอมรับกระบวนการยุติธรรมอย่างแท้จริง สิ่งที่น.พ.ชลน่าน ควรทำคือเรียกร้องให้ อดีตนายกฯ เช่น นายทักษิณ และ น.ส.ยิ่งลักษณ์ ชินวัตร กลับมายอมรับกระบวนยุติธรรมไม่หนีคดีทุจริตต่าง ๆ เป็นตัวอย่างที่ดีของผู้นำแบบพล.อ.ประยุทธ์ ที่ยอมรับในกระบวนศาล จึงอยากให้ น.พ.ชลน่าน ทำความเข้าใจเสียใหม่ว่า นายกฯ เถื่อนนั้นหนีไปอยู่ดูไบ ส่วนนายกฯ ไทยยอมรับกระบวนการศาล คือ พล.อ.ประยุทธ์ จันทร์โอชา” น.ส.ทิพานัน กล่าว

ที่มา : https://www.thaigov.go.th/news/contents/details/58403