รัฐบาลไทย-ข่าวทำเนียบรัฐบาล-บขส. รายงานความคืบหน้าอุบัติเหตุรถสหพันธ์ร้อยเอ็ดทัวร์


วันเสาร์ที่ 12 มีนาคม 2565
บขส. รายงานความคืบหน้าอุบัติเหตุรถสหพันธ์ร้อยเอ็ดทัวร์
พบมีผู้เสียชีวิต 6 ราย บาดเจ็บ 24 ราย พร้อมส่งทีมกฎหมายช่วยดูแลสิทธิ์ความคุ้มครองประกันภัยให้ผู้เสียชีวิตและบาดเจ็บ
นายสัญลักข์ ปัญวัฒนลิขิต กรรมการผู้จัดการใหญ่ บริษัท ขนส่ง จำกัด (บขส.) กระทรวงคมนาคม เปิดเผยความคืบหน้าอุบัติเหตุรถโดยสารของบริษัทสหพันธ์ร้อยเอ็ดทัวร์ที่เสียหลักชนเสาสะพานต่างระดับ บนทางหลวงหมายเลข 2 ถนนมิตรภาพ บริเวณเกาะกลาง ช่องทางหลัก กม. 4+500 ขาเข้า กทม. ต.ตลิ่งชัน อ.เมืองสระบุรี จ.สระบุรี ว่า จากข้อมูลของศูนย์อำนวยการป้องกันและลดอุบัติเหตุทางถนนจังหวัดสระบุรี ทราบว่า อุบัติเหตุที่เกิดขึ้นทำให้มีผู้เสียชีวิตในที่เกิดเหตุ จำนวน 6 ราย และเสียชีวิตเพิ่มเติมที่ โรงพยาบาลสระบุรี จำนวน 1 ราย รวมมียอดผู้เสียชีวิต 6 ราย ส่วนผู้บาดเจ็บมีจำนวน 24 ราย โดยรักษาตัวที่ โรงพยาบาลแก่งคอย จำนวน 7 ราย โรงพยาบาลเสาไห้ จำนวน 4 ราย และรักษาตัวที่โรงพยาบาลสระบุรี 13 ราย
ทั้งนี้จากการตรวจสอบเรื่องประกันภัย พบว่ารถคันดังกล่าวได้ทำประกันภัยภาคบังคับและภาคสมัครใจกับ บริษัท อลิอันซ์ อยุธยา ประกันภัย  โดยความคุ้มครองเบื้องต้น กรณีเสียชีวิต 500,000 บาท ความคุ้มครอง ตาม พ.ร.บ. กรณีเสียชีวิต 500,000 บาท และความคุ้มครองแนบท้ายกรมธรรม์ (PA) 100,000 บาท รวมเป็นเงิน 1,100,000 บาท
กรรมการผู้จัดการใหญ่ บขส. กล่าวเพิ่มเติมว่า กองกฎหมาย ของ บขส. ได้เข้าตรวจสอบที่เกิดเหตุ ขณะนี้อยู่ระหว่างรวบรวมข้อมูลผู้โดยสาร และได้ประสานพนักงานสอบสวนในเบื้องต้นเรียบร้อยแล้ว โดย บขส.พร้อมที่จะเข้าช่วยเหลือและประสานงานเกี่ยวกับสิทธิ์ความคุ้มครองประกันภัยให้กับผู้โดยสารที่ได้รับผลกระทบจากอุบัติเหตุในครั้งนี้
นอกจากนี้ ได้เน้นย้ำให้พนักงาน บขส. และผู้ประกอบการรถร่วม เตรียมพร้อมก่อนให้บริการ โดยให้ตรวจเช็คสภาพความพร้อมของคน และรถโดยสารให้พร้อมก่อนการเดินทางทุกครั้ง เพื่อป้องกันอุบัติเหตุ

ที่มา : https://www.thaigov.go.th/news/contents/details/52476