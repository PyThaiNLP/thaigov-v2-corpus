รัฐบาลไทย-ข่าวทำเนียบรัฐบาล-กรมทางหลวงชนบทสำรวจออกแบบโครงสร้างต่างระดับถนนสาย สค.2055


วันศุกร์ที่ 27 พฤษภาคม 2565
กรมทางหลวงชนบทสำรวจออกแบบโครงสร้างต่างระดับถนนสาย สค.2055
รองรับปริมาณการจราจรจากการขยายตัวของเมืองสู่จังหวัดสมุทรสงครามและสมุทรสาครในอนาคต พร้อมจัดประชุมการมีส่วนร่วมของประชาชน ตามนโยบายของรัฐมนตรีว่าการกระทรวงคมนาคม
กรมทางหลวงชนบท (ทช.) กระทรวงคมนาคม ดำเนินโครงการจัดทำรายงานการประเมินผลกระทบสิ่งแวดล้อมและสำรวจออกแบบโครงสร้างต่างระดับบริเวณจุดตัดทางหลวงแผ่นดินหมายเลข 35 บนทางหลวงชนบทสาย สค.2055 แยกทางหลวงแผ่นดินหมายเลข 35 - เมืองสมุทรสงคราม จังหวัดสมุทรสงคราม และสมุทรสาคร โดยการยกระดับมาตรฐานชั้นทาง เพื่อเพิ่มศักยภาพในการรองรับปริมาณการจราจร จากการขยายตัวของเมืองในอนาคตได้อย่างเต็มประสิทธิภาพ พร้อมจัดประชุมรับฟังความคิดเห็นในทุกขั้นตอนเพื่อให้สอดคล้องกับความต้องการของประชาชนมากที่สุด
ทช. เปิดเผยว่า ทางหลวงชนบทสาย สค.2055 เป็นอีกหนึ่งเส้นทางที่ช่วยแบ่งเบาการจราจรจากถนนสายหลัก เนื่องจากมีจุดเชื่อมต่อกับทางหลวงแผ่นดินหมายเลข 35 (พระรามที่ 2) ซึ่งเป็นเส้นทางที่มีจำนวนปริมาณการจราจรค่อนข้างสูงตลอดทั้งวันจากการคมนาคมขนส่ง ประกอบกับชุมชนโดยรอบสายทางดังกล่าวบริเวณช่วงจังหวัดสมุทรสาครและสมุทรสงครามต่างได้รับอิทธิพลจากการเจริญเติบโตของเมือง จึงมีการขยายตัวของพื้นที่เศรษฐกิจและสิ่งปลูกสร้างเพิ่มมากขึ้นไม่ว่าจะเป็นบ้านจัดสรร ห้างสรรพสินค้าหรือโรงงานอุตสาหกรรม ส่งผลให้เกิดปัญหาการจราจรหนาแน่นโดยเฉพาะในช่วงเวลาเร่งด่วนและวันหยุดเทศกาล แต่ปัจจุบันทางหลวงชนบทสาย สค.2055 มีขนาดเพียง 2 ช่องจราจร (ไป - กลับ) ทช. จึงเห็นควรพัฒนาสายทางดังกล่าวให้สามารถเดินทางได้อย่างสะดวก รวดเร็ว และปลอดภัยมากยิ่งขึ้น ตามนโยบายของนายศักดิ์สยาม ชิดชอบ รัฐมนตรีว่าการกระทรวงคมนาคม ในการพัฒนางานทางในโครงข่ายสนับสนุนการคมนาคมขนส่ง ให้ต่อเนื่องสมบูรณ์ ซึ่ง ทช. ได้ดำเนินโครงการจัดทำรายงานการประเมินผลกระทบสิ่งแวดล้อมและสำรวจออกแบบโครงสร้างต่างระดับบริเวณจุดตัดทางหลวงแผ่นดินหมายเลข 35 บนทางหลวงชนบทสาย สค.2055 แยกทางหลวงแผ่นดินหมายเลข 35 - เมืองสมุทรสงคราม จังหวัดสมุทรสงครามและสมุทรสาครเพื่อศึกษาแนวทางในการพัฒนาทางหลวงชนบทสาย สค.2055 ให้เป็นเส้นทางลัดทางเลี่ยงที่สามารถรองรับปริมาณการจราจรที่คาดว่าจะเพิ่มขึ้น ในอนาคตได้อย่างมีประสิทธิภาพมากที่สุด โดยมีการศึกษาแนวเส้นทางเริ่มต้นบริเวณจุดตัดทางหลวงแผ่นดินหมายเลข 35 ช่วง กม.ที่ 44+800 วางแนวไปทางทิศตะวันตกเฉียงเหนือแล้วเลี้ยวซ้ายไปตามแนวถนนลูกรังเดิม ในช่วง กม. ที่ 1+950 เป็นระยะทางประมาณ 1,500 เมตร จากนั้นข้ามคลองสุนัขหอนและมุ่งตรงเข้าสู่แนวเส้นทางเดิมของถนนสาย สค.2055 ไปสิ้นสุดโครงการบริเวณทางแยกลาดใหญ่ในช่วง กม. ที่ 12+298 ซึ่งเป็นจุดตัดทางหลวงชนบทสาย สค.2006 รวมระยะทางประมาณ 12 กิโลเมตร
ปัจจุบันโครงการดังกล่าวอยู่ระหว่างการคัดเลือกรูปแบบโครงการ เนื่องจากในระยะทาง 2 กิโลเมตร จากจุดกึ่งกลางของแนวเส้นทางอยู่ในพื้นที่ชุ่มน้ำดอนหอยหลอดและแหล่งประวัติศาสตร์คลองสุนัขหอน จึงต้องจัดทำรายงานการประเมินผลกระทบสิ่งแวดล้อม (EIA) ควบคู่ไปด้วย นอกจากนี้ ระหว่างดำเนินโครงการ จะมีการจัดประชุมรับฟังความคิดเห็นของประชาชนและผู้ที่เกี่ยวข้อง ทั้งหมด 3 ครั้ง เพื่อนำเสนอข้อมูลรายละเอียดโครงการ แนวทางและขอบเขตการดำเนินงาน ตลอดจนแลกเปลี่ยนความคิดเห็นและข้อเสนอแนะ โดยการประชุมครั้งที่ 1 ได้จัดขึ้นระหว่างวันที่ 6 - 9 กุมภาพันธ์ 2565 และครั้งที่ 2 ระหว่างวันที่ 5 - 6 พฤษภาคม 2565 ซึ่งผู้เข้าร่วมประชุมส่วนใหญ่เห็นด้วยและร่วมกันแสดงความคิดเห็นในประเด็นต่าง ๆ อันจะนำไปสู่การดำเนินโครงการที่สอดคล้องกับความต้องการของประชาชนในพื้นที่และส่งผลกระทบต่อสิ่งแวดล้อมน้อยที่สุด จากนั้นในส่วนของครั้งที่ 3 จะจัดขึ้นเพื่อนำเสนอข้อสรุปผลการศึกษาต่อไป

ที่มา : https://www.thaigov.go.th/news/contents/details/55074