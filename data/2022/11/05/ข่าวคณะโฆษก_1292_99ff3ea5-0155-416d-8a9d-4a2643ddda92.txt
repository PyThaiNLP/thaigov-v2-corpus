รัฐบาลไทย-ข่าวทำเนียบรัฐบาล-นายกฯ กำชับผู้ว่า ฯ และสสจ. เตรียมพร้อมมาตรการรองรับ ประชาชนเดินทางท่องเที่ยวและกลับภูมิลำเนาในเทศกาลสงกรานต์ ย้ำทุกคนดูแลตนเองปฏิบัติตามมาตรการความปลอดภัยด้านสาธารณสุข


วันศุกร์ที่ 25 มีนาคม 2565
พิมพ์
นายกฯ กำชับผู้ว่า ฯ  และสสจ. เตรียมพร้อมมาตรการรองรับ ประชาชนเดินทางท่องเที่ยวและกลับภูมิลำเนาในเทศกาลสงกรานต์  ย้ำทุกคนดูแลตนเองปฏิบัติตามมาตรการความปลอดภัยด้านสาธารณสุข
นายกฯ กำชับผู้ว่า ฯ  และสสจ. เตรียมพร้อมมาตรการรองรับ ประชาชนเดินทางท่องเที่ยวและกลับภูมิลำเนาในเทศกาลสงกรานต์  ย้ำทุกคนดูแลตนเองปฏิบัติตามมาตรการความปลอดภัยด้านสาธารณสุขอย่างเข้มข้น
วันที่ 25 มีนาคม 2565 นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม กำชับผู้ว่าราชการจังหวัด และสำนักงานสาธารณสุขจังหวัด ทุกพื้นที่ เตรียมพร้อมมาตรการรองรับ   ประชาชนที่จะเดินทางข้ามจังหวัดทั้งกรณีเดินทางไปท่องเที่ยวตามสถานที่ต่าง ๆ และกลับภูมิลำเนาในช่วงเทศกาลสงกรานต์ภายใต้สถานการณ์การแพร่ระบาดของโรคติดเชื้อไวรัสโคโรนา 2019 (COVID-19) ที่ยังมีผู้ติดเชื่อเพิ่มอยู่ต่อเนื่อง โดยทุกคนยังต้องปฏิบัติตามมาตรการความปลอดภัยด้านสาธารสุขอย่างเข้มข้น โดยเฉพาะการไปพบปะผู้สูงอายุ   ร่วมกิจกรรมตามประเพณีและการรวมกลุ่มในครอบครัว เช่น การรดน้ำขอพรผู้สูงอายุ ขอให้สวมหน้ากากอนามัยอยู่ตลอดเวลา งดกิจกรรมการสัมผัสใกล้ชิด จัดกิจกรรมให้มีการระบายอากาศได้ดี หลีกเลี่ยงการรับประทานอาหารหรือเครื่องดื่มร่วมกันเป็นเวลานาน รวมถึงให้มีการตรวจ ATK ก่อนเข้าร่วมกิจกรรมเพื่อลดความเสี่ยงจากการติดเชื้อโควิด ที่สำคัญคือการที่ต้องให้ผู้สูงอายุซึ่งหนึ่งเป็นกลุ่มเสี่ยง 608 รีบเข้ารับการฉีดวัคซีนให้ครบตามเกณฑ์และรับวัคซีนเข้มกระตุ้นโดยเร็วด้วย    สำหรับการจัดกิจกรรมรวมกลุ่มในชุมชน ศาสนสถาน ร้านอาหาร ขนส่งสาธารณะ การสรงน้ำพระ การละเล่น การแสดงทางวัฒนธรรม ประเพณีท้องถิ่น ขบวนแห่ การแสดงดนตรี ฯลฯ ขอให้ปฏิบัติตามมาตรการ COVID Free Setting อย่างเคร่งครัดด้วย ทั้งนี้เพื่อให้การเฉลิมฉลองของประชาชนทุกคนในช่วงวันหยุดยาวเทศกาลสงกรานต์เป็นไปอย่างมีความสุข สนุกสนาน และอยู่พร้อมหน้ากันครอบครัวอย่างอบอุ่นและปลอดภัยจากโควิด-19
สำหรับสถานการณ์การแพร่ระบาดของโควิด-19 วันนี้ พบผู้ติดเชื้อโควิด-19 รายใหม่ 26,050 ราย จำแนกเป็น ผู้ติดเชื้อในประเทศ 26,014 ราย และผู้ป่วยมาจากต่างประเทศ 36 ราย ผู้เสียชีวิตเพิ่มขึ้น 69 ราย ผู้ที่กำลังรักษาตัว 244,111 ราย และมียอดผู้ที่หายป่วยกลับบ้านแล้ว 22,219 ราย ทำให้มียอดผู้ป่วยยืนยันสะสมตั้งแต่ 1 ม.ค. 65 จำนวน 1,253,595 ราย จำนวนผู้ที่หายป่วยสะสมจำนวน 1,039,777 ราย สำหรับ จำนวนผู้ป่วยปอดอักเสบ รักษาตัวอยู่ในโรงพยาบาล 1,619 ราย เฉลี่ยจังหวัดละ 21 ราย อัตราครองเตียง ร้อยละ 26.9 ขณะที่รายงานภาพรวมการฉีดวัคซีนโควิด-19 สรุปจำนวนผู้ที่ได้รับได้รับวัคซีนสะสม ตั้งแต่ 28 ก.พ. 64 - 23 มี.ค. 2565 รวม 128,009,178 โดส ใน 77 จังหวัด แบ่งเป็นผู้ได้รับวัคซีนเข็มที่ 1 สะสม 55,090,732 โดส ผู้ได้รับวัคซีนเข็มที่ 2 สะสม 50,159,831 โดส ผู้ได้รับวัคซีนเข็มที่ 3 สะสม 20,734,021 โดส และผู้ได้รับวัคซีนเข็มที่ 4 สะสม 2,024,594 โดส
------------------------------

ที่มา : https://www.thaigov.go.th/news/contents/details/52927