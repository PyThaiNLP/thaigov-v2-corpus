รัฐบาลไทย-ข่าวทำเนียบรัฐบาล-นายกฯ ขอประชาชนภูเก็ตภาคภูมิใจ Phuket Sandbox พร้อมขอทุกคนร่วมมือกันปฏิบัติตามมาตรการอย่างเคร่งครัด


วันศุกร์ที่ 2 กรกฎาคม 2564
พิมพ์
นายกฯ ขอประชาชนภูเก็ตภาคภูมิใจ Phuket Sandbox พร้อมขอทุกคนร่วมมือกันปฏิบัติตามมาตรการอย่างเคร่งครัด
นายกฯ ขอประชาชนภูเก็ตภาคภูมิใจ Phuket Sandbox พร้อมขอทุกคนร่วมมือกันปฏิบัติตามมาตรการอย่างเคร่งครัด
วันนี้ (1 ก.ค. 64) เวลา 12.45 น. ณ โรงแรมรอยัลภูเก็ตซิตี้ จังหวัดภูเก็ต ภายหลังการประชุมมอบนโยบายและข้อสั่งการเพื่อความสำเร็จอย่างยั่งยืนของ Phuket Sandbox พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เผย จากการตรวจราชการติดตามความคืบหน้า Phuket Sandbox เพื่อรับฟังความคิดเห็นและการชี้แจงจากภาครัฐ การท่องเที่ยวแห่งประไทย ภาคธุรกิจ ภาคประชาสังคม และท้องถิ่นที่มีการเตรียมความพร้อมมาอย่างต่อเนื่องในช่วงที่ผ่านมา ทำให้รู้สึกอุ่นใจและเป็นที่น่าพอใจเป็นอย่างยิ่ง เพราะมีการประสานงานสอดคล้องกับศูนย์บริหารสถานการณ์โรคติดเชื้อไวรัสโคโรนา 2019 (โควิด-19) (ศบค.) และกระทรวงสาธารณสุข โดยในวันนี้มีเที่ยวบินที่จะเดินทางเข้ามายังจังหวัดภูเก็ต รวม 11 เที่ยวบิน และยังมีเที่ยวบินที่จะเข้ามาอย่างต่อเนื่องใน 14 วันข้างหน้า และไตรมาสต่อ ๆ ไป หาก Phuket Sandbox ประสบความสำเร็จ ก็จะเป็นการนำร่องเปิดพื้นที่ท่องเที่ยวไปยังจังหวัดอื่น ๆ ได้
นายกรัฐมนตรียืนยันว่า การสัญจรมายังจังหวัดภูเก็ตมีทั้งทางบก ทางน้ำ และทางอากาศ และมีมาตรการคัดกรองที่เข้มงวด เนื่องจากเป็นพื้นที่ขนาดเล็ก ซึ่งอาจส่งผลกระทบต่อความสะดวกสบายของประชาชนในพื้นที่บ้าง จึงขอให้ทุกคนเสียสละ ร่วมมือกัน และขอให้ประชาชนในจังหวัดภูเก็ตทุกคนภาคภูมิใจ เพราะถือว่าเป็นภารกิจเพื่อชาติ ในฐานะผู้นำการทดลองรูปแบบ Sandbox ให้ประเทศไทยสามารถเดินไปสู่เป้าหมายตามที่กำหนดไว้ 120 วัน รวมทั้งขอให้ทุกคนช่วยกันปฏิบัติตามมาตรการอย่างเคร่งครัด ไม่ฝ่าฝืนกฎกติกา หรือมีการลักลอบเข้า-ออกพื้นที่อย่างผิดกฎหมาย มีจิตสำนึกและมีความรับผิดชอบเสมอ และขอให้จังหวัดอื่น ๆ ร่วมกันให้กำลังใจจังหวัดภูเก็ตด้วยเพราะถือเป็นเรื่องของคนไทยทั้งประเทศ
นายกรัฐมนตรียังกล่าวว่าในพื้นที่ภูเก็ตมากกว่าร้อยละ 90 พึ่งพารายได้จากการท่องเที่ยวและการบริการ ดังนั้นหาก Phuket Sandbox ประสบความสำเร็จจะทำให้เศรษฐกิจดีขึ้น รวมถึงภาคการผลิต ภาคการเกษตร ที่เกี่ยวโยงกันด้วย และยังเป็นการแสดงถึงประสิทธิภาพและศักยภาพของประเทศไทยให้เป็นที่ยอมรับของชาวต่างชาติ ซึ่งต้องคำนึงถึงชีวิต ความปลอดภัยของประชาชนและนักท่องเที่ยว ที่จะเดินทางเข้ามากว่าวันละ 650 คน ดังนั้นจะประมาทไม่ได้ จำเป็นต้องมีมาตรการ กฎกติกาต่าง ๆ ในการควบคุมโรค ทั้งนี้ จะเร่งผ่อนคลายมาตรการให้ประชาชนได้กลับมาดำเนินกิจการ/กิจกรรม แต่ก็เป็นความเสี่ยงที่ทุกคนต้องยอมรับด้วยกัน
ในตอนท้าย นายกรัฐมนตรีย้ำ “ไม่ทิ้งใครไว้ข้างหลัง” พร้อมเร่งเดินหน้าแก้ไขปัญหาทุกภาคส่วน ทั้งสถานการณ์การแพร่ระบาดของโรคโควิด-19 ควบคู่ไปกับการปฏิรูปเศรษฐกิจ ช่วยเหลือ SMEs ให้เข้าถึง Soft Loan แก้ไขปัญหาหนี้ หลังจากการแพร่ระบาดผ่านพ้นไปต้องเร่งเดินหน้าเปิดประเทศไทย ส่งเสริมการค้า การลงทุน แสดงศักยภาพด้านอื่นเพิ่มเติมจากอัตลักษณ์และวัฒนธรรมอันดีงาม ขอให้ทุกคนเชื่อมั่นในการทำงานของรัฐบาลที่จะดูแลทุกภาคส่วน เช่น กระทรวงแรงงาน ดูแลผู้ประกันตน ม33 และแรงงานนอกระบบที่ได้รับผลกระทบ ที่สำคัญคือขอให้ร่วมกันให้กำลังใจทีมแพทย์ พยาบาล ที่ทำงานกันอย่างทุ่มเทและเสียสละ มีความรักความเห็นใจซึ่งกันและกันในช่วงเวลานี้
................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/43348