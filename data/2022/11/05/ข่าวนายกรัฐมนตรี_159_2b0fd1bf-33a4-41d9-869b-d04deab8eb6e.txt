รัฐบาลไทย-ข่าวทำเนียบรัฐบาล-นายกฯ ตรวจสภาพพนังกั้นน้ำริมแม่น้ำเจ้าพระยา อ.อินทร์บุรี จ.สิงห์บุรี ย้ำรัฐบาลห่วงใยประชาชนที่ประสบอุทกภัย เผยด้วยพลังความรัก พลังสนับสนุน ทำให้มีกำลังใจเดินหน้าแก้ไขปัญหาต่อไป


วันพุธที่ 20 ตุลาคม 2564
พิมพ์
นายกฯ ตรวจสภาพพนังกั้นน้ำริมแม่น้ำเจ้าพระยา อ.อินทร์บุรี จ.สิงห์บุรี ย้ำรัฐบาลห่วงใยประชาชนที่ประสบอุทกภัย เผยด้วยพลังความรัก พลังสนับสนุน ทำให้มีกำลังใจเดินหน้าแก้ไขปัญหาต่อไป
นายกฯ ตรวจสภาพพนังกั้นน้ำริมแม่น้ำเจ้าพระยา อ.อินทร์บุรี จ.สิงห์บุรี ย้ำรัฐบาลห่วงใยประชาชนที่ประสบอุทกภัย เผยด้วยพลังความรัก พลังสนับสนุน ทำให้มีกำลังใจเดินหน้าแก้ไขปัญหาต่อไป
วันนี้ (20 ตุลาคม 2564) เวลา 15.00 น. ณ วัดเฉลิมมาศ ตำบลอินทร์บุรี อำเภออินทร์บุรี จังหวัดสิงห์บุรี พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระกลาโหม ตรวจสภาพพนังกั้นน้ำริมแม่น้ำเจ้าพระยา ซึ่งเป็นโครงการก่อสร้างระบบป้องกันอุทกภัยในพื้นที่ชุมชนอินทร์บุรี (ระยะที่ 1 - 5) ดำเนินการก่อสร้างตั้งแต่ปีงบประมาณ พ.ศ. 2552 - 2563 ใช้งบประมาณรวมทั้งสิ้น 998.07 ล้านบาท มีความยาวตลอดแนวคันกั้นน้ำ 9,516 เมตร พื้นที่ป้องกันอุทกภัย 7.34 ตารางกิโลเมตร มีระดับป้องกันน้ำ 15.60 เมตร ในช่วงฤดูฝนปี 2564 ได้มีกระแสน้ำจากแม่น้ำเจ้าพระยากัดเซาะบริเวณรอยต่อของเขื่อนป้องกันตลิ่ง ทำให้น้ำไหลเข้ามาตามแนวรอยต่อ ส่งผลกระทบให้มีน้ำท่วมขังบริเวณริมตลิ่งหน้าวัดเฉลิมมาศ ซึ่งขณะนี้ทางเทศบาลตำบลอินทร์บุรีได้ติดตั้งเครื่องสูบน้ำ จำนวน 2 ตัว เพื่อสูบน้ำที่ท่วมขังบริเวณหน้าวัดเฉลิมมาศลงสู่แม่น้ำเจ้าพระยาเพื่อระบายน้ำที่ท่วมขังออก และจะเร่งดำเนินการซ่อมแซมบริเวณรอยต่อของเขื่อนป้องกันตลิ่งที่ชำรุดให้แล้วเสร็จโดยเร็ว
นายธนกร วังบุญคงชนะ โฆษกประจำสำนักนายกรัฐมนตรีกล่าวว่า นายกรัฐมนตรีกำชับให้เร่งสำรวจรอยรั่ว และดำเนินการอุดให้แล้วเสร็จ พร้อมยืนยันรัฐบาลจัดลำดับความสำคัญการดำเนินโครงการ โดยจะเร่งดำเนินโครงการสำคัญก่อนเป็นอันดับแรก เพื่อให้เกิดประโยชน์ต่อส่วนรวม ลดความเดือดร้อนของประชาชน จะดำเนินการให้เร็วที่สุด และจะทยอยดำเนินโครงการที่เหลือตามแผนงบประมาณที่จัดเตรียมไว้ ทั้งนี้ ขอให้บูรณาการการทำงานอย่างเป็นระบบ
ในส่วนของประชาชนที่ประสบอุทกภัย รัฐบาลมีความห่วงใย โดยได้เร่งดำเนินการแก้ไขปัญหามาอย่างต่อเนื่อง พร้อมสนับสนุนงบประมาณในการแก้ไขปัญหา ซึ่งขณะนี้ประเทศไทยประสบปัญหาในหลาย ๆ เรื่อง ทั้งน้ำท่วม ปัญหาเศรษฐกิจ และการแพร่ระบาดของโควิด-19 แต่ด้วยพลังความรัก พลังสนับสนุนของทุกคน ทำให้นายกรัฐมนตรีและรัฐบาลมีกำลังใจเดินหน้าทำงานแก้ไขปัญหาต่อไปเพื่อประเทศชาติ และเพื่อความเป็นอยู่ที่ดีของทุกคน

ที่มา : https://www.thaigov.go.th/news/contents/details/47234