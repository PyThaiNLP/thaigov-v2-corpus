รัฐบาลไทย-ข่าวทำเนียบรัฐบาล-โฆษกรัฐบาลสวน “หญิงหน่อย” ศึกษาข้อมูลให้ดีก่อนโพสต์ข้อความผ่านโซเซียลมีเดีย ชี้จะได้ไม่เสียทั้งชื่อและเสียหน้า เหน็บถ้าหาข้อมูลเองไม่ได้พร้อมประสานหาให้ ย้ำชัดกรมชลฯ แจงแล้ว


วันเสาร์ที่ 15 มกราคม 2565
พิมพ์
โฆษกรัฐบาลสวน “หญิงหน่อย” ศึกษาข้อมูลให้ดีก่อนโพสต์ข้อความผ่านโซเซียลมีเดีย ชี้จะได้ไม่เสียทั้งชื่อและเสียหน้า เหน็บถ้าหาข้อมูลเองไม่ได้พร้อมประสานหาให้ ย้ำชัดกรมชลฯ แจงแล้ว
โฆษกรัฐบาลสวน “หญิงหน่อย” ศึกษาข้อมูลให้ดีก่อนโพสต์ข้อความผ่านโซเซียลมีเดีย ชี้จะได้ไม่เสียทั้งชื่อและเสียหน้า เหน็บถ้าหาข้อมูลเองไม่ได้พร้อมประสานหาให้ ย้ำชัดกรมชลฯ แจงแล้ว เก็บค่าน้ำทำนาไร่ละ 25 บาท/ปี เป็นเพียงกรอบตัวอย่างรับฟังความเห็น
วันที่ 15 ม.ค. 65 นายธนกร วังบุญคงชนะ โฆษกประจำสำนักนายกรัฐมนตรี กล่าวถึงกรณีที่คุณหญิงสุดารัตน์ เกยุราพันธุ์ ประธานพรรคไทยสร้างไทย ระบุว่า รัฐบาลไม่มีปัญญาหารายได้ จึงเก็บค่าน้ำทำนา ไร่ละ 25 บาท/ปีว่า อยากให้คุณหญิงสุดารัตน์ศึกษาข้อมูล หรือสอบถามหน่วยงานราชการที่เกี่ยวข้องก่อนที่จะโพสต์ข้อมูลหรือประเด็นอะไรบนโซเซียลมีเดีย เพราะนอกจากจะไม่ช่วยเรียกกระแสนิยมให้ตัวเองแล้ว ยังแสดงให้เห็นว่าตัวเองมีความรู้แค่ไหนอีกด้วย ทั้งนี้ กรมชลประทานชี้แจงแล้วว่า เป็นเพียงกรอบตัวอย่างเพื่อรับฟังความคิดเห็นจากทั้ง 4 ภาคของประเทศในภาพรวม ต่อการเปิดรับฟังความคิดเห็น ร่างพระราชบัญญัติการชลประทานหลวง พ.ศ. .... เมื่อวันที่ 12 ม.ค.ที่ผ่านมา แต่ยืนยันว่า ปัจจุบันยังไม่มีการเรียกเก็บค่าชลประทานในภาคเกษตรกรรม ซึ่งกฎหมายฉบับเดิมให้เรียกเก็บได้ไม่เกินไร่ละ 5 บาท/ปี เพราะยังไม่มีกฎกระทรวงเรียกเก็บ มีแต่เพียงกฎกระทรวงที่ให้อำนาจรองรับในการจัดเก็บค่าชลประทานเฉพาะนอกภาคเกษตรกรรม ได้แก่ ภาคอุตสาหกรรม การประปา และกิจการอื่น เป็นต้น ในอัตราลูกบาศก์เมตรละ 50 สตางค์ เท่านั้น
นายธนกร กล่าวอีกว่า ขณะนี้กรมชลประทานกำลังดำเนินการแก้ไขปรับปรุงพระราชบัญญัติการชลประทานหลวง พุทธศักราช 2485 เพื่อให้สอดคล้องกับอัตราการจัดเก็บค่าใช้น้ำตามพระราชบัญญัติทรัพยากรน้ำ พ.ศ. 2561 ที่แบ่งทรัพยากรน้ำสาธารณะ เป็น 3 ประเภท ได้แก่ ประเภทที่ 1 การใช้ทรัพยากรน้ำสาธารณะเพื่อดำรงชีพ การอุปโภคบริโภคในครัวเรือน การเกษตรหรือการเลี้ยงสัตว์เพื่อยังชีพ ประเภทที่ 2 การใช้ทรัพยากรน้ำสาธารณะเพื่อการอุตสาหกรรม อุตสาหกรรมการท่องเที่ยว การผลิตพลังงานไฟฟ้า การประปาและกิจการอื่น และประเภทที่ 3  การใช้ทรัพยากรน้ำสาธารณะเพื่อกิจการขนาดใหญ่ที่ใช้น้ำปริมาณมาก ซึ่งการใช้น้ำประเภทที่ 1 นั้นไม่ต้องขออนุญาตใช้น้ำ และไม่ต้องชำระค่าใช้น้ำ ส่วนการใช้น้ำประเภทที่ 2 และประเภทที่ 3 ต้องขออนุญาตใช้น้ำและชำระค่าใช้น้ำตามหลักเกณฑ์การกำหนดอัตราค่าใช้น้ำ
“พล.อ.ประยุทธ์ จันทร์โอชา นายกรัฐมนตรี และ รมว.กลาโหม มีนโยบายถึงทุกส่วนราชการในการยกร่างแก้ไขกฎหมาย ให้พิจารณาอย่างละเอียดรอบคอบโดยคำนึงถึงผลประโยชน์ของพี่น้องประชาชนทุกภาคส่วน และต้องสอดคล้องกับการพัฒนาประเทศอย่างยั่งยืน อย่างไรก็ตาม คุณหญิงสุดารัตน์เป็นถึงนักการเมืองแถวหน้า หากโพสต์ข้อความแบบเอาง่ายเข้าว่า ไม่ได้มีการตรวจสอบข้อเท็จจริงเสียก่อน จนกลายเป็นการบิดเบือนข้อเท็จจริงไปเสียเอง ก็อาจจะทำให้แฟนคลับผิดหวังได้ ทางที่ดี หากมีข้อสงสัยก็สามารถสอบถามมาได้ ดีกว่าไปนั่งนึกแล้วทึกทักเอาเอง ตนพร้อมประสานหาข้อมูลและข้อเท็จจริงให้ได้ตลอดเวลา จะได้ไม่เสียทั้งชื่อและเสียหน้า” นายธนกร กล่าว

ที่มา : https://www.thaigov.go.th/news/contents/details/50561