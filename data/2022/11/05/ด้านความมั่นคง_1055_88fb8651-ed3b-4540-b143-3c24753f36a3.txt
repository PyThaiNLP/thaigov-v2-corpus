รัฐบาลไทย-ข่าวทำเนียบรัฐบาล-ปลัดกระทรวงมหาดไทย เปิดการศึกษาอบรมหลักสูตร นปส. รุ่นที่ 78 เน้นย้ำ ประสานการทำงานเป็นทีม เพื่อสร้างพลังนักปกครอง-นักบริหารราชการระดับสูง ในการ Change for Good สร้างสิ่งที่ดี


วันอังคารที่ 17 พฤษภาคม 2565
พิมพ์
ปลัดกระทรวงมหาดไทย เปิดการศึกษาอบรมหลักสูตร นปส. รุ่นที่ 78 เน้นย้ำ ประสานการทำงานเป็นทีม เพื่อสร้างพลังนักปกครอง-นักบริหารราชการระดับสูง ในการ Change for Good สร้างสิ่งที่ดี
ปลัดกระทรวงมหาดไทย เปิดการศึกษาอบรมหลักสูตร นปส. รุ่นที่ 78 เน้นย้ำ ประสานการทำงานเป็นทีม เพื่อสร้างพลังนักปกครอง-นักบริหารราชการระดับสูง ในการ Change for Good สร้างสิ่งที่ดีให้กับประเทศชาติและประชาชน
วันนี้ (17 พ.ค. 65) เวลา 09:00 น. ที่ห้องประชุมอัษฎางค์ อาคารดำรงราชานุสรณ์ กระทรวงมหาดไทย นายสุทธิพงษ์ จุลเจริญ ปลัดกระทรวงมหาดไทย เป็นประธานเปิดการศึกษาอบรมหลักสูตรนักปกครองระดับสูง (นปส.) รุ่นที่ 78 และบรรยายพิเศษ หัวข้อ ประสบการณ์นักบริหาร โดยมี นายชยาวุธ จันทร รองปลัดกระทรวงมหาดไทย หัวหน้ากลุ่มภารกิจด้านกิจการความมั่นคงภายใน นายอรรษิษฐ์ สัมพันธรัตน์ รองปลัดกระทรวงมหาดไทย ด้านบริหาร นายธนาคม จงจิระ อธิบดีกรมการปกครอง นายพรพจน์ เพ็ญพาส อธิบดีกรมโยธาธิการและผังเมือง นายสมคิด จันทมฤก อธิบดีกรมการพัฒนาชุมชน นายวราพงษ์ เกียรตินิยมรุ่ง ที่ปรึกษาด้านวิศวกรรมสำรวจ กรมที่ดิน นายพินัย อนันตพงศ์ ดร. นิรันดร์ จงวุฒิเวศย์ นายเริงศักดิ์ มหาวินิจฉัยมนตรี นายอุกริช พึ่งโสภา นายสฤษดิ์ วิฑูรย์ อาจารย์ที่ปรึกษาประจำหลักสูตร นายบุญธรรม ถาวรทัศนกิจ ผู้อำนวยการสถาบันดำรงราชานุภาพ และผู้เข้ารับการศึกษาอบรมหลักสูตรนักปกครองระดับสูง รุ่นที่ 78 รวมจำนวน 100 คน ร่วมรับฟัง
นายสุทธิพงษ์ จุลเจริญ ปลัดกระทรวงมหาดไทย กล่าวว่า ขอแสดงความยินดีกับผู้เข้ารับการศึกษาอบรมหลักสูตรนักปกครองระดับสูง รุ่นที่ 78 ทุกท่านที่ได้มีโอกาสมาใช้ชีวิตร่วมกันเพื่อศึกษาอบรมในหลักสูตรที่มีเกียรติยิ่งและเป็นหลักสูตรเดียวที่สำนักงานคณะกรรมการข้าราชการพลเรือน (สำนักงาน ก.พ.) ให้การรับรองว่า เมื่อผ่านการศึกษาอบรมในหลักสูตร นปส. แล้ว จะมีคุณสมบัติเป็นนักบริหารระดับสูงของส่วนราชการได้โดยไม่ต้องผ่านหลักสูตรนักบริหารระดับสูง (นบส.) ของสำนักงาน ก.พ. ซึ่งการเข้าศึกษาอบรมตลอดระยะเวลา 10 สัปดาห์นี้ จะทำให้ทุกท่านได้พบปะสานสัมพันธ์เพื่อนข้าราชการที่อาจรู้จักกันบ้าง ไม่รู้จักกันบ้าง อาจอยู่ในกรมเดียวกัน ต่างกรม ต่างกระทรวง เป็นกัลยาณมิตรกันไปตลอดชีวิต เพื่อสามารถแลกเปลี่ยนเรียนรู้ในเรื่องต่าง ๆ ที่แต่ละท่านมีประสบการณ์ มีแนวทางการทำงาน และแนวความคิดที่แตกต่างกันไป ด้วยมีเป้าหมายสูงสุดเดียวกัน นั่นคือการ “บำบัดทุกข์ บำรุงสุข” ให้กับพี่น้องประชาชน
“นปส. 78 ต้องทำงานเป็นทีมตั้งแต่วันนี้ เพราะเรื่องใหญ่ที่สำคัญที่สุดตามคำโบราณของบรรพบุรุษได้สอนไว้ นั่นคือ เราแต่ละคนเหมือนกับแขนงไม้ไผ่ ถ้าอยู่เพียงลำพัง พลังความสามารถจะไม่ค่อยดีนัก หักได้โดยง่าย แต่ถ้านำแขนงไม้ไผ่มามัดรวมกัน จะเป็นการร้อยใจเป็นหนึ่ง เกิดพลังพลานุภาพที่จะ Change for Good ให้เกิดขึ้นให้กับราชการ ให้กับสังคมไทย และชีวิตของตัวเราเอง จึงขอให้ทุกท่านยึดถือว่า “ความเป็นทีมเป็นเรื่องใหญ่” ความเป็นน้ำหนึ่งใจเดียวกันต้องมีในทุกนาที ด้วยการทุ่มเทเสียสละกำลังกาย กำลังสติปัญญา ระดมความคิดเห็น ด้วยความมุ่งมั่นตั้งใจ เพื่อให้เกิดความรัก ความสามัคคี” นายสุทธิพงษ์ฯ กล่าวเน้นย้ำ
นายสุทธิพงษ์ จุลเจริญ ปลัดกระทรวงมหาดไทย กล่าวต่ออีกว่า ในการศึกษาอบรมหลักสูตร นปส. นี้ แม้ว่าผู้เข้ารับการศึกษาอบรมได้รับอนุญาตจากหน่วยงานต้นสังกัด แต่ก็ยังมีภาระหน้าที่ราชการบางประการที่มีความสำคัญและตัวท่านเองต้องเป็นผู้กำกับ ติดตาม และบริหารจัดการ ดังนั้น “การแบ่งเวลา” เป็นเรื่องที่สำคัญ จึงขอให้ทุกท่านได้วางแผนจัดการเวลาและชีวิตประจำวันให้ลงตัว เพื่อไม่ทำให้งานในหน้าที่ราชการประจำเสียหาย และไม่ส่งผลกระทบต่อการศึกษาตามหลักสูตร ด้วยการประยุกต์ใช้ระบบการสื่อสารด้วยเทคโนโลยีสารสนเทศเป็นเครื่องมือในการบริหารและประสานราชการ นอกจากนี้ หลักสูตรนักบริหารระดับสูงเป็นหลักสูตรที่มีมาตรฐานซึ่งได้รับการรับรองจากสำนักงาน ก.พ. ดังนั้น คณะอาจารย์ที่ปรึกษาประจำหลักสูตรทุกท่าน รวมทั้งผู้เข้าศึกษาอบรมหลักสูตร นปส. 78 ทุกคนต้องช่วยกันรักษาคุณภาพมาตรฐานของหลักสูตรนักปกครองระดับสูง ทั้งในแง่วิชาการ กิจกรรม การทำงานเป็นทีม เป็นผู้นำที่ดี และช่วยกันคิด ริเริ่ม สร้างสรรค์ ประเมินอย่างตรงไปตรงมา และเสนอแนะเพิ่มเติม เพื่อเป็นกระจกสะท้อนสำหรับพัฒนาปรับปรุงหลักสูตรฯ เพื่อให้ข้าราชการรุ่นน้องที่จะก้าวสู่ตำแหน่งผู้บริหารระดับสูงในอนาคตได้มีโอกาสเข้ารับการศึกษาอบรมเพื่อพัฒนาตนเอง สำหรับมีคุณสมบัติครบตามหลักเกณฑ์การเข้าสู่ตำแหน่งผู้บริหารระดับสูงต่อไป
นายสุทธิพงษ์ จุลเจริญ ปลัดกระทรวงมหาดไทย กล่าวเพิ่มเติมว่า ในขณะนี้รัฐบาล และกระทรวงมหาดไทย มุ่งมั่นในการขับเคลื่อนการขจัดความยากจนและพัฒนาคนทุกช่วงวัยอย่างยั่งยืนตามหลักปรัชญาเศรษฐกิจพอเพียงผ่านกลไก ศจพ. โดยมีนายอำเภอทั้ง 878 อำเภอเป็นผู้นำในการสำรวจ ตรวจสอบ หาข้อมูลคนเดือดร้อน หรือ “คนจน” ในพื้นที่ ซึ่งนิยามคำว่า “ยากจน” ไม่ได้มีนัยสำคัญเพียงแค่เรื่องเศรษฐกิจอย่างเดียว แต่หมายความรวมถึง “ความเดือดร้อนของพี่น้องประชาชนทุกเรื่อง ทุกประเภท ที่ประชาชนเดือดร้อนและไม่สามารถแก้ไขได้ด้วยตนเอง” เช่น ไม่มีบัตรประชาชน ไม่มีทะเบียนบ้าน ติดหนี้นอกระบบ มีคนติดยาเสพติดในครอบครัว หรือป่วยติดเตียง เป็นต้น ซึ่งเป็นสิ่งสำคัญที่มีปัญหาแตกต่างกันไป โดยมีเป้าหมายที่เราจะแก้ไขปัญหาความยากจนให้สำเร็จในสิ้นเดือนกันยายน 2565 จึงขอให้นายอำเภอที่เข้ารับการศึกษาอบรมได้ตระหนักและประสานแจ้งไปยังเพื่อนนายอำเภอทั่วประเทศ ในการค้นหาเป้าหมายคนจนกว่า 25 ล้านครัวเรือนให้ครบถ้วน โดยใช้ความรู้ความสามารถในการอำนวยการให้พื้นที่สามารถขับเคลื่อนให้บรรลุเป้าหมาย ทั้งการ Re X-Ray ข้อมูลในระบบ TPMAP ของสภาพัฒนาการเศรษฐกิจและสังคมแห่งชาติที่มีอยู่ประมาณ 1,025,000 คน เพื่อไม่ทิ้งใครไว้ข้างหลังตามนโยบายนายกรัฐมนตรี โดยมอบหมายทีมงานในพื้นที่ใช้ระบบ ThaiQM ไปสำรวจข้อมูลเพิ่มเติม ซึ่งยังอยู่ระหว่างการสำรวจอีก 11 ล้านครัวเรือน ต้องสำรวจให้แล้วเสร็จภายในวันที่ 30 มิถุนายน 2565 ทั้งนี้ จากข้อมูล ณ วันที่ 16 พฤษภาคม 2565 พบว่า มีจำนวนครัวเรือนที่ประสบปัญหาความยากจน จำนวน 3,320,238 ครัวเรือน โดยเป็นครัวเรือนนอกระบบ TPMAP ถึง 2,670,000 ครัวเรือน จึงถือว่าการริเริ่ม Re X-ray สำรวจข้อมูลเพิ่มเติมเป็นการดำเนินการที่มีคุณค่าในการช่วยเหลือพี่น้องประชาชนอย่างยิ่ง โดยประการถัดไปทุกปัญหาความเดือดร้อนที่ได้รับข้อมูลจากการสำรวจ นายอำเภอต้องเป็นแม่ทัพ เป็นผู้นำในการบูรณาการร่วมกับส่วนราชการที่เกี่ยวข้องไปดำเนินการแก้ไขปัญหาให้เสร็จภายในวันที่ 30 กันยายน 2565 แม้จะดูว่าเวลาค่อนข้างจำกัด แต่ทั้งนี้ทั้งนั้น การทำงานต้องมีเป้าหมาย มีวัตถุประสงค์ และต้องมีกรอบระยะเวลาที่เราต้องพยายามผลักดันขับเคลื่อนให้ประสบความสำเร็จให้ได้ในเวลาจำกัด ด้วยการสร้างทีม มอบหมายให้ทีม และกำกับดูแลทีม เอาใจใส่ทีม ทำให้ทีมขับเคลื่อนงานให้สำเร็จ ด้วยภาวะผู้นำ ความรู้ความสามารถของแต่ละท่าน เพราะ “เป้าหมายมีไว้ให้พุ่งชน” แก้ไขปัญหาให้สำเร็จให้ได้มากที่สุด ตามหลักการบริหารที่สำคัญหลักหนึ่งที่ว่า “ชีวิตผู้บริหารต้องมีความยืดหยุ่นในการบริหารจัดการ ถ้าระดมสรรพกำลังทุกส่วนมาลุยงานไปด้วยกัน ก็จะมีคนทำงานเพิ่ม 10 เท่า งานก็จะสำเร็จเร็วขึ้น ความเปรื่องปราชญ์ในการบริหารจัดการงานจะเพิ่มขึ้น ถ้าทุกคนช่วยกันแลกเปลี่ยนอย่างเต็มที่”
“หลักสูตรนักบริหารระดับสูงจะเป็นประโยชน์และสร้างความภาคภูมิใจให้กับทุกท่านในการใช้ชีวิตร่วมกัน ทำให้มีเพื่อนเพิ่มมากขึ้น ซึ่งนับตั้งแต่วันนี้ ทุกท่านจะมีเพื่อคู่คิด มิตรคู่ใจ มีคนช่วยเหลือสนับสนุนเพื่อขับเคลื่อนงานส่วนรวม และขอให้จดจำไว้ว่า “ถ้าเราเป็นคนไทย กินนอนด้วยกัน ถือว่าเป็นเหมือนญาติสนิท เป็นเหมือนเพื่อนตาย มีอะไรขอให้ช่วยเหลือเกื้อกูลซึ่งกันและกัน” เพื่อความผาสุกของประเทศชาติ และความสุขของพี่น้องประชาชนคนไทยอย่างยั่งยืน” นายสุทธิพงษ์ฯ กล่าวในช่วงท้าย
ด้าน นายบุญธรรม ถาวรทัศนกิจ กล่าวว่า หลักสูตรนักปกครองระดับสูงเป็นหลักสูตรเพื่อพัฒนาผู้บริหารให้เป็นผู้นำที่มีวิสัยทัศน์ เป็นผู้นำการเปลี่ยนแปลงที่มีสมรรถนะด้านการบริหารจัดการที่ดี รวมทั้งเป็นผู้มีคุณธรรมและจริยธรรม พร้อมสำหรับการเป็นผู้บริหารระดับสูงในอนาคต เป็นหลักสูตรที่สำนักงาน ก.พ. ให้การรับรองว่าผู้ผ่านการฝึกอบรมฯ เป็นผู้ที่มีคุณสมบัติเสมือนได้ผ่านการฝึกอบรมหลักสูตรนักบริหารระดับสูง (นบส.) ของสำนักงาน ก.พ. โดยมีระยะเวลาฝึกอบรมรวม 10 สัปดาห์ ตั้งแต่วันที่ 17 พฤษภาคม - 22 กรกฎาคม 2565 ที่กรุงเทพมหานคร และวิทยาลัยมหาดไทย อ.บางละมุง จ.ชลบุรี โดยมีกิจกรรมต่าง ๆ ทั้งในห้องเรียนและนอกสถานที่ อาทิ การเรียนรู้ทักษะการทำงานเป็นทีม ด้วยการฝึกอบรมวิชาลูกเสือ ณ ค่ายลูกเสือวชิราวุธ อ.ศรีราชา จ.ชลบุรี การเรียนรู้จากการปฏิบัติ (Action Learning) ด้วยการศึกษาข้อมูลจริงในพื้นที่ชุมชน/หมู่บ้านประยุกต์กับการศึกษาในห้องเรียนเพื่อใช้แก้ไขปัญหาต่าง ๆ ของพื้นที่ การทัศนศึกษาดูงานนอกสถานที่ และการจัดทำรายงานการศึกษาส่วนบุคคล และรายงานกลุ่ม เพื่อเสนอแนะแนวทางการบริหารหรือการพัฒนาหน่วยงาน ให้บรรลุผลสัมฤทธิ์ นำไปสู่การ “บำบัดทุกข์ บำรุงสุข” ให้กับพี่น้องประชาชน

ที่มา : https://www.thaigov.go.th/news/contents/details/54663