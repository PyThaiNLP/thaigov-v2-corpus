รัฐบาลไทย-ข่าวทำเนียบรัฐบาล-โฆษกกระทรวงสาธารณสุข เปิดการอบรมให้ความรู้การดำเนินโครงการ CoST ประจำปีงบประมาณ พ.ศ. 2565


วันศุกร์ที่ 7 มกราคม 2565
โฆษกกระทรวงสาธารณสุข เปิดการอบรมให้ความรู้การดำเนินโครงการ CoST ประจำปีงบประมาณ พ.ศ. 2565
โฆษกกระทรวงสาธารณสุข เปิดการอบรมให้ความรู้การดำเนินโครงการความโปร่งใสในการก่อสร้างภาครัฐ (Infrastructure Transparency Initiative : CoST) ประจำปีงบประมาณ พ.ศ. 2565 พร้อมมอบนโยบายให้หน่วยงานในสังกัดกระทรวงสาธารณสุขปฏิบัติงานอย่างถูกต้อง โปร่งใส
โฆษกกระทรวงสาธารณสุข เปิดการอบรมให้ความรู้การดำเนินโครงการความโปร่งใสในการก่อสร้างภาครัฐ (Infrastructure Transparency Initiative : CoST) ประจำปีงบประมาณ พ.ศ. 2565 พร้อมมอบนโยบายให้หน่วยงานในสังกัดกระทรวงสาธารณสุขปฏิบัติงานอย่างถูกต้อง โปร่งใส เพื่อประโยชน์ของประเทศชาติและประชาชน
เมื่อวันที่ 7 มกราคม 2565 ที่กระทรวงสาธารณสุข จังหวัดนนทบุรี นายแพทย์รุ่งเรือง  กิจผาติ ที่ปรึกษาระดับกระทรวง (นายแพทย์ทรงคุณวุฒิ) และโฆษกกระทรวงสาธารณสุข เป็นประธานในพิธีเปิดการอบรมให้ความรู้การดำเนินโครงการความโปร่งใสในการก่อสร้างภาครัฐ (Infrastructure Transparency Initiative : CoST) ประจำปีงบประมาณ พ.ศ. 2565
นายแพทย์รุ่งเรือง กล่าวว่า การดำเนินการจัดซื้อจัดจ้าง หรือการก่อสร้างของหน่วยงานในสังกัดกระทรวงสาธารณสุข ล้วนส่งผลกระทบต่อชีวิตของประชาชน เช่น การก่อสร้างโรงพยาบาล การจัดซื้อวัคซีน ยา และเวชภัณฑ์ เพื่อรักษาผู้ป่วย จึงต้องดำเนินการอย่างโปร่งใส สุจริต ทั้งในกรอบแนวคิดหรือเจตนา วิธีการ และการจัดการ ตลอดจนกล้าเปิดเผยข้อมูลต่อประชาชน ซึ่งการเข้าร่วมโครงการความโปร่งใสในการก่อสร้างภาครัฐ (Infrastructure Transparency Initiative : CoST) ถือเป็นเครื่องมือที่ช่วยป้องกันไม่ให้เกิดข้อผิดพลาด ทั้งโดยเจตนา และที่มิได้เจตนา
นอกจากนี้ กระทรวงสาธารณสุข ถือเป็นกระทรวงสีขาว ที่ประชาชนให้การยอมรับ และรัฐมนตรีว่าการกระทรวงสาธารณสุข ได้กำหนดให้การต่อต้านการทุจริต เป็นนโยบายของกระทรวงสาธารณสุข ที่ต้องดำเนินการอย่างจริงจังและเด็ดขาด เพื่อประโยชน์ของประเทศชาติและประชาชน
ทั้งนี้ การอบรมให้ความรู้การดำเนินโครงการความโปร่งใสในการก่อสร้างภาครัฐ (Infrastructure Transparency Initiative : CoST) ประจำปีงบประมาณ พ.ศ. 2565 จัดขึ้นโดยศูนย์ปฏิบัติการต่อต้านการทุจริต กระทรวงสาธารณสุข เพื่อให้ผู้รับผิดชอบงานพัสดุระดับกรมและระดับหน่วยงาน ของหน่วยงานในสังกัดกระทรวงสาธารณสุข ที่ได้รับการคัดเลือกเข้าร่วมโครงการ CoST ประจำปีงบประมาณ พ.ศ. 2565 จำนวน 8 หน่วยงาน ได้แก่ กรมสนับสนุนบริการสุขภาพ กรมสุขภาพจิต สำนักงานปลัดกระทรวงสาธารณสุข กรมควบคุมโรค กรมวิทยาศาสตร์การแพทย์ กรมอนามัย สถาบันพระบรมราชชนก และโรงพยาบาลบ้านแพ้ว (องค์การมหาชน) มีความรู้ ความเข้าใจในขั้นตอน รายการข้อมูลที่ต้องใช้ในการเปิดเผยข้อมูลสำหรับโครงการ CoST ของประเทศไทย เป็นไปตามแนวทาง CoST และยังส่งผลต่อการประเมิน ITA ของกระทรวงสาธารณสุข  โดยได้รับเกียรติจากนางสาววันทนี  ทรัพย์สุขสำราญ ผู้อำนวยการกลุ่มงานวิเคราะห์และพัฒนาความโปร่งใสในการก่อสร้างภาครัฐ และนางสาวพัทธนันท์  ทรัพย์เจริญ นักวิชาการคลังปฏิบัติการ กองความร่วมมือและความโปร่งใสในการจัดซื้อจัดจ้างภาครัฐ กรมบัญชีกลาง เป็นวิทยากรบรรยาย
************************************​​​​​​7 มกราคม 2565

ที่มา : https://www.thaigov.go.th/news/contents/details/50313