รัฐบาลไทย-ข่าวทำเนียบรัฐบาล-สธ.เตือนภัยเพจหลอกขายผลิตภัณฑ์สุขภาพ ตัดต่อคลิปผู้บริหารกระทรวงโฆษณาสินค้า เตรียมดำเนินคดีตามกฎหมาย


วันเสาร์ที่ 12 กุมภาพันธ์ 2565
สธ.เตือนภัยเพจหลอกขายผลิตภัณฑ์สุขภาพ ตัดต่อคลิปผู้บริหารกระทรวงโฆษณาสินค้า เตรียมดำเนินคดีตามกฎหมาย
กระทรวงสาธารณสุข เตือนประชาชนอย่าหลงเชื่อโฆษณาผลิตภัณฑ์สุขภาพในเฟซบุ๊ก ตัดต่อคลิปผู้บริหารกระทรวงสาธารณสุขใส่เสียงปลอมหลอกขายผลิตภัณฑ์ และแอบอ้างชื่อหน่วยงานในสังกัดเพื่อสร้างความน่าเชื่อถือ เตรียมดำเนินการเอาผิดตามกฎหมาย
นายแพทย์รุ่งเรือง กิจผาติ ที่ปรึกษาระดับกระทรวง และโฆษกกระทรวงสาธารณสุข กล่าวถึงกรณี มีเพจเฟซบุ๊กขายผลิตภัณฑ์สุขภาพ นำคลิปข่าวของ นายแพทย์ธงชัย กีรติหัตถยากร รองปลัดกระทรวงสาธารณสุข จากสื่อโทรทัศน์ช่องหนึ่ง ตัดต่อเสียงพูดโฆษณาขายสินค้า รวมถึงอ้างชื่อหน่วยงาน อย. และกรมอนามัย เพื่อสร้างความน่าเชื่อถือ สร้างความเสียหายต่อกระทรวงสาธารณสุขและผู้บริหารที่ถูกกล่าวอ้าง เบื้องต้น ได้ประสานไปยังสื่อช่องที่ปรากฏในคลิปแล้ว พบว่าโฆษณาดังกล่าวไม่ได้เป็นการเผยแพร่ของสถานี จึงได้มอบให้กองกฎหมาย ประสานงานกับกระทรวงดิจิทัลเพื่อเศรษฐกิจและสังคม ซึ่งดูแลศูนย์ต่อต้านข่าวปลอม ดำเนินการทางกฎหมายต่อไป โดยการกระทำดังกล่าวมีความผิดตามพระราชบัญญัติว่าด้วยการกระทำความผิดเกี่ยวกับคอมพิวเตอร์ พ.ศ. 2550 และที่แก้ไขเพิ่มเติม พ.ศ. 2560 “มาตรา 16 ผู้ใดนําเข้าสู่ระบบคอมพิวเตอร์ที่ประชาชนทั่วไปอาจเข้าถึงได้ซึ่งข้อมูลคอมพิวเตอร์ที่ปรากฏเป็นภาพของผู้อื่น และภาพนั้นเป็นภาพที่เกิดจากการสร้างขึ้น ตัดต่อ เติม หรือดัดแปลง ด้วยวิธีการทางอิเล็กทรอนิกส์หรือวิธีการอื่นใด โดยประการที่น่าจะทำให้ผู้อื่นนั้นเสียชื่อเสียง ถูกดูหมิ่น ถูกเกลียดชัง หรือได้รับความอับอาย ต้องระวางโทษจําคุกไม่เกินสามปี และปรับไม่เกินสองแสนบาท”
“ปัจจุบัน ข้อมูลข่าวสารบนโลกออนไลน์มีปริมาณมาก ขอให้ประชาชนพิจารณาข้อมูลที่ได้รับอย่างรอบคอบ หรือสอบถามความถูกต้องจากหน่วยงานที่เกี่ยวข้องหรือหน่วยงานที่ถูกกล่าวอ้าง เพื่อป้องกันการหลอกลวง โดยเฉพาะหากเป็นเรื่องที่เกี่ยวข้องกับสุขภาพ ไม่ควรหลงเชื่อผลิตภัณฑ์ที่โอ้อวดสรรพคุณเกินจริง หากมีปัญหาสุขภาพขอให้ปรึกษาแพทย์หรือบุคลากรสาธารณสุขในสถานพยาบาลใกล้บ้าน และหากพบเบาะแสการโฆษณาผิดกฎหมาย โอ้อวดเกินจริง สงสัยหลอกลวงผู้บริโภค สามารถแจ้งได้ที่ สายด่วน อย. 1556  หรือสำนักงานสาธารณสุขจังหวัดทั่วประเทศ” นายแพทย์รุ่งเรืองกล่าว
**************************************  12 กุมภาพันธ์ 2565

ที่มา : https://www.thaigov.go.th/news/contents/details/51493