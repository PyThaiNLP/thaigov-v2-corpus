รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม เร่งรัดหน่วยงาน หลังทำงบประมาณล่าช้า หวั่นกระทบงบปีหน้า ตั้งคณะกรรมการเร่งจัดการ


วันพุธที่ 19 มกราคม 2565
พิมพ์
รัฐมนตรีว่าการกระทรวงยุติธรรม เร่งรัดหน่วยงาน หลังทำงบประมาณล่าช้า หวั่นกระทบงบปีหน้า ตั้งคณะกรรมการเร่งจัดการ
รัฐมนตรีว่าการกระทรวงยุติธรรม เร่งรัดหน่วยงาน หลังทำงบประมาณล่าช้า หวั่นกระทบงบปีหน้า ตั้งคณะกรรมการเร่งจัดการ พร้อมสั่งทำระบบรองรับคำร้องขอรื้อฟื้นคดีอาญา กำชับคดีรถหรูเร่งทำให้เสร็จ
เมื่อวันที่ 19 มกราคม 2565 เวลา 09.30 น. มีการประชุมผู้บริหารกระทรวงยุติธรรม ผ่านระบบวิดีโอคอนเฟอเรนซ์ โดยมีนายสมศักดิ์ เทพสุทิน รัฐมนตรีว่าการกระทรวงยุติธรรม เป็นประธานการประชุม โดยเข้าระบบจากรัฐสภา พร้อมด้วย ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม ว่าที่ร้อยตรี ธนกฤต จิตรอารีย์รัตน์ เลขานุการรัฐมนตรีว่าการกระทรวงยุติธรรม น.ส.ณัฐธ์ภัสส์ ยงใจยุทธ ผู้ช่วยรัฐมนตรีประจำกระทรวงยุติธรรม อธิบดีกรมต่างๆ และผู้บริหารกระทรวงยุติธรรม ร่วมการประชุม
นายสมศักดิ์ กล่าวว่า ในเรื่องของการบริหารงบประมาณการใช้จ่ายในกระทรวงที่เกิดความล่าช้า ที่ผ่านมาตนได้ให้ตั้งคณะกรรมการเพื่อตรวจสอบความล่าช้าในงบลงทุน แต่ยังไม่มีความคืบหน้า ตนจึงขอให้ตั้งคณะทำงานชุดใหม่ขึ้นมา โดยมี พันตำรวจโท ประวุธ วงศ์สีนิล รองปลัดกระทรวงยุติธรรม เป็นประธานคณะกรรมการตรวจสอบความล่าช้าในงบลงทุนและโครงการต่างๆของกระทรวงยุติธรรม โดยขณะนี้ยังมี 2-3 กรมที่ยังทำงบประมาณล่าช้า ซึ่งเรื่องนี้ไม่ได้ยากเลยแต่เพราะเหตุใดทำไมถึงทำได้ล่าช้า เพราะหากเราทำช้าทำไม่ทันจะส่งผลต่องบประมาณที่เราจะได้ รวมทั้งจะถูกตัดงบประมาณในปีต่อไปด้วย และหาก พ.ต.ท.ประวุธ ยังทำไม่ได้อีก ตนจะขอให้คนของสำนักนายกรัฐมนตรี เข้ามาดำเนินการแทน
"เรื่องนี้ผมพยายามทำเพื่อให้สำเร็จมา 2 ปีแล้ว แต่เรื่องก็ยังไม่มีความคืบหน้า ไม่เข้าใจเหมือนกันว่าเรื่องแค่นี้ทำไมทำไม่ได้ เราต้องเร่งแก้ไขให้ได้ไม่เช่นนั้นจะเสียชื่อของพวกเรา เพราะงบประมาณจะถูกตัด งบประมาณของกระทรวงยุติธรรมในแต่ละปีมีน้อยอยู่แล้ว หากถูกตัดจะทำงานในปีต่อไปยากขึ้นไปอีก ผมอยากให้ทุกคนเร่งเอาใจใส่ และยึดภาพรวมกระทรวงเป็นหลัก เรื่องนี้ไม่ใช่ประโยชน์ของคนใดคนหนึ่ง " นายสมศักดิ์ กล่าว
ทั้งนี้ นายสมศักดิ์ ยังได้สอบถามถึงความคืบหน้าการรื้อฟื้นคดีอาญา ที่ได้รับความสนใจจากประชาชนเป็นจำนวนมาก โดยได้สั่งการให้ นายวัลลภ นาคบัว รองปลัดกระทรวงยุติธรรม  เซ็ตระบบการรับเรื่องจากประชาชนให้เรียบร้อย เพื่อเป็นการอำนวยความสะดวกให้ประชาชนสามารถเข้าถึงกระบวนการได้โดยง่าย ขอให้ทำให้เสร็จเรียบร้อยภายในสัปดาห์นี้ นอกจากนี้นายสมศักดิ์ ยังได้ติดตามผลการดำเนินงานของกรมสอบสวนคดีพิเศษ(ดีเอสไอ) ในเรื่องของคดีรถหรู เพราะที่ผ่านมาได้รับปากกับประชาชนไว้ว่าต้องเร่งทำให้สำเร็จ ดังนั้นก็ต้องทำให้ได้ตามที่รับปากไว้

ที่มา : https://www.thaigov.go.th/news/contents/details/50680