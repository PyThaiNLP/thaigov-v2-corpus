รัฐบาลไทย-ข่าวทำเนียบรัฐบาล-สองตายายมีกำลังใจสู้ชีวิต หลัง รมว.พม. นำทีม One Home พม. จ.พิษณุโลก รุดช่วยแก้ปัญหาจากวิกฤตโควิด - 19


วันอังคารที่ 15 กุมภาพันธ์ 2565
สองตายายมีกำลังใจสู้ชีวิต หลัง รมว.พม. นำทีม One Home พม. จ.พิษณุโลก รุดช่วยแก้ปัญหาจากวิกฤตโควิด - 19
สองตายายมีกำลังใจสู้ชีวิต หลัง รมว.พม. นำทีม One Home พม. จ.พิษณุโลก รุดช่วยแก้ปัญหาจากวิกฤตโควิด - 19
วันที่ 14 ก.พ. 65 เวลา 13.00 น. นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) นำทีมคณะผู้บริหาร และทีม One Home พม. จังหวัดพิษณุโลก ลงพื้นที่บ้านหนองไผ่ล้อม ตำบลบึงพระ อำเภอเมืองพิษณุโลก เพื่อเร่งให้ความช่วยเหลือคุณยาย อายุ 71 ปี มีสายตาเลือนลาง 1 ข้าง เดินไม่สะดวกจากอาการปวดขา ต้องใช้ไม้เท้าช่วยเดิน อาศัยอยู่กับคุณตา อายุ 67 ปี เริ่มมีอาการหลงลืม ในบ้านสภาพเก่าทรุดโทรมบนที่ดินของกรมเจ้าท่า มีเพียงรายได้จากเบี้ยยังชีพผู้สูงอายุและบัตรสวัสดิการแห่งรัฐ  แต่ด้วยสถานการณ์โควิด - 19 ที่ยาวนาน ทำให้คุณยายขาดรายได้จากการขายอาหารตามสั่ง เพราะแทบไม่มีลูกค้า อีกทั้งมีภาระหนี้สินสะสมจำนวนมากจากธนาคารออมสินและกองทุนหมู่บ้าน อีกทั้งค้างชำระค่าไฟฟ้ามากกว่า 1 ปี
นายจุติ กล่าวว่า ในเบื้องต้น ตนได้มอบสิ่งของเครื่องใช้ที่จำเป็นให้คุณตา คุณยาย เพื่อบรรเทาความเดือดร้อนเฉพาะหน้า และมอบหมายให้พัฒนาสังคมและความมั่นคงของมนุษย์จังหวัดพิษณุโลก พร้อมทั้งทีม One Home เร่งดำเนินเรื่องขอเงินสงเคราะห์ และประสานช่วยเหลือเรื่องภาระหนี้สินและค่าไฟฟ้าที่ค้างชำระ รวมทั้งการปรับปรุงบ้านให้มีความแข็งแรงและถูกสุขลักษณะบนที่ดินที่ถูกกฎหมาย อีกทั้งช่วยหาออเดอร์สำหรับรับทำอาหารกล่อง เพื่อเพิ่มรายได้อีกทางหนึ่ง
ด้านคุณยายบอกว่า ตนมีกำลังใจมากเลยค่ะ คลายเครียดไปเยอะ เพราะตอนกลางคืนนอนไม่หลับ ได้แต่นอนคิดในใจว่าจะมีเงินใช้หนี้หรือป่าว ในขณะที่คุณตาบอกว่า ชื่นใจแล้วครับ
หากท่านประสบปัญหาความเดือดร้อนหรือได้รับผลกระทบจากโควิด - 19 ขอให้ท่านโทรมาที่ สายด่วน พม. โทร. 1300 ตลอด 24 ชั่วโมง หรือเข้ามาติดต่อที่สำนักงานพัฒนาสังคมและความมั่นคงของมนุษย์จังหวัดทั่วประเทศ

ที่มา : https://www.thaigov.go.th/news/contents/details/51572