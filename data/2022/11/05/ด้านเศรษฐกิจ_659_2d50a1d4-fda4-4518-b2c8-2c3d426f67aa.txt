รัฐบาลไทย-ข่าวทำเนียบรัฐบาล-รฟม. พร้อมเยียวยาผู้ใช้บริการจอดรถรายเดือน


วันพุธที่ 18 สิงหาคม 2564
รฟม. พร้อมเยียวยาผู้ใช้บริการจอดรถรายเดือน
จากสถานการณ์การแพร่ระบาดของเชื้อไวรัส COVID-19
ตามที่ รัฐบาล โดยศูนย์บริหารสถานการณ์แพร่ระบาดของโรคติดเชื้อไวรัสโคโรนา 2019 (ศบค.) ได้กำหนดมาตรการป้องกันการแพร่ระบาดของเชื้อไวรัส COVID-19 ในช่วงที่ผ่านมา โดยให้หน่วยงานภาครัฐและเอกชนที่ตั้งอยู่ในเขตพื้นที่กรุงเทพมหานครและจังหวัดปริมณฑล ดำเนินมาตรการปฏิบัติงานนอกสถานที่ตั้ง และมุ่งเน้นการปฏิบัติงานหรือจัดกิจกรรมโดยวิธีอิเล็กทรอนิกส์ให้มากที่สุด เพื่อลดจำนวนผู้เข้าปฏิบัติงานและปริมาณการเดินทาง ตั้งแต่วันที่ 12 กรกฎาคม 2564 เป็นต้นไป ส่งผลให้ผู้ใช้บริการจอดรถรายเดือนของการรถไฟฟ้าขนส่งมวลชนแห่งประเทศไทย (รฟม.) ต้องเสียโอกาสในการใช้บริการจอดรถรายเดือนในช่วงมาตรการดังกล่าว นั้น
นายภคพงศ์ ศิริกันทรมาศ ผู้ว่าการ รฟม. เปิดเผยว่า รฟม. ได้ตระหนักถึงสิทธิ์ของผู้ใช้บริการจอดรถรายเดือน  ดังกล่าว จึงได้ออกประกาศ รฟม. ณ วันที่ 9 สิงหาคม 2564 เรื่อง แนวทางเยียวยาผู้ใช้บริการจอดรถรายเดือน เนื่องจากสถานการณ์การแพร่ระบาดของโรคติดเชื้อไวรัสโคโรนา 2019 ฉบับที่ 3 เพื่อเป็นการเยียวยาผู้ใช้บริการจอดรถรายเดือนของ รฟม. โดยผู้ใช้บริการจอดรถรายเดือนจะได้รับการชดเชยระยะเวลาจอดรถตามจำนวนวันที่ผู้ใช้บริการคงเหลือหลังวันที่ 12 กรกฎาคม 2564 และจะได้รับการรักษาสิทธิ์จอดรถรายเดือน ซึ่งผู้ใช้บริการจอดรถรายเดือนสามารถติดต่อขอรับการชดเชยสิทธิ์รายเดือนได้ที่ห้องทำบัตรจอดรถรายเดือน ณ อาคารและลานจอดรถของ รฟม. ภายในวันที่ 2 กันยายน 2564 และผู้ใช้บริการจอดรถรายเดือนต้องมาใช้สิทธิ์ภายในระยะเวลา 1 เดือน หลังจากวันที่ได้ขอรับชดเชยสิทธิ์รายเดือนดังกล่าว
ทั้งนี้ รฟม. ได้เปิดให้บริการจอดรถรายเดือนในแนวสายทางรถไฟฟ้ามหานคร สายเฉลิมรัชมงคล (MRT   สายสีน้ำเงิน) ได้แก่ อาคารจอดแล้วจร 2 แห่ง ที่สถานีลาดพร้าว และสถานีหลักสอง ลานจอดแล้วจร 8 แห่ง ที่สถานีรัชดาภิเษก สถานีศูนย์วัฒนธรรมแห่งประเทศไทย (2 ลาน) สถานีพระราม 9 สถานีสุขุมวิท สถานีศูนย์การประชุมแห่งชาติสิริกิติ์ (2 ลาน) และสถานีสามย่าน และที่จอดรถรายเดือนในแนวสายทางรถไฟฟ้ามหานคร สายฉลองรัชธรรม (MRT สายสีม่วง) ได้แก่ อาคารจอดแล้วจร 4 แห่ง ที่สถานีคลองบางไผ่ สถานีสามแยกบางใหญ่ สถานีบางรักน้อยท่าอิฐ และสถานีแยกนนทบุรี 1 รวมถึงที่จอดรถรายเดือนในแนวทางรถไฟฟ้าสายสีเขียว ช่วงแบริ่ง - สมุทรปราการ ได้แก่ ลานจอดแล้วจรที่สถานีเคหะสมุทรปราการ สอบถามรายละเอียดเพิ่มเติมได้ที่ www.mrta.co.th และเฟซบุ๊กแฟนเพจการรถไฟฟ้าขนส่งมวลชนแห่งประเทศไทย หรือ Call Center รฟม. โทร. 0 2716 4044

ที่มา : https://www.thaigov.go.th/news/contents/details/44879