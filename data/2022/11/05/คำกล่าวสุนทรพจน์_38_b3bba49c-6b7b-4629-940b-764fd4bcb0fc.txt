รัฐบาลไทย-ข่าวทำเนียบรัฐบาล-ถ้อยแถลงนายกรัฐมนตรี สำหรับการประชุมสุดยอดอาเซียน-รัสเซีย ครั้งที่ 4


วันพฤหัสบดีที่ 28 ตุลาคม 2564
พิมพ์
ถ้อยแถลงนายกรัฐมนตรี สำหรับการประชุมสุดยอดอาเซียน-รัสเซีย ครั้งที่ 4
ถ้อยแถลงนายกรัฐมนตรี สำหรับการประชุมสุดยอดอาเซียน-รัสเซีย ครั้งที่ 4
ถ้อยแถลงนายกรัฐมนตรี
สำหรับการประชุมสุดยอดอาเซียน-รัสเซีย ครั้งที่ 4
ในโอกาสครบรอบ 30 ปี ความสัมพันธ์อาเซียน-รัสเซีย
วันพฤหัสบดีที่ 28 ตุลาคม 2564 เวลา 14.00-15.00 น.
* * * * *
ใต้ฝ่าละอองธุลีพระบาท
ท่านประธานาธิบดีวลาดิมีร์ ปูติน
และ ฯพณฯ ทั้งหลาย
1.       ผมมีความยินดีอย่างยิ่งที่ได้มีโอกาสร่วมต้อนรับท่านประธานาธิบดีปูติน สู่การประชุมสุดยอดอาเซียน-รัสเซีย ในวาระสำคัญแห่งการฉลองครบรอบ 25 ปีของความสัมพันธ์คู่เจรจาอาเซียน-รัสเซีย และ 30 ปีของความสัมพันธ์อาเซียน-รัสเซีย และผมขอใช้โอกาสนี้ ขอบคุณกัมพูชา ในฐานะประเทศผู้ประสานงาน ความสัมพันธ์อาเซียน-รัสเซีย ที่ได้กล่าวถ้อยแถลงในนามของอาเซียน
2.       เป็นเวลา 3 ปีแล้วที่อาเซียนและรัสเซียได้ยกระดับความสัมพันธ์เป็นหุ้นส่วนทางยุทธศาสตร์  โดยพวกเราได้ทุ่มเทเวลาเกือบ 2 ปีที่ผ่านมา ในการต่อสู้กับกระแสความพลิกผัน และความท้าทายใหม่ ๆ  ของโลกจากวิกฤติโควิด-19 ผมจึงยินดีที่ได้เห็นบทบาทอันสร้างสรรค์ของรัสเซียต่อโครงสร้างสถาปัตยกรรม  ในภูมิภาคที่มีอาเซียนเป็นแกนกลาง รวมทั้งการดำเนินนโยบายมุ่งตะวันออกของรัสเซีย ซึ่งสะท้อนถึงความเกี่ยวพันทางภูมิรัฐศาสตร์ที่แนบแน่นระหว่างรัสเซียกับประเทศในภูมิภาค เมื่อคำนึงว่าพื้นที่ 2 ใน 3 ของรัสเซียอยู่ในทวีปเอเชีย  ซึ่งทำให้ความร่วมมือระหว่างอาเซียนกับรัสเซียมีความก้าวหน้าและมีผลลัพธ์ที่เป็นรูปธรรมในทุกมิติ ท่ามกลางช่วงเวลาที่ยากลำบากนี้
3.       ในด้านการเมืองและความมั่นคง ไทยยินดีที่อาเซียนและรัสเซียมีเจตนารมณ์ร่วมในการผลักดันความร่วมมือบนพื้นฐานของการมีผลประโยชน์ร่วมกัน การเพิ่มพูนความร่วมมือในการแก้ไขปัญหาอาชญากรรมข้ามชาติ การเสริมสร้างความมั่นคงในการใช้เทคโนโลยีสารสนเทศ และการรับมือกับประเด็นความท้าทายด้านความมั่นคงรูปแบบใหม่ โดยไทยสนับสนุนให้รัสเซียพิจารณาส่งเสริมความร่วมมือที่สอดคล้องกับสาขาที่ระบุในมุมมองอาเซียนต่ออินโด-แปซิฟิก บนหลักการ 3 เอ็ม คือ การไว้เนื้อเชื่อใจซึ่งกันและกัน การเคารพซึ่งกันและกัน และการมีผลประโยชน์ร่วมกัน
4.       ไทยเห็นคุณค่าของบทบาทที่แข็งขันของรัสเซียในกลไกที่อาเซียนมีบทบาทนำ เพื่อส่งเสริมสันติภาพ ความมั่นคง และเสถียรภาพในภูมิภาค ทั้งในกรอบ EAS, ARF และ ADMM Plus ตลอดจนมีความยินดีที่ได้ร่วมอุปถัมภ์ถ้อยแถลงผู้นำ EAS ว่าด้วยการเจริญเติบโตทางเศรษฐกิจผ่านการฟื้นฟูของการท่องเที่ยว และรอคอยการฝึกผสมทางทะเลครั้งแรกระหว่างอาเซียนกับรัสเซียที่จะจัดขึ้นในโอกาสอันใกล้นี้
5.     ในด้านเศรษฐกิจ ผมเห็นว่า อาเซียนกับรัสเซียยังมีศักยภาพที่จะขยายความร่วมมือด้านการค้าและการลงทุนระหว่างกันได้อีกมาก โดยเราควรพิจารณาแนวทางเพื่อขจัดอุปสรรคทางการค้าและสร้างความสอดคล้องด้านพิธีการศุลกากร ตลอดจนใช้ประโยชน์จากการที่รัสเซียมีเศรษฐกิจขนาดใหญ่ และมีความก้าวหน้าด้านวิทยาศาสตร์ เทคโนโลยี และนวัตกรรม อันดับต้น ๆ ของโลก รวมทั้งเป็นผู้ส่งออกพลังงานที่สำคัญของโลก โดยเฉพาะน้ำมันและก๊าซ ซึ่งจะช่วยเสริมสร้างความร่วมมือเพื่อความมั่นคงทางพลังงานระหว่างกัน
6.    ด้วยเหตุนี้ ไทยจึงสนับสนุนข้อเสนอของรัสเซียในการประกาศให้ปี 2565 เป็นปีแห่ง
ความร่วมมือด้านวิทยาศาสตร์และเทคโนโลยีอาเซียน-รัสเซีย เพื่อต่อยอดความร่วมมือด้านวิทยาศาสตร์และเทคโนโลยีที่รัสเซียมีความเชี่ยวชาญ อาทิ ความร่วมมือด้านการวิจัยและพัฒนาวัคซีน รวมถึงความร่วมมือภายใต้โมเดลเศรษฐกิจ BCG โดยเฉพาะในด้านพลังงานทางเลือกและพลังงานหมุนเวียน ซึ่งไทยให้ความสำคัญ เนื่องจากสามารถนำไปสู่การเจริญเติบโตที่สมดุล ยั่งยืน และครอบคลุมร่วมกันต่อไป
7.       เมื่อเดือนที่แล้ว ผมยินดีที่ได้มีโอกาสเข้าร่วมกล่าวในการประชุม Eastern Economic Forum ครั้งที่ 6 ตามคำเชิญของท่านประธานาธิบดีปูติน ซึ่งทำให้ผมตระหนักว่า ข้อเสนอ Greater Eurasian Partnership ของท่านประธานาธิบดีปูติน สามารถเชื่อมโยงกับแผนแม่บทว่าด้วยความเชื่อมโยงระหว่างกันในอาเซียน ค.ศ. 2025 ตามแนวคิดการเชื่อมโยงยุทธศาสตร์ความเชื่อมโยงต่าง ๆ เพื่อขับเคลื่อนความเป็นหุ้นส่วนระหว่างภูมิภาคเพื่อการฟื้นฟูจากโควิด-19 ผ่านกุญแจสำคัญ 3 ดอก คือ การพัฒนาโครงสร้างพื้นฐานและระบบขนส่งที่ทันสมัยและยั่งยืน การส่งเสริมให้อาเซียนและรัสเซียเข้าเป็นส่วนสำคัญที่เข้มแข็งของห่วงโซ่อุปทานโลก และการใช้ประโยชน์จากเทคโนโลยีดิจิทัล
8.       ท้ายที่สุดนี้ ผมยินดีที่จะแจ้งว่า ไทยพร้อมเป็นเจ้าภาพเอเปคปี 2565 โดยเน้นการสร้างภูมิภาคเอเชีย-แปซิฟิก ในบริบทโลกหลังโควิด-19 ที่เปิดกว้าง เชื่อมโยง ยั่งยืน สมดุล และทุกคนมีส่วนร่วม ซึ่งไทยหวังว่า จะได้จัดการประชุมแบบกายภาพ หลังจากที่ต้องดำเนินการผ่านระบบ online ติดต่อกันถึงสองปี ผมหวังเป็นอย่างยิ่งที่จะได้ต้อนรับท่านประธานาธิบดีปูตินที่ประเทศไทย หลังจากที่ท่านเคยเดินทางมาเยือนและเข้าร่วมการประชุมผู้นำเอเปคที่ไทยเป็นเจ้าภาพ
9.       ขอบคุณครับ
* * * * *

ที่มา : https://www.thaigov.go.th/news/contents/details/47549