รัฐบาลไทย-ข่าวทำเนียบรัฐบาล-พม. จัดเสวนา เรื่อง "คุกคาม ข่มขืน...ภัยอันตรายจากอำนาจในสังคมไทย" ช่วยหาทางออกแก้ปัญหาความรุนแรงทางเพศ


วันอังคารที่ 3 พฤษภาคม 2565
พม. จัดเสวนา เรื่อง "คุกคาม ข่มขืน...ภัยอันตรายจากอำนาจในสังคมไทย" ช่วยหาทางออกแก้ปัญหาความรุนแรงทางเพศ
พม. จัดเสวนา เรื่อง "คุกคาม ข่มขืน...ภัยอันตรายจากอำนาจในสังคมไทย" ช่วยหาทางออกแก้ปัญหาความรุนแรงทางเพศ
วันนี้ (3 พ.ค. 65) เวลา 09.40 น. นางพัชรี อาระยะกุล ปลัดกระทรวงการพัฒนาสังคมและความมั่นคงของมนุษย์ (ปลัด พม.) เป็นประธานเปิดกิจกรรมเสวนา เรื่อง “คุกคาม ข่มขืน...ภัยอันตรายจากอำนาจในสังคมไทย” พร้อมกล่าวถึงแนวทางการแก้ไขปัญหาความรุนแรงต่อสตรีของกระทรวง พม. โดยมีผู้ร่วมการเสวนา ประกอบด้วย 1. นางจินตนา จันทร์บำรุง อธิบดีกรมกิจการสตรีและสถาบันครอบครัว 2. นายจะเด็จ เชาวน์วิไล ผู้อำนวยการมูลนิธิหญิงชายก้าวไกล 3. นางสาวสุเพ็ญศรี พึ่งโคกสูง ผู้อำนวยการมูลนิธิส่งเสริมความเสมอภาคทางสังคม 4. พ.ต.อ.หญิง ปวีณา เอกฉัตร ผู้กำกับการ (สอบสวน) กองบังคับการตำรวจนครบาล 8 และ 5. คุณเปา (นามสมมติ) ผู้มีประสบการณ์ถูกล่วงละเมิดทางเพศ อีกทั้งมีนางสาวปนัดดา วงศ์ผู้ดี ประธานองค์กรทำดี เป็นผู้ดำเนินรายการ ณ ห้องประชุม ชั้น 2 อาคารกรมพัฒนาสังคมและสวัสดิการ กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ
นางพัชรี กล่าวว่า จากกรณีผู้เสียหายจากการถูกกระทำความรุนแรงทางเพศทั้งการถูกข่มขืนกระทำชำเรา (Rape) และการถูกล่วงละเมิดทางเพศ (Sexual Harassment) สะท้อนให้เห็นถึงวัฒนธรรมในเรื่องความสัมพันธ์เชิงอำนาจ และปัญหาความรุนแรงทางเพศที่ซ่อนอยู่ในสังคมไทย ทั้งเรื่องชายเป็นใหญ่ (Patriarchy) การใช้อำนาจและตำแหน่งในหน้าที่การงาน ซึ่งอาจมีการให้คุณให้โทษเพื่อใช้เป็นเหตุในการกระทำความรุนแรงทางเพศ นอกจากนี้ ยังมีการตีตราและการกล่าวโทษต่อผู้เสียหาย (Victim Blaming) ว่าเป็นต้นเหตุให้เกิดเหตุการณ์ความรุนแรงนั้น ๆ รวมทั้งความเคยชินกับการนำเสนอภาพลักษณ์หรือให้คุณค่าต่อหญิงชายที่แตกต่างกัน และความเข้าใจผิดว่าประเด็นความรุนแรงหรือคุกคามทางเพศเป็นเรื่องส่วนตัว ซึ่งค่านิยมสังคมไทยหลายๆ อย่างที่ถูกสั่งสอนและถ่ายทอดกันมา ได้กดทับให้ผู้หญิงรู้สึกมีความผิด คือการ “โทษเหยื่อ” (Victim Blaming) ซึ่งผู้ถูกล่วงละเมิดทางเพศหลายคนไม่กล้าที่จะร้องเรียน แจ้งความ หรือจัดการปัญหา เนื่องจากกลัวว่า จะถูกสังคม “ด้อยค่า” และเป็นเรื่องที่อยากลืม แต่เมื่อเรื่องเข้าสู่กระบวนการยุติธรรมที่มีผู้ชายเป็นจำนวนมากตั้งแต่ชั้นพนักงานสืบสวน ยิ่งเกิดความอับอายเหมือนถูกล่วงละเมิดซ้ำอีกครั้ง ทั้งนี้ สหวิชาชีพจึงจำเป็นต้องเข้ามามีบทบาทและมีความละเอียดอ่อนในมิติทางเพศมากขึ้น โดยเฉพาะกรณี “เหตุเกิดในครอบครัว” ที่ผู้ถูกกระทำมักจะถูกผู้มีอำนาจเหนือกว่าในครอบครัวข่มขู่หรือใช้กำลังเพื่อให้เรื่องเงียบ
นางพัชรี กล่าวต่อไปว่า กระทรวงการพัฒนาสังคมและความมั่นคงของมนุษย์ (พม.) โดยกรมกิจการสตรีและสถาบันครอบครัว (สค.) ในฐานะศูนย์ประสานการป้องกันและแก้ไขปัญหาการล่วงละเมิดหรือคุกคามทางเพศในการทำงาน (ศปคพ.) มีภารกิจสำคัญในการพัฒนาศักยภาพการคุ้มครองและพิทักษ์สิทธิสตรี และการส่งเสริมความเสมอภาคระหว่างเพศ รวมทั้งมีเจตนารมณ์ที่ไม่ยอมรับและไม่นิ่งเฉยกับการกระทำความรุนแรงในทุกรูปแบบ วันนี้ จึงได้จัดงานเสวนาเรื่อง “คุกคาม ข่มขืน...ภัยอันตรายจากอำนาจในสังคมไทย”  เพื่อสร้างความตระหนักและเสริมสร้างความเข้าใจในประเด็นเรื่องความสัมพันธ์เชิงอำนาจที่ก่อให้เกิดความรุนแรงทางเพศที่เพิ่มมากขึ้นในสังคมไทย ทั้งนี้ กระทรวง พม. ได้ดำเนินแนวทางการแก้ไขปัญหาทำความรุนแรงทางเพศต่อสตรี โดย 1) สร้างความตระหนักให้สังคมว่า การคุกคามทางเพศและการล่วงละเมิดทางเพศ ไม่ใช่เป็นเพียงเรื่องส่วนตัว แต่เป็นการละเมิดสิทธิมนุษยชนของผู้หญิง ตามอนุสัญญาระหว่างประเทศว่าด้วยการขจัดการเลือกปฏิบัติต่อสตรีในทุกรูปแบบ (CEDAW) อีกทั้งสร้างความตระหนักถึงความกล้าหาญของผู้หญิงในการก้าวข้ามความยากลำบากที่ไม่ยอมจำนน และกล้าลุกขึ้นมาต่อสู้เพื่อปกป้องสิทธิของตน 2) ให้สังคมยุติวัฒนธรรมการกล่าวโทษผู้เสียหาย (Stop Victim Blaming) โดยการยุติการกล่าวโทษต่อผู้เสียหายว่ามีส่วนในการทำให้เกิดเหตุการณ์นั้นๆ ขึ้น เช่น การยั่วยุให้ใช้ความรุนแรงทางเพศโดยการแต่งตัวของผู้ถูกกระทำ หรือการตั้งข้อสงสัยต่อผู้ถูกกระทำที่ไม่ต่อสู้ขัดขืนเมื่อถูกกระทำความรุนแรงทางเพศ เป็นต้น
นางพัชรี กล่าวเพิ่มเติมว่า 3) ดำเนินการคุ้มครอง พิทักษ์สิทธิ และให้ความช่วยเหลือผู้เสียหาย โดยเฉพาะการเยียวยาทางจิตใจของผู้เสียหาย รวมทั้งระบบส่งต่อที่รวดเร็วและมีประสิทธิภาพ และผู้เสียหายจากการถูกกระทำความรุนแรงทางเพศสามารถเข้าถึงศูนย์ให้คำปรึกษาและการเยียวยาทางจิตใจ โดยทีมสหวิชาชีพที่มีความเชี่ยวชาญ ทางสายด่วน พม. โทร. 1300 ศูนย์ช่วยเหลือสังคมของกระทรวง พม. แอพพลิเคชั่น Line : @linefamily เว็บไซต์ระบบเพื่อนครอบครัว www.เพื่อนครอบครัว.com ของ สค. บริการ 24 ชั่วโมง 4)  ส่งเสริมให้เกิดความเสมอภาคระหว่างเพศ และพิทักษ์สิทธิสตรี สร้างองค์ความรู้ต่อสาธารณชน มุ่งปรับเจตคติในเรื่องความเสมอภาค ให้ยอมรับความแตกต่าง เคารพในคุณค่าและศักดิ์ศรีความเป็นมนุษย์ เคารพสิทธิในเนื้อตัวร่างกาย และไม่กระทำการเลือกปฏิบัติด้วยเหตุแห่งเพศ และ 5) ร่วมกับภาคีเครือข่ายทุกภาคส่วน เพื่อร่วมกันยุติการกระทำความรุนแรงทางเพศในทุกรูปแบบ การล่วงละเมิดและการคุกคามทางเพศ เป็นปัญหาเชิงสังคมในเรื่องทัศนคติความเสมอภาคระหว่างเพศ ดังนั้น ทุกภาคส่วนต้องผลักดันให้เป็นเรื่องประเด็นทางสังคมในการสร้างความรับรู้ และดำเนินการร่วมกัน เพื่อสร้างเครือข่ายเฝ้าระวัง โดยการขับเคลื่อน ผลักดัน และมีกลไกการสนับสนุนองค์กรต่างๆ ทั้งภาครัฐ ภาคเอกชน และภาคประชาสังคม รวมถึงในระบบการศึกษา ทำให้ประชาชนทั่วไปคิดว่าไม่ใช่เรื่องส่วนตัว แต่เป็นการละเมิดสิทธิมนุษยชน เป็นความผิดทางอาญา และเป็นประเด็นความไม่เท่าเทียมระหว่างเพศ เพื่อสร้างความตระหนักและความเข้าใจต่อคนในสังคมสำหรับการรับรู้และเข้าใจต่อการคุกคามทางเพศและสิทธิเนื้อตัวร่างกาย ทั้งในที่ทำงาน ที่สาธารณะ และโลกออนไลน์อีกด้วย ทั้งนี้ กระทรวง พม. ขอรับรองว่าจะให้ความช่วยเหลือแก่ผู้ถูกกระทำทุกคน โดยสามารถขอรับความคุ้มครองช่วยจากกระทรวง พม. ได้ตลอด 24 ชั่วโมง

ที่มา : https://www.thaigov.go.th/news/contents/details/54177