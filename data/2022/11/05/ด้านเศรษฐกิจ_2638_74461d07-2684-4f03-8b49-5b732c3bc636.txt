รัฐบาลไทย-ข่าวทำเนียบรัฐบาล-รองปลัดกระทรวงเกษตรและสหกรณ์ ลงพื้นที่ติดตามโครงการสำคัญของกระทรวงเกษตรฯ ณ จังหวัดกระบี่


วันพฤหัสบดีที่ 20 มกราคม 2565
รองปลัดกระทรวงเกษตรและสหกรณ์ ลงพื้นที่ติดตามโครงการสำคัญของกระทรวงเกษตรฯ ณ จังหวัดกระบี่
รองปลัดกระทรวงเกษตรและสหกรณ์ ลงพื้นที่ติดตามโครงการสำคัญของกระทรวงเกษตรฯ ณ จังหวัดกระบี่
นายอำพันธุ์ เวฬุตันติ รองปลัดกระทรวงเกษตรและสหกรณ์ ลงพื้นที่ติดตามการดำเนินงานโครงการสำคัญของกระทรวงเกษตรและสหกรณ์ ระหว่างวันที่ 19 – 20 มกราคม 2565 ณ จังหวัดกระบี่ โดยการลงพื้นที่ครั้งนี้ ได้ติดตามการดำเนินงานโครงการระบบส่งเสริมการเกษตรแบบแปลงใหญ่ มุ่งเน้นการพัฒนา 5 ด้าน คือ การลดต้นทุนการผลิต การเพิ่มประสิทธิภาพการผลิต การพัฒนาคุณภาพ การตลาด และการบริหารจัดการ ซึ่งการดำเนินงานในปี 2559 - 2565 จังหวัดกระบี่มีแปลงใหญ่ 9 ชนิดสินค้า ได้แก่ ปาล์มน้ำมัน ยางพารา ผึ้งโพรง ข้าวแพะ ทุเรียน ผัก กาแฟ และโคเนื้อ รวมทั้งสิ้น 99 แปลง พื้นที่รวมกว่า 69,975.75 ไร่ เกษตรกรสมาชิกกว่า 5,224 ราย และมีแปลงใหญ่เข้าร่วมโครงการยกระดับแปลงใหญ่ด้วยเกษตรสมัยใหม่และเชื่อมโยงตลาดจังหวัดกระบี่ ปี 2564 จำนวน 20 แปลง งบประมาณที่ได้รับการสนับสนุน 53,104,158 บาท
ทั้งนี้ ได้เข้าเยี่ยมชมการดำเนินงานกลุ่มแปลงใหญ่ผึ้งโพรง บ้านไหนหนัง ตั้งอยู่หมู่ที่ 3 ตำบลเขาคราม อำเภอเมือง จังหวัดกระบี่ มีสมาชิกทั้งหมด 31 ราย พื้นที่ดำเนินการ 310 ไร่ ดำเนินการผลิตน้ำผึ้ง จำนวน 900 ลัง ผลผลิต 1,200 ลิตร/ปี มีผลิตภัณฑ์จากผึ้งที่หลากหลาย เช่น น้ำผึ้งบรรจุขวด ลิปสติก (ลิปมัน) ขี้ผึ้ง สบู่ โลชั่นทาผิว โดยมีนายสุธีร์  ปานขวัญ เป็นประธานแปลงใหญ่ดังกล่าว ซึ่งกลุ่มได้รับรางวัลชนะเลิศการประกวดแปลงใหญ่ดีเด่น จังหวัดกระบี่ ประจำปี 2564 และมีความประสงค์เข้าร่วมโครงการยกระดับแปลงใหญ่ด้วยเกษตรสมัยใหม่และเชื่อมโยงตลาด ระยะที่ 2 เพื่อพัฒนาการผลิตของกลุ่มต่อไป
นอกจากนี้ ได้ลงพื้นที่ติดตามการดำเนินงานโครงการ 1 ตำบล 1 กลุ่มเกษตรทฤษฎีใหม่ของจังหวัดกระบี่ ซึ่งมีเกษตรกรเข้าร่วมโครงการทั้งสิ้น 28 ราย ผลการดำเนินงานเป็นไปตามแผนที่กำหนด และดำเนินการส่งเสริมการรวมกลุ่ม เกษตรทฤษฎีใหม่ตำบลต้นแบบ มีสมาชิกทั้งหมด 28 ราย ชื่อกลุ่มเกษตรทฤษฎีใหม่ตำบลอ่าวลึกเหนือ สินค้าหลักเป็นทุเรียนหมอนทอง พืชผักสวนครัว ได้จัดตั้งเป็นกลุ่มวิสาหกิจชุมชนเรียบร้อยแล้ว
จากนั้นได้เยี่ยมชมการดำเนินกิจกรรมของนายสมคิด ขุนเสถียร เกษตรกรที่เข้าร่วมโครงการฯ ณ หมู่ที่ 3 ตำบลอ่าวลึก อำเภออ่าวลึก จังหวัดกระบี่ ซึ่งมีพื้นที่เข้าร่วมโครงการ จำนวน 3 ไร่ กิจกรรมปลูกผักสวนครัว และไม้ผล แซมในพื้นที่ปาล์มน้ำมัน ซึ่งได้รับการสนับสนุนสระน้ำ และปัจจัยการผลิตด้านพืช ประมง และปศุสัตว์ จากโครงการเป็นที่เรียบร้อย
“ได้สั่งการให้ทุกหน่วยงานที่เกี่ยวข้องร่วมกันดำเนินการติดตาม กำกับ ดูแล และสนับสนุนเกษตรกรที่เข้าร่วมโครงการให้สามารถดำเนินการสำเร็จตามวัตถุประสงค์โครงการ และให้สร้างการรับรู้แก่เกษตรกรและผู้ที่สนใจเข้ามาเรียนรู้และปฏิบัติตามเพื่อความยั่งยืนด้านการเกษตร และเตรียมความพร้อมเพื่อรองรับโครงการฯ ในระยะที่ 2 ต่อไป” นายอำพันธุ์ กล่าว

ที่มา : https://www.thaigov.go.th/news/contents/details/50732