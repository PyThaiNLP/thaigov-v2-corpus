รัฐบาลไทย-ข่าวทำเนียบรัฐบาล-นายกรัฐมนตรีย้ำเตือนประชาชนรู้ทันกลลวงใหม่แก๊งคอลเซ็นเตอร์ “อย่าโอน” ล่าสุดหลอกค่าเทอม ล้วงข้อมูลไปหลอกเหยื่ออีกทอด


วันเสาร์ที่ 2 เมษายน 2565
พิมพ์
นายกรัฐมนตรีย้ำเตือนประชาชนรู้ทันกลลวงใหม่แก๊งคอลเซ็นเตอร์ “อย่าโอน” ล่าสุดหลอกค่าเทอม ล้วงข้อมูลไปหลอกเหยื่ออีกทอด
นายกรัฐมนตรีย้ำเตือนประชาชนรู้ทันกลลวงใหม่แก๊งคอลเซ็นเตอร์ “อย่าโอน” ล่าสุดหลอกค่าเทอม ล้วงข้อมูลไปหลอกเหยื่ออีกทอด
วันที่ 2 เมษายน 2565 นางสาวรัชดา ธนาดิเรก รองโฆษกประจำสำนักนายก เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ย้ำเตือนประชาชนรู้ทัน กลลวงใหม่แก๊งคอลเซ็นเตอร์ อย่าหลงเชื่อ โอนเงินให้มิจฉาชีพ
นางสาวรัชดาฯ กล่าวว่า ปัจจุบัน มิจฉาชีพปรับเปลี่ยนพฤติกรรมการหลอกลวงมาหลากหลายรูปแบบเพิ่มเติมจากรูปแบบเดิม ไม่ว่าจะในไลน์กลุ่มการศึกษา ไลน์รับนักเรียนหรือไลน์ต่าง ๆ ซึ่งได้มีการให้จ่ายค่าเทอมโดยอ้างว่าจ่ายแล้วได้เรียน 100% และมาควบคู่กับการทำประกันโควิด 19 โดยระบุให้โอนเข้าไปในบัญชีมิจฉาชีพ รวมทั้งมีมิจฉาชีพที่แอบอ้างเป็นครูธุรการเงินประจำโรงเรียน โดยใช้ชื่อและรูปโปรไฟล์ Facebook ของครูการเงิน เพื่อสร้าง open chat สำหรับติดต่อกับผู้ปกครองของนักเรียนเพื่อหาประโยชน์โดยมิชอบ
มากไปกว่านั้น "แก๊งคอลเซ็นเตอร์" ยังได้เปลี่ยนกลโกงใหม่ให้แยบยลอ้างเป็นเจ้าหน้าที่กระบวนการยุติธรรม ติดต่อไปยังหน่วยงานภาครัฐ และเอกชนหลอกเอาข้อมูลของประชาชนไปหลอกเหยื่ออีกทอด โดยการหลอกลวง มุ่งเน้นไปยังหน่วยงานภาครัฐ และองค์กรเอกชนมากขึ้น ซึ่งมิจฉาชีพจะแอบอ้างเป็นเจ้าหน้าที่จากหน่วยงานกระบวนการยุติธรรม เช่น อัยการ ศาล ปปช. ปปท. และหน่วยงานอื่นๆ โทรเข้าไปยังหน่วยงานภาครัฐและภาคเอกชนต่างๆ อ้างว่าต้องการประสานงาน หรือขอความร่วมมือในการติดตามบุคคลเพื่อขอหมายจจับ หรือต้องการข้อมูลส่วนบุคคลต่างๆ ของประชาชนที่เป็นเป้าหมาย บางครั้งอาจจะมีการหลอกให้ทางเจ้าหน้าที่ติดต่อไปหาเป้าหมายโดยตรง เพื่อสร้างความนน่าเชื่อถือก่อน จากนั้นแก๊งคอลเซ็นเตอร์จะโทรไปหาเป้าหมายเพื่อหลอกลวงเหยื่ออีกครั้ง
"นายกรัฐมนตรีขอให้ทุกคนมีสติ อย่าตื่นตระหนกหลงเชื่อเมื่อรับสายคนไม่รู้จัก อ้างและบอกให้ทำในสิ่งที่ผิดไปจากปกติ โดยเฉพาะเรื่องเกี่ยวกับการเงิน ขอให้สันนิษฐานว่าเป็นมิจฉาชีพ หากไม่แน่ใจให้ปรึกษาเจ้าหน้าที่ของรัฐ พร้อมกันนี้ นายกรัฐมนตรีได้ชื่นชมประชาชนที่อัดคลิปแล้วนำมาเผยแพร่ผ่านโซเซียล ทำให้ประชาชนรับทราบรู้ทันเล่ห์เหลี่ยมกลโกงมิจฉาชีพในรูปแบบต่างๆ มากยิ่งขึ้น" นางสาวรัชดาฯ กล่าว

ที่มา : https://www.thaigov.go.th/news/contents/details/53215