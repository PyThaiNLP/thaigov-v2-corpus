รัฐบาลไทย-ข่าวทำเนียบรัฐบาล-โฆษกรัฐบาลเผย นายกฯ ฝากประชาชนร่วมมือปฏิบัติตามมาตรการด้านสาธารณสุข เพื่อให้ตัวเลขผู้ติดเชื้อลดลงต่อเนื่อง ย้ำขณะนี้ยังไม่มีการประกาศให้โรคโควิด 19 เป็นโรคประจำถิ่น


วันเสาร์ที่ 30 เมษายน 2565
พิมพ์
โฆษกรัฐบาลเผย นายกฯ ฝากประชาชนร่วมมือปฏิบัติตามมาตรการด้านสาธารณสุข เพื่อให้ตัวเลขผู้ติดเชื้อลดลงต่อเนื่อง ย้ำขณะนี้ยังไม่มีการประกาศให้โรคโควิด 19 เป็นโรคประจำถิ่น
โฆษกรัฐบาลเผย นายกฯ ฝากประชาชนร่วมมือปฏิบัติตามมาตรการด้านสาธารณสุข เพื่อให้ตัวเลขผู้ติดเชื้อลดลงต่อเนื่อง ย้ำขณะนี้ยังไม่มีการประกาศให้โรคโควิด 19 เป็นโรคประจำถิ่น จนกว่าจะเข้าหลักเกณฑ์ที่กำหนด  วันนี้  พบมีผู้ติดเชื้อรายใหม่เพิ่มจำนวนรวม 12,888 ราย
วันนี้ (30 เม.ย.65) นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชานายกรัฐมนตรีและรัฐมนตรีว่าการกระทรวงกลาโหม ยืนยันขณะนี้รัฐบาลก็ยังไม่ได้มีการประกาศให้โรคโควิด-19 เป็นโรคประจำถิ่น (endemic disease)  แม้รัฐบาลและศบค. ได้มีการผ่อนคลายปรับมาตรการต่าง ๆ  แล้ว แต่ยังไม่เข้าหลักเกณฑ์และค่าเป้าหมายที่กำหนด เช่น ผู้ป่วยรายใหม่ไม่เกิน 10,000 ราย/วัน อัตราป่วยตาย น้อยกว่าร้อยละ 0.1  ดังนั้นจึงต้องขอความร่วมมือประชาชนทุกภาคส่วนช่วยกันปฏิบัติตามมาตรการด้านสาธารณสุขต่อเนื่อง เพื่อเตรียมรองรับในอนาคตเมื่อเข้าหลักเกณฑ์ที่จะประกาศให้โรคโควิด-19 เป็นโรคประจำถิ่นต่อไป โดยยืนยันจะไม่กระทบในส่วนการรักษาพยาบาล เพราะระบบการคลัง ระบบ สปสช. ยังคงเข้าดูแลเช่นเดิมตามสิทธิที่ทุกคนมีสิทธิ์การรักษาสิทธิ์ใดสิทธิ์หนึ่งอยู่แล้วทั้งบัตรทอง ประกันสังคม และบัตรข้าราชการ เป็นต้น
โฆษกประจำสำนักนายกรัฐมนตรี ยังกล่าวเพิ่มเติมว่า  ล่าสุดสำนักงานการบินพลเรือนแห่งประเทศไทย (CAAT) ได้ออกประกาศนักบิน (NOTAM) แจ้งสายการบินทั่วโลกถึงมาตรการที่ปรับปรุงในการเดินทางทางอากาศเข้ามายังประเทศไทยแล้ว เพื่อสร้างความเข้าใจและให้สายการบินปฏิบัติตามมาตรการได้อย่างถูกต้อง ซึ่งจะมีผลใช้บังคับตั้งแต่วันที่ 1 พฤษภาคม 2565 เป็นต้นไป พร้อมเน้นย้ำและขอความร่วมมือสายการบินให้ช่วยตรวจสอบกลั่นกรองเอกสารและเฝ้าระวัง อย่างเคร่งครัดตามมาตรการใหม่ รวมทั้งให้สายการบินแจ้งข้อมูลผู้โดยสารให้ครบถ้วนถูกต้องเพื่อสามารถเตรียมพร้อมและอำนวยความสะดวกแก่ผู้เดินทางเข้าประเทศตามมาตรการใหม่ได้อย่างเต็มที่และเป็นไปอย่างมีประสิทธิภาพ
สำหรับสถานการณ์การแพร่ระบาดของโรคติดเชื้อไวรัสโคโรนา 2019 (โควิด-19) ในประเทศไทยวันนี้ (30 เมษายน2565) พบมีผู้ติดเชื้อรายใหม่เพิ่มจำนวนรวม 12,888 ราย จำแนกเป็น ผู้ป่วยจากในประเทศ 12,784 ราย และผู้ป่วยมาจากต่างประเทศ 104 ราย
รวมผู้ป่วยสะสม 2,027,514 ราย (ตั้งแต่ 1 มกราคม 2565) ขณะที่หายป่วยกลับบ้าน 17,105 ราย ทำให้หายป่วยสะสม1,902,362 ราย (ตั้งแต่ 1 มกราคม 2565) โดยมีผู้ป่วยกำลังรักษา 151,567 ราย และเสียชีวิต 126 ราย  ทั้งนี้จำนวนผู้ป่วยปอดอักเสบรักษาตัวอยู่ในโรงพยาบาล 1,773 ราย. เฉลี่ยจังหวัดละ 23 ราย อัตราครองเตียง ร้อยละ 23.7
ส่วนการให้บริการวัคซีนโควิด - 19 ของประเทศไทย มียอดการได้รับวัคซีนสะสม  ตั้งแต่วันที่ 28 กุมภาพันธ์ 2564 - 28 เมษายน 2565 รวม 133,141,807 โดส ใน 77 จังหวัด จำแนกเป็น จำนวนผู้ได้รับวัคซีน เข็มที่ 1 สะสม  56,232,122 รายจำนวนผู้ได้รับวัคซีนเข็มที่ 2 สะสม  51,177,370 ราย และจำนวนผู้ได้รับวัคซีน เข็มที่ 3 สะสม  25,732,315 ราย
---------------

ที่มา : https://www.thaigov.go.th/news/contents/details/54093