รัฐบาลไทย-ข่าวทำเนียบรัฐบาล-ปลัด สธ.ยึดหลัก “นำหนึ่งก้าว” บูรณาการ-สร้างนวัตกรรม สู้โควิด 19


วันจันทร์ที่ 13 กันยายน 2564
ปลัด สธ.ยึดหลัก “นำหนึ่งก้าว” บูรณาการ-สร้างนวัตกรรม สู้โควิด 19
ปลัดกระทรวงสาธารณสุข ปาฐกถาการควบคุมการระบาดโรคโควิด 19 ยึดหลัก “นนก. นำหนึ่งก้าว”  วางแผนล่วงหน้า ป้องกันควบคุมโรคอย่างมีประสิทธิภาพ ส่วนด้านบริหารยึดหลัก 3 ข้อ คือ การบูรณาการและสร้างการมีส่วนร่วมทุกภาคส่วน, สร้างนวัตกรรมสู้โควิด 19
ปลัดกระทรวงสาธารณสุข ปาฐกถาการควบคุมการระบาดโรคโควิด 19 ยึดหลัก “นนก. นำหนึ่งก้าว”  วางแผนล่วงหน้า ป้องกันควบคุมโรคอย่างมีประสิทธิภาพ ส่วนด้านบริหารยึดหลัก 3 ข้อ คือ การบูรณาการและสร้างการมีส่วนร่วมทุกภาคส่วน, สร้างนวัตกรรมสู้โควิด 19 และใช้ความอดทนเป็นที่ตั้ง
วันนี้ (13 กันยายน 2564) ที่ห้องประชุมอรรถสิทธิ์ เวชชาชีวะ ศูนย์การแพทย์สิริกิตติ์ คณะแพทยศาสตร์โรงพยาบาลรามาธิบดี นายแพทย์เกียรติภูมิ วงศ์รจิต ปลัดกระทรวงสาธารณสุข ปาฐกถาเรื่อง “การควบคุมโรคระบาดโควิด 19 ในประเทศไทย” ในงานปาฐกถา รจิต บุรี ครั้งที่ 32 ประจำปี 2564 พร้อมรับมอบโล่ประกาศเกียรติคุณ ศิษย์เก่าแพทย์รามาธิบดี ดีเด่น ประจำปี 2564 ด้านบริหาร จากศาสตราจารย์นายแพทย์ปิยะมิตร ศรีธารา คณบดีคณะแพทยศาสตร์ โรงพยาบาลรามาธิบดี และรับมอบเข็มกลัดเกียรติยศ จากรองศาสตราจารย์แพทย์หญิงยุวดี เลี่ยวไพรัตน์ นายกสมาคมศิษย์เก่าแพทย์รามาธิบดี
นายแพทย์เกียรติภูมิ วงศ์รจิต ปลัดกระทรวงสาธารณสุข กล่าวว่าโรคติดเชื้อไวรัสโคโรนา 2019 หรือโควิด 19 เป็นโรคติดต่ออุบัติใหม่ที่ไม่เคยเกิดขึ้นมาก่อน แพร่ระบาดทั่วโลกเป็นวงกว้างและในช่วงแรกยังมีข้อมูลวิชาการไม่มาก นับเป็นการบริหารที่มีความท้าทายรวมถึงเชื้อไวรัสโควิดยังกลายพันธุ์ตลอดเวลา จึงต้องปรับวิธีการควบคุมโรคไม่สามารถทำแบบเดิมได้ การดำเนินงานจึงต้องควบคู่ไปกับการศึกษาวิจัย ใช้หลักการบริหารเข้ามาช่วยเพื่อหาวิธีการที่เหมาะสม ให้ดำเนินการป้องกันควบคุมโรคได้อย่างมีประสิทธิภาพ
นายแพทย์เกียรติภูมิ กล่าวต่อว่า กระทรวงสาธารณสุขได้มีการวิเคราะห์สถานการณ์ทุกวัน โดยใช้แนวคิด “นนก.” หรือนำหนึ่งก้าว เพื่อวางแผนล่วงหน้า สร้างมาตรการป้องกันควบคุมโรคที่มีประสิทธิภาพ ส่วนด้านบริหารยึดหลัก 3 ข้อ ได้แก่ การบูรณาการและสร้างการมีส่วนร่วมทุกภาคส่วน อาทิ บูรณาการกฎหมายที่เกี่ยวข้องขยายความร่วมมือระหว่างภาครัฐ เอกชน ประชาสังคม โรงเรียนแพทย์ ฝ่ายปกครอง และภาคเศรษฐกิจ อาทิ ด้านท่องเที่ยว อุตสาหกรรม ผลจากการทำงานนำไปสู่การสร้างนวัตกรรมสู้โควิด 19 อาทิ มาตรการควบคุมโรค Bubble and Seal ,ใช้ยาฟ้าทะลายโจรในการรักษา, วิจัยสูตรฉีดวัคซีนไขว้สู้เชื้อกลายพันธุ์, ตั้งรพ.สนาม ฮอสพิเทล, จัดระบบการดูแลรักษาที่บ้านและชุมชน (HI/CI) และจัดตั้งทีมปฏิบัติการเชิงรุก (CCR Team) เพื่อตรวจค้นหาเชิงรุกและฉีดวัคซีน และดูแลรักษาโควิด 19 ครบวงจร เป็นต้น และใช้ความอดทนเป็นที่ตั้ง เพราะการแพร่ระบาดมีระยะเวลายาวนาน มีความเห็นต่างจากนักวิชาการที่หลากหลาย ต้องสร้างสมดุลทั้งการควบคุมโรคและเศรษฐกิจ แต่เมื่อก้าวข้ามสถานการณ์หรือวิกฤตได้ ผลการปฏิบัติงานจะแสดงความสำเร็จ ทำให้เกิดความภาคภูมิใจ
************************************ 13 กันยายน 2564

ที่มา : https://www.thaigov.go.th/news/contents/details/45786