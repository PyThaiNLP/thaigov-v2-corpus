รัฐบาลไทย-ข่าวทำเนียบรัฐบาล-ความคืบหน้าการลงทะเบียนโครงการคนละครึ่ง ระยะที่ 5


วันอังคารที่ 23 สิงหาคม 2565
พิมพ์
ความคืบหน้าการลงทะเบียนโครงการคนละครึ่ง ระยะที่ 5
ความคืบหน้าการลงทะเบียนโครงการคนละครึ่ง ระยะที่ 5 โดยจากข้อมูลสะสม ณ วันที่ 22 ส.ค.2565 เวลา 15.30 น. มีประชาชนรายเดิมที่เคยใช้สิทธิโครงการฯ ระยะที่ 4  กดยืนยันสิทธิเข้าร่วมโครงการฯ จำนวน 16.39 ล้านราย จากจำนวนประชาชนรายเดิมฯ ทั้งสิ้น 26.27 ล้านราย
นายพรชัย ฐีระเวช ผู้อำนวยการสำนักงานเศรษฐกิจการคลัง ในฐานะโฆษกกระทรวงการคลัง เปิดเผยความคืบหน้าการลงทะเบียนโครงการคนละครึ่ง (โครงการฯ) ระยะที่ 5 โดยจากข้อมูลสะสม ณ วันจันทร์ที่ 22 สิงหาคม 2565 เวลา 15.30 น. มีประชาชนรายเดิมที่เคยใช้สิทธิโครงการฯ ระยะที่ 4 (ประชาชนรายเดิมฯ) กดยืนยันสิทธิเข้าร่วมโครงการฯ ระยะที่ 5 จำนวน 16.39 ล้านราย จากจำนวนประชาชนรายเดิมฯ ทั้งสิ้น 26.27 ล้านราย สำหรับประชาชนรายใหม่ที่ไม่เคยใช้สิทธิโครงการฯ ระยะที่ 4 (ประชาชนรายใหม่ฯ) ได้มีการลงทะเบียนเข้าร่วมครบจำนวน 2.30 แสนรายแล้ว
โฆษกกระทรวงการคลังยังกล่าวเพิ่มเติมว่า ประชาชนรายเดิมฯ ที่ยังไม่ได้กดยืนยันสิทธิผ่านแอปพลิเคชัน เป๋าตังยังสามารถทยอยกดยืนยันสิทธิโครงการฯ ระยะที่ 5 ได้อย่างต่อเนื่อง โดยจะสามารถเริ่มใช้จ่ายได้ในวันพฤหัสบดีที่ 1 กันยายน 2565 ทั้งนี้ จะต้องใช้จ่ายครั้งแรกผ่านเป๋าตังภายในวันพุธที่ 14 กันยายน 2565 เวลา 23.00 น. มิฉะนั้นจะถูกตัดสิทธิ ส่วนประชาชนรายใหม่ฯ ที่ลงทะเบียนเข้าร่วมโครงการฯ ระยะที่ 5 สำเร็จแล้ว ก็จะเริ่มใช้จ่ายได้ในวันพฤหัสบดีที่ 1 กันยายน 2565 เช่นกัน โดยท่านที่ได้รับการแจ้งยืนยันสิทธิก่อนวันพฤหัสบดีที่ 1 กันยายน 2565 จะต้องใช้จ่ายครั้งแรกผ่านเป๋าตังภายในวันพุธที่ 14 กันยายน 2565 เวลา 23.00 น. มิฉะนั้นจะถูกตัดสิทธิ หรือท่านที่ได้รับการแจ้งยืนยันสิทธิตั้งแต่วันพฤหัสบดีที่ 1 กันยายน 2565 เป็นต้นไป จะต้องใช้จ่ายผ่านเป๋าตังภายใน 14 วัน นับตั้งแต่วันที่ได้รับข้อความแจ้งยืนยันสิทธิ ทั้งนี้ สามารถศึกษารายละเอียดของโครงการฯ ระยะที่ 5 เพิ่มเติมได้ทาง www.คนละครึ่ง.com
สำหรับความคืบหน้าการลงทะเบียนผู้ประกอบการร้านค้าที่เปิดให้ลงทะเบียนตั้งแต่วันจันทร์ที่ 15 สิงหาคม 2565 ที่ผ่านมานั้น ณ วันอาทิตย์ที่ 21 สิงหาคม 2565 เวลา 22.00 น. มีผู้ประกอบการร้านค้าลงทะเบียนเข้าร่วมสะสมแล้วทั้งสิ้น 335,488 ร้านค้า แบ่งเป็นผู้ประกอบการร้านค้ารายเดิมที่เคยเข้าร่วมโครงการฯ ระยะที่ 4 จำนวน 332,643 ร้านค้า และผู้ประกอบการร้านค้ารายใหม่จำนวน 2,845 ร้านค้า ทั้งนี้ โฆษกกระทรวงการคลังขอเชิญชวนผู้ประกอบการร้านค้าที่สนใจเข้าร่วมโครงการฯ ระยะที่ 5 สามารถลงทะเบียนเข้าร่วมโครงการได้อย่างต่อเนื่อง จนกว่ากระทรวงการคลังจะปิดรับสมัคร
สำนักงานเศรษฐกิจการคลัง
โทร. 02 273 9020 ต่อ 3502 3503 3506 3536 3542 3518 หรือ โทร. 08-5842-7102, 08-5842-7103, 08-5842-7104,
08-5842-7105, 08-5842-7106, 08-5842-7107, 08-5842-7108 (เวลาทำการ 08.30 – 16.30 น.)
ไปรษณีย์อิเล็กทรอนิกส์ halfhalf@fpo.go.th
ธนาคารกรุงไทย จำกัด (มหาชน) โทร. 02-111-1122 (ตลอด 24 ชั่วโมง)

ที่มา : https://www.thaigov.go.th/news/contents/details/58323