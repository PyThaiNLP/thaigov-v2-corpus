รัฐบาลไทย-ข่าวทำเนียบรัฐบาล-กรมทางหลวงชนบท บรรเทาความเดือดร้อนให้กับประชาชน ระดมกำลังเจ้าหน้าที่ติดตั้งสะพานเบลีย์ บนถนนสาย ตก.4014 จังหวัดตาก หลังได้รับผลกระทบจากอุทกภัย คาดแล้วเสร็จ 3 กันยายนนี้


วันพุธที่ 1 กันยายน 2564
กรมทางหลวงชนบท บรรเทาความเดือดร้อนให้กับประชาชน ระดมกำลังเจ้าหน้าที่ติดตั้งสะพานเบลีย์ บนถนนสาย ตก.4014 จังหวัดตาก หลังได้รับผลกระทบจากอุทกภัย คาดแล้วเสร็จ 3 กันยายนนี้
กรมทางหลวงชนบท (ทช.) กระทรวงคมนาคม โดยสำนักงานทางหลวงชนบทที่ 8 (นครสวรรค์) และแขวงทางหลวงชนบทตาก นำกำลังเจ้าหน้าที่พร้อมเครื่องจักร เร่งประกอบและติดตั้งสะพานเบลีย์ ซึ่งคาดว่าจะดำเนินการแล้วเสร็จ ภายในวันที่ 3 กันยายน 2564 นี้
กรมทางหลวงชนบท (ทช.) กระทรวงคมนาคม​ โดยสำนักบำรุงทาง รายงานสถานการณ์ถนนทางหลวงชนบทที่ได้รับผลกระทบจากร่องมรสุมพาดผ่านภาคเหนือตอนล่าง ในขณะนี้ (1 ก.ย.64 เวลา 08.30 น.) ว่ามีถนน ทช.​ ที่ประสบอุทกภัย ไม่สามารถสัญจรผ่านได้ 1 สายทาง คือ ถนนทางหลวงชนบทสาย ตก.4014 แยกทางหลวงแผ่นดินหมายเลข 1090 - บ้านพบพระเหนือ อำเภอแม่สอด อำเภอพบพระ จังหวัดตาก ช่วง กม.​ ที่ 10+697 -​ 10+727 ซึ่งมีสะพานคอนกรีตเสริมเหล็กเกิดการทรุดตัว เนื่องจากมีฝนตกหนักในพื้นที่อย่างต่อเนื่องและเกิดน้ำป่าไหลหลากกัดเซาะตอม่อของสะพาน ซึ่งขณะนี้สำนักงานทางหลวงชนบทที่ 8 (นครสวรรค์) และแขวงทางหลวงชนบทตาก นำกำลังเจ้าหน้าที่พร้อมเครื่องจักร เร่งประกอบและติดตั้งสะพานเบลีย์ ซึ่งคาดว่าจะดำเนินการแล้วเสร็จ ภายในวันที่ 3 กันยายน 2564 นี้ เพื่อบรรเทาความเดือดร้อนให้ประชาชนสามารถสัญจรผ่านได้ชั่วคราว ตามนโยบายของนายศักดิ์สยาม ชิดชอบ รัฐมนตรีว่าการกระทรวงคมนาคม และนายปฐม เฉลยวาเรศ อธิบดีกรมทางหลวงชนบท ที่ได้สั่งการให้หน่วยงานในพื้นที่บริหารจัดการเส้นทางและให้รีบนำเครื่องมือเครื่องจักรเข้าดำเนินการทันที เพื่อให้ประชาชนสามารถสัญจรผ่านได้อย่างปลอดภัย
ทั้งนี้ ทช. จะเร่งดำเนินการให้เข้าสู่ภาวะปกติ และจะประชาสัมพันธ์ให้ประชาชนรับทราบต่อไป ขออภัยในความไม่สะดวกไว้ ณ ที่นี้ด้วย ประชาชนสามารถสอบถามหรือแจ้งเหตุอุทกภัยได้ที่สายด่วนกรมทางหลวงชนบท 1146

ที่มา : https://www.thaigov.go.th/news/contents/details/45400