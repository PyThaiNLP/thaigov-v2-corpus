รัฐบาลไทย-ข่าวทำเนียบรัฐบาล-รมว.พม. ลงพื้นที่ จ.พิษณุโลก เปิดศูนย์ช่วยเหลือสังคมตำบลบ้านน้อยซุ้มขี้เหล็ก ช่วยแก้ปัญหากลุ่มเปราะบางแบบ One Stop Service


วันศุกร์ที่ 24 ธันวาคม 2564
รมว.พม. ลงพื้นที่ จ.พิษณุโลก เปิดศูนย์ช่วยเหลือสังคมตำบลบ้านน้อยซุ้มขี้เหล็ก ช่วยแก้ปัญหากลุ่มเปราะบางแบบ One Stop Service
รมว.พม. ลงพื้นที่ จ.พิษณุโลก เปิดศูนย์ช่วยเหลือสังคมตำบลบ้านน้อยซุ้มขี้เหล็ก ช่วยแก้ปัญหากลุ่มเปราะบางแบบ One Stop Service
วันนี้ (24 ธ.ค. 64) เวลา 11.00 น. นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) พร้อมคณะผู้บริหารกระทรวง พม. ลงพื้นที่จังหวัดพิษณุโลก เพื่อเปิดศูนย์ช่วยเหลือสังคมตำบลบ้านน้อยซุ้มขี้เหล็ก อำเภอเนินมะปราง จังหวัดพิษณุโลก ซึ่งเป็นศูนย์ช่วยเหลือสังคมตำบลแห่งที่ 5 ในจังหวัดพิษณุโลก โดยให้บริการอย่างครอบคลุมตามภารกิจกระทรวง พม. สำหรับการช่วยเหลือประชาชนทุกกลุ่มเป้าหมายและทุกช่วงวัย โดยเฉพาะอย่างยิ่งกลุ่มเปราะบาง ได้แก่ เด็ก เยาวชน ผู้สูงอายุ คนพิการ และผู้ด้อยโอกาส ด้วยการให้บริการด้านสิทธิและสวัสดิการสังคมทั้งด้านการสงเคราะห์ คุ้มครอง พัฒนา ป้องกัน และแก้ไขปัญหาสังคม เพื่อตอบสนองต่อความต้องการของประชาชนในพื้นที่อย่างรวดเร็วและทันเหตุการณ์ เพราะปัญหาของประชาชน รอไม่ได้ อีกทั้งบูรณาการการทำงานร่วมกับภาคีเครือข่ายทุกภาคส่วนในพื้นที่ อาทิ ศูนย์พัฒนาครอบครัวในชุมชน (ศพด.) ศูนย์พัฒนาคุณภาพชีวิตและส่งเสริมอาชีพผู้สูงอายุ (ศพอส.) ศูนย์บริการคนพิการทั่วไป เจ้าหน้าที่ท้องถิ่น สภาเด็ก และเยาวชน ชมรมผู้สูงอายุ กลุ่มสตรี และอาสาสมัครพัฒนาสังคมและความมั่นคงของมนุษย์ (อพม.) เป็นต้น เพื่อให้มีส่วนร่วมในการแก้ปัญหาของประชาชนด้วยการให้บริการแบบเบ็ดเสร็จ ณ จุดเดียว (One Stop Service-OSS) นอกจากนี้ ได้มอบเงินสงเคราะห์แก่ผู้ประสบปัญหาทางสังคม จำนวน 24 ครอบครัว และมอบถุงยังชีพแก่ครอบครัวเด็กที่ประสบปัญหาความเดือดร้อน จำนวน 24 ครอบครัว
นายจุติ กล่าวว่า การเปิดศูนย์ฯ ครั้งนี้ เป็นนโยบายของ พลเอก ประยุทธ์ จันทร์โอชา นายกรัฐมนตรี เพื่อให้ลดช่องว่างระหว่างหน่วยงานราชการกับประชาชน ดังนั้น ศูนย์ช่วยเหลือสังคมตำบลที่เราตั้งขึ้นจะขยายให้ครบทุกตำบล โดยเราจะเน้นให้ทำงานอย่างครอบคลุม มีคนทำงานและรับเรื่องราวร้องทุกข์ แก้ไขปัญหาให้ชาวบ้านได้ โดยบูรณาการกับทุกกระทรวง ซึ่งเราจะนำเอาสิ่งที่เป็นความคิดนโยบายมาสู่การปฏิบัติ และในขณะนี้ เริ่มลงตัวมากขึ้น ประชาชนยอมรับ ขณะเดียวกันเรามีจิตอาสาที่มาช่วยเหลือซึ่งกันและกัน ตนคิดว่าสิ่งนี้จะเป็นสิ่งที่ดีและเชื่อว่าจะสร้างฐานรากที่ดีและช่วยแก้ปัญหาได้อย่างยั่งยืน
นายจุติ กล่าวเพิ่มเติมว่า ตำบลบ้านน้อยซุ้มขี้เหล็ก ตั้งอยู่ในเขตพื้นที่อำเภอเนินมะปราง จังหวัดพิษณุโลก มีพื้นที่ 56,275 ไร่ มีจำนวน 12 หมู่บ้าน มีประชากร 8,259 คน 1,898 ครัวเรือน ซึ่งปัจจุบันในตำบลบ้านน้อยซุ้มขี้เหล็ก มี อพม.จำนวน ทั้งสิ้น 178 คน ครอบคลุมทั้ง 12 หมู่บ้าน เพื่อให้ประชาชนในตำบล สามารถเข้าถึงข้อมูล ข่าวสาร และบริการต่างๆ ด้านสวัสดิการสังคมและสังคมสงเคราะห์

ที่มา : https://www.thaigov.go.th/news/contents/details/49866