รัฐบาลไทย-ข่าวทำเนียบรัฐบาล-โฆษกรัฐบาลเผย “นายกฯ” สั่งการ ศธ.-สธ.-มท.เตรียมแผนเผชิญเหตุ โควิด-19 พร้อมรับ เปิดเรียน-ทำงาน onsite วอนทุกฝ่าย อย่านิ่งนอนใจ การ์ดอย่าตก


วันศุกร์ที่ 4 กุมภาพันธ์ 2565
พิมพ์
โฆษกรัฐบาลเผย “นายกฯ” สั่งการ ศธ.-สธ.-มท.เตรียมแผนเผชิญเหตุ โควิด-19  พร้อมรับ เปิดเรียน-ทำงาน onsite วอนทุกฝ่าย อย่านิ่งนอนใจ การ์ดอย่าตก
โฆษกรัฐบาลเผย “นายกฯ” สั่งการ ศธ.-สธ.-มท.เตรียมแผนเผชิญเหตุ โควิด-19  พร้อมรับ เปิดเรียน-ทำงาน onsite วอนทุกฝ่าย อย่านิ่งนอนใจ การ์ดอย่าตก
วันที่ 4 ก.พ. 65 นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า สืบเนื่องจากสถานการณ์ผู้ติดเชื้อโควิด-19 ในปัจจุบันอยู่ในภาวะที่ยังทรงตัวและยังมีการควบคุมได้ดี อย่างไรก็ดี ในสัปดาห์หน้าหลาย ๆ หน่วยงานทั้งภาครัฐและเอกชนจะเริ่มมีการเข้ามาทำงานที่สถานที่ตั้งหรือออฟฟิศ ขณะเดียวกันเริ่มมีการหารือจากกระทรวงศึกษาธิการในการเตรียมความพร้อมเพื่อเปิดให้มีการเรียนการสอนในโรงเรียนหรือ onsite ในโรงเรียนที่มีความพร้อมมากขึ้น ทั้งนี้ พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ขอให้ทุกฝ่ายเตรียมความพร้อม และยังคงปฏิบัติตามมาตรการด้านสาธารณสุขอย่างเคร่งครัด นอกจากนี้ยังได้มีการสั่งการให้หน่วยงานที่เกี่ยวข้องเร่งระดมหารือเตรียมความพร้อม บูรณาการการทำงาน ระหว่างหน่วยงานที่เกี่ยวข้อง อาทิ กระทรวงศึกษาธิการ กระทรวงมหาดไทย และกระทรวงสาธารณสุข เพื่อเตรียมพร้อมแผนเผชิญเหตุ รวมทั้งเตรียมแนวทาง มาตรการ และการดำเนินการเพื่อรองรับสถานการณ์การแพร่ระบาดของโควิด-19 อีกด้วย
ทั้งนี้ กระทรวงศึกษาธิการ มีการรายงานว่าขณะนี้ ครูและบุคลากรทางการศึกษาได้มีการฉีดวัคซีนเข็มแรกไป 99% และเข็ม 2 กว่า 80% เช่นเดียวกับนักเรียนในกลุ่มอายุ 12-17 ปี 11 เดือน 29 วันที่ได้ฉีดวัคซีนเข็มแรกและเข็ม 2 ไปแล้วกว่า 80% ซึ่งโรงเรียนที่จะเปิดทำการเรียน onsite ได้นั้น ต้องได้รับการอนุญาตจากคณะกรรมการโรคติดต่อจังหวัด  นอกจากนี้ยังขอความร่วมมือปฏิบัติตามมาตรการป้องกันอย่างเคร่งครัด ไม่ว่าจะเป็น 6 มาตรการหลัก (DMHC-RC) 6 มาตรการเสริม (SSE-CQ) 7 มาตรการเข้มงวด และการจัดทำแผนเผชิญเหตุ ด้านกระทรวงสาธารณสุขได้มีการเร่งระดมฉีดวัคซีนไฟเซอร์ เป็นวัคซีนในกุล่ม mRNA โดยวัคซีนที่จะนำมาฉีดให้เด็ก จะคำนึงถึงประสิทธิภาพและความปลอดภัยเป็นสำคัญ  ซึ่งกระทรวงมหาดไทย ก็จะทำงานประสานโดยผ่านกลไกของ ศบค. ในแต่ละจังหวัดเพื่อจับตาดูสถานการณ์การแพร่ระบาดของโควิด-19 ในแต่ละพื้นที่อีกด้วย
สำหรับตัวเลขผู้ติดเชื้อโควิด-19 วันนี้ มีรายงานจำนวนผู้ติดเชื้อโควิด-19 รวม 9,909 ราย จำแนกเป็น ผู้ป่วยจากในประเทศ 9,721 รายผู้ป่วยมาจากต่างประเทศ 188 ราย ผู้ป่วยสะสม 252,197 ราย (ตั้งแต่ 1 มกราคม 2565) หายป่วยกลับบ้าน 7,827 ราย หายป่วยสะสม 198,415 ราย (ตั้งแต่ 1 มกราคม 2565) ผู้ป่วยกำลังรักษา 86,473 ราย และเสียชีวิต 22 ราย
“แม้ว่าสถานการณ์ผู้ติดเชื้อโควิด-19 ในปัจจุบันอยู่ในภาวะที่ยังทรงตัวก็ตาม นายกรัฐมนตรีขอให้ทุกฝ่ายยังป้องกันตนเองตามมาตรการสาธารณสุขอย่างเคร่งครัด หมั่นตรวจ ATK และสังเกตเฝ้าระวังอาการ อย่างสม่ำเสมอ ซึ่งในส่วนของการบริหารจัดการของภาครัฐนั้นก็มีการสั่งการให้หน่วยงานที่เกี่ยวข้องเตรียมแผนรองรับเผชิญเหตุ หารือ และเตรียมความพร้อมในทุกด้าน ทั้งนี้ ก็เพื่อให้ประชาชนสามารถก้าวข้ามผ่านไปสู่การใช้ชีวิต และทำงานอย่างปกติได้ในที่สุด” นายธนกร กล่าว

ที่มา : https://www.thaigov.go.th/news/contents/details/51231