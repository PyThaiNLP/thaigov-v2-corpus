รัฐบาลไทย-ข่าวทำเนียบรัฐบาล-นายกฯ ชื่นชมความก้าวหน้าของ EEC ย้ำให้ดึงนักลงทุนต่างประเทศมาลงทุนใน EEC ให้มากขึ้น เน้นไปในกลุ่ม EU และประเทศที่มีศักยภาพ


วันจันทร์ที่ 4 ตุลาคม 2564
พิมพ์
นายกฯ ชื่นชมความก้าวหน้าของ EEC  ย้ำให้ดึงนักลงทุนต่างประเทศมาลงทุนใน EEC   ให้มากขึ้น เน้นไปในกลุ่ม EU และประเทศที่มีศักยภาพ
นายกรัฐมนตรี ชื่นชมความก้าวหน้าของ EEC  ย้ำให้ดึงนักลงทุนต่างประเทศมาลงทุนใน EEC   ให้มากขึ้น เน้นไปในกลุ่ม EU และประเทศที่มีศักยภาพ
วันนี้ (4 ต.ค.64) เวลา 13.30 น. ณ ห้อง PMOC ชั้น 2 ตึกไทยคู่ฟ้า ทำเนียบรัฐบาล พลเอก ประยุทธ์ จันทร์โอชา  นายกรัฐมนตรีและรัฐมนตรีว่าการกระทรวงกลาโหม เป็นประธานการประชุมคณะกรรมการนโยบายเขตพัฒนาพิเศษภาคตะวันออก (กพอ.) หรือบอร์ด EEC ครั้งที่ 3/2564  (ผ่านระบบ Video Conference) โดยที่ประชุมมีการพิจารณาประเด็นที่สำคัญ อาทิ โครงสร้างพื้นฐาน การลงทุนในพื้นที่ EEC การพัฒนาการเกษตรในพื้นที่ EEC การพัฒนาพื้นที่และชุมชน เป็นต้น นายธนกร วังบุญคงชนะ โฆษกประจำสำนักนายกรัฐมนตรี สรุปสาระสำคัญ ดังนี้
นายกรัฐมนตรีให้ความสำคัญในการลงทุนโดยตรงจากต่างประเทศ (FDI) ในพื้นที่ EEC  โดยเน้นดึงดูดกลุ่ม EU และประเทศที่มีศักยภาพให้มาลงทุนในประเทศเพิ่มขึ้น โดยเฉพาะใน 7 กลุ่มอุตสาหกรรมเป้าหมายรวมทั้งการศึกษา การวิจัยและการพัฒนาต่าง ๆ  พร้อมเร่งรัดดำเนินการเรื่องที่ยังติดค้างให้อยู่ให้สำเร็จภายในไตรมาส 4  ของปีนี้  เพื่อพลิกโฉมประเทศไทย เพื่อสอดคล้องกับสถานการณ์การยกระดับเศรษฐกิจของต่างประเทศในปี 2565  ทั้งนี้ รัฐบาลสร้างความเชื่อมั่นต่อการลงทุน โดยยังเร่งรัดฉีดวัคซีนให้ได้ตามเป้าหมายและยืนยันวัคซีนมีเพียงพอสำหรับฉีดให้กับประชาชนทุกกลุ่ม รวมทั้งในกลุ่มแรงงานซึ่งเป็นอีกหนึ่งกลไกสำคัญในการขับเคลื่อนเศรษฐกิจของประเทศ
นายกรัฐมนตรียังเน้นการใช้ศักยภาพทางด้านความหลากหลายทางชีวภาพและทรัพยกรทางพืชเกษตรที่ไทยมีอยู่จำนวนมาก ให้มอบ อว. กับหน่วยงานวิจัย ช่วยวิจัยพัฒนาแปรรูปพืชผลทางการเกษตรเพื่อเพิ่มมูลค่าพืชเกษตรให้สูงขึ้น แก้ปัญหาสินค้าเกษตรล้นตลาดและตกต่ำรวมทั้งให้ขยายโครงการระเบียงผลไม้ภาคตะวันออก (EEC) ไปสู่ทางด้านธุรกิจประมง ทั้งการจัดห้องเย็นให้เพียงพอและพัฒนาบรรจุภัณฑ์ของสิ้นค้าต่าง ๆ ให้มีความน่าสนใจมากขึ้น
ทั้งนี้ ที่ประชุมได้มีการรับทราบและเห็นชอบวาระสำคัญ อาทิ  โครงการพัฒนาท่าเรือแหลมฉบังระยะที่ 3 ท่าเทียบเรือ F  ที่ประชุมเห็นชอบผลการคัดเลือกเอกชน ผลการเจรจา และร่างสัญญาร่วมลงทุนที่ผ่านการตรวจพิจารณาของสำนักงานอัยการสูงสุด ของโครงการพัฒนา ท่าเรือแหลมฉบัง ระยะที่ 3 ในส่วนของท่าเทียบเรือ F และให้นำเสนอคณะรัฐมนตรีเพื่อพิจารณาอนุมัติต่อไป แผนปฏิบัติการด้านการพัฒนาการเกษตรในเขตพัฒนาพิเศษภาคตะวันออก (พ.ศ. 2566 - 2570) ในส่วนโครงการระเบียงผลไม้ภาคตะวันออก (EEC) ที่ประชุมเห็นชอบให้ สกพอ.ศึกษาการจัดตั้งบริษัทเพื่อบริหารโครงการ EFC เพื่อขับเคลื่อนโครงการ  ฯ ตามเป้าหมายที่กำหนด  และเห็นชอบ แผนพัฒนาเมืองพัทยาตามแนวทาง NEO PATTAYA  เพื่อขยายผลสู่การจัดตั้งเขตส่งเสริมเศรษฐกิจพิเศษรองรับอุตสาหกรรมการท่องเท่ียว กลุ่มรายได้ดีและการท่องเที่ยวเชิงสุขภาพ  และเห็นชอบ ให้ “โครงการการยกระดับโรงพยาบาลปลวกแดง 2 ฯ เป็น 1 ในโครงการ EEC Project List มอบหมายให้ สธ.และ สกพอ.ร่วมกันเป็นหน่วยงานหลักรับผิดชอบในการดำเนินโครงการ
ในที่ประชุม นายกรัฐมนตรียังชื่นชมม. บูรพาพัฒนา ที่มีศูนย์การผลิตยาจากสารสกัดพืชสมุนไพร วิเคราะห์ยาสมุนไพร และผลิตภัณฑ์สมุนไพร  โดยขอให้มีการวิจัยพัฒนาแปรรูปพืชสมุนไพรให้มากขึ้น กำหนดเป้าหมายและโจทน์ให้ชัดเจนเพื่อนำไปสู่การปฏิบัติให้เกิดผลเป็นรูปธรรมสร้างผลิตภัณฑ์ที่เป็นสารสกัดจากพืชสมุนไพรที่มีมูลค่าสูงเช่นเดียวกับที่ต่างประเทศดำเนินการ
นายกรัฐมนตรี  ย้ำทุกคนดูแลสุขภาพให้ปลอดภัยในช่วงนี้ซึ่งอยู่ในสถานการณ์การกแพร่ระบาดโควิด-19 และช่วยกันดูแลประชาชน ทำงานทุกอย่างด้วยความระมัดระวังรอบคอบเพราะหลายเรื่องเป็นที่จับตามองและสังคมให้ความสนใจ  รวมถึงโครงการพัฒนาท่าเรือแหลมฉบังระยะที่ 3 ท่าเทียบเรือ F ให้รับข้อสังเกตหน่วยงานที่เกี่ยวข้องประกอบการดำเนินการ และให้ดำเนินการทุกอย่างให้เป็นไปตามกฎระเบียบและข้อกฏหมายที่มีอยู่อย่างถูกต้อง
__________

ที่มา : https://www.thaigov.go.th/news/contents/details/46543