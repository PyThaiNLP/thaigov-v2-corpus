รัฐบาลไทย-ข่าวทำเนียบรัฐบาล-โฆษกรัฐบาลเผย “นายกฯ” ห่วงประชาชน เตือนอย่าหลงเชื่อมิจฉาชีพ TikTok ส่ง SMS ลวงโลกหลอกให้โอนเงิน ย้ำอย่าโอนก่อนตรวจสอบข้อมูลที่ถูกต้อง


วันจันทร์ที่ 15 สิงหาคม 2565
พิมพ์
โฆษกรัฐบาลเผย “นายกฯ” ห่วงประชาชน เตือนอย่าหลงเชื่อมิจฉาชีพ TikTok ส่ง SMS ลวงโลกหลอกให้โอนเงิน ย้ำอย่าโอนก่อนตรวจสอบข้อมูลที่ถูกต้อง
โฆษกรัฐบาลเผย “นายกฯ” ห่วงประชาชน เตือนอย่าหลงเชื่อมิจฉาชีพ TikTok ส่ง SMS ลวงโลกหลอกให้โอนเงิน ย้ำอย่าโอนก่อนตรวจสอบข้อมูลที่ถูกต้อง
วันที่ 15 สิงหาคม 2565 นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ห่วงใยประชาชนขณะนี้ปรากฏกรณีมิจฉาชีพส่งข้อความ SMS เข้ามาหลอกลวงประชาชนชวนทำงานผ่านแอปพลิเคชันติ๊กต๊อก (TikTok) รวมถึงการเข้ามาพูดคุย ชักชวนให้โอนเงินไปลงทุน หรือกู้เงินออนไลน์ หรืออ้างให้สิทธิพิเศษต่าง ๆ ที่มีผลตอบแทนสูงเกินจริง โดยนายกรัฐมนตรีฝากเตือนประชาชนให้ระมัดระวังอย่าได้ไปหลงเชื่อทันที เพราะผู้ที่มาหลอกลวงส่วนใหญ่มักจะเป็นคนที่ไม่รู้จัก ขอให้มีการตรวจสอบข้อมูลที่ถูกต้องว่าบุคคลนั้นมีความน่าเชื่อถือหรือไม่ โดยหากมีการกล่าวอ้างถึงหน่วยงานหรือองค์กรก็ต้องตรวจสอบข้อมูลจากหน่วยงานหรือองค์กรนั้นด้วย หากไม่มีการตรวจสอบและรู้ไม่เท่าทัน สุดท้ายประชาชนก็จะตกเป็นเหยื่อมิจฉาชีพผ่านโซเชียลมีเดีย ถูกมิจฉาชีพหลอกลวงนำเงินและทรัพย์สินของประชาชนไปได้ ซึ่งโอกาสที่จะได้เงินคืนก็น้อยมาก จึงขอเน้นย้ำควรตรวจสอบให้ถูกต้อง ศึกษารายละเอียดให้ดีก่อนกรอกข้อมูลต่าง ๆ หรือโอนเงินร่วมลงทุน เพื่อป้องกันไม่ให้ถูกหลอกลวงจากมิจฉาชีพและผู้ไม่หวังดี
“นายกรัฐมนตรีให้ความสำคัญกับปัญหาที่เกิดขึ้นและมีความห่วงใยประชาชน เนื่องจากปัจจุบันสื่อโซเชียลมีเดียต่าง ๆ เข้ามามีอิทธิพลและมีบทบาทสำคัญกับการใช้ชีวิตประจำวันของประชาชนอย่างมาก จึงมีโอกาสที่มิจฉาชีพจะใช้ช่องทางผ่านโซเชียลมีเดียในการหลอกลวงเพื่อหาประโยชน์กับประชาชนได้ โดยนายกรัฐมนตรีได้กำชับกระทรวงดิจิทัลเพื่อเศรษฐกิจและสังคม สำนักงานตำรวจแห่งชาติ และหน่วยงานที่เกี่ยวข้อง ดูแลแก้ไขปัญหาที่เกิดขึ้น และให้นำตัวผู้กระทำความผิดมาลงโทษ ทั้งนี้ หากบุคคลใดมีปัญหาการถูกหลอกลวงผ่านแอปพลิเคชัน TikTok หรือโซเชียลมีเดียอื่น ๆ สามารถร้องเรียนได้ที่กระทรวงดิจิทัลเพื่อเศรษฐกิจและสังคม ผ่านสายด่วน 1212” โฆษกประจำสำนักนายกรัฐมนตรีกล่าว
....................................

ที่มา : https://www.thaigov.go.th/news/contents/details/57991