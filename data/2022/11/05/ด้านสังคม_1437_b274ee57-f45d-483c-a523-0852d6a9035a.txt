รัฐบาลไทย-ข่าวทำเนียบรัฐบาล-ดีอีเอส พบข่าวปลอมสุขภาพกลับมาแรงรับสงกรานต์


วันอาทิตย์ที่ 17 เมษายน 2565
ดีอีเอส พบข่าวปลอมสุขภาพกลับมาแรงรับสงกรานต์
ดีอีเอส พบข่าวปลอมสุขภาพกลับมาแรงรับสงกรานต์
โฆษกดีอีเอสฝ่ายการเมือง สรุปสถานการณ์ข่าวรอบสัปดาห์ล่าสุด พบข่าวปลอมเกี่ยวกับสุขภาพกลับมาแรงอีกครั้งขณะที่ข่าวปลอมที่เกาะกระแสเทศกาลสงกรานต์พบประปราย
นางสาวนพวรรณ หัวใจมั่น โฆษกกระทรวงดิจิทัลเพื่อเศรษฐกิจและสังคมฝ่ายการเมือง (ดีอีเอส) กล่าวว่า สรุปผลการมอนิเตอร์ และรับแจ้งข่าวปลอมประจำสัปดาห์ ระหว่างวันที่ 8-14 เม.ย. 65 โดยศูนย์ต่อต้านข่าวปลอม พบจำนวนข้อความที่เข้ามา 11,629,137  ข้อความ หลังการคัดกรองแล้วมีข้อความที่ต้องดำเนินการตรวจสอบ จำนวน  246 ข้อความ รวมจำนวนเรื่องที่ต้องดำเนินการตรวจสอบทั้งหมด 128 เรื่อง โดย 2 อันดับแรก ได้แก่ ข่าวในหมวดข่าวสารราชการ/นโยบายรัฐ 59 เรื่อง และข่าวในหมวดสุขภาพ 57 เรื่อง
โดยตั้งข้อสังเกตว่า ข่าวปลอมเกี่ยวกับสุขภาพเริ่มกลับมาแพร่กระจายมากอีกครั้ง ในช่วงวันหยุดยาวเทศกาลสงกรานต์ ขณะที่ ข่าวบนโซเชียลที่เกาะกระแสเทศกาลนี้มีจำนวนหลายข่าวเช่นกัน แต่หลังการตรวจสอบแล้วพบว่ามีส่วนที่เป็นข่าวปลอม/บิดเบือนในสัดส่วนไม่มากนัก ได้แก่ ข่าวสำนักงานสลากกินแบ่งรัฐบาล เผยเลขลับเฉพาะ งวดวันที่ 16 เม.ย. 65 ข่าวบขส. ลดราค่าโดยสารลง 10% สำหรับประชาชนที่บ้านไกลจากกรุงเทพฯ เกิน 200 กิโลเมตรตั้งแต่วันที่ 12 เม.ย. 65 และข่าวภาคเหนือ เตรียมรับมือพายุฤดูร้อน ในวันที่ 9 - 14 เม.ย. 65 เป็นต้น
ทั้งนี้ กระทรวงฯ และศูนย์ต่อต้านข่าวปลอม ต้องขอความร่วมมือประชาชน เมื่อได้รับข้อมูลผ่านโซเชียล อย่าเพิ่งหลงเชื่อในทันที ขอความร่วมมือไม่ส่ง หรือแชร์ข้อมูล โดยสามารถแจ้งข้อมูลมายังศูนย์ฯ เพื่อช่วยประสานงานกับหน่วยงานที่เกี่ยวข้องเพื่อตรวจสอบ และยืนยันข้อเท็จจริงต่อไป และสามารถติดตามและแจ้งเบาะแสข่าวปลอม ได้ผ่านช่องทางต่างๆ ดังนี้ ไลน์ @antifakenewscenter  เว็บไซต์ https://www.antifakenewscenter.com/ ทวิตเตอร์https://twitter.com/AFNCThailand และช่องทางโทรศัพท์โทรสายด่วน GCC 1111 ต่อ 87
**************

ที่มา : https://www.thaigov.go.th/news/contents/details/53664