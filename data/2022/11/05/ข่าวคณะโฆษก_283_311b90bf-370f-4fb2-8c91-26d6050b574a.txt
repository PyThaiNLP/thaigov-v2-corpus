รัฐบาลไทย-ข่าวทำเนียบรัฐบาล-โฆษกรัฐบาลเผย นายกรัฐมนตรีย้ำการลงตรวจเยี่ยมพื้นที่เพื่อรับฟังความคิดเห็นของประชาชน เป็นหน้าที่ของนายกรัฐมนตรีและรัฐมนตรีทุกกระทรวง กำกับส่วนราชการดูแลในระดับท้องถิ่น


วันอังคารที่ 28 กันยายน 2564
พิมพ์
โฆษกรัฐบาลเผย นายกรัฐมนตรีย้ำการลงตรวจเยี่ยมพื้นที่เพื่อรับฟังความคิดเห็นของประชาชน เป็นหน้าที่ของนายกรัฐมนตรีและรัฐมนตรีทุกกระทรวง กำกับส่วนราชการดูแลในระดับท้องถิ่น
โฆษกรัฐบาลเผย นายกรัฐมนตรีย้ำการลงตรวจเยี่ยมพื้นที่เพื่อรับฟังความคิดเห็นของประชาชน เป็นหน้าที่ของนายกรัฐมนตรีและรัฐมนตรีทุกกระทรวง กำกับส่วนราชการดูแลในระดับท้องถิ่น
วันนี้ (28 กันยายน 2564) เวลา 14.30 น. ภายหลังการประชุมคณะรัฐมนตรี นายธนกร วังบุญคงชนะ โฆษกประจำสำนักนายกรัฐมนตรี ได้เปิดเผย คำตอบของพลเอก ประยุทธ์ จันทรโอชา นายกรัฐมนตรีและรัฐมนตรีว่าการกระทรวงกลาโหม ต่อคำถามต่าง ๆ จากสื่อมวลชนที่ถามในประเด็นการลงพื้นที่ตรวจราชการของนายกรัฐมนตรีและ พลเอก ประวิตร วงษ์สุวรรณ รองนายกรัฐมนตรีนั้น นายกรัฐมนตรีชี้แจงว่าเป็นหน้าที่ของนายกรัฐมนตรี ในฐานะผู้บริหารสูงสุดที่จะต้องไปตรวจเยี่ยมเพื่อรับฟังความคิดเห็นของประชาชน และกำกับส่วนราชการให้ดูแลประชาชนอย่างทั่วถึง ซึ่งการลงพื้นที่ของนายกรัฐมนตรีจะเป็นวันเดียวหรือคนละวันกับรองนายกรัฐมนตรีหรือรัฐมนตรีท่านอื่น ๆ ก็เป็นไปตามความสะดวกในเรื่องของเวลาของแต่ละท่าน เนื่องจากเป็นหน้าที่ที่ต้องลงไปตรวจเยี่ยมพื้นที่พบปะกับประชาชน โดยเฉพาะในช่วงสถานการณ์อุทกภัยที่ต้องให้การดูแลประชาชนทุกกลุ่มและเกษตรกร ผ่านผู้ว่าราชการจังหวัด และหน่วยงานในระดับพื้นที่ ซึ่งเว้นว่างในช่วงที่ผ่านมาเนื่องจากสถานการณ์การแพร่ระบาดของโควิด-19 ทั้งนี้ เป็นการรับฟังความต้องการของประชาชนเพื่อนำไปพัฒนาจังหวัด ภาค และท้องถิ่น จึงขอวอนสื่อมวลชน/โซเชียลมีเดียอย่านำการทำงานไปโยงการเมือง
โฆษกประจำสำนักนายกรัฐมนตรี ยังกล่าวว่า นายกรัฐมนตรีตอบคำถามสื่อมวลชนถึงกรณีจัดกิจกรรมมินิคอนเสิร์ต “THAILAND SHA SHA SHA” ขึ้นในพื้นที่ 3 จังหวัด คือ ภูเก็ต พังงา และกระบี่ ระหว่างวันที่ 24 ก.ย. – 3 ต.ค. 64 โดยได้มอบหมายให้กระทรวงการท่องเที่ยวและกีฬาพิจารณาความเหมาะสม ซึ่งในที่ประชุมคณะรัฐมนตรีวันนี้ นายพิพัฒน์ รัชกิจประการ รัฐมนตรีว่าการกระทรวงการท่องเที่ยวและกีฬาได้ชี้แจงยกเลิกกิจกรรมดังกล่าวแล้ว และจะพิจารณาเมื่อสถานการณ์เหมาะสม
“นายกรัฐมนตรียืนยันว่าไม่วิตกกังวลต่อกรณีฝ่ายค้านยกมาตรา 158 วรรคสี่ ว่า นายกรัฐมนตรีจะดำรงตำแหน่งรวมกันแล้วเกิน 8 ปีมิได้ ทั้งนี้ ไม่ว่าจะดำรงตำแหน่งติดต่อกันหรือไม่ เพราะเป็นเรื่องของรัฐธรรมนูญ ซึ่งมีฝ่ายกฎหมายพิจารณาเรื่องนี้อยู่แล้ว” นายธนกรฯ กล่าว
............................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/46306