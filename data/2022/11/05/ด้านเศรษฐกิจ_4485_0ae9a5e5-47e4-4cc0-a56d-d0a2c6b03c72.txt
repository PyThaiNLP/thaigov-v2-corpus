รัฐบาลไทย-ข่าวทำเนียบรัฐบาล-การรถไฟแห่งประเทศไทย รายงานภาพรวมการเดินทางช่วงวันอาสาฬหบูชา และวันเข้าพรรษา 12 - 17 กรกฎาคม 2565


วันอังคารที่ 19 กรกฎาคม 2565
การรถไฟแห่งประเทศไทย รายงานภาพรวมการเดินทางช่วงวันอาสาฬหบูชา และวันเข้าพรรษา 12 - 17 กรกฎาคม 2565
เป็นไปด้วยความเรียบร้อย สามารถอำนวยความสะดวกรับ-ส่ง ผู้โดยสารได้อย่างปลอดภัย
วานนี้ (18 กรกฎาคม 2565) การรถไฟแห่งประเทศไทย (รฟท.) กระทรวงคมนาคม จัดมาตรการอำนวยความสะดวกรองรับการเดินทางของประชาชนในช่วงวันหยุดยาวที่ผ่านมา ระหว่างวันที่ 12 - 17 กรกฎาคม 2565 โดยพ่วงตู้โดยสารจนเต็มหน่วยลากจูงในขบวนรถที่เดินตามปกติทั่วประเทศ สามารถสรุปตัวเลขผู้โดยสารที่เดินทางระหว่างวันที่ 12-17 มีจำนวนรวมทั้งสิ้น 374,611 คน แบ่งเป็นผู้โดยสารขาออก 181,311 คน ผู้โดยสารขาเข้า 193,300 คน สำหรับเส้นทางที่มีผู้โดยสารเดินทางหนาแน่นที่สุด คือ สายใต้ 133,164 คน รองลงมาสายตะวันออกเฉียงเหนือ 96,357 คน สายเหนือ 81,265 คน สายตะวันออก 42,776 คน และสายมหาชัย/แม่กลอง 21,049 คน
สำหรับสภาพการโดยสารของประชาชนตามสถานีต่างๆ ทั่วประเทศ มีการเดินทางอย่างต่อเนื่อง การโดยสารไม่หนาแน่น เพราะเนื่องจากส่วนใหญ่มีการวางแผนล่วงหน้าก่อนเดินทาง การให้บริการด้านขบวนรถและตู้โดยสารมีเพียงพอ ไม่มีผู้โดยสารตกค้าง การจำหน่ายตั๋วเป็นไปด้วยความเรียบร้อย ในด้านมาตรการความปลอดภัยนั้น ได้รับความร่วมมือจากกองบังคับการตำรวจรถไฟ ศูนย์ปลอดภัยการรถไฟฯ ทำหน้าที่ติดตามประสานงานกับหน่วยงานที่เกี่ยวข้องในการดูแลการเดินทางของผู้โดยสาร ตลอด 24 ชั่วโมง การป้องกันเหตุอันตราย การตรวจวัดระดับแอลกอฮอล์ สารเสพติดของพนักงาน เจ้าหน้าที่ประจำขบวนรถ และประจำสถานีก่อนปฏิบัติหน้าที่ ตลอดจนการห้ามจำหน่ายและดื่มเครื่องดื่มแอลกอฮอล์บนขบวนรถและบริเวณสถานีรถไฟ
นอกจากนี้ได้รับความร่วมมือจากกระทรวงมหาดไทย และองค์การบริหารส่วนท้องถิ่นต่างๆ ร่วมเฝ้าระวังตามจุดเสี่ยงบริเวณจุดตัดเสมอระดับทางรถไฟ - รถยนต์ เพื่อป้องกันการเกิดอุบัติ
ในส่วนมาตรการเฝ้าระวังและป้องกันการแพร่ระบาดของโรคติดเชื้อไวรัส COVID-19 ได้กำหนดจุดคัดกรองวัดไข้ผู้โดยสารก่อนเข้าในพื้นที่สถานี เข้า - ออก การตั้งจุดบริการแอลกอฮอล์ล้างมือ พร้อมกับให้สแกนแอพพลิเคชัน ไทยชนะ นอกจากนี้ได้เพิ่มการทำความสะอาดฉีดพ่นน้ำยาฆ่าเชื้อโรคภายในตู้โดยสารบนขบวนรถไฟ และการเช็ดทำความสะอาดภายในบริเวณสถานี เพื่อความปลอดภัยให้กับผู้ใช้บริการ ทำให้การเดินทางของพี่น้องประชาชนในช่วงวันอาสาฬหบูชา และวันเข้าพรรษา เป็นไปด้วยความเรียบร้อย

ที่มา : https://www.thaigov.go.th/news/contents/details/57012