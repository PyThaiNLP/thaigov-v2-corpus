รัฐบาลไทย-ข่าวทำเนียบรัฐบาล-รัฐมนตรีสุริยะฯ บรรยายพิเศษ หัวข้อ “ก้าวสู่อนาคตของภาคอุตสาหกรรมไทยในยุค Next Normal


วันพุธที่ 29 มิถุนายน 2565
พิมพ์
รัฐมนตรีสุริยะฯ บรรยายพิเศษ หัวข้อ “ก้าวสู่อนาคตของภาคอุตสาหกรรมไทยในยุค Next Normal
รัฐมนตรีสุริยะฯ บรรยายพิเศษ หัวข้อ “ก้าวสู่อนาคตของภาคอุตสาหกรรมไทยในยุค Next Normal" ในงาน FTI Expo 2022: SHAPING FUTURE INDUSTRIES for STRONGER THAILAND
จังหวัดเชียงใหม่ : วันนี้ (29 มิถุนายน 2565) เวลา 14.45 น. นายสุริยะ จึงรุ่งเรืองกิจ รัฐมนตรีว่าการกระทรวงอุตสาหกรรม บรรยายพิเศษ หัวข้อ “ก้าวสู่อนาคตของภาคอุตสาหกรรมไทยในยุค Next Normal" ในงาน FTI Expo 2022: SHAPING FUTURE INDUSTRIES for STRONGER THAILAND โดยมีนายธีระยุทธ วาณิชชัง ผู้ช่วยรัฐมนตรีประจำกระทรวงอุตสาหกรรม นายสุชาติ ไตรแสงรุจิระ ที่ปรึกษารัฐมนตรีว่าการกระทรวงอุตสาหกรรม นายกอบชัย สังสิทธิสวัสดิ์ ปลัดกระทรวงอุตสาหกรรม นางวรวรรณ ชิตอรุณ รองปลัดกระทรวงอุตสาหกรรม นายณัฐพล รังสิตพล อธิบดีกรมส่งเสริมอุตสาหกรรม นายวันชัย พนมชัย อธิบดีกรมโรงงานอุตสาหกรรม  ผู้บริหารและเจ้าหน้าที่กระทรวงอุตสาหกรรม ร่วมงาน ณ ห้องลีลาวดี ศูนย์ประชุมและแสดงสินค้านานาชาติ จังหวัดเชียงใหม่
.
นายสุริยะ จึงรุ่งเรืองกิจ รัฐมนตรีว่าการกระทรวงอุตสาหกรรม กล่าวว่า การก้าวสู่อนาคตของภาคอุตสาหกรรมไทยในยุค Next Normal โดยเฉพาะการเปิดรับเทคโนโลยีดิจิทัลใหม่ ๆ หรือการใส่ใจด้านสังคม สิ่งแวดล้อม ความปลอดภัย และด้านสุขอนามัย ที่ได้กลายเป็นกฎเกณฑ์ของโลกสากลที่กดดันให้กรอบการประกอบธุรกิจอุตสาหกรรมต้องเปลี่ยนแปลงจนกลายเป็นเรื่องปกติที่เราเห็นได้ทั่วไป  สิ่งสําคัญของการดำเนินธุรกิจในยุค Next Normal ก็คือ การปรับตัว เพราะเมื่อโลกเปลี่ยนธุรกิจก็ต้องปรับ ซึ่งนโยบายด้านอุตสาหกรรมของรัฐบาล ภายใต้การนำของพลเอก ประยุทธ์ จันทร์โอชา นายกรัฐมนตรี ที่ได้กําหนดวิสัยทัศน์ไว้ได้ช่วยชี้นำให้อุตสาหกรรมไทย เดินมาอย่างถูกทิศถูกทาง และเป็นเกราะป้องกันผลกระทบของภัยคุกคามที่ช่วยผ่อนหนักให้เป็นเบาได้ ตั้งแต่ในเรื่องของนโยบายการพัฒนาระเบียงเศรษฐกิจพิเศษภาคตะวันออก หรือ EEC ที่ได้เข้ามาช่วยตอบโจทย์ รองรับและบรรเทาผลกระทบจากสงครามการค้าระหว่างประเทศสหรัฐอเมริกาและประเทศจีนที่ได้กดดันให้เกิดกระแสการย้ายฐานการผลิตออกจากประเทศจีนไปยังประเทศใหม่ ๆ รวมทั้งไทย ซึ่งในจุดนี้รัฐบาลได้เตรียมแผนรองรับบริษัทต่างชาติ ผ่านโครงการพัฒนาระเบียงเศรษฐกิจพิเศษภาคตะวันออก (EEC) นโยบายการลงทุนและการพัฒนาในอุตสาหกรรมเป้าหมาย S-Curve ซึ่งจะมุ่งเน้นการลงทุนในอุตสาหกรรมที่ประเทศไทยมีศักยภาพและสอดรับกับพัฒนาการของโลกแห่งอนาคต  เช่น  นโยบายยกระดับอุตสาหกรรมยานยนต์ไทยไปสู่อุตสาหกรรม EV นโยบายยกระดับ “เกษตรกรรม” ไปสู่ “เกษตรอุตสาหกรรม” เป็นตัวชูโรงในการนำแนวคิดทางวิศวกรรมและหลักการสมัยใหม่ในภาคอุตสาหกรรมร่วมกับเทคโนโลยีเพื่อการจัดการแบบอัจฉริยะหรือ Smart Farming สู่ภาคเกษตรของไทย และยังเป็นตัวเร่งการขับเคลื่อนการพัฒนาหุ่นยนต์และระบบอัตโนมัติสู่การประยุกต์ใช้ในพื้นที่เกษตรกรรมและสถานประกอบการแปรรูปการเกษตร ทําให้เห็นถึงการสร้างเศรษฐกิจภูมิภาคด้วยโมเดลที่ขับเคลื่อนด้วยการเกษตร หรือ Agricultural driven Economy รวมทั้งนโยบายการพัฒนาอุตสาหกรรมอาหารของประเทศไทย ไปสู่ “อุตสาหกรรมอาหารแห่งอนาคต” ซึ่งเป็นทิศทางที่สามารถตอบโจทย์ของสถานการณ์วิกฤตการขาดแคลนอาหารที่กำลังเกิดขึ้นในหลาย ๆ ประเทศทั่วโลก
นโยบายส่งเสริมอุตสาหกรรมบริการทางการแพทย์และเครื่องมือแพทย์ เพื่อขับเคลื่อนนโยบายไทยแลนด์ 4.0 และดันประเทศไทยให้เป็นศูนย์กลางสุขภาพนานาชาติ (Medical Hub) แห่งภูมิภาคเอเชียแปซิฟิค  ซึ่งการปูพื้นการพัฒนาอุตสาหกรรมตามแนวทางดังกล่าว  เป็นส่วนสําคัญที่ช่วยให้ประเทศไทยสามารถบริหารจัดการและรับมือกับการระบาดของโรคโควิด-19 ได้ในระดับดีจนเป็นที่ยอมรับจากนานาประเทศ
.
ในช่วงวิกฤตโควิด-19 ที่ผ่านมา นอกจากจะมีมาตรการสนับสนุนต่าง ๆ ดังกล่าวแล้ว รัฐบาลโดยกระทรวงอุตสาหกรรม ยังได้ดำเนินการพัฒนาเศรษฐกิจฐานรากในทุกภูมิภาค เพื่อรองรับแรงงานกลับสู่ท้องถิ่น ผ่านกลไกการพัฒนาชุมชนดีพร้อมและเกษตรอุตสาหกรรม โดยในส่วนของการพัฒนาชุมชนดีพร้อม กระทรวงอุตสาหกรรมได้ดำเนินการมาตรการ “7 วิธี ปั้นชุมชนดีพร้อม” ประกอบด้วย แผนชุมชนดีพร้อม คนชุมชนดีพร้อม แบรนด์ชุมชนดีพร้อม ผลิตภัณฑ์ชุมชนดีพร้อม เครื่องจักรชุมชนดีพร้อม ตลาดชุมชนดีพร้อม และเงินหมุนเวียนดีพร้อม  ซึ่งจะช่วยให้เกิดการยกระดับมาตรฐานการครองชีพและความเป็นอยู่ของประชาชนในชุมชนให้ดีขึ้น และนำไปสู่การแก้ไขปัญหาความยากจน ความเหลื่อมล้ำและความไม่เสมอภาค
.
ดังนั้น ทิศทางการก้าวสู่อนาคตของภาคเศรษฐกิจอุตสาหกรรมไทยต่อจากนี้ไป จะต้องเป็น “การเติบโตอย่างสมดุลและยั่งยืน” หรือ “Balanced and Sustainable Growth” ที่ภาคธุรกิจอุตสาหกรรมจะต้องตอบโจทย์ 3 มิติ ทั้งในเรื่องของ Economic Success, Social Responsibility a Environmental Conservation เมื่อประกอบกับเจตนารมณ์ของรัฐบาล ที่จะลดช่องว่างและเร่งพัฒนาเศรษฐกิจฐานรากในภูมิภาคให้สามารถเติบโตไปด้วยกัน กรอบการกำาหนดนโยบายด้านอุตสาหกรรมของประเทศไทยในยุคต่อไป จึงจะเป็นการชี้นำและกําหนดนโยบายสนับสนุนผู้ประกอบการธุรกิจ อุตสาหกรรมไทยให้สามารถ “เติบโตอย่างสมดุลและยั่งยืน” หรือ “Balanced and Sustainable Growth” โดยมุ่งความสําเร็จในทั้ง 4 มิติ ควบคู่กัน คือ มิติที่ 1 ด้าน Economic Success มิติที่ 2 ด้าน Social Responsibility มิติที่ 3 ด้าน Environmental Conservation ควบคู่ไปกับ มิติที่ 4 ด้านการกระจายความเจริญด้วยการพัฒนาเศรษฐกิจชุมชน และคนฐานราก ผ่านกลไกการพัฒนาชุมนดีพร้อม และการสร้างภาค เกษตรอุตสาหกรรม ของประเทศไทยให้เข้มแข็ง
.
นายสุริยะ กล่าวทิ้งท้ายว่า“ผมเชื่อมั่นว่าการนําพาภาคอุตสาหกรรมและประเทศไทยไปสู่ความสําเร็จใน 4 มิติดังกล่าวสามารถสำเร็จเป็นรูปธรรมได้ไม่ยาก หากทุกภาคส่วนไม่ว่าจะเป็นหน่วยงานภาครัฐ ภาคเอกชน โดยเฉพาะสภาอุตสาหกรรม สภาหอการค้า สถาบันการศึกษา หน่วยงานวิจัยและพัฒนา รวมถึงสถาบันการเงินต่างๆ สานพลังและร่วมกันเดินไปข้างหน้าในทิศทางเดียวกัน เราจะพัฒนาและขับเคลื่อนภาคเศรษฐกิจอุตสาหกรรมไทยในยุค Next Normal ให้มีความเข้มแข็งในทั้ง 4 มิตินี้ไปด้วยกัน เราจะมีการสานพลังระหว่าง กระทรวงอุตสาหกรรม  สภาอุตสาหกรรมแห่งประเทศไทย และสถาบันการเงินผ่านทางการลงนามบันทึกความเข้าใจ หรือ MOU ที่กำลังจะเกิดขึ้น ณ FTI EXPO 2022 ซึ่งเป็นจุดเริ่มต้นของการสานพลังในเรื่องอื่นๆ ระหว่างภาครัฐและเอกชนที่จะมีต่อไป เพื่อผลักดันให้ภาคอุตสาหกรรมไทยยังคงเป็นกลไกสําคัญในการขับเคลื่อนประเทศไทยให้ก้าวหน้าสืบไป”

ที่มา : https://www.thaigov.go.th/news/contents/details/56319