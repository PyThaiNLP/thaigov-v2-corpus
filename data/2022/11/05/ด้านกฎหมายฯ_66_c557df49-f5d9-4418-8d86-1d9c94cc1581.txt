รัฐบาลไทย-ข่าวทำเนียบรัฐบาล-กระทรวงยุติธรรม ประชุมคณะอนุกรรมการประสานและพัฒนาระบบงานยุติธรรม ครั้งที่ ๓/๒๕๖๔


วันเสาร์ที่ 10 กรกฎาคม 2564
พิมพ์
กระทรวงยุติธรรม ประชุมคณะอนุกรรมการประสานและพัฒนาระบบงานยุติธรรม ครั้งที่ ๓/๒๕๖๔
กระทรวงยุติธรรม ประชุมคณะอนุกรรมการประสานและพัฒนาระบบงานยุติธรรม ครั้งที่ ๓/๒๕๖๔ ผ่านระบบการประชุมทางไกล (Video Conference)
เมื่อวันศุกร์ที่ ๙ กรกฎาคม ๒๕๖๔ เวลา ๑๓.๓๐ น. ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม เป็นประธานในการประชุมคณะอนุกรรมการประสานและพัฒนาระบบงานยุติธรรม ครั้งที่ ๓/๒๕๖๔ ผ่านระบบการประชุมทางไกล (Video Conference) โดยมี นายวัลลภ นาคบัว รองปลัดกระทรวงยุติธรรม พันตำรวจโท พงษ์ธร ธัญญสิริ ผู้อำนวยการสำนักงานกิจการยุติธรรม นายชัยวัฒน์ ร่างเล็ก รองผู้อำนวยการสำนักงานกิจการยุติธรรม ผู้แทนจากหน่วยงานในกระบวนการยุติธรรม และหน่วยงานที่เกี่ยวข้อง อาทิ สำนักงาน ป.ป.ส. กระทรวงสาธารณสุข กรมคุมประพฤติ กรมราชทัณฑ์ เข้าร่วมประชุม
โดยสรุปสาระสำคัญของการประชุมได้ดังนี้ การรายงานความคืบหน้าเกี่ยวกับการรับฟังความคิดเห็นแนวทางการกำหนดสถานที่อื่นที่ใช้ในการขัง จำคุก หรือควบคุมผู้ต้องหา จำเลย หรือผู้ซึ่งต้องจำคุกตามคำพิพากษาถึงที่สุดและเรื่องที่รัฐมนตรีว่าการกระทรวงยุติธรรมมอบหมายให้ส่วนราชการที่เกี่ยวข้องเตรียมความพร้อมเมื่อประมวลกฎหมายยาเสพติดมีผลบังคับใช้ และฝ่ายเลขานุการได้แจ้งให้ที่ประชุมทราบถึงผลการรับฟังความคิดเห็นแนวทางการกำหนดสถานที่อื่นที่ใช้ในการขัง จำคุก หรือควบคุม ผู้ต้องหา จำเลย หรือผู้ซึ่งต้องจำคุกตามคำพิพากษาถึงที่สุดโดยที่ประชุมรับทราบ และประธานในที่ประชุมมอบหมายให้ฝ่ายเลขานุการดำเนินการศึกษาเพิ่มเติมเพื่อให้ได้ข้อสรุปเกี่ยวกับสถานที่อื่นที่เหมาะสมกับแต่ละบุคคล วิธีการ และเงื่อนไขในการใช้มาตรการต่างๆ ตามมาตรา ๘๘/๑ มาตรา ๘๙/๒ และมาตรา ๒๔๖ ต่อไป
นอกจากนี้ ที่ประชุมได้พิจารณาการเตรียมความพร้อมในการบังคับใช้ร่างพระราชบัญญัติให้ใช้ประมวลกฎหมายยาเสพติด พ.ศ. … ร่างประมวลกฎหมายยาเสพติด และร่างพระราชบัญญัติวิธีพิจารณาคดียาเสพติด (ฉบับที่..) พ.ศ. … โดยที่ประชุมได้มีมติเห็นชอบใน ๒ ประเด็น ดังนี้
๑. รับทราบถึงความคืบหน้าของร่างกฎหมายว่าด้วยยาเสพติด รวมถึงกรณีผลของกฎหมายที่จะเกิดขึ้นตามมาตรา ๓ ของประมวลกฎหมายอาญา ตลอดจนการเตรียมความพร้อมของหน่วยงานต่างๆ เมื่อกฎหมายมีผลบังคับใช้ โดยอาจจะใช้กลไกลของคณะกรรมการพัฒนาการบริหารงานยุติธรรมระดับจังหวัด (กพยจ.) เข้ามาดำเนินการในเรื่องดังกล่าวด้วย
๒. ประเด็นการเตรียมความพร้อมในการบำบัดฟื้นฟูผู้ติดยาเสพติด โดยทางสำนักงาน ป.ป.ส. ได้จัดตั้งคณะกรรมการ/อนุกรรมการต่างๆ เพื่อเป็นการบูรณาการแผนงานรวมถึงการบริหารจัดการด้านงบประมาณที่เกี่ยวข้องเมื่อร่างกฎหมายนี้มีผลบังคับใช้

ที่มา : https://www.thaigov.go.th/news/contents/details/43634