รัฐบาลไทย-ข่าวทำเนียบรัฐบาล-กระทรวงยุติธรรมรับหนังสือจากมูลนิธิศูนย์คุ้มครองสิทธิด้านเอดส์ และเครือข่ายภาคประชาชน


วันพุธที่ 2 มีนาคม 2565
พิมพ์
กระทรวงยุติธรรมรับหนังสือจากมูลนิธิศูนย์คุ้มครองสิทธิด้านเอดส์ และเครือข่ายภาคประชาชน
กระทรวงยุติธรรมรับหนังสือจากมูลนิธิศูนย์คุ้มครองสิทธิด้านเอดส์ และเครือข่ายภาคประชาชน ขอให้เร่งรัด ผลักดัน และสนับสนุน การเสนอร่างพระราชบัญญัติขจัดการเลือกปฏิบัติต่อบุคคล พ.ศ. .... ต่อคณะรัฐมนตรี และสภาผู้แทนราษฎร
ในวันอังคารที่ ๑ มีนาคม ๒๕๖๕ เวลา ๑๐.๐๐ น.  ณ บริเวณหน้าศูนย์บริการร่วมกระทรวงยุติธรรม ชั้น ๑ อาคารกระทรวงยุติธรรม นายสหการณ์ เพ็ชรนรินทร์ รองปลัดกระทรวงยุติธรรม และกรมคุ้มครองสิทธิและเสรีภาพ โดยนายธีรยุทธ แก้วสิงห์ ผู้เชี่ยวชาญเฉพาะด้านพิทักษ์สิทธิและเสรีภาพ พร้อมด้วย ผู้แทนจากกลุ่มกฎหมาย เข้ารับหนังสือจากมูลนิธิศูนย์คุ้มครองสิทธิด้านเอดส์ และเครือข่ายภาคประชาชน ๑๐ เครือข่าย เนื่องจากวันที่ ๑ มีนาคม ของทุกปี องค์การสหประชาชาติได้กำหนดเป็นวันยุติการเลือกปฏิบัติ จึงขอให้กระทรวงยุติธรรมเร่งรัด ผลักดัน และสนับสนุน การเสนอร่างพระราชบัญญัติขจัดการเลือกปฏิบัติต่อบุคคล พ.ศ. .... ต่อคณะรัฐมนตรี และสภาผู้แทนราษฎร
“กระทรวงยุติธรรม ได้ให้ความสำคัญกับร่างพระราชบัญญัติขจัดการเลือกปฏิบัติต่อบุคคล พ.ศ. …. เนื่องเป็นกฎหมายที่ให้ความคุ้มครองสิทธิ เสรีภาพ และสิทธิมนุษยชนแก่ประชาชน กระทรวงยุติธรรม โดยกรมคุ้มครองสิทธิและเสรีภาพ ได้ดำเนินการขับเคลื่อนและผลักดันร่างพระราชบัญญัติขจัดการเลือกปฏิบัติต่อบุคคล พ.ศ. .... มาอย่างต่อเนื่อง โดยปัจจุบันได้มีการรับฟังความคิดเห็นผ่านระบบกลางทางกฎหมาย และสรุปผลการรับฟังความคิดเห็นเผยแพร่แก่ประชาชน ส่วนการดำเนินการในขั้นตอนต่อไป จะนำร่างกฎหมายเข้าสู่การพิจารณาของคณะกรรมการพัฒนากฎหมายกระทรวงยุติธรรม และคาดว่าจะเสนอร่างกฎหมายไปยังคณะรัฐมนตรีพิจารณาภายในกลางปี ๒๕๖๕”

ที่มา : https://www.thaigov.go.th/news/contents/details/52099