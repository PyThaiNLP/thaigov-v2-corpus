รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม แสดงความเสียใจ "พนักงานรับรถ" เสียชีวิต จากเหตุชายคลุ้มคลั่งชิงรถ สั่ง กรมคุ้มครองสิทธิ เยียวยาอย่างเร่งด่วน พร้อมช่วยเรื่องคดี


วันศุกร์ที่ 20 พฤษภาคม 2565
พิมพ์
รัฐมนตรีว่าการกระทรวงยุติธรรม แสดงความเสียใจ "พนักงานรับรถ" เสียชีวิต จากเหตุชายคลุ้มคลั่งชิงรถ สั่ง กรมคุ้มครองสิทธิ เยียวยาอย่างเร่งด่วน พร้อมช่วยเรื่องคดี
รัฐมนตรีว่าการกระทรวงยุติธรรม แสดงความเสียใจ "พนักงานรับรถ" เสียชีวิต จากเหตุชายคลุ้มคลั่งชิงรถ สั่ง กรมคุ้มครองสิทธิ เยียวยาอย่างเร่งด่วน พร้อมช่วยเรื่องคดี เผย มีสิทธิได้รับเงินช่วยเหลือ 1.1 แสนบาท
วันที่ 20 พฤษภาคม 2565 นายสมศักดิ์ เทพสุทิน รัฐมนตรีว่าการกระทรวงยุติธรรม กล่าวถึงกรณีชายคลุ้มคลั่งชิงรถแท็กซี่หลบหนี จนพนักงานรับรถในร้านอาหารแห่งหนึ่ง ย่านพระราม 3 ได้รับบาดเจ็บและกระโดดเกาะรถตามไป ก่อนจะเสียชีวิตในเวลาต่อมาว่า ขอแสดงความเสียใจกับญาติของผู้เสียชีวิตด้วย ซึ่งตนได้สั่งการให้กรมคุ้มครองสิทธิและเสรีภาพ ลงพื้นที่ช่วยเหลือเป็นการเร่งด่วนแล้ว และทราบว่า ผู้กระทำผิด พบสารเสพติดในร่างกายด้วย ซึ่งเป็นสิ่งที่รัฐบาล กำลังปราบปรามอย่างหนัก เพราะจะเห็นได้ว่า เป็นพิษภัยต่อสังคม
นายสมศักดิ์ กล่าวต่อว่า ตนได้รับรายงานจากกรมคุ้มครองสิทธิฯว่า ได้มีการประสานงานกับตำรวจ เพื่อที่จะได้ดำเนินการแจ้งสิทธิกับญาติผู้เสียหายในคดีอาญา พร้อมแนะนำในเรื่องเกี่ยวกับการเข้าถึงกระบวนการยุติธรรม การเรียกค่าสินไหมทดแทนในคดีอาญา และการฟ้องคดีแพ่ง รวมถึงการขอรับความช่วยเหลือจากกองทุนยุติธรรม ให้ญาติผู้เสียชีวิตทราบในเบื้องต้น ซึ่งขณะนี้ กรมคุ้มครองสิทธิ ได้รอข้อมูลของทายาทผู้เสียชีวิต ก่อนจะดำเนินการในส่วนที่เกี่ยวข้องต่อไป
"ทราบจากเจ้าของร้านอาหารว่า ผู้เสียชีวิต เป็นลูกจ้างทำงานที่ร้านมา 15 ปีแล้ว และไม่เคยมีการพูดคุยเรื่องญาติ ซึ่งหากติดต่อทายาทได้ กรมคุ้มครองสิทธิฯ จะรีบให้เจ้าหน้าที่ดำเนินการแจ้งสิทธิผู้เสียหายในคดีอาญาอย่างเร่งด่วน" รมว.ยุติธรรม กล่าว
นายสมศักดิ์ กล่าวอีกว่า หากคดีนี้ ผู้เสียชีวิต ไม่ได้มีส่วนเกี่ยวข้องกับการกระทำความผิด จะมีสิทธิได้รับการช่วยเหลือเยียวยาในฐานะที่ตกเป็นผู้เสียหายในคดีอาญา โดยจะได้รับเงินเยียวยากรณีถึงแก่ความตาย 50,000 บาท ค่าจัดการศพ 20,000 บาท และค่าขาดอุปการะเลี้ยงดู 40,000 บาท รวมเป็นเงินประมาณ 110,000 บาท แต่การจ่ายค่าตอบแทนฯ จะต้องขึ้นอยู่กับดุลพินิจของคณะอนุกรรมการฯด้วย

ที่มา : https://www.thaigov.go.th/news/contents/details/54784