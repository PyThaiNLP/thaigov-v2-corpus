รัฐบาลไทย-ข่าวทำเนียบรัฐบาล-นิพนธ์ ลุยแจกโฉนดที่ดินจ.ตรัง เร่งสร้างหลักประกันฯ สร้างรายได้ให้ประชาชน


วันพฤหัสบดีที่ 7 เมษายน 2565
พิมพ์
นิพนธ์ ลุยแจกโฉนดที่ดินจ.ตรัง เร่งสร้างหลักประกันฯ สร้างรายได้ให้ประชาชน
นิพนธ์ ลุยแจกโฉนดที่ดินจ.ตรัง เร่งสร้างหลักประกันฯ สร้างรายได้ให้ประชาชน
เมื่อเวลา 10.30 น. วันที่ 7 เมษายน 2565 ที่ศูนย์พัฒนาเด็กเล็ก องค์การบริหารส่วนตำบลนาท่ามเหนือ อำเภอเมืองตรัง จังหวัดตรัง นายนิพนธ์ บุญญามณี รัฐมนตรีช่วยว่าการกระทรวงมหาดไทย เป็นประธานในพิธีมอบโฉนดที่ดินให้แก่ประชาชนตามโครงการ “มอบโฉนดที่ดินทั่วไทย นำสุขคลายทุกข์ให้ประชาชน” โดยมี นายขจรศักดิ์ เจริญโสภา ผู้ว่าราชการจังหวัดตรัง นพ.ตุลกานต์ มักคุ้น พรรคประชาธิปัตย์ นายสมบูรณ์ อุทัยเวียนกุล เลขานุการประธานรัฐสภา นายกอบต.นาท่ามเหนือ กำนัน ผู้ใหญ่บ้าน และหน่วยงานที่เกี่ยวข้อง รวมถึงประชาชนที่มารอรับโฉนดที่ดินเข้าร่วมในโครงการฯ
นายนิพนธ์ กล่าวว่า การมอบโฉนดที่ดิน ตามโครงการ "มอบโฉนดที่ดินทั่วไทย นำสุขคลายทุกข์ให้ประชาชน" ให้กับประชาชนเจ้าของกรรมสิทธิ์ที่ดินในวันนี้พี่น้องประชาชนในพื้นที่หมู่ที่ 1 ต.นาท่ามเหนือ อ.เมืองตรัง จ.ตรัง จะได้มีหลักประกันความมั่นคงในกรรมสิทธิ์ ในที่อยู่อาศัยและที่ทำกิน สามารถนำโฉนดที่ดินไปประกอบการพัฒนาในอาชีพของตนเอง เพิ่มผลผลิตและรายได้เป็นผลดีในทางเศรษฐกิจของตนเอง และตอบสนองนโยบายรัฐบาลด้านการลดความเหลื่อมล้ำของสังคม ซึ่งจังหวัดตรังในแผนปฏิบัติการตามโครงการดังกล่าวมีศูนย์เดินสำรวจออกโฉนดที่ดินจังหวัดสงขลา–พัทลุง-สตูล-นครศรีธรรมราช เป็นผู้ดำเนินการ ได้ดำเนินการเสร็จสิ้น ปรากฎว่าในพื้นที่หมู่ที่ 1 (บ้านโคกมะม่วง) ต.นาท่ามเหนือ อ.เมืองตรัง จ.ตรัง มีการเดินสำรวจออกโฉนดที่ดินฯ รวมทั้งสิ้น จำนวน 113 แปลง
นายนิพนธ์ กล่าวต่อด้วยว่า กระทรวงมหาดไทย โดยกรมที่ดิน ยืนยันว่านโยบายการเดินออกสำรวจโฉนดที่ดินก็จะเร่งรัดดำเนินการต่อไปในส่วนต่าง ๆ ของประเทศไทย ให้พี่น้องประชาชนได้สามารถเข้าถึงการมีเอกสารสิทธิในที่ดินของตนเอง ซึ่งยังมีโครงการที่ดินแห่งชาติ(คทช.) เป็นอีกหนึ่งโครงการที่จะนำที่ดินของรัฐที่ประชาชนทำมาหากินอยู่แล้วมาจัดให้แก่ประชาชน ให้ประชาชนที่ไม่มีที่ดินทำกิน หรือมีไม่เพียงพอ ช่วยให้มีที่ดินทำกินอย่างถูกต้องตามระเบียบกฎหมาย

ที่มา : https://www.thaigov.go.th/news/contents/details/53405