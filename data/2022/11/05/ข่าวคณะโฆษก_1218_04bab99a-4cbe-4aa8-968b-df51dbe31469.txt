รัฐบาลไทย-ข่าวทำเนียบรัฐบาล-โฆษกรัฐบาลเผย นายกฯ แสดงความเสียใจต่อครอบครัวผู้เสียชีวิตและบาดเจ็บ กรณีรถทัวร์ฯ เกิดอุบัติเหตุ ที่ จ.สระบุรี กำชับเจ้าหน้าที่เข้มงวดตรวจสอบสภาพรถ และความพร้อมคนขับทุกครั้ง


วันอาทิตย์ที่ 13 มีนาคม 2565
พิมพ์
โฆษกรัฐบาลเผย นายกฯ แสดงความเสียใจต่อครอบครัวผู้เสียชีวิตและบาดเจ็บ กรณีรถทัวร์ฯ เกิดอุบัติเหตุ ที่ จ.สระบุรี กำชับเจ้าหน้าที่เข้มงวดตรวจสอบสภาพรถ และความพร้อมคนขับทุกครั้ง
โฆษกรัฐบาลเผย นายกฯ แสดงความเสียใจต่อครอบครัวผู้เสียชีวิตและบาดเจ็บ กรณีรถทัวร์ฯ เกิดอุบัติเหตุ ที่ จ.สระบุรี กำชับเจ้าหน้าที่เข้มงวดตรวจสอบสภาพรถ และความพร้อมคนขับทุกครั้ง โดยเฉพาะใกล้ช่วงเทศกาลเพื่อลดความสูญเสีย
วันที่ 13 มีนาคม 2565 นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหมแสดงความเสียใจต่อครอบครัวผู้เสียชีวิตและบาดเจ็บกรณีรถทัวร์ปรับอากาศ 2 ชั้น บริษัท สหพันธ์ร้อยเอ็ดทัวร์ จำกัด สายเดินรถ กรุงเทพฯ - สุวรรณภูมิ เกิดอุบัติเหตุชนเสาสะพานต่างระดับโรบินสัน แก่งคอย ถนนมิตรภาพขาเข้า ต.ตลิ่งชัน อ.เมือง จ.สระบุรี สั่งการสอบสวนหาสาเหตุการเกิดอุบัติเหตุ พร้อมกำชับเจ้าหน้าที่เข้มงวดในการตรวจสอบสภาพรถและความพร้อมคนขับเพื่อป้องกันไม่ให้เกิดอุบัติเหตุสร้างความสูญเสียขึ้นอีก
นายธนกรกล่าวว่า นายกรัฐมนตรีเน้นย้ำให้ดำเนินการอย่างจริงจังและต่อเนื่องอย่างเข้มงวดเฉพาะช่วงเทศกาล ต้องเข้มงวดตลอดทั้งปี หากพบสภาพรถไม่พร้อม สั่งห้ามนำมาใช้อย่างเด็ดขาด ในกรณีคนขับหากพบปฏิบัติผิดกฎจราจร รวมถึงพบสารยาเสพติดต้องดำเนินการตามกฎหมายห้ามละเว้น พร้อมทั้งขึ้นบัญชีไว้ห้ามขับรถจนกว่าคดีจะสิ้นสุด และมีการปรับปรุงตัวเองไม่มีประวัติยุ่งเกี่ยวกับยาเสพติดอีก
“ในแต่ละปีมีประชาชนเสียชีวิตและบาดเจ็บจากอุบัติเหตุเพราะคนขับและสภาพรถที่ไม่พร้อม โดยเฉพาะช่วงเทศกาลสำคัญ ๆ ต่าง ๆ มักจะมีความสูญเสียจากอุบัติเหตุทางรถยนต์ หลาย ๆ ครั้งก็เกิดเป็นโศกนาฏกรรม สร้างความสูญเสียแก่ชีวิตและทรัพย์สิน ในช่วงเทศกาลสงกรานต์ปีนี้ คาดว่าจะมีประชาชนเดินทางเป็นจำนวนมากโดยรถส่วนตัว และรถโดยสารประจำทาง นายกรัฐมนตรีกำชับให้เตรียมความพร้อมรองรับการเดินทาง ขอให้ทยอยตรวจสภาพรถ เน้นย้ำเจ้าหน้าที่ด่านตรวจทุกด่านบังคับใช้กฎหมายอย่างจริงจัง นำเอาเทคโนโลยีมาช่วยตรวจสอบ รวมถึงเตรียมความพร้อมของพนักงานขับรถให้มีจิตสำนึก มีความรับผิดชอบ เพื่อลดอุบัติเหตุ ลดความสูญเสียที่อาจจะเกิดขึ้น” นายธนกรกล่าว

ที่มา : https://www.thaigov.go.th/news/contents/details/52482