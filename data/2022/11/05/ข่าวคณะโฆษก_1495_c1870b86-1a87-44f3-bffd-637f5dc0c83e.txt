รัฐบาลไทย-ข่าวทำเนียบรัฐบาล- โฆษกรัฐบาลเผย นายกฯ ปลื้มประเทศไทยเป็นเจ้าภาพ “MotoGP 2022” ต่อเนื่อง เชื่อมั่นศักยภาพการจัดงานกีฬานานาชาติของไทย พร้อมสั่งการทุกหน่วยงานต่อยอดนโยบาย Soft Power อย่างสร้างสรรค์


วันเสาร์ที่ 30 เมษายน 2565
พิมพ์
โฆษกรัฐบาลเผย นายกฯ ปลื้มประเทศไทยเป็นเจ้าภาพ “MotoGP 2022” ต่อเนื่อง เชื่อมั่นศักยภาพการจัดงานกีฬานานาชาติของไทย พร้อมสั่งการทุกหน่วยงานต่อยอดนโยบาย Soft Power อย่างสร้างสรรค์
โฆษกรัฐบาลเผย นายกฯ ปลื้มประเทศไทยเป็นเจ้าภาพ “MotoGP 2022” ต่อเนื่อง เชื่อมั่นศักยภาพการจัดงานกีฬานานาชาติของไทย พร้อมสั่งการทุกหน่วยงานต่อยอดนโยบาย Soft Power อย่างสร้างสรรค์ ดึงดูดนักท่องเที่ยวและกระตุ้นเศรษฐกิจ
วันนี้ (30 เมษายน 2565) นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ติดตามและชื่นชมที่ประเทศไทยได้เป็นเจ้าภาพจัดการแข่งขันรถจักรยานยนต์ชิงแชมป์โลก รายการ โมโต จีพี (MotoGP) อีกครั้ง ถือเป็นโอกาสพัฒนาศักยภาพกีฬาไทยอย่างมีประสิทธิภาพในทุกมิติ ทั้งยังเป็นอีกหนึ่งแนวทางในการกระตุ้นเศรษฐกิจและการท่องเที่ยวไทย
โฆษกประจำสำนักนายกรัฐมนตรี กล่าวว่า ประเทศไทยเคยประสบความสำเร็จในการเป็นเจ้าภาพการแข่งขัน MotoGP เมื่อปี 2562 มาแล้ว ซึ่งครั้งนี้ถือเป็นโอกาสกระตุ้นเศรษฐกิจด้วยเม็ดเงินหมุนเวียนในจังหวัดบุรีรัมย์และจังหวัดภาคอีสานรวมกว่า 4,000 ล้านบาท มีผู้เข้าร่วมงานทั้งหมดกว่า 2.2 แสนคน เป็นชาวไทย 1.6 แสนคน และนักท่องเที่ยวต่างชาติ 5.9 หมื่นคน ทำให้เกิดการจ้างงานในพื้นที่รวม 5,466 ตำแหน่ง เห็นได้ว่าการเป็นเจ้าภาพ MotoGP เป็นโอกาสสร้างรายได้กระตุ้นเศรษฐกิจและการท่องเที่ยวอย่างเป็นรูปธรรม รัฐบาลจึงผลักดันไทยให้เป็นเจ้าภาพจัดการแข่งขันรถจักรยานยนต์ชิงแชมป์โลก รายการ โมโต จีพี (MotoGP) ด้วยแนวคิดสนับสนุนการท่องเที่ยวเชิงกีฬา (Sport Tourism) ดึงดูดเรดาร์ของโลกและนักท่องเที่ยวต่างชาติผ่านการเป็นโมเดลของการเป็นเจ้าภาพจัดการแข่งขันระดับโลก เพื่อเป็นโอกาสต่อยอดสนับสนุนกระตุ้นเศรษฐกิจไทยในปีนี้ไทยได้รับเลือกเป็นเจ้าภาพการแข่งขันรถจักรยานยนต์ชิงแชมป์โลก “MotoGP 2022” สนามที่ 18 ซึ่งมีกำหนดจัดขึ้นระหว่างวันที่ 30 กันยายน - 2 ตุลาคม 2565 ณ สนามช้างอินเตอร์เนชั่นแนลเซอร์กิต จ.บุรีรัมย์ และไทยจะเป็นเจ้าภาพจัดการแข่งขันฯ ต่อไปจนถึงปี 2569
นายธนกร กล่าวว่า นายกรัฐมนตรียินดีและเชื่อมั่นในศักยภาพและความพร้อมของประเทศ ทั้งด้านสถานที่จัดการแข่งขันที่มีมาตรฐานสากล ด้านการบริหารจัดการกิจกรรมการแข่งขันที่ไทยมีความชำนาญ ด้านทรัพยากรที่พร้อมต่อการใช้จัดการแข่งขันระดับโลก ทรัพยากรบุคคลที่มีประสบการณ์ ความรู้ ความเชี่ยวชาญ ตลอดจนเอกลักษณ์ความเป็นไทย ที่สามารถดึงดูดสร้างความประทับใจให้นักท่องเที่ยวผู้มาเยือนได้อย่างดี รวมทั้ง นายกรัฐมนตรีได้เป็นกำลังใจให้นักกีฬาชาวไทยที่เข้าร่วมการแข่งขันฯ ให้ประสบความสำเร็จตามเป้าหมายที่มุ่งมั่นตั้งใจ และได้รับประสบการณ์ที่ดี อีกทั้งเน้นย้ำหน่วยงานที่เกี่ยวข้องให้บริหารงานภายใต้มาตรการป้องกันและรับมือการแพร่ระบาดของโรคโควิด-19 ด้วยความเข้มงวดรอบคอบ และหากมีโอกาสให้สนับสนุนใช้ Soft Power ที่ไทยมีในหลากหลายมิติ เพื่อสร้างความประทับใจ เป็นอีกแรงผลักดัน Soft Power ของไทยในเวทีโลก

ที่มา : https://www.thaigov.go.th/news/contents/details/54094