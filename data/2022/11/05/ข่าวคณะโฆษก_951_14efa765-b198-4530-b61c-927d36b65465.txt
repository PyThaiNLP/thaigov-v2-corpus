รัฐบาลไทย-ข่าวทำเนียบรัฐบาล-นายกฯ ชื่นชม พม. เดินหน้าดูแลผู้พิการตามนโยบาย “ไม่ทิ้งใครไว้ข้างหลัง” ตั้งเป้าปี 65 ปีแห่งการ “ปฏิรูปงานด้านคนพิการ” จัดครอบครัวอุปการะดูแลผู้พิการขาดคนดูแล พบมากขึ้นจากเหตุโควิด


วันจันทร์ที่ 31 มกราคม 2565
พิมพ์
นายกฯ ชื่นชม พม. เดินหน้าดูแลผู้พิการตามนโยบาย “ไม่ทิ้งใครไว้ข้างหลัง” ตั้งเป้าปี 65 ปีแห่งการ “ปฏิรูปงานด้านคนพิการ” จัดครอบครัวอุปการะดูแลผู้พิการขาดคนดูแล พบมากขึ้นจากเหตุโควิด
นายกฯ ชื่นชม พม. เดินหน้าดูแลผู้พิการตามนโยบาย “ไม่ทิ้งใครไว้ข้างหลัง” ตั้งเป้าปี 65 ปีแห่งการ “ปฏิรูปงานด้านคนพิการ” จัดครอบครัวอุปการะดูแลผู้พิการขาดคนดูแล พบมากขึ้นจากเหตุโควิด
วันที่ 31 ม.ค. 65 นางสาวรัชดา ธนาดิเรก รองโฆษกประจำสำนักนายกรัฐมนตรี เปิดเผยว่า นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ ได้รายงานต่อนายกรัฐมนตรีถึงการขับเคลื่อนการดูแลกลุ่มคนพิการ ซึ่งเป็นไปตามนโยบาย “ไม่ทิ้งใครไว้ข้างหลัง” ของรัฐบาล โดยกระทรวงการพัฒนาสังคมฯ ได้ตั้งเป้าให้ปี 2565 นี้ เป็นปีแห่งการ “ปฏิรูปงานด้านคนพิการ” ตั้งแต่การค้นหาคนพิการเชิงรุกตามชุมชน นำผู้ตกหล่นมาขึ้นทะเบียนคนพิการ เพื่อรับสิทธิ สวัสดิการ และการคุ้มครองต่าง ๆ ขยายพื้นที่โรงพยาบาลให้สามารถตรวจรับรอง และออกบัตรคนพิการจบในที่เดียวครบทั้ง 77 จังหวัด ภายในเดือนสิงหาคม 2566 จากปัจจุบันที่ทำได้แล้วใน 40 จังหวัด ที่สำคัญ คือ เตรียมแก้ พ.ร.บ.ส่งเสริมและพัฒนาคุณภาพชีวิตคนพิการ โดยจะปรับเกณฑ์พิจารณาการออกบัตรคนพิการให้ชัดเจนและง่ายขึ้น ขณะเดียวกันจะปฏิรูปบัตรคนพิการ ให้เป็นบัตรคนพิการดิจิทัลผ่านแอพพลิเคชัน บัตรคนพิการ-PWD ซึ่งสามารถใช้แทนบัตรคนพิการได้เลย ภายในบัตรระบุข้อมูลสิทธิและสวัสดิการที่ได้ เชื่อมโยงข้อมูลกับตลาดงานคนพิการ กู้ยืมเงินออนไลน์ ตลอดจนมีการชี้เป้าหน่วยงานช่วยเหลือคนพิการที่ใกล้ที่สุดผ่านกูเกิ้ลแมป แต่ส่วนคนพิการที่ไม่มีสมาร์ทโฟน ยังสามารถใช้บัตรคนพิการได้ปกติ
ยิ่งไปกว่านั้น กระทรวง พม. จะมุ่งฝึกอาชีพใหม่ และอาชีพเก่าที่ยั่งยืนสำหรับผู้พิการ ซึ่งล้วนเป็นอาชีพที่เคลื่อนไหวออกจากที่พักอาศัยน้อย เช่น อาชีพที่เกี่ยวกับคอมพิวเตอร์และเทคโนโลยี วิเคราะห์และจัดการข้อมูล ขายของออนไลน์ เกษตรกรรม เป็นต้น โดยเป็นความร่วมมือกับภาครัฐและภาคเอกชนอย่างครบวงจร ตั้งแต่สนับสนุนองค์ความรู้ สร้างมูลค่าเพิ่มและคุณค่าให้ผลิตภัณฑ์ เพิ่มช่องทางตลาด ทั้งนี้ เพื่อให้คนพิการสามารถพึ่งพิงตัวเองได้ จากการมีอาชีพและรายได้ และสามารถเป็นที่พึ่งแก่ครอบครัวต่อไป
สำหรับการดูแลผู้พิการที่ขาดคนดูแล เนื่องด้วยผู้ดูแลเสียชีวิต และในช่วงสถานการณ์โควิด-19 พบว่ามีผู้ดูแลผู้พิการเสียชีวิตจำนวนมาก ส่งผลให้ผู้พิการเดือดร้อนมากขึ้นอีก ทางกระทรวง พม. จึงได้ริเริ่มโครงการจัดหาครอบครัวอุปการะ เพื่อเป็นครอบครัวทดแทนให้คนพิการที่ไม่มีใครดูแลให้มีคุณภาพชีวิตที่ดีขึ้นในชุมชนที่คุ้นเคย ทั้งนี้ จะทดลองทำในคนพิการที่ไม่มีผู้ดูแล หรือเด็กพิการในสถานสงเคราะห์ ที่ไม่สามารถตามหาพ่อแม่เจอแล้ว ประมาณ 100 คน ขณะที่ครอบครัวอุปการะจะได้เงินตอบแทนจากรัฐ เช่น เงินค่าดูแล 3 พันบาทต่อคนต่อเดือน ค่าอุปโภคบริโภคและค่าอุปกรณ์ เป็นต้น และมีการติดตามทุกเดือน
“นายกรัฐมนตรีให้ความสำคัญในการดูแลคนไทยทุกคน โดยหวังสร้างสังคมไทยให้เป็น ‘สังคมแห่งโอกาส’ โดยเฉพาะให้ผู้พิการเข้าถึงสิทธิ สวัสดิการ และการได้รับการพัฒนาศักยภาพในทุก ๆ ด้านไปพร้อมกัน เพื่อให้มีคุณภาพชีวิตที่ดี สามารถอยู่ในสังคมได้อย่างมีความสุข และมีส่วนร่วมนำการเปลี่ยนแปลงสู่โลกใหม่หลังโควิด-19 อย่างยั่งยืน ทั้งนี้ ประชาชนยังสามารถร่วมเป็นส่วนหนึ่งในการสร้างสังคมไทยให้น่าอยู่ โดยหากพบเห็นผู้ที่เดือดร้อน มีปัญหา หรือต้องการความช่วยเหลือ สามารถแจ้งไปยังกระทรวงการพัฒนาสังคมฯ หรือโทรแจ้งขอความช่วยเหลือมาได้ที่ สายด่วน พม. โทร 1300.

ที่มา : https://www.thaigov.go.th/news/contents/details/51084