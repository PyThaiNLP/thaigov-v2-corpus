รัฐบาลไทย-ข่าวทำเนียบรัฐบาล-จุรินทร์ หนุน องค์การเภสัช เร่งนำเข้า Test Kit ขายราคาถูก ส่วน สปสช.แจกฟรีให้ประชาชน


วันพฤหัสบดีที่ 22 กรกฎาคม 2564
จุรินทร์ หนุน องค์การเภสัช เร่งนำเข้า Test Kit ขายราคาถูก ส่วน สปสช.แจกฟรีให้ประชาชน
นายจุรินทร์ ลักษณวิศิษฏ์  รองนายกรัฐมนตรี และรัฐมนตรีว่าการกระทรวงพาณิชย์
ให้สัมภาษณ์ภายหลังการประชุมคณะกรรมการร่วมภาครัฐและเอกชน ด้านการพาณิชย์ (กรอ.พาณิชย์) ครั้งที่ 2/2564 ผ่านระบบ VDO conference ณ ห้องประชุมกิติยากรวรลักษณ์ชั้น 4 สํานักงานปลัดกระทรวงพาณิชย์
นายจุรินทร์ กล่าวว่า
ขณะนี้กำลังรอต้นเรื่องจากกระทรวงสาธารณสุข ถ้ากระทรวงสาธารณสุขมีความจำเป็นต้องควบคุมราคากระทรวงพาณิชย์จะดำเนินการให้ทันที โดยข้อเท็จจริงขณะนี้สำหรับ Antigen Test Kit เพิ่งมีประกาศของกระทรวงสาธารณสุข อนุญาตให้นำไปใช้กับตนเองได้หรือที่เรียกว่า home use ขณะนี้ยังไม่ได้มีการดำเนินการในทางปฏิบัติจริงเพราะ อย.ยังรอรับขึ้นทะเบียนจากผู้ที่ประสงค์จะนำเข้า และจะต้องอนุญาตก่อนจึงสามารถไปจำหน่ายในร้านขายยาที่มีเภสัชกรได้ เท่าที่ตนติดตามล่าสุดยังไม่ได้มีการดำเนินการถึงขั้นที่ อย.อนุญาตแล้วไปจำหน่าย
อย่างไรก็ตาม Test Kit มีหลายคุณภาพ หลายมาตรฐานและต้นทุนนำเข้าคาดว่าจะมีความแตกต่างกัน เพราะฉะนั้นกระทรวงสาธารณสุขจึงควรเป็นต้นเรื่องในการวินิจฉัยเบื้องต้นได้ว่าคุณภาพ มาตรฐานไหนเป็นอย่างไร ราคาเบื้องต้นควรเป็นอย่างไรกระทรวงพาณิชย์พร้อมทำงานร่วมกันในการให้ความร่วมมือหากจำเป็นต้องควบคุมราคาก็ยินดีดำเนินการให้
ข้อเสนอนโยบายความเห็นของตน ตนคิดว่าระหว่างนี้เราควรเร่งรัดให้มีการนำเข้าให้มากที่สุด เพราะเป็นความจำเป็นในการให้ประชาชนสามารถตรวจโควิดได้ด้วยตนเองเพื่อแก้ปัญหาในเรื่องโควิด หน่วยงานของรัฐอย่างน้อย 2 หน่วยที่ควรเร่งรัดนำเข้า 1.องค์การเภสัช หากต้องจำหน่ายควรนำเข้ามาในจำหน่ายในราคาที่ถูกที่สุดเพื่อกำหนดเป็นราคาชี้นำตลาด 2.สปสช.ซึ่งมีงบประมาณอยู่แล้ว หากจะเร่งนำเข้ามาเพื่อแจกจ่ายให้ประชาชนฟรีจะเป็นประโยชน์ในการช่วยให้ประชาชนทั่วทั้งประเทศหรือผู้ที่มีความจำเป็นสามารถเข้าถึงและนำไปใช้ตรวจได้ด้วยตนเองเท่ากับเป็นการช่วยคัดกรอง “แยกปลาออกจากน้ำ” ไม่ให้คนที่มีความเสี่ยงหรือตรวจเบื้องต้นแล้วพบว่าอาจจะติดเชื้อด้วย Test Kit ไปปนกับคนที่ไม่ป่วยจะช่วยแก้ปัญหาได้มาก
ขอเสนอให้ 2 หน่วยงานนี้เร่งนำเข้ามาส่วนการอนุญาตภาคเอกชนเป็นเรื่องที่ อย.ต้องดำเนินการตามความเหมาะสมหรือตามทฤษฎีของ อย.ว่าคุณภาพมาตรฐานได้หรือไม่ จะอนุญาตหรือไม่อนุญาตอย่างไร การคุมราคาจะเป็นเรื่องที่ตามมาซึ่งไม่ยาก โดยจะต้องไม่เป็นการสกัดการนำเข้าเพราะเราอยากเห็นการนำเข้า โดย Test kit เกือบทั้งหมดต้องนำเข้า ที่มีข่าวว่าผลิตในประเทศไทยเท่าที่ดูตัวเลขอย่างน้อยมากมีเพียงแห่งเดียวเท่าที่ตนติดตามจากข่าว

ที่มา : https://www.thaigov.go.th/news/contents/details/44011