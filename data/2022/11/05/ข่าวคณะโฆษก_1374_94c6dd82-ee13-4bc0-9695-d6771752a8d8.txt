รัฐบาลไทย-ข่าวทำเนียบรัฐบาล-โฆษกรัฐบาล เผย นายกฯ เตรียมประชุม ศบค. ชุดใหญ่ 8 เม.ย. นี้ ประเมินสถานการณ์โควิด-19 พร้อมรองรับช่วงเทศกาลสงกรานต์ ทั้งการเดินทางไป-กลับ และการจัดกิจกรรมตามมาตรการ


วันพฤหัสบดีที่ 7 เมษายน 2565
พิมพ์
โฆษกรัฐบาล เผย นายกฯ เตรียมประชุม ศบค. ชุดใหญ่ 8 เม.ย. นี้ ประเมินสถานการณ์โควิด-19  พร้อมรองรับช่วงเทศกาลสงกรานต์ ทั้งการเดินทางไป-กลับ และการจัดกิจกรรมตามมาตรการ
โฆษกรัฐบาล เผย นายกฯ เตรียมประชุม ศบค. ชุดใหญ่ 8 เม.ย. นี้ ประเมินสถานการณ์โควิด-19  พร้อมรองรับช่วงเทศกาลสงกรานต์ ทั้งการเดินทางไป-กลับ และการจัดกิจกรรมตามมาตรการ ขณะที่ สปสช.1330 เพิ่มคู่สายรองรับกลุ่มเสี่ยงทุกสิทธิการรักษา
วันที่ 7 เมษายน 2565 นายธนกร วังบุญคงชนะ โฆษกประจำสำนักนายกรัฐมนตรี เผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ย้ำทุกคนเข้มงวดมาตรการช่วงวันหยุดยาวเทศกาลสงกรานต์ที่จะมาถึงในอีกไม่กี่วันข้างหน้านี้  แนะลูกหลานที่จะเดินทางกลับบ้าน ทำตัวเองให้ปลอดจากเชื้อโควิด 19 (Self Clean Up) โดยระมัดระวังตนเองช่วง 1 สัปดาห์ ก่อนเดินทางตามมาตรการป้องกันตนเองขั้นสูงสุด (แบบครอบจักรวาล) พร้อมตรวจ ATK ก่อนกลับบ้านเพื่อคัดกรองตนเองให้เกิดความปลอดภัยมากที่สุด ลดความเสี่ยงนำเชื้อกลับไปแพร่ให้ผู้สูงอายุเพิ่มความปลอดภัยให้คนที่บ้าน  ย้ำการสวมหน้ากากอนามัยตลอดเวลายังเป็นสิ่งจำเป็น และขอความร่วมมือระมัดระวังการรวมกลุ่มเฉลิมฉลอง พร้อมกำชับทุกหน่วยงานเตรียมมาตรการรับมือให้ดีที่สุด
โฆษกรัฐบาล กล่าวว่า จะมีการประชุม ศบค. ชุดใหญ่ในวันพรุ่งนี้ (8 เมษายน 2565) โดยคาดว่าจะมีวาระสำคัญเพื่อเตรียมความพร้อมรองรับและสนับสนุนการเดินทางของพี่น้องประชาชนทั้งไป-กลับภูมิลำเนา รายละเอียดการจัดกิจกรรมสงกรานต์ในแต่ละพื้นที่ พร้อมทั้งการหารือเพื่อสนับสนุนการปฏิบัติงานของเจ้าหน้าที่ในทุกด้าน ตามมาตรการกลางที่ศบค. กำหนด  ซึ่งเชื่อมั่นว่าหากประชาชนให้ความร่วมมือในการปฏิบัติตนตามมาตรการต่าง ๆ อย่างเคร่งครัดจะสามารถรับมือได้ แม้จะมีการคาดการณ์ช่วงหลังสงกรานต์อาจเพิ่มสูงขึ้น   ทั้งนี้  สปสช. ได้ดำเนินการตามข้อสั่งการนายกรัฐมนตรี/ผอ. ศบค. จัดเตรียมสายด่วน สปสช. 1330 เพิ่มคู่สายรองรับเป็น 3,000 คู่สายแล้ว โดยโทร 1330 กด 18 ซึ่งเป็นระบบลงทะเบียนที่ดูแลกลุ่มเสี่ยงทุกสิทธิการรักษาโดยเฉพาะกลุ่ม 608, เด็ก 0-5 ขวบ, คนพิการ และผู้ป่วยติดเตียง เพื่อลงทะเบียนเข้าสู่ระบบการรักษาที่บ้านหรือ Home Isolation-HI ให้ก่อน พร้อมอำนวยความสะดวกประสานการหาเตียงเพื่อเข้ารักษาใน รพ. ส่วนกลุ่มสีเหลือง-แดงเข้าเกณฑ์เจ็บป่วยฉุกเฉินวิกฤติ สามารถใช้สิทธิ UCEP Plus รักษาใน รพ.รัฐ และเอกชนที่อยู่ใกล้ได้ทุกแห่งโดยไม่เสียค่าใช้จ่าย
สำหรับสถานการณ์ผู้ติดเชื้อโควิด - 19 รายใหม่วันนี้ 7 เมษายน 2565 รวม 26,081 ราย จำแนกเป็น ผู้ป่วยจากในประเทศ 26,000 ราย ผู้ป่วยมาจากต่างประเทศ 81 ราย ผู้ป่วยสะสม 1,584,473 ราย (ตั้งแต่ 1 มกราคม 2565)หายป่วยกลับบ้าน 26,011 ราย หายป่วยสะสม 1,365,569 ราย (ตั้งแต่ 1 มกราคม 2565) ผู้ป่วยกำลังรักษา 248,057 ราย และเสียชีวิต 91 ราย โดยมีรายงานจำนวนผู้ป่วยปอดอักเสบรักษาตัวอยู่ในโรงพยาบาล 1,846 รายเฉลี่ยจังหวัดละ 24 ราย และอัตราครองเตียง ร้อยละ 28.0
............................

ที่มา : https://www.thaigov.go.th/news/contents/details/53362