รัฐบาลไทย-ข่าวทำเนียบรัฐบาล-ปลัดกระทรวงยุติธรรม ประชุมหารือเพื่อขับเคลื่อนระบบการหมุนเวียนผู้ต้องขังเข้าสู่การทำงานในนิคมอุตสาหกรรมราชทัณฑ์


วันพุธที่ 10 พฤศจิกายน 2564
พิมพ์
ปลัดกระทรวงยุติธรรม ประชุมหารือเพื่อขับเคลื่อนระบบการหมุนเวียนผู้ต้องขังเข้าสู่การทำงานในนิคมอุตสาหกรรมราชทัณฑ์
ปลัดกระทรวงยุติธรรมประชุมหารือเพื่อขับเคลื่อนระบบการหมุนเวียนผู้ต้องขังเข้าสู่การทำงานในนิคมอุตสาหกรรมราชทัณฑ์
ในวันอังคารที่ ๙ พฤศจิกายน ๒๕๖๔ เวลา ๑๗.๐๐ น. ณ ห้องประชุม ๑๑-๐๒ อาคารกระทรวงยุติธรรม ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม เป็นประธานการประชุมหารือเพื่อขับเคลื่อนระบบการหมุนเวียนผู้ต้องขังเข้าสู่การทำงานในนิคมอุตสาหกรรมราชทัณฑ์ โดยมีนางสาวนันทรัศมิ์ เทพดลไชย รองอธิบดีกรมคุมประพฤติและผู้อำนวยการสำนักงานส่งเสริมสัมมาชีพและผลิตภัณฑ์เพื่อการพัฒนาพฤตินิสัย (สมภพ) นายสิทธิ สุธีวงศ์ รองอธิบดีกรมราชทัณฑ์ นายนักรบ นาคพรหม ผู้บัญชาการเรือนจำกลางชลบุรี พร้อมทั้งเจ้าหน้าที่กรมราชทัณฑ์ เข้าร่วมประชุม
โดยสำนักงานส่งเสริมสัมมาชีพและผลิตภัณฑ์เพื่อการพัฒนาพฤตินิสัย (สมภพ) ร่วมกับกรมราชทัณฑ์จะเป็นหน่วยงานที่ดำเนินการ โดยมีวัตถุประสงค์หลัก คือ การร่วมหาแนวทางที่จะสามารถทำให้นิคมอุตสาหกรรมเกิดขึ้นได้อย่างรวดเร็ว เตรียมความพร้อมในการหมุนเวียนผู้ต้องขังที่จะเข้าไปทำงาน (Flow) ในนิคมอุตสาหกรรม รวมถึงหาข้อต่อหรือตัวเชื่อมในการดำเนินการ และหาแผนการดำเนินงานเป็นกรอบไว้รองรับหลายแนวทาง โดยการขับเคลื่อนจะเป็นการกำหนด แผนงาน ตามความเหมาะสม คือ แผน A การกำหนดศูนย์เตรียมความพร้อม ๔ แห่ง ได้แก่ ชลบุรี สมุทรปราการ ระยอง และ สมุทรสาคร และ แผน B การกำหนดกลุ่มเรือนจำ ให้ทำหน้าที่เป็นศูนย์เตรียมความพร้อม เช่น กลุ่มเรือนจำพระนครศรีอยุธยา และกลุ่มเรือนจำจังหวัดปทุมธานี

ที่มา : https://www.thaigov.go.th/news/contents/details/48028