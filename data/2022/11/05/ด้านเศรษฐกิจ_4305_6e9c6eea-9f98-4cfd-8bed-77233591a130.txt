รัฐบาลไทย-ข่าวทำเนียบรัฐบาล-ออมสินจัดให้ เพิ่มรางวัลพิเศษสลากออมสิน 1 ล้านบาท 24 รางวัล เริ่มฝาก 2 ก.ค.65 ทุกสาขาทั่วประเทศ และ แอป MyMo


วันศุกร์ที่ 1 กรกฎาคม 2565
พิมพ์
ออมสินจัดให้ เพิ่มรางวัลพิเศษสลากออมสิน 1 ล้านบาท 24 รางวัล เริ่มฝาก 2 ก.ค.65 ทุกสาขาทั่วประเทศ และ แอป MyMo
ธนาคารออมสินเปิดรับฝากสลากออมสินงวดใหม่ พร้อมกับเพิ่มรางวัลพิเศษ รางวัลละ 1 ล้านบาท จำนวน 24 รางวัล รวมเป็นเงิน 24 ล้านบาท สำหรับผู้ที่ฝากสลากออมสินตั้งแต่วันที่ 2 กรกฎาคม ถึง 30 กันยายน 2565
นายวิทัย รัตนากร ผู้อำนวยการธนาคารออมสิน เปิดเผยว่า ธนาคารออมสินเปิดรับฝากสลากออมสินงวดใหม่ ทั้งสลากออมสินพิเศษ 2 ปี (แบบใบสลาก) และสลากออมสินดิจิทัล 2 ปี เพื่อส่งเสริมการออมและตอบรับกระแสเรียกร้องจากแฟนพันธุ์แท้สลากออมสิน พร้อมกับเพิ่มรางวัลพิเศษ รางวัลละ 1 ล้านบาท จำนวน 24 รางวัล รวมเป็นเงิน 24 ล้านบาท สำหรับผู้ที่ฝากสลากออมสินตั้งแต่วันที่ 2 กรกฎาคม ถึง 30 กันยายน 2565 ซึ่งกำหนดออกรางวัลพิเศษทุกวันที่ 1 ของเดือน รวม 3 ครั้ง โดยแบ่งการออกรางวัลในเดือนสิงหาคม 6 รางวัล กันยายน 8 รางวัล และ ตุลาคม อีก 10 รางวัล ตามลำดับ โดยผู้สนใจสามารถฝากได้ 2 ช่องทาง คือ ธนาคารออมสินทุกสาขาทั่วประเทศ และ ฝากผ่านแอป MyMo ซึ่งมีความสะดวกอย่างมาก
ทั้งนี้ นอกจากจะมีสิทธิ์ลุ้นเงินรางวัลพิเศษดังกล่าวแล้ว ยังมีสิทธิ์ถูกรางวัลเลขสลากตามปกติอีก 24 ครั้ง มีเงินรางวัลสูงสุดรางวัลที่ 1 เป็นเงิน 5,000,000 บาท และรางวัลอื่น ๆ อีกกว่า 30 รางวัล ฝากครบ 2 ปี จะได้รับดอกเบี้ยอีกหน่วยละ 0.10 บาท พร้อมกับเงินต้น บุคคลธรรมดาไม่ต้องเสียภาษีดอกเบี้ยและเงินรางวัล ยิ่งฝากมากยิ่งได้ลุ้นรางวัลมาก
สลากออมสิน เป็นเงินฝากรูปแบบหนึ่งในการส่งเสริมการออมเงินให้กับประชาชน โดยผู้ฝากจะได้รับดอกเบี้ยตามอัตราที่กำหนด พร้อมมีสิทธิ์ลุ้นรางวัลทุกเดือน ครบกำหนดได้เงินต้นคืนพร้อมดอกเบี้ย ทั้งนี้ ธนาคารมีลูกค้าเงินฝากสลากออมสินจำนวน 2.6 ล้านราย มียอดเงินฝากสลากฯกว่า 1.2 ล้านล้านบาท มีฐานเงินฝากใหญ่ที่สุดของสถาบันการเงินของรัฐ ดำเนินงานตาม พ.ร.บ.ธนาคารออมสิน โดยรัฐบาลเป็นประกัน
สอบถามรายละเอียดเพิ่มเติมได้ที่ GSB Contact Center โทร. 1115 และที่ facebook : GSB Society
https://https://www.gsb.or.th/news/gsbpr17-65/

ที่มา : https://www.thaigov.go.th/news/contents/details/56427