รัฐบาลไทย-ข่าวทำเนียบรัฐบาล-ธพว. ช่วยเต็มที่ หนุนเอสเอ็มอีท่องเที่ยว เพิ่มรายได้ ขยายตลาด ฟื้นฟูธุรกิจ ออก E-Book “โปรดี๊ดี เอสเอ็มอีทั่วไทย”เสิร์ฟ 100 โปรโมชั่นสุดว๊าว! ดันเศรษฐกิจคึกคัก


วันจันทร์ที่ 25 กรกฎาคม 2565
พิมพ์
ธพว. ช่วยเต็มที่ หนุนเอสเอ็มอีท่องเที่ยว เพิ่มรายได้ ขยายตลาด ฟื้นฟูธุรกิจ ออก E-Book “โปรดี๊ดี เอสเอ็มอีทั่วไทย”เสิร์ฟ 100 โปรโมชั่นสุดว๊าว! ดันเศรษฐกิจคึกคัก
ธพว.ได้ผนึกพลังกับลูกค้ากลุ่มธุรกิจท่องเที่ยวและเกี่ยวเนื่อง จัดทำ E-Book “โปรดี๊ดี เอสเอ็มอีทั่วไทย” วัตถุประสงค์เพื่อช่วยเอสเอ็มอีธุรกิจท่องเที่ยวและเกี่ยวเนื่อง เพิ่มรายได้ ขยายตลาด สร้างโอกาสเพิ่มช่องทางการค้าขายใหม่ ๆ
นางสาวนารถนารี รัฐปัตย์ กรรมการผู้จัดการ ธนาคารพัฒนาวิสาหกิจขนาดกลางและขนาดย่อมแห่งประเทศไทย (ธพว.) หรือ SME D Bank เปิดเผยว่า วิกฤตโควิด-19 ที่ผ่านมา สร้างความลำบากให้เอสเอ็มอีอย่างมาก โดยเฉพาะกลุ่มธุรกิจท่องเที่ยวและเกี่ยวเนื่อง เป็นกลุ่มที่ได้ผลกระทบทางตรงอย่างรุนแรงและต่อเนื่องยาวนาน ดังนั้น ธพว. ในฐานะธนาคารเพื่อเอสเอ็มอีไทย ได้ยืนเคียงข้างคอยช่วยเหลือเอสเอ็มอีท่องเที่ยวและเกี่ยวเนื่องเสมอมา เพื่อให้สามารถฟื้นฟูกลับมาเดินหน้าธุรกิจได้อย่างรวดเร็วตามนโยบายรัฐบาล ผ่านมาตรการช่วยเหลือด้านเงินทุน ด้วยการออกโครงการ “สินเชื่อ SMEs Re-Start” ขณะเดียวกันยังสนับสนุนด้านการพัฒนาควบคู่ไปด้วยผ่านหลากหลายโครงการ  เช่น อบรมเติมความรู้ พาจับคู่ธุรกิจ เป็นต้น
ล่าสุดหนึ่งในโครงการช่วยเหลือด้านการพัฒนา ธพว.ได้ผนึกพลังกับลูกค้ากลุ่มธุรกิจท่องเที่ยวและเกี่ยวเนื่อง จัดทำ E-Book “โปรดี๊ดี เอสเอ็มอีทั่วไทย” วัตถุประสงค์เพื่อช่วยเอสเอ็มอีธุรกิจท่องเที่ยวและเกี่ยวเนื่อง เพิ่มรายได้ ขยายตลาด สร้างโอกาสเพิ่มช่องทางการค้าขายใหม่  ๆ  อีกทั้ง ช่วยประชาสัมพันธ์สินค้าหรือบริการให้เป็นที่รู้จักและเข้าถึงกลุ่มเป้าหมายอย่างกว้างขวาง นอกจากนั้น  ยังเป็นการช่วยกระตุ้นการท่องเที่ยวและเศรษฐกิจไทยให้กลับมาคึกคัก รองรับการเปิดประเทศ ภายหลังสถานการณ์โควิด-19 คลี่คลาย
ภายใน E-Book เล่มนี้ รวบรวมสินค้าและบริการของลูกค้า ธพว. ด้านธุรกิจท่องเที่ยวและเกี่ยวเนื่อง จำนวน 100 ราย การันตีคุณภาพและมาตรฐานยอดเยี่ยม ไม่ว่าจะเป็นธุรกิจโรงแรม รีสอร์ต ร้านอาหาร สินค้าของฝาก ฯลฯ ที่พร้อมใจยกทัพมอบโปรโมชั่นพิเศษ ทั้ง “เที่ยว-กิน-พัก-ช้อป” เอาใจลูกค้าคนสำคัญ เช่น ห้องพักลดราคาพิเศษสูงสุด 50% และบริการส่งสินค้าฟรีทั่วประเทศ เป็นต้น
สามารถดาวน์โหลด E-Book “โปรดี๊ดี เอสเอ็มอีทั่วไทย”  ฟรี โดยสแกน QR Code ในโปสเตอร์ประชาสัมพันธ์  หรือเว็บไซต์ของ ธพว. ( https://www.smebank.co.th/ ) สอบถามข้อมูลเพิ่มเติม Call Center 1357

ที่มา : https://www.thaigov.go.th/news/contents/details/57226