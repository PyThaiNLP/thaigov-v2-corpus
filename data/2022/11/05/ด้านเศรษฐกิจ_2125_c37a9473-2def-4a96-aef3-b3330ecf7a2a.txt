รัฐบาลไทย-ข่าวทำเนียบรัฐบาล-กรมเจ้าท่าเตรียมความพร้อม รักษาความปลอดภัยทางน้ำ จัดเรือให้บริการฟรี สำหรับประชาชนที่เข้าร่วมกิจกรรมวันพ่อแห่งชาติ


วันเสาร์ที่ 4 ธันวาคม 2564
กรมเจ้าท่าเตรียมความพร้อม รักษาความปลอดภัยทางน้ำ จัดเรือให้บริการฟรี สำหรับประชาชนที่เข้าร่วมกิจกรรมวันพ่อแห่งชาติ
และพิธีวางศิลาฤกษ์แท่นฐานพระบรมราชานุสาวรีย์พระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร
เนื่องในวันที่ 5 ธันวาคม 2564 เป็นวันคล้ายวันพระบรมราชสมภพ พระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร ในการนี้พระบาทสมเด็จพระเจ้าอยู่หัว และสมเด็จพระนางเจ้าฯพระบรมราชินี จะเสด็จพระราชดำเนินไปทรงประกอบพิธีวางศิลาฤกษ์แท่นฐานพระบรมราชานุสาวรีย์ พระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร ณ อุทยานเฉลิมพระเกียรติ พระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร ณ บริเวณพื้นที่สนามม้านางเลิ้งเดิม
นายภูริพัฒน์ ธีระกุลพิศุทธิ์ รองอธิบดีกรมเจ้าท่า ด้านปลอดภัย เปิดเผยว่า กรมเจ้าท่า กระทรวงคมนาคม มีหน้าที่ในการดูแลรักษาความปลอดภัยและการสัญจรทางน้ำ ได้จัดเจ้าหน้าที่อำนวยความสะดวก ณ ท่าเทียบเรือต่างๆในแม่น้ำเจ้าพระยาและคลองแสนแสบ โดยจัดเรือข้ามฟากให้บริการจำนวน 2 เส้นทาง ได้แก่
1) เส้นทางฝั่งแม่น้ำเจ้าพระยา กรมเจ้าท่าให้บริการเรือข้ามฟากฟรี 3 ท่าเรือสำหรับประชาชนฝั่งธนบุรี ที่จะข้ามไปฝั่งท้องสนามหลวง ได้แก่ ท่าช้าง - ท่าเรือวัดระฆัง - ท่าเรือวัดอรุณ ตั้งแต่เวลา 06.00 - 20.00 น. เรือข้ามฟากเอกชน ให้บริการ 3 เส้นทาง  ได้แก่ ท่าเรือวังหลัง - ท่าพระจันทร์ เวลา 06.00 - 18.00 น. ท่าเรือวัดระฆัง - ท่าช้าง เวลา 06.00 - 18.00 และท่าวังหลัง - ท่ามหาราช เวลา 10.00 - 20.00 น. ในส่วนเรือด่วนเจ้าพระยา ให้บริการจากท่าน้ำนนทบุรี ถึง ท่าเรือวัดราชสิงขร ในวันที่ 5 ธันวาคม 2564 (วันพ่อแห่งชาติ) เวลา 12.00 - 17.00 ทุก 60 นาที และวันจันทร์ที่ 6 ธันวาคม 2564 (วันหยุดชดเชยวันพ่อแห่งชาติ) เวลา 08.00 - 17.00 น.
2) เส้นทางฝั่งคลองแสนแสบ ให้บริการตั้งแต่ท่าเรือประตูน้ำ - ท่าเรือผ่านฟ้าลีลาศ ในวันที่ 5 - 6 ธันวาคม 2564 ตั้งแต่เวลา 12.00 - 18.00 น. สำหรับอุทยานเฉลิมพระเกียรติฯ ร.9 ที่ในหลวงและพระราชินี จะทรงเสด็จไปทำพิธีวางศิลาฤกษ์ฯ มีเนื้อที่ทั้งหมด 279 ไร่ ถือเป็นแหล่งเรียนรู้งานตามพระราชดำริ ภายใต้แนวคิด “สวนแห่งความสุข และความยั่งยืน” ทั้งยังสร้างเป็นสวนสาธารณะเพื่อมอบให้แก่ประชาชนได้ใช้ประโยชน์ พร้อมเทิดพระเกียรติพระบาทสมเด็จ พระบรมราชนกาธิเบศร มหาภูมิพลอดุลยเดช มหาราช บรมนาถบพิตร หรือในหลวงรัชกาลที่ 9 ซึ่งจะเปิดให้ประชาชนได้เข้าชมและใช้บริการในปี 2567
ทั้งนี้ กรมเจ้าท่า กระทรวงคมนาคม และหน่วยงานอื่น ๆ ที่เกี่ยวข้องได้จัดเตรียมความพร้อมในการอำนวยความสะดวกด้านการคมนาคม ด้านความปลอดภัย และมาตรการทางด้านสาธารณสุข ในการป้องกันการแพร่ระบาดของโรคติดเชื้อไวรัส COVID-19 เพื่อรองรับประชาชนที่จะมาเข้าร่วมพิธีฯ และเฝ้าทูลละอองธุลีพระบาทรับเสด็จฯ โดย กรมเจ้าท่า ขอเชิญชวนประชาชนที่สนใจร่วมเป็นส่วนหนึ่งในประวัติศาสตร์ เข้าร่วมพิธีวางศิลาฤกษ์แท่นฐานพระบรมราชานุสาวรีย์พระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร ในวันอาทิตย์ ที่ 5 ธันวาคม 2564 ณ อุทยานเฉลิมพระเกียรติพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร เวลา 16.00 น. โดยขอให้ร่วมกิจกรรมด้วยความปลอดภัยตามมาตรการทางสาธารณสุขอย่างเคร่งครัดต่อไป

ที่มา : https://www.thaigov.go.th/news/contents/details/49117