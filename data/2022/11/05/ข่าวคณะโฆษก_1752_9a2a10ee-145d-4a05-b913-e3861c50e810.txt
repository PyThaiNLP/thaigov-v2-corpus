รัฐบาลไทย-ข่าวทำเนียบรัฐบาล-โฆษกรัฐบาลเผย นายกรัฐมนตรีเตรียมลงพื้นที่ติดตามการดำเนินงานตามนโยบายของรัฐบาล ณ จังหวัดสกลนคร วันพุธที่ 15 มิถุนายนนี้


วันอังคารที่ 14 มิถุนายน 2565
พิมพ์
โฆษกรัฐบาลเผย นายกรัฐมนตรีเตรียมลงพื้นที่ติดตามการดำเนินงานตามนโยบายของรัฐบาล ณ จังหวัดสกลนคร วันพุธที่ 15 มิถุนายนนี้
โฆษกรัฐบาลเผย นายกรัฐมนตรีเตรียมลงพื้นที่ติดตามการดำเนินงานตามนโยบายของรัฐบาล ณ จังหวัดสกลนคร วันพุธที่ 15 มิถุนายนนี้
วันที่ 14 มิถุนายน 2565 นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม มีกำหนดการเดินทางไปตรวจราชการ ณ จังหวัดสกลนคร ในวันที่ 15 มิถุนายน 2565 โดยมีกำหนดการดังนี้
ช่วงเช้า นายกรัฐมนตรีตรวจเยี่ยมผลการดำเนินงานแก้ไขปัญหาความยากจนและพัฒนาคนทุกช่วงวัย โดยใช้ระบบบริหารจัดการข้อมูลการพัฒนาคนแบบชี้เป้า (TPMAP)  และความก้าวหน้าการเป็นศูนย์กลางสมุนไพร ณ โรงพยาบาลพระอาจารย์ฝั้น อาจาโร อำเภอพรรณนานิคม โดยนายกรัฐมนตรีจะรับฟังบรรยายสรุประบบบริหารจัดการข้อมูลการพัฒนาคนแบบชี้เป้า และมอบบ้านที่ซ่อมแซมเสร็จเรียบร้อยแล้ว ให้กับตัวแทนกลุ่มครัวเรือนตามเป้าหมาย TPMAP จากนั้น นายกรัฐมนตรีจะตรวจเยี่ยมโครงการพระราชดำริ ของจังหวัดสกลนครร่วมกับผู้แทนเครือข่ายเกษตรที่ร่วมในโครงการฯ ณ ศูนย์การพัฒนาภูพานอันเนื่องมาจากพระราชดำริ อำเภอเมืองสกลนคร
ช่วงบ่าย นายกรัฐมนตรี กำหนดตรวจเยี่ยมผลการดำเนินงานด้านเกษตรมูลค่าสูง ณ บ้านท่าเยี่ยม อำเภอเมืองสกลนคร ตรวจเยี่ยมการดำเนินงานของกลุ่มวิสาหกิจชุมชนโคขุนโพนยางคำ พร้อมพบปะให้กำลังใจกลุ่มเกษตรกรผู้เลี้ยงโคขุนภูไท และเกษตรกรกลุ่มผู้เลี้ยงโคขุนโพนยางคำ และในช่วงเย็นก่อนเดินทางกลับ นายกรัฐมนตรีเยี่ยมชมร้านค้าและพบปะผู้ผลิตย้อมครามสกล ณ ถนนผ้าคราม
โฆษกประจำสำนักนายกรัฐมนตรี  กล่าวว่า เป้าหมายการตรวจราชการของนายกรัฐมนตรีครั้งนี้ เพื่อติดตามการดำเนินงานตามนโยบายของรัฐบาล เรื่องการขจัดความยากจนและการพัฒนาคนทุกช่วงวัยของจังหวัดสกลนคร เพื่อขับเคลื่อนให้ผลการดำเนินงานสำเร็จเป็นรูปธรรมตามเป้าหมาย โดยในปี พ.ศ. 2565 จังหวัดสกลนครมีจำนวนประชากรรวม 1.14 ล้านคน เป็นจำนวนประชาชนตามเป้าหมาย TPMAP จำนวน 12,261 คน ลดลงจากปี พ.ศ. 2561 ซึ่งมีจำนวน 22,922 คน แสดงให้เห็นถึงความสำเร็จในการขับเคลื่อนนโยบายรัฐบาลที่ส่งผลให้จำนวนประชาชนตามเป้าหมาย TPMAP ของจังหวัดสกลนครมีแนวโน้มลดลง

ที่มา : https://www.thaigov.go.th/news/contents/details/55675