รัฐบาลไทย-ข่าวทำเนียบรัฐบาล- กรมการขนส่งทางบก จัดสัมมนา “ตอบโจทย์ ตรงใจ ขนส่งปลอดภัย กับมาตรฐานคุณภาพบริการขนส่งด้วยรถบรรทุก Q Mark” ยกระดับคุณภาพบริการขนส่ง เพิ่มความสามารถในการแข่งขัน


วันพุธที่ 8 กันยายน 2564
กรมการขนส่งทางบก จัดสัมมนา “ตอบโจทย์ ตรงใจ ขนส่งปลอดภัย กับมาตรฐานคุณภาพบริการขนส่งด้วยรถบรรทุก Q Mark” ยกระดับคุณภาพบริการขนส่ง เพิ่มความสามารถในการแข่งขัน
...
นายจิรุตม์ วิศาลจิตร อธิบดีกรมการขนส่งทางบก กระทรวงคมนาคม เป็นประธานเปิดการสัมมนาในรูปแบบ New Normal ผ่านทางสื่ออิเล็กทรอนิกส์ Streaming หัวข้อ “ตอบโจทย์ ตรงใจ ขนส่งปลอดภัย กับมาตรฐานคุณภาพบริการขนส่งด้วยรถบรรทุก Q Mark” ภายใต้โครงการศึกษาและพัฒนากลยุทธ์สำหรับการยกระดับภาพลักษณ์ ระบบมาตรฐานคุณภาพบริการขนส่งด้วยรถบรรทุก (Q Mark) เมื่อวันที่ 8 กันยายน 2564 เพื่อสนับสนุนความปลอดภัยในการขนส่งสินค้าทางถนน ซึ่งเป็นการดำเนินงานร่วมกันระหว่างกรมการขนส่งทางบก (ขบ.) และวิทยาลัยการจัดการ มหาวิทยาลัยมหิดล โดยมีผู้ประกอบการขนส่ง หน่วยตรวจประเมินอิสระ ผู้ตรวจประเมิน สำนักงานขนส่งจังหวัด และบุคคลทั่วไป ให้ความสนใจเข้าร่วมการสัมมนา
นายจิรุตม์ วิศาลจิตร อธิบดีกรมการขนส่งทางบก เปิดเผยว่า ขบ. ได้สร้างระบบมาตรฐานคุณภาพบริการขนส่งด้วยรถบรรทุก หรือมาตรฐาน Q Mark ซึ่งเป็นมาตรฐานเดียวในประเทศไทยที่จัดทำขึ้นโดยเฉพาะเพื่อเป็นการรับรองคุณภาพสำหรับรถบรรทุก ขณะนี้มีผู้ประกอบการที่ได้รับการรับรองมาตรฐานจำนวน 411 ราย ซึ่งผู้ประกอบการขนส่งที่ได้รับการรับรองมาตรฐาน Q Mark จะสะท้อนให้เห็นถึงศักยภาพในการบริหารจัดการอย่างมีระบบ ให้ความสำคัญกับความปลอดภัยในการขนส่ง หมั่นดูแลรักษายานพาหนะอย่างสม่ำเสมอ อีกทั้งยังให้ความสำคัญกับพนักงานขับรถที่มีทักษะและความพร้อมในการขนส่งอย่างปลอดภัยส่งผลให้อัตราการเกิดอุบัติเหตุลดลง ซึ่งจากการดำเนินงานที่ผ่านมาพบว่า ผู้ประกอบการที่ได้รับการรับรองมาตรฐานแล้วได้รับการตอบรับที่ดีจากผู้ว่าจ้าง ส่งผลให้เกิดภาพลักษณ์ที่น่าเชื่อถือ ช่วยเสริมสร้างความเข้มแข็งของผู้ประกอบการขนส่งด้วยรถบรรทุกของประเทศไทยให้มีศักยภาพในการเติบโต และแข่งขันกับคู่แข่งจากต่างประเทศได้ดียิ่งขึ้น
การสัมมนาในวันนี้มีการนำเสนอสรุปผลการศึกษาโครงการศึกษาและพัฒนากลยุทธ์สำหรับการยกระดับภาพลักษณ์ระบบมาตรฐาน Q Mark ซึ่งจะนำไปใช้เป็นแนวทางในการจัดการเชิงกลยุทธ์ เพื่อสนับสนุน ส่งเสริมให้ผู้ประกอบการขนส่งเข้าสู่ระบบมาตรฐาน Q Mark ให้มากยิ่งขึ้น ขบ. จึงมุ่งสื่อสารไปยังผู้มีส่วนเกี่ยวข้องทุกภาคส่วนอย่างต่อเนื่องเพื่อสร้างการรับรู้มาตรฐาน Q Mark รวมถึงการสร้างพันธมิตรทั้งหน่วยงานภาครัฐและเอกชนจนนำมาสู่ความร่วมมือเพื่อพัฒนาและส่งเสริมผู้ประกอบการขนส่งสินค้าทางถนนกับสำนักงานส่งเสริมวิสาหกิจขนาดกลางและขนาดย่อม (สสว.) และบริษัท พีทีจี เอ็นเนอยี จำกัด (มหาชน) นอกจากนี้ ภายในงานยังมีการจัดเสวนาหัวข้อ “การสร้างแบรนด์และการยกระดับภาพลักษณ์แบรนด์สำหรับการขนส่งทางถนนในยุคโควิด-19” เพื่อเป็นการช่วยให้ผู้ประกอบการขนส่งด้วยรถบรรทุกพร้อมปรับตัวให้เข้ากับสถานการณ์ และช่วยสร้างโอกาสในการเปลี่ยนแปลงได้ด้วยคุณภาพมาตรฐานอย่างยั่งยืน

ที่มา : https://www.thaigov.go.th/news/contents/details/45628