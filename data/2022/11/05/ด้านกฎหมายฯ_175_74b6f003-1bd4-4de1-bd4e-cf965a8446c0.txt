รัฐบาลไทย-ข่าวทำเนียบรัฐบาล-กระทรวงยุติธรรม โดยกรมบังคับคดี ช่วยไกล่เกลี่ยลูกหนี้กยศ. สำเร็จ 119 เรื่อง หลังประชาชนเจอวิกฤตโควิด-19


วันเสาร์ที่ 28 สิงหาคม 2564
พิมพ์
กระทรวงยุติธรรม โดยกรมบังคับคดี ช่วยไกล่เกลี่ยลูกหนี้กยศ. สำเร็จ 119 เรื่อง หลังประชาชนเจอวิกฤตโควิด-19
กระทรวงยุติธรรม โดยกรมบังคับคดี ช่วยไกล่เกลี่ยลูกหนี้กยศ. สำเร็จ 119 เรื่อง หลังประชาชนเจอวิกฤตโควิด-19 พร้อมเชิญชวนผู้ที่ยังเดือดร้อนรีบยื่นคำร้องขอไกล่เกลี่ยผ่านทางออนไลน์-สนง.บังคับคดีทั่วประเทศ ก่อนหมดกำหนด 30 กันยายนนี้
นางอรัญญา ทองน้ำตะโก อธิบดีกรมบังคับคดี เปิดเผยว่า นายสมศักดิ์ เทพสุทิน รัฐมนตรีว่าการกระทรวงยุติธรรม ตระหนักถึงสถานการณ์โควิดระบาดในขณะนี้ ซึ่งส่งผลให้ภาวะเศรษฐกิจถดถอยตามไปด้วยอย่างหลีกเลี่ยงไม่ได้ อีกทั้งยังกระทบบริษัท ร้านค้า โรงงานอุตสาหกรรม การผลิตและการส่งออกสินค้าลดลง มีการเลิกจ้างเพิ่มมากขึ้นและประชาชนบางส่วนว่างงาน รวมไปถึงผู้กู้ยืมเงินเพื่อการศึกษา เมื่อจบการศึกษาแล้วยังไม่สามารถหางานทำได้ก็เท่ากับไม่สามารถชำระหนี้ได้ตามสัญญาจึงเกิดปัญหาชำระหนี้ไม่ได้ตามกำหนด ซึ่งเกิดหนี้สินครัวเรือน หนี้บัตรเครดิต และหนี้กองทุนเงินให้กู้ยืมเพื่อการศึกษา (กยศ.) ที่เข้าสู่กระบวนการบังคับคดีมากขึ้น จึงมีนโยบายให้กรมบังคับคดี จัดโครงการช่วยเหลือประชาชนที่กำลังเดือดร้อนผ่านโครงการ “บังคับคดีร่วมใจช่วยเหลือลูกหนี้กองทุนเงินให้กู้ยืมเพื่อการศึกษา (กยศ.) หลังคำพิพากษา” ระหว่างวันที่ 1 กรกฎาคม – 15 กันยายน 2564 ณ ศูนย์ไกล่เกลี่ยข้อพิพาท กรมบังคับคดี และสำนักงานบังคับคดีจังหวัด , สาขาทั่วประเทศ รวมจำนวน 116 แห่ง โดยผลจากการจัดโครงการดังกล่าวช่วงวันที่ 1 กรกฎาคม - 23 สิงหาคม 2564 ที่ผานมา กรมบังคับคดีสามารถไกล่เกลี่ยช่วยสำเร็จ 119 เรื่อง ทุนทรัพย์ 13,903,608.34 บาท
“เรายินดีและพร้อมช่วยเหลือประชาชนที่ต้องเจอวิกฤตถาโถมเข้าใส่ และเพื่อให้เป็นไปตามนโยบายของรมว.ในการเยียวยา ผลจากการจัดโครงการเป็นตัวชี้วัดให้เห็นว่าเราช่วยไกล่เกลี่ยได้เป็นที่น่าพอใจ ทำให้หลายคนที่กำลังเดือดร้อนไม่ต้องประสบปัญหาหนี้สินอีกต่อไป จึงอยากเชิญชวนลูกหนี้ กยศ. ที่ศาลมีคำพิพากษาแล้ว และอยู่ระหว่างการบังคับคดีให้รีบเข้าร่วมการไกล่เกลี่ยภายในวันที่ 30 กันยายน 64 นี้ ยื่นคำร้องขอไกล่เกลี่ยข้อพิพาทผ่านออนไลน์ทางเว็บไซต์กรมบังคับคดี www.led.go.th หรือผ่านแอปพลิเคชัน Session call สอบถามรายละเอียดเพิ่มเติมได้ที่ศูนย์ไกล่เกลี่ยข้อพิพาท กรมบังคับคดี โทร 02 881-4840 , 02 887-5072 หรือ สายด่วนกรมบังคับคดี 1111 กด 79 และสำนักงานบังคับคดีทั่วประเทศ” นางอรัญญา ระบุ

ที่มา : https://www.thaigov.go.th/news/contents/details/45250