รัฐบาลไทย-ข่าวทำเนียบรัฐบาล-โฆษกดีอีเอสเตือนอย่าหลงเชื่อแผ่นแปะสติ๊กเกอร์หัวหอมแฮปปี้โนส ฆ่าเชื้อไวรัสได้ภายใน 60 วินาที


วันเสาร์ที่ 9 ตุลาคม 2564
โฆษกดีอีเอสเตือนอย่าหลงเชื่อแผ่นแปะสติ๊กเกอร์หัวหอมแฮปปี้โนส ฆ่าเชื้อไวรัสได้ภายใน 60 วินาที
โฆษกดีอีเอสเตือนอย่าหลงเชื่อแผ่นแปะสติ๊กเกอร์หัวหอมแฮปปี้โนส ฆ่าเชื้อไวรัสได้ภายใน 60 วินาที
นางสาวนพวรรณ หัวใจมั่น โฆษกกระทรวงดิจิทัลเพื่อเศรษฐกิจและสังคมฝ่ายการเมือง กล่าวว่า ตามที่มีการเผยแพร่ข้อมูลผ่านสื่อโซเชียลมีเดียเรื่อง สติ๊กเกอร์หัวหอมแฮปปี้โนส ฆ่าเชื้อไวรัสได้ภายใน 60 วินาที ทางศูนย์ต่อต้านข่าวปลอมได้ดำเนินการตรวจสอบข้อเท็จจริงโดย สำนักงานคณะกรรมการอาหารและยา กระทรวงสาธารณสุข พบว่าประเด็นดังกล่าวนั้น เป็นข้อมูลเท็จ
กรณีผลิตภัณฑ์สติ๊กเกอร์หัวหอม ตราแฮปปี้โนส สูตร Virus Protection ที่ใช้ข้อความแสดงสรรพคุณว่าสามารถฆ่าเชื้อไวรัสได้ภายใน 60 วินาทีนั้น ทางสำนักงานคณะกรรมการอาหารและยา (อย.) ได้ตรวจสอบข้อมูล และเนื้อหาการโฆษณาดังกล่าวพบว่า เป็นผลิตภัณฑ์สมุนไพรที่อยู่ในรูปแบบแผ่นแปะ มีสูตรส่วนประกอบหลักจากหัวหอม กล่าวอ้างสรรพคุณ และวิธีการใช้คือใช้แปะเพื่อฆ่าเชื้อไวรัสและแบคทีเรีย ซึ่งเมื่อพิจารณาจากสูตรตำรับแล้วเห็นว่า มิได้มีสรรพคุณหรือมีฤทธิ์ในการฆ่าเชื้อไวรัสและแบคทีเรียตามที่กล่าวอ้าง อีกทั้งเมื่อสืบค้นในระบบฐานข้อมูลการอนุญาตผลิตภัณฑ์สุขภาพของสำนักงานคณะกรรมการอาหารและยาแล้ว ไม่พบว่าผลิตภัณฑ์สมุนไพรดังกล่าวได้รับการขึ้นทะเบียนไว้แต่อย่างใด จึงไม่แนะนำให้ใช้ผลิตภัณฑ์สมุนไพรนี้ เพื่อหวังผลในการฆ่าเชื้อไวรัสและแบคทีเรีย
ดังนั้นขอให้ประชาชนอย่าหลงเชื่อข้อมูลดังกล่าว และขอความร่วมมือไม่ส่ง หรือแชร์ข้อมูลดังกล่าวต่อในช่องทางสื่อสังคมออนไลน์ต่างๆ และเพื่อให้ประชาชนได้รับข้อมูลข่าวสารเกี่ยวกับผลิตภัณฑ์ทางด้านสุขภาพ หรือหากพบผลิตภัณฑ์ที่ต้องสงสัย สามารถแจ้งได้ที่ www.fda.moph.go.th หรือโทรสายด่วน อย. 1556  นอกจากนี้ประชาชนทุกคนสามารถเข้ามามีส่วนร่วมสนับสนุนการแก้ไขปัญหาการเผยแพร่ข้อมูลเท็จทางสื่อสังคมออนไลน์ ตลอดจนแจ้งเบาะแสการฉ้อโกงหรือหลอกลวงทางโซเชียล โดยแจ้งเข้ามาได้ผ่านช่องทาง ดังนี้ ไลน์ @antifakenewscenter เว็บไซต์https://www.antifakenewscenter.com/ ทวิตเตอร์ https://twitter.com/AFNCThailand และโทรสายด่วน GCC 1111 ต่อ87 รวมทั้งศูนย์รับเรื่องร้องเรียนปัญหาออนไลน์ โทร. 1212 เพื่อจะประสานต่อไปยังหน่วยงานที่เกี่ยวข้องต่อไป
**********

ที่มา : https://www.thaigov.go.th/news/contents/details/46788