รัฐบาลไทย-ข่าวทำเนียบรัฐบาล-จุรินทร์ กดปุ่ม "พาณิชย์ลดราคา ! ช่วยประชาชน Lot 12 ออนไลน์" ลุยลดกว่า 12,600 รายการ สูงสุด 85%


วันพุธที่ 30 มิถุนายน 2564
จุรินทร์ กดปุ่ม "พาณิชย์ลดราคา ! ช่วยประชาชน Lot 12 ออนไลน์" ลุยลดกว่า 12,600 รายการ สูงสุด 85%
วันที่ 30 มิถุนายน 2564 เวลา 10.30 น.
นายจุรินทร์ ลักษณวิศิษฏ์ หัวหน้าพรรคประชาธิปัตย์ รองนายกรัฐมนตรี และรัฐมนตรีว่าการกระทรวงพาณิชย์  นายบุณยฤทธิ์ กัลยาณมิตร ปลัดกระทรวงพาณิชย์ ดร. สรรเสริญ สมะลาภา ผู้ช่วยรัฐมนตรีประจำกระทรวงพาณิชย์ นางมัลลิกา บุญมีตระกูล มหาสุข ที่ปรึกษารัฐมนตรีว่าการกระทรวงพาณิชย์ นายบุณย์ธีร์ พานิชประไพ เลขานุการรัฐมนตรีว่าการกระทรวงพาณิชย์ นายวัฒนศักย์ เสือเอี่ยม อธิบดีกรมการค้าภายใน และภาคเอกชน ร่วมแถลงข่าวโครงการพาณิชย์ลดราคา! ช่วยประชาชน Lot 12 (Online) ณ ห้องบุรฉัตรไชยากร ชั้น 4 สำนักงานปลัดกระทรวงพาณิชย์โดยนายจุรินทร์เป็นประธาน
นายจุรินทร์ กล่าวว่า โครงการพาณิชย์ลดราคา! ช่วยประชาชน Lot 12 Online ถือเป็นการลดราคาสินค้าและบริการทั้งหมดรวม 6 กลุ่มด้วยกัน ตั้งแต่วันที่ 1 ถึง 31 กรกฎาคม เป็นเวลา 1 เดือนเต็มคาดว่าพาณิชย์ลดราคา! ช่วยประชาชน (Online) Lot 12 นี้จะช่วยลดค่าครองชีพได้ให้กับพี่น้องประชาชนที่มาใช้บริการซื้อสินค้าและบริการออนไลน์ได้ไม่ต่ำกว่า 200 ล้านบาท และจะมีผลในการช่วยกระตุ้นเศรษฐกิจไม่ต่ำกว่า 500 ล้านบาท สำหรับสินค้าและบริการที่จะลดราคาออนไลน์ 6 กลุ่ม ประกอบด้วย
กลุ่มที่ 1 กลุ่มการขายสินค้าผ่านแพลตฟอร์ม ซึ่งมี 4 แพลตฟอร์มที่เข้าร่วมโครงการ 1.Lazada 2.Shopee 3.Ohlala 4.JJ Mall โดยจะลดราคาสินค้าสูงสุด 30% และ Lazada จะลดค่าจัดส่งสำหรับ 3 ชิ้นขึ้นไปลด 30 บาท ถ้าซื้อครบ 99 บาทขึ้นไปจะลดค่าจัดส่ง 40 บาท
กลุ่มที่ 2 กลุ่มให้บริการจัดส่งสินค้า ประกอบด้วย เคอรี่ Grab Lalamove DHL และไปรษณีย์ไทย โดยจะลดค่าบริการจัดส่งสูงสุด 77% และลดค่ากล่อง 38%
กลุ่มที่ 3 กลุ่มฟาสฟู๊ด มีบริษัทเข้าร่วม 4 บริษัท 1.Burger King 2.Pizza Hut 3.The Pizza Company 4.KFC ลดค่าอาหารสูงสุดถึง 50% มีอาหารทั้งหมด 23 รายการ
กลุ่มที่ 4 กลุ่มให้บริการอินเตอร์เน็ตมี 4 ราย 1.ทรู 2.AIS 3.DTAC และ 4.โทรคมนาคมหรือ NT สำหรับทรู AIS และ DTAC จะลดค่าบริการมือถือเหลือ 75 บาทต่อเดือน ส่วน NT จะลดค่าบริการเน็ตบ้านฟรี 3 เดือน เดือนถัดไปคิดเดือนละ 300 บาท
กลุ่มที่ 5 คือกลุ่มอุปกรณ์และสื่อการเรียนอิเล็กทรอนิกส์ ประกอบด้วย AIS DTAC และทรู โดยทั้ง 3 บริษัทนี้จะลดราคามือถือ15 รายการ ลดราคาสูงสุด 75% ส่วนแท็บแล็ตจะลดราคา 27 รายการ ลดสูงสุด 68%
และกลุ่มที่ 6 จะลดราคาสินค้าในห้างสรรพสินค้าซุปเปอร์มาร์เก็ตและร้านสะดวกซื้อซึ่งมีด้วยกันทั้งสิ้น 16 ห้าง ประกอบด้วย แม็คโคร The Mall เซ็นทรัล BigC Tops CP Freshmart โลตัส Foodland Maxvalue B2S Supersports Office Mate Power Buy 7-11  Boots และ Watsons
โดยทั้งหมดนี้สามารถซื้อผ่านระบบออนไลน์ของแต่ละห้าง สินค้าที่จะลดราคามีด้วยกัน 11 หมวด 12,600 รายการ ลดราคาสูงสุด 85% โดย 11 หมวดนั้นจะประกอบด้วย 1.หมวดอาหารและเครื่องดื่ม 2.อาหารสำเร็จรูปปรุงสำเร็จแช่แข็ง 3.ซอสปรุงรส 4.ของใช้ประจำวัน 5.ผลิตภัณฑ์ชำระร่างกาย  6.ผลิตภัณฑ์ซักล้าง 7.เครื่องใช้ไฟฟ้า 8.เครื่องสำอาง 9.เครื่องเขียนและอุปกรณ์สำนักงาน 10.อุปกรณ์อิเล็คทรอนิกส์ และ 11. อื่นๆ เช่น เสื้อผ้า เครื่องครัว เป็นต้น
"กระทรวงพาณิชย์ได้ดำเนินการมาก่อนหน้านี้แล้ว 11 Lot ด้วยกันสามารถช่วยลดภาระค่าของชีพให้กับพี่น้องประชาชนได้จำนวนมาก แต่ด้วยสถานการณ์ของประเทศในปัจจุบันที่เรากำลังประสบกับภาวะการแพร่ระบาดของโควิด มีความจำเป็นที่พี่น้องประชาชนจำนวนมากต้องกักตัวอยู่กับบ้านหรือไม่สะดวกในการออกไปจับจ่ายใช้สอยนอกบ้านตามเงื่อนไขที่ ศบค.กำหนดในแต่ละพื้นที่การซื้อสินค้าออนไลน์จึงเป็นเรื่องจำเป็นและสอดคล้องกับสถานการณ์กระทรวงพาณิชย์จึงได้พิจารณาว่าถ้าเข้ามามีส่วนร่วมมือกับภาคเอกชนในการช่วยลดราคาสินค้าและบริการให้กับพี่น้องประชาชนที่ประสบภัยโควิดในปัจจุบันสามารถซื้อบริการผ่านระบบออนไลน์ได้ในราคาพิเศษจะเป็นประโยชน์ทั้งต่อการสนองนโยบาย ศบค.และเป็นประโยชน์สำหรับผู้บริโภคคนไทยทุกคนรวมทั้งจะเป็นประโยชน์กับภาคเอกชนผู้ประกอบการที่เข้ามามีส่วนช่วยแก้ปัญหาวิกฤติให้กับประเทศในสถานการณ์ปัจจุบันด้วยจึงเป็นที่มาของ พาณิชย์ลดราคา!ช่วยประชาชน Online lot 12 วันนี้" นายจุรินทร์ กล่าว
จากนั้นรายงานระบุว่าบรรยากาศในงานนั้นนายจุรินทร์ได้พบกับภาคเอกชนที่ให้ความร่วมมือและได้พูดคุยแลกเปลี่ยนประสานงานเพื่อความคล่องตัวต่อประชาชนผู้บริโภคมากที่สุด โดยภาคเอกชนชื่นชมและตอบรับตอบโครงการที่ทำมาอย่างต่อเนื่องทั้งนี้เพื่อประโยชน์ต่อประชาชนและสังคมในภาวะวิกฤติและได้พูดถึงแพกเกจเงื่อนไขต่างๆที่ลดราคาให้ประชาชนอย่างน่าสนใจและต่างพร้อมยินดีร่วมกันช่วยประชาชน นอกจากนั้นยังได้มีการเชื่อม VDO  conference ถึงผู้ประกอบการที่เข้ามาร่วมแต่อาจไม่ได้มาอยู่ที่งานด้วยทั้งนี้เพื่อรับทราบนโยบายและแนวทางร่วมกัน

ที่มา : https://www.thaigov.go.th/news/contents/details/43286