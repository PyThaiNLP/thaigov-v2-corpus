รัฐบาลไทย-ข่าวทำเนียบรัฐบาล-รมว.พม. มอบเครื่องมือทำกินพร้อมเงินทุน ให้กลุ่มเปราะบาง สร้างอาชีพสู้วิกฤตโควิด-19 ภายใต้ “ปฏิบัติการ ไม่ทิ้งใครไว้ข้างหลัง”


วันพุธที่ 9 กุมภาพันธ์ 2565
รมว.พม. มอบเครื่องมือทำกินพร้อมเงินทุน ให้กลุ่มเปราะบาง สร้างอาชีพสู้วิกฤตโควิด-19 ภายใต้  “ปฏิบัติการ ไม่ทิ้งใครไว้ข้างหลัง”
รมว.พม. มอบเครื่องมือทำกินพร้อมเงินทุน ให้กลุ่มเปราะบาง สร้างอาชีพสู้วิกฤตโควิด-19 ภายใต้  “ปฏิบัติการ ไม่ทิ้งใครไว้ข้างหลัง”
วันนี้ (9 ก.พ. 65) เวลา 11.15 น. นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานเปิดตัวกิจกรรม “ปฏิบัติการ ไม่ทิ้งใครไว้ข้างหลัง” พร้อมมอบอุปกรณ์ประกอบอาชีพ เพื่อ “สร้างงาน สร้างอาชีพ สร้างรายได้” ให้แก่กลุ่มเปราะบาง จำนวน 8 ราย อีกทั้งกล่าวสร้างขวัญและกำลังใจในการสู้ชีวิตให้กับกลุ่มเปราะบาง โดยมี นายอนุกูล ปีดแก้ว อธิบดีกรมพัฒนาสังคมและสวัสดิการ กล่าวรายงาน ทั้งนี้ มีนางพัชรี อาระยะกุล ปลัดกระทรวง พม. และคณะผู้บริหาร เข้าร่วมงาน ณ ห้องประชุม ชั้น 2 อาคารกรมพัฒนาสังคมและสวัสดิการ กระทรวง พม. สะพานขาว กรุงเทพฯ
นายจุติ กล่าวว่า สังคมดีเพราะคนดีไม่นิ่งเฉย สังคมไม่ก้าวหน้าเพราะคนดีนิ่งเฉย วันนี้ เป็นการพิสูจน์ว่ากระทรวง พม. ได้มอบทักษะ เครื่องมือในการประกอบอาชีพ เราได้มอบเบ็ดให้ไปหาปลา ซึ่งเราได้ลงมือทำจริงให้กับประชาชน คนที่ได้รับจะมีผลต่อชีวิต  ทำให้เปลี่ยนชีวิตของเขาได้จริง
นายจุติ กล่าวเพิ่มเติมว่า สำหรับกิจกรรม “ปฏิบัติการ ไม่ทิ้งใครไว้ข้างหลัง” สืบเนื่องจากกระทรวง พม. ได้ประกาศมอบของขวัญปีใหม่ 2565 ให้กับกลุ่มเปราะบาง โดยมุ่งสร้างอาชีพ รายได้ที่มั่นคง และพัฒนาคุณภาพชีวิตในทุกมิติ  เนื่องจากผลกระทบของโควิด-19 เพื่อให้ประเทศและเศรษฐกิจเดินหน้าต่อไปได้ โดยไม่ทอดทิ้งใครไว้ข้างหลัง ซึ่งวันนี้ หน่วยงานในสังกัดกระทรวง พม. ได้บูรณาการการทำงานร่วมกัน ด้วยการมอบอุปกรณ์ประกอบอาชีพ เพื่อ “สร้างงาน สร้างอาชีพ สร้างรายได้” ให้แก่กลุ่มเปราะบาง อาทิ เตาอบขนม รถเข็นขายลูกชิ้นทอด อุปกรณ์ทำก๋วยเตี๋ยว ทำขนม ตัดผม และการเพนต์เล็บ รวมทั้งทุนประกอบอาชีพ

ที่มา : https://www.thaigov.go.th/news/contents/details/51400