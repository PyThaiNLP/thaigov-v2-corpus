รัฐบาลไทย-ข่าวทำเนียบรัฐบาล-นฤมล จับมือ บ.แดนมังกร เสิร์ฟคอร์สฟรีสร้างแอปพลิเคชัน


วันจันทร์ที่ 6 กันยายน 2564
พิมพ์
นฤมล จับมือ บ.แดนมังกร เสิร์ฟคอร์สฟรีสร้างแอปพลิเคชัน
กระทรวงแรงงาน ร่วมกับ บริษัท หัวเว่ย เทคโนโลยี่ (ประเทศไทย) จำกัด จัดฝึกอบรมการสร้างและพัฒนาแอปพลิเคชัน รุ่นที่ 2  ฟรีไม่มีค่าใช้จ่าย คัดกลุ่มมือโปร JAVA ตอบโจทย์ยุคดิจิทัล
วันที่ 6 กันยายน 2564 ศาสตราจารย์ นฤมล ภิญโญสินวัฒน์ รัฐมนตรีช่วยว่าการกระทรวงแรงงาน เปิดเผยว่า กรมพัฒนาฝีมือแรงงาน (กพร.) กระทรวงแรงงาน โดยสถาบันพัฒนาบุคลากรดิจิทัล (DISDA) ร่วมกับบริษัท หัวเว่ย เทคโนโลยี่ (ประเทศไทย) จำกัด กำหนดจัดฝึกอบรมหลักสูตร “การสร้างและพัฒนาแอปพลิเคชัน” ผ่านห้องฝึกอบรมออนไลน์ (Facebook Group) โดยจัดขึ้นเป็นรุ่นที่ 2 ฝึกอบรมระหว่างวันที่ 24 กันยายน – 24 พฤศจิกายน 2564 สามารถลงทะเบียนเข้ารับการอบรมฟรี ไม่มีค่าใช้จ่าย ใช้เวลาในการอบรมทั้งสิ้น 48 ชั่วโมง ซึ่งเป็นหลักสูตรพัฒนาฝีมือด้านเทคโนโลยีดิจิทัลที่จะช่วยให้กำลังแรงงานได้มีความรู้ ความสามารถ และทักษะที่สูงขึ้น เพื่อให้ทันต่อการเปลี่ยนแปลงของเทคโนโลยีและสอดคล้องกับความต้องการของตลาดแรงงาน ซึ่งผู้เข้าอบรมที่มีทักษะด้านคอมพิวเตอร์และภาษาจาวา สามารถนำองค์ความรู้ที่ได้รับจากการฝึกอบรมหลักสูตรนี้ไปสร้างและพัฒนาแอปพลิเคชันบนระบบปฏิบัติการ Android อัพโหลดลงบน AppGallery และ PlayStore เพื่อให้ประชาชนสามารถใช้บริการแอปพลิเคชันได้อย่างสะดวกและครอบคลุมมากยิ่งขึ้น
สำหรับผู้ที่ผ่านการอบรมหลักสูตรดังกล่าว จะสามารถสร้างและพัฒนาแอปพลิเคชันบนระบบปฏิบัติการ Android ให้สะดวกและตอบสนองต่อความต้องการการใช้งาน สามารถแนะนำการสร้างรายได้จากการทำโฆษณาบนแอปพลิเคชัน และสามารถต่อยอดองค์ความรู้เป็นนักพัฒนาโปรแกรมได้อย่างหลากหลาย เช่น การเขียนโปรแกรมที่ทำงานบนเครื่องคอมพิวเตอร์ทั่วไป หรือบนเว็บเครื่องเซิร์ฟเวอร์โดยใช้งานผ่านโปรแกรมเว็บเบราว์เซอร์ การเขียนโปรแกรมเพื่อเชื่อมต่อการทำงานของระบบต่าง ๆ ในองค์กรขนาดใหญ่ เป็นต้น ซึ่งตอบโจทย์วิถีชีวิตและการทำงานในยุคดิจิทัล นอกจากนี้จะได้รับวุฒิบัตรจากกรมพัฒนาฝีมือแรงงานเป็นเครื่องการันตีความสามารถ รวมถึงใบรับรองจากบริษัท หัวเว่ย เทคโนโลยี่ (ประเทศไทย) จำกัด หากผ่านเกณฑ์การทดสอบของบริษัท ซึ่งถือเป็นการรับรองมาตรฐานความรู้ด้านเทคโนโลยีที่สามารถนำไปประกอบอาชีพในสาขาดังกล่าวได้อย่างน่าภาคภูมิใจ เนื่องจากเป็นองค์กรชั้นนำด้านบริการโซลูชันไอซีทีระดับโลก
ผู้ที่สนใจเข้ารับการฝึกอบรมจะต้องมีอายุตั้งแต่ 18 ปี ขึ้นไป มีทักษะทักษะด้านคอมพิวเตอร์และภาษาจาวา (Java Programming Language) มีความพร้อมและสามารถเข้าฝึกได้ตลอดหลักสูตร โดยลงทะเบียนได้ที่ https://bit.ly/3saLkAW (ลิงค์สมัครจะปรากฏหลังส่งแบบทดสอบ) ตั้งแต่วันนี้ – 15 กันยายน 2564 หรือสอบถามรายละเอียดเพิ่มเติมได้ที่สถาบันพัฒนาบุคลากรดิจิทัล (DISDA) หมายเลขโทรศัพท์ 0-2643-6038 ในวันและเวลาราชการ

ที่มา : https://www.thaigov.go.th/news/contents/details/45555