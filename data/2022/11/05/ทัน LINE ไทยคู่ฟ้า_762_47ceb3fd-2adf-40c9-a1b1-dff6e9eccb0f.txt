รัฐบาลไทย-ข่าวทำเนียบรัฐบาล-นายกฯ ยินดี รถไฟขนส่ง "ทุเรียน - มะพร้าว" เที่ยวปฐมฤกษ์ถึงจีนแล้ว เตรียมผลักดันส่งออกสินค้าเกษตรชนิดอื่น ๆ ของไทยเพิ่มขึ้น


วันเสาร์ที่ 2 เมษายน 2565
นายกฯ ยินดี รถไฟขนส่ง "ทุเรียน - มะพร้าว" เที่ยวปฐมฤกษ์ถึงจีนแล้ว เตรียมผลักดันส่งออกสินค้าเกษตรชนิดอื่น ๆ ของไทยเพิ่มขึ้น
.....
พลเอก ประยุทธ์ จันทร์โอชา นายกรัฐมนตรี ยินดีที่สินค้าเกษตรของไทยอย่างทุเรียนและมะพร้าวที่ถูกขนส่งโดยรถไฟเที่ยวปฐมฤกษ์ ผ่านเส้นทางรถไฟจีน - ลาว ได้เดินทางถึงประเทศจีนแล้ว (30 มี.ค. 65) ณ ด่านโมฮ่าน มณฑลยูนนาน ซึ่งผ่านมาตรการ Zero Covid ของรัฐบาลจีนอย่างเคร่งครัด
.
ถือเป็นก้าวสำคัญในการขนส่งสินค้าระบบรางทางเลือกใหม่ของไทย ที่ช่วยย่นเวลาขนส่ง ลดต้นทุนขนส่ง ลดสัมผัสเชื้อโรค อีกทั้งยังเพิ่มโอกาสและมูลค่าผลผลิตให้เกษตรกรในการขยายตลาดผู้บริโภค
.
ต่อจากนี้ รัฐบาลจะเร่งหาแนวทางเพิ่มเติม เพื่อผลักดันสินค้าเกษตรไทยชนิดอื่น ๆ ออกสู่ตลาดจีนในช่วงฤดูกาลผลผลิตนี้ เช่น มังคุด ส้มโอ มะม่วง เป็นต้น ซึ่งยังคงได้รับความนิยมในกลุ่มผู้บริโภคชาวจีน
.
นายกฯ เชื่อมั่นว่าการเริ่มต้นใช้ระบบรางเพื่อการขนส่งสินค้าจากประเทศไทยถึงประเทศจีนเกือบเต็มรูปแบบนี้ จะช่วยสนับสนุนการส่งออกสินค้าทางการเกษตรของไทยให้ดียิ่งขึ้น
.
โดยได้ชับทุกหน่วยงานที่เกี่ยวข้อง เร่งแก้ปัญหาและเตรียมความพร้อมด้านต่าง ๆ เพื่ออำนวยความสะดวกแก่เกษตรกรและผู้ประกอบการ ที่สำคัญต้องไม่ละเลยการขายสินค้าผ่านช่องทางออนไลน์ด้วย
.
อ่านเพิ่มเติม คลิก https://www.thaigov.go.th/news/contents/details/53167
#ไทยคู่ฟ้า #ร่วมต้านโควิด19
-------------------

ที่มา : https://www.thaigov.go.th/news/contents/details/53229