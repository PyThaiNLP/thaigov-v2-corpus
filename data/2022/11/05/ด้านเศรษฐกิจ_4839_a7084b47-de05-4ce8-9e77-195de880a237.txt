รัฐบาลไทย-ข่าวทำเนียบรัฐบาล-ออมสิน ฉลองความสำเร็จ ปล่อยสินเชื่อห่วงใยเพื่อสู้ภัยโควิด-19 เติมสภาพคล่องช่วยคนไทย 1 ล้านคน ตามนโยบายรัฐบาล


วันพฤหัสบดีที่ 18 สิงหาคม 2565
พิมพ์
ออมสิน ฉลองความสำเร็จ ปล่อยสินเชื่อห่วงใยเพื่อสู้ภัยโควิด-19 เติมสภาพคล่องช่วยคนไทย 1 ล้านคน ตามนโยบายรัฐบาล
ตามที่ ธ.ออมสินได้รับมอบหมายจากรัฐบาลและ ก.คลัง ให้ช่วยเหลือ ปชช.ที่ได้รับผลกระทบจาก COVID-19 ผ่านมาตรการช่วยเหลือต่างๆ มาอย่างต่อเนื่อง ล่าสุดประสบความสำเร็จการปล่อยสินเชื่อโครงการ “สินเชื่อห่วงใย (เพื่อสู้ภัยโควิด-19)” ครบวงเงิน 10,000 ล้านบาท
นายวิทัย รัตนากร ผู้อำนวยการธนาคารออมสิน เปิดเผยว่า ตามที่ธนาคารออมสินได้รับมอบหมายจากรัฐบาลและกระทรวงการคลัง ให้ช่วยเหลือประชาชนที่ได้รับผลกระทบจากสถานการณ์การแพร่ระบาดของ COVID-19 ผ่านมาตรการช่วยเหลือต่าง ๆ มาอย่างต่อเนื่อง ล่าสุดธนาคารประสบความสำเร็จในการปล่อยสินเชื่อโครงการ “สินเชื่อห่วงใย (เพื่อสู้ภัยโควิด-19)” ครบวงเงิน 10,000 ล้านบาท ซึ่งเป็นอีกหนึ่งมาตรการจากธนาคารโดยการสนับสนุนของรัฐบาล ที่สามารถช่วยเหลือประชาชน จำนวน 1 ล้านราย ให้ได้มีเม็ดเงินหมุนเวียนใช้สอย เพิ่มสภาพคล่องในครอบครัว ซึ่งเป็นการปล่อยสินเชื่อผ่าน แอปพลิเคชัน MyMo ทั้งหมด ลูกค้าไม่ต้องไปติดต่อสาขา ทำให้สามารถอนุมัติสินเชื่อให้ประชาชนจำนวนมากได้อย่างรวดเร็ว โดยตลอดระยะเวลากว่า 2 ปีที่ผ่านมา ธนาคารได้ให้สินเชื่อช่วยเหลือประชาชนไปแล้วมากกว่า 6 ล้านคน และถือเป็นหนึ่งใน 45 โครงการที่สามารถช่วยฟื้นฟูและบรรเทาภาระให้กับประชาชนรายย่อย SMEs และภาคธุรกิจ ให้เดินหน้าต่อไปได้
ทั้งนี้ สินเชื่อห่วงใย (เพื่อสู้ภัยโควิด-19) วงเงินโครงการ 10,000 ล้านบาท เพื่อเพิ่มสภาพคล่องในชีวิตประจำวันให้แก่ผู้ได้ผลกระทบจาก COVID-19 ให้กู้รายละไม่เกิน 10,000 บาท อัตราดอกเบี้ยคงที่เพียงร้อยละ 0.35 ต่อเดือน พร้อมเงื่อนไขพิเศษ ไม่ต้องมีผู้ค้ำและไม่ต้องมีหลักประกันการกู้ รวมถึงผ่อนปรนให้ผู้กู้ไม่ต้องชำระทั้งเงินต้นและดอกเบี้ย 6 งวดแรก กำหนดระยะเวลาชำระคืนเงินกู้ไม่เกิน 2 ปี โดยยื่นกู้ผ่านช่องทางแอปพลิเคชัน MyMo
https://www.gsb.or.th/news/gsbpr28-65/

ที่มา : https://www.thaigov.go.th/news/contents/details/58169