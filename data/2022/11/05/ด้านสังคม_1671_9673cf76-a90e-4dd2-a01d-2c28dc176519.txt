รัฐบาลไทย-ข่าวทำเนียบรัฐบาล-คณะกรรมการ MIU สธ.แนะหลังแพร่ระบาดใหญ่ “โควิด” อาจไม่จำเป็นต้องตั้งเครื่องวัดอุณหภูมิ (Thermoscan) ที่สนามบินและสถานที่ต่าง ๆ


วันจันทร์ที่ 13 มิถุนายน 2565
คณะกรรมการ MIU สธ.แนะหลังแพร่ระบาดใหญ่ “โควิด” อาจไม่จำเป็นต้องตั้งเครื่องวัดอุณหภูมิ (Thermoscan) ที่สนามบินและสถานที่ต่าง ๆ
คณะกรรมการ MIU กระทรวงสาธารณสุข เผยสถานการณ์โควิดมีความรุนแรงลดลงมาก เป็นระยะเข้าสู่การสิ้นสุดการระบาดใหญ่ ขณะนี้ผู้ติดเชื้อส่วนใหญ่ไม่มีอาการหรืออาการน้อยมาก ข้อมูลวิชาการพบว่า ในการวัดอุณหภูมิ (Thermoscan) ในขณะนี้ ไม่มีหลักฐานด้านประสิทธิผล
คณะกรรมการ MIU กระทรวงสาธารณสุข เผยสถานการณ์โควิดมีความรุนแรงลดลงมาก เป็นระยะเข้าสู่การสิ้นสุดการระบาดใหญ่ ขณะนี้ผู้ติดเชื้อส่วนใหญ่ไม่มีอาการหรืออาการน้อยมาก ข้อมูลวิชาการพบว่า ในการวัดอุณหภูมิ (Thermoscan) ในขณะนี้ ไม่มีหลักฐานด้านประสิทธิผล ขาดความคุ้มค่า และเพิ่มขั้นตอนการทำงานที่ไม่จำเป็น จึงให้ข้อเสนอเชิงนโยบายและมาตรการ อาจไม่จำเป็นต้องตั้งเครื่องวัดอุณหภูมิ (Thermoscan)ที่สนามบินและสถานที่ต่าง ๆ ซึ่งในหลายประเทศมีคำแนะนำเลิกมาตรการวัดอุณหภูมิ
วันนี้ (13 มิถุนายน 2565) นพ.รุ่งเรือง กิจผาติ หัวหน้าที่ปรึกษาระดับกระทรวง (นพ.ทรงคุณวุฒิระดับ 11) และประธานคณะกรรมการประมวลสถานการณ์โรคโควิด 19 กระทรวงสาธารณสุข (MIU) เปิดเผยว่า หนึ่งในมาตรการคัดกรองโรคโควิด 19 ช่วงที่ผ่านมา คือ การวัดอุณหภูมิก่อนเข้าประเทศและตามสถานที่ต่าง ๆ เนื่องจากช่วงที่โรคโควิด 19 ยังมีความรุนแรง ผู้ป่วยมักมีไข้เป็นอาการนำ และเป็นการสร้างความตระหนัก อย่างไรก็ตาม เนื่องจากปัจจุบันทั้งสถานการณ์และเชื้อโควิด 19 มีความรุนแรงลดลงมาก อีกทั้งประชาชนได้รับวัคซีนเป็นจำนวนมากผู้ติดเชื้อมากกว่าครึ่งไม่แสดงอาการหรือมีอาการเล็กน้อย จึงเป็นปัจจัยสำคัญที่ส่งผลต่อประโยชน์และประสิทธิผลของเครื่องวัดอุณหภูมิ นอกจากนี้ ผู้ป่วยสามารถปิดบังอาการไข้ได้ด้วยการรับประทานยาลดไข้ ใส่เสื้อผ้าหนาปกคลุมร่างกาย การล้างหน้า และการใช้เครื่องสำอาง เป็นต้น คณะกรรมการ MIU จึงดำเนินการทบทวนมาตรการคัดกรองอุณหภูมิ หลังผ่านพ้นการแพร่ระบาดใหญ่ของโรคโควิด 19
นพ.รุ่งเรืองกล่าวว่า จากการศึกษาพบว่า เครื่องวัดอุณหภูมิมีประสิทธิผลในการตรวจคัดกรองผู้ป่วยโควิด 19 ต่ำ โดยมีค่าความไวต่ำตั้งแต่ 0-39% ทำให้ค่าพยากรณ์ผลทั้งบวกและลบต่ำมาก ให้ผลบวกและลบปลอม ทั้งการใช้ที่สนามบินหรือสถานที่ต่าง ๆ ยังไม่พบหลักฐานทางวิชาการที่สนับสนุนถึงประโยชน์ในการป้องกันการแพร่ระบาดโรคโควิด 19 ดังนั้น จึงมีข้อเสนอเชิงนโยบายและมาตรการว่า ในปัจจุบันและหลังผ่านพ้นการแพร่ระบาดใหญ่ของโรคโควิด 19 อาจไม่จำเป็นต้องให้สนามบิน ช่องทางเข้าออกระหว่างประเทศ และสถานประกอบการต่าง ๆ คัดกรองผู้ติดเชื้อด้วยการวัดอุณหภูมิ ซึ่งในต่างประเทศก็มีคำแนะนำคล้ายกัน เช่น อังกฤษ ออกคำแนะนำว่าไม่จำเป็นต้องวัดอุณหภูมิเพื่อคัดกรองผู้ป่วยโควิด, สิงคโปร์ยกเลิกการคัดกรองอุณหภูมิในที่สาธารณะ ตั้งแต่สิงหาคม 2564, สหรัฐอเมริกาและแคนาดา ปัจจุบันไม่มีคำแนะนำเรื่องการวัดอุณหภูมิสำหรับการคัดกรอง
นพ.รุ่งเรืองกล่าวต่อว่า สำหรับเครื่องวัดอุณหภูมิแบบสแกนร่างกายในสนามบินนั้น ไม่มีหลักฐานด้านประสิทธิผลในการป้องกันการแพร่ระบาดของโรคโควิด 19 เช่นกัน และยังต้องพัฒนานวัตกรรมที่มีประสิทธิผลในการคัดกรองโรคติดเชื้อที่ดีกว่านี้ในอนาคตสำหรับในกลุ่มนักเดินทาง นอกจากนี้พบว่ามาตรการคัดกรองอุณหภูมิที่สนามบินอาจทำให้เกิดความมั่นใจในความปลอดภัยมากเกินไปจนส่งผลให้ละเลยมาตรการอื่น ๆ (False security) และทำให้เกิดความไม่สะดวก ทั้งนี้ ข้อเสนอดังกล่าว จะนำเสนอ ศบค. เพื่อพิจารณาต่อไป แต่ยังคงเน้นย้ำ มาตรการเรื่องวัคซีนเข็มกระตุ้น การสวมหน้ากากอนามัยในพื้นที่เสี่ยง กลุ่มเสี่ยงและผู้ที่มีอาการระบบทางเดินหายใจ เช่น ไข้ ไอ มีน้ำมูก และให้มีการธำรงรักษาพฤติกรรมสุขภาพที่ดี เช่น การล้างมือ การเว้นระยะห่าง ลดความแออัด รวมถึงการจัดการสิ่งแวดล้อมที่ดี
*************************************** 13 มิถุนายน 2565

ที่มา : https://www.thaigov.go.th/news/contents/details/55658