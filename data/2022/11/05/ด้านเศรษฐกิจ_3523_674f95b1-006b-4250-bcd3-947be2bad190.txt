รัฐบาลไทย-ข่าวทำเนียบรัฐบาล-กรมการขนส่งทางบกเชิญชวนร่วมประมูลทะเบียนรถเลขสวยลักษณะพิเศษ


วันพุธที่ 20 เมษายน 2565
กรมการขนส่งทางบกเชิญชวนร่วมประมูลทะเบียนรถเลขสวยลักษณะพิเศษ
ต่อเนื่องจากวันที่ 7 เมษายน 2565 อีก 19 หมายเลข ในวันที่ 22 เมษายน 2565
นายจิรุตม์ วิศาลจิตร อธิบดีกรมการขนส่งทางบก กระทรวงคมนาคม เปิดเผยว่า ตามที่ นายศักดิ์สยาม ชิดชอบ รัฐมนตรีว่าการกระทรวงคมนาคม ได้มีนโยบายจัดให้มีแผ่นป้ายทะเบียนรถที่มีลักษณะพิเศษ เพื่อให้ประชาชนที่ต้องการเลขทะเบียนรถแบบพิเศษ โดยสามารถมีตัวอักษรมากกว่าสองตัวหรือมีตัวอักษรผสมสระหรือวรรณยุกต์ รวมกับหมายเลขทะเบียนไม่เกิน 7 หลัก เพื่อเพิ่มรายได้ให้แก่กองทุนเพื่อความปลอดภัย   ในการใช้รถใช้ถนน (กปถ.) นำไปใช้ในกิจกรรมเสริมสร้างความปลอดภัยในการใช้รถใช้ถนน รวมทั้งสนับสนุนเป็นค่าอุปกรณ์ช่วยเหลือผู้พิการที่ประสบภัยจากการใช้รถใช้ถนน กรมการขนส่งทางบก (ขบ.) โดย กปถ. จึงจัดการประมูลหมายเลขทะเบียนรถที่มีลักษณะพิเศษ สำหรับรถยนต์นั่งส่วนบุคคลไม่เกินเจ็ดคน ครั้งแรกของประเทศไทย จำนวน 84 หมายเลข เมื่อวันที่ 7 เมษายน 2565 ที่ผ่านมา โดยผลจากการจากการประมูลหมายเลขทะเบียนรถที่มีลักษณะพิเศษครั้งแรก สามารถนำรายได้เข้า กปถ. เพื่อนำไปส่งเสริมกิจกรรมด้านความปลอดภัยทางถนนของประเทศไทยทั้งสิ้น 282,170,000 บาท ทั้งนี้ การประมูลทะเบียนรถเลขสวยลักษณะพิเศษ ในวันที่ 7 เมษายน 2565 ยังดำเนินการประมูลไม่เสร็จสิ้น โดยประมูลไปเพียง 63 หมายเลข ระบบการประมูลเกิดขัดข้อง ยังเหลืออีกจำนวน 19 หมายเลข ที่ยังไม่นำออกประมูล ขบ. จึงกำหนดจัดการประมูลหมายเลขทะเบียนรถที่มีลักษณะพิเศษขึ้นอีกครั้ง ในวันที่ 22 เมษายน 2565 พร้อมกันทั้งทางวาจา ณ อาคาร 6 ชั้น 7 ขบ. และทางอินเทอร์เน็ตที่เว็บไซต์ www.tabienrod.com ตั้งแต่เวลา 13.30 น. เป็นต้นไป
อธิบดีกรมการขนส่งทางบก กล่าวเพิ่มเติมว่า หมายเลขทะเบียนรถที่มีลักษณะพิเศษที่จะนำออกประมูล ในวันที่ 22 เมษายน 2565 ได้แก่ มรรค 8 ซึ่งจะดำเนินการประมูลต่อจาก วันที่ 7 เมษายน 2565 โดยไม่มีการลงทะเบียนเพิ่มเติม เนื่องจากระบบการประมูลขัดข้องขณะที่การประมูลหมายเลขดังกล่าวยังไม่เสร็จสิ้น สำหรับหมายเลขที่สามารถลงทะเบียนเข้าร่วมการประมูลเพิ่มเติมได้ ประกอบด้วย มังกร 789, มั่งมี 999, วันดี 9999, สุทัศน์ 999, อมตะ 777, รัก 9999, นที 1, โชคดี 8, โชคดี 555, สวย 8888, สวย 789, เฮงรวย 1, ชนะ 8, ชนะ 9, ลินิน 1, เจริญ 789, มงคล 9 และ มงคล 789 ดังนั้น ขบ. จึงขอเชิญชวนผู้ที่สนใจเข้าร่วมการประมูลหมายเลขทะเบียนรถที่มีลักษณะพิเศษ โดยสามารถลงทะเบียนหน้างาน ณ อาคาร 6 ชั้น 7 ขบ. ตั้งแต่เวลา 09.00 น. เป็นต้นไป และจะเริ่มการประมูลในห้องเวลา 13.30 น. หรือลงทะเบียนผ่านทางเว็บไซต์ www.tabienrod.com พร้อมเอกสารหลักฐานประกอบด้วย ใบลงทะเบียน บัตรประจำตัวประชาชน ในกรณีเป็นนิติบุคคลใช้หนังสือรับรองการจดทะเบียนนิติบุคคล หลักฐานการชำระเงิน และหน้าบัญชีธนาคาร โดยมีขั้นตอนการประมูลดังนี้ 1) ลงทะเบียนตามหมายเลขที่ต้องการประมูล 2) ชำระค่าหลักประกันการประมูลผ่านธนาคารหรือชำระเป็นเงินสดตามอัตราที่กำหนด และ 3) เสนอราคาตามคำหรือข้อความและเลขทะเบียนที่สนใจทางวาจาด้วยตนเอง ในวันที่ 22 เมษายน 2565 ณ อาคาร 6 ชั้น 7 ขบ. และทางอินเทอร์เน็ตที่ www.tabienrod.com ได้ตั้งแต่บัดนี้เป็นต้นไปจนถึงวันปิดประมูล ซึ่งคาดว่ารายได้จากประมูลหมายเลขทะเบียนรถเลขสวยลักษณะพิเศษ เมื่อรวมกับ 63 หมายเลข ที่ได้ประมูลไปก่อนหน้านี้ จะนำรายได้นำเข้า กปถ. เพื่อนำไปใช้ตามวัตถุประสงค์ได้ไม่ต่ำกว่า 300 ล้านบาท ซึ่งขณะนี้ ขบ. อยู่ระหว่างเปิดให้ผู้ที่ประสงค์ขอรับการจัดสรรอุปกรณ์ช่วยเหลือผู้พิการที่ประสบภัยจากการใช้รถใช้ถนน ยื่นคำขอรับอุปกรณ์ได้ตั้งแต่บัดนี้ จนถึงวันที่ 17 พฤษภาคม 2565 ดังนั้น ผู้เข้าร่วมประมูลทุกคนจึงถือว่ามีส่วนร่วมสร้างกุศลในการลดความสูญเสียจากอุบัติเหตุทางถนนและช่วยเหลือผู้พิการที่ประสบภัยจากการใช้รถใช้ถนนอีกทางหนึ่งด้วย ทั้งนี้ สามารถติดตามรายละเอียดเพิ่มเติมได้ทาง www.tabienrod.com หรือสำนักงานกองทุนเพื่อความปลอดภัยในการใช้รถใช้ถนน โทร. 0 2272 5937 หรือสายด่วน ขบ. โทร. 1584 หรือ 0 2271 8888

ที่มา : https://www.thaigov.go.th/news/contents/details/53741