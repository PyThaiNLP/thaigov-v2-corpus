รัฐบาลไทย-ข่าวทำเนียบรัฐบาล-นายกฯ พอใจภาพรวม การเปิด “Phuket Sandbox” วันแรก พร้อมขอบคุณภาครัฐ เอกชน ส.ส. ท้องถิ่น ชุมชน ประชาชนภูเก็ต ที่ร่วมกันผลักดันให้การเปิดประเทศเป็นจริง


วันศุกร์ที่ 2 กรกฎาคม 2564
พิมพ์
นายกฯ พอใจภาพรวม การเปิด “Phuket Sandbox” วันแรก พร้อมขอบคุณภาครัฐ เอกชน ส.ส. ท้องถิ่น ชุมชน ประชาชนภูเก็ต ที่ร่วมกันผลักดันให้การเปิดประเทศเป็นจริง
นายกฯ พอใจภาพรวม การเปิด “Phuket Sandbox” วันแรก พร้อมขอบคุณภาครัฐ เอกชน ส.ส. ท้องถิ่น ชุมชน ประชาชนภูเก็ต ที่ร่วมกันผลักดันให้การเปิดประเทศเป็นจริง
วันนี้ (1 กรกฎาคม 2564) เวลา 11.30 น. ณ โรงแรมรอยัลภูเก็ตซิตี้ อำเภอเมืองภูเก็ต จังหวัดภูเก็ต  พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เป็นประธานการประชุมติดตาม Phuket Sandbox พอใจการปฏิบัติงานของจังหวัดภูเก็ตภายใต้  Phuket Sandbox ขอบคุณทุกภาคส่วนทั้งหน่วยงานรัฐ เอกชน รวมทั้งสมาชิกสภาผู้แทนราษฎรในพื้นที่ และผู้บริหารท้องถิ่น ที่ร่วมกันผลักดัน Phuket Sandbox ให้ประสบความสำเร็จ ซึ่งเป็นหนึ่งพื้นที่ในการเปิดประเทศ ภายใน 120 วัน ตามที่ได้ประกาศไว้
นายอนุชา บูรพชัยศรี  โฆษกประจำสำนักนายกรัฐมนตรี เปิดเผยว่า  นายกรัฐมนตรียังกล่าวว่า มีความมั่นใจ  Phuket Sandbox ซึ่งหลายประเทศแสดงความสนใจ ที่จะเดินทางมาท่องเที่ยวจำนวนมาก โดย Phuket Sandbox ถือเป็นระยะที่ 1 ของจังหวัดในภาคใต้ ซึ่งรัฐบาลยังมองไปถึงจังหวัดที่มีศักยภาพในภูมิภาคอื่น ๆ ด้วย เพราะรัฐบาลนี้ดูแล และเป็นของประชาชนทั้ง 77 จังหวัด และรัฐบาลให้ความสำคัญทั้งนักท่องเที่ยวไทยและต่างประเทศ
นายกรัฐมนตรียังขอให้ทุกส่วนราชการร่วมกันสนับสนุนโครงการ Phuket Sandbox ให้เป็นวาระแห่งชาติในการฟื้นฟูการท่องเที่ยวของประเทศ เน้นการท่องเที่ยวที่ปลอดภัย รวมทั้งสร้างความเชื่อมั่นในการควบคุมการแพร่ระบาดของโควิด–19 ควบคู่ไปกับการสร้างกิจกรรมทางเศรษฐกิจโดยการท่องเที่ยวในวิถีใหม่ (New Normal) เพื่อให้เศรษฐกิจและสังคมสามารถเติบโตอย่างยั่งยืน
นายกรัฐมนตรียังให้ความมั่นใจว่า รัฐบาลได้วางระบบและกำหนดมาตรการ รวมทั้งดำเนินการในส่วนที่เกี่ยวข้อง เพื่อป้องกันการแพร่ระบาดของโควิด–19 จากการเดินทางของนักท่องเที่ยวทั้งชาวไทยและชาวต่างประเทศ รวมทั้งมีนำระบบ 5G คัดกรองและแจ้งเตือนในการเปิดเศรษฐกิจท่องเที่ยวจังหวัดภูเก็ต เชื่อมโยงกับระบบของทุกภาคส่วนใน Platform เดียวกัน รวมถึงจัดทำระบบฐานข้อมูลขนาดใหญ่ (Big Data)
โอกาสนี้ นายยุทธศักดิ์ ศุภสร ผู้ว่าการการท่องเที่ยวแห่งประเทศไทย (ททท.) กล่าวรายงานในวันนี้ มี 5 เที่ยวบินจากต่างประเทศที่เดินทางเข้ามาจังหวัดภูเก็ต ซึ่งในอนาคตไม่เพียงนักท่องเที่ยวรวมทั้งนักธุรกิจจากต่างประเทศ ที่จะเดินทางเข้ามาท่องเที่ยวและประชุมธุรกิจ โดยขณะนี้ มีการจองห้องพักตั้งแต่ 1-15 ก.ค. แล้ว มีการจองห้องพักถึง 13,116 คืน เฉลี่ยการเข้าพักอยู่ที่ 11.9 คืน รวมทั้งยังมีการเปิดเส้นทางบินใหม่จาก เทลอาวีฟ -ภูเก็ต เริ่ม 1 กรกฎาคม นี้ ซึ่งรัฐบาลโดยการท่องเที่ยวแห่งประเทศไทย ประมาณการณ์นักท่องเที่ยวชาวต่างประเทศ ภายใต้โครงการ  Phuket Sandbox จำนวน 100,000 คน ในไตรมาส 3 (เดือน ก.ค. - ก.ย. 64) ซึ่งคาดว่าจะสร้างรายได้อยู่ที่ 8,900 ล้านบาท  นอกจากนี้ ททท. ยังคาดการณ์จำนวนนักท่องเที่ยวชาวไทยที่จะเดินทางมาภูเก็ตจากการเปิด Phuket Sandbox ในไตรมาส 3 (ก.ค.-ก.ย.) ประมาณ 548,600 คน-ครั้ง สร้างรายได้ประมาณ 5,510 ล้านบาท จากนี้จะมีการยกระดับการท่องเที่ยวด้วย BCG Tourism Value Chain
ขณะเดียวกัน นายภูมิกิตต์ รักแต่งาม นายกสมาคมธุรกิจการท่องเที่ยวจังหวัดภูเก็ต กล่าวขอบคุณนายกรัฐมนตรีและรัฐบาลที่ดำเนินโครงการ Phuket Sandbox  ซึ่งเป็นการทำงานที่ต่อเนื่องหลังจากที่นายกรัฐมนตรีได้มาประชุมคณะรัฐมนตรีสัญจร เมื่อ พ.ย. 2563 ที่ผ่านมา ทำให้จังหวัดภูเก็ตมีความคึกคัก เอกชนพร้อมสนับสนุน Phuket Sandbox ขณะนี้ ภาคเอกชนและททท. ได้ร่วมจัดทำ ระบบ PSAS Phuket Swap Appointment System เพื่ออำนวยความสะดวกนักท่องเที่ยวให้สามารถลงทะเบียน จอง Swap test เมื่อเดินทางมาถึงภูเก็ตอีกด้วย นายกสมาคมธุรกิจการท่องเที่ยวฯ ยืนยันว่า ชาวภูเก็ตเห็นด้วยกับ Phuket Sandbox เพราะเศรษฐกิจภูเก็ตกว่า ร้อยละ 90 พึ่งพาการท่องเที่ยว คนภูเก็ตพร้อมและยินดีต้อนรับนักท่องเที่ยวไทยและต่างประเทศ  เชื่อว่าการท่องเที่ยวจะช่วยให้ผู้ประกอบการ SMEs ในภูเก็ต สามารถกลับมาฟื้นฟูดำเนินธุรกิจอีกครั้ง
นายกรัฐมนตรีย้ำว่า  Phuket Sandbox เป็นโครงการของคนไทยทุกคนที่ต้องอาศัยความร่วมมือของรัฐ เอกชน และท้องถิ่น เพื่อให้เกิดประโยชน์กับประชาชน ชุมชนในพื้นที่ ภายใต้การน้อมนำศาสตร์พระราชาและหลักปรัชญาของเศรษฐกิจพอเพียง การพลิกวิกฤติเป็นโอกาส ปรับจุดอ่อนให้เป็นจุดแข็ง ปรับแนวคิด หรือ Mindset ในการร่วมกันหาแนวทางใหม่ ๆ ที่สร้างสรรค์ โดยไม่เห็นว่าเป็นเรื่องของฝ่ายใดฝ่ายหนึ่ง โครงการ Phuket Sandbox ประสบผลสำเร็จจะเป็นก้าวสำคัญที่จะนำไปใช้ต่อยอดกับพื้นที่อื่น ๆ ต่อไป
...................

ที่มา : https://www.thaigov.go.th/news/contents/details/43347