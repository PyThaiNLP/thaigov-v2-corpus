รัฐบาลไทย-ข่าวทำเนียบรัฐบาล-ก.อุตฯ เร่งขนย้ายสารสไตรีนจากโรงงานหมิงตี้ ไปกำจัด ณ บริษัท อัคคีปราการฯ คาดแล้วเสร็จ 3 วันหรืออาจเร็วกว่าหากไม่มีปัญหาอุปสรรค


วันอาทิตย์ที่ 11 กรกฎาคม 2564
พิมพ์
ก.อุตฯ เร่งขนย้ายสารสไตรีนจากโรงงานหมิงตี้ ไปกำจัด ณ บริษัท อัคคีปราการฯ คาดแล้วเสร็จ 3 วันหรืออาจเร็วกว่าหากไม่มีปัญหาอุปสรรค
ก.อุตฯ โดยกรมโรงงานอุตสาหกรรมและสำนักงานอุตสาหกรรมจังหวัดสมุทรปราการ เร่งดำเนินการขนย้ายสารสไตรีน จากบริเวณโรงงานบริษัท หมิงตี้ เคมีคอล จำกัด ไปกำจัด ณ บริษัท อัคคีปราการ พื้นที่นิคมฯบางปู คาดแล้วเสร็จภายใน 3วันหรืออาจจะเร็วกว่าหากไม่มีปัญหาอุปสรรค
กระทรวงอุตสาหกรรม โดยกรมโรงงานอุตสาหกรรม  และสำนักงานอุตสาหกรรมจังหวัดสมุทรปราการเร่งดำเนินการขนย้ายสารสไตรีน จากบริเวณโรงงานบริษัท หมิงตี้ เคมีคอล จำกัด ไปกำจัด ณ บริษัท อัคคีปราการ พื้นที่นิคมฯบางปู คาดแล้วเสร็จภายใน 3วัน  หรืออาจจะเร็วกว่าหากไม่มีปัญหาอุปสรรค เช่นฝนตก เผยตัวเลขความเสียหายล่าสุด บ้านเรือนประชาชนเสียหาย ประมาณ 750 หลัง รถยนต์ เสียหายประมาณ 124 คัน
นายกอบชัย สังสิทธิสวัสดิ์ ปลัดกระทรวงอุตสาหกรรม เปิดเผยว่า ได้รับรายงานช่วงเช้าวันนี้ (10 ก.ค.64) จากทางอุตสาหกรรมจังหวัดสมุทรปราการ ที่ได้ดำเนินงานร่วมกับกรมโรงงานอุตสาหกรรม ในการขนย้ายสารสไตรีนโมโนเมอร์ ปริมาณ 600 ตัน ที่ยังคงค้างอยู่ในถังของบริษัท หมิงตี้ เคมีคอล จำกัด จุดเกิดเหตุเพลิงไหม้ โดยได้มีการเติมสารปรับสภาพให้อยู่ในสภาวะที่ปลอดภัยแล้ว เพื่อนำไปกำจัดที่ บริษัทอัคคีปราการ จำกัด ในนิคมอุตสาหกรรมบางปู โดยอยู่ห่างออกไปตามเส้นทางขนส่งเป็นระยะทางประมาณ 20 กิโลเมตร โดยได้เริ่มทำการขนถ่ายใส่รถขนถ่าย (Taker) จำนวน 5 คัน ซึ่งแต่ละคันสามารถบรรจุได้ 20 ตันต่อคัน และสามารถขนย้ายได้ประมาณ 10-15 เที่ยว / วัน ซึ่งรถขนส่งสารฯ มีการติดตั้งวาล์วระบบอุปกรณ์ความปลอดภัยในการสูบส่งเข้าสู่แท็งค์บนรถขนส่งแล้ว และเริ่มขนถ่ายคันแรกตั้งแต่เวลา 10.30 น และจะทยอยขนถ่ายจนครบ คาดว่าจะแล้วเสร็จภายใน 3 วัน หากไม่มีอุปสรรค เช่น กรณีฝนตก เป็นต้น โดยขณะที่ทำการขนย้ายได้มีเจ้าหน้าที่ตำรวจมาช่วยอำนวยความสะดวกด้วย
“การขนย้ายในช่วงเช้าที่ผ่านมาอยู่ในเกณฑ์ที่น่าพอใจเนื่องจากสภาพอากาศที่เอื้ออำนวย ฝนไม่ตก และได้มีการปูแผ่นเหล็กป้องกันการทรุดตัวของเส้นทางการลำเลียงสำหรับรถ Taker เพื่อทำการขนส่งสารสไตรีนโมโนเมอร์ ได้เข้าไปยังจุดขนถ่าย ขณะเดียวกันก็ได้มีการเตรียมความพร้อมด้านความปลอดภัย โดยการเตรียมรถดับเพลิงพร้อมวัสดุอุปกรณ์ ประจำระวังเหตุ 4 คัน พร้อมรถพยาบาล และผู้เชี่ยวชาญด้านสารเคมีเข้าควบคุมการขนถ่ายสารสไตรีนโมโนเมอร์ด้วย”ปลัดกระทรวงอุตสาหกรรม กล่าว
อย่างไรก็ตาม จากการสำรวจความเสียหายล่าสุดโดยทางจังหวัดสมุทรปราการพบว่าตัวเลขล่าสุดที่เป็นความเสียหายต่อประชาชน มีบ้านเรือนเสียหาย ประมาณ 750 หลัง รถยนต์เสียหาย ประมาณ 124 คัน  ซึ่งความเสียหายที่เกิดขึ้น กระทรวงฯ ได้ให้โรงงานบริษัท หมิงตี้ฯ เป็นผู้รับผิดชอบทั้งหมด ทั้งนี้ กระทรวงฯและจังหวัดสมุทรปราการได้ตั้งจุดรับข้อร้องทุกข์เพื่อรับเงินเยียวยา 3 แห่ง ได้แก่ 1.หน้าโรงงานหมิงตี้ฯ2.  สถานีตำรวจบางแก้ว และ 3. สำนักงานอุตสาหกรรมจังหวัดสมุทรปราการ
ทั้งนี้ นายอำเภอบางพลี (นายสมศักดิ์ แก้วเสนา) ได้ประกาศประชาสัมพันธ์ให้ประชาชนที่พักอาศัยอยู่ในรัศมี 1 กิโลเมตร กลับเข้าสู่บ้านเรือนได้ตามปกติตั้งแต่ เวลา 17.00 น.ของวันนี้ (10 กรกฎาคม 2564) เป็นต้นไป
#ปลัดกระทรวงอุตสาหกรรม #กระทรวงอุตสาหกรรม #เร่งขนย้ายสารสไตรีนจากโรงงานหมิงตี้ไปกำจัด#บริษัทอัคคีปราการ

ที่มา : https://www.thaigov.go.th/news/contents/details/43639