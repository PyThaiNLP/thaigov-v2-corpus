รัฐบาลไทย-ข่าวทำเนียบรัฐบาล-3 ธ.ค. 64 ธอส. ปล่อยสินเชื่อเกินเป้า ปล่อยได้แล้ว 215,701 ล้านบาท คาดสิ้นปีปล่อยได้ถึง 240,000 ล้านบาท สูงสุดในรอบ 68 ปี


วันศุกร์ที่ 3 ธันวาคม 2564
พิมพ์
3 ธ.ค. 64 ธอส. ปล่อยสินเชื่อเกินเป้า ปล่อยได้แล้ว 215,701 ล้านบาท คาดสิ้นปีปล่อยได้ถึง 240,000 ล้านบาท สูงสุดในรอบ 68 ปี
ธอส.ปล่อยสินเชื่อใหม่ปี 2564 ได้เกินเป้าหมาย ณ วันศุกร์ที่ 3 ธ.ค.2564 เวลา 17.18 น. ปล่อยได้แล้วจำนวน 215,701 ลบ. สูงกว่าเป้าหมายตั้งไว้ที่ 215,641 ลบ. คาดถึงสิ้นปี 2564 จะได้ไม่น้อยกว่า 240,000 ลบ. สูงสุดในประวัติศาสตร์ 68 ปี นับตั้งแต่ก่อตั้งธนาคาร
นายฉัตรชัย ศิริไล กรรมการผู้จัดการ ธนาคารอาคารสงเคราะห์(ธอส.) เปิดเผยว่า เมื่อวันศุกร์ที่ 3 ธันวาคม 2564 เวลา 17.18  น. ธอส. สามารถปล่อยสินเชื่อใหม่ได้จำนวน 215,701 ล้านบาท สูงกว่าเป้าหมายในปี 2564 ซึ่งตั้งไว้ที่ 215,641 ล้านบาทเรียบร้อยแล้ว แม้จะเกิดสถานการณ์แพร่ระบาดของไวรัส COVID -19 ตั้งแต่ช่วงต้นปี 2563 จนถึงปัจจุบัน แต่ ธอส. ในฐานะสถาบันการเงินเฉพาะกิจของรัฐที่มีพันธกิจ “ทำให้คนไทยมีบ้าน” ยังคงสามารถสนับสนุนนโยบายของรัฐบาล และกระทรวงการคลัง ในการช่วยเหลือประชาชน โดยเฉพาะผู้มีรายได้น้อยถึงปานกลางให้มีที่อยู่อาศัยเป็นของตนเอง เพื่อความสุขของคนไทย เพื่อการยกระดับคุณภาพชีวิต และความมั่นคงในด้านที่อยู่อาศัย ด้วยผลิตภัณฑ์สินเชื่ออัตราดอกเบี้ยต่ำที่ตรงกับความต้องการของลูกค้า แต่ละกลุ่มรายได้ อาทิ โครงการบ้าน ธอส. เพื่อคุณ ปี 2564 อัตราดอกเบี้ยปีแรกเพียง 2.75% ต่อปี มียอดอนุมัติสะสมสูงถึง 53,280 ล้านบาท โครงการบ้าน ธอส. เพื่อสานรัก ปี 2564 อัตราดอกเบี้ยปีแรก 2.50% ต่อปี มียอดอนุมัติสะสม 21,280 ล้านบาท ขณะที่โครงการบ้านล้านหลัง ระยะที่ 2 อัตราดอกเบี้ยต่ำ 1.99% ต่อปี นาน 4 ปีแรก เงินงวดคงที่ 84 งวดแรก (7 ปี) ให้กู้เพื่อซื้อที่อยู่อาศัยใหม่ของผู้ประกอบการอสังหาริมทรัพย์ บ้านมือสอง และทรัพย์ NPA หรือเพื่อปลูกสร้าง ในระดับราคาซื้อ-ขายไม่เกิน 1,200,000 บาท ณ วันที่ 3 ธันวาคม 2564 เวลา 12.00 น. มีผู้ลงทะเบียนเข้าร่วมโครงการจำนวน 63,786 ราย คิดเป็นวงเงินสินเชื่อ 76,543.20 ล้านบาท ยื่นขอสินเชื่อแล้ว 5,575 ราย วงเงิน 4,840 ล้านบาท ได้รับอนุมัติสินเชื่อแล้ว  4,764 ราย วงเงิน  4,010 ล้านบาท
“แม้สถานการณ์ COVID-19 จะส่งผลกระทบต่อเศรษฐกิจ และรายได้ของประชาชน แต่ธนาคารยังสามารถปล่อยสินเชื่อได้สูงกว่าเป้าหมายตั้งแต่ต้นเดือนธันวาคม เร็วขึ้นกว่าปีที่ผ่านมาที่ปล่อยสินเชื่อเกินเป้าได้ในวันที่ 21 ธันวาคม 2563 ส่วนสำคัญมาจากผลิตภัณฑ์สินเชื่ออัตราดอกเบี้ยต่ำของธนาคาร รวมถึงนโยบายกระตุ้นเศรษฐกิจของรัฐบาล อาทิ มาตรการลดค่าธรรมเนียมการโอน และค่าจดจำนองอสังหาริมทรัพย์ และมาตรการกระตุ้นการใช้จ่ายของประชาชน ขณะที่ธนาคารแห่งประเทศไทยประกาศผ่อนคลายหลักเกณฑ์การกำกับดูแลสินเชื่อเพื่อที่อยู่อาศัยและสินเชื่ออื่นที่เกี่ยวเนื่องกับสินเชื่อเพื่อที่อยู่อาศัย (มาตรการ LTV) เป็นการชั่วคราว  ทำให้ลูกค้าที่รายได้ไม่ได้รับผลกระทบจาก COVID-19 เข้ามาขอสินเชื่อกับธนาคารมากขึ้นในช่วงปลายปีมากขึ้น และเชื่อว่า ณ สิ้นปี 2564 ธอส. จะสามารถปล่อยสินเชื่อใหม่ได้ไม่น้อยกว่า 240,000 ล้านบาท ซึ่งถือเป็นจำนวนสินเชื่อปล่อยใหม่ที่สูงที่สุดในประวัติศาสตร์ 68 ปีนับตั้งแต่ก่อตั้งธนาคาร ซึ่งการทำให้คนไทยได้มีความสุขจากการมีบ้าน คือรอยยิ้มและความสุขของคน ธอส. เช่นกัน” นายฉัตรชัย กล่าว
สอบถามรายละเอียด หรือติดตามข้อมูลข่าวสารของธนาคารเพิ่มเติมได้ที่ www.ghbank.co.th หรือศูนย์ลูกค้าสัมพันธ์ (Call Center) โทร 0-2645-9000 และ Facebook Fanpage ธนาคารอาคารสงเคราะห์

ที่มา : https://www.thaigov.go.th/news/contents/details/49090