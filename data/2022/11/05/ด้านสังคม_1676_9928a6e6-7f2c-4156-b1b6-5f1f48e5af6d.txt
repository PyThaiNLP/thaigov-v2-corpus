รัฐบาลไทย-ข่าวทำเนียบรัฐบาล-ชัยวุฒิ ชู PDPA สร้างประโยชน์คนไทยทั้งประเทศ


วันอังคารที่ 14 มิถุนายน 2565
ชัยวุฒิ ชู PDPA สร้างประโยชน์คนไทยทั้งประเทศ
ชัยวุฒิ ชู PDPA สร้างประโยชน์คนไทยทั้งประเทศ
นายชัยวุฒิ ธนาคมานุสรณ์ รัฐมนตรีว่าการกระทรวงดิจิทัลเพื่อเศรษฐกิจและสังคม ย้ำกับสำนักข่าวกรองแห่งชาติและเครือข่ายการข่าวทั่วประเทศว่า PDPA มุ่งคุ้มครองสิทธิในข้อมูลส่วนบุคคลของคนไทยทั้งประเทศ ทั้งเบอร์โทรศัพท์ ที่อยู่ ประวัติ เป็นต้น ขอให้ผู้เข้าร่วมอบรมช่วยชี้แจง พ.ร.บ.คุ้มครองข้อมูลส่วนบุคคล พ.ศ. 2562 (PDPA)  ที่เริ่มบังคับใช้ 1 มิ.ย. 65 ให้ประชาชนเข้าใจว่า ยังใช้ชีวิตเหมือนปกติ ถ่ายรูป โพสต์รูป ติดคนอื่นได้ ไม่ต้องกังวล ตราบใดที่ไม่ไปสร้างความเสียหาย หรือ เอารูปคนอื่นไปหาผลประโยชน์
ในวันที่ 14 มิ.ย. นายชัยวุฒิ ธนาคมานุสรณ์ รัฐมนตรีว่าการกระทรวงดิจิทัลเพื่อเศรษฐกิจและสังคม ได้กล่าวเปิดงานอบรม “PDPA ข้อกฎหมายและแนวปฏิบัติสำหรับสำนักข่าวกรองแห่งชาติและเครือข่ายความมั่นคง” โดยเป็นการร่วมจัดอบรม ระหว่างสำนักข่าวกรองแห่งชาติ และกระทรวงดิจิทัลเพื่อเศรษฐกิจและสังคม เพื่อมุ่งให้ความรู้ PDPA ตลอดจนแนวปฏิบัติ ที่ถูกต้อง
นายชัยวุฒิกล่าวว่า สำนักข่าวกรองแห่งชาติ และเครือข่ายความมั่นคง มีบทบาทหน้าที่ตามกฎหมายในการดำเนินการทางการข่าวเพื่อความมั่นคงของรัฐ ซึ่งการดำเนินการนี้ ได้รับการยกเว้นจาก PDPA ตามมาตรา 4 (2) การดำเนินการของหน่วยงานรัฐที่มีหน้าที่ในการรักษาความมั่นคงของรัฐ ซึ่งรวมถึงความมั่นคงทางการคลังของรัฐ หรือการรักษาความมั่นคงปลอดภัยของประชาชน อย่างไรก็ตาม หน่วยงานและผู้เกี่ยวข้อง ก็ต้องมีความระมัดระวังในการเก็บรักษาข้อมูลส่วนบุคคลของประชาชนที่ได้มา อย่าให้รั่วไหล หรือถูกนำไปใช้อย่างผิดกฎหมาย
กฎหมายฉบับนี้ มีทั้งโทษทางแพ่ง โทษทางอาญา และโทษทางปกครอง มุ่งลงโทษอาชญากรและคนร้าย ซึ่งคิดว่า เป็นเรื่องที่สำคัญที่ทางผู้เข้าร่วมอบรมต้องรู้ ให้ครบถ้วน ถูกต้อง
นายเวทางค์ พ่วงทรัพย์ รองปลัดกระทรวงดิจิทัลฯ ปฏิบัติหน้าที่เลขาธิการคณะกรรมการคุ้มครองข้อมูลส่วนบุคคล กล่าวว่า การจัดอบรมในครั้งนี้ เป็นไปตามนโยบายของกระทรวงดิจิทัลฯ ที่ต้องการให้ PDPA เกิดประโยชน์กับประชาชน ในขณะเดียวกัน มุ่งให้ผู้ที่เกี่ยวข้องมีภาระในการปฏิบัติตามกฎหมายน้อยที่สุด สะท้อนการเริ่มบังคับใช้ในช่วงแรก ที่ไม่ควรเป็นภาระมากเกินไป เน้นการให้ความรู้และตักเตือน และการอบรมนี้ เป็นส่วนหนึ่งของการ สร้างความรู้ความเข้าใจที่ถูกต้อง โดยกระทรวงดิจิทัลฯ จัดร่วมกับสำนักข่าวกรองแห่งชาติ
“ฝากผู้เข้าร่วมอบรม ช่วยชี้แจงเรื่อง PDPA กับประชาชนได้เข้าใจว่า ยังใช้ชีวิตเหมือนปกติ ถ่ายรูป โพสต์รูป ติดคนอื่นได้ ไม่ต้องกังวล ตราบใดที่ไม่ไปสร้างความเสียหาย หรือ เอารูปคนอื่นไปหาผลประโยชน์” รัฐมนตรีชัยวุฒิ กล่าว
ข้อมูลเพิ่มเติม FB : PDPC Thailand หรือ โทร 1111
***********************

ที่มา : https://www.thaigov.go.th/news/contents/details/55684