รัฐบาลไทย-ข่าวทำเนียบรัฐบาล-กรมทางหลวง ชวนสายกรีนเที่ยวหน้าฝน ชมทุ่งดอกกระเจียว จ.ชัยภูมิ


วันศุกร์ที่ 8 กรกฎาคม 2565
กรมทางหลวง ชวนสายกรีนเที่ยวหน้าฝน ชมทุ่งดอกกระเจียว จ.ชัยภูมิ
...
กรมทางหลวง กระทรวงคมนาคม โดย แขวงทางหลวงชัยภูมิ เชิญชวนผู้ใช้ทางชมความสวยงามของทุ่งดอกกระเจียว ณ อุทยานแห่งชาติป่าหินงาม จังหวัดชัยภูมิ ซึ่งมีทุ่งดอกกระเจียว ซึ่งเป็นหนึ่งในสถานที่ชมดอกไม้ที่มีชื่อเสียงของไทย ที่ออกดอกในฤดูฝนของทุกปีให้ชื่นชมปีละครั้งเท่านั้น พร้อมทั้งดำเนินการเตรียมความพร้อมปรับปรุงทางหลวงให้สวยงาม ตามนโยบายของนายศักดิ์สยาม ชิดชอบ รัฐมนตรีว่าการกระทรวงคมนาคม ที่มุ่งเน้นการกำกับดูแลการพัฒนาระบบคมนาคมให้มีความสะดวก ปลอดภัย เพื่อส่งเสริมเศรษฐกิจ การท่องเที่ยว กระจายรายได้สู่ชุมชน เพื่อให้ประชาชน มีคุณภาพชีวิตที่ดี และสนับสนุนการพัฒนาประเทศอย่างยั่งยืน
การเดินทางมาท่องเที่ยวอุทยานแห่งชาติป่าหินงามในช่วงฤดูฝน สามารถเดินทางได้อย่างปลอดภัยเนื่องจากกรมทางหลวงได้เตรียมความพร้อมในเรื่องการอำนวยความสะดวกปลอดภัยในการเดินทางและมีเส้นทางเชื่อมโยงกับแหล่งท่องเที่ยวอื่น ๆ ในพื้นที่ใกล้เคียงได้อย่างสะดวกสบาย การเดินทาง จากกรุงเทพฯ ใช้ทางหลวงหมายเลข 1 (ถนนพหลโยธิน) ผ่านจังหวัดสระบุรี มุ่งหน้าสู่จังหวัดนครราชสีมาไปตามเส้นทางอำเภอด่านขุนทด ใช้ทางหลวงหมายเลข 201 ถึงแยกหนองบัวโคก เลี้ยวซ้ายไปทางหลวงหมายเลข 205 มุ่งสู่อำเภอบำเหน็จณรงค์ ถึงอำเภอเทพสถิต ตัดเข้าใช้ทางหลวงหมายเลข 2354  ถึงบริเวณทางแยกขึ้น อีกประมาณ 13 กิโลเมตร ถึงที่ทำการอุทยานแห่งชาติป่าหินงาม อุทยานแห่งชาติป่าหินงาม ตั้งอยู่บริเวณเทือกเขาในเขต ตำบลบ้านไร่ อำเภอเทพสถิต จังหวัดชัยภูมิ จะเปิดอุทยานให้ท่องเที่ยวในช่วงเดือนมิถุนายน - เดือนสิงหาคม มีจุดท่องเที่ยวที่เป็นที่นิยม ได้แก่ ทุ่งดอกกระเจียว เป็นพืชล้มลุกประเภทหัวที่ผลิดอกสีชมพูอมม่วงบานสะพรั่งในช่วงต้นฤดูฝน ได้รับฉายาว่าเป็น “ราชินีแห่งป่าฝน”
นอกจากนี้ยังมีจุดท่องเที่ยวลานหินงาม เป็นบริเวณลานหินที่มีโขดหินใหญ่รูปร่างแปลกตา กระจายอยู่ในพื้นที่  และจุดชมวิวผาสุดแผ่นดิน เป็นจุดชมวิวที่มีแนวหน้าผาและชะง่อนหิน ตั้งอยู่ที่จุดสูงสุดของเทือกเขาพังเหยซึ่งมีความสูง 846 เมตร จากระดับน้ำทะเลปานกลาง
กรมทางหลวง ขอความร่วมมือประชาชนที่เดินทางอย่างปลอดภัยและใส่ใจสิ่งแวดล้อม โปรดขับรถด้วยความระมัดระวัง ปฏิบัติตามป้ายเตือน ป้ายแนะนำ เพื่อความปลอดภัยในการเดินทาง และปฏิบัติตามมาตรฐานสาธารณสุขภายใต้วิถีชีวิตรูปแบบใหม่ “ท่องเที่ยวสุขใจ ห่างไกลโควิด - 19” สวมหน้ากาก ล้างมือ รักษาระยะห่าง หากประชาชนต้องการสอบถามข้อมูลรายละเอียดเพิ่มเติมสามารถติดต่อได้ที่สายด่วนกรมทางหลวง 1586 (โทรฟรีทุกเครือข่ายตลอด 24 ชั่วโมง)

ที่มา : https://www.thaigov.go.th/news/contents/details/56686