รัฐบาลไทย-ข่าวทำเนียบรัฐบาล-รมว.พม. รับมอบเครื่องอุปโภคบริโภค จากบริษัท เชฟรอนประเทศไทยสำรวจและผลิต จำกัด เร่งทำถุงยังชีพเพิ่ม ช่วยเหลือกลุ่มเปราะบางเดือดร้อนจากโควิด -19


วันพุธที่ 25 สิงหาคม 2564
รมว.พม. รับมอบเครื่องอุปโภคบริโภค จากบริษัท เชฟรอนประเทศไทยสำรวจและผลิต จำกัด  เร่งทำถุงยังชีพเพิ่ม ช่วยเหลือกลุ่มเปราะบางเดือดร้อนจากโควิด -19
รมว.พม. รับมอบเครื่องอุปโภคบริโภค จากบริษัท เชฟรอนประเทศไทยสำรวจและผลิต จำกัด เร่งทำถุงยังชีพเพิ่ม ช่วยเหลือกลุ่มเปราะบางเดือดร้อนจากโควิด -19
วันนี้ (25 ส.ค. 64) เวลา 09.45 น. นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) พร้อมด้วยคณะผู้บริหารกระทรวง พม. รับมอบเครื่องอุปโภคและบริโภค มูลค่า 285,600 บาท จากบริษัท เชฟรอนประเทศไทยสำรวจและผลิต จำกัด โดยมีนางสาวศิริพร ไชยสุต รองประธานกรรมการบริหารฝ่ายยุทธศาสตร์ เอเชียแปฃิฟิค เป็นผู้แทนมอบ  เพื่อให้ศูนย์รับบริจาคกระทรวง พม. นำไปช่วยเหลือประชาชนกลุ่มเปราะบางที่เดือดร้อนจากการแพร่ระบาดของโรคติดเชื้อไวรัสโคโรน่า 2019 (โควิด-19) ณ บริเวณโถงชั้น 1 กระทรวง พม. สะพานขาว ถนนกรุงเกษม กทม.
นายจุติ กล่าวว่า เนื่องจากสถานการณ์การแพร่ระบาดของโรคโควิด-19 ทำให้ส่งผลกระทบในวงกว้างทั่วประเทศอย่างต่อเนื่องและมีแนวโน้มความรุนแรงเพิ่มมากขึ้น ซึ่งทุกประเทศในขณะนี้เกิดวิกฤติเหมือนกันหมด กระทรวง พม. จึงมีความห่วงใยประชาชนทุกกลุ่มเป้าหมาย โดยเฉพาะกลุ่มเปราะบางที่มีความเสี่ยงสูงและจำเป็นต้องให้ความช่วยเหลืออย่างเร่งด่วน จึงได้ร่วมกับภาคีเครือข่ายทุกภาคส่วนจัดทำถุงยังชีพนำเครื่องอุปโภคบริโภคที่จำเป็นไปมอบให้กับประชาชนกลุ่มเปราะบางเพื่อช่วยบรรเทาความเดือดร้อนในเบื้องต้น และวันนี้ กระทรวง พม. ได้รับบริจาคเครื่องอุปโภคและบริโภค มีมูลค่าถึง 285,600 บาท จากบริษัท เชฟรอนประเทศไทยสำรวจและผลิต จำกัด เพื่อนำไปแจกจ่ายช่วยเหลือประชาชนกลุ่มเปราะบางที่กำลังประสบปัญหาเดือดร้อน และครั้งนี้ไม่ใช่ครั้งแรกที่บริษัท เชฟรอนประเทศไทยสำรวจและผลิต จำกัด ได้มาเป็นเครือข่าย เป็นผู้สนับสนุนของกระทรวง พม. ซึ่งตนขอขอบคุณเป็นอย่างยิ่ง  ซึ่งในขณะนี้เราขาดแคลนสิ่งของจำนวนมากในการนำไปช่วยเหลือประชาชนกลุ่มเปราะบาง โดยสิ่งของที่ท่านนำมามอบให้กระทรวง พม. ในวันนี้ ตนขอยืนยันว่าของทุกชิ้นจะนำไปใช้ในการช่วยเหลือประชาชนกลุ่มเปราะบาง ผู้ขาดแคลน และจะไม่ให้ตกหล่น โดยจะถูกนำไปแจกจ่ายช่วยเหลือให้ถึงยังกลุ่มเป้าหมายของกระทรวง พม. ต่อไป
นายจุติ กล่าวเพิ่มเติมว่า ขณะเดียวกันกระทรวง พม. ได้ไปสำรวจความต้องการถุงยังชีพของประชาชนกลุ่มเปราะบางที่เป็นผู้ป่วยติดเตียงในพื้นที่ กทม. ซึ่งมีความต้องการประมาณ 17,000 ราย แต่ขณะนี้ เรามี 7,000 ถุงยังชีพ แต่เรายังคงขาดแคลน จึงต้องพยายามหามาเติมให้ได้ ทั้งนี้ ขอเชิญชวนทุกภาคส่วนร่วมกันบริจาคเงิน สิ่งของเครื่องใช้ที่จำเป็น อาหาร และยารักษาโรค เป็นต้น เพื่อนำไปช่วยเหลือกลุ่มเปราะบางและประชาชนที่กำลังประสบปัญหาเดือดร้อนและความยากลำบากจากผลกระทบของโรคโควิด-19 ที่ศูนย์รับบริจาคกระทรวง พม. โทร. 0 2659 6476 และศูนย์ช่วยเหลือสังคม สายด่วน พม. โทร. 1300 บริการ 24 ชั่วโมง

ที่มา : https://www.thaigov.go.th/news/contents/details/45134