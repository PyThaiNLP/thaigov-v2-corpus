รัฐบาลไทย-ข่าวทำเนียบรัฐบาล-อนุทิน รับมอบเครื่องมือแพทย์กว่า 10 ล้านบาทส่งมอบให้ 5 โรงพยาบาลใหญ่


วันจันทร์ที่ 21 มิถุนายน 2564
อนุทิน รับมอบเครื่องมือแพทย์กว่า 10 ล้านบาทส่งมอบให้ 5 โรงพยาบาลใหญ่
รองนายกรัฐมนตรีและรัฐมนตรีว่าการกระทรวงสาธารณสุข รับมอบเครื่องมือและอุปกรณ์ทางการแพทย์ มูลค่ารวม 10,000,000 บาท จาก บริษัท เดอะมอลล์ กรุ๊ป จำกัด เพื่อสนับสนุนการดำเนินงานโรงพยาบาล 5 แห่ง
วันนี้ (21 มิถุนายน 2564) นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข พร้อมด้วย นพ.เกียรติภูมิ วงศ์รจิต ปลัดกระทรวงสาธารณสุข และคณะผู้บริหารกระทรวงสาธารณสุข ร่วมรับมอบเครื่องช่วยหายใจและอุปกรณ์ทางการแพทย์ มูลค่ารวม 10,000,000 บาท จาก บริษัท เดอะมอลล์ กรุ๊ป จำกัด โดยมอบให้ 5 โรงพยาบาล ดังนี้ โรงพยาบาลรามาธิบดีและโรงพยาบาลราชวิถี เครื่องให้ออกซิเจนอัตราไหลสูง (High Flow Vincent) แห่งละ 10 เครื่อง, โรงพยาบาลจุฬาลงกรณ์ เครื่องช่วยหายใจแบบเคลื่อนย้าย 4 เครื่อง, โรงพยาบาลศิริราช เครื่องให้ออกซิเจนอัตราไหลสูง (High Flow Vincent) 5 เครื่อง และเครื่องมือพิเศษใส่ท่อช่วยหายใจแบบมีจอภาพ 4 เครื่อง สถาบันบำราศนราดูร เครื่องให้ออกซิเจนอัตราไหลสูง (High Flow Vincent) 3 เครื่อง และเครื่องนวดทรวงอกเพื่อปรับสภาพปอดและการหายใจ 1 เครื่อง รวมทั้งมอบ “ถุงน้ำใจ” ประกอบด้วย สินค้าอุปโภคบริโภค อาทิ เครื่องดื่มกระป๋อง, แครกเกอร์, นม, สบู่, ยาสระผม, แปรงสีฟัน, ยาสีฟัน, เจลล้างมือ, กระดาษทิชชู ฯลฯ ให้กับบุคลากรทางการแพทย์ทั้ง 5 โรงพยาบาล โรงพยาบาลละ 200 ชุด
นายอนุทิน กล่าวว่า ในนามรัฐบาล และบุคลากรทางการแพทย์ ต้องขอขอบคุณ คุณศุภลักษณ์ อัมพุช ประธานกรรมการบริหาร และคณะผู้บริหาร บริษัท เดอะมอลล์ กรุ๊ป จำกัด ทุกท่าน ที่มีน้ำใจไมตรีและมีจิตอันเป็นกุศลต่อกระทรวงสาธารณสุขเสมอมา ครั้งนี้ไม่ใช่ครั้งแรกที่ทางเดอะมอลล์กรุ๊ปนำสิ่งของมาช่วยภารกิจ แต่ทำมาโดยตลอดตั้งแต่มีสถานการณ์โควิด ท่านได้นำของมาบริจาคมากมาย ซึ่งสิ่งของเหล่านั้นได้ถูกนำไปใช้ให้เกิดประโยชน์ในพื้นที่ต่างๆ แล้ว นอกจากนั้น ยังเปิดพื้นที่ในห้างเดอะมอลล์หลายสาขา ทั้งบางกะปิ บางแค โคราช เป็นจุดให้บริการฉีดวัคซีนซึ่งทำให้เกิดความสะดวกแก่ประชาชน ผู้ให้บริการและผู้รับบริการ และพวกเราทุกคนซาบซึ้งในไมตรีจิตทางกระทรวงสาธารณสุขก็จะพยายามทำหน้าที่อย่างเต็มที่ในการป้องกันควบคุมโรคระบาดนี้
“ขณะนี้ ได้มีการฉีดวัคซีนให้กลุ่มเป้าหมายในพื้นที่ต่างๆ ครอบคลุมทั่วประเทศแล้ว ล่าสุดจนถึงวันที่ 20 มิถุนายน 2564 ฉีดทั้งเข็ม 1 และเข็ม 2 รวมกว่า 7.67 ล้านโดส ซึ่งวัคซีนจะช่วยลดการระบาดของโรค ถึงแม้จะไม่หมด อย่างน้อยก็ทำให้อัตราการเสียชีวิตและอัตราการป่วยหนักลดลงไปได้ และขอขอบคุณคณะแพทยศาสตร์ทั้ง 4 สถาบันที่ได้ช่วยเหลือกันทำงานร่วมกันต่อสู้กับโรคโควิด 19 แบ่งเบาภาระซึ่งกันและกันมาโดยตลอด”นายอนุทินกล่าว
******************************** 21 มิถุนายน 2564

ที่มา : https://www.thaigov.go.th/news/contents/details/42925