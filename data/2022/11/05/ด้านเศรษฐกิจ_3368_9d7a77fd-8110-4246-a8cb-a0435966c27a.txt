รัฐบาลไทย-ข่าวทำเนียบรัฐบาล-ผู้ช่วย ผบ.ตร. นำทีมชุดปฏิบัติการเฉพาะกิจ ตรวจค้นสลากออนไลน์ ลุยแก้ไขปัญหาขายสลากกินแบ่งรัฐบาลเกินราคา


วันศุกร์ที่ 1 เมษายน 2565
พิมพ์
ผู้ช่วย ผบ.ตร. นำทีมชุดปฏิบัติการเฉพาะกิจ ตรวจค้นสลากออนไลน์ ลุยแก้ไขปัญหาขายสลากกินแบ่งรัฐบาลเกินราคา
พล.ต.ท.ประจวบ วงศ์สุข ผู้ช่วย ผบ.ตร. นำทีมชุดปฏิบัติการเฉพาะกิจ ตรวจค้นสลากออนไลน์ ลุยแก้ไขปัญหาขายสลากกินแบ่งรัฐบาลเกินราคา มุ่งแก้ไขความเดือดร้อนและคืนความสุขให้ประชาชน
เมื่อวันที่ 1 เมษายน 2565 พล.ต.ท.ประจวบ วงศ์สุข ผู้ช่วย ผบ.ตร. ในฐานะ รองประธานคณะทำงานเฉพาะกิจตรวจสอบผู้ค้าสลากกินแบ่งรัฐบาลเสนอขายหรือขายสลากกินแบ่งรัฐบาลในราคาเกินกว่าที่กำหนด เปิดเผยว่า จากกรณีที่ในปัจจุบัน ประชาชนประสบปัญหาความเดือดร้อนจากการเสนอขายหรือขายสลากกินแบ่งรัฐบาลในราคาเกินกว่าที่กำหนดในสลากกินแบ่งรัฐบาล พล.อ.ประยุทธ์ จันทร์โอชา นายกรัฐมนตรี
และรัฐมนตรีว่าการกระทรวงกลาโหม และ พล.อ.ประวิตร วงษ์สุวรรณ รองนายกรัฐมนตรี ได้แต่งตั้งคณะกรรมการแก้ไขปัญหาผู้ที่ได้รับความเดือดร้อนจากการเสนอขายหรือขายสลากกินแบ่งรัฐบาลในราคาเกินกว่าที่กำหนด เพื่อสร้างความเชื่อมั่นให้กับพี่น้องประชาชน และแก้ไขปัญหาอย่างมีประสิทธิภาพและเป็นรูปธรรม
โดยมี นายเสกสกล อัตถาวงศ์ ผู้ช่วยรัฐมนตรีประจำนายกรัฐมนตรี เป็นประธานคณะทำงานเฉพาะกิจตรวจสอบผู้ค้าสลากกินแบ่งรัฐบาลเสนอขายหรือขายสลากกินแบ่งรัฐบาลในราคาเกินกว่าที่กำหนดในสลากกินแบ่งรัฐบาล และได้มอบหมายให้ พล.ต.ท.ประจวบ วงศ์สุข ผู้ช่วย ผบ.ตร. ในฐานะ รองประธานคณะทำงานฯ เป็นหัวหน้าชุดปฏิบัติการ เพื่อบังคับใช้กฎหมายและประสานการปฏิบัติร่วมกับหน่วยงานที่เกี่ยวข้อง    ดำเนินการให้เป็นไปตามนโยบายดังกล่าว ในการนี้ พล.ต.อ.สุวัฒน์ แจ้งยอดสุข ผบ.ตร. จึงได้สั่งการให้ตน ในฐานะหัวหน้าชุดปฏิบัติการ ดำเนินการตรวจสอบและปราบปราม กรณีการเสนอขายหรือขายสลากกินแบ่งรัฐบาล ในราคาเกินกว่าที่กำหนด โดยได้สั่งการให้ พล.ต.ต.นิธิธร จินตกานนท์ รอง ผบช.น., พล.ต.ต.สุวัฒน์ แสงนุ่ม รอง ผบช.ก., ผบก.สส.บช.น. และ ภ.1 - 9 และ ผบก.ปคม./คณะทำงานเฉพาะกิจฯ สนธิกำลังกับชุดสืบสวนสอบสวนทั่วประเทศ ลงพื้นที่ตรวจสอบการแจกจ่ายสลากกินแบ่งรัฐบาลให้แก่ผู้ได้รับจัดสรรโควตา ณ ที่ทำการไปรษณีย์เป้าหมาย ที่มีการลงทะเบียนของผู้มีสิทธิ์รับสลากเป็นจำนวนมาก 95 แห่งทั่วประเทศ และลงพื้นที่ตรวจสอบแผงขายสลากกินแบ่งรัฐบาลทั่วประเทศ พร้อมทั้งดำเนินการสืบสวน ตรวจสอบเป้าหมายผู้ค้าคนกลางที่มีพฤติกรรมในการเสนอขายหรือขายสลากกินแบ่งรัฐบาลในราคาเกินกว่าที่กำหนด
พล.ต.ท.ประจวบฯ กล่าวว่า จากการสืบสวนเบื้องต้นทราบว่า ได้มีแอปพลิเคชันและเว็บไซต์ของเสือแดงลอตเตอรี่ ซึ่งเชื่อว่า ดำเนินการโดย บริษัท เสือแดงลอตเตอรี่ ออนไลน์ จำกัด ประกอบกิจการโดยนำสลากกินแบ่งรัฐบาล มาสแกนเข้าสู่ระบบคอมพิวเตอร์ และมีการเปิดรับตัวแทนผู้ค้ารายย่อย ทั้งผู้ที่มีโควตาสลากอยู่แล้ว นำสลากมาสแกนเข้าระบบ และผู้ที่ไม่มีโควตาสลาก มาซื้อสลากเพื่อขายต่อให้กับลูกค้า  เมื่อกดซื้อสลาก ระบบจะนำไปที่หน้าร้านของตัวแทน ซึ่งจะมีการเสนอขายสลากเกินราคา โดยเริ่มต้นที่ใบละ 100 บาท ซึ่งสลากที่มีการเสนอขายในระบบนั้น จะมีการปิดบังบาร์โค้ดของสลาก ทำให้ไม่สามารถตรวจสอบได้ว่าเป็นสลากกินแบ่งรัฐบาลของจริงหรือไม่ อีกทั้งรูปแบบการเสนอขายสลากกินแบ่งรัฐบาลดังกล่าว ไม่ใช่การจำหน่ายแบบปลีกโดยตรงให้กับประชาชน จึงไม่ตรงตามเงื่อนไขในการจำหน่ายสลาก ทำให้สลากมีราคาสูงกว่าที่กำหนด สร้างความเดือดร้อนแก่ประชาชน
วันนี้จึงได้มีการปฏิบัติการเข้าตรวจค้นตามหมายค้นของศาลจังหวัดนนทบุรี ลงวันที่ 1 เมษายน 2565 ณ บริษัท เสือแดงลอตเตอรี่ ออนไลน์ จำกัด เลขที่ 1 ถนนสนามบินน้ำ ตำบลท่าทราย อำเภอเมืองนนทบุรี   จังหวัดนนทบุรี
โดยการเข้าตรวจค้นในครั้งนี้ เจ้าหน้าที่ชุดปฏิบัติการฯ ได้เข้าทำการตรวจสอบสลากกินแบ่งรัฐบาลที่มีการเก็บรักษาไว้ในสำนักงาน ว่าเป็นสลากกินแบ่งรัฐบาลของจริงหรือไม่ อยู่ในโควตาการจัดสรรให้กับผู้ค้ารายย่อยโดยถูกต้องหรือไม่ และเป็นของผู้ได้รับจัดสรรโควตารายใด และตรวจสอบสลากกินแบ่งรัฐบาลที่ได้สแกนเก็บไว้ในฐานข้อมูล ว่ามีการเสนอขายสลากเกินราคาหรือไม่ สลากที่สแกนนั้นมีสลากกินแบ่งตัวจริงรองรับไว้ด้วยหรือไม่ ตลอดจนมีการนำสลากฉบับเดียวกันมาวนขายซ้ำหรือไม่ เพื่อพิสูจน์ทราบความผิดเพิ่มเติมตามกฎหมายต่อไป
พล.ต.ท.ประจวบฯ กล่าวต่อว่า ราคาสลากกินแบ่งรัฐบาลในตลาด ณ ปัจจุบัน มีแนวโน้มสูงขึ้นอย่างต่อเนื่อง ในส่วนนี้ได้สร้างความเดือดร้อนให้แก่พี่น้องประชาชนที่ต้องซื้อสลากกินแบ่งรัฐบาลที่เกินราคาที่กำหนด ซึ่งตามนโยบายของท่านนายกรัฐมนตรีและรัฐมนตรีว่าการกระทรวงกลาโหม ต้องการจะแก้ไขความเดือดร้อนของพี่น้องประชาชนให้เกิดขึ้นโดยเร็ว โดยในวันนี้ได้เข้าตรวจสอบเป้าหมายผู้ค้าคนกลางที่มีพฤติการณ์ขายสลากเกินราคา ตรวจพบสลากกินแบ่งรัฐบาลนับหมื่นฉบับ ซึ่งนำมาเสนอขายในเว็บไซต์และแอปพลิเคชันของเสือแดงลอตเตอรี่ ในราคาเริ่มต้นฉบับละ 100 บาท ซึ่งเกินกว่าที่กฎหมายกำหนด จากการตรวจสอบเบื้องต้นมีเงินหมุนเวียนอยู่ในระบบดังกล่าวกว่าหลายล้านบาทต่องวด หากพบว่าผู้ได้รับการจัดสรรโควตามีส่วนร่วมในแพลตฟอร์มดังกล่าว จะต้องถูกเพิกถอนโควตา จึงขอประชาสัมพันธ์ และขอความร่วมมือผู้ที่ได้รับจัดสรรโควตา และผู้ที่จำหน่ายสลากกินแบ่งรัฐบาลเกินราคา ให้รักษาสิทธิของตนเอง โดยการดำเนินการให้เป็นไปตามเงื่อนไข ที่ทำไว้กับสำนักงานสลากกินแบ่งรัฐบาล เพราะหากทำผิดเงื่อนไข สำนักงานสลากกินแบ่งรัฐบาลจะดำเนินการตัดสิทธิโควตาที่ได้รับทันที เพื่อไม่ให้เกิดการแทรกแซงกลไกราคา  และส่งผลกระทบต่อประชาชน

ที่มา : https://www.thaigov.go.th/news/contents/details/53204