รัฐบาลไทย-ข่าวทำเนียบรัฐบาล-รองปลัดฯ เยี่ยมชมกิจการ “โรงงานแบตเตอรี่ทหาร”


วันพฤหัสบดีที่ 2 กันยายน 2564
พิมพ์
รองปลัดฯ เยี่ยมชมกิจการ “โรงงานแบตเตอรี่ทหาร”
รองปลัดกระทรวงอุตสาหกรรมและคณะ เข้าเยี่ยมชมกิจการโรงงานแบตเตอรี่ทหาร กรมอุตสาหกรรมทหาร ศูนย์การอุตสาหกรรมป้องกันประเทศและพลังงานทหาร
วันที่ 1 กันยายน 2564 นางวรวรรณ ชิตอรุณ นายภานุวัฒน์ ตริยางกูรศรี รองปลัดกระทรวงอุตสาหกรรม และคณะ เข้าเยี่ยมชมกิจการโรงงานแบตเตอรี่ทหาร กรมอุตสาหกรรมทหาร ศูนย์การอุตสาหกรรมป้องกันประเทศและพลังงานทหาร โดยมี พลโทเอกชัย หาญพูนวิทยา เจ้ากรมการอุตสาหกรรมทหาร ศูนย์การอุตสาหกรรมป้องกันประเทศและพลังงานทหาร ให้การต้อนรับ และพันเอกพิพัฒน นิลแก้ว ผู้อำนวยการโรงงานแบตเตอรี่ทหาร แนะนำประวัติความเป็นมา และภารกิจของโรงงานฯ ซึ่งมีความน่าสนใจและมีบทบาทต่อการพัฒนาแหล่งพลังงานในประเทศ
ทั้งนี้ ได้มีการหารือถึงโอกาสความร่วมมือระหว่างโรงงานแบตเตอรี่ทหาร และ องค์การพัฒนาพลังงานใหม่และเทคโนโลยีอุตสาหกรรมแห่งประเทศญี่ปุ่น หรือ NEDO (New Energy and Industrial Technology Development) ในการสนับสนุนและพัฒนาเทคโนโลยีด้านอุตสาหกรรมพลังงานร่วมกัน โดยมี คุณยูรูงิ โยชิโกะ หัวหน้าตัวแทนประจำภูมิภาคเอเชีย NEDO สำนักงานกรุงเทพฯ เข้าร่วมหารือด้วย
หลังจากนั้นคณะศึกษาดูงานได้เข้าชมกรรมวิธีการผลิตแบตเตอรี่ในโรงงาน ซึ่งโรงงานแบตเตอรี่ทหารแห่งนี้เป็นโรงงานแบตเตอรี่แห่งแรกของประเทศไทย ก่อตั้งเมื่อปี พ.ศ. 2483 สังกัดกระทรวงกลาโหม ตั้งอยู่ที่ บางนา กรุงเทพมหานคร ปัจจุบันโรงงานยังคงดำเนินการผลิตแบตเตอรี่ใช้ในราชการทหาร และการรถไฟแห่งประเทศไทย มากกว่า 80 ปี

ที่มา : https://www.thaigov.go.th/news/contents/details/45434