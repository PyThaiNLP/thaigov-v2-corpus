รัฐบาลไทย-ข่าวทำเนียบรัฐบาล-“ทิพานัน” ชี้ภาคเอกชนเชื่อมั่นนโยบายของ “พล.อ.ประยุทธ์” ที่วางไว้ แม้ “พล.อ.ประวิตร” รักษาการแทน ยังขับเคลื่อนนโยบายรัฐบาลไม่สะดุด แจงไม่ใช่เรื่องสืบทอดอำนาจ


วันพฤหัสบดีที่ 25 สิงหาคม 2565
พิมพ์
“ทิพานัน” ชี้ภาคเอกชนเชื่อมั่นนโยบายของ “พล.อ.ประยุทธ์” ที่วางไว้ แม้ “พล.อ.ประวิตร” รักษาการแทน ยังขับเคลื่อนนโยบายรัฐบาลไม่สะดุด แจงไม่ใช่เรื่องสืบทอดอำนาจ
“ทิพานัน” ชี้ภาคเอกชนเชื่อมั่นนโยบายของ “พล.อ.ประยุทธ์” ที่วางไว้ แม้ “พล.อ.ประวิตร” รักษาการแทน ยังขับเคลื่อนนโยบายรัฐบาลไม่สะดุด แจงไม่ใช่เรื่องสืบทอดอำนาจ แต่เป็นกระบวนการตามระเบียบบริหารราชการแผ่นดิน วอนฝ่ายนิติบัญญัติสื่อสารสร้างสรรค์
วันที่ 25 สิงหาคม 2565 น.ส.ทิพานัน ศิริชนะ รองโฆษกประจำสำนักนายกรัฐมนตรี กล่าวถึงกรณีที่ พรรคเพื่อไทย กล่าวโจมตี พล.อ.ประวิตร วงษ์สุวรรณ รองนายกรัฐมนตรี ที่รักษาราชการแทนนายกรัฐมนตรี ว่าเป็นการสืบทอดอำนาจเหมือนประเทศไทยอยู่ในสภาวะหนีเสือปะจระเข้ โดยกล่าวหาว่า พล.อ.ประวิตร มีคุณสมบัติไม่พร้อมในการเป็นเจ้าภาพการประชุมเอเปกว่า การเข้ามารักษาราชการแทนนายกรัฐมนตรี ของ พล.อ.ประวิตรนั้น ถือเป็นการปฏิบัติหน้าที่ตามกระบวนการตามระเบียบบริหารราชการแผ่นดิน ภายใต้คำสั่งนายกรัฐมนตรีที่ 237/2563  ที่มอบหมายรองนายกรัฐมนตรีตามลำดับ จนกว่าศาลรัฐธรรมนูญจะมีคำวินิจฉัยออกมา ดังนั้นจึงไม่ใช่เรื่องของการสืบทอดอำนาจอย่างที่รองโฆษกพรรคเพื่อไทยเข้าใจแต่อย่างใด
น.ส.ทิพานัน กล่าวว่า ทั้งนี้หากพิจารณาความเห็นจากภาคเอกชนตามสื่อต่างๆ ก็ไม่ได้สะท้อนถึงความหวั่นไหวหรือวิตกกังวลต่อการเข้ามาทำหน้าที่ของ พล.อ.ประวิตรแต่อย่างใด ตรงกันข้าม กลับมีความเชื่อมั่นว่าการขับเคลื่อนนโยบายต่างๆและการทำงานของรัฐบาลที่ผ่านมา โดยเฉพาะมาตรการกระตุ้นเศรษฐกิจจะสามารถดำเนินการได้อย่างต่อเนื่อง ไม่สะดุด ที่สำคัญในห้วงเวลาที่ พล.อ.ประยุทธ์ จันทร์โอชา รัฐมนตรีว่าการกระทรวงกลาโหม ที่ปฏิบัติหน้าที่นายกรัฐมนตรีอยู่ก่อนหน้านี้ ได้ดำเนินนโยบายและมาตรการต่างๆ ภายใต้วิกฤตการณ์แพร่ระบาดของเชื้อไวรัสโควิด-19 และสงครามระหว่างยูเครนกับรัสเซีย จนทำให้สถานการณ์เศรษฐกิจอยู่ในภาวะฟื้นตัว เช่น การท่องเที่ยวที่เริ่มมีนักท่องเที่ยวเข้ามาอย่างต่อเนื่อง ดังนั้นจะเห็นได้ว่า สถานการณ์เศรษฐกิจอยู่ในช่วงขาขึ้น
น.ส.ทิพานัน กล่าวต่อว่า ยิ่งในช่วงที่ประเทศไทยตกอยู่ในสายตาของต่างชาติ จับจ้องในฐานะที่เราจะเป็นเจ้าภาพการประชุมเอเปกด้วยแล้ว การแสดงความเห็นของฝ่ายต่างๆ โดยเฉพาะฝ่ายนิติบัญญัติที่ถือเป็นหนึ่งใน 3 อำนาจอธิปไตยจึงต้องระมัดระวัง ในการแสดงความคิดเห็น และการสื่อสารอย่างสร้างสรรค์  ไม่ควรเป็นตัวอย่างของการแสดงออกด้วยคำพูดหรือพฤติกรรมที่ก้าวร้าวหรือการล้อเลียนบุคคลอื่น เพียงเพื่อสะท้อนถึงนิสัยส่วนลึกที่ไม่ควรแสดงออกมาอย่างไม่วุฒิภาวะแบบนี้

ที่มา : https://www.thaigov.go.th/news/contents/details/58431