รัฐบาลไทย-ข่าวทำเนียบรัฐบาล-กรมการขนส่งทางบก แจ้งผู้ขับรถโดยสารสาธารณะทุกประเภทในเขตกรุงเทพฯ ที่ได้รับวัคซีน Sinovac ทั้ง 2 เข็ม สามารถเข้ารับวัคซีนเข็มกระตุ้นได้


วันอังคารที่ 28 กันยายน 2564
กรมการขนส่งทางบก แจ้งผู้ขับรถโดยสารสาธารณะทุกประเภทในเขตกรุงเทพฯ ที่ได้รับวัคซีน Sinovac ทั้ง 2 เข็ม สามารถเข้ารับวัคซีนเข็มกระตุ้นได้
...
นายจิรุตม์ วิศาลจิตร อธิบดีกรมการขนส่งทางบก กระทรวงคมนาคม เปิดเผยว่า เพื่อเป็นการสร้างภูมิคุ้มกันและป้องกันการแพร่ระบาดของโรคติดเชื้อไวรัส COVID-19 ให้ครอบคลุมบุคลากรด่านหน้าในระบบขนส่งสาธารณะซึ่งจะทำให้ประชาชนมีความปลอดภัยในการใช้บริการขนส่งสาธารณะ นายศักดิ์สยาม ชิดชอบ รัฐมนตรีว่าการกระทรวงคมนาคมได้หารือร่วมกับกระทรวงสาธารณสุขในการใช้สถานีกลางบางซื่อ   เป็นศูนย์ฉีดวัคซีนป้องกันโรคติดเชื้อไวรัส COVID-19 ให้แก่ผู้ให้บริการในระบบขนส่งสาธารณะทุกประเภท ทั้งรถโดยสารประจำทาง รถโดยสารไม่ประจำทาง รถแท็กซี่ รถจักรยานยนต์สาธารณะ รถยนต์สี่ล้อเล็กรับจ้าง และรถยนต์รับจ้างสามล้อ เข้ารับวัคซีน COVID-19 ณ ศูนย์ฉีดวัคซีนกลางบางซื่อ โดยไม่เสียค่าใช้จ่าย ตั้งแต่วันที่ 24 พฤษภาคม ที่ผ่านมา โดยได้ฉีดวัคซีนเข็มที่ 1 และเข็มที่ 2 ให้แก่ผู้ให้บริการรถโดยสารสาธารณะทุกประเภทแล้ว ทั้งนี้ เพื่อเพิ่มประสิทธิภาพในการป้องกันโรคให้ผู้ให้บริการรถโดยสารสาธารณะ ซึ่งเป็นบุคลากรด่านหน้าในระบบขนส่งสาธารณะที่มีความเสี่ยงในการติดเชื้อสูง กรมการขนส่งทางบก (ขบ.) จึงขอแจ้งให้ผู้ให้บริการรถโดยสารสาธารณะทุกประเภทที่เคยได้รับวัคซีน Sinovac เข็มที่ 1 และเข็มที่ 2 จากศูนย์ฉีดวัคซีนกลางบางซื่อในเดือนพฤษภาคม 2564 สามารถเข้ารับวัคซีน AstraZeneca ซึ่งเป็นวัคซีนเข็มกระตุ้น (Booster Dose) โดยศูนย์ฉีดวัคซีนกลางบางซื่อจะส่งข้อความ SMS แจ้งนัดหมายวันเวลาฉีดวัคซีนล่วงหน้าให้ผู้ให้บริการรถโดยสารสาธารณะ ตามหมายเลขโทรศัพท์ที่เคยลงทะเบียนไว้ หรือสามารถตรวจสอบวันเวลานัดหมายฉีดวัคซีนด้วยตนเองผ่านแอปพลิเคชัน “Vaccine บางซื่อ” เมื่อได้รับข้อความ SMS แจ้งนัดหมายวันเวลาฉีดวัคซีนและมีความสมัครใจรับวัคซีนเข็มกระตุ้น ก่อนฉีดวัคซีนควรพักผ่อนและดื่มน้ำให้เพียงพอ เลือกใส่เสื้อผ้าที่สะดวกต่อการรับการฉีดวัคซีน เตรียมบัตรประจำตัวประชาชน และเดินทางมาที่ศูนย์ฉีดวัคซีนกลางบางซื่อตามวันและเวลานัดหมาย โดยไปที่ประตูทางเข้า 1 - 4 แสดงบัตรประจำตัวประชาชน และ SMS หรือ แอปพลิเคชัน “Vaccine บางซื่อ” ต่อเจ้าหน้าที่และสามารถไปที่จุดฉีดวัคซีนได้โดยไม่จำเป็นต้องลงทะเบียนใหม่ โดยศูนย์ฉีดวัคซีนกลางบางซื่อจะเปิดให้บริการฉีดวัคซีนทุกวันไม่เว้นวันหยุดในเวลา 09.00 - 17.00 น. จนกว่าจะมีประกาศเปลี่ยนแปลง
อธิบดีกรมการขนส่งทางบก กล่าวเพิ่มเติมว่า ขบ. ส่งเสริมให้ผู้ให้บริการรถโดยสารสาธารณะทุกประเภทได้รับวัคซีนอย่างทั่วถึง ซึ่งช่วยให้ผู้ให้บริการรถโดยสารสาธารณะสามารถให้บริการภายใต้สถานการณ์การแพร่ระบาดได้อย่างมั่นใจ และสร้างความเชื่อมั่นให้ผู้รับบริการรถโดยสารสาธารณะ โดยได้กำหนดมาตรการป้องกันการแพร่ระบาดของโรคติดเชื้อไวรัส COVID-19 ให้ผู้ประกอบการขนส่งคัดกรองผู้โดยสาร ปฏิบัติตามมาตรการสาธารณสุขอย่างเข้มงวด มีการตรวจวัดอุณหภูมิ ต้องสวมหน้ากากอนามัยหรือหน้ากากผ้าตลอดการเดินทาง จัดที่นั่งหรือที่ยืนสำหรับผู้โดยสารตามมาตรการเว้นระยะห่างทางสังคม และจัดเก็บบันทึกข้อมูลเพื่อใช้ในการตรวจสอบ นอกจากนี้ ได้จัดให้มีการติดตั้งฉากกั้นระหว่างผู้ขับรถและผู้โดยสารสำหรับรถแท็กซี่ เพื่อป้องกันละอองฝอยจากการพูดคุย ไอ จาม ช่วยลดความเสี่ยงในการแพร่ระบาดและยังช่วยเสริมสร้างความเชื่อมั่นและความมั่นใจในการใช้บริการรถสาธารณะอีกด้วย โดยในระยะแรกจะนำร่องติดตั้งฉากกั้นในรถแท็กซี่ที่เข้าร่วมโครงการ จำนวน 3,000 คัน ซึ่งช่วยสนับสนุนให้ผู้ขับรถแท็กซี่สามารถประกอบอาชีพได้ภายใต้มาตรการ Social distancing แบบ New normal รองรับการเปิดประเทศและส่งเสริมเศรษฐกิจภาพรวมต่อไป

ที่มา : https://www.thaigov.go.th/news/contents/details/46295