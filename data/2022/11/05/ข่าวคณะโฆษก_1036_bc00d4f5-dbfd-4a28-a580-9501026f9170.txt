รัฐบาลไทย-ข่าวทำเนียบรัฐบาล-นายกรัฐมนตรีชื่นชมบุคลากรทางการแพทย์ไทย 2 ท่าน ได้รับรางวัลจากองค์การอนามัยโลก พร้อมขอบคุณความทุ่มเทสร้างชื่อเสียงให้ประเทศ สาธารณสุขไทยเป็นที่ยอมรับระดับโลก


วันอาทิตย์ที่ 13 กุมภาพันธ์ 2565
พิมพ์
นายกรัฐมนตรีชื่นชมบุคลากรทางการแพทย์ไทย 2 ท่าน ได้รับรางวัลจากองค์การอนามัยโลก พร้อมขอบคุณความทุ่มเทสร้างชื่อเสียงให้ประเทศ สาธารณสุขไทยเป็นที่ยอมรับระดับโลก
นายกรัฐมนตรีชื่นชมบุคลากรทางการแพทย์ไทย 2 ท่าน ได้รับรางวัลจากองค์การอนามัยโลก พร้อมขอบคุณความทุ่มเทสร้างชื่อเสียงให้ประเทศ สาธารณสุขไทยเป็นที่ยอมรับระดับโลก
วันที่ 13 ก.พ. 2565 น.ส.ไตรศุลี  ไตรสรณกุล รองโฆษกประจำสำนักนายกรัฐมนตรี กล่าวว่า พล.อ.ประยุทธ์ จันทร์โอชา นายกรัฐมนตรีและรมว.กลาโหม ได้ชื่นชมและแสดงความยินดีกับบุคลากรทางการแพทย์ไทย 2 ท่านที่ได้รับรางวัลจากองค์การอนามัยโลก(WHO)  ประกอบด้วย ศ.นพ.ประกิต วาทีสาธกกิจ ได้รับรางวัล Dr LEE Jong-wook จากการรณรงค์เพื่อการไม่สูบบุหรี่ มีผลงานเชิงประจักษ์เป็นที่ยอมรับทั้งในระดับประเทศและนานาประเทศ และนพ.ไพศาล ร่วมวิบูลย์สุข  จักษุแพทย์จอประสาทตา โรงพยาบาลราชวิถี ได้รับรางวัล Sasakawa Health Prize จากการพัฒนาวิธีการคัดกรองเบาหวานเข้าจอประสาทตาซึ่งนำไปสู่การสามารถเข้าถึงยารักษาเบาหวานเข้าจอประสาทตา ส่งผลให้จำนวนผู้ป่วยที่ตาบอดอันเนื่องมาจากภาวะเบาหวานเข้าจอประสาทตาในประเทศไทยลดลงอย่างมาก
ทั้งนี้ นายกรัฐมนตรีได้ขอบคุณบุคลากรทางการแพทย์ทั้ง 2 ท่านที่ทุ่มเทการทำงาน สร้างชื่อเสียงให้ประเทศไทย และสาธารณสุขไทยเป็นที่ยอมรับในระดับโลก  รวมถึงบุคลากรทางการแพทย์ทุกคนที่เสียสละทุ่มเททำงานเพื่อดูแลชีวิตคนไทยจากโรคต่างๆ โดยเฉพาะจากโควิด-19 จนต่างชาติให้การยอมรับว่าไทยเป็นประเทศที่สามารถจัดการกับสถานการณ์โควิด-19 ได้ดีในอันดับต้นๆ ของโลก
น.ส.ไตรศุลี กล่าวว่า รัฐบาลให้ความสำคัญกับการดูแลบุคลากรทางการแพทย์ซึ่งเป็นด่านหน้าในการต่อสู้กับโรคที่เป็นภัยคุกคามต่อคนไทย โดยเฉพาะในช่วงต้องต่อสู้กับโควิด-19 รัฐบาลได้สร้างขวัญกำลังใจทั้งการอนุมัติการบรรจุข้าราชการเพิ่มเติม การจัดสรรงบประมาณเพื่อเป็นการจ่ายค่าตอบแทนจากการเสี่ยงภัย
ทั้งนี้ กำหนดการที่บุคลากรทางการแพทย์จากประเทศไทยทั้ง 2 ท่านจะเข้ารับมอบโล่ประกาศเกียรติคุณ จะมีขึ้นระหว่างการประชุมสมัชชาอนามัยโลก สมัยที่ 75 ในเดือน พ.ค. 2565 ที่ขณะนี้อยู่ระหว่างการพิจารณาว่าจะเป็นการประชุมแบบออนไซต์ ณ นครเจนีวา สมาพันธรัฐสวิส หรือเป็นรูปแบบออนไลน์
..............................

ที่มา : https://www.thaigov.go.th/news/contents/details/51504