รัฐบาลไทย-ข่าวทำเนียบรัฐบาล-ผู้ว่าการรถไฟแห่งประเทศไทย ลงพื้นที่ภาคเหนือ กรุงเทพ - นครลำปาง ร่วมรับฟังปัญหาของชาวชุมชนช่องแค จังหวัดนครสวรรค์


วันพุธที่ 8 ธันวาคม 2564
ผู้ว่าการรถไฟแห่งประเทศไทย ลงพื้นที่ภาคเหนือ กรุงเทพ - นครลำปาง ร่วมรับฟังปัญหาของชาวชุมชนช่องแค จังหวัดนครสวรรค์
ผู้ว่าการรถไฟแห่งประเทศไทย นำคณะผู้บริหารการรถไฟแห่งประเทศไทย (รฟท.) กระทรวงคมนาคม ออกเดินทางโดยรถไฟ เพื่อสำรวจการดำเนินงานในเส้นทางรถไฟสายเหนือ กรุงเทพ - นครลำปาง ในการนี้ได้ลงพื้นที่ตรวจเยี่ยมการดำเนินงานสถานีรถไฟช่องแค อำเภอตาคลี จังหวัดนครสวรรค์
เมื่อวันที่ 3-5 ธันวาคม 2564 นายนิรุฒ มณีพันธ์ ผู้ว่าการรถไฟแห่งประเทศไทย นำคณะผู้บริหารการรถไฟแห่งประเทศไทย (รฟท.) กระทรวงคมนาคม ออกเดินทางโดยรถไฟ เพื่อสำรวจการดำเนินงานในเส้นทางรถไฟสายเหนือ กรุงเทพ - นครลำปาง ในการนี้ได้ลงพื้นที่ตรวจเยี่ยมการดำเนินงานสถานีรถไฟช่องแค อำเภอตาคลี จังหวัดนครสวรรค์ พร้อมรับฟังปัญหาของประชาชนในพื้นที่ช่องแค เนื่องจากสภาพความเจริญของเมืองได้เปลี่ยนไปจากในอดีตที่บริเวณนี้เคยเจริญกว่าชุมชนใกล้เคียง จึงทำให้อัตราค่าเช่าถูกคิดบนพื้นฐานของความเจริญในสมัยนั้น แต่ในปัจจุบันความเจริญของเมืองได้มีการปรับเปลี่ยนพื้นที่ โดยสถานีรถไฟช่องแค มีอาคารพาณิชย์ตั้งอยู่โดยรอบสถานีรถไฟ เป็นอาคารไม้สองชั้นปลูกสร้างและอยู่อาศัยกันมาเป็นระยะเวลานาน
นอกจากนี้ ผู้ว่าการรถไฟฯ ยังได้ร่วมประชุมและตรวจติดตามความก้าวหน้าโครงการก่อสร้างรถไฟทางคู่ช่วงลพบุรี - ปากน้ำโพ โครงการก่อสร้างทางรถไฟสายใหม่ เด่นชัย-เชียงของ และโครงการก่อสร้างทางรถไฟสายบ้านไผ่ - นครพนม โดยการก่อสร้างเส้นทางรถไฟสายใหม่นั้น มุ่งหวังที่จะยกระดับโครงสร้างพื้นฐานด้านโลจิสติกส์ของประเทศด้วยการพัฒนาระบบขนส่งทางรางให้เป็นโครงข่ายหลักในการขนส่ง สอดคล้องตามแผนแม่บทยุทธศาสตร์ชาติ 20 ปี  (พ.ศ. 2561 - 2580) มีส่วนช่วยขับเคลื่อนการค้าการลงทุน เพิ่มขีดความสามารถในการแข่งขันของประเทศ ช่วยลดระยะเวลาและต้นทุนการโดยสารและขนส่งสินค้า ตลอดจนเป็นการช่วยประหยัดการใช้พลังงานของประเทศในระยะยาว
ผู้ว่าการรถไฟฯ และคณะผู้บริหาร รฟท. ได้ร่วมหารือกับนายสิธิชัย จินดาหลวง ผู้ว่าราชการจังหวัดลำปาง และหน่วยงานภาครัฐและเอกชนของจังหวัดลำปาง ในการส่งเสริมและพัฒนาพื้นที่ของ รฟท. บริเวณสะพานดำให้เป็นแหล่งท่องเที่ยวแห่งใหม่ของจังหวัดลำปาง โดยทางการ รฟท. ได้ดำเนินการบูรณะสะพานดำ สะพานรถไฟสายประวัติศาสตร์ ตั้งแต่สมัยก่อนสงครามโลกครั้งที่ 2 และปรับปรุงภูมิทัศน์โดยรอบเพื่อให้เป็นแลนด์มาร์คแห่งใหม่ประจำจังหวัด โดยทางการรถไฟฯได้บูรณะสะพานดำและพื้นที่บริเวณใกล้เคียงเรียบร้อยแล้วสำหรับแผนงานในระยะที่ 1 และจะมีการดำเนินการแผนงานระยะที่ 2 โดยได้วางแผนงานที่จะพัฒนาพื้นที่เพื่อให้ความรู้ทางประวัติศาสตร์ของ รฟท. และเป็นพื้นที่สำหรับสันทนาการสำหรับชาวลำปาง รวมถึงนักท่องเที่ยว โดยมุ่งหวังให้พื้นที่บริเวณนี้ทั้งหมดเป็นแหล่งศึกษาเรื่องราวทางประวัติศาสตร์  ตลอดจนส่งเสริมการท่องเที่ยวของจังหวัด สร้างรายได้ให้กับชุมชน รวมถึงช่วยยกระดับคุณภาพชีวิตให้คนในชุมชนและสร้างเศรษฐกิจฐานรากให้เกิดความเข้มแข็งและยั่งยืนและเป็นการตอกย้ำว่า รฟท. อยู่คู่ชุมชนและประชาชนตลอดไป
Facebook ทีมพีอาร์การรถไฟแห่งประเทศไทย (red arrow right)https://www.facebook.com/129946050353608/posts/5257509740930521/?d=n
INSTAGRAM SRT OFFICIAL (red arrow right) https://www.instagram.com/p/CXNQqRTBara/?utm_medium=copy_link
Twitter SRT OFFICIAL @PR_SRT (red arrow right) https://twitter.com/PR_SRT/status/1468425868733153282?s=20

ที่มา : https://www.thaigov.go.th/news/contents/details/49235