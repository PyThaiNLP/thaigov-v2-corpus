รัฐบาลไทย-ข่าวทำเนียบรัฐบาล-วธ.ชวนเที่ยวชุมชนคุณธรรมฯ บ้านสามช่องเหนือ จ.พังงา สุดยอดชุมชนต้นแบบ “เที่ยวชุมชน ยลวิถี” ประจำปี 2564


วันพฤหัสบดีที่ 3 กุมภาพันธ์ 2565
วธ.ชวนเที่ยวชุมชนคุณธรรมฯ บ้านสามช่องเหนือ จ.พังงา สุดยอดชุมชนต้นแบบ “เที่ยวชุมชน ยลวิถี” ประจำปี 2564
วธ.ชวนเที่ยวชุมชนคุณธรรมฯ บ้านสามช่องเหนือ จ.พังงา สุดยอดชุมชนต้นแบบ “เที่ยวชุมชน ยลวิถี” ประจำปี 2564
วธ.ชวนเที่ยวชุมชนคุณธรรมฯ บ้านสามช่องเหนือ จ.พังงา สุดยอดชุมชนต้นแบบ “เที่ยวชุมชน ยลวิถี”ประจำปี 2564 ร่วมเรียนรู้วัฒนธรรมมุสลิมดั้งเดิม ชีวิตชาวประมงพื้นบ้าน เช็คอินจิตรกรรมฝาผนังเล่าเรื่องราว  วิถีชุมชน ชมป่าชายเลนทิวทัศน์ทะเลงาม สร้างงาน-รายได้สู่ชุมชน เสริมสร้างความเข้มแข็งเศรษฐกิจฐานราก
วันที่ 3 กุมภาพันธ์ 2565 นางยุพา ทวีวัฒนะกิจบวร ปลัดกระทรวงวัฒนธรรม เป็นประธานพิธีเปิด “เที่ยวชุมชน ยลวิถี” ชุมชนคุณธรรมฯ บ้านสามช่องเหนือ ต.กะไหล อ.ตะกั่วทุ่ง จ.พังงา แสดงความยินดีสุดยอดชุมชนต้นแบบ "เที่ยวชุมชน ยลวิถี" ของกระทรวงวัฒนธรรม โดยมีนายเถลิงศักดิ์ นุชประหาร รองผู้ว่าราชการจังหวัดพังงา นางสาวเพชรรัตน์ สายทอง ผู้ช่วยปลัดกระทรวงวัฒนธรรม คณะที่ปรึกษากระทรวงวัฒนธรรม วัฒนธรรมจังหวัดกลุ่มจังหวัดภาคใต้ฝั่งอันดามัน พังงา กระบี่ ตรัง ภูเก็ต ระนอง สตูล นายวิชัช ไตรรัตน์ นายกองค์การบริหารส่วนตำบลกะไหล นายประสิทธิ์ นนทรีย์ ประธานชุมชนคุณธรรมฯ บ้านสามช่องเหนือและชาวชุมชน เข้าร่วม ณ ชุมชนคุณธรรมฯ บ้านสามช่องเหนือ  จังหวัดพังงา
นางยุพา กล่าวว่า ชุมชนคุณธรรมฯบ้านสามช่องเหนือ เป็นหมู่บ้านสองฝั่งคลอง อาคารบ้านเรือนมีสีสันเป็นเอกลักษณ์ มีความโดดเด่นในเรื่องวิถีวัฒนธรรมมุสลิมดั้งเดิมและชีวิตชาวประมงพื้นบ้าน มีป่าชายเลนขนาดใหญ่     และทรัพยากรธรรมชาติที่มีความอุดมสมบูรณ์ เช่น ปูแสม อุโมงค์ป่าโกงกาง อีกทั้งมีแหล่งท่องเที่ยวทางวัฒนธรรมและประวัติศาสตร์คือ มัสยิดบ้านช่องสามเหนือ จิตรกรรมฝาผนังเล่าเรื่องราววิถีชุมชนซึ่งเป็นจุดเช็คอินของชุมชน เตาถ่านโบราณโกมิ้งที่มีอายุกว่า 100 ปี เนื่องจากสมัยก่อนชาวบ้านได้รับสัมปทานไม้โกงกางจากรัฐบาลแล้วล่องเรือสำเภานำถ่านไปขายยังประเทศจีนและปีนัง ปัจจุบันเตาถ่านโบราณนี้ยังคงมีสภาพสมบูรณ์ และบ้านจำลองวิถีทับเหนือซึ่งเดิมเป็นที่พักชั่วคราวของชาวประมงที่ชุมชนได้จำลองไว้ให้คนรุ่นหลังได้ศึกษาเรียนรู้
นอกจากนี้ ชุมชนมีแหล่งเรียนรู้และการสาธิตภูมิปัญญาของชุมชน ได้แก่ แปลงสาธิตเศรษฐกิจพอเพียง นวัตกรรมการจัดการขยะในชุมชน ศูนย์เรียนรู้การทำประมงพื้นบ้าน การเลี้ยงหอยหลักควาย ธนาคารหอยแครง การทำกะปิ ผ้ามัดย้อม ผลิตภัณฑ์สมุนไพรเหงือกปลาหมอ การทำเรือจำลองจากกะลามะพร้าว  แกะสลักไม้โพทะเล ใบจาก เครื่องดื่มและขนมพื้นบ้าน และชุมชนมีโฮมสเตย์รองรับนักท่องเที่ยวและมีเส้นทางท่องเที่ยวเชื่อมไปยังแหล่งท่องเที่ยวสำคัญในชุมชนใกล้เคียง เช่น วัดควนกะไหล วัดมณีศรีมหาธาตุ  รวมทั้งเชื่อมกับแหล่งท่องเที่ยวหลักของ จ.พังงา อาทิ อ่าวพังงา ถ้ำเพชรปะการัง ต้นแสมคู่ (ปีปี) มหัศจรรย์แห่งรัก เขาพิงกัน เขาตาปู ถ้ำลอด เกาะปันหยี ถ้ำแก้ว เกาะพนักและเสม็ดนางชี เป็นต้น
ปลัด วธ. กล่าวอีกว่า ปีนี้ วธ. มีวิสัยทัศน์ใหม่ คือ “วัฒนธรรมและความคิดสร้างสรรค์ มีบทบาทนำในการพัฒนาเศรษฐกิจและสังคมไทย” และปรับเปลี่ยนภารกิจทั้งการสร้างคุณค่าทางสังคมและมูลค่าทางเศรษฐกิจให้กลายเป็นกระทรวงสังคมกึ่งเศรษฐกิจตามนโยบายของนายอิทธิพล คุณปลื้ม รัฐมนตรีว่าการกระทรวงวัฒนธรรม รวมทั้งมุ่งขับเคลื่อนโมเดลเศรษฐกิจใหม่ BCG และผลักดัน "Soft Power" ความเป็นไทย และอุตสาหกรรมวัฒนธรรมที่มีศักยภาพ 5 F เสริมสร้างความเข้มแข็งของเศรษฐกิจฐานรากตามนโยบายรัฐบาล เพื่อให้ชุมชนมีคุณภาพชีวิตที่ดีขึ้น และสามารถพึ่งพาตนเองได้อย่างยั่งยืนตามยุทธศาสตร์ชาติ 20 ปี โดยในปีงบประมาณ 2565 วธ.จะดำเนินโครงการ “เที่ยวชุมชน ยลวิถี” อย่างต่อเนื่อง โดยจะดำเนินการคัดเลือก สุดยอดชุมชนต้นแบบ “เที่ยวชุมชน ยลวิถี” อีกจำนวน 10 ชุมชน จากชุมชนที่เข้าร่วมโครงการฯ ทั้งหมด 228 ชุมชน ทั่วประเทศ

ที่มา : https://www.thaigov.go.th/news/contents/details/51225