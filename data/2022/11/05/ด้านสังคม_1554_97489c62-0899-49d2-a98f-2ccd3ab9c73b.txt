รัฐบาลไทย-ข่าวทำเนียบรัฐบาล-องคมนตรี ตรวจเยี่ยม รพร.จอมบึง จ.ราชบุรี พัฒนาระบบดูแลผู้ป่วยถึงชุมชน และเป็นต้นแบบด้านการดูแลสิ่งแวดล้อม


วันพุธที่ 18 พฤษภาคม 2565
องคมนตรี ตรวจเยี่ยม รพร.จอมบึง จ.ราชบุรี พัฒนาระบบดูแลผู้ป่วยถึงชุมชน และเป็นต้นแบบด้านการดูแลสิ่งแวดล้อม
องคมนตรี ในฐานะประธานกรรมการมูลนิธิโรงพยาบาลสมเด็จพระยุพราช ตรวจเยี่ยมให้กำลังใจและติดตามความก้าวหน้าการพัฒนางานของโรงพยาบาลสมเด็จพระยุพราชจอมบึง จังหวัดราชบุรี ซึ่งเป็นโรงพยาบาลชุมชนต้นแบบด้านการดูแลสิ่งแวดล้อม มีการพัฒนางานทั้งการแพทย์แผนไทย
องคมนตรี ในฐานะประธานกรรมการมูลนิธิโรงพยาบาลสมเด็จพระยุพราช ตรวจเยี่ยมให้กำลังใจและติดตามความก้าวหน้าการพัฒนางานของโรงพยาบาลสมเด็จพระยุพราชจอมบึง จังหวัดราชบุรี ซึ่งเป็นโรงพยาบาลชุมชนต้นแบบด้านการดูแลสิ่งแวดล้อม มีการพัฒนางานทั้งการแพทย์แผนไทย ดูแลผู้ป่วยจิตเวช ผู้พิการ และบริการรถเคลื่อนที่โรคหลอดเลือดสมองเฉียบพลัน (Mobile Stroke Unit) ดูแลผู้ป่วยถึงระดับชุมชน
วันนี้ (18 พฤษภาคม 2565) ที่โรงพยาบาลสมเด็จพระยุพราชจอมบึง จังหวัดราชบุรี ศาสตราจารย์เกียรติคุณ นายแพทย์เกษม วัฒนชัย องคมนตรี ประธานกรรมการมูลนิธิโรงพยาบาลสมเด็จพระยุพราช พร้อมด้วย นายแพทย์โสภณ เมฆธน ผู้ช่วยรัฐมนตรีประจำกระทรวงสาธารณสุข นายแพทย์ธนรักษ์ ผลิพัฒน์ ผู้ตรวจราชการกระทรวงสาธารณสุข เขตสุขภาพที่ 5 และหน่วยงานที่เกี่ยวข้อง ตรวจเยี่ยมให้กำลังใจการปฏิบัติงานและติดตามความก้าวหน้าการพัฒนางานสำคัญของโรงพยาบาล พร้อมมอบโล่ประกาศเกียรติคุณแก่ผู้ทำคุณประโยชน์ต่อโรงพยาบาลและมูลนิธิโรงพยาบาลสมเด็จพระยุพราช สาขาจอมบึง มอบถุงพระราชทานเพื่อนำไปมอบให้กับผู้ป่วยที่มารับบริการ และเยี่ยมชมการพัฒนางานในชุมชน
นายแพทย์โสภณ เมฆธน ผู้ช่วยรัฐมนตรีประจำกระทรวงสาธารณสุข กล่าวว่า โรงพยาบาลสมเด็จพระยุพราชจอมบึง เป็นโรงพยาบาลชุมชนขนาด 60 เตียง มีแพทย์เฉพาะทาง 4 สาขา ได้แก่ กุมารเวชกรรม สูตินรีเวชกรรม อายุรกรรม และเวชศาสตร์ครอบครัว เป็นต้นแบบด้านการดูแลสิ่งแวดล้อมตามมาตรฐานสากล ISO 14001 และ Green and Clean Hospital ที่ดำเนินงานโดยใช้แนวคิดเศรษฐกิจพอเพียง ทำให้ได้รับรางวัลโรงพยาบาลดีเด่นด้านการจัดการอนามัยสิ่งแวดล้อมอย่างยั่งยืนสู่วิถีพอเพียง ระดับจังหวัด จากกรมอนามัย ในด้านการบริการ มีการพัฒนางานด้านการแพทย์แผนไทยทั้งในโรงพยาบาลและชุมชน รวมถึงการทำจิตอาสาเยาวชนเพื่อการสืบสานงานด้านการแพทย์แผนไทย รวมทั้งจัดบริการเชิงรุกแก่ประชาชนที่เข้าถึงบริการได้ยาก เช่น การทำเครือข่ายดูแลผู้ป่วยจิตเวช เพื่อลดปัญหาการขาดยา การทำเครือข่ายผู้พิการที่เน้นการช่วยเหลือ ค้นหาเชิงรุก ร่วมกับสนับสนุนการจัดทำเครื่องฟื้นฟูผู้พิการ โดยใช้วัสดุที่หาได้ง่ายในท้องถิ่น เพื่อให้ผู้พิการสามารถกลับมาใช้ชีวิตได้อย่างมีคุณภาพ
นอกจากนี้ ยังร่วมกับศูนย์โรคหลอดเลือดสมองศิริราช คณะแพทยศาสตร์ศิริราชพยาบาล คณะวิศวกรรมศาสตร์ มหาวิทยาลัยมหิดล และภาคีเครือข่าย พัฒนาระบบบริการรักษาโรคหลอดเลือดสมองเฉียบพลันด้วย Mobile Stroke Unit (MSU) ออกให้บริการผู้ป่วยร่วมกับระบบปรึกษาทางไกลกับแพทย์ผู้เชี่ยวชาญด้านโรคหลอดเลือดสมองผ่านเทคโนโลยีดิจิทัลและ 4G/5G เพื่อวางแผนให้การรักษา อาทิ การให้ยาสลายลิ่มเลือดทางหลอดเลือดดำ ณ จุดเกิดเหตุหรือจุดนัดพบ การฉีดสารทึบรังสีเพื่อวินิจฉัยภาวะหลอดเลือดขนาดใหญ่อุดตันเพื่อส่งต่อรับการรักษาด้วยการใส่สายสวนเปิดหลอดเลือดในโรงพยาบาลที่มีศักยภาพ รวมถึงให้คำปรึกษาและอบรมบุคคลากรในการจัดตั้งหอผู้ป่วยโรคหลอดเลือดสมองในโรงพยาบาล ให้การดูแลรักษาผู้ป่วยโรคหลอดเลือดสมองในอำเภอจอมบึง สวนผึ้ง และบ้านคา โดยตั้งแต่วันที่ 2 สิงหาคม 2564 รถ Mobile Stroke Unit ให้บริการผู้ป่วยหลอดเลือดสมองเฉียบพลัน รวม 34 ราย จากผู้ป่วยทั้งหมด 39 ราย
***************************************** 18 พฤษภาคม 2565

ที่มา : https://www.thaigov.go.th/news/contents/details/54711