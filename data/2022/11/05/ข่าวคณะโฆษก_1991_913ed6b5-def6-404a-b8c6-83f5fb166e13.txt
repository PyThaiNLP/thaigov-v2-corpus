รัฐบาลไทย-ข่าวทำเนียบรัฐบาล-อย.เข้ม ฉลากสินค้าผสมกัญชากัญชง ต้องมีข้อความเตือน ย้ำ! งดจำหน่ายอายุต่ำกว่า 20 ปี


วันอาทิตย์ที่ 17 กรกฎาคม 2565
พิมพ์
อย.เข้ม ฉลากสินค้าผสมกัญชากัญชง ต้องมีข้อความเตือน ย้ำ! งดจำหน่ายอายุต่ำกว่า 20 ปี
อย.เข้ม ฉลากสินค้าผสมกัญชากัญชง ต้องมีข้อความเตือน ย้ำ! งดจำหน่ายอายุต่ำกว่า 20 ปี
วันนี้ (17 ก.ค.65) นางสาวรัชดา ธนาดิเรก รองโฆษกประจำสำนักนายกรัฐมนตรี เปิดเผยถึงข้อสั่งการนายกรัฐมนตรีเรื่องการสื่อสารทำความเข้าใจและการออกมาตรการเพื่อป้องกันอันตรายที่อาจเกิดขึ้นจากการบริโภคอาหารผสมกัญชา กัญชง  ซึ่งทางสำนักงานคณะกรรมการอาหารและยา (อย.) รายงานว่า ได้ออกมาตรการในการกำกับดูแลอย่างเคร่งครัด โดยมีการออกประกาศกระทรวงสาธารณสุข กำกับดูแลอาหารที่มีส่วนผสมกัญชา กัญชง ให้มีคุณภาพมาตรฐาน โดยคำนึงถึงข้อมูลความปลอดภัยตามหลักวิชาการ อาทิ
1)การกำกับดูแลให้ผลิตภัณฑ์อาหารใส่กัญชา กัญชง ได้รับ อย. ถูกต้อง
2)กำหนดให้ฉลากผลิตภัณฑ์แสดง ข้อแนะนำการบริโภคเพื่อความปลอดภัย "ไม่ควรบริโภคเกินวันละ 2 หน่วยบรรจุ"
3)แสดงข้อความคำเตือนที่เห็นได้ชัดเจนบนฉลากผลิตภัณฑ์อาหารที่มีส่วนผสมของกัญชา กัญชง ได้แก่ “เด็ก สตรีมีครรภ์ และสตรีให้นมบุตร ไม่ควรรับประทาน” “หากมีอาการผิดปกติ ควรหยุดรับประทานทันที” “ผู้ที่แพ้หรือไวต่อสารTHC หรือ CBD ควรระวังในการรับประทาน” และ “อาจทำให้ง่วงซึมได้ ควรหลีกเลี่ยงการขับขี่ยานพาหนะ หรือทำงานเกี่ยวกับเครื่องจักรกล”
4)ผลิตภัณฑ์ที่ได้รับอนุญาตต้องมีความปลอดภัย และมีผลวิเคราะห์ยืนยันปริมาณ THC ไม่เกินที่กฎหมายกำหนด และมีมาตรการกำกับดูแลสถานที่ผลิต และคุณภาพมาตรฐานอาหาร
มากไปกว่านั้นทางอย. ได้กำหนดมาตรการเฝ้าระวังอาหารที่มีส่วนผสมของกัญชากัญชงในท้องตลาดทุกช่องทางการจำหน่าย และเก็บตัวอย่างผลิตภัณฑ์อาหารส่งตรวจวิเคราะห์ปริมาณ THC/CBD และคุณภาพมาตรฐานอื่นที่กรมวิทยาศาสตร์การแพทย์ หากพบไม่ได้คุณภาพมาตรฐานก็จะดำเนินการตามกฎหมายอย่างเข้มงวด
ขณะเดียวกัน อย. ได้ขอความร่วมมือ ร้านค้า ร้านสะดวกซื้อ ห้างสรรพสินค้า ในการจัดวางอาหารและขนมที่มีส่วนผสมของกัญชา กัญชง ให้เหมาะสมโดยแยกอาหารผสมกัญชา กัญชง จัดวางเป็นกลุ่มเฉพาะ จัดวางให้ลดการหยิบสินค้าเอง และมีป้ายชัดเจนว่า “งดจำหน่ายกับผู้ที่มีอายุต่ำกว่า 20 ปี” และได้กำชับขอความร่วมมือผู้ประกอบการไม่ให้จำหน่ายให้กับผู้บริโภคที่มีอายุต่ำกว่า 20 ปี
“จึงขอย้ำว่า การปลดล็อกกัญชา กัญชงออกจากบัญชียาเสพติดนั้น เพื่อใช้ประโยชน์ทางการแพทย์ ส่วนการนำมาเป็นส่วนผสมของอาหาร ขอให้ผู้บริโภคพิจารณาด้วยความรอบคอบ เลือกซื้ออาหารที่ได้รับอนุญาตถูกต้อง ปฏิบัติตามคำแนะนำในการบริโภคและข้อความคำเตือนที่แสดงบนฉลาก ที่สำคัญผู้ปกครอง ไม่ควรซื้ออาหารใส่กัญชา กัญชง ให้บุตรหลานอายุต่ำกว่า 20 ปี รับประทาน” นางสาวรัชดา กล่าว
——————

ที่มา : https://www.thaigov.go.th/news/contents/details/56920