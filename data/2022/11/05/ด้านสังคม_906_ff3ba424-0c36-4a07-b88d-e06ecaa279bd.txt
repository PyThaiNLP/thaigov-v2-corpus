รัฐบาลไทย-ข่าวทำเนียบรัฐบาล-ผู้บริหารสธ. เข้ารับมอบเครื่องหมาย “รักษาดินแดนยิ่งชีพ” เชิดชูเกียรติผู้ทำประโยชน์ต่อประเทศชาติ


วันพุธที่ 1 ธันวาคม 2564
ผู้บริหารสธ. เข้ารับมอบเครื่องหมาย “รักษาดินแดนยิ่งชีพ” เชิดชูเกียรติผู้ทำประโยชน์ต่อประเทศชาติ
ผู้บริหารกระทรวงสาธารณสุข เข้าพิธีรับมอบเครื่องหมาย “รักษาดินแดนยิ่งชีพ” หน้าพระบรมฉายาลักษณ์พระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร เป็นการยกย่องเชิดชูเกียรติต่อผู้ที่ประกอบคุณงามความดี เสียสละ อุทิศตน
ผู้บริหารกระทรวงสาธารณสุข เข้าพิธีรับมอบเครื่องหมาย “รักษาดินแดนยิ่งชีพ” หน้าพระบรมฉายาลักษณ์พระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร เป็นการยกย่องเชิดชูเกียรติต่อผู้ที่ประกอบคุณงามความดี เสียสละ อุทิศตน ทำคุณประโยชน์อย่างยิ่งต่อประเทศชาติ
วันนี้ (1 ธันวาคม 2564) ที่ กระทรวงสาธารณสุข จ.นนทบุรี นายแพทย์เกียรติภูมิ วงศ์รจิต ปลัดกระทรวงสาธารณสุข เป็นประธานในพิธีมอบเครื่องหมาย “รักษาดินแดนยิ่งชีพ” ให้แก่บุคลากรกระทรวงสาธารณสุขและกล่าวว่า เครื่องหมาย “รักษาดินแดนยิ่งชีพ” จัดสร้างโดยกองบัญชาการกองอาสารักษาดินแดน พระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร ทรงพระกรุณาโปรดเกล้าโปรดกระหม่อม พระราชทานพระบรมราชานุญาตให้อัญเชิญพระปรมาภิไธยย่อ ภ.ป.ร. ประดิษฐานบนเครื่องหมาย และสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ได้ทรงพระกรุณาโปรดเกล้าโปรดกระหม่อม พระราชทานเครื่องหมาย “รักษาดินแดนยิ่งชีพ” แก่ผู้บัญชาการกองอาสารักษาดินแดน เพื่อมอบแก่ผู้บังคับบัญชา เจ้าหน้าที่กองอาสารักษาดินแดน และผู้ประกอบคุณประโยชน์อย่างยิ่งต่อกิจการกองอาสารักษาดินแดนและประเทศชาติเป็นส่วนรวม สำหรับเป็นเครื่องเตือนใจให้ตระหนักถึงภารกิจหน้าที่ในการรักษาดินแดนไว้ยิ่งกว่าชีวิต
นายแพทย์เกียรติภูมิ กล่าวต่อว่า กองบัญชาการกองอาสารักษาดินแดนได้พิจารณามอบเครื่องหมายให้แก่บุคคลกระทรวงสาธารณสุขที่ประกอบคุณงามความดี เสียสละ อุทิศตน สร้างคุณประโยชน์อย่างยิ่งต่อประเทศชาติ สมควรได้รับการยกย่องและเชิดชูเกียรติ จำนวน 11 ราย ดังนี้ 1.นพ.สุระ วิเศษศักดิ์ รองปลัดกระทรวงสาธารณสุข 2.นพ.ธงชัย กีรติหัตถยากร รองปลัดกระทรวงสาธารณสุข 3.นพ.ยงยศ ธรรมวุฒิ อธิบดีกรมการแพทย์แผนไทยและการแพทย์ทางเลือก 4.นพ.สมฤกษ์ จึงสมาน ผู้ตรวจราชการกระทรวงสาธารณสุข เขตสุขภาพที่ 1 5.นพ.ภาณุมาศ ญาณเวทย์สกุล ผู้ตรวจราชการกระทรวงสาธารณสุขเขตสุขภาพที่ 2  6.นพ.พูลลาภ ฉันทวิจิตรวงศ์ ผู้ตรวจราชการกระทรวงสาธารณสุขเขตสุขภาพที่ 4 7.นพ.ธนรักษ์ ผลิพัฒน์ผู้ตรวจราชการกระทรวงสาธารณสุขเขตสุขภาพที่ 5 8.นพ.ปราโมทย์ เสถียรรัตน์ ผู้ตรวจราชการกระทรวงสาธารณสุขเขตสุขภาพที่ 8 9.นพ.ทวีศิลป์ วิษณุโยธิน ผู้ตรวจราชการกระทรวงสาธารณสุขเขตสุขภาพที่ 1010.นพ.พิทักษ์พล บุณยมาลิก ผู้ตรวจราชการกระทรวงสาธารณสุขเขตสุขภาพที่ 11 และ11.นพ.ภูวเดช สุระโคตร ผู้ช่วยปลัดกระทรวงสาธารณสุข ทั้งนี้ ขอแสดงความยินดีกับผู้ที่ได้รับเครื่องหมาย “รักษาดินแดนยิ่งชีพ” ซึ่งถือได้ว่าเป็นสัญลักษณ์แห่งศักดิ์ศรีและเกียรติยศ ที่จะต้องรักษาไว้เพื่อเป็นเกียรติประวัติของตนเอง และวงศ์ตระกูลต่อไป
สำหรับเครื่องหมาย “รักษาดินแดนยิ่งชีพ” มีแบบและความหมายดังนี้ อักษร ภ.ป.ร. หมายถึง พระปรมาภิไธยย่อ พระบาทสมเด็จพระเจ้าอยู่หัว รัชกาลที่ 9 อันเป็นมหามงคลยิ่ง สมเด็จพระนเรศวรทรงช้างและพระแสงของ้าวไขว้ หมายถึง สัญลักษณ์กองอาสารักษาดินแดนและการเป็นชาตินักรบของบรรพบุรุษไทยมาแต่โบราณ ซึ่งเป็นความเด็ดเดี่ยวเข้มแข็งและกล้าหาญ ต่อสู้เพื่อรักษาดินแดน “แผ่นดินไทย” มาโดยตลอด ช่อชัยพฤกษ์ หมายถึง เกียรติยศ ชื่อเสียง แพรสีน้ำเงิน หมายถึง สถาบันพระมหากษัตริย์ และรักษาดินแดนยิ่งชีพ หมายถึง คติพจน์เหล่าสมาชิกกองอาสารักษาดินแดนที่จักต้องรักษาดินแดน “แผ่นดินไทย” ยิ่งกว่าชีวิตของตน
*********************************** 1 ธันวาคม 2564

ที่มา : https://www.thaigov.go.th/news/contents/details/48934