รัฐบาลไทย-ข่าวทำเนียบรัฐบาล-โฆษกรัฐบาลป้อง "บิ๊กตู่" สวน "เพื่อไทย" ประชาชนดูออก ร้องขอแลนด์สไลด์เพื่อหวังช่วยใคร อัดกล้าเอ่ยปากขอให้ช่วยเลือกให้ได้ 250 ส.ส. ทั้งๆ ที่คนทั้งประเทศขอให้เรียกแค่ 1-2 คนมารับผิด


วันอาทิตย์ที่ 7 สิงหาคม 2565
พิมพ์
โฆษกรัฐบาลป้อง "บิ๊กตู่" สวน "เพื่อไทย" ประชาชนดูออก ร้องขอแลนด์สไลด์เพื่อหวังช่วยใคร อัดกล้าเอ่ยปากขอให้ช่วยเลือกให้ได้ 250 ส.ส. ทั้งๆ ที่คนทั้งประเทศขอให้เรียกแค่ 1-2 คนมารับผิด
โฆษกรัฐบาลป้อง "บิ๊กตู่" สวน "เพื่อไทย" ประชาชนดูออก ร้องขอแลนด์สไลด์เพื่อหวังช่วยใคร อัดกล้าเอ่ยปากขอให้ช่วยเลือกให้ได้ 250 ส.ส. ทั้งๆ ที่คนทั้งประเทศขอให้เรียกแค่ 1-2 คนมารับผิดที่ทำไว้ แต่ไม่เคยคิดทำให้
วันที่ 7 สิงหาคม 2565 นายธนกร วังบุญคงชนะ โฆษกประจำสำนักนายกรัฐมนตรี กล่าวถึงกรณีที่ นพ.ชลน่าน ศรีแก้ว  หัวหน้าพรรคเพื่อไทย และผู้นำฝ่ายค้านในสภาผู้แทนราษฎร ระบุว่า พล.อ.ประยุทธ์ จันทร์โอชา นายกฯ และ รมว.กลาโหม หวาดกลัวยุทธศาสตร์แลนด์สไลด์ของพรรคเพื่อไทย ถึงขนาดส่งสัญญาณเปลี่ยนกติการการเลือกตั้ง ส.ส.ระบบบัญชีรายชื่อ จากหาร 100 ให้เป็นหาร 500 ว่า น่าเสียดายที่นักการเมืองระดับ นพ.ชลน่าน ทำได้ทุกอย่างแม้กระทั่งบิดเบือนข้อเท็จจริง เพราะเรื่องนี้ตนชี้แจงไปหลายรอบแล้วว่า นายกฯ ไม่มีอำนาจไปสั่งการใดๆ ได้ สมาชิกรัฐสภาเป็นผู้ทรงคุณวุฒิ มีวุฒิภาวะ ไม่มีใครไปสั่งการได้ อย่าเอานิสัยของพรรคตัวเอง ที่สั่งซ้ายหันขวาหันได้ด้วยคนเพียงคนเดียวมาเป็นบรรทัดฐาน ที่ผ่านมาพรรคเพื่อไทยไม่คิดเคารพกติกา กล้าเล่นเกมล่มองค์ประชุมสภาฯ โดยไม่สนความเดือดร้อนของประชาชนก็ยังทำมาแล้ว และยังกล้ามาขอแลนด์สไลด์จากประชาชน เชื่อว่าประชาชนดูออกว่าพรรคเพื่อไทยอยากได้แลนด์สไลด์เพื่อหวังจะช่วยเหลือใคร ดังนั้น ถ้าประชาชนสั่งสอนด้วยการให้แพ้แบบแลนด์สไลด์ ก็อย่าบิดเบือนโทษกติกา แต่ควรโทษตัวเองที่มุ่งแต่จะช่วยคนเพียงคนเดียวมากกว่าคนไทยทั้งประเทศ
“การขอประชาชนให้เลือกพรรคเพื่อไทยเป็นรัฐบาลแบบแลนด์สไลด์ และขอให้เลือกพรรคเพื่อไทยให้ได้ ส.ส.มากกว่า 250 คน เพื่อเป็นแกนนำจัดตั้งรัฐบาลนั้น ไม่แน่ใจว่าเป็นการขอที่มากเกินไปหรือไม่ เพราะเกือบ 8 ปีที่ผ่านมา ประชาชนทั้งประเทศขอให้พรรคเพื่อไทยเรียกคนแค่ 1-2 คนกลับมารับผิดชอบสิ่งที่ตัวเองทำไว้กับประเทศไทย แต่ไม่เคยได้รับความร่วมมือจากพรรคเพื่อไทย ดังนั้น หากการพ่ายแพ้แบบแลนด์สไลด์ อาจเป็นของขวัญชิ้นใหญ่ที่ประชาชนมอบให้พรรคเพื่อไทย ก็ไม่ใช่เรื่องน่าแปลกใจ” นายธนกร กล่าว

ที่มา : https://www.thaigov.go.th/news/contents/details/57732