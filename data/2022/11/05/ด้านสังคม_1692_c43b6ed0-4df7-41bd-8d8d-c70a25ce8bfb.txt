รัฐบาลไทย-ข่าวทำเนียบรัฐบาล-ดีอีเอส สรุปรายสัปดาห์ 10 ข่าวปลอมคนสนใจสูงสุด


วันอาทิตย์ที่ 19 มิถุนายน 2565
ดีอีเอส สรุปรายสัปดาห์ 10 ข่าวปลอมคนสนใจสูงสุด
ดีอีเอส สรุปรายสัปดาห์ 10 ข่าวปลอมคนสนใจสูงสุด
ดีอีเอส รายงานสรุปสถานการณ์ข่าวปลอมรายสัปดาห์ เปิด 10 อันดับข่าวที่มีคนสนใจสูงสุด พบประเด็นที่อยู่ในกระแสมาครบ ทั้งเรื่องไข่ไก่ กัญชา น้ำมัน และสแกนคิวอาร์โค้ดไปรษณีย์ฯ เสี่ยงถูกดูดเงิน ส่วนข่าวลวงสินเชื่อแบงก์ใหญ่ก็ยังไม่หลุดโผ
นางสาวนพวรรณ หัวใจมั่น โฆษกกระทรวงดิจิทัลเพื่อเศรษฐกิจและสังคมฝ่ายการเมือง (ดีอีเอส) กล่าวว่า สรุปผลการมอนิเตอร์ และรับแจ้งข่าวปลอมประจำสัปดาห์ ระหว่างวันที่ 10-16 มิ.ย. 65 โดยศูนย์ต่อต้านข่าวปลอม มีจำนวนข้อความเข้ามา 11,696,488 ข้อความ หลังจากคัดกรองพบข้อความที่ต้องดำเนินการ Verify จำนวน 271 ข้อความ แบ่งเป็น ข้อความที่ได้จากช่องทาง Social Listening Tool จำนวน 250 ข้อความ และช่องทางไลน์ทางการของศูนย์ฯ จำนวน 21 ข้อความ โดยเป็นจำนวนเรื่องที่ต้องดำเนินการตรวจสอบทั้งหมด 129 เรื่อง
โดยในรอบสัปดาห์นี้ ข่าวปลอมที่มีคนสนใจสูงสุด 10 อันดับ ได้แก่ อันดับ 1 ไข่ไก่เหี่ยว เกิดจากแม่ไก่เป็นโรคหลอดลมอักเสบติดต่อ อันดับ 2 ผลิตภัณฑ์ Lutiana VIS ช่วยบำรุงสายตา และฟื้นฟูการมองเห็น อันดับ 3 ห้ามกรอกลงทะเบียนจดแจ้งปลูกกัญชาของทางอย. เพราะเป็นของมิจฉาชีพ อันดับ  4 หากสแกน QR Code จากใบนัดนำจ่ายสิ่งของส่งทางไปรษณีย์ สามารถถูกดูดเงินในบัญชีได้ อันดับ 5 กรุงไทยเปิดลงทะเบียนสินเชื่ออเนกประสงค์ วงเงิน100,000 บาท ผ่อนเดือนละ 1,190 บาท นาน 84 เดือน
อันดับ 6 ประเทศไทยขุดน้ำมันดิบได้มากกว่า 40% ของความต้องการใช้ แต่ต้องส่งออกเพราะไม่มีคลังเก็บน้ำมันที่กลั่นเกิน อันดับ 7 รพ. วชิรพยาบาล รักษาอาการปวดเข่าโดยวิธีปั่นเลือดและฉีดที่หัวเข่า ข้างละ 300 บาทอันดับ 8 ใช้คางคกถูบริเวณที่ตะขาบกัดจะช่วยดูดพิษออกได้ อันดับ 9 ไทยเตรียมรับมือพายุโซนร้อน ตั้งแต่วันที่ 14 -19 มิ.ย. 65 และอันดับ 10 การขึ้น 1 ขีดหรือ 2 ขีด ของ ATK เป็นเพียงค่าของความเป็นกรด - ด่าง อาจจะไม่ได้ติดเชื้อโควิด 19
“อยากให้ประชาชนตระหนักรู้เท่าทันข่าวปลอมบนโซเชียล และขอความร่วมมืออย่าเชื่อในทันที ควรตรวจสอบก่อน และสามารถติดตามและแจ้งเบาะแสข่าวปลอม ได้ผ่านช่องทางต่างๆ ของศูนย์ต่อต้านข่าวปลอม ดังนี้ ไลน์@antifakenewscenter  เว็บไซต์ https://www.antifakenewscenter.com/ ทวิตเตอร์https://twitter.com/AFNCThailand และช่องทางโทรศัพท์โทรสายด่วน GCC 1111 ต่อ 87” นางสาวนพวรรณกล่าว
**************

ที่มา : https://www.thaigov.go.th/news/contents/details/55854