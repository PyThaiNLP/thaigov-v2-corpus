รัฐบาลไทย-ข่าวทำเนียบรัฐบาล-รองนายกฯ อนุทิน เตรียมนำทีมไทยแลนด์โชว์ความพร้อมชิงเป็นเจ้าภาพจัดงาน Expo 2028-Phuket, Thailand  ณ กรุงปารีส ระหว่าง 19-21 มิ.ย.นี้  


วันเสาร์ที่ 18 มิถุนายน 2565
พิมพ์
รองนายกฯ อนุทิน เตรียมนำทีมไทยแลนด์โชว์ความพร้อมชิงเป็นเจ้าภาพจัดงาน Expo 2028-Phuket, Thailand  ณ กรุงปารีส ระหว่าง 19-21 มิ.ย.นี้
รองนายกฯ อนุทิน เตรียมนำทีมไทยแลนด์โชว์ความพร้อมชิงเป็นเจ้าภาพจัดงาน Expo 2028-Phuket, Thailand  ณ กรุงปารีส ระหว่าง 19-21 มิ.ย.นี้
วันที่ 18 มิ.ย. 2565 น.ส.ไตรศุลี ไตรสรณกุล รองโฆษกประจำสำนักนายกรัฐมนตรี กล่าวว่า พล.อ.ประยุทธ์ จันทร์โอชานายกรัฐมนตรีและรมว.กลาโหม มอบหมายนายอนุทิน ชาญวีรกูล รองนายกรัฐมนตรีและรมว.สาธารณสุข  นำทีมไทยแลนด์ซึ่งประกอบด้วยหน่วยงานที่เกี่ยวข้อง อาทิ กระทรวงสาธารณสุข กระทรวงการต่างประเทศ  สำนักงานส่งเสริมการจัดประชุมและนิทรรศการ(TCEP) และจังหวัดภูเก็ต เข้าร่วมการนำเสนอข้อมูลประเทศที่ยื่นเสนอตัวเป็นเจ้าภาพการจัดงาน (Country Presentation) เอ็กซ์โปวาระพิเศษ (Specialised Expo)  ณ สำนักงานองค์การนิทรรศการนานาชาติ(Bureau of International Expositions : BIE) กรุงปารีส ประเทศฝรั่งเศส ระหว่างวันที่ 19-21 มิ.ย. 2565
สำหรับ Specialised Expo ครั้งนี้ มีประเทศที่เสนอตัวเพื่อเป็นเจ้าภาพการจัดงานทั้งหมด 5 ประเทศ ประกอบด้วย ไทยสหรัฐอเมริกา อาร์เจนตินา เซอร์เบียและสเปน โดยประเทศไทยเสนอการเป็นเจ้าภาพ ภายใต้ชื่องาน EXPO 2028 – Phuket, Thailand มีเป้าหมายเพื่อผลักดันบทบาทของประเทศไทยและภูเก็ตให้เป็นศูนย์กลางสุขภาพนานาชาติ(Medical Hub) เป็นจุดหมายปลายทางการท่องเที่ยวเชิงสุขภาพระดับโลก ตลอดจนเวทีการแลกเปลี่ยนนนวัตกรรมการด้านการแพทย์และสาธารณสุขหลังการแพร่ระบาทใหญ่ของโควิด19
น.ส.ไตรศุลี กล่าวว่า ประเทศไทยได้ยื่นเสนอตัวเพื่อเป็นเจ้าภาพการจัดงานอย่างเป็นทางการในนามรัฐบาลไทย(Letter of Candidature)เมื่อวันที่ 7 ม.ค. และนำส่งเอกสารทางเทคนิคในช่วงเดือนพ.ค. ที่ผ่านมา ซึ่งในเดือนมิ.ย. นี้เป็นขั้นตอนของ Country Presentation ครั้งที่1  จากที่ต้องดำเนินการทั้งหมด 3 ครั้ง  ส่วนในเดือนก.ค. ที่จะถึง BIE จะเริ่มสำรวจพื้นที่การจัดงาน ครั้งที่1 จากที่ต้องดำเนินการทั้งหมด 2 ครั้ง ส่วนการประกาศผลประเทศที่ได้รับคัดเลือกจะมีขึ้นในช่วงเดือนมิ.ย. 2566
ทั้งนี้ หากประเทศไทยชนะการคัดเลือกจะใช้เวลาในการจัดเตรียมงานระหว่างปี 2567-70  รวม 4 ปี และมีกำหนดการจัดงานระหว่างวันที่ 20 มี.ค. -17 มิ.ย. 2571 รวมระยะเวลา 3 เดือน ซึ่ง TCEP ประเมินว่าจะสามารถดึงดูดนักท่องเที่ยวเข้าร่วมงาน 4.93 ล้านคน เป็นชาวไทย ร้อยละ 54 และต่างชาติ ร้อยละ 46
ส่งผลบวกต่อเศรษฐกิจในภาพรวมทั้งการผลักดันจีดีพีให้เติบโตจากกิจกรรมของงาน รายรับภาษี ส่งเสริมภาพลักษณ์สาธารณสุขไทย การท่องเที่ยวเชิงสุขภาพไทย ในระดับนานาชาติ ตลอดจนเกิดการลงทุนพัฒนาโครงสร้างพื้นฐานและระบบสาธารณูปโภค ระบบการกำจัดขยะและระบบกำจัดน้ำเสียที่ได้มาตรฐานสากลในพื้นที่การจัดงาน
—————

ที่มา : https://www.thaigov.go.th/news/contents/details/55840