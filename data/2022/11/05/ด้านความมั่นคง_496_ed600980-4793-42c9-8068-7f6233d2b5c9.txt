รัฐบาลไทย-ข่าวทำเนียบรัฐบาล-รมว.เฮ้ง ขานรับ ข้อสั่งการนายก เร่งเยียวยากลุ่มนักร้อง นักดนตรี สถานบันเทิง


วันเสาร์ที่ 27 พฤศจิกายน 2564
พิมพ์
รมว.เฮ้ง ขานรับ ข้อสั่งการนายก เร่งเยียวยากลุ่มนักร้อง นักดนตรี สถานบันเทิง
รมว.เฮ้ง ขานรับ ข้อสั่งการนายก เร่งเยียวยากลุ่มนักร้อง นักดนตรี สถานบันเทิง
เมื่อวันที่ 27 พฤศจิกายน 2564 นายสุชาติ ชมกลิ่น รัฐมนตรีว่าการกระทรวงแรงงาน เปิดเผยว่าตามที่ท่านนายกรัฐมนตรีและ รมว.กลาโหม พล.อ.ประยุทธ์ จันทร์โอชา ได้มีความห่วงใยกลุ่มนักร้อง นักดนตรีและอาชีพที่เกี่ยวข้อง โดยเฉพาะกลุ่มคนทำงานบันเทิงกลางคืน จากผลกระทบโควิด-19 จึงได้มีข้อสั่งการในการประชุม ศบค.ชุดใหญ่ให้ผมในฐานะรัฐมนตรีว่าการกระทรวงแรงงานดูแลเยียวยาผู้ที่ได้รับผลกระทบ ทั้งผู้ประกอบการ ลูกจ้าง นักดนตรี กลุ่มคนบันเทิงกลางคืน เนื่องจากมีความจำเป็นที่จะต้องเตรียมความพร้อมก่อนการเปิดให้บริการนั้น ซึ่งปรากฏว่าเมื่อวานนี้ (26 พ.ย.64) กลุ่มคนบันเทิงกลางแจ้ง นำโดย นายสุวิทย์ กิตติธนานนท์ ประธานกลุ่มคนบันเทิงงานกลางแจ้ง ซึ่งคนทำงานเหล่านี้ ประกอบด้วย นักร้อง นักดนตรี ลิเก แตรวง ลำตัดหมอลำ ดีเจ แดนซ์เซอร์ และอาชีพที่เกี่ยวพัน ซึ่งไม่ใช่กลุ่มคนบันเทิงกลางคืนได้มาเข้าพบผมและยื่นหนังสือเรียกร้องขอให้กระทรวงแรงงานหาแนวทางช่วยเหลือเยียวยาเพื่อบรรเทาความเดือดร้อน และขอให้ปลดล็อคให้แสดงดนตรีได้จากเดิมวันที่ 15 มกราคม 2565 มาเป็น 15 ธันวาคม 2564 โดยกลุ่มนักแสดงจะปฏิบัติตามมาตรการของ ศบค.อย่างเคร่งครัด
นายสุชาติ กล่าวต่อว่า จากการหารือรับฟังในรายละเอียดพบว่ากลุ่มดังกล่าวไม่ได้เป็นกลุ่มนักร้อง นักดนตรีกลางคืน แต่เป็นกลุ่มนักร้อง นักดนตรีกลางแจ้ง ซึ่งพวกเขาต้องการให้รัฐบาลเปิดให้สามารถทำการแสดงในงานต่าง ๆ ได้ในช่วงก่อนเทศกาลปีใหม่เพราะถือเป็นโอกาสในการทำมาหากินหลักปีละครั้ง เนื่องจากที่ผ่านมาได้รับผลกระทบจากโควิด-19 ไม่สามารถทำการแสดงได้ จึงไม่มีรายได้มาเป็นเวลานาน ผมเห็นว่าเพื่อเป็นการบรรเทาความเดือดร้อนจึงได้สั่งการให้นำเข้ามาหารือในที่ประชุม ศบค.โดยเร่งด่วน เพื่อขอให้กลุ่มคนบันเทิงเหล่านี้สามารถทำการแสดงกลางแจ้ง  ส่วนประเด็นการช่วยเหลือเยียวยานั้น กระทรวงแรงงานจะประสานหารือร่วมกับสภาพัฒน์ฯ เพื่อหาแนวทางที่เหมาะสมในการช่วยเหลือเยียวยาต่อไป
รมว.แรงงาน ยังกล่าวถึงการดูแลเยียวยาผู้ที่ได้รับผลกระทบ ทั้งผู้ประกอบการ ลูกจ้าง นักดนตรีกลุ่มคนบันเทิงกลางคืนตามข้อสั่งการนายกรัฐมนตรีที่ให้กระทรวงแรงงานเข้าไปดูแลนั้น เบื้องต้นจะเชิญตัวแทนสมาคม ชมรม เครือข่ายนักร้อง นักแสดง นักดนตรี และผู้ประกอบการสถานบันเทิง คลับ ผับ บาร์ มาประชุมหารือเพื่อรับฟังปัญหาและข้อเสนอแนะในวันจันทร์ที่จะถึงนี้ เพื่อหาแนวทางให้การช่วยเหลือเยียวยาโดยเร่งด่วน
“ท่านนายกรัฐมนตรี ได้มีความห่วงใยและให้ความสำคัญกับการดูแลช่วยเหลือกลุ่มคนทำงานทุกสาขาอาชีพที่ได้รับผลกระทบจากโควิด-19 โดยเฉพาะกลุ่มนักร้อง นักดนตรี และอาชีพที่เกี่ยวข้อง ซึ่งกระทรวงแรงงาน จะเร่งดูแลเยียวยาผู้ที่ได้รับผลกระทบ ทั้งผู้ประกอบการ ลูกจ้างกลุ่มเหล่านี้ให้ได้รับการช่วยเหลือทุกคน ทุกกลุ่มอย่างเร่งด่วน ตามนโยบายรัฐบาล โดยไม่ทิ้งใครไว้ข้างหลัง” นายสุชาติ กล่าวในท้ายสุด
ด้าน นายสุวิทย์ กิตติธนานนท์ ประธานกลุ่มคนบันเทิงงานกลางแจ้ง กล่าวภายหลังจากการประชุมว่า ขอบคุณท่านนายกรัฐมนตรี และรัฐมนตรีว่าการกระทรวงแรงงาน ที่มีเมตตาไม่ลืมกลุ่มคนบันเทิงงานกลางแจ้งอย่างพวกเรา รู้สึกชื่นใจ ชื่นชม ในความเมตตาปราณีของท่านที่เข้าใจความเดือดร้อน และเชื่อมต่อให้ ศบค.ได้พิจารณาความช่วยเหลือ เพราะเราไม่ใช่คนทำงานในสถานที่ปิดเหมือนในผับ ในบาร์ แต่เราเป็นนักร้อง ลูกทุ่ง ลูกกรุง ลิเก หมอลำ ลำตัดและแตรวงต่าง ๆ ที่แสดงกลางแจ้งในงานศพ งานบวชนาคต่าง ๆ ถ้าปลดล็อคตรงนี้ได้ เราจะลืมตาอ้าปากได้
+++++++++++++++++++
กองเผยแพร่และประชาสัมพันธ์
27 พฤศจิกายน 2564

ที่มา : https://www.thaigov.go.th/news/contents/details/48782