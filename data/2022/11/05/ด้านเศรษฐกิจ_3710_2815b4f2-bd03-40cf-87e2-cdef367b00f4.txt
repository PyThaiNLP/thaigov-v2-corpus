รัฐบาลไทย-ข่าวทำเนียบรัฐบาล-สำนักงานสลากฯ จัดประชุมเพื่อคัดเลือกตัวแทนจำหน่ายโครงการสลาก 80 ภาคเหนือ


วันจันทร์ที่ 9 พฤษภาคม 2565
พิมพ์
สำนักงานสลากฯ จัดประชุมเพื่อคัดเลือกตัวแทนจำหน่ายโครงการสลาก 80 ภาคเหนือ
สำนักงานสลากกินแบ่งรัฐบาลประชุมชี้แจงหลักเกณฑ์และเงื่อนไขให้กับตัวแทนจำหน่ายสลากในภาคเหนือ ที่สนใจสมัครเข้าร่วมโครงการสลาก 80 จะจัดขึ้นอีก 2 วัน ในวันที่ 8 - 9 พ.ค.2565 ที่ห้องประชุมใหญ่ชั้น 2 อาคารศาลาสหกิจ เทศบาล ต.ท่าศาลา อ.เมือง จ.เชียงใหม่
วันนี้  (7 พฤษภาคม 2565) เวลา 13.00 น.ที่ศาลาประชาคมจังหวัดพิษณุโลก อำเภอเมือง จังหวัดพิษณุโลก นายทวีป วุฒิบาทุกาจิตต์ รองผู้อำนวยการสำนักงานสลากกินแบ่งรัฐบาล เป็นประธานการประชุมชี้แจงหลักเกณฑ์และเงื่อนไขให้กับตัวแทนจำหน่ายสลากในภาคเหนือ ที่สนใจสมัครเข้าร่วมโครงการสลาก 80  โดยมีนายรณชัย จิตรวิเศษ ผู้ว่าราชการจังหวัดพิษณุโลก ให้เกียรติเข้าร่วมในการประชุมดังกล่าว สำหรับการจัดประชุมเพื่อชี้แจงและคัดเลือกตัวแทนจำหน่ายโครงการสลาก 80 ในพื้นที่ภาคเหนือ จะจัดขึ้นอีก 2 วัน ในวันที่ 8 - 9 พฤษภาคม 2565 ที่ห้องประชุมใหญ่ชั้น 2 อาคารศาลาสหกิจ เทศบาลตำบลท่าศาลา อำเภอเมือง จังหวัดเชียงใหม่
รองผู้อำนวยการสำนักงานสลากกินแบ่งรัฐบาล กล่าวว่า สำหรับการเดินทางมาประชุมครั้งนี้ จะเป็นการประชุมผู้สมัครเข้าร่วมโครงการจากจังหวัดต่างๆ  ในภาคเหนือ ได้แก่ พิษณุโลก สุโขทัย อุตรดิตถ์ พิจิตร กำแพงเพชร ตาก เพชรบูรณ์ นครสวรรค์ อุทัยธานี น่าน แม่ฮ่องสอน พะเยา แพร่ ลำพูน ลำปาง เชียงราย และเชียงใหม่ รวม 17 จังหวัด มีตัวแทนจำหน่ายสนใจสมัครเข้าร่วมโครงการและผ่านการตรวจสอบคุณสมบัติเบื้องต้นแล้ว จำนวน 984 ราย หลังจากดำเนินการคัดเลือกเรียบร้อยแล้ว จะเข้าสู่กระบวนการจัดทำสัญญาต่อไป
นายทวีป วุฒิบาทุกาจิตต์ กล่าวต่อไปอีกว่า โครงการสลาก 80 เป็นหนึ่งในหลายๆ มาตรการ ที่สำนักงานสลากกินแบ่งรัฐบาลได้วางแนวทางไว้ โครงการนี้มุ่งหมายให้ประชาชนสามารถซื้อสลากในราคา 80 บาท จากจุดจำหน่ายที่กระจายอยู่ทั่วประเทศ โดยตัวแทนจำหน่ายที่เข้าร่วมโครงการ จะได้รับสลากไปจำหน่ายจุดละ 25 เล่มหรือ 2,500 ฉบับ ซื้อขายผ่านแอปพลิเคชันเป๋าตัง และถุงเงิน ขณะนี้ เปิดให้บริการโครงการสลาก 80 แล้ว จำนวน 215 จุด ในกรุงเทพมหานคร ปริมณฑลและจังหวัดต่างๆ ในภาคกลาง และอยู่ระหว่างกระบวนการจัดทำสัญญาในส่วนของภาคตะวันออกเฉียงเหนือ 103 ราย และภาคตะวันออก 44 ราย คาดว่าจะเริ่มขายได้ในงวด 1 มิถุนายน 2565 เป็นต้นไป และสำนักงานฯ มีกำหนดการจะเดินทางไปจัดประชุมและคัดเลือกผู้สมัครเข้าร่วมโครงการในพื้นที่ภาคใต้ ปลายเดือนพฤษภาคมนี้ เพื่อให้โครงการสลาก 80 กระจายไปทุกจังหวัดทั่วประเทศอย่างต่อเนื่อง รองผู้อำนวยการสำนักงานสลากฯ กล่าวในตอนท้าย

ที่มา : https://www.thaigov.go.th/news/contents/details/54356