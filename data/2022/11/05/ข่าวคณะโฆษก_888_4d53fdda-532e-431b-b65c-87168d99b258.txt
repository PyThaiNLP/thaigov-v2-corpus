รัฐบาลไทย-ข่าวทำเนียบรัฐบาล-นายกฯ รับทราบและขอบคุณหน่วยงานที่เกี่ยวข้องเร่งดำเนินการแก้ปัญหาวาดา พร้อมกำชับทุกหน่วยงานดำเนินการด้วยความรอบคอบไม่ให้กระทบต่อขวัญกำลังใจนักกีฬา และแฟนกีฬาชาวไทย


วันพฤหัสบดีที่ 20 มกราคม 2565
พิมพ์
นายกฯ รับทราบและขอบคุณหน่วยงานที่เกี่ยวข้องเร่งดำเนินการแก้ปัญหาวาดา พร้อมกำชับทุกหน่วยงานดำเนินการด้วยความรอบคอบไม่ให้กระทบต่อขวัญกำลังใจนักกีฬา และแฟนกีฬาชาวไทย
นายกฯ รับทราบและขอบคุณหน่วยงานที่เกี่ยวข้องเร่งดำเนินการแก้ปัญหาวาดา พร้อมกำชับทุกหน่วยงานดำเนินการด้วยความรอบคอบไม่ให้กระทบต่อขวัญกำลังใจนักกีฬา และแฟนกีฬาชาวไทย
นายธนกร วังบุญคงชนะ โฆษกประจำสำนักนายกรัฐมนตรี ระบุว่า นายกฯ รับทราบและขอบคุณทุกหน่วยงานที่เกี่ยวข้องเร่งดำเนินการแก้ปัญหากรณีองค์กรต่อต้านการใช้สารต้องห้ามโลก (World Anti-Doping Agency : WADA วาดา) ที่สั่งคาดโทษแบนทำให้ไม่สามารถใช้ธงชาติไทยในการแข่งขันกีฬาระดับนานาชาติ นั้น
วันที่ 20 มกราคม 2565 ภายหลัง พล.อ.ประยุทธ์ จันทร์โอชา นายกรัฐมนตรี ได้มอบหมายให้การกีฬาแห่งประเทศไทยเร่งประสานไปยังวาดา เพื่อชี้แจ้งว่าประเทศไทยได้แก้ไขปัญหาข้อกฎหมายเป็นที่เรียบร้อยแล้วเพื่อให้วาดา ได้ปลดล็อคมาตรการต่าง ๆ โดยไทยได้ดำเนินการเร่งแก้ไขปัญหาข้อกฎหมาย ตามที่ราชกิจจานุเบกษาได้เผยแพร่พระราชกำหนดแก้ไขเพิ่มเติมพระราชบัญญัติควบคุมการใช้สารต้องห้ามทางการกีฬา พ.ศ. 2555 พ.ศ. 2564 หลังจากที่ได้ผ่านการอนุมัติจากคณะรัฐมนตรี โดยไทยจะได้สิทธิ์ในการเสนอตัวเป็นเจ้าภาพจัดการแข่งขันกีฬาระดับนานาชาติได้อีกครั้ง โดยขั้นต่อไปคือการดำเนินการ เพื่อให้ไทยกลับมาใช้ธงชาติไทยในการแข่งขันระดับนานาชาติ รวมทั้งได้รับสิทธิ์ในการทำหน้าที่ของบุคลากรกีฬาไทยในนามตัวแทนรัฐบาลไทยกับองค์กรกีฬาโลกกลับคืนมา
ขณะนี้ เป็นที่น่ายินดีว่า หน่วยงานที่เกี่ยวข้องของไทยได้รับการแจ้งกลับจากวาดา ว่าไทยได้ดำเนินการแก้ไขปฏิบัติตามกฎบัตรของวาดาแล้ว ซึ่งคาดว่าวาดาจะดำเนินการต่อไป ด้วยการนำประเด็นนี้เข้าที่ประชุมใหญ่วาดา ปลดประเทศไทยออกจาก "กลุ่มประเทศที่ไม่ปฏิบัติตามกฎของวาดา" ในเดือนกุมภาพันธ์ 2565 ซึ่งเมื่อปลดรายชื่อประเทศไทยแล้ว ไทยจะได้สิทธิ์ในการเสนอตัวเป็นเจ้าภาพจัดการแข่งขันกีฬาระดับนานาชาติได้อีกครั้ง
นายธนกรฯ กล่าวว่า  นายกฯ และรัฐบาลมุ่งมั่นเร่งแก้ไขปัญหาให้ลุล่วงโดยเร็วที่สุด เพราะทราบดีว่าเป็นเรื่องละเอียดอ่อนต่อจิตใจของนักกีฬา และแฟนกีฬาชาวไทย พร้อมกำชับให้หน่วยงานที่เกี่ยวข้องตรวจสอบ ปรับปรุงกฎให้สอดคล้องกับกฎระเบียบระหว่างประเทศ รวมทั้งประสานงานกับหน่วยงานระหว่างประเทศอย่างสม่ำเสมอ เพื่อไม่ให้ส่งผลกระทบต่อขวัญกำลังใจของนักกีฬาไทย เศรษฐกิจ ภาพลักษณ์ของประเทศ ผู้เกี่ยวข้องทุกฝ่าย รวมทั้งแฟนกีฬาชาวไทย ทั้งนี้ รัฐบาลพร้อมสนับสนุนนักกีฬาไทยในการแข่งขันมหกรรมกีฬาสำคัญอย่างเต็มที่ โดยเฉพาะอย่างยิ่งในระหว่างวันที่ 12-23 พฤษภาคมนี้ ที่ทัพนักกีฬาไทยจะเข้าร่วมการแข่งขันกีฬาซีเกมส์ ครั้งที่ 31

ที่มา : https://www.thaigov.go.th/news/contents/details/50700