รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม ควง "อนุชา" วีดีโอคอลเปิดงานไกล่เกลี่ยชัยนาท รมว.ยุติธรรมฟิตเปิดวันเดียว 4 งานรวด


วันพฤหัสบดีที่ 21 กรกฎาคม 2565
พิมพ์
รัฐมนตรีว่าการกระทรวงยุติธรรม ควง "อนุชา" วีดีโอคอลเปิดงานไกล่เกลี่ยชัยนาท รมว.ยุติธรรมฟิตเปิดวันเดียว 4 งานรวด
รัฐมนตรีว่าการกระทรวงยุติธรรม ควง "อนุชา" วีดีโอคอลเปิดงานไกล่เกลี่ยชัยนาท รมว.ยุติธรรมฟิตเปิดวันเดียว 4 งานรวด พยาบาลได้ปลดล็อกหลังค้ำประกันเพื่อนกู้ 2.4 ล้านแล้วชิ่ง สาวบุรีรัมย์ได้ต่อชีวิต กยศ.ให้ผ่อนอีก 16 ปีงวดละ 570 บาท ตำรวจกาฬสินธุ์เฮได้ลดดอก
เมื่อวันที่ 21 ก.ค. เวลา 09.30 น. ที่ สุวรรณาริเวอร์ไซด์ รีสอร์ท จ.ชัยนาท มีการจัดงานมหกรรมไกล่เกลี่ยหนี้สินครัวเรือน และยุติธรรมพบประชาชน จ.ชัยนาท มีนายสมศักดิ์ เทพสุทิน รัฐมนตรีว่าการกระทรวงยุติธรรม เป็นประธานเปิดงาน พร้อมด้วยนายอนุชา นาคาศัย รมต.ประจำสำนักนายกรัฐมนตรี โดยวีดีโอคอนเฟอเรนซ์จากรัฐสภา และมีนายรังสรรค์ ตันเจริญ ผู้ว่าราชการจังหวัดชัยนาท นายวัลลภ นาคบัว รองปลัดกระทรวงยุติธรรม ข้าราชการ เจ้าหน้าที่กระทรวงยุติธรรม และประชาชนร่วมงานจำนวนมาก โดยก่อนเข้างานมีการคัดกรองโควิด-19 อย่างเข้มงวด
นายสมศักดิ์ กล่าวเปิดงานว่า วันนี้ตนกับนายอนุชา อยู่ที่รัฐสภา เนื่องจากมีการอภิปรายไม่ไว้วางใจรัฐมนตรีเป็นรายบุคคล ตนและนายอนุชาต้องอยู่ที่สภา เพราะเราทั้งสองเป็น ส.ส.อยู่ด้วย ต้องรอดูว่าฝ่ายค้านอภิปรายอะไรที่เกี่ยวข้องกับรัฐมนตรีบ้างหรือไม่ จะได้สนับสนุนข้อมูลในการชี้แจง ตนต้องขอโทษพี่น้องประชาชนทั้งหลายที่ไม่สามารถไปยังพื้นที่ได้ ที่ผ่านมาตนไปทุกพื้นที่แต่วันนี้เป็นกรณีพิเศษ วันนี้เราได้เชิญลูกหนี้เข้าร่วมงาน 5,791 คน มูลค่า 313 ล้านบาท หากไกล่เกลี่ยได้ก็จะมีการขับเคลื่อนเศรษฐกิจหมุนเวียน นอกจากนี้เรายังมีศูนย์ไกล่เกลี่ยก่อนฟ้องทั่วประเทศ 934 แห่ง ผู้ไกล่เกลี่ยก่อนฟ้อง 3,278 คน และสำนักงานบังคับคดีช่วยไกล่เกลี่ยหลังฟ้อง 117 แห่งทั่วประเทศ สำหรับผู้ที่พลาดงานครั้งนี้ แต่จะไม่ได้รับสิทธิพิเศษเหมือนกับการมาร่วมงาน
นายสมศักดิ์ กล่าวว่า อยากให้ทุกท่านช่วยประชาสัมพันธ์ความตั้งใจของรัฐบาลภายใต้การนำของ พล.อ.ประยุทธ์ จันทร์โอชา นายกรัฐมนตรี ในการช่วยเหลือประชาชน และงานต่างๆ ของกระทรวงยุติธรรม เพราะคนส่วนใหญ่ยังไม่ค่อยรู้มากนัก เรามีกองทุนยุติธรรมที่ให้ความช่วยเหลือประชาชน ทั้งการให้คำปรึกษากฎหมาย การช่วยเหลือค่าธรรมเนียมต่างๆ ในการดำเนินคดีและขึ้นศาล และยังมีการมอบเงินเยียวยา ตาม พ.ร.บ.ค่าตอบแทนผู้เสียหายและค่าทดแทนและค่าใช้จ่ายแก่จำเลยในคดีอาญา กฎหมาย JSOC ที่ป้องกันการทำกระทำผิดซ้ำคดีทางเพศและใช้ความรุนแรง การปลดล็อกกระท่อม รวมทั้งการปรับปรุงประมวลกฎหมายยาเสพติดให้ทันสมัยมากขึ้น สิ่งต่างๆเราเหล่านนี้ตนอยากเรียนให้พี่น้องประชาชนได้รับทราบถึงพัฒนาการตรงนี้
ด้าน นายอนุชา กล่าวว่า นายกรัฐมนตรีดำเนินการเรื่องไกล่เกลี่ยหนี้สินมานานและเป็นนโยบายหลัก เพื่อคลายทุกข์ให้กับประชาชนในภาวะวิกฤต ตนเป็นตัวแทนพี่น้องชาวชัยนาท ดีใจแทนทุกคน ที่มีการจัดงานไกล่เกลี่ย สิ่งนี้ดีมากๆ ที่ชาวชัยนาทจะได้มีโอกาสไกล่เกลี่ย ประนอมหนี้ ทำให้ชาวชัยนาทได้เริ่มต้นชีวิตใหม่ที่มีความหวัง ดำเนินธุรกิจ ธุรกรรม ตนคิดว่าเป็นนโยบายที่ดีขนายกฯ และเป็นโครงการที่ดีของกระทรวงยุติธรรม ดีมากๆ สำหรับประชาชนทั่วประเทศ การแก้หนี้เป็นอานิสงส์ ปลดทุกข์ ทำให้พี่น้องลืมตาอ้าปากได้ในอนาคต และชีวิตมีความสุขมากขึ้น
จากนั้นนายรังสรรค์ ได้มอบเงินเยียวยาผู้เสียหายจากคดีอาญา มอบป้ายศูนย์ไกล่เกลี่ยข้อพิพาทภาคประชาชน และร่วมการไกล่เกลี่ยด้วย รายแรกเป็นหนี้ก่อนฟ้อง กู้เงินจากธนาคารออมสิน 93,000 บาท ส่งไปแล้วเหลือเงินต้น 25,135 บาท ดอกเบี้ย 26,696 บาท รวมเป็น 51,831 บาท ผลการเจรจาธนาคารลดให้ 45.59% เป็นเงิน 23,631 บาท คงเหลือ 28,200 บาท อีกรายเป็นหนี้หลังฟ้องธนาคารออมสิน เป็นพยาบาลค้ำประกันให้เพื่อนพยาบาลที่ถูกให้ออกจากราชการ มีวงเงินกู้ 2,400,000 บาท ผิดชำระหนี้ทำให้มีค่าปรับ ดอกเบี้ย และค่าธรรมเนียมศาลรวมเป็น 3,400,448 บาท โดยผู้ค้ำประกันขอชำระแทนผู้กู้บางส่วนเป็นเงิน 500,000 บาท ทางธนาคารนำเสนอคณะกรรมการพิจารณา และให้ชะลอการดำเนินคดี ปลดภาระการค้ำประกันในหนี้ส่วนที่เหลือ
จากนั้นเวลา 10.00 น. นายสมศักดิ์ได้วิดีโอคอนเฟอเร็นซ์จากรัฐสภา ไปยัง มหาวิทยาลัยราชภัฏบุรีรัมย์  จ.บุรีรัมย์ เพื่อเปิดงานงานมหกรรมไกล่เกลี่ยหนี้สินครัวเรือน และยุติธรรมพบประชาชน จ.บุรีรัมย์ โดยมี ว่าที่ ร.ต.ธนกฤต จิตรอารีย์รัตน์ เลขานุการ รมว.ยุติธรรม นายดำรงชัย เนรมิตตกพงศ์ รองผู้ว่าราชการจังหวัดบุรีรัมย์ นายเสกสรร สุขแสง รองอธิบดีกรมบังคับคดี ข้าราชการ เจ้าหน้าที่กระทรวงยุติธรรม และประชาชนร่วมงานจำนวนมาก โดยก่อนเข้างานมีการคัดกรองโควิด-19 อย่างเข้มงวด โดยมีเป้าหมายผู้เข้าไกล่เกลี่ย 8,964 ราย มูลค่าหนี้ 725 ล้านบาท จากนั้นว่าที่ ร.ต.ธนกฤต ได้ร่วมการไกล่เกลี่ย โดยหญิงอาชีพค้าขายเป็นหนี้ กยศ.มาแล้ว 15 ปี วงเงินกู้ 171,228 บาท ชำระไปแล้ว 55,070 บาท ยอดปัจจุบันรวมดอกเบี้ย 116,158 บาท ผลเจรจาได้รับส่วนลด 15,964 บาท เหลือ 100,964 บาท ให้ผ่อนอีก 16 ปีงวดละ 570 บาท อีกรายเป็นข้าราชการมียอดหนี้ตามคำพิพากษา 1,299,583 บาท ได้ลดดอกเบี้ย 231,520 บาท คงเหลือ 1,066,404 บาท ขอผ่อนเดือนละ 13,600 บาท
ต่อมาเวลา 10.30 น. นายสมศักดิ์ ได้วิดีโอคอนเฟอเรนซ์จากรัฐสภา ไปยังมหาวิทยาลัย กาฬสินธุ์ จ.กาฬสินธุ์ เพื่อเปิดงานงานมหกรรมไกล่เกลี่ยหนี้สินครัวเรือน และยุติธรรมพบประชาชน จ.กาฬสินธุ์ โดยมีเป้าหมายผู้เข้าไกล่เกลี่ย 7,552 ราย มูลค่าหนี้ 685 ล้านบาท โดยมี นายทรงพล ใจกริ่ม ผู้ว่าราชการจังหวัดกาฬสินธุ์ นายเรืองศักดิ์ สุวารี อธิบดีกรมคุ้มครองสิทธิและเสรีภาพ ข้าราชการ เจ้าหน้าที่กระทรวงยุติธรรม และประชาชนร่วมงานจำนวนมาก โดยก่อนเข้างานมีการคัดกรองโควิด-19 อย่างเข้มงวด โดยนายทรงพล และนายเรืองศักดิ์ ได้ร่วมไกล่เกลี่ยด้วยตัวเอง โดยรายแรก เป็นข้าราชการตำรวจ กู้เงินสินเชื่อสวัสดิการ ธนาคารออมสิน รวมเงินต้น ดอกเบี้ย ค่าใช้จ่ายในการดำเนินคดีและค่าปรับเป็นเงิน 3,164,166 บาท ได้ลดดอกเบี้ย 1,382,771 บาทและค่าใช้จ่ายในคดี 30,000 บาท เหลือหนี้ 1,751,678 บาท
อีกรายเป็นหนี้ธนาคารออมสิน 1,142,553 บาท ได้ลดค่างวดจากเดิมที่ส่งเดือนละ 7,500 บาทเหลือ 1,500 บาทจนถึงเดือน ธ.ค.65
กระทั่งเวลา 14.00 น. นายสมศักดิ์ ได้วิดีโอคอนเฟอเรนซ์จากรัฐสภา ไปยัง มหาวิทยาลัยเทคโนโลยีราชมงคล วิทยาเขตสุรินทร์ เพื่อเปิดงานงานมหกรรมไกล่เกลี่ยหนี้สินครัวเรือน และยุติธรรมพบประชาชน จ.สุรินทร์ โดยมีเป้าหมายผู้เข้าร่วมงาน 7,416 ราย มูลค่าหนี้ 635 ล้านบาท

ที่มา : https://www.thaigov.go.th/news/contents/details/57118