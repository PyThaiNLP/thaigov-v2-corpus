รัฐบาลไทย-ข่าวทำเนียบรัฐบาล-ธพส. รับมอบรางวัล Thailand Energy Awards 2021 อาคารสร้างสรรค์เพื่อการอนุรักษ์พลังงาน


วันพุธที่ 22 ธันวาคม 2564
พิมพ์
ธพส. รับมอบรางวัล Thailand Energy Awards 2021 อาคารสร้างสรรค์เพื่อการอนุรักษ์พลังงาน
ธพส. ผู้บริหารศูนย์ราชการเฉลิมพระเกียรติฯ ส่งอาคารธนพิพัฒน์เข้าร่วมประกวด Thailand Energy Awards 2021 คว้ารางวัลดีเด่น ด้านอนุรักษ์พลังงาน ประเภทอาคารสร้างสรรค์เพื่อการอนุรักษ์พลังงาน อาคารที่ใช้พลังงานเป็นศูนย์ Zero Energy Building
บริษัท ธนารักษ์พัฒนาสินทรัพย์ จำกัด หรือ ธพส. ผู้บริหารศูนย์ราชการเฉลิมพระเกียรติ ๘๐ พรรษา ๕ ธันวาคม ๒๕๕๐ ส่งอาคารธนพิพัฒน์เข้าร่วมประกวด Thailand Energy Awards 2021 คว้ารางวัลดีเด่น ด้านอนุรักษ์พลังงาน ประเภทอาคารสร้างสรรค์เพื่อการอนุรักษ์พลังงาน อาคารที่ใช้พลังงานเป็นศูนย์ Zero Energy Building จากนายสุพัฒนพงษ์ พันธ์มีเชาว์ รองนายกรัฐมนตรีและรัฐมนตรีว่าการกระทรวงพลังงาน ในพิธีมอบรางวัล Thailand Energy Awards 2020 และ 2021
ดร.นาฬิกอติภัค  แสงสนิท กรรมการผู้จัดการ บริษัท ธนารักษ์พัฒนาสินทรัพย์ จำกัด (ธพส.) เปิดเผยว่า ตามที่ได้ส่งอาคารธนพิพัฒน์เข้าร่วมในการประกวด Thailand Energy Awards 2021 นั้น ธพส. ได้รับรางวัลดีเด่น ด้านอนุรักษ์พลังงาน ประเภทอาคารสร้างสรรค์เพื่อการอนุรักษ์พลังงาน อาคารที่ใช้พลังงานเป็นศูนย์ Zero Energy Building จัดขึ้นโดยกรมพัฒนาพลังงานทดแทนและอนุรักษ์พลังงาน กระทรวงพลังงาน เพื่อส่งเสริมสนับสนุนให้เกิดการอนุรักษ์พลังงานและการพัฒนาพลังงานทดแทน เป็นต้นแบบในการสร้างองค์ความรู้และนวัตกรรมด้านการอนุรักษ์พลังงานให้แก่องค์กรต่าง ๆ รวมทั้งสร้างจิตสำนึกด้านการอนุรักษ์พลังงานและการพัฒนาพลังงานทดแทนมากขึ้น จากผลการประกวด Thailand Energy Awards 2021 ครั้งนี้ ธพส. ได้เป็นผู้แทนประเทศไทยเข้าร่วมประกวด ASEAN Energy Awards 2021 จนสามารถคว้ารางวัล ASEAN Best Practices Awards for Energy Efficient Buildings Awards ประเภท Zero Energy Building หรืออาคารพลังงานเป็นศูนย์ มาครองได้เป็นผลสำเร็จ
เมื่อวันที่ 20 ธันวาคม 2564 ที่ผ่านมา กรมพัฒนาพลังงานทดแทนและอนุรักษ์พลังงาน จัดพิธีมอบรางวัล Thailand Energy Awards 2020 และ 2021 โดยได้รับเกียรติจากนายสุพัฒนพงษ์ พันธ์มีเชาว์ รองนายกรัฐมนตรีและรัฐมนตรีว่าการกระทรวงพลังงาน เป็นประธานในพิธีมอบรางวัล พร้อมทั้งร่วมแสดงความยินดีและกล่าวชื่นชมหน่วยงานและองค์กรที่ได้รับมอบรางวัลในครั้งนี้
สำหรับ อาคารธนพิพัฒน์  ได้เน้นออกแบบให้เป็นอาคารอนุรักษ์พลังงานที่ใส่ใจสิ่งแวดล้อมและใช้พลังงานอย่างคุ้มค่า ตั้งแต่กระบวนการก่อสร้างไปจนถึงการบำรุงรักษาอาคาร โดยให้ความสำคัญกับรูปแบบของอาคารที่โดดเด่น เลือกใช้นวัตกรรมที่ยั่งยืน เช่น การใช้ประโยชน์จากแสงธรรมชาติและน้ำ ควบคู่กับเทคโนโลยีที่ช่วยประหยัดพลังงาน คำนึงถึงการบริหารจัดการสิ่งแวดล้อม การป้องกันความร้อนเข้าสู่อาคารเพื่อช่วยลดการใช้พลังงานจากระบบปรับอากาศ จนได้การยอมรับให้เป็นอาคารยั่งยืนตามมาตรฐานสากล ได้รับการรับรองระดับ Platinum จากสภาอาคารยั่งยืนของเยอรมัน Deutsche Gesellschaft für Nachhaltiges Bauen หรือ DGNB ซึ่งประกอบด้วย คุณภาพทางสังคม คุณภาพทางสิ่งแวดล้อม คุณภาพทางเศรษฐกิจ คุณภาพทางเทคนิค และคุณภาพของสถานที่ก่อสร้าง เป็นต้น แบบอาคารตัวอย่างมาตรฐานและองค์ความรู้ในการลดการใช้พลังงานของอาคาร และการบริหารโครงการตามแนวทางของอาคารยั่งยืนเพื่อเป็นแนวทางในการนำไปประยุกต์ใช้สำหรับการปรับปรุงอาคารอื่น ๆ ต่อไป
นอกจากนี้ ธพส. ยังมุ่งมั่นในการใช้พลังงานให้เกิดประสิทธิภาพอย่างสูงสุด เพื่อลดค่าใช้จ่ายควบคู่ไปกับการอนุรักษ์ทรัพยากรธรรมชาติรวมถึงส่งเสริมการใช้พลังงานสะอาด ได้แก่ การติดตั้งแผงโซลาร์เซลล์บนดาดฟ้าอาคารต่าง ๆ การสร้างโรงบำบัดน้ำเสียก่อนปล่อยลงสู่คลองธรรมชาติ อีกทั้งน้ำส่วนหนึ่งยังสามารถนำกลับมาใช้ใหม่ให้เกิดประโยชน์ภายในศูนย์ราชการเฉลิมพระเกียรติฯ ได้อย่างคุ้มค่า
“สำหรับรางวัลดีเด่น Thailand Energy Awards 2021 ของอาคารธนพิพัฒน์ ประเภทอาคารสร้างสรรค์เพื่อการอนุรักษ์พลังงานที่ได้รับในครั้งนี้ ถือเป็นความภูมิใจของ ธพส. ซึ่งที่ผ่านมาเราเคยได้รับ Certification ในระดับ Platinum จาก DGNB หรือ สภาอาคารยั่งยืนของเยอรมันมาแล้ว อีกทั้งการได้เป็นตัวแทนประเทศไทยเข้าร่วมการประกวดในระดับอาเซียนและสามารถคว้ารางวัล ASEAN Best Practices Awards for Energy Efficient Buildings Awards ประเภท Zero Energy Building นับเป็นรางวัลที่ทรงเกียรติอีกหนึ่งรางวัล เหนือสิ่งอื่นใด ธพส. มิได้มุ่งหวังเพียงแค่รางวัลเท่านั้น แต่สิ่งที่เราอยากให้เกิดขึ้นมากกว่าคือ การเป็นต้นแบบให้กับสังคม องค์กรต่าง ๆ รวมถึงประชาชนทั่วไป ได้ใช้เป็นแบบอย่างในการบริหารจัดการพลังงานและทรัพยากรธรรมชาติอย่างรู้คุณค่า เพื่อสังคมที่ยั่งยืนในระยะยาวต่อไป” ดร.นาฬิกอติภัค กล่าว

ที่มา : https://www.thaigov.go.th/news/contents/details/49781