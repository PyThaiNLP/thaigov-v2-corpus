รัฐบาลไทย-ข่าวทำเนียบรัฐบาล-บสย. ผนึก SME D Bank จับคู่ กู้พร้อมค้ำ “สินเชื่อ SMEs Re-Start” 2,000 ล้านบาท เติมทุนเสริมสภาพคล่องเอสเอ็มอีท่องเที่ยว เปิดสายด่วน บสย. F.A. Center ปรึกษาฟรี


วันพฤหัสบดีที่ 10 มีนาคม 2565
พิมพ์
บสย. ผนึก SME D Bank จับคู่ กู้พร้อมค้ำ “สินเชื่อ SMEs Re-Start” 2,000 ล้านบาท เติมทุนเสริมสภาพคล่องเอสเอ็มอีท่องเที่ยว เปิดสายด่วน บสย. F.A. Center ปรึกษาฟรี
บสย. – SME D Bank ผนึกความร่วมมือ จับคู่ กู้พร้อมค้ำ “สินเชื่อ SMEs Re-Start” วงเงิน 2,000  ล้านบาท เร่งเติมทุนเสริมสภาพคล่องผู้ประกอบการเอสเอ็มอีธุรกิจท่องเที่ยว และ Supply Chain  พร้อมเปิดสายด่วน บสย. F.A. Center ปรึกษาฟรี
นายสิทธิกร ดิเรกสุนทร กรรมการและผู้จัดการทั่วไป บรรษัทประกันสินเชื่ออุตสาหกรรมขนาดย่อม (บสย.) นางสาวนารถนารี รัฐปัตย์ กรรมการผู้จัดการ ธนาคารพัฒนาวิสาหกิจขนาดกลางและขนาดย่อมแห่งประเทศไทย (ธพว.) หรือ SME D Bank  ผนึกความร่วมมือ จับคู่ กู้พร้อมค้ำ สินเชื่อ SMEs Re-Start  วงเงิน 2,000 ล้านบาท ของ SME D Bank  ร่วมกับ โครงการค้ำประกันสินเชื่อ PGS9 : ดีแน่นอน / บัญชีเดียว และ โครงการ Micro 4 รายเล็กเสริมทุน เพื่อเติมทุนให้กับผู้ประกอบการเอสเอ็มอีกลุ่มธุรกิจท่องเที่ยว เช่น โรงแรม ร้านอาหาร บริษัทนำเที่ยว ร้านขายของที่ระลึก ฯลฯ  และเกี่ยวเนื่อง (Supply Chain)  รวมถึง เอสเอ็มอี ทุกประเภทที่เป็นคู่ค้ากับกลุ่มธุรกิจท่องเที่ยว
ทั้งนี้ ภายใต้โครงการความร่วมมือดังกล่าว บสย. และ SME D Bank มั่นใจว่าจะช่วยผู้ประกอบการท่องเที่ยวและเกี่ยวเนื่อง เข้าถึงเงินทุน นำไปเสริมสภาพคล่อง ลงทุน ขยาย ปรับปรุงกิจการ หรือสำรองเป็นทุนหมุนเวียน  โดยคิดอัตราดอกเบี้ยเริ่มต้น 5.5% ต่อปี วงเงินกู้สูงสุด 5 ล้านบาทต่อราย  ผ่อนชำระนานสูงสุด 10 ปี  ปลอดชำระเงินต้น  สูงสุด 2 ปี อีกทั้ง ยกเว้นค่าธรรมเนียมค้ำประกันสินเชื่อ 2 ปี  ระยะเวลาการค้ำประกันสูงสุด 10 ปี โดย บสย. พร้อมอำนวยความสะดวกผู้ประกอบการกลุ่มท่องเที่ยว และเกี่ยวเนื่อง สามารถขอรับคำปรึกษาฟรี เกี่ยวกับโครงการความร่วมมือ บสย. - SME D Bank ค้ำประกันสินเชื่อ SMEs Re-Start  ผ่านสายด่วนศูนย์ที่ปรึกษาทางการเงิน SMEs หรือ บสย. F.A. Center 02 -890 -9999

ที่มา : https://www.thaigov.go.th/news/contents/details/52421