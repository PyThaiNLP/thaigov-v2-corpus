รัฐบาลไทย-ข่าวทำเนียบรัฐบาล-รมว.พม. เปิดงาน “Gift to Give มหกรรมของขวัญถูกใจ...ได้บุญ” พร้อมเชิญชวนช้อปงานฝีมือกลุ่มเปราะบาง 15 - 17 ธ.ค. นี้ ที่ MBK


วันพฤหัสบดีที่ 16 ธันวาคม 2564
รมว.พม. เปิดงาน “Gift to Give มหกรรมของขวัญถูกใจ...ได้บุญ” พร้อมเชิญชวนช้อปงานฝีมือกลุ่มเปราะบาง 15 - 17 ธ.ค. นี้ ที่ MBK
รมว.พม. เปิดงาน “Gift to Give มหกรรมของขวัญถูกใจ...ได้บุญ” พร้อมเชิญชวนช้อปงานฝีมือกลุ่มเปราะบาง 15 - 17 ธ.ค. นี้ ที่ MBK
วันที่ 15 ธ.ค. 64 เวลา 14.30 น. นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานเปิดงาน “Gift to Give มหกรรมของขวัญถูกใจ...ได้บุญ” ตอน Gift & Greet ครั้งที่ 3 เนื่องในเทศกาลปีใหม่ 2565 ซึ่งจัดขึ้นระหว่างวันที่ 15 - 17 ธันวาคม 2564 ณ บริเวณลานกิจกรรม ชั้น 4 โซน D ศูนย์การค้า เอ็ม บี เค เซ็นเตอร์  เพื่อเป็นการเปิดพื้นที่ให้กลุ่มเป้าหมายของกระทรวง พม. ที่เป็นกลุ่มเปราะบาง ได้แก่ กลุ่มเด็ก เยาวชน สตรี ผู้สูงอายุ คนพิการ คนไร้ที่พึ่ง และผู้ด้อยโอกาสทางสังคม ในความดูแลของหน่วยงานในสังกัดกระทรวง พม. รวมทั้งภาคีเครือข่าย ได้ร่วมออกร้านจำหน่ายสินค้าที่เป็นผลิตภัณฑ์งานฝีมือ เป็นการส่งเสริมอาชีพ สร้างรายได้เพิ่ม เพื่อพัฒนาคุณภาพชีวิตที่ดี ทั้งนี้ มี นายสมพล ตรีภพนารถ กรรมการผู้จัดการ ธุรกิจศูนย์การค้า บริษัท เอ็ม บี เค จำกัด (มหาชน) กล่าวรายงาน และคณะผู้บริหารกระทรวง พม. เข้าร่วมงานดังกล่าว
นายจุติ กล่าวว่า รัฐบาลได้ขับเคลื่อนนโยบายไม่ทิ้งใครไว้ข้างหลัง จึงได้จัดงานครั้งนี้ ตนขอขอบคุณ MBK ที่ให้โอกาสในการจัดงานเป็นปีที่ 3 ติดต่อกัน ซึ่งเป็นสถานที่ที่สร้างโอกาส สร้างเวทีสำหรับการแสดงฝีมือ และการสร้างแรงบันดาลใจให้กับกลุ่มเปราะบางได้มีพื้นที่ให้ยืน มีอาชีพให้ทำ มีงานให้สามารถเลี้ยงชีพตัวเองได้ โดยไม่คิดค่าใช้จ่ายแต่อย่างใด ตนเชื่อว่าไม่ว่าเรื่องเล็กเรื่องน้อย แต่ทุกอย่างต้องช่วยกัน เพราะเราต้องการให้สังคมเดินหน้าต่อไปได้ ซึ่งประเทศไทยเป็นประเทศที่มีวัฒนธรรม มีความเป็นไทย ทั้งนี้ สินค้าที่เป็นของขวัญจึงเป็นสินค้าที่ตอบโจทย์  เมื่อเราซื้อสินค้าหนึ่งอย่าง เราก็ได้ช่วยสร้างอาชีพ สร้างรายได้ให้คนอื่น จึงอยากให้ทุกท่านช่วยกันสนับสนุนของขวัญที่ทำโดยผู้สูงอายุ คนพิการ เด็ก และสตรี ได้มีโอกาสที่จะมีรายได้ต่อไป
นายสมพล กล่าวว่า งานครั้งนี้ นอกจากผู้ร่วมงานจะได้ได้ช้อปของขวัญทำจากใจของกลุ่มบุคคลที่ต้องการโอกาสทางสังคม ภายใต้การดูแลของกระทรวง พม. แล้ว ยังมีกิจกรรมพิเศษการแสดงมินิคอนเสิร์ตจากกลุ่มศิลปินไอดอล ได้แก่ วง Wisdom วง Wisdom Sister ไข่มุก CNY และวง Popup พร้อมร่วมกิจกรรม Workshop ตกแต่งขวดสเปรย์แอลกอฮอลล์ และร่วมประมูลผลงาน D.I.Y. ของศิลปินไอดอล และนำรายได้จากการประมูลของขวัญบริจาคให้มูลนิธิเครือข่ายต่างๆ นอกจากนี้ ผู้เข้าร่วมงานสามารถกดรับสิทธิ์ในแอปพลิเคชัน MBK Plus เพื่อรับกระเป๋าที่ระลึกฟรี 1 ใบ เมื่อช้อปสินค้าภายในงานครบ 300 บาท ขึ้นไป (จำกัดจำนวน 150 สิทธิ์ ตลอดรายการ) พร้อมสะสมคะแนนแลกรับสิทธิและส่วนลดพิเศษภายในศูนย์การค้าในเครือ MBK
นายจุติ กล่าวเพิ่มเติมว่า ทั้งนี้ ขอเชิญชวนประชาชนร่วมสนับสนุนสินค้าที่เป็นผลิตภัณฑ์งานฝีมือของกลุ่มเปราะบางที่อยู่ในความดูแลของกระทรวง พม. และภาคีเครือข่าย อาทิ เทียนหอมอโรม่า ประดับดอกไม้หอม กระเป๋าใส่โทรศัพท์จากฝ้ายทอมือ กระเป๋าสานผักตบชวาสายหนังสไตล์วินเทจ  เซ็ทผลิตภัณฑ์ครีมอาบข้าวบาร์เล่ย์ เสื้อมัดย้อม และเคสใส่เปรย์แอลกอฮอลล์ เป็นต้น ซึ่งเป็นการร่วมแบ่งปันความสุขต้อนรับปีใหม่ 2565 พร้อมอิ่มบุญ อิ่มใจ ได้ที่งาน “Gift to Give มหกรรมของขวัญถูกใจ...ได้บุญ” ตอน Gift & Greet ครั้งที่ 3 ระหว่างวันที่ 15 - 17 ธันวาคม 2564 ณ บริเวณลานกิจกรรม ชั้น 4 โซน D ศูนย์การค้า เอ็ม บี เค เซ็นเตอร์

ที่มา : https://www.thaigov.go.th/news/contents/details/49513