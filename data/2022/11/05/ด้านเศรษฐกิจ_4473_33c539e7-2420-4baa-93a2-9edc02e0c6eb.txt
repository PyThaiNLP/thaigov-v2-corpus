รัฐบาลไทย-ข่าวทำเนียบรัฐบาล-ทริสเรทติ้ง จัดอันดับเครดิตองค์กรให้วิทยุการบินฯ ที่ระดับสูงสุด “AAA” ต่อเนื่อง 8 ปีซ้อน


วันจันทร์ที่ 18 กรกฎาคม 2565
ทริสเรทติ้ง จัดอันดับเครดิตองค์กรให้วิทยุการบินฯ ที่ระดับสูงสุด “AAA” ต่อเนื่อง 8 ปีซ้อน
ทริสเรทติ้งจัดอันดับเครดิตองค์กรของวิทยุการบินฯ คงเดิมที่ระดับ “AAA” และได้กำหนดแนวโน้มอันดับเครดิตที่ระดับ “Stable” หรือคงที่ ซึ่งเป็นระดับสูงสุดเช่นปีที่ผ่านมา และต่อเนื่องเป็นปีที่ 8
จากผลการทบทวนอันดับเครดิตล่าสุดประจำปี 2565 บริษัท ทริสเรทติ้ง จำกัด (ทริสเรทติ้ง) ได้ยืนยันอันดับเครดิตองค์กรของ บริษัท วิทยุการบินแห่งประเทศไทย จำกัด (บวท.) กระทรวงคมนาคม คงเดิมที่ระดับ “AAA” และได้กำหนดแนวโน้มอันดับเครดิตที่ระดับ “Stable” หรือคงที่ โดยอันดับเครดิตสะท้อนถึงสถานะของ บวท. ซึ่งเป็นองค์กรที่เกี่ยวข้องกับภาครัฐที่มีความสัมพันธ์กับรัฐบาลในระดับสูงและมีบทบาทสำคัญในอุตสาหกรรมการบินของประเทศไทย ในฐานะเป็นผู้ให้บริการการเดินอากาศรายหลักของประเทศ รวมถึงมีความเป็นไปได้มากที่ บวท. จะได้รับการสนับสนุนจากภาครัฐอย่างพอเพียงและทันเหตุการณ์ ในกรณีที่ บวท. ประสบกับปัญหาทางด้านการเงิน ทั้งนี้ แม้ว่าสถานการณ์แพร่ระบาดของโควิด 19 จะส่งผลกระทบต่อปริมาณเที่ยวบินและการชะลอตัวของอุตสาหกรรมการบิน รวมทั้งส่งผลให้รายได้ของ บวท. ลดลงในปีงบประมาณ 2563-2564 แต่ทริสเรทติ้งได้คาดการณ์ว่า ปริมาณการจราจรทางอากาศจะค่อย ๆ ฟื้นตัวขึ้นอย่างต่อเนื่อง สอดคล้องกับการผ่อนคลายมาตรการควบคุมการเดินทางในช่วงครึ่งหลังของปี 2565 โดยคาดว่าปริมาณการจราจรทางอากาศในปีงบประมาณ 2565 จะฟื้นตัวขึ้นเป็น 38% ของปีงบประมาณ 2562 และในปีงบประมาณ 2566 จะเพิ่มเป็น 58% ของปีงบประมาณ 2562 ก่อนที่จะเพิ่มเป็น 85% ในปีงบประมาณ 2567 ซึ่งการฟื้นตัวของปริมาณการจราจรทางอากาศ เป็นปัจจัยที่ส่งผลให้ บวท. มีรายได้เพิ่มขึ้น และคาดว่าผลการดำเนินงานของ บวท. จะฟื้นตัวอย่างค่อยเป็นค่อยไป ในช่วงปีงบประมาณ 2565-2567 โดย บวท.จะมีสภาพคล่องทางการเงินที่เพียงพอในช่วง 12 เดือนข้างหน้า
สำหรับแนวโน้มอันดับเครดิต “Stable” หรือคงที่ สะท้อนให้เห็นว่า บวท. จะยังคงสถานะเป็นองค์กรที่เกี่ยวกับภาครัฐต่อไป โดยมีความสัมพันธ์และมีความสำคัญกับรัฐบาลในระดับสูงในฐานะที่เป็น ผู้ให้บริการการเดินอากาศรายหลักของประเทศไทย ทั้งนี้ บวท. ได้รับการจัดอันดับเครดิตสูงสุด AAA ตั้งแต่ปี 2558 ต่อเนื่องมาจนถึงปัจจุบัน

ที่มา : https://www.thaigov.go.th/news/contents/details/56974