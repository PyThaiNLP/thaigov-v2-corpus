รัฐบาลไทย-ข่าวทำเนียบรัฐบาล-“นายกฯ” ส่งกำลังใจเชียร์ นักกีฬาไทย แข่ง “โอลิมปิกฤดูหนาว” กรุงปักกิ่ง


วันเสาร์ที่ 5 กุมภาพันธ์ 2565
พิมพ์
“นายกฯ” ส่งกำลังใจเชียร์ นักกีฬาไทย แข่ง “โอลิมปิกฤดูหนาว” กรุงปักกิ่ง
“นายกฯ” ส่งกำลังใจเชียร์ นักกีฬาไทย แข่ง “โอลิมปิกฤดูหนาว” กรุงปักกิ่ง
วันที่ 5 ก.พ. 65 น.ส.ไตรศุลี ไตรสรณกุล รองโฆษกประจำสำนักนายกรัฐมนตรี เปิดเผยว่า พล.อ.ประยุทธ์ จันทร์โอชา นายกรัฐมนตรีและ รมว.กลาโหม ส่งกำลังใจถึงนักกีฬาไทย ในการแข่งขันกีฬาโอลิมปิกฤดูหนาว ครั้งที่ 24 ณ กรุงปักกิ่ง สาธารณรัฐประชาชนจีน ระหว่างวันที่ 4 - 20 ก.พ. โดยขอเป็นกำลังใจให้นักกีฬาได้แสดงศักยภาพออกมาได้อย่างเต็มกำลังความสามารถ ทำผลงานให้ดีที่สุดอย่างที่ตั้งใจเอาไว้ และขอให้นักกีฬาประสบความสำเร็จในการแข่งขันครั้งนี้
น.ส.ไตรศุลี กล่าวว่า สำหรับการแข่งขันกีฬาโอลิมปิกฤดูหนาว ครั้งที่ 24 ณ กรุงปักกิ่ง  ประเทศไทยส่งนักกีฬาเข้าร่วมการแข่งขัน ทั้งหมด 2 ชนิดกีฬา จำนวน 4 คน ประกอบด้วย 1. นักกีฬาสกี ประเภท ครอสคันทรี (ชาย) 2. นักกีฬาสกี ประเภทครอสคันทรี (หญิง) 3. นักกีฬาสกี ประเภทอัลไพน์(ชาย) และ 4. นักกีฬาสกี ประเภทอัลไพน์ (หญิง) โดยนายกรัฐมนตรี ฝากให้การกีฬาแห่งประเทศไทย กรรมการคณะกรรมการโอลิมปิกสากล ดูแลนักกีฬาและคณะผู้ฝึกสอน พร้อมสนับสนุนให้การแข่งขันเป็นไปด้วยความเรียบร้อย
น.ส.ไตรศุลี กล่าวว่า นายกรัฐมนตรี ยังเชิญชวนประชาชน ร่วมเชียร์และส่งกำลังใจให้นักกีฬาไทยในการแข่งขันกีฬาโอลิมปิกฤดูหนาวครั้งนี้ด้วย โดยสามารถรับชมผ่านการถ่ายทอดสดช่อง T Sports 7 และแอปพลิเคชัน AIS Play ขณะที่การกีฬาแห่งประเทศไทย ได้จัดกิจกรรม SAT Winter Sport Park ร่วมชมเชียร์นักกีฬาไทยผ่านจอภาพขนาดใหญ่ ระหว่างวันที่ 4 - 13 ก.พ. ณ บริเวณโดมกิจกรรมกีฬาอเนกประสงค์ การกีฬาแห่งประเทศไทย โดยกิจกรรมดังกล่าวยังเป็นการส่งเสริมและสร้างแรงจูงใจเพื่อสรรหานักกีฬาในการเตรียมเข้าร่วมการแข่งขันกีฬาโอลิมปิกเกมส์ฤดูหนาว  มีกิจกรรมการจัดแสดงอุปกรณ์ที่ใช้ในการแข่งขันกีฬาฤดูหนาว ให้ข้อมูลนักกีฬาและรายละเอียดการแข่งขันต่าง ๆ พร้อมทั้งมีเจ้าหน้าที่คอยให้คำแนะนำตลอดเวลา นอกจากนี้ ผู้ที่มาร่วมกิจกรรมยังจะได้ทดลองฝึกทักษะการเล่นกีฬาฤดูหนาวด้วย

ที่มา : https://www.thaigov.go.th/news/contents/details/51265