รัฐบาลไทย-ข่าวทำเนียบรัฐบาล-ความคืบหน้าการลงทะเบียนโครงการคนละครึ่ง ระยะที่ 3


วันอังคารที่ 29 มิถุนายน 2564
พิมพ์
ความคืบหน้าการลงทะเบียนโครงการคนละครึ่ง ระยะที่ 3
โครงการคนละครึ่ง ระยะที่ 3 ที่เปิดให้ลงทะเบียนตั้งแต่วันที่ 14 มิ.ย.2564 ลงทะเบียนเพื่อรับสิทธิร่วมโครงการ 28.56 ล้านสิทธิ เมื่อตรวจสอบผู้ลงทะเบียนซ้ำและผู้ลงทะเบียนข้อมูลไม่ถูกต้อง พบว่าได้รับสิทธิ 25.42 ล้านคน
นางสาวกุลยา ตันติเตมิท ผู้อำนวยการสำนักงานเศรษฐกิจการคลัง ในฐานะโฆษกกระทรวงการคลัง เปิดเผยว่า โครงการคนละครึ่ง ระยะที่ 3 ที่เปิดให้ลงทะเบียนตั้งแต่วันที่ 14 มิถุนายน 2564 มีประชาชนลงทะเบียนเพื่อรับสิทธิเข้าร่วมโครงการจำนวน 28.56 ล้านสิทธิ ซึ่งเมื่อตรวจสอบผู้ลงทะเบียนซ้ำและผู้ลงทะเบียนไม่สำเร็จเนื่องจากข้อมูลไม่ถูกต้อง พบว่ามีประชาชนได้รับสิทธิโครงการคนละครึ่ง ระยะที่ 3 จำนวน 25.42 ล้านคน ซึ่งรวมถึงผู้ที่เปลี่ยนมาจากโครงการยิ่งใช้ยิ่งได้ภายในระยะเวลาที่กำหนดเมื่อวันที่ 28 มิถุนายน 2564 จำนวน 16,427 คนด้วยแล้ว
ทั้งนี้ ประชาชนที่สนใจยังสามารถลงทะเบียนเข้าร่วมโครงการคนละครึ่ง ระยะที่ 3 ผ่านเว็บไซต์ www.คนละครึ่ง.com ได้อย่างต่อเนื่องตั้งแต่เวลา 06.00 น. – 22.00 น. ของทุกวัน จนกว่าจะครบ 31 ล้านคน สำหรับผู้ที่เคยเข้าร่วมโครงการของรัฐแล้วสามารถลงทะเบียนผ่านแอปพลิเคชัน “เป๋าตัง” ได้อีกทางหนึ่ง โดยผู้ลงทะเบียนจะต้องไม่เป็นผู้มีบัตรสวัสดิการแห่งรัฐ หรือได้รับสิทธิโครงการเพิ่มกำลังซื้อให้แก่ผู้ที่ต้องการความช่วยเหลือเป็นพิเศษ หรือโครงการยิ่งใช้ยิ่งได้
โฆษกกระทรวงการคลังได้ย้ำว่า การใช้จ่ายของโครงการคนละครึ่ง ระยะที่ 3 จะเริ่มตั้งแต่วันที่ 1 กรกฎาคม 2564 อย่างไรก็ดี ท่านที่ยังไม่เคยยืนยันตัวตนด้วยบัตรประจำตัวประชาชนกับธนาคารกรุงไทย จำกัด (มหาชน) จะเริ่มใช้จ่ายได้เมื่อยืนยันตัวตนเรียบร้อยแล้ว ซึ่งสามารถยืนยันตัวตนเมื่อใดก็ได้ก่อนการใช้จ่ายโดยไม่ถูกตัดสิทธิโครงการ
สำนักงานเศรษฐกิจการคลัง โทร. 02 273 9020 ต่อ 3503 3516 3506 3502 3536 3515
ธนาคารกรุงไทย จำกัด (มหาชน) โทร. 02-111-1122

ที่มา : https://www.thaigov.go.th/news/contents/details/43254