รัฐบาลไทย-ข่าวทำเนียบรัฐบาล-นายดอนฯ รองนายกฯ และ รมว.กต. เป็นประธานเปิดงานมหกรรมวิทยาศาสตร์และเทคโนโลยีแห่งชาติ ประจำปี 2565 และมอบรางวัล Prime Minister’s Science Award 2022 ณ อิมแพ็ค เมืองทองธานี


วันจันทร์ที่ 15 สิงหาคม 2565
นายดอนฯ รองนายกฯ และ รมว.กต. เป็นประธานเปิดงานมหกรรมวิทยาศาสตร์และเทคโนโลยีแห่งชาติ ประจำปี 2565 และมอบรางวัล Prime Minister’s Science Award 2022 ณ อิมแพ็ค เมืองทองธานี
นายดอนฯ รองนายกฯ และ รมว.กต. เป็นประธานเปิดงานมหกรรมวิทยาศาสตร์และเทคโนโลยีแห่งชาติ ประจำปี 2565 และมอบรางวัล Prime Minister’s Science Award 2022 ณ อิมแพ็ค เมืองทองธานี
วันอาทิตย์ที่ 14 สิงหาคม 2565 ณ อาคาร 9-10 ศูนย์แสดงสินค้าและการประชุม อิมแพ็ค เมืองทองธานี นายดอน ปรมัตถ์วินัย รองนายกรัฐมนตรีและรัฐมนตรีว่าการกระทรวงการต่างประเทศ ได้เป็นประธานเปิดงานมหกรรมวิทยาศาสตร์และเทคโนโลยีแห่งชาติ ประจำปี 2565 และมอบรางวัล Prime Minister’s Science Award 2022 โดยมีรัฐมนตรีว่าการกระทรวงการอุดมศึกษา วิทยาศาสตร์ วิจัยและนวัตกรรม ร่วมให้การต้อนรับ
งานมหกรรมวิทยาศาสตร์และเทคโนโลยีแห่งชาติ ประจำปี 2565 จัดขึ้นระหว่างวันที่ 13 – 21 สิงหาคม 2565 ภายใต้แนวคิด “ศิลปะ วิทยาศาสตร์และนวัตกรรม เพื่อสังคมที่ยั่งยืน” (Art – Science – Innovation for Sustainable Society) โดยเน้นนำเสนอความคิดสร้างสรรค์ทางวิทยาศาสตร์ เทคโนโลยีและนวัตกรรม ผสานกับศิลปะในมุมของการขับเคลื่อนการพัฒนา “เศรษฐกิจสร้างสรรค์” (Creative Economy) ของประเทศ สอดรับกับนโยบาย “BCG Model : Bio – Circular – Green Economy” เพื่อสนับสนุนการพัฒนานวัตกรรมที่เกี่ยวข้องกับเศรษฐกิจหมุนเวียน งานนี้เป็นการผนึกกำลังระหว่างหน่วยงานภาครัฐ เอกชน สมาคม มูลนิธิ และหน่วยงานต่างประเทศ มากถึง 123 หน่วยงาน จาก 10 ประเทศ เพื่อร่วมถ่ายทอดศักยภาพทางวิทยาศาสตร์และเทคโนโลยีให้กับเยาวชนและประชาชนไทย
งานดังกล่าวเป็นกิจกรรมทางวิทยาศาสตร์และเทคโนโลยีที่ยิ่งใหญ่ที่สุดแห่งปีและของประเทศ จัดขึ้นเพื่อร่วมเทิดพระเกียรติพระบิดาแห่งวิทยาศาสตร์ไทย พระบิดาแห่งเทคโนโลยีของไทย และพระบิดาแห่งนวัตกรรมของไทย ในงานมีการแสดงนิทรรศการและกิจกรรมที่สร้างความตื่นเต้น แรงบันดาลใจ และการตระหนักถึงความสำคัญของวิทยาศาสตร์ต่อสังคมไทย ผ่านการเข้าถึงข้อมูลองค์ความรู้ ประสบการณ์การลงมือทำ และการมีส่วนร่วมในกิจกรรมทางวิทยาศาสตร์ในรูปแบบที่แปลกใหม่ สนุกสนาน ก่อให้เกิดทัศนคติเชิงบวก กระตุ้นการคิดและตั้งคำถาม นำไปสู่การแก้ไขปัญหาอย่างสร้างสรรค์ และเป็นสังคมแห่งการเรียนรู้ตลอดชีวิต (Life-long Learning) นอกจากนี้ยังมีการจัดกิจกรรมขึ้นอีก 1 แห่ง ในใจกลางกรุงเทพมหานคร ในชื่อ NST Fair Science Carnival Bangkok ในรูปแบบ Science Carnival ที่สามย่านมิตรทาวน์ ระหว่างวันที่ 17 - 21 สิงหาคม 2565 เพื่อให้กลุ่มวัยรุ่นและชุมชนในเมืองสามารถเข้าถึงวิทยาศาสตร์ได้ง่าย ผ่านศิลปะ ดนตรี และการนำเสนอที่สอดคล้องกับชีวิตประจำวันของคนกรุงเทพที่มาร่วมสนุกกับกิจกรรมที่ท้าทาย ให้ร่วมค้นหาคำตอบและเกิดเป็นแรงบันดาลใจและนำไปใช้ในการดำเนินชีวิตได้จริง
ส่วนหนึ่งของคำกล่าวเปิดงาน รองนายกรัฐมนตรีและรัฐมนตรีว่าการกระทรวงการต่างประเทศได้กล่าวเน้นถึงความสำคัญของมนุษย์ (Human) ในฐานะสิ่งมหัศจรรย์ที่สำคัญยิ่งที่สามารถสร้างสรรค์งานและสิ่งประดิษฐ์ต่าง ๆ แม้กระทั่งสิ่งมหัศจรรย์ของโลก 7 อย่างก็เป็นผลงานจากมันสมองและสองมือของมนุษย์ทั้งสิ้น ดังนั้น เราทุกคนจึงควรส่งเสริมให้มนุษย์ได้ใช้ความรู้และวิทยาการที่คิดค้นได้เพื่อสร้างโลกในทางสันติเพื่อประโยชน์ของมนุษยชาติเอง นอกจากนี้เราทุกคนก็ควรจะดูแลรักษาสมดุลให้ร่างกายและจิตใจมีสุขภาพที่ดี มีความเข็มแข็งเพื่อให้สามารถใช้ประโยชน์จากสมองของมนุษย์ได้ยาวนานขึ้น
ภายหลังจากพิธีเปิดงาน รองนายกรัฐมนตรีและรัฐมนตรีว่ากระทรวงการต่างประเทศ และรัฐมนตรีว่าการกระทรวงการอุดมศึกษา วิทยาศาสตร์ วิจัยและนวัตกรรม ยังได้ร่วมเยี่ยมชมบูธที่จัดแสดงนิทรรศการของสถานเอกอัครราชทูตต่างประเทศ และหน่วยงานต่าง ๆ ที่เข้าร่วมงานในครั้งนี้ รวมทั้งให้กำลังใจแก่เด็กและเยาวชนที่มาร่วมงานจำนวนมาก
สำหรับรางวัล Prime Minister’s Science Award 2022 นั้น เพื่อเชิดชูเกียรติให้แก่เยาวชนและครูผู้สอนที่มีผลงานโดดเด่นระดับชาติในด้านด้านวิทยาศาสตร์และเทคโนโลยี ซึ่งจะเป็นแรงบันดาลใจให้เยาวชนและครูอื่น ๆ มุ่งมั่นพัฒนาฝีมือ และความคิดสร้างสรรค์ในการสร้างนวัตกรรมใหม่ ๆ เพื่อช่วยขับเคลื่อนประเทศไทยให้ก้าวหน้าต่อไป

ที่มา : https://www.thaigov.go.th/news/contents/details/57993