รัฐบาลไทย-ข่าวทำเนียบรัฐบาล-โครงการ ๙๙ ดวงตาเพื่อทหารกล้าถวายเป็นพระราชกุศล เนื่องในโอกาสมหามงคลเฉลิมพระชนมพรรษา ๙๐ พรรษา สมเด็จพระนางเจ้าสิริกิติ์ พระบรมราชินีนาถพระบรมราชชนนีพันปีหลวง ๑๒ สิงหาคม ๒๕๖๕


วันจันทร์ที่ 22 สิงหาคม 2565
โครงการ ๙๙ ดวงตาเพื่อทหารกล้าถวายเป็นพระราชกุศล เนื่องในโอกาสมหามงคลเฉลิมพระชนมพรรษา ๙๐ พรรษา สมเด็จพระนางเจ้าสิริกิติ์ พระบรมราชินีนาถพระบรมราชชนนีพันปีหลวง ๑๒ สิงหาคม ๒๕๖๕
จากพระมหากรุณาธิคุณของสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวงบำเพ็ญพระราชกรณียกิจที่สำคัญนานัปการ เพื่อประโยชน์สุขของปวงชนชาวไทยตลอดมา
ซึ่งล้วนคุณประโยชน์แก่ประเทศชาติอย่างอเนกอนันต์ โดยเฉพาะอย่างยิ่ง ทหารผ่านศึกผู้ซึ่งปฏิบัติหน้าที่ปกป้องเอกราชอธิปไตยของชาติไทยให้คงความเป็นเอกราชมาจนถึงทุกวันนี้ พระองค์ได้เสด็จพระราชดำเนินไปทรงเยี่ยมเยียนและพระราชทานสิ่งของอยู่เสมอ และเมื่อทหารเหล่านั้นได้รับบาดเจ็บ บางคนต้องสูญเสียอวัยวะจนกลายเป็นผู้พิการทุพพลภาพก็ยังทรงให้การสงเคราะห์ทหารผ่านศึกและครอบครัวเสมอมา ซึ่งในห้วงที่ผ่านมาองค์การสงเคราะห์ทหารผ่านตึก ได้สนองพระราชปณิธาน โดยจัดทำโครงการ "ความห่วงใยไร้พรหมแดน"เพื่อให้การดูแลสุขภาพ และให้การแนะนำด้านสุขภาพในเชิงรุกให้กับทหารผ่านศึกและครอบครัวในพื้นที่ห่างไกลและทุรกันดาร หรือเนื่องจากมีความพิการมีความยากลำบากในการเข้าถึงระบบบริการสุขภาพ เนื่องในโอกาสมหามงคลวันเฉลิมพระชนมพรรษา ๙๐ พรรษา สมเด็จพระนางเจ้าสิริกิติ์ พระบรมราชินีนาถพระบรมราชชนนีพันปีหลวง ในวันที่ ๑๒ สิงหาคม ๒๕๖๕ องค์การสงเคราะห์ทหารผ่านศึก ในพระบรมราชูปถัมภ์พร้อมด้วยสมาคมแม่บ้านองค์การสงเคราะห์ทหารผ่านศึกและโรงพยาบาลทหารผ่านศึก ได้ดำเนินการต่อยอดจากโครงการ "ความห่วงใยไร้พรหมแดน" โดยการจัดทำโครงการ "๙๙ ดวงตาเพื่อทหารกล้า ถวายเป็นพระราชกุศล" เพื่อให้บริการเปลี่ยนดวงตาเทียมและตรวจสุขภาพดวงตา โดยไม่เสียค่าใช้จ่ายใด ๆ ทั้งสิ้น องค์การสงเคราะห์ทหารผ่านศึก จึงขอเชิญชวนทหารผ่านศึกผู้สูญเสียดวงตา เข้ารับบริการ ณ โรงพยาบาลทหารผ่านศึก กรุงเทพมหานคร ภายใต้โครงการ "๙๙ ดวงตาเพื่อทหารกล้า ถวายเป็นพระราชกุศล"
ทหารผ่านศึกสามารถสอบถามรายละเอียดได้ที่กองจักษุ โสต ศอ นาสิก โรงพยาบาลทหารผ่านศึก โทร. 09 2246 7403 (ในวันและเวลาราชการ) นำทีมโดย แพทย์หญิง ปาจรีย์ ศรัยสวัสดิ์ และ แพทย์หญิง รณิภา ศิริบูรณะ

ที่มา : https://www.thaigov.go.th/news/contents/details/58270