รัฐบาลไทย-ข่าวทำเนียบรัฐบาล-โฆษกรัฐบาลขอบคุณ Russell Crowe โปรโมตการเปิดประเทศแบบปลอดภัย 1 พ.ย. นี้ ขณะที่”นายกฯ”แนะชูศิลปะไทย 5 ภาคในเวทีเคาท์ดาวน์ 2565


วันศุกร์ที่ 29 ตุลาคม 2564
พิมพ์
โฆษกรัฐบาลขอบคุณ Russell Crowe โปรโมตการเปิดประเทศแบบปลอดภัย 1 พ.ย. นี้  ขณะที่”นายกฯ”แนะชูศิลปะไทย 5 ภาคในเวทีเคาท์ดาวน์ 2565
โฆษกรัฐบาลขอบคุณ Russell Crowe ช่วยโปรโมตการเปิดประเทศแบบปลอดภัย 1 พ.ย. นี้  พร้อมเชิญชวนเดินทางมาเที่ยวไทย ขณะที่”นายกฯ”แนะกระทรวงการท่องเที่ยวฯ และททท. เชิญศิลปินระดับโลกแทนลิซ่า Blackpink พร้อมชูศิลปะไทย 5 ภาคในเวทีเคาท์ดาวน์ 2565
นายธนกร วังบุญคงชนะ โฆษกประจำสำนักนายกรัฐมนตรี กล่าวขอบคุณ นาย Russell Crowe อีกครั้ง แม้จะเดินทางออกนอกประเทศหลังจากเสร็จสิ้นการถ่ายทำภาพยนตร์ที่ประเทศไทย แต่ได้โพสต์ข้อความผ่านทวิตเตอร์ส่วนตัวใจความว่า "วันที่ 1 พ.ย. จะเป็นวันแรกที่ประเทศไทยเปิดรับนักท่องเที่ยวต่างชาติที่ได้รับวัคซีนครบ 2 โดส จาก 45 ประเทศ และเขตบริหารพิเศษฮ่องกงโดยไม่ต้องกักตัว พร้อมชื่นชมประเทศไทยที่มีสถานที่สวยงาม มีเสน่ห์และน่าสนใจจำนวนมาก ผู้คนให้การต้อนรับอย่างอบอุ่น เป็นกันเอง ขอเชิญชวนผู้ที่ถูกล็อกดาว์น  แยกกักหรือกักตัวรวมทั้งอื่น ๆ  กลับมาท่องเที่ยว" ซึ่งนอกจากจะเป็นการช่วยโปรโมตการท่องเที่ยวไทย ยังแสดงให้เห็นว่า นาย Russell Crowe มีความเชื่อมั่นและมั่นใจในมาตรการการเปิดประเทศแบบปลอดภัย Safety Entry และการท่องเที่ยวแบบไม่ต้องกักตัว Test and Go ของไทยตามแนวทางที่พลเอก ประยุทธ์ จันทร์โอชา  นายกรัฐมนตรีและรัฐมนตรีว่าการกระทรวงกลาโหมได้ให้ไว้ โดยจะเริ่ม 1 พ.ย. นี้ด้วย
โฆษกประจำสำนักนายกกล่าวกรณี ศิลปินลิซ่า Blackpink ไม่สามารถเข้าร่วมกิจกรรมงานเคาท์ดาวน์ปีใหม่ที่จะจัดขึ้นได้ เนื่องจากติดตารางงานที่กำหนดไว้ก่อนหน้าว่า นายกรัฐมนตรียังแสดงความเสียใจแต่เข้าใจ จึงได้มอบหมายให้รัฐมนตรีว่าการกระทรวงการท่องเที่ยวและกีฬา และการท่องเที่ยวแห่งประเทศไทย หารือเชิญศิลปินระดับโลกที่มีชื่อเสียงและเป็นที่รู้จักท่านอื่น ๆ ร่วมกิจกรรมแทน เพื่อเป็นการดึงดูดนักท่องเที่ยว พร้อมทั้งยังแนะให้มีการแสดง 5 ภาคเพิ่มเติม เพื่อแสดงถึงศิลปวัฒนธรรมของประเทศไทย ที่มีศักยภาพไม่แพ้ความมั่นคงและเศรษฐกิจ และเป็นที่ยอมรับในหลายประเทศด้วยเช่นกัน
ทั้งนี้  การท่องเที่ยวแห่งประเทศไทยมีแผนจะจัดกิจกรรม Reopen Thailand: Culture & Tourism Festival ในพื้นที่นำร่องการท่องเที่ยว และพื้นที่อื่น ๆ ทั่วประเทศ รวมการแสดงศิลปินพื้นบ้าน ศิลปินสาขาต่าง ๆ ทุกสังกัดทุกแนวเพลงตามนโยบายของนายกรัฐมนตรี พร้อมกับส่งเสริมการท่องเที่ยว ผ่านสถานที่ท่องเที่ยวและอาหารถิ่น กระตุ้นการท่องเที่ยวภายในประเทศ และตอบโจทย์การเปิดประเทศ และสนับสนุนการพลิกฟื้นเศรษฐกิจด้วย

ที่มา : https://www.thaigov.go.th/news/contents/details/47570