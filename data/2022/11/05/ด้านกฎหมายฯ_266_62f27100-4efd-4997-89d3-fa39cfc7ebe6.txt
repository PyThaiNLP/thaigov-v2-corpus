รัฐบาลไทย-ข่าวทำเนียบรัฐบาล-กระทรวงยุติธรรม จัดโครงการวิเคราะห์ผลการประเมิน เพื่อปรับปรุงองค์กรตามเกณฑ์คุณภาพการบริหารจัดการภาครัฐ ประจำปีงบประมาณ พ.ศ. ๒๕๖๕


วันพุธที่ 27 ตุลาคม 2564
พิมพ์
กระทรวงยุติธรรม จัดโครงการวิเคราะห์ผลการประเมิน เพื่อปรับปรุงองค์กรตามเกณฑ์คุณภาพการบริหารจัดการภาครัฐ ประจำปีงบประมาณ พ.ศ. ๒๕๖๕
กระทรวงยุติธรรม จัดโครงการวิเคราะห์ผลการประเมินเพื่อปรับปรุงองค์กรตามเกณฑ์คุณภาพการบริหารจัดการภาครัฐ ประจำปีงบประมาณ พ.ศ. ๒๕๖๕
วันจันทร์ที่ ๒๕ ตุลาคม ๒๕๖๔ เวลา ๑๓.๐๐ น. นางอรัญญา ทองน้ำตะโก รองปลัดกระทรวงยุติธรรม มอบนโยบายการยกระดับประสิทธิภาพการทำงานของสำนักงานปลัดกระทรวงยุติธรรม สู่การเป็นระบบราชการ ๔.๐ และกล่าวเปิดโครงการวิเคราะห์ผลการประเมินเพื่อปรับปรุงองค์กรตามเกณฑ์คุณภาพการบริหารจัดการภาครัฐ ประจำปีงบประมาณ พ.ศ. ๒๕๖๕ โดยมี ผู้อำนวยการกอง/สำนัก/ศูนย์ ในสังกัดสำนักงานปลัดกระทรวงยุติธรรม ผู้อำนวยการสำนักงานยุติธรรมจังหวัด ยุติธรรม​ธรรมจังหวัด และผู้เข้าร่วมโครงการทุกท่าน ซึ่งโครงการดังกล่าวจัดขึ้น ระหว่างวันที่ ๒๕ – ๒๖ ตุลาคม ๒๕๖๔ มีวัตถุประสงค์ เพื่อพัฒนาสำนักงานปลัดกระทรวงยุติธรรมตามกรอบแนวทางการยกระดับสู่การเป็นระบบราชการ ๔.๐ และส่งเสริมให้หน่วยงานภาครัฐมีการพัฒนาองค์การไปสู่ “ระบบราชการ ๔.๐” ที่มีการทำงานอย่างเปิดกว้าง เชื่อมโยงถึงกัน ยึดประชาชนเป็นศูนย์กลาง และเป็นองค์การที่มีขีดสมรรถนะสูงและทันสมัย
ในการนี้ รองปลัดกระทรวงยุติธรรม ได้กล่าวใจความสำคัญตอนหนึ่งว่า PMQA เป็นเครื่องมือหนึ่งในการช่วยวางระบบการจัดการที่ดี หากระบบงานดีก็จะกลายเป็นงานที่มีมาตรฐาน ลดขั้นตอน ลดระยะเวลา เพื่อนำเวลาที่เหลือพัฒนาระบบ พัฒนาองค์กร พัฒนาคน และมุ่งเน้นที่เป้าหมายขององค์กร มองถึงทรัพยากรขององค์กรที่มี เพื่อนำสิ่งเหล่านั้นสร้างคุณค่าให้กับประชาชน ให้ได้ประโยชน์อย่างคุ้มค่า
ทั้งนี้ ในปีงบประมาณ พ.ศ. ๒๕๖๔ สำนักงานปลัดกระทรวงยุติธรรม ได้คะแนนตัวชี้วัด PMQA ๔.๐ ถึง ๔๖๖.๕๖ คะแนน โดยสูงเป็นอันดับ ๑ ของหน่วยงานในสังกัดกระทรวงยุติธรรม พร้อมทั้งได้รับรางวัลเลิศรัฐ สาขาคุณภาพการบริหารจัดการภาครัฐ ๔.๐ ประจำปี พ.ศ. ๒๕๖๔ ในระดับก้าวหน้า (Advance) ดังนั้น ในปีงบประมาณ พ.ศ. ๒๕๖๕ จึงเป็นภารกิจที่ต้องก้าวให้ผ่านความท้าทายในการรักษาหรือยกระดับมาตรฐานการดำเนินงานให้สูงขึ้น  และปัจจุบันสำนักงานปลัดกระทรวงยุติธรรม อยู่ระหว่างการยกระดับสู่มาตรฐานศูนย์ราชการสะดวก (GECC) ซึ่งสอดคล้องและเชื่อมโยงกับการพัฒนาองค์กรสู่ระบบราชการ ๔.๐ ในมิติยึดประชาชนเป็นศูนย์กลาง โดยผลักดันการดำเนินงานร่วมกับผู้ตรวจราชการกระทรวงยุติธรรม ในการจัดทำแผนการตรวจราชการให้เป็นไปตามมาตรฐานศูนย์ราชการสะดวก ซึ่งกำหนดเป้าหมายให้สำนักงานยุติธรรมจังหวัดทุกพื้นที่ทั่วประเทศ ซึ่งมีงานบริการใกล้ชิดประชาชน สามารถยกระดับการบริการ ได้อย่างสะดวก รวดเร็ว เป็นมาตรฐานเดียวกันทั่วประเทศ

ที่มา : https://www.thaigov.go.th/news/contents/details/47392