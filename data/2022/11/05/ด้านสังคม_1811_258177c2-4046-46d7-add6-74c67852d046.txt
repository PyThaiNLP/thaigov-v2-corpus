รัฐบาลไทย-ข่าวทำเนียบรัฐบาล-พม. พร้อมช่วยเหลือผู้ถูกคุกคามทางเพศอย่างเต็มที่ เปิดหลายช่องทางบริการตลอด 24 ชม.


วันจันทร์ที่ 18 กรกฎาคม 2565
พม. พร้อมช่วยเหลือผู้ถูกคุกคามทางเพศอย่างเต็มที่ เปิดหลายช่องทางบริการตลอด 24 ชม.
พม. พร้อมช่วยเหลือผู้ถูกคุกคามทางเพศอย่างเต็มที่ เปิดหลายช่องทางบริการตลอด 24 ชม.
วันที่ 14 กรกฎาคม 2565 เวลา 11.00 น. นางสาวแรมรุ้ง วรวัธ รองปลัดกระทรวงการพัฒนาสังคมและความมั่นคงของมนุษย์ (รองปลัด พม.) ในฐานะโฆษกกระทรวงการพัฒนาสังคมและความมั่นคงของมนุษย์ เปิดเผยว่า ขณะนี้ มีการนำเสนอข่าวเกี่ยวกับการถูกคุกคามทางเพศในสังคมไทยอย่างต่อเนื่อง ซึ่งการก่อเหตุดังกล่าวสร้างความไม่ปลอดภัยต่อชีวิตและร่างกายของผู้เสียหาย นับเป็นหน้าที่และอำนาจตามกฎหมายของกระทรวง พม. โดยกรมกิจการสตรีและสถาบันครอบครัว (สค.) และกรมกิจการเด็กและเยาวชน (ดย.) ในการช่วยเหลือและคุ้มครองสวัสดิภาพผู้เสียหายที่ถูกคุกคามทางเพศ ทั้งนี้ นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์  (รมว.พม.) ได้ให้นโยบายมาโดยตลอดในการปฏิบัติตามกฎหมาย โดยไม่ต้องเกรงกลัวต่ออิทธิพลของบุคคลใด  และต้องดูแลผู้เสียหายทั้งทางกฎหมายและจิตวิทยาอย่างเต็มที่ โดยให้โอกาสทางกระบวนการยุติธรรมอย่างเท่าเทียม
นางสาวแรมรุ้ง กล่าวต่อไปว่า สำหรับการคุกคามทางเพศ หรือ Sexual Harassment เป็นการกระทำที่มีเจตนาไม่ดีต่อเพศตรงข้ามหรือเพศเดียวกัน ไม่ว่าจะเป็น 1) การแสดงออกทางวาจา ด้วยการพูดจาล่วงเกิน และการพูด เล่าเรื่องเกี่ยวกับเรื่องเพศ รวมถึงสัดส่วนของร่างกาย  2) กิริยาท่าทาง ด้วยการแทะโลมทางสายตา การจ้องมองส่วนต่างๆ ของร่างกาย  3) การสัมผัสทางร่างกาย ด้วยความพยายามใกล้ชิดโดยไม่จำเป็น แตะเนื้อต้องตัว โอบกอดร่างกายส่วนต่างๆ  และ 4) การส่งข้อความในเชิงอนาจาร  ด้วยการพิมพ์ข้อความในเชิงส่อไปทางเพศ รวมไปถึงการส่งรูปภาพร่างกายหรืออวัยวะเพศให้แก่ผู้อื่น
นางสาวแรมรุ้ง กล่าวเพิ่มเติมว่า ตนขอย้ำว่า กระทรวง พม. พร้อมให้ความช่วยเหลือและคุ้มครองผู้เสียหายที่ถูกคุกคามทางเพศ อย่างเต็มที่ โดยเราจะรักษาความลับของท่านทุกคน และขอให้ทุกท่านออกมาปกป้องสิทธิของตนเอง เพื่อร่วมกันสร้างสังคมที่ปลอดภัยและน่าอยู่สำหรับทุกคน ทั้งนี้ สามารถติดต่อขอความช่วยเหลือตลอด 24 ชั่วโมง ได้ที่ 1) สายด่วน พม. โทร. 1300  2) กรมกิจการสตรีและสถาบันครอบครัว (สค.)  3) กรมกิจการเด็กและเยาวชน (ดย.) 4) บ้านพักเด็กและครอบครัวทั่วประเทศ และ 5) Application คุ้มครองเด็ก

ที่มา : https://www.thaigov.go.th/news/contents/details/56964