รัฐบาลไทย-ข่าวทำเนียบรัฐบาล-สธ. ร่วมกับ สำนักงานทรัพย์สินพระมหากษัตริย์ และภาคีเครือข่าย จัดหน่วยแพทย์พระราชทาน ดูแลประชาชนในพื้นที่ จ.อุทัยธานี


วันพฤหัสบดีที่ 11 สิงหาคม 2565
สธ. ร่วมกับ สำนักงานทรัพย์สินพระมหากษัตริย์ และภาคีเครือข่าย จัดหน่วยแพทย์พระราชทาน ดูแลประชาชนในพื้นที่ จ.อุทัยธานี
กระทรวงสาธารณสุข ร่วมกับ สำนักงานทรัพย์สินพระมหากษัตริย์ คณะแพทย์ศาสตร์โรงพยาบาลรามาธิบดี จักษุแพทย์จิตอาสา จิตอาสานักเรียนทุนพระราชทาน ม.ท.ศ. และหน่วยงานภาคีทั้งภาครัฐและภาคเอกชน ออกหน่วยพระราชทาน ผ่าตัดต้อกระจก และหน่วยทันตกรรมเคลื่อนที่
กระทรวงสาธารณสุข ร่วมกับ สำนักงานทรัพย์สินพระมหากษัตริย์ คณะแพทย์ศาสตร์โรงพยาบาลรามาธิบดี จักษุแพทย์จิตอาสา จิตอาสานักเรียนทุนพระราชทาน ม.ท.ศ. และหน่วยงานภาคีทั้งภาครัฐและภาคเอกชน ออกหน่วยพระราชทาน ผ่าตัดต้อกระจก และหน่วยทันตกรรมเคลื่อนที่ เพื่อเฉลิมพระเกียรติพระบาทสมเด็จพระเจ้าอยู่หัว ทรงเจริญพระชนมพรรษา 70 พรรษา วันที่ 28 กรกฎาคม 2565 และเนื่องในโอกาสวันเฉลิมพระชนมพรรษาสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ทรงเจริญพระชนมพรรษา 90 พรรษา วันที่ 12 สิงหาคม 2565
วันนี้ (11 สิงหาคม 2565) ที่ โรงพยาบาลอุทัยธานี นายแพทย์เกียรติภูมิ วงศ์รจิต ปลัดกระทรวงสาธารณสุข เยี่ยมให้กำลังใจคณะแพทย์ พยาบาล จิตอาสา ที่ร่วมออกหน่วยพระราชทาน ผ่าตัดต้อกระจก และหน่วยทันตกรรมเคลื่อนที่ เพื่อเฉลิมพระเกียรติพระบาทสมเด็จพระเจ้าอยู่หัว ทรงเจริญพระชนมพรรษา 70 พรรษา วันที่ 28 กรกฎาคม 2565 และเนื่องในโอกาสวันเฉลิมพระชนมพรรษา สมเด็จพระนางเจ้าสิริกิติ์ พระบรมราชินีนาถพระบรมราชชนนีพันปีหลวง ทรงเจริญพระชนมพรรษา 90 พรรษา วันที่ 12 สิงหาคม 2565 พร้อมมอบถุงพระราชทานกับผู้ป่วยหลังผ่าตัดต้อกระจก โดยมี นายอำพน กิตติอำพน กรรมการทรัพย์สินพระมหากษัตริย์ และรองประธานกรรมการโครงการออกหน่วยพระราชทาน สำนักงานทรัพย์สินพระมหากษัตริย์ ร่วมตรวจเยี่ยม
นายแพทย์เกียรติภูมิ กล่าวว่า กระทรวงสาธารณสุข ได้ร่วมกับ สำนักงานทรัพย์สินพระมหากษัตริย์ คณะแพทย์ศาสตร์โรงพยาบาลรามาธิบดี จักษุแพทย์จิตอาสา จิตอาสานักเรียนทุนพระราชทาน ม.ท.ศ. และหน่วยงานภาคีทั้งภาครัฐและภาคเอกชน ออกหน่วยพระราชทานผ่าตัดต้อกระจก และหน่วยทันตกรรมเคลื่อนที่ ให้บริการประชาชนในพื้นที่จังหวัดอุทัยธานี เนื่องจากโรงพยาบาลอุทัยธานี มีจักษุแพทย์เพียง 2 คน ทำให้ผู้ป่วยต้องรอคอยการผ่าตัดเป็นเวลานาน อาจมีความเสี่ยงที่จะเกิดภาวะตาบอดและสายตาเลือนรางเพิ่มขึ้น การออกหน่วยครั้งนี้จะช่วยเพิ่มการเข้าถึงบริการ ลดระยะเวลารอคอยการผ่าตัด ลดภาวะตาบอดจากต้อกระจก ช่วยเพิ่มคุณภาพชีวิตการมองเห็นที่ดีแก่ผู้ป่วยได้มากขึ้น นอกจากนี้ ยังให้บริการทันตกรรมกับประชาชนทุกกลุ่มวัย อาทิ อุดฟัน ขูดหินปูน ถอนฟัน ผ่าฟันคุด รวมทั้งให้ความรู้เกี่ยวกับการดูแลสุขภาพช่องปาก เพื่อลดอัตราการเกิดโรคในช่องปากและมีสุขภาพช่องที่ดีขึ้น
โดยการออกหน่วยพระราชทานครั้งนี้ จัดขึ้นระหว่างวันที่ 10-12 สิงหาคม 2565 ณ โรงพยาบาลอุทัยธานี และศูนย์กีฬาเยาวชน เทศบาลเมืองอุทัยธานี มีเป้าหมายให้บริการผ่าตัดต้อกระจก 150 คน และทันตกรรม 120 คน โดยทีมแพทย์และเจ้าหน้าที่จาก สำนักงานทรัพย์สินพระมหากษัตริย์ คณะแพทยศาสตร์โรงพยาบาลรามาธิบดี หน่วยงานภาคีเครือข่ายและโรงพยาบาลอุทัยธานี รวม 150 คน สำหรับวันนี้จะให้บริการผ่าตัดต้อกระจก จำนวน 70 คน
************************************ 11 สิงหาคม 2565

ที่มา : https://www.thaigov.go.th/news/contents/details/57917