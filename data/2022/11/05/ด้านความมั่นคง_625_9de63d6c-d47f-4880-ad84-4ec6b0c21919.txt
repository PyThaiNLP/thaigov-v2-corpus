รัฐบาลไทย-ข่าวทำเนียบรัฐบาล-กระทรวงแรงงาน ส่งของขวัญปีใหม่ให้ผู้ใช้แรงงาน กู้เงินผ่านสหกรณ์ออมทรัพย์ดอกเบี้ยต่ำ วงเงิน 50 ล้าน


วันเสาร์ที่ 1 มกราคม 2565
พิมพ์
กระทรวงแรงงาน ส่งของขวัญปีใหม่ให้ผู้ใช้แรงงาน กู้เงินผ่านสหกรณ์ออมทรัพย์ดอกเบี้ยต่ำ วงเงิน 50 ล้าน
กระทรวงแรงงานมอบความสุขช่วงเทศกาลปีใหม่ ด้วยโครงการเงินกู้เพื่อพัฒนาคุณภาพชีวิตแรงงาน วงเงิน 50 ล้าน ดอกเบี้ยร้อยละ 0.50 ต่อปี ช่วยเหลือผู้ใช้แรงงานที่เป็นสมาชิกสหกรณ์ออมทรัพย์ในสถานประกอบกิจการและรัฐวิสาหกิจ กู้ผ่านสหกรณ์ออมทรัพย์ได้คนละ 1 แสนบาท
นายสุชาติ ชมกลิ่น รัฐมนตรีว่าการกระทรวงแรงงาน เปิดเผยว่า เทศกาลปีใหม่เป็นเทศกาลแห่งความสุขของพี่น้องแรงงานทุกคน และถือเป็นนิมิตรหมายอันดีในการส่งต่อความสุขให้ผู้ใช้แรงงานรัฐบาลโดยการนำของพลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม พร้อมทั้ง พลเอก ประวิตร วงษ์สุวรรณ รองนายกรัฐมนตรี ที่กำกับดูแลกระทรวงแรงงาน ได้เห็นชอบให้กระทรวงแรงงานจัดหาของขวัญปีใหม่เพื่อบรรเทาความเดือดร้อนและเป็นกำลังใจให้กับพี่น้องผู้ใช้แรงงาน โดยกระทรวงแรงงานได้มอบให้กรมสวัสดิการและคุ้มครองแรงงานออกประกาศคณะกรรมการบริหารกองทุนเพื่อผู้ใช้แรงงาน เรื่อง โครงการเงินกู้เพื่อพัฒนาคุณภาพชีวิตแรงงาน เพื่อช่วยเหลือให้ผู้ใช้แรงงานที่เป็นสมาชิกสหกรณ์ออมทรัพย์ในสถานประกอบกิจการ และรัฐวิสาหกิจสามารถเข้าถึงการบริการเงินกู้ของกองทุนเพื่อผู้ใช้แรงานในการนำไปลงทุนประกอบอาชีพเสริม เพื่อพัฒนารายได้แก่ตนเองและครอบครัว โดยประกาศนี้บังคับใช้ตั้งแต่วันที่ 2 มกราคม พ.ศ. 2565 เป็นต้นไป โครงการนี้มีวงเงินในการดำเนินโครงการ 50 ล้านบาท มีระยะเวลาในการยื่นคำขอกู้ตามโครงการ ตั้งแต่วันที่ 1 มกราคม - วันที่ 31 มีนาคม พ.ศ. 2565 หรือจนกว่าจะมีสหกรณ์ออมทรัพย์ใช้บริการครบตามวงเงินที่กำหนด ซึ่งสหกรณ์ออมทรัพย์ในสถานประกอบกิจการหรือในรัฐวิสาหกิจ สามารถยื่นคำขอกู้เงินจากกองทุนเพื่อผู้ใช้แรงงานตามโครงการนี้ เพื่อนำไปให้บริการเงินกู้แก่ผู้ใช้แรงงานที่เป็นสมาชิกสหกรณ์ออมทรัพย์ ได้ไม่เกินแห่งละ 10 ล้านบาท ในอัตราดอกเบี้ยร้อยละ 0.50 ต่อปี ระยะเวลาการส่งชำระคืนสูงสุดไม่เกิน 3 ปี โดยผ่อนส่งเงินต้นพร้อมดอกเบี้ยเงินกู้เป็นงวดรายเดือน พร้อมกันนี้ผู้ใช้แรงงานที่เป็นสมาชิกสหกรณ์ออมทรัพย์กู้ได้ไม่เกินคนละ 100,000 บาท
นายนิยม สองแก้ว อธิบดีกรมสวัสดิการและคุ้มครองแรงงาน กล่าวเพิ่มเติมว่า สหกรณ์ออมทรัพย์ที่ประสงค์เข้าร่วมโครงการ สามารถยื่นคำขอกู้เงินต่อกองทุนเพื่อผู้ใช้แรงงาน โดยมีคณะกรรมการดำเนินงานสหกรณ์ทั้งคณะและผู้ปฏิบัติหน้าที่ผู้จัดการสหกรณ์เป็นผู้ค้ำประกันการกู้เงิน ในส่วนของอัตราดอกเบี้ยเงินกู้ สหกรณ์ออมทรัพย์ที่เข้าร่วมโครงการ ต้องให้บริการเงินกู้กับสมาชิกโดยกำหนดอัตราดอกเบี้ยต่ำกว่าอัตราดอกเบี้ยประเภทเงินกู้สามัญที่เรียกเก็บจากสมาชิกไม่น้อยกว่าร้อยละ 2.25 ต่อปี และในกรณีที่มีปัญหาในการดำเนินการตามประกาศนี้ ให้นำเสนอคณะกรรมการบริหารกองทุนเพื่อผู้ใช้แรงงานพิจารณาเป็นกรณีไป ผลการพิจารณาของคณะกรรมการบริหารกองทุนเพื่อผู้ใช้แรงงานให้ถือเป็นที่สุด ทั้งนี้ หากมีข้อสงสัยเพิ่มเติมสามารถติดต่อ กองสวัสดิการแรงงาน กลุ่มงานกองทุนเพื่อผู้ใช้แรงงาน โทร 0 2660 2180

ที่มา : https://www.thaigov.go.th/news/contents/details/50124