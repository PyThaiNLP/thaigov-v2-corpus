รัฐบาลไทย-ข่าวทำเนียบรัฐบาล-รองปลัดกระทรวงยุติธรรม รับหนังสือจากตัวแทนกลุ่มศูนย์รวมประชาชนปกป้องสถาบัน กรณีห้ามสองนักโทษคดีการเมืองออกไปรักษาตัวที่ รพ.ธรรมศาสตร์ หวั่นนักโทษรายอื่นเอาอย่าง


วันศุกร์ที่ 27 สิงหาคม 2564
พิมพ์
รองปลัดกระทรวงยุติธรรม รับหนังสือจากตัวแทนกลุ่มศูนย์รวมประชาชนปกป้องสถาบัน กรณีห้ามสองนักโทษคดีการเมืองออกไปรักษาตัวที่ รพ.ธรรมศาสตร์ หวั่นนักโทษรายอื่นเอาอย่าง
รองปลัดกระทรวงยุติธรรม รับหนังสือจากตัวแทนกลุ่มศูนย์รวมประชาชนปกป้องสถาบัน กรณีห้ามสองนักโทษคดีการเมืองออกไปรักษาตัวที่ รพ.ธรรมศาสตร์ หวั่นนักโทษรายอื่นเอาอย่าง ย้ำโรงพยาบาลราชทัณฑ์มีมาตรฐาน พร้อมให้การดูแลเต็มที่และเท่าเทียมกันทุกคน
เวลา 09.00 น. ที่กระทรวงยุติธรรม นายวัลลภ นาคบัว รองปลัดกระทรวงยุติธรรมและโฆษกกระทรวงยุติธรรม รับหนังสือร้องเรียนจากกลุ่มศูนย์รวมประชาชนปกป้องสถาบัน กลุ่มประชาภักดิ์พิทักษ์สถาบัน ศูนย์ช่วยเหลือด้านกฎหมายผู้ถูกล่วงละเมิดทางสังคมออนไลน์ ชุดปฏิบัติการศรีสุริโยทัย และอาชีวะปกป้องสถาบัน โดยหนังสือร้องเรียนระบุว่า ตามที่มหาวิทยาลัยธรรมศาสตร์ได้ออกหนังสือขอความอนุเคราะห์รับตัว นายพริษฐ์ ชีวารักษ์ และนายสิริชัย นาถึง นักศึกษามหาวิยาลัยธรรมศาสตร์ ซึ่งเป็นผู้ต้องหาถูกคุมขังอยู่ในเรือนจำ ออกไปรักษาอาการติดเชื้อโควิด-19 ที่โรงพยาบาลธรรมศาสตร์ พร้อมกับแม่ของนายพริษฐ์ ที่เดินทางเข้ายื่นเรื่องขอให้ศาลมีคำสั่งส่งตัวไปรักษาที่อื่น จนเป็นที่วิพากษ์วิจารณ์ถึงความไม่เหมาะสมว่าอาจสร้างบรรทัดฐานที่ผิดและจะเกิดความไม่เป็นธรรมกับผู้ต้องขังรายอื่น ซึ่งพวกเรานั้นไม่เห็นด้วย เพราะบุคคลเหล่านี้กระทำผิดซ้ำซากในคดีเดิม โดยมีพฤติกรรมปลุกปั่นให้สังคมเกิดความแตกแยก รวมทั้งยังสวมบทบาทแกนนำม็อบออกประท้วงแบบเดิม ๆ แต่พุ่งประเด็นไปที่เรื่องสถาบันพระมหากษัตริย์อีกด้วยและหลายครั้งจงใจหมิ่นพระบรมเดชานุภาพในรูปแบบต่าง ๆ จนเป็นที่มาของการถูกดำเนินคดีไปแล้ว จนล่าสุดก็ยังกระทำในรูปแบบเดิมโดยไม่คำนึงถึงการประกันตัว จึงทำให้ศาลเพิกถอนการประกันตัวและถูกจับกุมอีกครั้ง ดังนั้นเราจึงเห็นควรให้ท่านทบทวนการพิจารณาและไม่ให้ความอนุเคราะห์ดังกล่าว เพื่อสร้างบรรทัดฐานที่ดีต่อสังคมต่อไป
นายวัลลภ เผยภายหลังรับหนังสือว่า หลังจากที่ได้อ่านหนังสือร้องเรียนแล้วทางกระทรวงยุติธรรมไม่ได้มีข้อขัดข้องใด ๆ ในข้อร้องเรียนกรณีการส่งตัวนักโทษไปรักษาตัวยังสถานที่อื่น เนื่องจากเมื่อศาลมีคำสั่งให้ควบคุมตัวผู้ต้องหาแม้จะอยู่ระหว่างพิจารณาคดีก็ตาม ทางกรมราชทัณฑ์มีหน้าที่ต้องควบคุมผู้ต้องขังทุกคนตามมาตรการอย่างเข้มงวด และเมื่อผู้ต้องขังมีอาการป่วยทั่วไปหรือติดเชื้อโควิดก็ต้องมีการดูแลรักษาทุกคนอย่างเต็มที่ด้วยความเท่าเทียม เสมอภาค และไม่เลือกปฏิบัติ  ทั้งนี้ ตนอยากย้ำว่าโรงพยาบาลราชทัณฑ์มีบุคลากรทางการแพทย์ อุปกรณ์ และการรักษาตามมาตรฐานสาธารณสุข ส่วนที่มีการเผยแพร่ข่าวว่าผู้ต้องขังบางคนมีสภาพที่ยากลำบาก การกิน การอยู่ รวมทั้งการรักษาไม่ได้มาตรฐานนั้น ทางกรมราชทัณฑ์ได้เคยยืนยันมาโดยตลอดแล้วว่าไม่เป็นความจริงทั้งสิ้น จึงขอฝากถึงพี่น้องประชาชนที่ได้รับข้อมูลข่าวสารผ่านทาง Facebook และสื่อสังคมออนไลน์ต่าง ๆ อย่าหลงเชื่อข้อมูลที่บิดเบือนหรือข้อมูลที่เป็นเท็จ และขอให้ติดตามข้อมูลข่าวสารจากกระทรวงยุติธรรมหรือกรมราชทัณฑ์ เนื่องจากการชี้แจงข้อมูลในทุกประเด็นของกรมราชทัณฑ์เป็นการนำเสนอข้อเท็จจริงที่เกิดขึ้นจริง พร้อมให้ตรวจสอบได้

ที่มา : https://www.thaigov.go.th/news/contents/details/45211