รัฐบาลไทย-ข่าวทำเนียบรัฐบาล-สำเร็จอย่างงดงาม การประชุมรัฐมนตรีการค้า APEC 2022 ทุกชาติหนุน เดินหน้าสู่ FTA เอเปคให้สำเร็จ


วันพุธที่ 25 พฤษภาคม 2565
สำเร็จอย่างงดงาม การประชุมรัฐมนตรีการค้า APEC 2022 ทุกชาติหนุน เดินหน้าสู่ FTA เอเปคให้สำเร็จ
......
นายจุรินทร์ ลักษณวิศิษฏ์ รองนายกรัฐมนตรี และรมว.พาณิชย์ เผยผลการประชุมรัฐมนตรีการค้าเอเปค 2022 ที่ไทยเป็นเจ้าภาพ จัดขึ้นระหว่างวันที่ 19 - 22 พ.ค. 65 ได้ปิดฉากลงแล้ว ถือว่าประสบความสำเร็จอย่างงดงาม ตามหัวข้อหลักที่ประเทศไทยได้กำหนดไว้ คือ “เปิดกว้างสร้างสัมพันธ์เชื่อมโยงกันสู่สมดุล” หรือ “Open. Connect. Balance.” ซึ่งเป็นไปตามเป้าหมายและบรรลุผลเป็นรูปธรรม ทั้งจากความเห็นของที่ประชุม และที่จะเกิดขึ้นต่อไปในอนาคต
.
ทุกเขตเศรษฐกิจเห็นร่วมกันที่จะนำเอเปคไปสู่การจัดทำความตกลงการค้าเสรีเอเปค (Free Trade Area of the Asia-Pacific: FTAAP) ให้เกิดขึ้น พร้อมตั้งคณะทำงานดำเนินการให้เกิดผลเป็นรูปธรรมยิ่งขึ้น
.
นอกจากนี้ ยังมุ่งเน้นสร้างสมดุลด้านสิ่งแวดล้อม พลังงานและการมีส่วนร่วมของทุกฝ่าย สัญญาณอีกข้อ ที่สะท้อนความสำเร็จของไทย ที่ทุกเขตเศรษฐกิจได้ยอมรับและสนับสนุน BCG Model ของไทย ให้เป็นวิสัยทัศน์สำคัญเพื่อขับเคลื่อนเศรษฐกิจของกลุ่มเขตเศรษฐกิจเอเปคในอนาคต
.
แม้การประชุมครั้งนี้จะไม่ได้สามารถออกแถลงการณ์ร่วมได้ แต่มั่นใจว่าทุกอย่างเดินหน้าไปได้ตามเป้าหมาย โดยจะมีผลลัพธ์ในรูปแถลงการณ์ของประธานการประชุมเอเปคในรูป Chair Statement แทน ซึ่งอยู่ระหว่างดำเนินการยกร่าง พร้อมเชิญทุกฝ่ายที่เกี่ยวข้องเข้ามามีส่วนร่วมและจะประกาศเป็นทางการในรูปเอกสารโดยเร็วที่สุด
.
ทั้งนี้ กลุ่มเอเปกประกอบด้วย สมาชิก 21 เขตเศรษฐกิจ ได้แก่ ออสเตรเลีย บรูไน แคนาดา ชิลี จีน จีนฮ่องกง อินโดนีเซีย ญี่ปุ่น เกาหลีใต้ มาเลเซีย เม็กซิโก นิวซีแลนด์ ปาปัวนิวกินี เปรู ฟิลิปปินส์ รัสเซีย สิงคโปร์ จีนไทเป ไทย สหรัฐฯ และเวียดนาม
#ไทยคู่ฟ้า #ร่วมต้านโควิด19
-------------------

ที่มา : https://www.thaigov.go.th/news/contents/details/54973