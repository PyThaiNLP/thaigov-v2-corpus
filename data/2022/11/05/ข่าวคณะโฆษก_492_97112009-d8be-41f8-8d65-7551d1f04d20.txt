รัฐบาลไทย-ข่าวทำเนียบรัฐบาล-โฆษกรัฐบาลย้ำ "นายกฯ และรัฐบาล" ประกาศจุดยืน ยืนยันไม่สนับสนุนแก้ไขมาตรา 112 โดยเด็ดขาด


วันพุธที่ 10 พฤศจิกายน 2564
โฆษกรัฐบาลย้ำ "นายกฯ และรัฐบาล" ประกาศจุดยืน ยืนยันไม่สนับสนุนแก้ไขมาตรา 112 โดยเด็ดขาด
โฆษกรัฐบาลย้ำ "นายกฯ และรัฐบาล" ประกาศจุดยืน ยืนยันไม่สนับสนุนแก้ไขมาตรา 112 โดยเด็ดขาด
นายธนกร วังบุญคงชนะ โฆษกประจำสำนักนายกรัฐมนตรี กล่าวว่า จากกรณีที่มีกระแสเรียกร้องจากบุคคลบางกลุ่มเสนอให้แก้ไขกฎหมายมาตรา 112  ที่ผ่านมา พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม รวมถึงคณะรัฐบาล ได้ประกาศจุดยืนอย่างชัดเจนและแน่วแน่ หลายครั้ง ไม่สนับสนุนการแก้ไขและการยกเลิกประมวลกฎหมายอาญา มาตรา 112  ยืนยันรัฐบาลบริหารประเทศโดยยึดหลักชาติ ศาสนา และพระมหากษัตริย์ ทั้งนี้ สถาบันพระมหากษัตริย์เป็นหนึ่งในเสาหลักที่สำคัญของชาติไทย และไม่ควรนำมาเป็นประเด็นในการแบ่งข้างให้เกิดความแตกแยกในสังคม และยังถือเป็นหน้าที่ของคนไทยทุกคนในการปกป้อง ชาติ ศาสนา พระมหากษัตริย์ ซึ่งเป็นเสาหลักและศูนย์รวมใจของคนไทยทั้งชาติ
"นับแต่อดีตจนมาถึงปัจจุบัน สถาบันกษัตริย์นับว่ามีคุณูปการอย่างหาที่สุดมิได้ ทั้งยังเป็นสถาบันที่ก่อเกิดศิลปวัฒนธรรม ขนบธรรมเนียม ประเพณีอันดีงามให้แก่คนในชาติ ทุกพระองค์เปี่ยมด้วยน้ำพระทัยที่ทรงคำนึงถึงประโยชน์สุขของประชาชน พระมหากษัตริย์ไทยทุกรัชกาลในแต่ละยุคสมัย ได้ทรงอุทิศพระองค์ ปฏิบัติพระราชกรณียกิจเพื่อความเจริญรุ่งเรืองของประเทศชาติและประชาชน ดังนั้น รัฐธรรมนูญจึงให้การรับรองหลักการปกครองในระบอบประชาธิปไตยและประเพณีการปกครองที่เหมาะสมกับสถานการณ์และลักษณะสังคมไทย อันมีพระมหากษัตริย์ทรงเป็นพระประมุข  ผู้ใดจะละเมิดมิได้" นาย ธนกร กล่าว
.............................................

ที่มา : https://www.thaigov.go.th/news/contents/details/48049