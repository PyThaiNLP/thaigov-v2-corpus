รัฐบาลไทย-ข่าวทำเนียบรัฐบาล-ครั้งแรกของโลก เชื่อมโยงระบบการชำระเงินระบบพร้อมเพย์ (PromptPay) ของไทย และระบบเพย์นาว (PayNow) ของสิงคโปร์


วันอังคารที่ 22 มิถุนายน 2564
พิมพ์
ครั้งแรกของโลก เชื่อมโยงระบบการชำระเงินระบบพร้อมเพย์ (PromptPay) ของไทย และระบบเพย์นาว (PayNow) ของสิงคโปร์
ครั้งแรกของโลก เชื่อมโยงระบบการชำระเงินระบบพร้อมเพย์ (PromptPay) ของไทย และระบบเพย์นาว (PayNow) ของสิงคโปร์ รัฐบาลเดินหน้าพัฒนานวัตกรรมและความเชื่อมโยงในภูมิภาค ต่อยอดการขยายตัวเพื่อฟื้นฟูเศรษฐกิจ
นายอนุชา บูรพชัยศรี โฆษกประจำสำนักนายกรัฐมนตรีเปิดเผยว่า จากกรณีการเปิดตัวการเชื่อมโยงระบบการชำระเงินระหว่างประเทศไทยและประเทศสิงคโปร์ ผ่านความร่วมมือระหว่างธนาคารแห่งประเทศไทย (ธปท.) และธนาคารกลางสิงคโปร์ (Monetary Authority of Singapore: MAS) เป็นอีกตัวอย่างความสำเร็จของการผลักดันด้านการพัฒนาทางนวัตกรรมเพื่อเพิ่มความเชื่อมโยงในภูมิภาค ซึ่งพลเอกประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหมได้ให้นโยบายในการดำเนินการเพื่อพัฒนาความร่วมมือระหว่างประเทศ โดยเฉพาะอย่างยิ่งด้านเศรษฐกิจเพื่อต่อยอดรองรับการฟื้นฟูเศรษฐกิจให้กลับมาเข้มแข็งกว่าเดิม
โดยเป็นครั้งแรกของโลกที่มีการเชื่อมโยงระบบการชำระเงินรายย่อยของ 2 ประเทศ ได้แก่ ระบบพร้อมเพย์ (PromptPay) ของประเทศไทย และระบบเพย์นาว (PayNow) ของประเทศสิงคโปร์ ซึ่งผู้ใช้บริการของธนาคารพาณิชย์ที่ร่วมให้บริการชาวไทยและสิงคโปร์สามารถโอนเงินระหว่างประเทศได้ในจำนวนไม่เกิน 1,000 ดอลลาร์สิงคโปร์ หรือ 25,000 บาท ต่อวัน ผ่านแอปพลิเคชันของธนาคารพาณิชย์ที่ร่วมให้บริการ ผ่านหมายเลขโทรศัพท์มือถือของผู้รับโอน ไม่จำเป็นต้องใส่ข้อมูลอื่นเหมือนบริการโอนเงินระหว่างประเทศทั่วไป บริการนี้จะช่วยให้ผู้โอนสามารถโอนเงินได้อย่างรวดเร็ว ปลอดภัย ทำได้ทุกที่ทุกเวลาเสมือนกับการโอนเงินภายในประเทศ และใช้เวลาประมาณ 1-2 นาที เร็วกว่าการโอนเงินระหว่างประเทศส่วนใหญ่ในปัจจุบันซึ่งใช้เวลาเฉลี่ย 1 - 2 วัน
โฆษกฯ กล่าวว่าเป็นความสำเร็จของไทยในการเป็นผู้นำด้านการเชื่อมโยงโครงสร้างพื้นฐานด้านระบบการชำระเงินของประเทศต่าง ๆ ในอาเซียน ทั้งนี้ เชื่อมั่นว่าความสำเร็จนี้จะขยายผลต่อยอดรองรับ และเป็นเครื่องมืออำนวยความสะดวกให้ SMEs และการขยายตัวทางธุรกิจระหว่างประเทศ

ที่มา : https://www.thaigov.go.th/news/contents/details/42905