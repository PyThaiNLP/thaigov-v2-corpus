รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม ร่วมยินดี มอบประกาศนียบัตร ผู้จบหลักสูตรการบริหารงานยุติธรรมระดับสูง ชี้ การพัฒนาบุคลากร เป็นเรื่องสำคัญ เพราะเป็นกลไกหลักขับเคลื่อนกระบวนการยุติธรรม


วันพฤหัสบดีที่ 11 สิงหาคม 2565
พิมพ์
รัฐมนตรีว่าการกระทรวงยุติธรรม ร่วมยินดี มอบประกาศนียบัตร ผู้จบหลักสูตรการบริหารงานยุติธรรมระดับสูง ชี้ การพัฒนาบุคลากร เป็นเรื่องสำคัญ เพราะเป็นกลไกหลักขับเคลื่อนกระบวนการยุติธรรม
รัฐมนตรีว่าการกระทรวงยุติธรรม ร่วมยินดี มอบประกาศนียบัตร ผู้จบหลักสูตรการบริหารงานยุติธรรมระดับสูง ชี้ การพัฒนาบุคลากร เป็นเรื่องสำคัญ เพราะเป็นกลไกหลักขับเคลื่อนกระบวนการยุติธรรม
วันที่ 10 สิงหาคม 2565 นายสมศักดิ์  เทพสุทิน รัฐมนตรีว่าการกระทรวงยุติธรรม เปิดเผยว่า ตนได้เป็นประธานมอบประกาศนียบัตร และเข็มวิทยฐานะการบริหารงานยุติธรรม ประจำปีงบประมาณ 2565 ของสำนักงานกิจการยุติธรรม ให้แก่ผู้ที่สำเร็จการฝึกอบรมหลักสูตรการบริหารงานยุติธรรมระดับสูง รุ่นที่ 13 (ยธส. 13) หลักสูตรการบริหารงานยุติธรรมระดับกลาง รุ่นที่ 17 (ยธก.17) และผู้ทำคุณประโยชน์ด้านกระบวนการยุติธรรม รวมจำนวน 113 คน โดยมี นางพงษ์สวาท กายอรุณสุทธิ์ ปลัดกระทรวงยุติธรรม ว่าที่ร้อยตรี ธนกฤต จิตรอารีย์รัตน์ เลขานุการรัฐมนตรีว่าการกระทรวงยุติธรรม นายธนวัชร นิติกาญจนา ที่ปรึกษารัฐมนตรีว่าการกระทรวงยุติธรรม พันตำรวจโท พงษ์ธร ธัญญสิริ ผู้อำนวยการสำนักงานกิจการยุติธรรม และผู้บริหารสำนักงานกิจการยุติธรรม เข้าร่วม
โดยนายสมศักดิ์ กล่าวว่า การที่สำนักงานกิจการยุติธรรม ได้ดำเนินการพัฒนาบุคลากรในกระบวนการยุติธรรม ถือเป็นเรื่องที่มีความสำคัญและเหมาะสม เนื่องจากบุคลากรเป็นกลไกหลักในการขับเคลื่อนและพัฒนากระบวนการยุติธรรมของประเทศ และการพัฒนาบุคลากรเพื่อสร้างเครือข่ายความร่วมมือระหว่างหน่วยงาน นับเป็นจุดเริ่มต้นของการเสริมสร้างประสิทธิภาพในการบริหารงาน การดำเนินงานโดยอาศัยความร่วมมือร่วมใจของนักบริหารงานยุติธรรม รวมถึงนักบริหารจากภาคเอกชน
นายสมศักดิ์ กล่าวอีกว่า ผลงานวิชาการที่ได้จากหลักสูตรดังกล่าวในครั้งนี้ ถือเป็นข้อเสนอแนะในการพัฒนากระบวนการยุติธรรม ที่สอดรับกับการเปลี่ยนแปลงในบริบทของสังคมโลก โดยการนำนวัตกรรมมาปรับใช้ในการบริการประชาชนในด้านต่างๆ รวมถึงการอำนวยความยุติธรรม และหวังว่าผู้ที่ได้เข้าอบรมจะสามารถบูรณาการการทำงานร่วมกัน เพื่อยกระดับการอำนวยความยุติธรรมให้แก่ประชาชนได้อย่างทั่วถึง และเท่าเทียม
ขณะที่ พันตำรวจโท พงษ์ธร  กล่าวว่า การพัฒนาบุคลากรในกระบวนการยุติธรรม เป็นอีกหนึ่งภารกิจของสำนักงานกิจการยุติธรรม โดยได้ดำเนินการในรูปแบบการฝึกอบรม ผ่านหลักสูตรต่างๆ เพื่อพัฒนาบุคลากรจากหน่วยงานในกระบวนการยุติธรรม หน่วยงานบังคับใช้กฎหมาย และหน่วยงานที่เกี่ยวข้อง พร้อมส่งเสริมให้การบริหารองค์กรในกระบวนการยุติธรรมเป็นไปในทิศทางเดียวกัน และส่งเสริมการเป็นผู้นำการบริหารราชการยุคใหม่ ด้วยแนวคิดเชิงบูรณาการ

ที่มา : https://www.thaigov.go.th/news/contents/details/57892