รัฐบาลไทย-ข่าวทำเนียบรัฐบาล-กสร. แก้ไขระเบียบคณะกรรมการกองทุนสงเคราะห์ลูกจ้าง ช่วยบรรเทาความเดือดร้อนของลูกจ้าง เข้าถึงสิทธิ สะดวกและรวดเร็วขึ้น


วันจันทร์ที่ 9 สิงหาคม 2564
พิมพ์
กสร. แก้ไขระเบียบคณะกรรมการกองทุนสงเคราะห์ลูกจ้าง ช่วยบรรเทาความเดือดร้อนของลูกจ้าง เข้าถึงสิทธิ สะดวกและรวดเร็วขึ้น
กสร. แก้ไขระเบียบคณะกรรมการกองทุนสงเคราะห์ลูกจ้างว่าด้วยการจ่ายเงินสงเคราะห์ อัตราเงินที่จะจ่ายและระยะเวลาการจ่าย พ.ศ. 2560 เพื่อสร้างความสะดวก รวดเร็ว ในการให้บริการแก่ผู้รับบริการขอรับเงินสงเคราะห์จากกองทุนสงเคราะห์ลูกจ้าง
นางโสภา เกียรตินิรชา รองอธิบดีและโฆษกกรมสวัสดิการและคุ้มครองแรงงาน (กสร.) กล่าวว่า นายสุชาติ ชมกลิ่น รัฐมนตรีว่าการกระทรวงแรงงาน มีความห่วงใยลูกจ้างซึ่งถูกเลิกจ้างและไม่ได้รับเงินค่าชดเชยจากนายจ้าง เมื่อจะยื่นเรื่องขอใช้สิทธิรับเงินช่วยเหลือบรรเทาความเดือดร้อนจากเงินกองทุนสงเคราะห์ลูกจ้าง ก็ติดระเบียบที่ต้องปฏิบัติตามขั้นตอนซึ่งใช้ระยะเวลานาน จึงสั่งการให้กรมสวัสดิการและคุ้มครองแรงงานพิจารณาแก้ไขระเบียบที่เกี่ยวข้องเพื่อให้ลูกจ้างได้รับการบรรเทาความเดือดร้อน สามารถเข้าถึงสิทธิการขอรับการสงเคราะห์ได้โดยสะดวกและรวดเร็ว กรมสวัสดิการและคุ้มครองแรงงานจึงนำเรื่องเสนอคณะกรรมการกองทุนสงเคราะห์ลูกจ้าง ดำเนินการแก้ไขเพิ่มเติมระเบียบคณะกรรมการกองทุนสงเคราะห์ลูกจ้าง ว่าด้วยการจ่ายเงินสงเคราะห์ อัตราเงินที่จะจ่ายและระยะเวลาการจ่าย พ.ศ. 2560 (ฉบับที่ 3) โดยมีประเด็นสำคัญ ได้แก่ กรณีนายจ้างนำคำสั่งพนักงานตรวจแรงงานไปยื่นอุทธรณ์ต่อศาลแรงงานจะต้องรอคำสั่งพนักงานตรวจแรงงานเป็นที่สุดลูกจ้างจึงมีสิทธิขอรับเงินสงเคราะห์จากกองทุนสงเคราะห์ลูกจ้าง ซึ่งได้แก้ไขระเบียบดังกล่าวเป็นลูกจ้างสามารถยื่นขอรับเงินสงเคราะห์ โดยไม่ต้องรอคำสั่งพนักงานตรวจแรงงานเป็นที่สุด และขยายระยะเวลาการยื่นขอรับเงินสงเคราะห์ เดิมลูกจ้างต้องยื่นขอรับเงินสงเคราะห์ภายใน 1 ปี นับแต่วันที่คำสั่งพนักงานตรวจแรงงานเป็นที่สุด แก้ไขระเบียบเป็น ลูกจ้างสามารถยื่นขอรับเงินสงเคราะห์ภายใน 2 ปี นับแต่วันที่คำสั่งพนักงานตรวจแรงงานเป็นที่สุด นอกจากนี้ยังเพิ่มช่องทางการยื่นคำขอรับเงินกองทุนสงเคราะห์ลูกจ้างผ่านระบบอิเล็กทรอนิกส์ โดยลูกจ้างสามารถยื่นคำขอรับเงินสงเคราะห์ต่อพนักงานตรวจแรงงาน ณ ท้องที่ใดก็ได้ และการรักษาสิทธิในการยื่นคำขอรับเงินสงเคราะห์ เดิมลูกจ้างจะต้องมารับเงินสงเคราะห์ภายใน 60 วัน นับตั้งแต่วันที่ทราบผลการพิจารณาจ่ายเงินสงเคราะห์หากไม่มารับเงินภายใน 60 วัน สิทธิการรับเงินสงเคราะห์นั้นเป็นอันระงับ แก้ไขระเบียบดังกล่าวเป็น กรณีลูกจ้างไม่สามารถมารับเงินภายใน 60 วัน ลูกจ้างสามารถยื่นคำขอรับเงินสงเคราะห์ใหม่ได้ภายใน 1 ปี ซึ่งขณะนี้ ปลัดกระทรวงแรงงานได้ลงนามในระเบียบฉบับที่ได้แก้ไขปรับปรุงแล้ว และนำเสนอไปยังสำนักงานเลขาธิการคณะรัฐมนตรีเพื่อประกาศในราชกิจจานุเบกษาต่อไป ทั้งนี้ ระเบียบนี้จะมีผลบังคับตั้งแต่วันถัดจากวันประกาศในราชกิจจานุเบกษาเป็นต้นไป
โฆษก กสร. กล่าวเพิ่มเติมว่า การแก้ไขระเบียบคณะกรรมการกองทุนสงเคราะห์ลูกจ้างในครั้งก็เพื่อให้ลูกจ้างได้รับการบรรเทาความเดือดร้อนได้อย่างรวดเร็ว สามารถเข้าถึงสิทธิการขอรับเงินสงเคราะห์อย่างทั่วถึงและเพื่ออำนวยความสะดวกในการให้บริการแก่ผู้รับบริการขอรับเงินสงเคราะห์จากกองทุนสงเคราะห์ลูกจ้าง

ที่มา : https://www.thaigov.go.th/news/contents/details/44573