รัฐบาลไทย-ข่าวทำเนียบรัฐบาล-กรมการขนส่งทางบก เปิดประชุมรับฟังความคิดเห็นร่างประกาศกำหนดเกณฑ์มาตรฐานและวิธีการตรวจวัดค่าควันดำจากท่อไอเสียของรถตามกฎหมายว่าด้วยรถยนต์และกฎหมายว่าด้วยการขนส่งทางบก


วันศุกร์ที่ 21 มกราคม 2565
กรมการขนส่งทางบก เปิดประชุมรับฟังความคิดเห็นร่างประกาศกำหนดเกณฑ์มาตรฐานและวิธีการตรวจวัดค่าควันดำจากท่อไอเสียของรถตามกฎหมายว่าด้วยรถยนต์และกฎหมายว่าด้วยการขนส่งทางบก
ปรับเกณฑ์มาตรฐานค่าควันดำรถยนต์และรถขนส่ง เพิ่มประสิทธิภาพในการควบคุมมลพิษ แก้ไขปัญหาฝุ่นละออง PM 2.5
นางพรรณี พุ่มพันธ์ รองอธิบดีกรมการขนส่งทางบก กระทรวงคมนาคม เปิดเผยว่า กรมการขนส่งทางบก (ขบ.) ได้มีการประชุมรับฟังความคิดเห็น (ร่าง) ประกาศกรมการขนส่งทางบก เรื่อง กำหนดเกณฑ์มาตรฐานและวิธีการตรวจวัดค่าควันดำจากท่อไอเสียของรถตามกฎหมายว่าด้วยรถยนต์ พ.ศ. …. และ (ร่าง) ประกาศกรมการขนส่งทางบก เรื่อง กำหนดเกณฑ์มาตรฐานและวิธีการตรวจวัดค่าควันดำจากท่อไอเสียของรถตามกฎหมายว่าด้วยการขนส่งทางบก พ.ศ. …. เพื่อสร้างความเข้าใจการปรับเกณฑ์มาตรฐานค่าควันดำของรถตามกฎหมายว่าด้วยรถยนต์และรถตามกฎหมายว่าด้วยการขนส่งทางบก รวมทั้งรับฟังความคิดเห็นจากหน่วยงานภาครัฐที่เกี่ยวข้องและผู้ประกอบการ โดยมี กรมควบคุมมลพิษ ผู้ประกอบการขนส่งผู้โดยสาร ผู้ประกอบการขนส่งสินค้า สถานตรวจสภาพรถ และบริษัทผู้ผลิตรถ เข้าร่วมประชุมรับฟังความคิดเห็นการบังคับใช้ร่างประกาศกรมการขนส่งทางบกดังกล่าว ผ่านสื่ออิเล็กทรอนิกส์ทางแอปพลิเคชัน Zoom Online
โดยเหตุผลในการยกร่างประกาศกรมการขนส่งทางบกดังกล่าว เนื่องจากกระทรวงทรัพยากรธรรมชาติและสิ่งแวดล้อม ได้ออกประกาศกระทรวงทรัพยากรธรรมชาติและสิ่งแวดล้อม เรื่อง กำหนดมาตรฐานค่าควันดำของรถยนต์ที่ใช้เครื่องยนต์แบบจุดระเบิดด้วยการอัด พ.ศ. 2564 เพื่อปรับปรุงการกำหนดมาตรฐานค่าควันดำของรถยนต์ที่ใช้เครื่องยนต์แบบจุดระเบิดด้วยการอัดเพิ่มประสิทธิภาพในการควบคุมมลพิษ แก้ไขปัญหาฝุ่นละออง PM 2.5 จากแหล่งกำเนิดมลพิษประเภทรถยนต์ และเป็นไปตามมาตรฐานสากล ดังนั้น เพื่อให้การตรวจวัดค่าควันดำจากท่อไอเสียของรถสอดคล้องและเป็นมาตรฐานเดียวกันกับประกาศกระทรวงทรัพยากรธรรมชาติและสิ่งแวดล้อม ขบ. จึงได้ดำเนินการยก (ร่าง) ประกาศกรมการขนส่งทางบก เรื่อง กำหนดเกณฑ์มาตรฐานและวิธีการตรวจวัดค่าควันดำจากท่อไอเสียของรถตามกฎหมายว่าด้วยรถยนต์ พ.ศ. …. และ (ร่าง) ประกาศกรมการขนส่งทางบก เรื่อง กำหนดเกณฑ์มาตรฐานและวิธีการตรวจวัดค่าควันดำจากท่อไอเสียของรถตามกฎหมายว่าด้วยการขนส่งทางบก พ.ศ. …. แทนประกาศกรมการขนส่งทางบกฉบับเดิม ซึ่งมีสาระสำคัญ คือ การปรับเกณฑ์มาตรฐานค่าควันดำของรถตามกฎหมายว่าด้วยรถยนต์และรถตามกฎหมายว่าด้วยการขนส่งทางบก จากเดิมค่าควันดำสูงสุดไม่เกิน 50% เป็นค่าควันดำสูงสุดไม่เกิน 40% เมื่อตรวจวัดควันดำด้วยเครื่องมือตรวจวัดควันดำระบบกระดาษกรอง และเมื่อตรวจวัดควันดำด้วยเครื่องมือตรวจวัดควันดำระบบความทึบแสง จากเดิมค่าควันดำสูงสุดไม่เกิน 45% เป็นค่าควันดำสูงสุดไม่เกิน 30% โดยประกาศดังกล่าวจะมีผลบังคบใช้วันที่ 13 เมษายน 2565 ซึ่งเกณฑ์มาตรฐานค่าควันดำนี้จะนำมาใช้กับการตรวจควันดำทั้งการตรวจสภาพรถ ณ สำนักงานขนส่งทั่วประเทศ สถานตรวจสภาพรถ (ตรอ.) และการตรวจควันดำบนถนนสายหลักและสายรองทั่วประเทศ
รองอธิบดีกรมการขนส่งทางบก กล่าวเพิ่มเติมว่า การประชุมรับฟังความคิดเห็นในวันนี้ เพื่อให้ผู้ประกอบการทราบถึงการปรับเกณฑ์มาตรฐานค่าควันดำ และให้ผู้ประกอบการเพิ่มความเข้มงวดในการบำรุงรักษาเครื่องยนต์ไม่ให้ก่อปัญหาควันดำที่เกิดจากการเผาไหม้ที่ไม่สมบูรณ์ของเครื่องยนต์ อันเป็นไปตามเกณฑ์มาตรฐานที่กฎหมายกำหนด รวมทั้งได้รับฟังข้อคิดเห็นและข้อเสนอแนะจากทั้งหน่วยงานภาครัฐและผู้ประกอบการ เพื่อนำมาพิจารณาปรับปรุงร่างประกาศกรมการขนส่งทางบกให้มีความเหมาะสม สอดคล้องกับเจตนารมณ์ในการแก้ไขปัญหาฝุ่นละออง PM 2.5 โดยการลดสาเหตุการเกิดมลพิษจากการเผาไหม้ของเครื่องยนต์

ที่มา : https://www.thaigov.go.th/news/contents/details/50739