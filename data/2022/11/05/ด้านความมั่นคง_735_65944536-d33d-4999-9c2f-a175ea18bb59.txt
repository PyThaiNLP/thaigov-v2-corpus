รัฐบาลไทย-ข่าวทำเนียบรัฐบาล-ลูกจ้าง ไทยยูไนเตด เฟรม เฮ! รมว.เฮ้ง เร่ง กสร.จ่ายเงินสงเคราะห์ กรณีโควิดเพิ่ม 217,800 บาท


วันอังคารที่ 15 กุมภาพันธ์ 2565
พิมพ์
ลูกจ้าง ไทยยูไนเตด เฟรม เฮ! รมว.เฮ้ง เร่ง กสร.จ่ายเงินสงเคราะห์ กรณีโควิดเพิ่ม 217,800 บาท
รมว.เฮ้ง ไม่ทอดทิ้งพี่น้องแรงงาน สั่ง กรมสวัสดิการและคุ้มครองแรงงาน (กสร.) เร่งจ่ายเงินกองทุนสงเคราะห์ลูกจ้าง กรณี COVID-19 เพิ่ม 217,800 บาท แก่อดีตลูกจ้างบริษัท ไทยยูไนเตด เฟรม จำกัด 22 ราย ณ สำนักงานสวัสดิการและคุ้มครองแรงงานจังหวัดฉะเชิงเทรา
นายสุชาติ ชมกลิ่น รัฐมนตรีว่าการกระทรวงแรงงาน เปิดเผยว่า ผลกระทบจากโรคติดเชื้อไวรัสโคโรนา 2019 (COVID-19) ทำให้พี่น้องแรงงานถูกเลิกจ้างเนื่องจากสถานประกอบกิจการต้องปิดกิจการสาเหตุจากได้รับผลกระทบจากการแพร่ระบาดของโรคติดเชื้อไวรัสโคโรนา 2019 และบริษัทฯ ไม่สามารถจ่ายค่าชดเชยตามที่กฎหมายกำหนดได้ พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม และพลเอก ประวิตร วงษ์สุวรรณ รองนายกรัฐมนตรี ที่กำกับดูแลกระทรวงแรงงาน เล็งเห็นถึงความเดือดร้อนของประชาชน พร้อมได้ให้ความห่วงใยกับกลุ่มลูกจ้างบริษัท ไทยยูไนเตด เฟรม จำกัด จึงกำชับให้กระทรวงแรงงานเร่งดำเนินการช่วยเหลือลูกจ้างในกรณี COVID-19 ตามระเบียบคณะกรรมการกองทุนสงเคราะห์ลูกจ้าง ว่าด้วย การจ่ายเงินสงเคราะห์ อัตราเงินที่จะจ่ายและระยะเวลาการจ่ายกรณีการระบาดของโรคติดเชื้อไวรัสโคโรนา 2019 (Coronavirus Disease (COVID-19)) พ.ศ.2564 ที่ปรับเพิ่มอัตราการจ่ายเงินสงเคราะห์ ให้กับลูกจ้างที่ถูกเลิกจ้าง โดยในวันที่ 21 มกราคม 2565 อดีตลูกจ้างบริษัท ไทยยูไนเตด เฟรม จำกัด ได้ยื่นแบบคำขอรับเงินสงเคราะห์จากกองทุนสงเคราะห์ลูกจ้าง กรณีการระบาดของโรคติดเชื้อไวรัสโคโรนา 2019 และในวันที่ 15 กุมภาพันธ์ 2565 กรมสวัสดิการและคุ้มครองแรงงานได้จ่ายเงินสงเคราะห์จากกองทุนสงเคราะห์ลูกจ้าง กรณีการระบาดของโรคติดเชื้อไวรัสโคโรนา 2019 แก่อดีตลูกจ้างบริษัท ไทยยูไนเตด เฟรม จำกัด จำนวน 22 ราย เป็นเงินรายละ 9,900 บาท เป็นเงินทั้งสิ้น 217,800 บาท ณ สำนักงานสวัสดิการและคุ้มครองแรงงานจังหวัดฉะเชิงเทรา
นายนิยม สองแก้ว อธิบดีกรมสวัสดิการและคุ้มครองแรงงาน กล่าวเพิ่มเติมว่า อดีตลูกจ้างบริษัท ไทยยูไนเตด เฟรม จำกัด ได้กล่าวชื่นชมกระทรวงแรงงาน และกรมสวัสดิการและคุ้มครองแรงงานที่ช่วยให้คำปรึกษาตั้งแต่การยื่นคำร้อง (คร.7) ต่อพนักงานตรวจแรงงาน จนถึงการยื่นคำร้องเพื่อขอรับเงินสงเคราะห์จากกองทุนสงเคราะห์ลูกจ้าง กรณีการระบาดของโรคติดเชื้อไวรัสโคโรนา 2019 กระทั่งได้รับเงินสงเคราะห์ลูกจ้างที่ได้ช่วยบรรเทาความเดือดร้อน อำนวยความสะดวก ตลอดจนให้ความรู้ด้านกฎหมายเพื่อให้ลูกจ้างทุกคนได้รับสิทธิตามที่กฎหมายแรงงานกำหนดได้อย่างทั่วถึง

ที่มา : https://www.thaigov.go.th/news/contents/details/51617