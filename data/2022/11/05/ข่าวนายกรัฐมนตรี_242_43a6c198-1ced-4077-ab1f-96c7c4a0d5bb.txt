รัฐบาลไทย-ข่าวทำเนียบรัฐบาล-นายกรัฐมนตรีกล่าวคำปราศรัยเนื่องในวันคนพิการสากล ประจำปี 2564 มุ่งมั่นพัฒนาสร้างให้ประเทศไทยเป็น “สังคมแห่งโอกาส” เยียวยาดูแลคนกลุ่มเปราะบาง ย้ำ “ไม่ทิ้งใครไว้ข้างหลัง”


วันศุกร์ที่ 3 ธันวาคม 2564
พิมพ์
นายกรัฐมนตรีกล่าวคำปราศรัยเนื่องในวันคนพิการสากล ประจำปี 2564 มุ่งมั่นพัฒนาสร้างให้ประเทศไทยเป็น “สังคมแห่งโอกาส” เยียวยาดูแลคนกลุ่มเปราะบาง ย้ำ “ไม่ทิ้งใครไว้ข้างหลัง”
นายกรัฐมนตรีกล่าวคำปราศรัยเนื่องในวันคนพิการสากล ประจำปี 2564 มุ่งมั่นพัฒนาสร้างให้ประเทศไทยเป็น “สังคมแห่งโอกาส” เยียวยาดูแลคนกลุ่มเปราะบาง ย้ำ “ไม่ทิ้งใครไว้ข้างหลัง”
วันนี้ (3 ธันวาคม 2564) พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม กล่าวคำปราศรัย เนื่องใน “วันคนพิการสากล ประจำปี 2564” เพื่อส่งความระลึกและความปรารถนาดีถึงคนพิการทุกท่าน โดยองค์การสหประชาชาติ กำหนดประเด็นหลัก ในปี 2564 ว่า “คนพิการร่วมนำการเปลี่ยนแปลงเพื่อการเข้าถึงโดยสะดวกถ้วนหน้า สู่โลกใหม่หลังโควิด - 19 อย่างยั่งยืน” โดยมุ่งเน้นและให้ความสำคัญต่อการมีส่วนร่วมของคนพิการในการป้องกัน พัฒนา และฟื้นฟูสังคมให้กลับคืนสู่สภาวะปกติภายหลังจากการแพร่ระบาดของเชื้อไวรัสโคโรนา 2019
นายกรัฐมนตรีกล่าวว่า ที่ผ่านมา รัฐบาลให้ความสำคัญในการพัฒนาศักยภาพทรัพยากรมนุษย์ของประเทศทุกคน และมีเจตนารมณ์มุ่งมั่นที่จะสร้างสังคมไทยให้เป็น “สังคมแห่งโอกาส” มีความเสมอภาคและเท่าเทียมกันในทุก ๆ ด้าน รวมทั้งสร้างความมั่นคงทางเศรษฐกิจและสังคมคุณภาพ โดยไม่ทอดทิ้งใครไว้ข้างหลัง โดยเฉพาะการดูแลคนพิการให้เข้าถึงสิทธิ สวัสดิการ และการได้รับการพัฒนาศักยภาพในทุก ๆ ด้านไปพร้อมกัน เพื่อให้มีคุณภาพชีวิตที่ดี สามารถอยู่ในสังคมได้อย่างมีความสุข
พร้อมกันนี้ รัฐบาลยังได้ออกมาตรการต่าง ๆ เพื่อช่วยเหลือเยียวยาคนพิการอย่างต่อเนื่อง ทั้งในห้วงสถานการณ์การแพร่ระบาดของเชื้อไวรัสโคโรนา 2019 เช่น การพักชำระหนี้เงินกู้ยืมจากกองทุนส่งเสริมและพัฒนาคุณภาพชีวิตคนพิการ ระยะเวลา 2 ปี การกูยืมเงินกองทุนฯ คนพิการ (ฉุกเฉิน) คนละไม่เกิน 10,000 บาท โดยไม่ต้องมีผู้ค้ำประกัน และไม่มีดอกเบี้ย การขยายอายุบัตรประจำตัวคนพิการกรณีหมดอายุ ออกไปอีก 6 เดือน นับตั้งแต่บัตรประจำตัวคนพิการหมดอายุ การจัดตั้งโรงพยาบาลสนามสำหรับคนพิการ การช่วยเหลือคนพิการที่ติดเชื้อ และมีความเสี่ยงสูง ผ่านโครงการ “เรามีเรา” การช่วยเหลือเยียวยาคนพิการที่ติดเชื้อ คนละ 3,000 บาท และส่งเสริมให้คนพิการได้รับการฉีดวัคซีนป้องกันโควิด – 19
นายกรัฐมนตรียังกล่าวว่า ในปี 2565 รัฐบาลมีแผนที่จะขับเคลื่อนงานด้านคนพิการใน 3  ประเด็นหลัก คือ
1. การให้ความช่วยเหลือคนพิการกลุ่มเปราะบาง โดยการพัฒนาระบบการสำรวจความเป็นอยู่ของคนพิการและครอบครัว ผ่านกลไกการมีส่วนร่วมของภาครัฐ ภาคประชาสังคม และเครือข่ายอาสาสมัครทั่วประเทศ เพื่อให้คนพิการเข้าถึงระบบสวัสดิการที่พึงได้รับ พร้อมทั้งสนับสนุนกลไกครอบครัวอุปการะให้แก่คนพิการที่ไม่มีผู้ดูแล
2. การปฏิรูปการขึ้นทะเบียนคนพิการ เพื่อให้คนพิการได้รับสิทธิ สวัสดิการ และความช่วยเหลือได้อย่างครอบคลุม ทั่วถึง โดยการพัฒนาแอปพลิเคชันแสดงตัวตนของคนพิการ หรือ “บัตรประจำตัวคนพิการดิจิทัล” ประเทศไทยถือเป็นประเทศในลำดับต้น ๆ ที่มีการใช้บัตรประจำตัวคนพิการดิจิทัล ซึ่งจะมีการเปิดใช้งานอย่างเป็นทางการในวันคนพิการสากลปีนี้
3. การพัฒนาระบบและศักยภาพคนพิการ เพื่อให้คนพิการมีงานทำ สามารถรองรับอาชีพในยุคดิจิทัล และการดำเนินชีวิตวิถีใหม่ โดยร่วมกับ Depa อบรมหลักสูตรออนไลน์การเป็น Youtuber หลักสูตรออนไลน์อื่น ๆ และหลักสูตรการขายบน platform ร่วมกับ LAZADA เพื่อเป็นการสร้างอาชีพให้คนพิการมีโอกาสทำงานยุคใหม่ในด้านปัญญาประดิษฐ์ รวมทั้งให้ความสำคัญเรื่องโมเดลเศรษฐกิจสู่การพัฒนาที่ยั่งยืน ซึ่งจะมีการพัฒนาศูนย์พัฒนาศักยภาพคนพิการให้เป็นศูนย์นำร่องเรื่องการเกษตร เพื่อเป็นการฝึกอาชีพให้กับคนพิการ  ทั้งนี้  เพราะทุกคนถือเป็นพลังสำคัญที่สามารถพัฒนาประเทศชาติให้เจริญก้าวหน้าไปด้วยกัน
......................

ที่มา : https://www.thaigov.go.th/news/contents/details/49042