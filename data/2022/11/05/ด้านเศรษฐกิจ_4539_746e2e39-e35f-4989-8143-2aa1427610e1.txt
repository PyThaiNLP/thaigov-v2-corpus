รัฐบาลไทย-ข่าวทำเนียบรัฐบาล-ก.อุตฯ แจงราคาน้ำตาลทรายยังไม่มีการเปลี่ยนแปลง พร้อมติดตามสถานการณ์อย่างใกล้ชิด ไม่ให้เกิดภาวะน้ำตาลในประเทศขาดแคลน


วันเสาร์ที่ 23 กรกฎาคม 2565
พิมพ์
ก.อุตฯ แจงราคาน้ำตาลทรายยังไม่มีการเปลี่ยนแปลง พร้อมติดตามสถานการณ์อย่างใกล้ชิด ไม่ให้เกิดภาวะน้ำตาลในประเทศขาดแคลน
ก.อุตฯ แจงราคาน้ำตาลทรายยังไม่มีการเปลี่ยนแปลง
พร้อมติดตามสถานการณ์อย่างใกล้ชิด ไม่ให้เกิดภาวะน้ำตาลในประเทศขาดแคลน
นายสุริยะ จึงรุ่งเรืองกิจ รัฐมนตรีว่าการกระทรวงอุตสาหกรรม เปิดเผยว่า การกำหนดราคาน้ำตาลทรายในส่วนของกระทรวงอุตสาหกรรม ณ ขณะนี้ยังไม่มีการเปลี่ยนแปลง โดยราคาน้ำตาลทรายขาวและน้ำตาลทรายขาวบริสุทธิ์หน้าโรงงานที่ใช้ในการคำนวณราคาอ้อย ฤดูการผลิตปี 2564/65 ยังคงราคาเดิมอยู่ที่ 17.25 บาท/กิโลกรัม และ 18.25 บาท/กิโลกรัม ตามลำดับ ส่วนการประกาศกำหนดราคาน้ำตาลเพื่อจำหน่ายในประเทศสำหรับฤดูการผลิตปี 2565/66 ขณะนี้สำนักงานคณะกรรมการอ้อยและน้ำตาลทรายอยู่ระหว่างการรวบรวมข้อมูลต้นทุนการผลิตอ้อยและต้นทุนการผลิตน้ำตาลทราย และจะมีการประชุมเพื่อดำเนินขั้นตอนการกำหนดราคาในประเทศอีกครั้งหนึ่งตามองค์ประกอบของการคำนวณราคาที่เปลี่ยนแปลงไป อย่างไรก็ตาม กระทรวงอุตสาหกรรมจะติดตามสถานการณ์กลไกราคาน้ำตาลอย่างใกล้ชิดเพื่อไม่ให้เกิดผลกระทบต่อผู้บริโภค และขอยืนยันว่าปีนี้มีปริมาณน้ำตาลมากเพียงพอที่จะไม่เกิดการขาดแคลนอย่างแน่นอน ในเรื่องนี้ได้สั่งการให้ปลัดกระทรวงอุตสาหกรรม และสำนักงานคณะกรรมการอ้อยและน้ำตาลทรายให้เข้าไปดูแลและติดตามสถานการณ์เพื่อไม่ให้เกิดผลกระทบกับผู้บริโภค

ที่มา : https://www.thaigov.go.th/news/contents/details/57176