รัฐบาลไทย-ข่าวทำเนียบรัฐบาล-โฆษกรัฐบาล เผย "นายกฯ" พอใจยอดผู้ติดเชื้อค่อยๆลดลงต่อเนื่องวันนี้ต่ำกว่าหมื่น และจำนวนผู้เสียชีวิตลดลงต่อเนื่องต่ำ 100 สามวันต่อเนื่อง รัฐบาลลุยฉีดนักเรียนวันนี้ เผยพร้อมขาย ATK ชุดละ 40 บาท เริ่ม 18 ต.ค. นี้


วันจันทร์ที่ 4 ตุลาคม 2564
โฆษกรัฐบาล เผย "นายกฯ"  พอใจยอดผู้ติดเชื้อค่อยๆลดลงต่อเนื่องวันนี้ต่ำกว่าหมื่น และจำนวนผู้เสียชีวิตลดลงต่อเนื่องต่ำ 100 สามวันต่อเนื่อง รัฐบาลลุยฉีดนักเรียนวันนี้ เผยพร้อมขาย ATK ชุดละ 40 บาท เริ่ม 18 ต.ค. นี้
โฆษกรัฐบาล เผย "นายกฯ"  พอใจยอดผู้ติดเชื้อค่อยๆลดลงต่อเนื่องวันนี้ต่ำกว่าหมื่น  และจำนวนผู้เสียชีวิตลดลงต่อเนื่องต่ำ100  สามวันต่อเนื่อง  รัฐบาลลุยฉีดนักเรียนวันนี้  เผยพร้อมขาย ATK ชุดละ 40 บาท เริ่ม 18 ต.ค. นี้ ฝากประชาชนดูแลตนเองเคร่งครัดต่อเนื่อง
นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า สถานการณ์ผู้ติดเชื้อโควิด-19 ประจำวันนี้ (4 ตุลาคม 2564) พบผู้ติดเชื้อรายใหม่จำนวน 9,930 คน และหายป่วยกลับบ้าน 12,336 ราย ทำให้มียอดผู้ป่วยสะสมตั้งแต่ 1 เม.ย. 2564 จำนวน 1,618,499 และยอดหายป่วยสะสม 1,493,077 ราย  ขณะเดียวกันจำนวนผู้เสียชีวิตต่ำกว่า 100 ราย  ต่อเนื่อง 3 วันติดต่อกัน สะท้อนความบริหารสถานการณ์โควิด -19 ของรัฐบาลและความร่วมมือร่วมใจของบุคลากรทางการแพทย์ และประชาชนทุกภาคส่วนได้เป็นอย่างดี
ทั้งนี้ ผลสัมฤทธิ์ที่ผ่านมาตั้งแต่ วันที่ 30 ก.ย. – 4 ต.ค. 2564 ตัวเลขยอดผู้ติดเชื้อและเสียชีวิตอยู่ในเกณฑ์ลดลง โดย วันที่ 30 ก.ย. ติดเชื้อ 11,646 ราย/เสียชีวิต 107 ราย วันที่ 1 ต.ค. ติดเชื้อ 11,754/เสียชีวิต 123 ราย วันที่ 2 ต.ค. ติดเชื้อ11,375/เสียชีวิต 87 ราย วันที่ 3 ต.ค. ติดเชื้อ 10,828/เสียชีวิต 77 ราย และ วันที่ 4 ต.ค. ติดเชื้อ 9,930/ เสียชีวิต 97 ราย
นอกจากนี้ วันนี้ยังได้เริ่มฉีดวัคซีนไฟเซอร์ให้กับนักเรียน อายุ 12-18 ปีแล้ว เพื่อเตรียมความพร้อมก่อนเปิดภาคเรียนในเดือนพ.ย. ขณะเดียวกัน องค์การเภสัชกรรม เดินหน้าตามข้อสั่งการของ พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม  เตรียมขายชุดตรวจ ATK สำหรับประชาชน ในราคา 40 บาท เริ่ม 18 ต.ค. นี้ ผ่านร้านขายยาขององค์การเภสัชกรรม 8 สาขาทั่วกรุงเทพ ระยะแรก 2 ล้านชุด   เพื่อให้ประชาชนเข้าถึงชุดตรวจเร็ว ATK ในราคาที่เหมาะสม จับต้องได้
โฆษกรัฐบาลยังกล่าวต่อว่า พลเอก ประยุทธ์  จันทร์โอชา  นายกรัฐมนตรีและรัฐมนตรีว่าการกระทรวงกลาโหม ได้แสดงความชื่นชมที่ประชาชนมีการปรับตัวและทยอยออกมาใช้ชีวิตแบบวิถีใหม่กันแล้ว  โดยภายหลังการปรับมาตรการของ ศบค. ให้ผ่อนคลายกิจกรรม/กิจการต่างๆ สามารถกลับมาเปิดให้บริการได้เมื่อวันที่ 1 ตุลาคมที่ผ่านมา ผู้ประกอบการปฏิบัติตามมาตรการ COVID-Free Setting และป้องกันตัวเองแบบสูงสุดครอบจักรวาล Universal Prevention ประกอบกับการที่รัฐบาลเดินหน้าฉีดวัคซีนตามแผน ทำให้ยอดผู้ติดเชื้อเริ่มค่อย ๆ ลดลงอย่างต่อเนื่อง  เห็นผลสัมฤทธิ์อย่างเป็นรูปธรรม  โดยเฉพาะอย่างยิ่งจำนวนผู้เสียชีวิตต่ำกว่า 100 ราย  ต่อเนื่อง 3 วันติดต่อกัน
"ยอดผู้ป่วยติดเชื้ออยู่ในระดับลดลง   ขอบคุณความร่วมมือร่วมใจของพี่น้องประชาชนที่ปฏิบัติตามมาตรการ COVID-Free Setting และ Universal Prevention จนเห็นผลสัมฤทธิ์ รัฐบาลกำลังเร่งเดินหน้าฉีดวัคซีนให้กับทุกกลุ่มตามแผน โดยวันนี้ได้เริ่มฉีดวัคซีนไฟเซอร์ให้กับนักเรียน อายุ 12-18 ปีแล้ว และเตรียมขายชุดตรวจ ATK สำหรับประชาชน ในราคา 40 บาท เริ่ม 18 ต.ค. นี้ ผ่านร้านขายยาขององค์การเภสัชกรรม 8 สาขาทั่วกรุงเทพ ระยะแรก 2 ล้านชุด และจะจัดหาเข้ามาเรื่อย ๆ ทั้งนี้  ในส่วนของวัคซีนทางเลือกโมเดอร์นา จำนวน 1.9 ล้านโดส มีการเปลี่ยนแปลงกำหนดการในการส่งมอบจากเดือน ต.ค. เป็น เดือน พ.ย. ซึ่งทางบริษัท ซิลลิค ฟาร์มา จำกัด ได้ออกมาชี้แจงสาเหตุแล้วซึ่งจะเร่งรัดส่งมอบวัคซีนที่มีคุณภาพให้แก่ประเทศไทยโดยเร็วที่สุด มั่นใจว่ารัฐบาลเดินมาถูกทางแล้ว สถานการณ์จะคลี่คลายอีกในไม่ช้า ขอให้ทุกคนเชื่อมั่นและดูแลตัวเองเคร่งครัดต่อไป" นายธนกร กล่าว
....................................

ที่มา : https://www.thaigov.go.th/news/contents/details/46529