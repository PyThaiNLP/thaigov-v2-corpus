รัฐบาลไทย-ข่าวทำเนียบรัฐบาล-โฆษกรัฐบาลสวน “เพื่อไทย” เลิกท่องบทรัฐบาลสืบทอดอำนาจ ย้ำสูตรหาร 500 ไม่ใช่อำนาจสั่งการนายกฯ แต่เสียงส่วนใหญ่สภาฯ เห็นชอบ เหน็บเผด็จการรัฐสภามีแค่ในสมัยรัฐบาลเพื่อไทย


วันพฤหัสบดีที่ 7 กรกฎาคม 2565
พิมพ์
โฆษกรัฐบาลสวน “เพื่อไทย” เลิกท่องบทรัฐบาลสืบทอดอำนาจ ย้ำสูตรหาร 500 ไม่ใช่อำนาจสั่งการนายกฯ แต่เสียงส่วนใหญ่สภาฯ เห็นชอบ เหน็บเผด็จการรัฐสภามีแค่ในสมัยรัฐบาลเพื่อไทย
โฆษกรัฐบาลสวน “เพื่อไทย” เลิกท่องบทรัฐบาลสืบทอดอำนาจ ย้ำสูตรหาร 500 ไม่ใช่อำนาจสั่งการนายกฯ แต่เสียงส่วนใหญ่สภาฯ เห็นชอบ เหน็บเผด็จการรัฐสภามีแค่ในสมัยรัฐบาลเพื่อไทย
วันที่ 7 กรกฎาคม 2565 นายธนกร วังบุญคงชนะ โฆษกประจำสำนักนายกรัฐมนตรี กล่าวถึงกรณีที่พรรคเพื่อไทยออกแถลงการณ์ระบุว่า ผู้มีอำนาจในรัฐบาลต้องการให้เปลี่ยนแปลงระบบการเลือกตั้งกลับไปเป็นระบบจัดสรรปันส่วนผสมเพื่อสืบทอดอำนาจของตนต่อไปว่า พรรคเพื่อไทยไม่ควรจินตนาการแล้วทึกทักเอาเองว่าเป็นอย่างนั้นอย่างนี้ เรื่องสูตรคำนวณนั้นไม่ใช่เรื่องที่ท่านนายกฯ จะไปสั่งการอะไรได้ เป็นเรื่องที่สภาฯ ต้องพิจารณากันเอง ที่สำคัญ แม้แต่พรรคก้าวไกลซึ่งเป็นฝ่ายค้านด้วยกันกับพรรคเพื่อไทยก็ยังโหวตสนับสนุนร่างพระราชบัญญัติประกอบรัฐธรรมนูญว่าด้วยการเลือกตั้ง ส.ส. (ฉบับที่ ..) พ.ศ. .... ที่ว่าด้วยวิธีการคำนวณ ส.ส.บัญชีรายชื่อ ซึ่งให้ใช้จำนวน 500 คนหาค่าเฉลี่ยเลย แสดงให้เห็นว่าพรรคก้าวไกลเองก็ทราบดีว่าเจตนาของพรรคเพื่อไทยที่ออกมาคัดค้านแบบหัวชนฝานั้นมีอะไรแอบแฝงใช่หรือไม่ ดังนั้น เมื่อฝ่ายค้านด้วยกันเองยังรู้เท่าทันพรรคเพื่อไทย ก็ไม่อยากให้พรรคเพื่อไทยสร้างความสับสนให้กับประชาชนในเรื่องนี้อีกต่อไป
“ยืนยันว่าเรื่องนี้รัฐบาลโดยเฉพาะท่านนายกฯ ไม่ได้มีส่วนเกี่ยวข้องหรือสั่งการใดๆ อย่างที่พรรคเพื่อไทยกล่าวหา หากพรรคเพื่อไทยยังคงเอาแต่ท่องบทว่าเรื่องนี้เป็นการฝ่าฝืนรัฐธรรมนูญเพื่อสืบทอดอำนาจ ผมมองว่าเป็นความเห็นที่สิ้นคิดมากควรใช้สมองส่วนหน้าคิดบ้าง ทั้งนี้พรรคเพื่อไทยควรรับฟังเสียงส่วนใหญ่ของสภาฯ ด้วย เพราะเรื่องนี้เป็นความเห็นของเสียงส่วนใหญ่ในสภาฯ ไม่ได้เป็นเผด็จการรัฐสภาเหมือนในสมัยรัฐบาลพรรคเพื่อไทยอย่างแน่นอน” นายธนกร กล่าว

ที่มา : https://www.thaigov.go.th/news/contents/details/56648