รัฐบาลไทย-ข่าวทำเนียบรัฐบาล-นายกรัฐมนตรียืนยันรัฐบาลดำเนินการแก้ปัญหาราคาสินค้าอย่างต่อเนื่อง วอนขอความร่วมมือผู้ประกอบการปรับราคาสินค้าให้เหมาะสมเป็นไปตามมาตรการบังคับของกระทรวงพาณิชย์


วันศุกร์ที่ 29 เมษายน 2565
พิมพ์
นายกรัฐมนตรียืนยันรัฐบาลดำเนินการแก้ปัญหาราคาสินค้าอย่างต่อเนื่อง วอนขอความร่วมมือผู้ประกอบการปรับราคาสินค้าให้เหมาะสมเป็นไปตามมาตรการบังคับของกระทรวงพาณิชย์
นายกรัฐมนตรียืนยันรัฐบาลดำเนินการแก้ปัญหาราคาสินค้าอย่างต่อเนื่อง วอนขอความร่วมมือผู้ประกอบการปรับราคาสินค้าให้เหมาะสมเป็นไปตามมาตรการบังคับของกระทรวงพาณิชย์ สอดคล้องกับภาวะเงินเฟ้อและต้นทุนการผลิต
วันนี้ (29 เมษายน 2565) เวลา 10.00 น. ณ ทำเนียบรัฐบาล นายธนกร วังบุญคงชนะ โฆษกประจำสำนักนายกรัฐมนตรี เผย พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม กล่าวถึงการดูแลช่วยเหลือราคาสินค้าปัจจุบันที่มีราคาสูงขึ้นว่า ที่ผ่านมารัฐบาลได้มีการดูแลช่วยเหลือประชาชนผ่านมาตรการต่าง ๆ อย่างต่อเนื่องเพื่อบรรเทาความเดือดร้อนที่เกิดขึ้น รวมทั้งจะมีการพิจารณาหามาตรการที่เหมาะสมในการช่วยเหลือไม่ให้ราคาต้นทุนสูงจนเกินไปและส่งผลต่อราคาขายที่จะสูงขึ้นโดยดำเนินการภายใต้งบประมาณที่มีอยู่อย่างจำกัดให้เกิดประโยชน์สูงสุดและเป็นไปอย่างมีประสิทธิภาพ พร้อมทั้ง นายกรัฐมตรี ยืนยันว่ารัฐบาลไม่เคยหยุดนิ่งที่จะแก้ไขปัญหาที่เกิดขึ้นทั้งเรื่องของแรงงาน ค่าแรง ตลอดจนราคาพลังงานต่าง ๆ โดยให้นโยบายและแนวทางกับหน่วยงานที่เกี่ยวข้องทุกกระทรวงไปแล้วเพื่อหามาตรการที่เหมาะสมเสนอนายกรัฐมนตรีเพื่อพิจารณาในการดูแลช่วยเหลือบรรเทาความเดือดร้อนให้กับประชาชนให้ได้มากที่สุดสอดคล้องงบประมาณที่มีอยู่โดยคำนึงต้องไม่สร้างภาระในวันข้างหน้า สิ่งสำคัญขณะนี้คือทำอย่างไรให้ประชาชนดำรงชีวิตอยู่รอดและปลอดภัยจากโควิด-19 และใช้ชีวิตอยู่อย่างพอเพียงตามศักยภาพของแต่ละบุคคล พร้อมกันนี้ นายกรัฐมนตรี ย้ำว่าต้องมีการปรับเปลี่ยนนโยบายให้สอดคล้องกับการเปลี่ยนแปลงของสถานการณ์โลกและบริบทต่าง ๆ ที่เกิดขึ้น โดยนำสถานการณ์ที่เกิดขึ้นในปัจจุบันมาเป็นบทเรียน เพราะโลกมีการเปลี่ยนแปลงตลอดเวลา ทั้งทางภูมิศาสตร์ ความสัมพันธ์ระหว่างประเทศ สิ่งแวดล้อม อย่างไรก็ตามรัฐบาลได้มีการวางแผนในการดำเนินการด้านนโยบายเพื่อพร้อมรับกับการเปลี่ยนแปลงที่จะเกิขึ้ในอนาคตด้วย ทั้งนี้ ขอความร่วมมือผู้ประกอบการปรับราคาสินค้าให้เหมาะสมเป็นไปตามมาตรการบังคับของกระทรวงพาณิชย์ ย้ำการปรับราคาสินค้าต้องสอดคล้องกับภาวะเงินเฟ้อและต้นทุนการผลิตด้วย
.......................

ที่มา : https://www.thaigov.go.th/news/contents/details/54064