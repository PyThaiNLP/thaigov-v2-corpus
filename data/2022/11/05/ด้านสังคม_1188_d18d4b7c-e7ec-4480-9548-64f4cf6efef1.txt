รัฐบาลไทย-ข่าวทำเนียบรัฐบาล-รมว.พม. เปิดอบรม "พลเมืองดี (Active Citizen Leadership)" ย้ำสร้างเยาวชนรุ่นใหม่จิตอาสา ช่วยกันสร้างสังคมดี


วันพุธที่ 9 กุมภาพันธ์ 2565
รมว.พม. เปิดอบรม "พลเมืองดี (Active Citizen Leadership)" ย้ำสร้างเยาวชนรุ่นใหม่จิตอาสา ช่วยกันสร้างสังคมดี
รมว.พม. เปิดอบรม "พลเมืองดี (Active Citizen Leadership)" ย้ำสร้างเยาวชนรุ่นใหม่จิตอาสา ช่วยกันสร้างสังคมดี
วันนี้ (9 ก.พ. 65) เวลา 11.45 น. นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานเปิดหลักสูตร พลเมืองดี (Active Citizen Leadership) พร้อมทั้งปาฐกถาพิเศษ เรื่อง “ประเทศไทยดีขึ้นทุกวัน” เพื่อส่งเสริมและพัฒนาทักษะ ความรู้ และทัศนคติเยาวชน คนรุ่นใหม่ และประชาชน ให้เป็นพลเมืองดี มีจิตอาสา และมีความพร้อม ช่วยกันขับเคลื่อนประเทศไทยให้ดีขึ้นทุกวัน โดยมีนางพัชรี อาระยะกุล ปลัดกระทรวง พม. นายอนุกูล ปีดแก้ว อธิบดีกรมพัฒนาสังคมและสวัสดิการ และคณะผู้บริหาร เข้าร่วมงาน ณ ห้องประชุม ชั้น 2 อาคารกรมพัฒนาสังคมและสวัสดิการ กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ
นายจุติ กล่าวว่า กระทรวง พม. ได้ขับเคลื่อนการพัฒนาทุนมนุษย์ โดยเฉพาะเด็ก เยาวชน ซึ่งเป็นคนรุ่นใหม่และเป็นอนาคตของประเทศ ให้เข้ามามีส่วนร่วมในการทำงานจิตอาสาช่วยเหลือสังคม ซึ่งปัจจุบัน เทคโนโลยีและสื่อเข้ามามีอิทธิพลอย่างมาก นับเป็นความท้าทายของความเป็นพลเมืองในยุคดิจิทัล อีกทั้งเยาวชนต้องมี “ทักษะ องค์ความรู้ และช่องทาง” ในการใช้เทคโนโลยีอย่างชาญฉลาด ทั้งนี้ กระทรวง พม. จึงได้จัดหลักสูตร พลเมืองดี (Active Citizen Leadership) สำหรับตัวแทนเครือข่ายเด็กและเยาวชน จำนวน 50 คน จากสภาเด็กและเยาวชนจังหวัดนครปฐมและสมุทรปราการ  รวมทั้งสถาบันการศึกษาต่างๆ  เพื่อให้เยาวชน คนรุ่นใหม่มีคุณลักษณะสำคัญ 7 ประการ ประกอบด้วย 1) สามารถพึ่งพาตนเองได้ เลิกพึ่งพาระบบและผู้นำ 2) ใช้ชีวิตที่ควบคุมได้ ลงมือทำให้มากกว่าพูด 3) ปรับทัศนคติให้เชื่อว่า “ทุกอย่างเป็นโลกนี้มีความเป็นไปได้” 4) ใช้ชีวิตให้เหมือนการขับรถ มองกระจกหน้ามากกว่ากระจกหลัง 5) ไม่เห็นแก่ตัว 6) เกิดมาเพื่อทำความดี และ 7) รู้จักหน้าที่ความเป็นพลเมือง ทั้งนี้ ตนได้ร่วมปาฐกถาพิเศษ เรื่อง “ประเทศไทยดีขึ้นทุกวัน” โดยเชื่อว่า หากเยาวชนและคนไทยสามารถเปลี่ยนแปลงตัวเองได้ ผมเชื่อว่าประเทศไทยจะดีขึ้นทุกวันอย่างแน่นอน อีกทั้งได้รับเกียรติจากบุคคลสำคัญและ Activist ที่เป็นที่รู้จักในสังคม อาทิ ศาสตราจารย์ ธีรยุทธ บุญมี นักวิชาการ คุณจิณณา ผลดี ประธานสภาเด็กและเยาวชน จังหวัดเชียงใหม่ คุณภริษา ยาคอปเซ่น นักพูดและพิธีกรชื่อดัง และคุณนวลพรรณ ล่ำซำ กรรมการผู้จัดการบริษัทเมืองไทย ประกันภัย จำกัด (มหาชน) มาร่วมพูดคุยแลกเปลี่ยนประสบการณ์ที่น่าสนใจ  บนเวทีเสวนาโครงการผู้นำอาสาเพื่อการพัฒนาและเปลี่ยนแปลงประเทศไทย ในหัวข้อ “The Power of Activist”
นายจุติ กล่าวเพิ่มเติมว่า รัฐบาลจริงจังกับการแก้ไขปัญหาความยากจน โดยมีการถอดบทเรียนจากประเทศจีนนำมาประยุกต์ใช้ โดยเฉพาะการใช้ระบบพี่เลี้ยงและต้องมีคนรุ่นใหม่เข้าไปช่วยทำงาน ฉะนั้น ระบบของพี่เลี้ยงจะนำไปใส่ในเด็กรุ่นใหม่ให้ทำงานเพื่อสังคม อยากให้คนรุ่นใหม่รับรู้ว่าสังคมมีปัญหา มีความยากลำบาก และสิ่งสำคัญ คือ การพึ่งพาตนเองให้ได้ เพราะ จะไม่มีใครช่วยตัวคุณได้ ถ้าคุณไม่ช่วยตัวคุณเอง และเราจะให้ส่วนรวมก่อนส่วนตน ดังนั้น กระทรวง พม. จะสร้างคนรุ่นใหม่เพื่อสังคม โดยคุณสมบัติของคนที่ผ่านหลักสูตรนี้คือ การอยู่กับความจริงและต้องรักประเทศไทย โดยคนรุ่นใหม่ต้องเป็นคนทำ ตนเคยพูดไว้ว่า สังคมดีไม่มีขาย ถ้าอยากได้ต้องช่วยกันสร้าง ทั้งนี้ กระทรวง พม. เป็นเพียงส่วนหนึ่งของการประสานงาน แต่ความสำเร็จขึ้นอยู่กับทุกภาคส่วนของสังคม เพราะเราต้องช่วยกันพัฒนาทุกช่วงวัย  อย่างไรก็ตาม กระทรวง พม. พยายามทำหลายๆ อย่าง เพื่อนำมาพัฒนาทรัพยากรมนุษย์ให้พร้อมรับกับความท้าทายของโลกที่ไม่แน่นอน และตนอยากให้แรงบันดาลใจกับคนรุ่นใหม่ว่า ทุกช่วงวัยไม่มีอะไรที่สายเกินไป ถ้าคุณคิดทำดีเพื่อประเทศ

ที่มา : https://www.thaigov.go.th/news/contents/details/51401