รัฐบาลไทย-ข่าวทำเนียบรัฐบาล-บขส. ร่วมกับกรมควบคุมโรค ตรวจคัดกรอง COVID-19 เชิงรุก


วันอังคารที่ 1 กุมภาพันธ์ 2565
บขส. ร่วมกับกรมควบคุมโรค ตรวจคัดกรอง COVID-19 เชิงรุก
ให้พนักงานและผู้ใช้บริการ ณ สถานีขนส่งผู้โดยสารกรุงเทพ (จตุจักร)
นายสัญลักข์ ปัญวัฒนลิขิต กรรมการผู้จัดการใหญ่ บริษัท ขนส่ง จำกัด (บขส.) กระทรวงคมนาคม เปิดเผยว่า กรมควบคุมโรค โดยทีมป้องกันและแก้ไขปัญหาโรคติดเชื้อไวรัส COVID-19 เชิงรุกในชุมชน สถาบันป้องกันควบคุมโรคเขตเมือง ได้สนับสนุนตั้งจุดบริการตรวจคัดกรองโรคติดเชื้อไวรัส COVID-19 ให้กับพนักงาน บขส. รถร่วม ร้านค้า พนักงานรักษาความปลอดภัย และพนักงานทำความสะอาด ที่ปฏิบัติหน้าที่ให้บริการภายในสถานีขนส่งผู้โดยสารกรุงเทพ (จตุจักร) หรือหมอชิต 2 รวมถึงประชาชน และผู้โดยสารที่เดินทางเข้ามาใช้บริการที่สถานีขนส่งฯ โดยไม่มีค่าใช้จ่าย บริเวณ ชั้น 1 ด้านทิศเหนือ อาคารสถานีขนส่งผู้โดยสารกรุงเทพ (จตุจักร) เพื่อตรวจเชิงรุก และป้องกันควบคุมสถานการณ์การแพร่ระบาดของโรคติดเชื้อไวรัส COVID-19 ในวงกว้าง
ทั้งนี้ บขส. ได้เตรียมความพร้อมรองรับการเดินทางของนักท่องเที่ยว ทั้งชาวไทยและชาวต่างชาติ ภายหลังรัฐบาลได้เริ่มให้ผู้เดินทางจากทุกประเทศทั่วโลก ลงทะเบียนเพื่อขออนุญาตเข้าประเทศไทยโดยระบบ Test & Go ได้อีกครั้ง ตั้งแต่วันที่ 1 กุมภาพันธ์ 2565 เป็นต้นไป โดย บขส. ถือเป็นด่านหน้าในการต้อนรับนักท่องเที่ยว จึงได้เตรียมความพร้อมและมีการปฏิบัติตามมาตรการความปลอดภัยสำหรับองค์กร COVID Free Setting ในการเดินทางข้ามจังหวัดโดยระบบบริการขนส่งสาธารณะ อาทิ พนักงานของ บขส. ได้ฉีดวัคซีนครบโดส 100 % และขณะนี้อยู่ระหว่างการฉีดวัคซีนเข็มกระตุ้นเข็ม 4 ให้กับพนักงานด่านหน้าทุกคน เพื่อสร้างภูมิคุ้มกันหมู่ รวมทั้งพนักงานประจำรถจะทำการตรวจ ATK ทุก 7 วัน นอกจากนี้ บขส. ยังได้การรับรอง มาตรฐานความปลอดภัยด้านสุขอนามัย SHA & SHA Plus จากการท่องเที่ยว แห่งประเทศไทย (ททท.)
ในการเดินทางด้วยรถโดยสารสาธารณะ บขส. ขอความร่วมมือผู้ใช้บริการปฏิบัติตามมาตรการสาธารณสุข D-M-H-T-T อย่างเคร่งครัด และต้องสแกนแอปพลิเคชันไทยชนะก่อนและหลังใช้บริการ กรณีไม่สามารถใช้แอปพลิเคชันได้ สามารถกรอกข้อมูลตามแบบฟอร์มที่กรมการขนส่งทางบกกำหนด สอบถามข้อมูลการเดินทาวงเพิ่มเติมโทร Call Center 1490 เรียก บขส. ตลอด 24 ชั่วโมง

ที่มา : https://www.thaigov.go.th/news/contents/details/51147