รัฐบาลไทย-ข่าวทำเนียบรัฐบาล-พม. ร่วมประชุมเสาสังคมและวัฒนธรรมอาเซียน ก่อนประชุมสุดยอดเซียนเดือนตุลาคมนี้


วันพฤหัสบดีที่ 30 กันยายน 2564
พม. ร่วมประชุมเสาสังคมและวัฒนธรรมอาเซียน ก่อนประชุมสุดยอดเซียนเดือนตุลาคมนี้
พม. ร่วมประชุมเสาสังคมและวัฒนธรรมอาเซียน ก่อนประชุมสุดยอดเซียนเดือนตุลาคมนี้
เมื่อวันที่ 28 ก.ย. 64 เวลา 08.00 น. ที่ห้องประชุม ชั้น 8 กระทรวงการพัฒนาสังคมและความมั่นคงของมนุษย์ สะพานขาว ถนนกรุงเกษม กทม. นางจตุพร โรจนพานิช ผู้ตรวจราชการกระทรวงการพัฒนาสังคมและความมั่นคงของมนุษย์ ได้รับมอบหมายจาก นางพัชรี อาระยะกุล ปลัดกระทรวงการพัฒนาสังคมและความมั่นคงของมนุษย์ ให้ปฏิบัติหน้าที่หัวหน้าเจ้าหน้าที่อาวุโสสำหรับคณะมนตรีประชาคมสังคมและวัฒนธรรมอาเซียนของประเทศไทย (SOCA Leader of Thailand) พร้อมด้วยคณะผู้บริหารกระทรวง พม. และผู้แทนหน่วยงานภายใต้ประชาคมสังคมและวัฒนธรรมอาเซียนของประเทศไทย ได้แก่ กระทรวงการต่างประเทศ กระทรวงแรงงาน กระทรวงสาธารณสุข กระทรวงวัฒนธรรม และกระทรวงทรัพยากรธรรมชาติ  เข้าร่วมการประชุมเจ้าหน้าที่อาวุโสสำหรับคณะมนตรีประชาคมสังคมและวัฒนธรรมอาเซียน ครั้งที่ 31 (31st Meeting of the Senior Officials Committee for the ASEAN Socio-Cultural Community: SOCA) ผ่านระบบการประชุมทางไกล โดยมีรองเลขาธิการอาเซียนสำหรับประชาคมสังคมและวัฒนธรรม และหัวหน้าเจ้าหน้าที่อาวุโสสำหรับคณะมนตรีประชาคมสังคมและวัฒนธรรมอาเซียนจากประเทศสมาชิกอาเซียน เข้าร่วมประชุม ซึ่งประเทศบรูไนดารุสซาลาม ในฐานะประธานอาเซียน ปี 2564 เป็นเจ้าภาพจัดการประชุมดังกล่าว ทั้งนี้ มีการพิจารณาเอกสารผลลัพธ์สำคัญและรายงานผลความคืบหน้าในการดำเนินงาน เพื่อเสนอต่อการประชุมคณะมนตรีประชาคมสังคมและวัฒนธรรมอาเซียน ครั้งที่ 26 (26th ASEAN Socio-Cultural Community (ASCC) Council Meeting) ในวันที่ 29 กันยายน 2564  ซึ่งเป็นการประชุมทางไกลระดับรัฐมนตรี
นางจตุพร กล่าวเพิ่มเติมว่า ในนาม SOCA Leader ประเทศไทย สำหรับความก้าวหน้าในการจัดส่งเจ้าหน้าที่เสาสังคมและวัฒนธรรมอาเซียนของประเทศไทยไปประจำการที่คณะผู้แทนถาวรไทยประจำอาเซียน ณ กรุงจาการ์ตา สาธารณรัฐอินโดนีเซีย ขณะนี้ ยังอยู่ระหว่างกระบวนการเตรียมการภายใน เพื่อคัดเลือกและเสนอชื่อผู้ที่มีคุณสมบัติเหมาะสมในการปฏิบัติหน้าที่เจ้าหน้าที่เสาสังคมและวัฒนธรรมอาเซียนของประเทศไทย นอกจากนี้ ประเทศไทยคาดหวังว่าจะมีการพิจารณาเอกสารผลลัพธ์สำคัญภายใต้ประชาคมสังคมและวัฒนธรรมอาเซียน ซึ่งจะมีการเสนอต่อการประชุม ASCC Council Meeting ครั้งที่ 26 ในวันที่ 29 กันยายนนี้ ผ่านระบบการประชุมทางไกล ก่อนที่จะมีการเสนอให้ผู้นำอาเซียนรับรองหรือรับทราบในการประชุมสุดยอดอาเซียน ครั้งที่ 38 และการประชุมสุดยอดอื่นๆ ที่เกี่ยวข้อง ในเดือนตุลาคม 2564 ต่อไป

ที่มา : https://www.thaigov.go.th/news/contents/details/46415