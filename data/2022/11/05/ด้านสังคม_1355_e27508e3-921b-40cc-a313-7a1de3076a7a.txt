รัฐบาลไทย-ข่าวทำเนียบรัฐบาล-รพ.ระยอง ขยายบริการ “เจอ แจก จบ” เชิงรุกในโรงงาน และ รพ.สต. เพิ่มการเข้าถึงการรักษาโควิด 19


วันอังคารที่ 22 มีนาคม 2565
รพ.ระยอง ขยายบริการ “เจอ แจก จบ” เชิงรุกในโรงงาน และ รพ.สต. เพิ่มการเข้าถึงการรักษาโควิด 19
ปลัดกระทรวงสาธารณสุข เผย รพ.ระยอง ขยายบริการ “เจอ แจก จบ” ไปถึง รพ.สต. และโรงงานในนิคมอุตสาหกรรม ช่วยให้ผู้ติดเชื้อโควิด 19 ซึ่งส่วนใหญ่ไม่มีอาการเข้าถึงการรักษาได้มากขึ้นและรวดเร็ว
ปลัดกระทรวงสาธารณสุข เผย รพ.ระยอง ขยายบริการ “เจอ แจก จบ” ไปถึง รพ.สต. และโรงงานในนิคมอุตสาหกรรม ช่วยให้ผู้ติดเชื้อโควิด 19 ซึ่งส่วนใหญ่ไม่มีอาการเข้าถึงการรักษาได้มากขึ้นและรวดเร็ว พร้อมกำชับให้หน่วยบริการสาธารณสุขเร่งติดตามการฉีดวัคซีนโควิด 19 เข็มกระตุ้นก่อนเทศกาลสงกรานต์ โดยเฉพาะในกลุ่ม 608 เพื่อลดการป่วยรุนแรงและเสียชีวิตหากติดเชื้อ
วันนี้ (21 มีนาคม 2565) นพ.เกียรติภูมิ วงศ์รจิต ปลัดกระทรวงสาธารณสุข พร้อมคณะผู้บริหาร ติดตามการดำเนินงานในสถานการณ์โรคโควิด 19 พร้อมเยี่ยมให้กำลังใจบุคลากรทางการแพทย์ ที่โรงพยาบาลระยอง และกล่าวว่า โรงพยาบาลระยอง เป็นโรงพยาบาลขนาดใหญ่ในพื้นที่เขตอุตสาหกรรม มีการพัฒนาการดำเนินงานและนำเทคโนโลยีมาใช้ในการบริการ เช่น Smart OPD, ระบบคิวลดความแออัด, ระบบทางด่วนผู้ป่วยโรคหลอดเลือดสมองและหลอดเลือดหัวใจ เป็นต้น และเชื่อมโยงบริการโรงพยาบาลสาขา 4 มุมเมือง ได้แก่ สาขาเกาะหวาย สาขาเนินพระ สาขาตะพง และคลินิกชุมชนอบอุ่น โดยเทศบาลนครระยอง ทำให้ช่วยลดความแออัดในการบริการได้อย่างดี สำหรับในช่วงสถานการณ์ โควิด 19 จังหวัดระยองพบผู้ติดเชื้อจำนวนมาก เนื่องจากมีประชากรทั้งตามทะเบียนราษฎร์ ผู้ที่เดินทางมาทำงาน และกลุ่มแรงงานที่ทำงานในโรงงานอุตสาหกรรม โดยระลอกเดือนมกราคม - 21 มีนาคม 2565 มีผู้ติดเชื้อสะสม 22,762 ราย
นพ.เกียรติภูมิกล่าวต่อว่า ผู้ติดเชื้อระลอกใหม่นี้ ส่วนใหญ่อาการไม่มาก กระทรวงสาธารณสุขจึงเน้นให้การดูแลรักษาแบบผู้ป่วยนอก หรือ “เจอ แจก จบ” เพื่อสำรองเตียงไว้ให้กับผู้ป่วยที่มีอาการปานกลางและอาการหนัก และเนื่องจากโรงงานอุตสาหกรรมในพื้นที่พบการติดเชื้อในโรงงานจำนวนมาก ซึ่งผู้ป่วยส่วนใหญ่ไม่มีอาการ โรงพยาบาลระยองจึงได้ร่วมมือกับผู้ประกอบการใช้ห้องพยาบาลของโรงงานจัดบริการ “เจอ แจก จบ” โดยจัดชุดดูแลตัวเอง ประกอบด้วย ปรอทวัดไข้ อุปกรณ์วัดค่าออกซิเจนในเลือด หน้ากากอนามัย ถุงขยะติดเชื้อ น้ำยาฆ่าเชื้อ เป็นต้น ส่งไปยังสถานประกอบการต่างๆ รวมถึงยังกระจายไปที่ รพ.สต.ส่วนผู้ป่วยในระบบ HI ให้อสม.เป็นผู้นำไปแจกจ่ายถึงบ้าน
“สำหรับช่วงก่อนที่จะถึงเทศกาลสงกรานต์นี้ กระทรวงสาธารณสุขมีภารกิจสำคัญที่ต้องขอให้บุคลากรสาธารณสุขทุกคนร่วมใจกันอีกครั้ง ในการเร่งฉีดวัคซีนโควิด 19 เข็มกระตุ้น โดยเฉพาะในกลุ่ม 608 ให้ได้มากที่สุด เนื่องจากเป็นกลุ่มที่มีความเสี่ยงอาการหนักและเสียชีวิตสูงที่สุดหากเกิดการติดเชื้อ” นายแพทย์เกียรติภูมิกล่าว
********************************************** 21 มีนาคม 2565

ที่มา : https://www.thaigov.go.th/news/contents/details/52782