รัฐบาลไทย-ข่าวทำเนียบรัฐบาล-การรถไฟแห่งประเทศไทย ลงพื้นที่สำรวจความเสียหายจากเหตุน้ำท่วมทางรถไฟสายตะวันออกเฉียงเหนือ และงดเดินขบวนรถรวม 8 ขบวน เพื่อความปลอดภัยของผู้โดยสาร


วันพุธที่ 29 กันยายน 2564
การรถไฟแห่งประเทศไทย ลงพื้นที่สำรวจความเสียหายจากเหตุน้ำท่วมทางรถไฟสายตะวันออกเฉียงเหนือ  และงดเดินขบวนรถรวม 8 ขบวน เพื่อความปลอดภัยของผู้โดยสาร
สำรวจความเสียหายจากเหตุน้ำท่วมทางรถไฟสายตะวันออกเฉียงเหนือ (สายหนองคาย) พร้อมเร่งระดมเจ้าหน้าที่ เตรียมซ่อมบำรุงโดยทันทีหลังระดับน้ำลดลงจนอยู่ในระดับที่ปลอดภัย
นายนิรุฒ มณีพันธ์ ผู้ว่า การรถไฟแห่งประเทศไทย (รฟท.) กระทรวงคมนาคม เปิดเผยว่า จากเหตุน้ำท่วมทางรถไฟในเส้นทางสายตะวันออกเฉียงเหนือ (สายหนองคาย) ระหว่างสถานีบำเหน็จณรงค์ - จัตุรัส จังหวัดชัยภูมิ จนทำให้ขบวนรถไม่สามารถเดินรถผ่านได้ ล่าสุด รฟท. ได้มอบหมายให้เจ้าหน้าที่ฝ่ายการช่างโยธาและฝ่ายการอาณัติสัญญาณและโทรคมนาคม ลงพื้นที่สำรวจสภาพความเสียหายจากเหตุน้ำท่วมทางรถไฟ ระบบราง และระบบอาณัติสัญญาณ และกำจัดสิ่งปฏิกูลที่มากับกระแสน้ำให้ออกจากเส้นทางรถไฟและบริเวณคอสะพาน
ทั้งนี้ ในการสำรวจเบื้องต้นพบว่า เส้นทางรถไฟบริเวณสถานีจัตุรัสระดับน้ำเริ่มลดลงต่ำกว่าระดับหิน รองรางแต่ยังมีน้ำท่วมขังในบางช่วง รวมถึงพบคอสะพานชำรุดเสียหายระยะทาง 30 เมตร ระหว่างสถานีบ้านเหลื่อม-หนองพลวง และเกิดน้ำเซาะคันดินสูญหายระยะทาง 700 เมตร ระหว่างสถานีห้วยยายจิ๋ว - บำเหน็จณรงค์ ส่วนสถานีโนนสูง ระดับน้ำท่วมสันราง และมีกระแสน้ำค่อนข้างแรงไหลผ่านเส้นทางรถไฟระหว่างสถานีโนนสูง - บ้านดงพลอง จังหวัดนครราชสีมา รฟท. จึงมีความจำเป็นต้องงดเดินขบวนรถ รวมทั้งสิ้น 8 ขบวน ตั้งแต่วันที่ 29 กันยายน 2564 เป็นต้นไปจนกว่าจะมีคำสั่งเปลี่ยนแปลง เพื่อความปลอดภัยของผู้โดยสาร ดังนี้
1. ขบวนรถด่วนที่ 75/76 กรุงเทพ - หนองคาย - กรุงเทพ
2. ขบวนรถท้องถิ่นที่ 433/434 ชุมทางแก่งคอย - ชุมทางบัวใหญ่ - ชุมทางแก่งคอย
3. ขบวนรถท้องถิ่นที่ 415/418 นครราชสีมา - หนองคาย - นครราชสีมา
4. ขบวนรถท้องถิ่นที่ 429/430 นครราชสีมา - ชุมทางบัวใหญ่ - นครราชสีมา
อย่างไรก็ตาม ได้สั่งการให้เจ้าหน้าที่ รฟท. เฝ้าระวังสังเกตการณ์ระดับน้ำตลอด 24 ชั่วโมง พร้อมเร่งระดมเจ้าหน้าที่จัดเตรียมเครื่องมือ อุปกรณ์ซ่อมบำรุงทาง เพื่อเข้าพื้นที่ดำเนินการทันทีดำเนินการปรับปรุงสภาพทางและระบบอาณัติสัญญาณให้สามารถเปิดทาง และกลับมาให้บริการเดินรถโดยเร็วที่สุดหลังระดับน้ำลดจนอยู่ในระดับที่ปลอดภัย
สอบถามรายละเอียดเพิ่มได้ที่ศูนย์บริการลูกค้าสัมพันธ์ หมายเลขโทรศัพท์ 1690 ตลอด 24 ชั่วโมง หรือ
เฟซบุ๊ก แฟนเพจ ทีมพีอาร์การรถไฟแห่งประเทศไทย

ที่มา : https://www.thaigov.go.th/news/contents/details/46360