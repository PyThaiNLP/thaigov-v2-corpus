รัฐบาลไทย-ข่าวทำเนียบรัฐบาล-โฆษกรัฐบาลขอบคุณสภาฯ โหวตไว้วางใจนายกฯ-รมต. แจงน้อมรับทุกความเห็นและข้อเสนอแนะ เพื่อปรับปรุงการบริหารประเทศ


วันเสาร์ที่ 23 กรกฎาคม 2565
พิมพ์
โฆษกรัฐบาลขอบคุณสภาฯ โหวตไว้วางใจนายกฯ-รมต. แจงน้อมรับทุกความเห็นและข้อเสนอแนะ เพื่อปรับปรุงการบริหารประเทศ
โฆษกรัฐบาลขอบคุณสภาฯ โหวตไว้วางใจนายกฯ-รมต. แจงน้อมรับทุกความเห็นและข้อเสนอแนะ เพื่อปรับปรุงการบริหารประเทศ ให้บรรลุผลสำเร็จตามนโยบายที่รัฐบาลกำหนดไว้อย่างมีประสิทธิภาพ
วันนี้  23 ก.ค. 65 นายธนกร วังบุญคงชนะ โฆษกประจำสำนักนายกรัฐมนตรี กล่าวภายหลังที่ประชุมสภาผู้แทนราษฎรลงมติไว้วางใจนายกฯ และรัฐมนตรีว่า ขอขอบคุณประธานสภาฯ และส.ส.ทุกท่านที่ให้ความไว้วางใจท่านนายกฯ และรัฐมนตรีที่ถูกอภิปราย นอกจากนี้ ยังถือเป็นโอกาสที่ดีที่รัฐบาลได้มีโอกาสชี้แจงและอธิบายหลายประเด็นต่อที่ประชุมสภาฯ ทั้งนี้ รัฐบาลจะนำทุกความคิดเห็น รวมถึงข้อเสนอแนะต่างๆ และข้อกังวลตลอดระยะเวลาการอภิปรายที่ผ่านมา ซึ่งที่ประชุมสภาฯ ได้แสดงความห่วงใยไว้ ไปพิจารณาปรับปรุงการดำเนินงานเพื่อให้ประชาชนได้รับประโยชน์จากการบริหารประเทศให้มากที่สุด อย่างไรก็ตาม ขอให้ทุกฝ่ายมั่นใจว่า รัฐบาลจะบริหารประเทศด้วยความซื่อสัตย์สุจริต และเด็ดขาดกับการทุจริตคอรัปชั่น เพื่อให้บรรลุผลสำเร็จตามนโยบายที่รัฐบาลได้กำหนดไว้อย่างมีประสิทธิภาพ โดยมีเป้าหมายหลักเพื่อให้ประเทศมีความมั่นคง มั่งคั่ง และยั่งยืน สามารถขับเคลื่อนประเทศให้ก้าวพ้นวิกฤตต่างๆ รวมทั้งฟื้นฟูเศรษฐกิจของประเทศให้กลับคืนมาโดยเร็ว
"แม้ว่าการอภิปรายในหลายวันที่ผ่านมา บางประเด็นฝ่ายค้านยังมีการใช้ข้อมูลที่ไม่ถูกต้องอยู่บ้าง แต่รัฐบาลก็ได้ใช้โอกาสนี้ชี้แจงทำคงามเข้าใจอย่างชัดเจนไปหมดแล้ว ดังนั้น เมื่อเสร็จสิ้นการอภิปรายไม่ไว้วางใจแล้ว จากนี้ไปก็ขอให้ฝ่ายค้านมาร่วมกันทำงานเพื่อประชาชนและประเทศชาติ ขณะที่ในส่วนของพรรคร่วมรัฐบาลนั้น มั่นใจว่ามีความเข้มแข็งในการทำงานร่วมกันต่อไป เพื่อฟันฝ่าอุปสรรคต่างๆ ไปให้ได้ เพราะยังมีอีกหลายปัญหาที่ประชาชนยังคงรอให้รัฐบาลเข้าไปช่วยแก้ไขอยู่" นายธนกร กล่าว
//////

ที่มา : https://www.thaigov.go.th/news/contents/details/57173