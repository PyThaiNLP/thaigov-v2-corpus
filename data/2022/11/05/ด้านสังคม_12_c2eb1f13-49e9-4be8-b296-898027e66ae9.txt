รัฐบาลไทย-ข่าวทำเนียบรัฐบาล-ชัยวุฒิ" สั่งลุยปฏิบัติการปราบเว็บพนันยูโร 2020


วันอังคารที่ 15 มิถุนายน 2564
ชัยวุฒิ" สั่งลุยปฏิบัติการปราบเว็บพนันยูโร 2020
ชัยวุฒิ" สั่งลุยปฏิบัติการปราบเว็บพนันยูโร 2020
“ชัยวุฒิ” รมว.ดีอีเอส  รับเรื่องร้องเรียนกรณีถูกชักชวนร่วมลงทุนพนันออนไลน์ เบื้องต้นมีผู้เสียหาย 39 ราย ทั้งสูญเงินถูกหลอกถ่ายคลิป และโพสต์ทวิตเตอร์ประจาน สั่งลุยปฏิบัติการปราบปรามเว็บพนันออนไลน์ฟุตบอลยูโร 2020 ผนึกตำรวจเร่งสืบสวน-จับกุม
วันนี้ (15 มิ.ย. 64) นายชัยวุฒิ  ธนาคมานุสรณ์ รัฐมนตรีว่าการกระทรวงดิจิทัลเพื่อเศรษฐกิจและสังคม (ดีอีเอส) กล่าวแถลงข่าวการเร่งปราบปรามเว็บพนันออนไลน์ พร้อมรับเรื่องร้องเรียนจากตัวแทนผู้เสียหายจากกรณีถูกชักชวนให้ร่วมลงทุนเล่นพนันออนไลน์ว่า ได้รับเรื่องร้องเรียนจากตัวแทนผู้เสียหายจากกรณีถูกชักชวนให้ร่วมลงทุนเล่นพนันออนไลน์ พร้อมนำหลักฐานที่ถูกคนร้ายใช้รูปชายหนุ่มหน้าตาดีปลอมเฟซบุ๊กมาแอดเฟรนด์ ก่อนชักชวนให้ร่วมลงทุนเล่นพนันออนไลน์ จนสูญเงินตั้งแต่หลักหมื่นถึงหลักล้าน และบางรายยังถูกหลอกให้ถ่ายรูป-คลิปโป๊เปลือยส่งมาก่อนหากอยากได้เงินคืน ก่อนจะนำไปโพสต์บนทวิตเตอร์ประจาน เบื้องต้นพบผู้เสียหาย 39 ราย มูลค่าความเสียหายกว่า 5 ล้านบาท
นายชัยวุฒิ  กล่าวว่า ขณะนี้กระทรวงดิจิทัลฯ และสำนักงานตำรวจแห่งชาติ (สตช.) ได้ร่วมกันจัดตั้ง “ปฏิบัติการปราบปรามเว็บไซต์การพนันออนไลน์ฟุตบอลยูโร 2020” ภายใต้นโยบายของรัฐบาล ที่ให้มุ่งเน้นการปราบปรามการกระทำความผิดเว็บไซต์การพนันออนไลน์ โดยเฉพาะในช่วงมีการแข่งขันฟุตบอลชิงแชมป์แห่งชาติยุโรป 2020 ที่ต้องเฝ้าระวังและเข้มงวดตรวจสอบการเล่นพนันบอล ซึ่งรวมถึงเว็บไซต์การพนันออนไลน์ หากพบการกระทำผิดให้ดำเนินคดีตามกฎหมายโดยไม่ละเว้น พร้อมย้ำว่า การพนันทุกรูปแบบ สร้างความเสียหายแก่ครอบครัว สังคมและประเทศอย่างมาก ขอเตือนไปยังผู้ใช้โซเชียลมีเดียอย่าใช้โฆษณาเชิญชวนเล่นการพนันออนไลน์ ถือว่าเป็นการกระทำความผิด มีโทษหนัก
ขณะที่ ภายใต้ปฏิบัติการปราบปรามเว็บพนันบอลยูโร 2020 ล่าสุดได้มีการประสานกับศูนย์ปราบปรามอาชญากรรมทางเทคโนโลยีสารสนเทศ สำนักงานตำรวจแห่งชาติ (ศปอส.ตร.) ทำการสืบสวนจับกุมผู้กระทำความผิดพนันออนไลน์แล้ว 4 ราย เชื่อมโยงกับเว็บพนันออนไลน์ 5 เว็บไซต์ ได้แก่
1. จับกุมผู้ต้องหา 1 ราย เว็บไซต์ SBOUFABET เว็บพนันฟุตบอลยูโรและการพนันอื่นๆ จ.ปทุมธานี
2. จับกุมผู้ต้องหา 1 ราย เว็บไซต์ mbc.sunmcsports.com เว็บพนันฟุตบอลยูโร, หวย และการพนันอื่นๆ กรุงเทพฯ 3. จับกุมผู้ต้องหา 1 ราย เว็บไซต์ betufa.com, league888.net, superslot เว็บพนัน รูปแบบออลอินวัน จ.ขอนแก่น และ 4. จับกุมผู้ต้องหา 1 รายใน จ.ขอนแก่น ทำหน้าที่ดูแลโต๊ะพนันฟุตบอล (โต๊ะบอลแบ็ทแมน) เชื่อมโยงกับรายที่ 3 โดยเปิดขายยูสเซอร์เว็บพนัน betufa.com, league888.net, superslot ให้กับนักพนัน
โดยในการจับกุมผู้ต้องหาทั้ง 4 ราย ตรวจยึดของกลางเป็น คอมพิวเตอร์ตั้งโต๊ะ, คอมพิวเตอร์โน้ตบุ๊ค, โทรศัพท์มือถือ, สมุดบัญชีธนาคาร, ซิมการ์ด, บัตร ATM ทั้งหมดถูกแจ้งข้อกล่าวหาว่ากระทำความผิดฐาน “จัดให้มีการเล่นหรือทำอุบายล่อ ช่วยประกาศ โฆษณาหรือชักชวนโดยทางตรงหรือทางอ้อมให้ผู้อื่นเข้าเล่นหรือเข้าพนันในการเล่นทางสื่ออิเล็กทรอนิกส์โดยมิได้รับอนุญาตจากเจ้าพนักงาน”
“ขอประชาสัมพันธ์ประชาชน หากพบเห็นการกระทาความผิดหรือพบเบาะแสเกี่ยวกับการพนันออนไลน์ สามารถแจ้งเข้ามาได้ที่เพจกระทรวงดิจิทัลฯ https://www.facebook.com/prmdes.official/ และสายด่วนกระทรวงดีอีเอส 1212 ตลอด 24 ชม.ข้อมูลจะถูกปิดเป็นความลับ” นายชัยวุฒิกล่าว
***********

ที่มา : https://www.thaigov.go.th/news/contents/details/42759