รัฐบาลไทย-ข่าวทำเนียบรัฐบาล-“ชัยวุฒิ” แจงปิดลาซาด้า รอฟังศาล ชี้ต่างชาติทำธุรกิจขอให้เคารพสิทธิเเละจิตใจของคนไทยด้วย


วันพฤหัสบดีที่ 12 พฤษภาคม 2565
“ชัยวุฒิ” แจงปิดลาซาด้า รอฟังศาล ชี้ต่างชาติทำธุรกิจขอให้เคารพสิทธิเเละจิตใจของคนไทยด้วย
“ชัยวุฒิ” แจงปิดลาซาด้า รอฟังศาล ชี้ต่างชาติทำธุรกิจขอให้เคารพสิทธิเเละจิตใจของคนไทยด้วย
นายชัยวุฒิ ธนาคมานุสรณ์  รัฐมนตรีว่าการกระทรวงดิจิทัลเพื่อเศรษฐกิจเเละสังคม เปิดเผยระหว่างเป็นประธานเปิดงานสำมะโนธุรกิจและอุตสาหกรรม ณ โรงแรมเซ็นทราบายเซ็นทารา ศูนย์ราชการเเจ้งวัฒนะ เกี่ยวกับกรณีการปิดเว็บไซต์ของลาซาด้า ว่า ต้องดำเนินการตามกระบวนการยุติธรรมตามกฎหมาย ขณะนี้ทางกระทรวงดิจิทัลฯ กำลังรวบรวมพยานหลักฐานทำงานร่วมกับเจ้าหน้าที่ตำรวจ และนำส่งเรื่องให้ศาลเร็วๆ นี้  หากพบว่ามีความผิด ทั้งผู้จัดทำผู้ว่าจ้าง ผู้รับจ้าง คนแสดง คนที่ไปโพสต์ ไปแชร์ ทั้งหมดเหล่านี้ได้มีการรวบรวมพยานหลักฐานส่งไปให้ศาลพิจารณาว่าจะตัดสินว่าใครผิดบ้างก็จะลงโทษอย่างไรก็เป็นเรื่องของกระบวนการยุติธรรมตามกฎหมาย
ทั้งนี้ ตามกฎหมายเรายังปิดลาซาด้าไม่ได้ เป็นเรื่องกระบวนการยุติธรรมซึ่งดำเนินการไปตามขั้นตอน อยู่ที่การพิจารณาของศาล ซึ่งขณะนี้เจ้าหน้าที่ตำรวจอยู่ระหว่างรวบรวมพยานหลักฐาน                                  ส่วนกรณีที่ประชาชนมีความไม่พอใจในสิ่งที่ ลาซาด้า ได้ทำเพราะว่ากระทบต่อความรู้สึกคนไทยทั้งประเทศนั้น อันนี้ก็เป็นสิทธิของพี่น้องประชาชน หรือขององค์กรต่างๆที่จะแบนลาซาด้า  คนไทยมีสิทธิที่จะต่อต้านหรือไม่เห็นด้วยในสิ่งที่ลาซาด้าทำ
“ผมว่ามันเป็นสิทธิของแต่ละฝ่ายก็ขอให้ทุกคนเข้าใจว่า สังคมไทยก็มีบริบทมีค่านิยมที่แตกต่างจากต่างประเทศก็อยากให้ทุกคนที่มาทำธุรกิจในเมืองไทยเข้าใจในสิ่งนี้ด้วย” นายชัยวุฒิกล่าว
************

ที่มา : https://www.thaigov.go.th/news/contents/details/54488