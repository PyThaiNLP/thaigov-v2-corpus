รัฐบาลไทย-ข่าวทำเนียบรัฐบาล-ดีอีเอส ลงพื้นที่ติดตามผลสำเร็จต้นแบบวิสาหกิจชุมชนกลุ่มเกษตรกรทำนาหนองสาหร่าย ในจังหวัดกาญจนบุรี นำนวัตกรรมระบบ Digital Farm ครบวงจรมาบริหารจัดการการเกษตรยุคดิจิทัล


วันพฤหัสบดีที่ 4 สิงหาคม 2565
ดีอีเอส ลงพื้นที่ติดตามผลสำเร็จต้นแบบวิสาหกิจชุมชนกลุ่มเกษตรกรทำนาหนองสาหร่าย ในจังหวัดกาญจนบุรี นำนวัตกรรมระบบ Digital Farm ครบวงจรมาบริหารจัดการการเกษตรยุคดิจิทัล
ดีอีเอส ลงพื้นที่ติดตามผลสำเร็จต้นแบบวิสาหกิจชุมชนกลุ่มเกษตรกรทำนาหนองสาหร่าย ในจังหวัดกาญจนบุรี นำนวัตกรรมระบบ Digital Farm ครบวงจรมาบริหารจัดการการเกษตรยุคดิจิทัล
เมื่อวันที่ 3 สิงหาคม 2565 พ.ต.อ.ดร. อัครพล บุณโยปัษฎัมภ์ ผู้ตรวจราชการกระทรวงดิจิทัลเพื่อเศรษฐกิจและสังคม และคณะ ลงพื้นที่ตรวจราชการตามแผนการตรวจราชการกระทรวงดิจิทัลเพื่อเศรษฐกิจและสังคม ประจำปีงบประมาณ พ.ศ. 2565 รอบครึ่งปีหลัง ณ จังหวัดกาญจนบุรี โดยได้เข้าพบหารือข้อราชการกับ นายสมหวัง บุญระยอง รองผู้ว่าราชการจังหวัดกาญจนบุรี พร้อมทั้งประชุมร่วมกับหัวหน้าหน่วยงานสังกัดกระทรวงฯ ในพื้นที่ เพื่อตรวจเยี่ยมให้กำลังใจ และรับฟังสรุปผลการดำเนินงานสำคัญ รวมทั้งปัญหา/อุปสรรคในการดำเนินงานต่างๆ อาทิ โครงการยกระดับศูนย์การเรียน ICT ชุมชนสู่ศูนย์ดิจิทัลชุมชน โครงการบริการอินเทอร์เน็ตสาธารณะสู่ชุมชน โครงการเน็ตประชารัฐ/เครือข่ายอาสาสมัครดิจิทัล (อสด.) โครงการจัดทำบัญชีข้อมูลภาครัฐ (GD Catalog) โครงการ Smart City การขับเคลื่อนงานดิจิทัลเพื่อเศรษฐกิจและสังคมในระดับจังหวัด เป็นต้น
พร้อมให้ข้อแนะนำ/แนวทางการดำเนินงานโดยขอให้หน่วยงานในสังกัดเน้นการทำงานใน 2 มิติ คือ การดำเนินงานตามนโยบายของกระทรวง และการสนับสนุนภารกิจของจังหวัด โดยยึดประโยชน์ของประชาชนเป็นสำคัญในการดำเนินงานต่างๆ และขอให้ทำงานแบบบูรณาการร่วมกัน ประสานความร่วมมือของทุกหน่วยงานรวมทั้งเอื้ออำนวยภารกิจซึ่งกันและกัน จากนั้นได้ตรวจเยี่ยมการดำเนินงานศูนย์ดิจิทัลชุมชนตำบลหนองสาหร่าย ณ ศูนย์ประสานงานองค์กรชุมชนบ้านหนองขุย อำเภอพนมทวน ซึ่งศูนย์ฯ นี้มีการใช้ประโยชน์อย่างเป็นรูปธรรม มีการบริหารจัดการโดยผู้นำชุมชนที่เข้มแข็งสนับสนุนส่งเสริมการให้ความรู้และการใช้ประโยชน์ข้อมูลด้านเทคโนโลยีดิจิทัล
ทั้งนี้ ผู้ตรวจราชการฯ ได้ขอให้สถิติจังหวัดประสานผู้ดูแลศูนย์ฯ อื่นในจังหวัดศึกษาดูงานของศูนย์ดิจิทัลชุมชนตำบลหนองสาหร่ายเป็นต้นแบบ รวมทั้งประสานความร่วมมือกับผู้นำชุมชนในการขับเคลื่อนศูนย์ฯ สร้างการเรียนรู้ให้กับเยาวชนได้เข้ามามีส่วนร่วม เพื่อให้เกิดความยั่งยืนต่อไป จากนั้นได้ตรวจเยี่ยมแหล่งเรียนรู้ด้านการเกษตรยุคดิจิทัล ณ วิสาหกิจชุมชนกลุ่มเกษตรกรทำนาหนองสาหร่าย โดย บมจ.โทรคมนาคมแห่งชาติ สนับสนุนเทคโนโลยีระบบ CAT Digital Farm ได้นำนวัตกรรมระบบ Digital Farm ครบวงจร ช่วยในการบริหารจัดการ อาทิ ระบบ IoT Smart Farm ลดต้นทุนการผลิตโดยแปลงเกษตรอัจฉริยะใช้เซ็นเซอร์ควบคุมน้ำและความชื้นช่วยประหยัดเวลาและแรงงาน ซึ่งสามารถช่วยในการยกระดับเทคโนโลยีดิจิทัลที่ก้าวหน้าให้กับวิสาหกิจชุมชนฯ หนองสาหร่าย ทั้งในด้านกระบวนการผลิต การจัดการ การตลาดและกิจกรรมต่างๆ
นอกจากนั้นคณะผู้ตรวจราชการฯ ได้ติดตามการใช้ประโยชน์อินเทอร์เน็ตสาธารณะสู่ชุมชน ณ กศน.ตำบลท่าตะคร้อ อำเภอท่าม่วง ซึ่งมีการส่งเสริมให้เด็ก เยาวชน รวมถึงชาวบ้านได้ใช้อินเทอร์เน็ตในด้านต่างๆ ทั้งเพื่อการเรียน การประกอบอาชีพ ตลอดจนการจัดประชุมชาวบ้านของหน่วยงานภาครัฐในพื้นที่ โดยใช้เครือข่ายอินเทอร์เน็ต (จุดบริการฟรีไวไฟ) ซึ่งผู้ตรวจราชการฯ ให้ความสำคัญกับการส่งเสริมให้คนในชุมชนใช้ประโยชน์ในการเป็นช่องทางการขายสินค้าชุมชนผ่านออนไลน์ และสร้างมูลค่าเพิ่มมากขึ้น อาทิ การเพิ่มช่องทางขายสินค้าชุมชนผ่านออนไลน์ หรือนำสินค้าเผยแพร่ขายผ่าน www.thailandpostmart.com ของบริษัท ไปรษณีย์ไทย จำกัด เป็นต้น
**************************

ที่มา : https://www.thaigov.go.th/news/contents/details/57616