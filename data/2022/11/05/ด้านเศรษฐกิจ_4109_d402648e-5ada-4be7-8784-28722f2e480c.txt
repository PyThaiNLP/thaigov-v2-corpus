รัฐบาลไทย-ข่าวทำเนียบรัฐบาล-ดีอีเอส ลงนามหนังสือแสดงเจตจำนง กับ ก.ดิจิทัลฯสหราชอาณาจักรบริเตนใหญ่และไอร์แลนด์เหนือ ในสาขาเศรษฐกิจดิจิทัลและเทคโนโลยีดิจิทัล


วันพุธที่ 15 มิถุนายน 2565
ดีอีเอส ลงนามหนังสือแสดงเจตจำนง กับ ก.ดิจิทัลฯสหราชอาณาจักรบริเตนใหญ่และไอร์แลนด์เหนือ ในสาขาเศรษฐกิจดิจิทัลและเทคโนโลยีดิจิทัล
ดีอีเอส ลงนามหนังสือแสดงเจตจำนง กับ ก.ดิจิทัลฯสหราชอาณาจักรบริเตนใหญ่และไอร์แลนด์เหนือ ในสาขาเศรษฐกิจดิจิทัลและเทคโนโลยีดิจิทัล
ดีอีเอสจัดพิธีลงนามหนังสือแสดงเจตจำนงว่าด้วยความร่วมมือในสาขาเศรษฐกิจดิจิทัล และเทคโนโลยีดิจิทัลระหว่างกระทรวงดิจิทัลเพื่อเศรษฐกิจและสังคมแห่งราชอาณาจักรไทย และกระทรวงดิจิทัล วัฒนธรรม สื่อ และการกีฬาของสหราชอาณาจักรบริเตนใหญ่และไอร์แลนด์เหนือ ผ่านสถานเอกอัครราชทูต สหราชอาณาจักรประจำประเทศไทยและเครือข่ายการค้าดิจิทัลในภูมิภาคเอเชียแปซิฟิก ในรูปแบบเสมือนจริงผ่านระบบการประชุมทางไกล
เมื่อวันที่ 15 มิถุนายน 2565 นายชัยวุฒิ ธนาคมานุสรณ์ รัฐมนตรีว่าการกระทรวงดิจิทัลเพื่อเศรษฐกิจและสังคม(ดีอีเอส)  และนายคริส ฟิลล์ รัฐมนตรีว่าการเทคโนโลยีและเศรษฐกิจดิจิทัลของ สหราชอาณาจักร ได้ร่วมลงนามหนังสือแสดงเจตจำนงว่าด้วยความร่วมมือในสาขาเศรษฐกิจดิจิทัล และเทคโนโลยีดิจิทัล ระหว่างกระทรวงดิจิทัลเพื่อเศรษฐกิจและสังคมแห่งราชอาณาจักรไทย และกระทรวงดิจิทัล วัฒนธรรม สื่อ และการกีฬาของสหราชอาณาจักรบริเตนใหญ่และไอร์แลนด์เหนือ โดยมีนายมาร์ก กุดดิง เอกอัครราชทูตสหราชอาณาจักรประจำประเทศไทย และนายพิษณุ สุวรรณะชฎ เอกอัครราชทูต ณ กรุงลอนดอน สหราชอาณาจักร ร่วมเป็นสักขีพยานพิธีลงนามในรูปแบบเสมือนจริงดังกล่าว
หนังสือแสดงเจตจำนงฉบับนี้มีวัตถุประสงค์เพื่อส่งเสริมให้เกิดความร่วมมืออันใกล้ชิดยิ่งขึ้นในด้านเศรษฐกิจดิจิทัล และเทคโนโลยีดิจิทัลระหว่างทั้งสองประเทศ รวมถึงการแลกเปลี่ยนข้อมูล บุคลากร และประสบการณ์ในสาขาต่าง ๆ ตามที่ทั้งสองฝ่ายเห็นประโยชน์ร่วมกัน อาทิ สตาร์ทอัพดิจิทัล การค้าดิจิทัลและพาณิชย์อิเล็กทรอนิกส์กฎระเบียบและมาตรฐานด้านการค้าดิจิทัล และการกำกับดูแลดิจิทัล ตามที่ได้ระบุไว้ภายใต้ร่างหนังสือแสดงเจตจำนงฉบับนี้
ในโอกาสนี้ นายชัยวุฒิ ธนาคมานุสรณ์ และนายคริส ฟิลล์ ได้กล่าวว่า จะมีการส่งเสริมความร่วมมือ และการทำงานร่วมกันอย่างใกล้ชิดยิ่งขึ้น เพื่อให้ผลลัพธ์ของบันทึกความเข้าใจฉบับนี้เกิดผลที่เป็นรูปธรรม ต่อไป
***********

ที่มา : https://www.thaigov.go.th/news/contents/details/55748