รัฐบาลไทย-ข่าวทำเนียบรัฐบาล-"นฤมล" ห่วงใยแรงงานพื้นที่ต่างจังหวัด ระดมภาคีเครือข่ายกรมพัฒนาฝีมือแรงงาน-สธ.บูรณาการสร้างการรับรู้ป้องกันเชื้อโควิดในสถานประกอบการ พร้อมลุยแจกข้าวกล่องบรรเทาความเดือดร้อนต่อเนื่อง


วันอาทิตย์ที่ 8 สิงหาคม 2564
พิมพ์
"นฤมล" ห่วงใยแรงงานพื้นที่ต่างจังหวัด ระดมภาคีเครือข่ายกรมพัฒนาฝีมือแรงงาน-สธ.บูรณาการสร้างการรับรู้ป้องกันเชื้อโควิดในสถานประกอบการ พร้อมลุยแจกข้าวกล่องบรรเทาความเดือดร้อนต่อเนื่อง
- -
วันที่ 8 สิงหาคม 2564 ศาสตราจารย์ นฤมล ภิญโญสินวัฒน์ รัฐมนตรีช่วยว่าการกระทรวงแรงงาน เปิดเผยว่าจากสถานการณ์แพร่ระบาดเชื้อโควิด-19 ที่มีตัวเลขผู้ติดเชื้อสูงขึ้นต่อเนื่อง ซึ่งรัฐบาลได้ประกาศยกระดับการควบคุมเข้มไปในพื้นที่หลายจังหวัดนั้น ขณะนี้หน่วยงานของกรมพัฒนาฝีมือแรงงานในภูมิภาค ได้รับการสนับสนุนจากภาคีเครือข่ายการพัฒนาฝีมือแรงงาน เพื่อช่วยเหลือผู้ได้รับผลกระทบจากโควิด-19 ด้วย เช่น สถาบันพัฒนาฝีมือแรงงาน 19 เชียงใหม่ หน่วยงานในสังกัดกระทรวงแรงงานร่วมกับเจ้าหน้าที่ปกครองอำเภอ และเจ้าหน้าที่สาธารณสุขอำเภอ เข้าบูรณาการร่วมกันในการตรวจแนะนำเพื่อสร้างการรับรู้มาตรการป้องกันการแพร่ระบาดของเชื้อไวรัสโคโรนา 2019 ในสถานประกอบการหลายกิจการ โดยเฉพาะกลุ่มสถานประกอบกิจการขนาดใหญ่ที่มีความเสี่ยงต่อการติดเชื้อของลูกจ้าง ส่วนสำนักงานพัฒนาฝีมือแรงงานจังหวัดกระบี่ ได้รับมอบพัดลมจากเครือข่ายสมาคมโรงแรมจังหวัดกระบี่ สมาคมเชฟ ชมรมบริหารจัดการอาหารและเครื่องดื่ม ทีมวิทยากรและเจ้าหน้าที่ของหน่วยงาน เพื่อส่งมอบให้กับโรงพยาบาลสนาม แห่งที่ 3 ของจังหวัดกระบี่ จำนวน 72 ตัว และในบางจังหวัดยังได้จัดส่งทีมช่างไฟฟ้าช่วยเดินสายไฟฟ้าให้แก่โรงพยาบาลสนาม เป็นต้น
“ขอบคุณในน้ำใจของทุกภาคส่วนที่ได้ร่วมเป็นส่วนหนึ่งในการช่วยเหลือซึ่งกันและกันมาโดยตลอด ในส่วนของกระทรวงแรงงานจะยังคงเดินหน้าให้ความช่วยเหลือย่างต่อเนื่อง เพื่อร่วมบรรเทาความเดือดร้อนของพี่น้องแรงงานตลอดจนประชาชนทุกคน ให้สามารถก้าวผ่านวิกฤตินี้ไปพร้อมกัน” รมช.แรงงาน กล่าว
ทั้งนี้ตั้งแต่วันที่ 22 กรกฎาคม 2564 ที่ผ่านมา ตนได้มอบหมายให้เจ้าหน้าที่กรมพัฒนาฝีมือแรงงาน นำข้าวกล่องไปสนับสนุนแล้วเกือบ 20,000 กล่อง โดยมุ่งช่วยเหลือพี่น้องแรงงานในแคมป์คนงานก่อสร้าง บุคลากรทางการแพทย์ทั้งที่ประจำอยู่โรงพยาบาลหลักและโรงพยาบาลสนาม หน่วยงานจิตอาสาที่ปฏิบัติหน้าที่ช่วยเหลือผู้ป่วยโควิด-19 รวมถึงประชาชนที่อยู่ชุมชนต่าง ๆ ที่ได้รับผลกระทบ โดยเฉพาะครอบครัวที่ตกงาน ไม่มีรายได้ เพื่อเป็นการลดภาระค่าใช้จ่ายบรรเทาความเดือดร้อนในเบื้องต้น โดยช่วงเสาร์อาทิตย์นี้ ได้นำข้าวกล่องมอบให้แก่ผู้ประสานงานชุมชนในเขตดินแดงและเขตห้วยขวาง เพื่อนำไปแจกจ่ายให้แก่ประชาชนในชุมชน กระจายไปยังชุมชนดรุณ ประชาสงเคราะห์16 ชุมชนนาทอง ชุมชนบึงพระรามเก้า และชุมชนประชาอุทิศ 18 ชุมชนทินกร ชุมชนโค้งผาสุก ชุมชนอินทามระ 51 ชุมชนโรงปูน(ต้นสน) ชุมชนเพชรพระราม และชุมชนลาดพร้าว 80  อย่างไรก็ตามในส่วนของมาตรการช่วยเหลือ ทางกรมพัฒนาฝีมือแรงงาน จะหาแนวทาง ช่วยเหลือ เยียวยา ต่อไป

ที่มา : https://www.thaigov.go.th/news/contents/details/44560