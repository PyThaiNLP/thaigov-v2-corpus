รัฐบาลไทย-ข่าวทำเนียบรัฐบาล-รองนายกรัฐมนตรี วิษณุฯ วางศิลาฤกษ์อาคาร “เกิดมาต้องตอบแทนบุญคุณแผ่นดิน” และพิธีเปิด “ศูนย์ผ่าตัดหัวใจ 99 ปี รัฐบุรุษ พลเอก เปรม ติณสูลานนท์” ระลึกถึงคุณงามความดีรัฐบุรุษ


วันศุกร์ที่ 26 สิงหาคม 2565
พิมพ์
รองนายกรัฐมนตรี วิษณุฯ วางศิลาฤกษ์อาคาร “เกิดมาต้องตอบแทนบุญคุณแผ่นดิน” และพิธีเปิด “ศูนย์ผ่าตัดหัวใจ 99 ปี รัฐบุรุษ พลเอก เปรม ติณสูลานนท์” ระลึกถึงคุณงามความดีรัฐบุรุษ
รองนายกรัฐมนตรี วิษณุฯ วางศิลาฤกษ์อาคาร “เกิดมาต้องตอบแทนบุญคุณแผ่นดิน” และพิธีเปิด “ศูนย์ผ่าตัดหัวใจ 99 ปี รัฐบุรุษ พลเอก เปรม ติณสูลานนท์” ระลึกถึงคุณงามความดีรัฐบุรุษ
พร้อมตรวจเยี่ยมการบริหารจัดการอาคารผู้ป่วยชั่วคราว ณ อาคารเย็นศิระ
วันนี้ (26 สิงหาคม 2565) เวลา 13.05 น. ณ อาคารศรีเวชวัฒน์ โรงพยาบาลสงขลานครินทร์ คณะแพทยศาสตร์ มหาวิทยาลัยสงขลานครินทร์ นายวิษณุ เครืองาม รองนายกรัฐมนตรี เป็นประธานในพิธีบวงสรวงวางศิลาฤกษ์อาคาร “เกิดมาต้องตอบแทนบุญคุณแผ่นดิน” และพิธีเปิด “ศูนย์ผ่าตัดหัวใจ 99 ปี รัฐบุรุษ พลเอก เปรม ติณสูลานนท์” ซึ่งเกิดจากดำริที่จะตอบแทนบุญคุณแผ่นดิน เนื่องในโอกาสครบรอบอายุมงคล 99 ปี ของพลเอก เปรม ติณสูลานนท์ โดยมอบเงินจำนวน 100 ล้านบาท เพื่อสนับสนุนในการดำเนินการจัดทำสิ่งหนึ่งสิ่งใดอันเป็นสาธารณกุศล หรือสาธารณประโยชน์ เพื่อสังคมและประเทศชาติ มีลักษณะเป็นอาคาร 5 ชั้น ใช้เป็นศูนย์รับบริจาคอวัยวะ 99 ปี รัฐบุรุษ พลเอก เปรม ติณสูลานนท์ และหอเกียรติยศ รัฐบุรุษ พลเอก เปรม ติณสูลานนท์ (Hall of Fame) เพื่อจารึกเกียรติประวัติ คุณงามความดี และการเสียสละไว้เป็นแบบอย่างให้อนุชนคนรุ่นหลังได้ศึกษาและยึดเป็นแนวปฏิบัติสืบต่อไป
โอกาสนี้ รองนายกรัฐมนตรี ชมวิดีทัศน์ “ศูนย์ผ่าหัวใจ 99 ปี รัฐบุรุษ พลเอก เปรม ติณสูลานนท์” และ MV เพลง “เติมชีวิต ต่อลมหายใจ” ขับร้องโดย ดร. จุมพล (โกไข่) ทองตัน จากนั้น รองนายกรัฐมนตรี ประกอบพิธีวางศิลาฤกษ์อาคาร “เกิดมาต้องตอบแทนบุญคุณแผ่นดิน” ร่วมกับคณะผู้บริหาร ณ บริเวณหน้าอาคารศรีเวชวัฒน์ ชั้น 1 พร้อมกันนี้ รองนายกรัฐมนตรีรับมอบเงินบริจาคจากผู้สนับสนุนเพื่อร่วมสมทบทุนการก่อสร้างอาคารฯ  ทั้งนี้ พลเอก ประยุทธ์ จันทร์โอชา รัฐมนตรีว่าการกระทรวงกลาโหม และภริยา ร่วมบริจาคสมทบทุนในครั้งนี้ด้วย
ต่อจากนั้น รองนายกรัฐมนตรี ประกอบพิธีเปิด “ศูนย์ผ่าตัดหัวใจ 99 ปี รัฐบุรุษ พลเอก เปรม ติณสูลานนท์” ณ อาคารศรีเวชวัฒน์ ชั้น 3 พร้อมเยี่ยมเยียนให้กำลังใจผู้ป่วยที่เคยได้รับการบริจาคอวัยวะ ผู้บริจาคอวัยวะ และผู้ป่วยที่เข้ามารับบริการรักษาพยาบาล ทั้งนี้ “ศูนย์ผ่าตัดหัวใจ 99 ปี รัฐบุรุษ พลเอก เปรม ติณสูลานนท์” เป็นส่วนต่อขยายเพื่อเพิ่มศักยภาพการให้บริการรักษาพยาบาล รวมทั้งพัฒนาให้เป็นศูนย์บริการเฉพาะทางและเพิ่มประสิทธิภาพในการให้บริการ โดยความร่วมมือของคณะแพทยศาสตร์ ประชาชนชาวจังหวัดสงขลา สมาคมไทย–จีนสงขลา ตระกูลแซ่ และองค์กรเอกชนภาคใต้ เกิดพลังแห่งความศรัทธาที่มีต่อ พลเอก เปรม ติณสูลานนท์ จึงได้จัดโครงการ “ 99 ปี ล้านความดี เพื่อรัฐบุรุษ พลเอก เปรม ติณสูลานนท์” ระดมทุนสร้างศูนย์ฯ ดังกล่าวขึ้น โดยศูนย์ฯ แห่งนี้ก่อสร้างแล้วเสร็จและเปิดให้บริการผู้ป่วย เมื่อวันที่ 2 ตุลาคม 2563
ในตอนท้าย รองนายกรัฐมนตรี ตรวจเยี่ยมการบริหารจัดการอาคารผู้ป่วยชั่วคราว ณ อาคารเย็นศิระ โรงพยาบาลสงขลานครินทร์ ภายในวัดโคกนาว อรรถกระวีสุนทร ตำบลคอหงส์ อำเภอหาดใหญ่ จังหวัดสงขลา พร้อมมอบอาหารและเครื่องอุปโภคบริโภคสำหรับผู้ป่วยและญาติ ให้แก่เจ้าหน้าที่สำนักงานฯ ซึ่งอาคารเย็นศิระเป็นอาคารที่พระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร เสด็จพระราชดำเนินทรงเปิดโรงพยาบาลสงขลานครินทร์ พร้อมด้วยสมเด็จพระเทพรัตนราชสุดา ฯ สยามบรมราชกุมารี เมื่อวันที่ 18 กันยายน 2529 และได้พระราชทานราชทรัพย์ส่วนพระองค์ เป็นทุนเริ่มต้นในการก่อสร้างอาคารฯ ปัจจุบันมีอาคารเย็นศิระ 1 2 และ 3 ตามลำดับ ซึ่งมีการจัดระบบการลงทะเบียน คัดกรองผู้ป่วย และเตรียมจัดสวัสดิการต่าง ๆ พร้อมระบบการให้บริการครอบคลุม 4 มิติ ทั้งด้านร่างกาย จิตใจ สังคม และจิตวิญญาณ ผสมผสานการให้บริการตามมาตรฐานสังคมสงเคราะห์ทางการแพทย์ นอกจากนี้ยังจัดให้มีพิธีฌาปนกิจสงเคราะห์สำหรับผู้ยากไร้หรือไร้ญาติตามความเชื่อและศรัทธาทุกเชื้อชาติ ศาสนา อันเป็นการบูรณาการร่วมกับเครือข่ายทางสังคมในการร่วมพิธีกรรม
นอกจากนี้ ยังมีการจัดโครงการส่งเสริมอาชีพแก่ผู้ป่วยและญาติ เพื่อให้ผู้เข้าพักอาศัยมีรายได้ในการดำรงชีวิตประจำวันขณะมารับการรักษาพยาบาลหรือมาเฝ้าดูแลผู้ป่วย เพื่อนำไปประกอบอาชีพหลังแพทย์อนุญาตให้กลับบ้านได้  ก่อให้เกิดการเอื้ออาทรซึ่งกันและกัน แลกเปลี่ยนเรียนรู้และฝันฝ่าอุปสรรคของโรคไปด้วยกัน เกิดกัลยาณมิตรในสังคม เกิดจิตอาสามากมายรุ่นต่อรุ่นตามเจตนารมณ์ “อาคารเย็นศิระเป็นสถานที่เติมเต็มความหวังของทุกคน”
.................................

ที่มา : https://www.thaigov.go.th/news/contents/details/58487