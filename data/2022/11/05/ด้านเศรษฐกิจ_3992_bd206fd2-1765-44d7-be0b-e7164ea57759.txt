รัฐบาลไทย-ข่าวทำเนียบรัฐบาล-ธอส. คว้าที่ 1 ผลประเมินการดำเนินงานรัฐวิสาหกิจปี 64 ด้วยคะแนน 4.8697


วันพฤหัสบดีที่ 2 มิถุนายน 2565
พิมพ์
ธอส. คว้าที่ 1 ผลประเมินการดำเนินงานรัฐวิสาหกิจปี 64 ด้วยคะแนน 4.8697
ธนาคารอาคารสงเคราะห์ คว้าคะแนนประเมินผลการดำเนินงานรัฐวิสาหกิจปี 2564 ด้วยคะแนน 4.8697 สูงสุดในทุกสาขาของรัฐวิสาหกิจทั้ง 51 แห่ง ตามที่สำนักงานคณะกรรมการนโยบายรัฐวิสาหกิจ (สคร.) ประกาศผลคะแนนประเมินผลเมื่อวันที่ 1 มิถุนายน 2565
นายฉัตรชัย ศิริไล กรรมการผู้จัดการ ธนาคารอาคารสงเคราะห์ (ธอส.) เปิดเผยว่า สำนักงานคณะกรรมการนโยบายรัฐวิสาหกิจ (สคร.) ได้ประกาศคะแนนประเมินผลการดำเนินงานรัฐวิสาหกิจ ปี 2564 ตามระบบประเมินผลรัฐวิสาหกิจ State Enterprise Assessment Model : SE-AM ทาง www.sepo.go.th  ปรากฏว่า ธอส. ได้รับคะแนนสูงสุดอันดับ 1 จากการประเมินผลการดำเนินงานรัฐวิสาหกิจปี 2564 ด้วยคะแนน 4.8697 สูงสุดในทุกสาขาของรัฐวิสาหกิจทั้ง 51 แห่ง โดยพิจารณาจากผลการดำเนินงาน 3 ด้านหลัก ได้แก่ 1.การดำเนินงานตามนโยบายหรือยุทธศาสตร์  2.ผลการดำเนินงานของรัฐวิสาหกิจ 3.การบริหารจัดการองค์กรทั้ง 8 ด้าน (Core Business Enablers) ซึ่งธนาคารได้การยกระดับการบริหารจัดการองค์กรทั้งด้านการกำกับดูแลที่ดีและการนำองค์กร ด้านการวางแผนเชิงยุทธศาสตร์ ด้านการบริหารความเสี่ยงและควบคุมภายใน ด้านการมุ่งเน้นผู้มีส่วนได้ส่วนเสียและลูกค้า ด้านการพัฒนาเทคโนโลยีดิจิทัล ด้านการบริหารทุนมนุษย์ ด้านการจัดการความรู้และนวัตกรรม และด้านตรวจสอบภายใน อยู่ในระดับมาตรฐานสากลตามเกณฑ์การประเมินผลรัฐวิสาหกิจ (State Enterprise Assessment Model : SE-AM) และสามารถแสดงประสิทธิผลอย่างเป็นรูปธรรม อาทิ การบริหารจัดการ เพื่อมุ่งสู่การเป็นองค์กรยั่งยืน การจัดทำแผนยุทธศาสตร์ด้วยตนเอง จัดทำแผนบริหารความเสี่ยงสายงานครบกลุ่มงาน/สายงาน การสร้างฐานข้อมูลผู้มีส่วนได้ส่วนเสีย และจัดทำแผนสร้างความสัมพันธ์ต่อผู้มีส่วนได้ส่วนเสียทั้ง 10 กลุ่ม ได้ครบถ้วน นำเทคโนโลยีดิจิทัลมายกระดับการปฏิบัติงาน (Digital Process) ได้ครบถ้วนตามระบบงานธนาคาร สร้าง Digital DNA ให้บุคลากรพร้อมรับต่อการเปลี่ยนแปลง พัฒนานวัตกรรมกระบวนการทำงาน ผลิตภัณฑ์และบริการ ยกระดับธนาคารสู่ Digital Banking นำ Virtual Audit มาใช้ในการตรวจสอบภายใน
“การที่ ธอส. ได้รับคะแนนผลประเมินผลการดำเนินงานรัฐวิสาหกิจ ประจำปี 2564 สูงที่สุดอันดับ 1 ด้วยคะแนนรวม 4.8697 คะแนน จากการประเมินผลการดำเนินงานรัฐวิสาหกิจทั้ง 51 แห่ง สะท้อนให้เห็นถึงการดำเนินการอย่างมีประสิทธิภาพสูงในการทำให้คนไทยมีบ้านตามพันธกิจของ ธอส. ธนาคารขอขอบคุณลูกค้า ผู้ประกอบการ Stakeholder ทุกภาคส่วน ที่ได้ร่วมกับคณะกรรมการธนาคาร ผู้บริหาร พนักงาน และผู้ปฏิบัติงานของ ธอส. ทุกคน ที่ขับเคลื่อนธนาคารอาคารสงเคราะห์ให้ก้าวไปสู่ Sustainable Bank ควบคู่กับการเป็นธนาคารที่ดีที่สุดสำหรับการมีบ้าน”นายฉัตรชัย กล่าว

ที่มา : https://www.thaigov.go.th/news/contents/details/55300