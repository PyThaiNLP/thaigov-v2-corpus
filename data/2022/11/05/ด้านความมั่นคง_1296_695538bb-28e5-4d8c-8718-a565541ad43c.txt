รัฐบาลไทย-ข่าวทำเนียบรัฐบาล-ปลัดกระทรวงกลาโหมให้การต้อนรับเสธทหารอากาศ สาธารณรัฐเกาหลี ในโอกาสเยือนประเทศไทยอย่างเป็นทางการ


วันอังคารที่ 12 กรกฎาคม 2565
ปลัดกระทรวงกลาโหมให้การต้อนรับเสธทหารอากาศ สาธารณรัฐเกาหลี ในโอกาสเยือนประเทศไทยอย่างเป็นทางการ
เช้าวันนี้ ๑๒ กรกฎาคม ๒๕๖๕ เวลา ๐๙.๐๐ น. พลเอก วรเกียรติ รัตนานนท์ ปลัดกระทรวงกลาโหม ให้การต้อนรับ พลอากาศเอก Jung Sang Hwa (จอง ชัง ฮวา) เสธทหารอากาศ สาธารณรัฐเกาหลี (เทียบเท่าผู้บัญชาการทหารอากาศ)
ในโอกาสเดินทางเยือนประเทศไทยอย่างเป็นทางการในฐานะแขกของกองทัพอากาศ ระหว่าง ๑๐ - ๑๒ กรกฎาคม ๒๕๖๕ ณ ห้องพระบารมีปกเกล้า ในศาลาว่าการกลาโหม
โดยปลัดกระทรวงกลาโหมได้กล่าวแสดงความยินดีที่เข้ารับตำแหน่ง เสธทหารอากาศ สาธารณรัฐเกาหลี จากประสบการณ์รับราชการทหารมานานกว่า ๓๐ ปี และเคยปฏิบัติหน้าที่ในตำแหน่งสำคัญต่างๆ ประจำคณะเสนาธิการร่วมสาธารณรัฐเกาหลี โดยรับผิดชอบงานในด้านการวางแผน ยุทธการ ยุทธศาสตร์ รวมถึงกิจการอาวุธที่มีอานุภาพทำลายล้างสูง จึงมีความเชื่อมั่นเป็นอย่างยิ่งว่าจะสามารถปฏิบัติหน้าที่และพัฒนาความสัมพันธ์ระหว่างทั้งสองประเทศได้เป็นอย่างดี
ทั้งนี้ ไทยและสาธารณรัฐเกาหลี ดำรงความสัมพันธ์ระหว่างกันมาอย่างยาวนาน ซึ่งจะครบรอบ ๖๔ ปี ของการสถาปนาความสัมพันธ์ทางการทูตในปีนี้ และมีพัฒนาการก้าวหน้าอย่างต่อเนื่อง ครอบคลุมด้านการเมือง ความมั่นคง เศรษฐกิจ วิทยาศาสตร์ สังคม วัฒนธรรม และมีการร่วมหารือระหว่างกันอย่างสม่ำเสมอ โดยการเข้าเยี่ยมคำนับในครั้งนี้ จึงนับเป็นโอกาสอันดีที่จะได้พบปะหารือกับผู้บังคับบัญชาระดับสูงของมิตรประเทศ และแลกเปลี่ยนข้อคิดเห็นในประเด็นต่างๆ ที่มีความสนใจร่วมกัน รวมทั้งเป็นการกระชับความสัมพันธ์ระหว่างกระทรวงกลาโหมของทั้งสองประเทศให้แน่นแฟ้นยิ่งขึ้น

ที่มา : https://www.thaigov.go.th/news/contents/details/56810