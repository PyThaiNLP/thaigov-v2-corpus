รัฐบาลไทย-ข่าวทำเนียบรัฐบาล-​“จับกัง 1” ส่งแรงงานไทยไปอิสราเอล หลังได้รับโควตาเพิ่ม 30 เปอร์เซ็นต์


วันจันทร์ที่ 23 พฤษภาคม 2565
พิมพ์
​“จับกัง 1” ส่งแรงงานไทยไปอิสราเอล หลังได้รับโควตาเพิ่ม 30 เปอร์เซ็นต์
วันที่ 23 พ.ค. 2565 นายสุชาติ ชมกลิ่น รัฐมนตรีว่าการกระทรวงแรงงานมอบโอวาทแก่แรงงานไทยจำนวน 208 คน ก่อนเดินทางไปทำงานภาคเกษตรในรัฐอิสราเอลภายใต้โครงการความร่วมมือไทย-อิสราเอลเพื่อการจัดหางาน (Thailand-srael Cooperation on the Placement of Workers:TIC)
โดยมี นายสุรชัย ชัยตระกูลทอง ผู้ช่วยรัฐมนตรีประจำกระทรวงแรงงาน พลตำรวจตรี นันทชาติ ศุภมงคล นายสุทธิ สุโกศล ประจำสำนักเลขาธิการนายกรัฐมนตรี ปฏิบัติหน้าที่ประจำกระทรวงแรงงาน นางเธียรรัตน์ นะวะมะวัฒน์ โฆษกกระทรวงแรงงาน (ฝ่ายการเมือง) นายบุญชอบ สุทธมนัสวงษ์ ปลัดกระทรวงแรงงาน นางสาวบุณยวีร์ ไขว้พันธุ์ รองอธิบดีกรมการจัดหางาน เข้าร่วมในครั้งนี้ ณ ห้องอบรมคนหางานก่อนเดินทางไปทำงานต่างประเทศ ชั้น 11 อาคารสำนักงานประกันสังคมกรุงเทพมหานครพื้นที่ 3 โดยนายสุชาติ กล่าวว่า รัฐบาลภายใต้การนำของพลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม และพลเอก ประวิตร วงษ์สุวรรณ รองนายกรัฐมนตรี ซึ่งกำกับดูแลกระทรวงแรงงาน ให้ความสำคัญกับการส่งเสริมแรงงานไทยให้เดินทางไปทำงานต่างประเทศ เพื่อการมีงานทำ นำรายได้เข้าประเทศ โดยภาพรวมการจัดส่งแรงงาน ปี 2565 สามารถส่งแรงงานไทยไปทำงานต่างประเทศทุกประเทศ รวมกันกว่า 17,512 คน ส่งรายได้กลับประเทศมากถึง 82,506 ล้านบาท สำหรับวันนี้เป็นการอบรมคนหางาน จำนวน 208 คน ก่อนการเดินทางไปทำงานอิสราเอลในวันที่ 24 พฤษภาคม 2565 โดยแรงงานส่วนหนึ่งเดินทางด้วยเครื่องบินโดยสารเที่ยวบินที่ LY 082 ของสายการบินแอล อัล อิสราเอล แอร์ไลน์ จำนวน 91 คน และ เที่ยวบินที่ EY407 และ EY598 ของสายการบิน เอทิฮัด แอร์เวย์ จำนวน 117 คน
นายสุชาติฯ ยังกล่าวมอบโอวาทแก่แรงงานไทย ว่า ขอขอบคุณพี่น้องแรงงานไทยที่ไปทำงานต่างประเทศทุกท่านที่เป็นกำลังสำคัญในการร่วมขับเคลื่อนและพัฒนาประเทศไทย ขอฝากความห่วงใยถึงทุกท่าน ภายใต้สถานการณ์การแพร่ระบาดของโรคโควิด-19 ขอให้ดำเนินชีวิตด้วยความระมัดระวัง ปฏิบัติตนตามมาตรการด้านสาธารณสุขอย่างเคร่งครัด สวมหน้ากากอนามัย และขอให้มีความขยัน อดทนตั้งใจทำงาน ปฏิบัติตนตามกฎหมายของอิสราเอล ประหยัดเก็บออม เพื่ออนาคต และขอให้พรุ่งนี้เดินทางโดยสวัสดิภาพ
“เดิมทีประเทศไทยได้รับโควตาในการจัดส่งปีละ 5,000 คน แต่ในปี 2565 ผมได้เจรจากับเอกอัครราชทูตอิสราเอลประจำประเทศไทย สามารถเพิ่มโควตาในการจัดส่งได้เพิ่มอีก 1,800 คน คิดเป็น 30 % รวมเป็นจำนวน 6,800 คน แต่ละคนจะมีรายได้ไม่ต่ำกว่าเดือนละ 53,000 บาท ทำงานเป็นระยะเวลา 5 ปี ซึ่งท่านนายกรัฐมนตรีได้ให้ความสำคัญกับคนงานเหล่า เพราะแรงงานเหล่านี้ถือเป็นบุคคลสำคัญที่สามารถนำเงินตราเข้าประเทศได้ปีละกว่า 2,000 ล้านบาท” นายสุชาติ กล่าว

ที่มา : https://www.thaigov.go.th/news/contents/details/54905