รัฐบาลไทย-ข่าวทำเนียบรัฐบาล-ถ้อยแถลงนายกรัฐมนตรี สำหรับการประชุมสุดยอดอาเซียนบวกสาม ครั้งที่ 24


วันพุธที่ 27 ตุลาคม 2564
พิมพ์
ถ้อยแถลงนายกรัฐมนตรี สำหรับการประชุมสุดยอดอาเซียนบวกสาม ครั้งที่ 24
ถ้อยแถลงนายกรัฐมนตรี สำหรับการประชุมสุดยอดอาเซียนบวกสาม ครั้งที่ 24
ถ้อยแถลงนายกรัฐมนตรี
การประชุมสุดยอดอาเซียนบวกสาม ครั้งที่ 24
วันพุธที่ 27 ตุลาคม 2564 เวลา 14.00 – 15.30 น.
* * * * *
ใต้ฝ่าละอองธุลีพระบาท
และ ฯพณฯ ทั้งหลาย
การประชุมของเราในวันนี้ สะท้อนให้เห็นว่า สถานการณ์โควิด-19 ยังส่งผลกระทบต่อ “ชีวิตวิถีเดิม” ของเราอย่างหลีกเลี่ยงไม่ได้ เกือบ 2 ปีที่ผ่านมา เราทุกคนต้องปรับตัวให้เข้ากับ “ชีวิตวิถีใหม่” โดยร่วมกันรับมือกับความท้าทายที่ยังต้องเผชิญอยู่อย่างต่อเนื่องด้วยความจำเป็น ไม่ใช่ทางเลือก
การตอบสนองต่อวิกฤตการณ์ได้อย่างรวดเร็วและมีประสิทธิภาพทั้งในระยะสั้นและระยะยาว คือ จุดแข็งของอาเซียนบวกสาม ที่ผ่านบททดสอบมาครั้งแล้วครั้งเล่า ตั้งแต่วิกฤตเศรษฐกิจในปี ค.ศ. 1997 SARS และโควิด-19 ซึ่งพิสูจน์ให้เห็นได้อย่างชัดเจนและเป็นรูปธรรม ส่งผลให้ภูมิภาคของเรามีความสงบสุข และช่วยวางรากฐานสำหรับการพัฒนาอย่างต่อเนื่องมาจนถึงปัจจุบัน ผมจึงเชื่อมั่นว่า เราจะสามารถพลิกวิกฤตให้เป็นโอกาสได้อีกครั้ง
ท่ามกลางความท้าทายที่หลากหลายในปัจจุบัน ผมขอเสนอแนวทางสำหรับอาเซียนบวกสามในการเสริมสร้างความแข็งแกร่งให้กับประชาคมเอเชียตะวันออกที่มีประชาชนเป็นศูนย์กลาง ให้มีความมั่นคง มั่งคั่ง และยั่งยืน จำนวน 4 ข้อ ดังนี้
ประการแรก เราควรสานต่อให้กรอบอาเซียนบวกสามเป็นกรอบความร่วมมือหลักในการเสริมสร้างความแข็งแกร่งของภูมิภาคในระยะยาวอย่างเป็นรูปธรรมและมีประสิทธิภาพ ผ่านกลไกความร่วมมือในสาขาต่าง ๆ เพื่อยกระดับขีดความสามารถของเราในการรับมือกับประเด็นท้าทายในทุกมิติ ทั้งด้านสาธารณสุข เศรษฐกิจ สิ่งแวดล้อม และการพัฒนาที่ยั่งยืน
ไทยพร้อมร่วมจัดทำแผนงานความร่วมมืออาเซียนบวกสามฉบับใหม่ สำหรับปี ค.ศ. 2023-2027 ที่ตอบโจทย์ประเด็นท้าทายร่วมกันที่สำคัญในอนาคต ขณะเดียวกัน เราอาจพิจารณาจัดตั้งกลุ่มวิสัยทัศน์เอเชียตะวันออกรุ่นใหม่ ที่ประกอบด้วยผู้ทรงคุณวุฒิจากประเทศอาเซียนบวกสาม เพื่อจัดทำข้อเสนอแนะเชิงนโยบายที่เป็นประโยชน์ในการพิจารณาแนวทางในการก้าวสู่ Next Normal ร่วมกันต่อไป
ประการที่สอง ความร่วมมือจากประเทศบวกสามในการรับมือกับโควิด-19 ที่มีอย่างต่อเนื่อง ทั้งในกรอบอาเซียนและทวิภาคี เป็นแรงผลักดันสำคัญในการรับมือกับความท้าทายนี้ โดยเฉพาะการสนับสนุนกองทุนอาเซียนเพื่อรับมือกับโควิด-19 ซึ่งจะนำไปใช้จัดสรรวัคซีนและเวชภัณฑ์ให้แก่ประชาชนในภูมิภาคอย่างมีประสิทธิภาพสูงสุด
ผลกระทบที่รุนแรงและกว้างขวางของโควิด-19 ย้ำเตือนให้เราก้าวไปข้างหน้าอย่างรอบคอบ เราต้องเตรียมพร้อมสำหรับภาวะฉุกเฉินด้านสาธารณสุขในอนาคตอย่างรอบด้าน ประเทศบวกสามสามารถช่วยเสริมสร้างขีดความสามารถในเรื่องนี้แก่ภูมิภาคได้ โดยเฉพาะด้านวัคซีน ยา การวิจัยและพัฒนา การสำรองเวชภัณฑ์และอุปกรณ์ทางการแพทย์ที่จำเป็น ตลอดจนการพัฒนาระบบโครงสร้างพื้นฐานด้านสาธารณสุข
นอกจากนี้ การดูแลสุขภาพจิตของประชาชนทุกกลุ่มเป็นประเด็นสำคัญเร่งด่วน ผมขอชื่นชมบรูไนดารุสซาลาม ที่เสนอการจัดทำแถลงการณ์ผู้นำอาเซียนบวกสามว่าด้วยความร่วมมือด้านสุขภาพจิตของวัยรุ่นและเด็ก ซึ่งเราจะร่วมกันรับรองในวันนี้ ไทยพร้อมที่จะดำเนินการตามแถลงการณ์นี้ให้เกิดผลสัมฤทธิ์อย่างเป็นรูปธรรม โดยเฉพาะการดูแลสุขภาพจิตของวัยรุ่นและเด็กซึ่งเป็นอนาคตของเรา
ประการที่สาม เรายินดีที่ประเทศบวกสามจะให้ความร่วมมือภายใต้กรอบการฟื้นฟูที่ครอบคลุมของอาเซียน เพื่อเสริมสร้างความแข็งแกร่งของภูมิภาคในระยะยาว โดยการบูรณาการทางเศรษฐกิจและความเชื่อมโยงของห่วงโซ่อุปทาน โดยเฉพาะการผลักดันให้ความตกลง RCEP มีผลบังคับใช้โดยเร็ว และการใช้ประโยชน์จากเศรษฐกิจและเทคโนโลยีดิจิทัล โดยมุ่งเน้นการพัฒนาศักยภาพให้แก่ MSMEs, start-ups และผู้ประกอบการท้องถิ่น เพื่อขับเคลื่อนเศรษฐกิจฐานราก ตลอดจนการสานต่อข้อริเริ่มการเชื่อมโยงยุทธศาสตร์ความเชื่อมโยงให้เกิดผลเป็นรูปธรรม เป็นต้น
นอกจากนี้ เราควรต่อยอดการพัฒนา CMIM ด้วยนวัตกรรมทางการเงิน เพื่อรักษาเสถียรภาพทางการเงินการคลัง และพัฒนา APTERR เพื่อเสริมสร้างความมั่นคงทางอาหาร ในขณะเดียวกัน เราควรพัฒนากลไกความร่วมมือเพื่อการพัฒนาที่ยั่งยืน ซึ่งรวมถึงการแสวงหาแนวทางใหม่ ๆ ที่เป็นประโยชน์กับมวลมนุษย์อย่างยั่งยืนในอนาคต อาทิ การสอดประสานนโยบายเศรษฐกิจที่เป็นมิตรต่อสิ่งแวดล้อมประเทศบวกสามกับโมเดลเศรษฐกิจ BCG
ไทยเองก็กำลังก้าวสู่ Next Normal ด้วยการพลิกโฉมประเทศไทย ทั้งในด้านเศรษฐกิจ สังคม และการพัฒนาคุณภาพชีวิตของประชาชน ขณะเดียวกันก็มุ่งเสริมสร้างสภาพแวดล้อมระหว่างประเทศที่เอื้อต่อการฟื้นฟูเศรษฐกิจและสังคมที่ยั่งยืนจากผลกระทบของโควิด-19 ตลอดจนขับเคลื่อนความพยายามในการแก้ไขปัญหาต่าง ๆ ที่เป็นภัยคุกคามร่วมกัน
ประการสุดท้าย ความแข็งแกร่งของภูมิภาคในระยะยาวตั้งอยู่บนพื้นฐานของสันติภาพที่ยั่งยืน ไทยส่งเสริมให้ทุกฝ่ายมีปฏิสัมพันธ์กันอย่างสร้างสรรค์ และยึดมั่นในความเป็นแกนกลางของอาเซียน รวมทั้งพร้อมที่จะร่วมมือเพื่อเสริมสร้างบรรยากาศที่เอื้ออำนวยต่อการฟื้นฟูเศรษฐกิจและการพัฒนาที่ยั่งยืน
ผมขอเน้นย้ำเจตนารมณ์และความพร้อมของไทยในการสนับสนุนกระบวนการแก้ไขปัญหาโดยสันติวิธี และหวังที่จะเห็นพัฒนาการเชิงบวกและความคืบหน้าในการเจรจาเพื่อนำไปสู่การทำให้คาบสมุทรเกาหลีปลอดอาวุธนิวเคลียร์
สุดท้ายนี้ ในขณะที่เรากำลังก้าวไปสู่วาระครบรอบ 25 ปีของอาเซียนบวกสามในปีหน้า ผมเห็นว่า ความร่วมมือระหว่างประเทศบวกสามที่เข้มแข็งจะเป็นปัจจัยสำคัญต่อการสร้างประชาคมเอเชียตะวันออกที่แข็งแกร่ง ซึ่งมีส่วนสำคัญอย่างยิ่งต่อการเสริมสร้างสันติภาพที่ยั่งยืนและความไพบูลย์ร่วมกันของภูมิภาค
ขอบคุณครับ

ที่มา : https://www.thaigov.go.th/news/contents/details/47478