รัฐบาลไทย-ข่าวทำเนียบรัฐบาล-กระทรวงเกษตรฯ จัดประชุมคณะทำงานดำเนินงานโครงการอันเนื่องมาจากพระราชดำริ พิจารณาการจัดทำระบบฐานข้อมูล


วันพฤหัสบดีที่ 3 มีนาคม 2565
กระทรวงเกษตรฯ จัดประชุมคณะทำงานดำเนินงานโครงการอันเนื่องมาจากพระราชดำริ พิจารณาการจัดทำระบบฐานข้อมูล
กระทรวงเกษตรฯ จัดประชุมคณะทำงานดำเนินงานโครงการอันเนื่องมาจากพระราชดำริ พิจารณาการจัดทำระบบฐานข้อมูล การกำหนดตัวชี้วัด การจัดทำห่วงโซ่คุณค่า การบูรณาการติดตามความก้าวหน้าและการประเมินผล และการจัดทำคำของบประมาณ พร้อมเตรียมการรายงานความก้าวหน้าโครงการ
นายวิชัย ไตรสุรัตน์ ผู้ช่วยปลัดกระทรวงเกษตรและสหกรณ์ เป็นประธานการประชุมคณะทำงานดำเนินงานโครงการอันเนื่องมาจากพระราชดำริ กระทรวงเกษตรและสหกรณ์ ครั้งที่ 1/2565 ณ ห้องประชุมกระทรวงเกษตรและสหกรณ์ และผ่านระบบการประชุมทางไกลออนไลน์ (Zoom Meeting) โดยที่ประชุมมีมติเห็นชอบแนวทางการขับเคลื่อนโครงการอันเนื่องมาจากพระราชดำริ กระทรวงเกษตรและสหกรณ์ ปีงบประมาณ พ.ศ. 2565 – 2570 ตามแนวทางการพัฒนาและการขับเคลื่อนโครงการอันเนื่องมาจากพระราชดำริของกระทรวงเกษตรและสหกรณ์ โดยให้ยึดตามกรอบ/แนวทางของสำนักงาน กปร. และการกำหนดกลไก/แต่งตั้งคณะทำงานดำเนินงานโครงการอันเนื่องมาจากพระราชดำริ กระทรวงเกษตรและสหกรณ์ เพื่อพิจารณา/กลั่นกรอง และจัดทำรายละเอียดการดำเนินงานในกิจกรรมต่าง ๆ จำนวน 5 เรื่อง ได้แก่
1) การจัดทำระบบฐานข้อมูล (Data Center) โครงการอันเนื่องมาจากพระราชดำริ โดยมอบหมายให้หน่วยงานในสังกัดทบทวน/ปรับปรุงฐานข้อมูลโครงการอันเนื่องมาจากพระราชดำริให้มีความครบถ้วน ถูกต้อง และรายงานผลการดำเนินงานโครงการอันเนื่องมาจากพระราชดำริของหน่วยงานผ่านระบบฐานข้อมูลของกระทรวงเกษตรและสหกรณ์ เพื่อเป็นข้อมูลประกอบการติดตามงาน การตัดสินใจและสั่งการเชิงนโยบายให้กับผู้บริหารกระทรวงเกษตรสหกรณ์ต่อไป
2) การกำหนดตัวชี้วัดโครงการอันเนื่องมาจากพระราชดำริ ตามด้านการพัฒนา 4 ด้าน ทั้งด้านการพัฒนาทรัพยากรการผลิต ด้านการบริหารจัดการทรัพยากรเพื่อการผลิต ด้านการส่งเสริมและพัฒนาเกษตรกรและระบบสหกรณ์ ด้านการพัฒนาที่ยั่งยืน และการกำหนด Joint KPI จำนวน 1 ตัวชี้วัด
3) การจัดทำห่วงโซ่คุณค่า (Value Chain) โครงการอันเนื่องมาจากพระราชดำริ ตั้งแต่ต้นทาง กลางทาง และปลายทาง ซึ่งจะต้องบูรณาการขับเคลื่อนการดำเนินงานโครงการอันเนื่องมาจากพระราชดำริด้านการเกษตรในภาพรวมของกระทรวงเกษตรและสหกรณ์ โดยกองประสานงานโครงการพระราชดำริ สำนักงานปลัดกระทรวงเกษตรและสหกรณ์
4) การบูรณาการติดตามความก้าวหน้า และการประเมินผลโครงการอันเนื่องมาจากพระราชดำริ และโครงการสำคัญ โดยให้ความเห็นชอบแผนบูรณาการลงพื้นที่ติดตามความคืบหน้าการดำเนินงานโครงการอันเนื่องมาจากพระราชดำริที่สำคัญ ปีงบประมาณ พ.ศ. 2565 ร่วมกับสำนักงานเศรษฐกิจการเกษตร และหน่วยงานในสังกัดกระทรวงเกษตรและสหกรณ์ที่เกี่ยวข้อง รวมถึงให้ความเห็นชอบในหลักการแนวทาง/หลักการกำหนด/คัดเลือกโครงการอันเนื่องมาจากพระราชดำริที่สำคัญของกระทรวงเกษตรและสหกรณ์ที่ต้องมีการกำกับและติดตามความคืบหน้าอย่างใกล้ชิด รวมทั้งประเมินผลความสำเร็จของโครงการ ประจำปีงบประมาณ โดยให้ถือปฏิบัติไปในแนวทางเดียวกัน ตั้งแต่ปีงบประมาณ พ.ศ. 2566 เป็นต้นไป
และ 5) การจัดทำคำของบประมาณโครงการอันเนื่องมาจากพระราชดำริ โดยมุ่งเน้น “การบูรณาการในเชิงพื้นที่ และเกษตรกรเป้าหมายโครงการ”
นอกจากนี้ ที่ประชุมยังได้รับทราบผลการขับเคลื่อนโครงการอันเนื่องมาจากพระราชดำริ กระทรวงเกษตรและสหกรณ์ โดยฝ่ายเลขาฯ ได้จัดประชุมหารือสรุปความก้าวหน้า/ผลการดำเนินงาน และปัญหา/อุปสรรค ให้ปลัดกระทรวงเกษตรและสหกรณ์ทราบแล้ว เมื่อวันที่ 23 กุมภาพันธ์ 2565 ที่ผ่านมา เพื่อเตรียมหารือร่วมกับสำนักพระราชวังถึงกรอบ/แนวทางการขับเคลื่อนการดำเนินงานโครงการพัฒนาตามพระราชดำริ 7 โครงการ ได้แก่ 1) ศูนย์บริการและพัฒนาลุ่มน้ำปายตามพระราชดำริ จ.แม่ฮ่องสอน 2) ศูนย์บริการและพัฒนาที่สูงปางตองตามพระราชดำริ จ.แม่ฮ่องสอน 3) โครงการพัฒนาตามพระราชดำริ อ.สันป่าตอง จ.เชียงใหม่ 4) ศูนย์พัฒนาไม้ผลตามพระราชดำริ จ.จันทบุรี 5) ศูนย์บริการการพัฒนาปลวกแดงตามพระราชดำริ จ.ระยอง 6) โครงการพัฒนาพื้นที่ราบเชิงเขาตามพระราชดำริ จ.สระแก้ว – ปราจีนบุรี และ 7) โครงการพัฒนาปศุสัตว์ตามพระราชดำริ จ.เลย ทั้งนี้ ฝ่ายเลขาฯ ได้จัดทำร่างคำสั่งแต่งตั้งคณะอนุกรรมการขับเคลื่อนโครงการพัฒนาตามพระราชดำริ 7 โครงการ (ปรับปรุงองค์ประกอบคณะที่ปรึกษา และคณะอนุกรรมการ) เรียบร้อยแล้ว

ที่มา : https://www.thaigov.go.th/news/contents/details/52171