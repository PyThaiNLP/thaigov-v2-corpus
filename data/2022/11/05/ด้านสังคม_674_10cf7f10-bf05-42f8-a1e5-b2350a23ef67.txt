รัฐบาลไทย-ข่าวทำเนียบรัฐบาล-รมว.พม. ลงพื้นที่มอบถุงยังชีพช่วยเหลือผู้ประสบภัยน้ำท่วมในพื้นที่อําเภอบางกระทุ่ม และวังทอง จังหวัดพิษณุโลก


วันอังคารที่ 12 ตุลาคม 2564
รมว.พม. ลงพื้นที่มอบถุงยังชีพช่วยเหลือผู้ประสบภัยน้ำท่วมในพื้นที่อําเภอบางกระทุ่ม และวังทอง จังหวัดพิษณุโลก
รมว.พม. ลงพื้นที่มอบถุงยังชีพช่วยเหลือผู้ประสบภัยน้ำท่วมในพื้นที่อําเภอบางกระทุ่ม และวังทอง จังหวัดพิษณุโลก
วันที่ 9 ต.ค. 64 เวลา 14.00 น. นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) พร้อมด้วยคณะผู้บริหารกระทรวง พม. ลงพื้นที่จังหวัดพิษณุโลก เพื่อช่วยเหลือผู้ประสบภัยน้ำท่วมในพื้นที่อําเภอบางกระทุ่ม จังหวัดพิษณุโลก โดยมอบถุงยังชีพของกองทุนช่วยเหลือผู้ประสบสาธารณภัยสำนักนายกรัฐมนตรี  จำนวน 200 ชุด พร้อมทั้งร่วมหาแนวทางบูรณาการความช่วยเหลือกับหน่วยงานที่เกี่ยวข้องในพื้นที่ ณ วัดท่าตาล ตําบลท่าตาล อําเภอบางกระทุ่ม จังหวัดพิษณุโลก จากนั้น เดินทางลงพื้นที่เพื่อเยี่ยมบ้านครอบครัวกลุ่มเปราะบางที่ประสบปัญหาความยากลำบาก จำนวน 3 ครอบครัว นอกจากนี้ ได้เดินทางไปมอบถุงยังชีพ จํานวน 1,532 ชุด ให้ผู้ประสบอุทกภัยในพื้นที่อําเภอวังทอง ณ ศูนย์เรียนรู้ชุมชนท่องเที่ยว OTOP นวัตกรรม ตําบลวังทอง อําเภอวังทอง จังหวัดพิษณุโลก
นายจุติ กล่าวว่า สำหรับสถานการณ์อุทกภัยที่เกิดขึ้นในพื้นที่อำเภอบางกระทุ่ม จังหวัดพิษณุโลก พบว่า พื้นที่อำเภอบางกระทุ่มที่ประสบอุทกภัยได้รับความเสียหาย จำนวน 9 ตำบล บ้านเรือนประสบภัย จำนวน 100 หลัง ประชาชนประสบภัย จำนวน 396 ราย วันนี้ตนได้เป็นตัวแทนของรัฐบาลนำถุงยังชีพมอบให้แทนความห่วงใยเพื่อบรรเทาความเดือดร้อนของพี่น้องประชาชนที่ได้รับผลกระทบจากอุทกภัยในครั้งนี้ การลงพื้นที่วันนี้ตนขอยืนยันว่ากระทรวง พม. ไม่ว่าท่านอยู่ที่ไหน ลำบากขนาดไหน เราจะเดินทางไปหาท่านให้ได้ กระทรวง พม. เราดูแลประชาชนทุกช่วงวัย โดยเราเป็นกำลังเสริมในส่วนที่ขาดตกบกพร่องไป เราพยายามทำให้ครบและให้ได้มากที่สุด ถึงแม้ว่าจะไม่ครบ 100 เปอร์เซ็นต์ แต่ขอยืนยันว่านี่คือสิ่งที่รัฐบาลตั้งใจทำให้กับพี่น้องประชาชนของเราทั้งประเทศ ซึ่งอำเภอบางกระทุ่มเป็นอำเภอที่รับปัญหาน้ำท่วมพอๆ กับอำเภอบางระกำ ในขณะเดียวกันหลังน้ำลดลง ตนเชื่อว่าเราจะค่อยๆ เปิดประเทศ ขณะเดียวกันชีวิตของเรายังอยู่ในความเสี่ยงและอยู่ในความเปราะบางอีกมาก ทั้งนี้รัฐบาล โดยกระทรวง พม. และกระทรวงอื่นๆ พร้อมที่จะดูแลประชาชนของเราอย่างเต็มที่ นอกจากนี้เราจะมีการสร้างอาชีพใหม่ๆ เพราะอาชีพเดิมบางอาชีพจะหายไป ซึ่งจะทำให้ผู้ที่ตกงานเพิ่มขึ้นด้วย
นายจุติ กล่าวเพิ่มเติมว่า กระทรวง พม. เราพบว่ามีพ่อแม่ฝากลูกไว้ที่ ปู่ย่า ตายาย หลายแสนคน เราต้องเข้าไปช่วยเหลือให้คนเหล่านี้เดินหน้าต่อไปให้ได้ ทั้งนี้ก่อนปีใหม่เราจะมาเปิดศูนย์บริการประชาชนที่นี่ ซึ่งศูนย์แห่งนี้จะมีตัวแทนของหลายๆ กระทรวง มาเป็นแม่งานมาดูแลพี่น้องประชาชน เราไม่ใช่แค่ช่วยพวกท่านแค่ตอนน้ำท่วม แต่หลังจากนี้ก็ทำงานให้ท่านต่อไป ปัญหาที่พวกท่านมี พวกเราจะรับกลับไปและจะติดตามให้ อาจจะไม่ดีขึ้นทั้งหมดแต่อย่างน้อยเราก็พยายามทำให้ได้มากที่สุดเท่าที่ทำได้

ที่มา : https://www.thaigov.go.th/news/contents/details/46886