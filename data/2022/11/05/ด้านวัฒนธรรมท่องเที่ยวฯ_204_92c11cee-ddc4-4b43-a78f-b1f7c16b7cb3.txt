รัฐบาลไทย-ข่าวทำเนียบรัฐบาล-กระทรวงวัฒนธรรม ยืนยันฉีดวัคซีนทุกยี่ห้อที่ อย. รับรอง ร่วมพิธีถวายผ้ากฐินได้ เผยแจ้งแนวปฏิบัติเกี่ยวกับพระกฐินพระราชทานทุกภาคส่วนรับทราบแล้ว


วันพฤหัสบดีที่ 14 ตุลาคม 2564
กระทรวงวัฒนธรรม ยืนยันฉีดวัคซีนทุกยี่ห้อที่ อย. รับรอง ร่วมพิธีถวายผ้ากฐินได้ เผยแจ้งแนวปฏิบัติเกี่ยวกับพระกฐินพระราชทานทุกภาคส่วนรับทราบแล้ว
กระทรวงวัฒนธรรม ยืนยันฉีดวัคซีนทุกยี่ห้อที่ อย. รับรอง ร่วมพิธีถวายผ้ากฐินได้ เผยแจ้งแนวปฏิบัติเกี่ยวกับพระกฐินพระราชทานทุกภาคส่วนรับทราบแล้ว
กระทรวงวัฒนธรรม ยืนยันฉีดวัคซีนทุกยี่ห้อที่ อย. รับรอง ร่วมพิธีถวายผ้ากฐินได้
เผยแจ้งแนวปฏิบัติเกี่ยวกับพระกฐินพระราชทานทุกภาคส่วนรับทราบแล้ว
กรณีผู้ถวายหรือผู้เข้าร่วมพิธี เดินทางข้ามเขตจังหวัด-ไม่ได้รับการฉีดวัคซีนหรือไม่ครบโดส
ต้องตรวจหาเชื้อโควิด-19 ด้วย RT-PCR หรือ ATK
จากกรณีที่มี สส. ท่านหนึ่งได้โพสต์ข้อความบนทวิตเตอร์ว่า “มหาเถรสมาคม กำหนดมาตรการการ
เข้าร่วมพิธีทอดกฐินพระราชทานเข้าใจว่าผู้ที่ฉีดวัคซีนซิโนแวค หรือซิโนฟาร์ม 2 เข็มไม่น่าจะได้รับอนุญาตให้เข้าร่วมพิธีนะครับ อนุญาตเฉพาะคนที่ฉีด AstraZeneca, Pfizer, Moderna หรือ J&J เท่านั้น”
นายประสพ เรียงเงิน รองปลัดกระทรวงวัฒนธรรม ในฐานะโฆษกกระทรวงวัฒนธรรม (วธ) เปิดเผยว่า จากกรณีดังกล่าวน่าจะเป็นความเข้าใจที่ไม่ถูกต้องและไม่เป็นความจริง เนื่องจากกระทรวงวัฒนธรรม โดยกรมการศาสนา (ศน.) และสำนักงานพระพุทธศาสนาแห่งชาติ (พศ.) ได้ประชุมหารือร่วมกับกระทรวงสาธารณสุข (กรมควบคุมโรค) และหน่วยงานที่เกี่ยวข้อง เพื่อกำหนดข้อปฏิบัติเกี่ยวกับพิธีถวายพระกฐินพระราชทาน และสำนักงานพระพุทธศาสนาแห่งชาติ โดยการได้รับวัคซีนที่ระบุไว้ในข้อปฏิบัติจะหมายความรวมถึงวัคซีนทุกยี่ห้อที่สำนักงานคณะกรรมการอาหารและยา (อย.) หรือองค์การอนามัยโลกรับรอง และสํานักงานพระพุทธศาสนาแห่งชาติ ได้นําข้อปฏิบัติดังกล่าวเสนอให้ที่ประชุมมหาเถรสมาคม (มส.) เมื่อวันที่ 11 ตุลาคม 2564 ที่ผ่านมา เห็นชอบแล้ว
ขณะนี้ ได้มีการแจ้งแนวปฏิบัติสำหรับวัดต่างๆ และข้อปฏิบัติเกี่ยวกับพระกฐินพระราชทานสำหรับผู้ขอรับพระราชทานและเจ้าหน้าที่ที่ปฏิบัติงานพิธีถวายพระกฐินพระราชทานให้ภาคส่วนต่างๆรับทราบแล้ว โดยแนวปฏิบัติมีรายละเอียดต่างๆ อาทิ ผู้เข้าร่วมพิธีต้องได้รับการฉีดวัคซีนครบ 2 เข็ม หรืออย่างน้อย 1 เข็ม มาแล้วไม่ต่ำกว่า 14 วัน ในวัคซีนที่สำนักงานคณะกรรมการอาหารและยา (อย.) หรือองค์การอนามัยโลกให้การรับรอง
โฆษกกระทรวงวัฒนธรรม กล่าวว่า กรณีการข้ามเขตจังหวัดของผู้ถวายหรือผู้เข้าร่วมพิธีถวายผ้าพระกฐินพระราชทาน หรือกฐินราษฎร์ สำหรับผู้ถวายหรือผู้เข้าร่วมพิธี ที่ไม่ได้รับการฉีดวัคซีนหรือได้รับวัคซีนยังไม่
ครบโดสตามที่กระทรวงสาธารณสุขกำหนด ให้ปฏิบัติตามมาตรการป้องกันและควบคุมการแพร่ระบาดของโรคติดเชื้อไวรัสโคโรนา 2019 ของกระทรวงสาธารณสุขอย่างเคร่งครัด เพื่อป้องการแพร่ระบาดของโรคติดเชื้อไวรัสโคโรนา 2019 (โควิด-19) และจะต้องตรวจหาเชื้อโควิด-19 ด้วยเทคนิค RT-PCR / Antigen Test Kits พร้อมใบรับรองแพทย์ภายในระยะเวลาไม่เกิน ๗๒ ชั่วโมง
ทั้งนี้ สำหรับผู้ที่ต้องการรายละเอียดเกี่ยวกับข้อปฏิบัติในพิธีถวายผ้าพระกฐินในปีนี้ สามารถสอบถามข้อมูลได้ที่สายด่วนวัฒนธรรม 1765 หรือกองศาสนพิธี โทร 0 2209 3721-22
------------------------

ที่มา : https://www.thaigov.go.th/news/contents/details/46977