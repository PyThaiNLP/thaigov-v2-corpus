รัฐบาลไทย-ข่าวทำเนียบรัฐบาล-จัดเต็ม! สธ.ขนทัพ “นวัตกรรมการแพทย์” โชว์งานประชุม APEC Health Week ชูเครื่องตรวจโควิดจากลมหายใจแม่นยำสูง


วันศุกร์ที่ 19 สิงหาคม 2565
จัดเต็ม! สธ.ขนทัพ “นวัตกรรมการแพทย์” โชว์งานประชุม APEC Health Week ชูเครื่องตรวจโควิดจากลมหายใจแม่นยำสูง
กรมการแพทย์ กระทรวงสาธารณสุข จัดเต็ม! ขนทัพ “นวัตกรรมทางการแพทย์” แสดงภายในงานประชุม APEC Health Week ทั้งเครื่องตรวจโควิดจากลมหายใจ ไม่ต้องแยงจมูก เจาะเลือด หรือใช้น้ำลาย รู้ผลใน 5 นาที แม่นยำสูง
กรมการแพทย์ กระทรวงสาธารณสุข จัดเต็ม! ขนทัพ “นวัตกรรมทางการแพทย์” แสดงภายในงานประชุม APEC Health Week ทั้งเครื่องตรวจโควิดจากลมหายใจ ไม่ต้องแยงจมูก เจาะเลือด หรือใช้น้ำลาย รู้ผลใน 5 นาที แม่นยำสูง เครื่องตรวจชนิดเบาหวานจากลมหายใจ ระบบบันทึกทางการแพทย์ด้วยเสียงภาษาไทย เวชสำอางจากกัญชา ชูตอบโจทย์การดูแลรักษา แก้ไขปัญหาบริการ ต่อยอดเชิงพาณิชย์ได้
นพ.สมศักดิ์ อรรฆศิลป์ อธิบดีกรมการแพทย์ กล่าวว่า ในงานประชุม APEC Health Week ระหว่างวันที่ 22-26 สิงหาคม 2565 ที่โรงแรมมิลเลนเนียม ฮิลตัน กทม. ภายใต้หัวข้อ “เปิดกว้างสร้างสัมพันธ์กับภาคี เชื่อมโยงกันกับโลก สู่สมดุลระหว่างสาธารณสุขและเศรษฐกิจ” นั้น ในส่วนของกรมการแพทย์ได้รับมอบหมายในการนำเสนอนิทรรศการนวัตกรรมทางการแพทย์ที่ได้มาตรฐาน ล้ำสมัย และเกิดประโยชน์สูงสุดทั้งต่อผู้มารับบริการและบุคลากรทางการแพทย์ ตอบสนองนโยบายของชาติและความต้องการของประชาชน โดยเฉพาะเรื่องการฟื้นฟูสุขภาพและเศรษฐกิจภายหลังการระบาดของโรคโควิด 19 เช่น นวัตกรรมตรวจคัดกรองโควิด 19 จากลมหายใจ (Volatile Exhale Breath Analysis: VEBA) ของ รศ.(พิเศษ) นพ.สถิตย์ นิรมิตรมหาปัญญา โรงพยาบาลราชวิถี และ ดร.เธียร์สิทธิ์ นาสัมพันธ์ อาจารย์ประจำคณะเภสัชศาสตร์ มหาวิทยาลัยมหิดล ทำให้ไม่ต้องเจ็บตัวในการแยงจมูกหรือเจาะเลือด และไม่ต้องใช้น้ำลาย โดยเป็นการวิเคราะห์ลมหายใจเพื่อจำแนกกลิ่นที่แตกต่างกันของคนติดเชื้อกับคนไม่ติดเชื้อ พบว่า มีความไว (Sensitivity) และความจำเพาะ (Specificity) สูง สามารถรู้ผลตรวจได้ภายใน 5 นาที ช่วยคัดแยกผู้มีความเสี่ยงติดเชื้อได้อย่างรวดเร็ว เข้าสู่กระบวนการรักษาได้ทันท่วงที และลดโอกาสในการระบาดของเชื้อโควิด 19 ในวงกว้างได้ มีค่าใช้จ่ายในการตรวจไม่เกิน 10 บาท/คน
นพ.สมศักดิ์กล่าวต่อว่า ผลงานนวัตกรรมของทั้ง 2 ท่าน ที่นำมาแสดงด้วยอีกชิ้น คือ “เครื่องตรวจระดับน้ำตาลในเลือดจากอะซิโตนในลมหายใจ (G-Breath)” ใช้ตรวจและบอกชนิดของเบาหวาน ซึ่งเป็นผลงานวิจัยที่มีการพัฒนาออกแบบเซนเซอร์เพื่อใช้ตรวจวัดก๊าซทั้ง 4 ชนิดที่ออกมาพร้อมกับลมหายใจ ได้แก่ อะซีโตน เอทานอล คาร์บอนไดออกไซด์ และ เมทิลไนเตรท ซึ่งก๊าซทั้ง 4 ชนิดนี้สามารถใช้เป็น biomarker ยืนยันภาวะของโรคเบาหวานได้มากกว่า 99%
นอกจากนี้ ยังมีนวัตกรรมอื่นๆ เช่น การพิมพ์สามมิติเพื่อช่วยการรักษาทางการแพทย์ นำโดย รศ.(พิเศษ) นพ.เมธี วงศ์ศิริสุวรรณ และ นพ.ภัทร จุลศิริ โรงพยาบาลราชวิถี ช่วยทำให้การกำหนดตำแหน่งเพื่อผ่าตัดหรือฉายแสงมะเร็งมีความแม่นยำขึ้น ช่วยทำโมเดลการเรียนการสอนในโรคที่ไม่ค่อยพบ ทำให้มีประสบการณ์ในการรักษาผ่านแบบจำลอง เช่น โมเดลหัวใจในโรคที่หายาก, Precision cutting guide ในโรคมะเร็งช่องปาก, กะโหลกเทียม (Cranioplasty) และ การทำเฝือกเฉพาะบุคคล, การใช้ระบบปัญญาประดิษฐ์เพื่อวินิจฉัยการตีบของหลอดเลือดหัวใจจากภาพถ่ายสแกนภาวะเลือดเลี้ยงกล้ามเนื้อหัวใจ โดย งานเวชศาสตร์นิวเคลียร์ กลุ่มงานรังสีวิทยา โรงพยาบาลราชวิถี เป็นการใช้ระบบปัญญาประดิษฐ์เพื่อช่วยการพยากรณ์โรคหลอดเลือดตีบจากการตรวจหัวใจเชิงปริมาณทางเวชศาสตร์นิวเคลียร์ โดยเป็นโครงการร่วมมือระหว่างโรงพยาบาลราชวิถีกับสถาบันพระจอมเกล้าเจ้าคุณทหารลาดกระบัง,ระบบอำนวยความสะดวกในการจดบันทึกทางการแพทย์ โดย นพ.สิทธิ เชาวน์ชื่น โรงพยาบาลมะเร็งอุดรธานีซึ่งพัฒนาเทคโนโลยีการรู้จำเสียงพูดแล้วแปลงเสียงให้เป็นข้อความอักษรอัตโนมัติ รองรับการใช้งานภาษาไทยซึ่งซับซ้อนแตกต่างจากภาษาอังกฤษ ช่วยลดเวลาจดบันทึก ลดภาระหน้างานและค่าใช้จ่าย, และนวัตกรรมเวชสำอางกัญชาจากสถาบันโรคผิวหนัง ซึ่งเป็นไปตามนโยบายการใช้กัญชาทางการแพทย์ การดูแลสุขภาพ และช่วยกระตุ้นเศรษฐกิจ โดยการพัฒนาต้นแบบเวชสำอางด้านผิวหนังจากสารสกัดกัญชา (Nano-CBD) เช่น สบู่ ครีมบำรุงผิวเจลแต้มสิว เซรั่มบำรุงผม และสเปรย์บรรเทาอาการปวดโดยในบูธนิทรรศการมีบริการนวดบ่าหลังไหล่สำหรับผู้ที่มาร่วมงานอีกด้วย                                                                                                       “นวัตกรรมเหล่านี้เป็นนวัตกรรมเด่นของกรมการแพทย์ ที่มีการออกแบบแนวทางการแก้ไขปัญหาการทำงาน การบริการ และการดูแลรักษาผู้ป่วยรูปแบบใหม่ที่มีประสิทธิภาพและดีขึ้นกว่าเดิม ที่สำคัญคือลดการนำเข้าและสามารถต่อยอดในเชิงพาณิชย์ต่อไปได้ จึงเป็นนวัตกรรมที่นำมาจัดแสดงภายในงานประชุม APEC Health Week ให้เห็นถึงศักยภาพของประเทศไทยและเพื่อให้เกิดการแลกเปลี่ยนเรียนรู้กับสมาชิกเขตเศรษฐกิจเอเปค” นพ.สมศักดิ์กล่าว
************************************ 19 สิงหาคม 2565

ที่มา : https://www.thaigov.go.th/news/contents/details/58193