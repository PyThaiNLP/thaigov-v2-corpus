รัฐบาลไทย-ข่าวทำเนียบรัฐบาล-ผลการตรวจพบการกระทำความผิดประจำเดือนพฤศจิกายน 2564


วันพุธที่ 22 ธันวาคม 2564
พิมพ์
ผลการตรวจพบการกระทำความผิดประจำเดือนพฤศจิกายน 2564
สำหรับการตรวจพบการกระทำความผิดตามกฎหมายศุลกากรประจำเดือนพฤศจิกายน 2564 มีจำนวน 1,875 คดี คิดเป็นมูลค่ารวม 951.8 ล้านบาท
นายชัยยุทธ คำคุณ ที่ปรึกษาด้านพัฒนาระบบควบคุมทางศุลกากร ในฐานะโฆษกกรมศุลกากร เปิดเผยว่า กรมศุลกากรมีนโยบายให้การเร่งรัดปราบปรามการลักลอบและหลีกเลี่ยงนำสินค้าเข้ามาในราชอาณาจักร เพื่อให้เกิดความเป็นธรรมในการจัดเก็บภาษี ปกป้องสังคมและสิ่งแวดล้อม จึงสั่งการให้หน่วยงานในสังกัดพร้อมหน่วยปฏิบัติการวางแผนตรวจค้นจับกุมอย่างเข้มงวดเป็นพิเศษ เพื่อสกัดกั้นป้องกันและปราบปรามการกระทำความผิดตาม พ.ร.บ.ศุลกากร พ.ศ. 2560 และกฎหมายอื่นที่เกี่ยวข้อง ไม่ว่าจะเป็น สินค้าเกษตร น้ำมัน ยาเสพติด IPRs และสินค้าละเมิดอนุสัญญา CITES โดยสืบสวนหาข่าวและออกลาดตระเวนด้วยรถยนต์ ตรวจค้นรถบรรทุก โกดัง แหล่งจำหน่าย สถานที่เก็บรักษาที่เชื่อได้ว่ามีของผิดกฎหมายเก็บซุกซ่อนอยู่ อีกทั้งยังมีแผนการป้องกันและปราบปรามสินค้าดังกล่าวในช่วงเวลาที่มีความเสี่ยงในการลักลอบนำสินค้าเข้ามาในราชอาณาจักรเพิ่มขึ้น นอกจากนี้ มีการบูรณาการกับหน่วยงานบังคับใช้กฎหมายอื่นทั้งในและต่างประเทศอย่างต่อเนื่อง อาทิ ทหาร กอ.รมน. ป.ป.ส. บช.ปส. กรมอุทยานแห่งชาติ สัตว์ป่า และพันธุ์พืช สำนักงานสภาความมั่นคงแห่งชาติ สถานทูตต่างๆ องค์การตำรวจสากล (Interpol) สำนักงานป้องกันและปราบปรามยาเสพติด (Drug Enforcement Administration: DEA) เป็นต้น เพื่อแลกเปลี่ยนข้อมูลการข่าวระหว่างกัน
สำหรับการตรวจพบการกระทำความผิดตามกฎหมายศุลกากรประจำเดือนพฤศจิกายน 2564 มีจำนวน 1,875 คดี คิดเป็นมูลค่ารวม 951.8 ล้านบาท มีผลงานที่น่าสนใจ ดังนี้
1. ผลการจับกุมยาเสพติด
- เมื่อวันที่ 9 พฤศจิกายน 2564 กรมศุลกากรพร้อมด้วยสำนักงานคณะกรรมการป้องกันและปราบปรามยาเสพติด กองบัญชาการตำรวจปราบปรามยาเสพติด และศูนย์รักษาความปลอดภัย กองบัญชาการกองทัพไทย ร่วมกันจับกุมผู้โดยสารหญิง จำนวน 1 คน ณ ท่าอากาศยานสุวรรณภูมิ  ลักลอบนำเข้าโคคาอีน น้ำหนักรวมสิ่งห่อหุ้มประมาณ 1,500 กรัม มูลค่ารวม 4.5 ล้านบาท
- เมื่อวันที่ 26 พฤศจิกายน 2564 กรมศุลกากรพร้อมด้วยสำนักงานคณะกรรมการป้องกันและปราบปรามยาเสพติด กองบัญชาการตำรวจปราบปรามยาเสพติด และศูนย์รักษาความปลอดภัย กองบัญชาการกองทัพไทย ร่วมกันจับกุมผู้โดยสารหญิง จำนวน 1 คน ณ ท่าอากาศยานสุวรรณภูมิ  ลักลอบนำเข้าโคคาอีน นำหนักรวมสิ่งห่อหุ้มประมาณ 4,100 กรัม มูลค่า รวม 12.3 ล้านบาท
- เมื่อวันที่ 29 พฤศจิกายน 2564 กรมศุลกากรพร้อมด้วยสำนักงานคณะกรรมการป้องกันและปราบปรามยาเสพติด กองบัญชาการตำรวจปราบปรามยาเสพติด และศูนย์รักษาความปลอดภัย กองบัญชาการกองทัพไทย ร่วมกันจับกุมผู้โดยสารชายชาวปากีสถาน 2 คน ณ ท่าอากาศยานสุวรรณภูมิ  ลักลอบนำเข้าเคตามีน น้ำหนักรวมสิ่งห่อหุ้ม 30.6 กก. รวมมูลค่า 91.8 ล้านบาท
ทั้งนี้ สถิติการตรวจยึดยาเสพติดและวัตถุออกฤทธิ์ต่อจิตและประสาทในเดือนพฤศจิกายน 2564  มีจำนวน 11 คดี มูลค่า 858.41 ล้านบาท
2. ผลการจับกุมบุหรี่
- เมื่อวันที่ 9 พฤศจิกายน 2564 กรมศุลกากรโดยกองสืบสวนและปราบปราม และด่านศุลกากรสุไหงโก-ลก ได้ตรวจค้นบริเวณริมแม่น้ำสุไหงโก-ลก บ้านปูโป๊ะ ตำบลมูโนะ อำเภอสุไหงโก-ลก จังหวัดนราธิวาส พบกล่องกระดาษจำนวนมากวางกองไว้ไกล้แม่น้ำดังกล่าว เมื่อตรวจค้นพบบุหรี่มีเมืองกำเนิดจากต่างประเทศ ไม่ปิดแสตมป์  และไม่มีหลักฐานผ่านพิธีการศุลกากร  จำนวน 1,040,000 มวน มูลค่า 4.7 ล้านบาท
- เมื่อวันที่ 19 พฤศจิกายน 2564  กรมศุลกากรโดยกองสืบสวนและปราบปรามและด่านศุลกากรท่าอากาศยานหาดใหญ่ ได้ทำการตรวจค้นรถกระบะที่มีตู้เหล็กทึบ พบบุหรี่มีเมืองกำเนิดจากต่างประเทศและไม่มีหลักฐานผ่านพิธีการศุลกากร จำนวน 720,000 มวน มูลค่า 2.8 ล้านบาท
- เมื่อวันที่ 21 พฤศจิกายน 2564 กรมศุลกากรโดยกองสืบสวนและปราบปรามและด่านศุลกากรตากใบ ได้ทำการลาดตระเวนบริเวณแม่น้ำบ้านหัวคลอง ตำบลเจ๊ะเห อำเภอตากใบ จังหวัดนราธิวาส พบบุหรี่มีเมืองกำเนิดจากต่างประเทศโดยไม่ผ่านพิธีการศุลกากร จำนวน 500,000 มวน มูลค่า 1.5 ล้านบาท
ทั้งนี้สถิติการจับกุมบุหรี่และบุหรี่ไฟฟ้าในเดือนพฤศจิกายน 2564  ได้แก่ 1. บุหรี่ จำนวน 68 คดี มูลค่า 12.8 ล้านบาท   2. บารากู่ บารากู่ไฟฟ้า บุหรี่ไฟฟ้า และอุปกรณ์ จำนวน 13 คดี มูลค่า 1.0 ล้านบาท
3. ผลการจับกุมสินค้าเกษตร
เมื่อวันที่ 19 พฤศจิกายน 2564  กรมศุลกากรโดยกองสืบสวนและปราบปรามและด่านศุลกากรสงขลา ได้ร่วมกันตรวจค้นจับกุมรถยนต์บรรทุกคลุมผ้าใบและรถยนต์บรรทุกห้องเย็น บริเวณปั้ม ปตท. ใกล้สะพานติณสูลานนท์ ต.เกาะยอ อ.เมือง จ.สงขลา พบกระเทียม น้ำหนัก 16,000 กก. หอมฮอลแลนด์ น้ำหนัก 61,500 กก.  มีเมืองกำเนิดต่างประเทศ ไม่มีหลักฐานการผ่านพิธีการศุลกากรมาแสดงขณะตรวจค้น มูลค่าทั้งหมด ประมาณ 2,660,500 บาท
ทั้งนี้สถิติการจับกุมสินค้าเกษตรในเดือนพฤศจิกายน 2564  มีจำนวน 77 คดี มูลค่า 5.12 ล้านบาท

ที่มา : https://www.thaigov.go.th/news/contents/details/49738