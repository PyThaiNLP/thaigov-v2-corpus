รัฐบาลไทย-ข่าวทำเนียบรัฐบาล-รมว.พม. ฝากเอาใจใส่ดูแลลูกหลานห่างไกลอบายมุข พร้อมหนุนโรงเรียนครอบครัวประจำตำบลสอนรับมือกับการเปลี่ยนแปลงของโลก


วันจันทร์ที่ 14 กุมภาพันธ์ 2565
รมว.พม. ฝากเอาใจใส่ดูแลลูกหลานห่างไกลอบายมุข พร้อมหนุนโรงเรียนครอบครัวประจำตำบลสอนรับมือกับการเปลี่ยนแปลงของโลก
รมว.พม. ฝากเอาใจใส่ดูแลลูกหลานห่างไกลอบายมุข พร้อมหนุนโรงเรียนครอบครัวประจำตำบลสอนรับมือกับการเปลี่ยนแปลงของโลก
เมื่อวันที่ 13 ก.พ. 65 เวลา 13.00 น. นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) ลงพื้นที่จังหวัดพิษณุโลก เพื่อเปิดโรงเรียนครอบครัวตำบลไทรย้อย (ศูนย์การเรียนรู้โรงเรียนไทรย้อยพิทยาคม) อำเภอเนินมะปราง พร้อมทั้งมอบนมผงสำหรับเด็กและเงินสงเคราะห์เด็กในครอบครัวยากจน โดยมี นางพัชรี อาระยะกุล ปลัดกระทรวงการพัฒนาสังคมและความมั่นคงของมนุษย์ และคณะผู้บริหาร ร่วมลงพื้นที่
นายจุติ กล่าวว่า วันนี้ ตนมาที่โรงเรียนไทรย้อยพิทยาคมเพื่อมาช่วยสร้างอนาคตของลูกหลานถึงแม้จะเป็นโรงเรียนเล็กๆ แต่สอนลูกหลานให้เป็นคนดี สิ่งสำคัญที่สุดคือการเรียนรู้จากการแสวงหาความรู้ด้วยตนเอง ยุคสมัยนี้ ลูกหลานเราเกิดมาในโลกของความไม่แน่นอน เปราะบาง ซับซ้อน มีผลกระทบและปัญหาเยอะมาก วันนี้รัฐบาล นำโดยพลเอก ประยุทธ์ จันทร์โอชา นายกรัฐมนตรี ได้ตั้งมั่นว่า จะสร้างลูกหลานของท่านให้พร้อมรับการเปลี่ยนแปลง เพราะเราไม่สามารถสอนทุกอย่างได้ แต่เราจะสอนให้รู้จักปรับตัวให้เข้ากับการเปลี่ยนแปลงให้ได้และอยู่ได้อย่างยั่งยืน
นายจุติ กล่าวเพิ่มเติมว่า ความซื่อสัตย์สุจริตเป็นพื้นฐานของความดีทุกอย่าง ถ้าเราเริ่มต้นด้วยความซื่อสัตย์สุจริตแล้วจะไปต่อได้ ลูกหลานจะมีวิชาความรู้ ทักษะ ไปประกอบอาชีพที่ซื่อสัตย์สุจริต ถึงแม้ไม่รวย ไม่จน แต่มีความยั่งยืน เราเชื่อว่าการศึกษาจะทำลายวงจรความยากจนข้ามรุ่นได้อย่างมีประสิทธิภาพได้ดีที่สุด และอยากบอกว่า อย่ากลัวที่จะให้ลูกหลานเรียนหนังสือ เราต้องส่งเสริมให้เขาฝันให้ไกล ไปให้ถึง เรามีโรงเรียน ศูนย์ช่วยเหลือสังคมประจำตำบล  โรงเรียนครอบครัว และห้องสมุดดิจิทัล เพียงขอให้ลูกหลานท่านมีความเพียร ใฝ่ดี และหาวิชาความรู้ ตนเชื่อว่าชีวิตจะไปต่อได้ ทั้งนี้ ตนอยากจะขอกับผู้ปกครองว่า ให้ทุกท่านเอาใจใส่กับลูกหลานมากๆ ด้วยการฟังว่าเขาคิดอย่างไร และพยายามอย่าใช้อารมณ์ พูดกันด้วยเหตุผล ให้ปรึกษาคุณครู คุณหมอได้ อย่าติดเกม ติดอบายมุข  เพื่อให้ลืมความทุกข์ เพราะทุกอย่างมีทางแก้ไข เราพร้อมที่จะช่วยแก้ปัญหาให้ท่าน  ถึงแม้เราไม่สามารถแก้ได้ทุกปัญหา แต่มีความตั้งใจ และท่านต้องร่วมมือกับเรา ไม่อย่างนั้นจะสำเร็จไม่ได้

ที่มา : https://www.thaigov.go.th/news/contents/details/51512