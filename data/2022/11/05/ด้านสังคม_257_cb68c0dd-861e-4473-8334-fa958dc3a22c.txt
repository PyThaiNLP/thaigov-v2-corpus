รัฐบาลไทย-ข่าวทำเนียบรัฐบาล-พม. โดย พก. ช่วยเหลือสองสามีภรรยาพิการทางการเห็น ป่วยโควิด-19 เข้ารับการรักษาด่วน


วันอังคารที่ 3 สิงหาคม 2564
พม. โดย พก. ช่วยเหลือสองสามีภรรยาพิการทางการเห็น ป่วยโควิด-19 เข้ารับการรักษาด่วน
พม. โดย พก. ช่วยเหลือสองสามีภรรยาพิการทางการเห็น ป่วยโควิด-19 เข้ารับการรักษาด่วน
เมื่อวันที่ 25 ก.ค. 64 เวลา 12.00 น. นางพัชรี อาระยะกุล ปลัดกระทรวงการพัฒนาสังคมและความมั่นคงของมนุษย์ (ปลัด พม.) เปิดเผยว่า จากกรณีผู้สื่อข่าวรายการเรื่องเล่าเช้านี้ ทางสถานีโทรทัศน์ไทยทีวีสีช่อง 3 HD ได้รายงานข่าวสองสามีภรรยาพิการทางการเห็น (ตาบอด) ติดเชื้อโควิด-19 อาศัยอยู่ย่านเขตบางแค กรุงเทพฯ และสามีต้องนอนรักษาตัวอยู่ที่บ้าน นั้น  ตนได้มอบหมายให้กรมส่งเสริมและพัฒนาคุณภาพชีวิตคนพิการ (พก.) สอบข้อเท็จจริงและให้ความช่วยเหลือ พบว่า 2 สามีภรรยาได้พักอาศัยร่วมกับมารดา น้องสาว และบุตรสาว รวมจำนวน 5 คน ทั้งนี้ กระทรวง พม. โดย พก. ได้ประสานช่วยเหลือภรรยาให้เข้ารับรักษาอาการโควิด-19 ที่โรงพยาบาลราชพิพัฒน์ จนหายป่วย และกลับมาพักที่บ้านเรียบร้อยแล้ว
นางพัชรี กล่าวต่อว่า เมื่อวันที่ 20 ก.ค. 64 ผู้เป็นสามีทราบผลการตรวจว่าติดเชื้อโควิด-19 ทางโรงพยาบาลได้ประเมินและให้ยามารักษาตัวที่บ้านแบบ Home Isolation แต่อาการไม่ดีขึ้น ล่าสุดเมื่อวันที่ 24 ก.ค. 64  กระทรวง พม. โดย พก. ได้ประสานความช่วยเหลือไปยังทีมแพทย์ของสถาบันสิรินธรเพื่อการฟื้นฟูสมรรถภาพทางการแพทย์แห่งชาติ เข้ารับการตรวจรักษาโดยการเอกซเรย์ปอด (CXR) ที่โรงพยาบาลสนามบ้านวิทยาศาสตร์สิรินธรเพื่อคนพิการ จังหวัดปทุมธานี พบว่าเชื้อเริ่มลงปอด ทางแพทย์จึงได้ประสานส่งต่อเข้ารักษาที่โรงพยาบาลสนามบุษราคัมเรียบร้อยแล้ว สำหรับการช่วยเหลือในระยะต่อไป กระทรวง พม. โดย พก. ได้มอบหมายให้ศูนย์บริการคนพิการกรุงเทพฯ พิจารณาให้ความช่วยเหลือคนพิการและครอบครัวต่อไป
นางพัชรี กล่าวเพิ่มเติมว่า สำหรับคนพิการ กลุ่มเปราะบาง และประชาชนที่กำลังประสบปัญหาความเดือดร้อนจากผลกระทบของโรคโควิด-19 สามารถติดต่อขอความช่วยเหลือได้ที่ 1)ศูนย์ช่วยเหลือสังคม สายด่วน พม. โทร. 1300  2) สายด่วนคนพิการ โทร. 1479  3) สำนักงานพัฒนาสังคมและความมั่นคงของมนุษย์จังหวัดทั่วประเทศ และ 4) อาสาสมัครพัฒนาสังคมและความมั่นคงของมนุษย์ (อพม.) ในพื้นที่

ที่มา : https://www.thaigov.go.th/news/contents/details/44400