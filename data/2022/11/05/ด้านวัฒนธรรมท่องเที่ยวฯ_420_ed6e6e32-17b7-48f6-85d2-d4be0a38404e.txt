รัฐบาลไทย-ข่าวทำเนียบรัฐบาล-วธ.ผลิตหนังสั้นสร้างสรรค์สังคมชุดใหม่ “น้ำตาในเปลวเพลิง”และ“สู้สุดใจ” เผยหลังกระแสตอบรับหนังสั้น“ปากดี”และ“10 บาทของครู”ดีเยี่ยม ยอดวิวผ่านสื่อออนไลน์ของวธ.กว่า 5.3 ล้านครั้ง


วันจันทร์ที่ 23 พฤษภาคม 2565
วธ.ผลิตหนังสั้นสร้างสรรค์สังคมชุดใหม่ “น้ำตาในเปลวเพลิง”และ“สู้สุดใจ” เผยหลังกระแสตอบรับหนังสั้น“ปากดี”และ“10 บาทของครู”ดีเยี่ยม ยอดวิวผ่านสื่อออนไลน์ของวธ.กว่า 5.3 ล้านครั้ง
วธ.ผลิตหนังสั้นสร้างสรรค์สังคมชุดใหม่ “น้ำตาในเปลวเพลิง”และ“สู้สุดใจ” เผยหลังกระแสตอบรับหนังสั้น“ปากดี”และ“10 บาทของครู”ดีเยี่ยม ยอดวิวผ่านสื่อออนไลน์ของวธ.กว่า 5.3 ล้านครั้ง
วธ.ผลิตหนังสั้นสร้างสรรค์สังคมชุดใหม่ “น้ำตาในเปลวเพลิง”และ“สู้สุดใจ” เผยหลังกระแสตอบรับหนังสั้น“ปากดี”และ“10 บาทของครู”ดีเยี่ยม ยอดวิวผ่านสื่อออนไลน์ของวธ.กว่า 5.3 ล้านครั้ง ผลิตหนังสั้นเพิ่ม 2 เรื่อง “น้ำตาในเปลวเพลิง”และ“สู้สุดใจ” นำเสนอเรื่องราวของคนธรรมดา ที่เป็นฮีโร่ในชีวิตจริง ด้วยความมีคุณธรรม ความอดทน เสียสละ  จิตอาสา มีน้ำใจและกตัญญู ต่อครอบครัว สถาบัน จนได้รับการชื่นชมเป็นแบบอย่างแก่สังคม เด็ก เยาวชน และบุคคลทั่วไป เตรียมเผยแพร่เร็วๆนี้
นายอิทธิพล คุณปลื้ม รัฐมนตรีว่าการกระทรวงวัฒนธรรม เปิดเผยว่า กระทรวงวัฒนธรรม (วธ.) ได้ดำเนินนโยบายตามแผนแม่บทส่งเสริมคุณธรรมแห่งชาติ ฉบับที่ 1 ( พ.ศ.2559-2564) โดยจัดทำโครงการสร้างภาพยนตร์ส่งเสริมสังคมที่นำเสนอเนื้อหาเข้ากับบริบทวิถีชีวิตของคนไทยในสถานการณ์ปัจจุบัน อย่างสร้างสรรค์และมีคุณค่าแก่การยกย่องเชิดชู สร้างแรงบันดาลใจให้แก่ผู้ที่ได้รับชมผ่านมิติด้านศาสนา ศิลปะและวัฒนธรรม รวมทั้งนโยบายวธ.ในการเสริมสร้างจิตสำนึกและค่านิยมเชิงบวกสู่สังคมคุณธรรม ในบริบทสังคมไทยและสังคมโลก ภายใต้แนวคิด “วัฒนธรรมทำดี ทำงาน ทำเงิน”  โดยจัดทำในรูปแบบสื่อภาพยนตร์สั้นส่งเสริมสังคมไทย เพื่อเผยแพร่ไปยังเด็ก เยาวชนและประชาชนอย่างทั่วถึง ซึ่งในปีที่แล้ววธ.จัดทำโครงการสร้างภาพยนตร์สั้น ระยะที่ 1 จำนวน 2 เรื่อง  ได้แก่ เรื่องที่ 1 “ปากดี” และ เรื่องที่ 2  “10 บาทของครู” เพื่อส่งเสริมปลูกฝังคุณธรรม จริยธรรม ความอดทน เสียสละ มีน้ำใจ และความกตัญญูให้แก่เด็กและเยาวชน ซึ่งวธ.ได้เผยแพร่ภาพยนตร์สั้น 2 เรื่องนี้ผ่านสื่อโทรทัศน์ สื่อออนไลน์ทั้งยูทูป  TikTok และเพจเฟซบุ๊กของวธ. โดยมีกระแสตอบรับเป็นอย่างดีและมียอดผู้เข้าชมภาพยนตร์สั้นทั้ง 2 เรื่องรวมทั้งหมด 5,326,564 ครั้ง รวมทั้งยังได้จัดทำบทบรรยาย เป็นภาษาอังกฤษ และภาษาจีน เผยแพร่อย่างกว้างขวางในต่างประเทศอีกด้วย
รัฐมนตรีว่าการกระทรวงวัฒนธรรม กล่าวอีกว่า ปีนี้วธ.ขับเคลื่อนโครงการสร้างภาพยนตร์สั้น ระยะที่ 2 จำนวน 2 เรื่อง คือ  เรื่องแรก“น้ำตาในเปลวเพลิง” เป็นเรื่องราวของ “พอส” เด็กหนุ่มวัย 18 ปี ผู้มีหัวใจอาสา อยากเป็นอาสากู้ภัยตามรอยของแม่ที่เป็นอาสาของชุมชน พอสหยุดเรียนต่อเพื่อมาดูแลพ่อและเพื่อให้พี่ชายได้เรียน ต่อมาพอสเสียชีวิตเพราะเข้าไปช่วยดับเพลิงในโรงงานที่ถูกไฟไหม้ แม้ต้องสูญเสียลูกชายแต่แม่ของพอสก็ภูมิใจในความเสียสละอันยิ่งใหญ่ของลูกชาย และเรื่องที่สอง “สู้สุดใจ” เป็นเรื่องของ“แสตมป์” เด็กสาวนักชกมวยสากลที่ต่อสู้เพื่อความฝันและครอบครัว “แสตมป์”กลับมาชกมวยอีกครั้ง หลังจากหยุดชกไปนาน แต่การชกครั้งนี้เป็นการเดิมพันอนาคตอาชีพบนสังเวียนของเธอซึ่ง“ครอบครัว”และ“ความฝัน” เป็นพลังใจสำคัญ ทำให้แสตมป์ฮึดสู้ชกมวยแบบสุดใจเพื่อชัยชนะ ขณะนี้วธ.ถ่ายทำภาพยนตร์ทั้ง 2 เรื่องนี้เสร็จเรียบร้อยแล้ว และเตรียมที่จะเผยแพร่ผ่านสื่อต่างๆ เพื่อส่งเสริมปลูกฝังคุณธรรม จริยธรรม ความอดทน มีจิตอาสา เสียสละ มีน้ำใจ และความกตัญญูให้แก่เด็กและเยาวชน เพื่อเป็นแบบอย่างแก่สังคม

ที่มา : https://www.thaigov.go.th/news/contents/details/54871