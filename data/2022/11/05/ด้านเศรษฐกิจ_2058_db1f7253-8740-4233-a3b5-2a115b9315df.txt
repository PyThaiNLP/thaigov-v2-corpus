รัฐบาลไทย-ข่าวทำเนียบรัฐบาล-กบข. ชวนสมาชิกรับ e-Statement ชูแนวคิดลดใช้กระดาษ ตอบสนองนโยบายรัฐลดโลกร้อน


วันพุธที่ 1 ธันวาคม 2564
พิมพ์
กบข. ชวนสมาชิกรับ e-Statement ชูแนวคิดลดใช้กระดาษ ตอบสนองนโยบายรัฐลดโลกร้อน
กบข. เชิญชวนสมาชิกลงทะเบียนขอรับใบแจ้งยอดเงินสมาชิกรูปแบบอิเล็กทรอนิกส์ e-Statement ชูแนวคิดลดการใช้กระดาษ หวังช่วยลดโลกร้อน ตามแนวทางรัฐบาล พร้อมดึงเทคโนโลยีเข้าช่วยในการทำงานทุกมิติ
ดร.ศรีกัญญา ยาทิพย์ เลขาธิการคณะกรรมการกองทุนบำเหน็จบำนาญข้าราชการ (กบข.) เปิดเผยว่า กบข. ขอเชิญชวนให้สมาชิกลงทะเบียนแสดงความประสงค์ขอรับใบแจ้งยอดเงินสมาชิกรูปแบบอิเล็กทรอนิกส์ e-Statement ซึ่งจะทำให้สมาชิกได้รับใบแจ้งยอดเงินได้รวดเร็วขึ้น โดยไม่ต้องรอรับใบแจ้งยอดแบบกระดาษจากหน่วยงานต้นสังกัด ทั้งยังเป็นการลดระยะเวลาการจัดพิมพ์ การขนส่ง และการนำส่งไปยังหน่วยงานย่อยต่าง ๆ และยังเป็นการอำนวยความสะดวกให้แก่สมาชิกเพราะสามารถดูข้อมูลใบแจ้งยอดเงินได้ผ่านทุกแพลตฟอร์มของ กบข. ทั้ง ทางอีเมล, LINE กบข., My GPF Application และ My GPF Website โดยสมาชิกที่ลงทะเบียนรับ e-Statement ภายใน 31 ธันวาคม 2564 จะได้รับใบแจ้งยอดเงินเป็นไฟล์ .pdf ในช่วงเดือนมกราคม 2565
ล่าสุด กบข. ได้จัดกิจกรรม “ลง ลุ้น รับ”ชวนสมาชิก กบข. ลงทะเบียนขอรับ e-Statement ตั้งแต่วันนี้ถึงวันที่ 13 ธันวาคม 2564 มีสิทธิ์ลุ้นรับส่วนลด Lazada 50 บาท จำนวน 1,000 รางวัลโดยสมาชิกสามารถลงทะเบียนขอรับ e-Statement ได้ 4 ช่องทาง ดังนี้ 1. LINE กบข. @gpfcommunity เข้าเมนู "ลงทะเบียนรับ e-Statement" 2. My GPF Application เข้าเมนู “บัญชีของฉัน” คลิกเลือก "ดาวน์โหลด/e-Statement" 3. My GPF Website เข้าเมนู “บัญชีของฉัน” คลิกเลือก "ดาวน์โหลด/e-Statement" และ 4. เว็บไซต์ กบข. www.gpf.or.th
อนึ่ง นับตั้งแต่ปี 2560 เป็นต้นมา กบข. ได้เริ่มจัดส่งe-Statementให้แก่สมาชิกที่ลงทะเบียนแสดงความประสงค์ โดย ณ วันที่ 31 ตุลาคม 2564 มีสมาชิกแจ้งขอรับ e-Statement จำนวน 524,503 ราย หรือคิดเป็น 45% ของสมาชิกทั้งหมด โดย กบข. ได้ดำเนินมาตรการทยอยลดการใช้กระดาษ มุ่งเน้นการนำเทคโนโลยีเข้ามาช่วยเพิ่มประสิทธิภาพในการทำงาน เพื่อลดปริมาณการใช้กระดาษโดยไม่จำเป็น และลดคาร์บอนฟุตพริ้นท์ (Carbon Footprint)ที่เป็นส่วนหนึ่งของก๊าซเรือนกระจก ทำให้เกิดภาวะโลกร้อน ถือเป็นการตอบสนองนโยบายภาครัฐ ตามที่รัฐบาลได้เข้าร่วมประชุมรัฐภาคีกรอบอนุสัญญาสหประชาชาติว่าด้วยการเปลี่ยนแปลงสภาพภูมิอากาศ สมัยที่ 26 หรือ COP26
นอกจากนี้ กบข. ยังนำเทคโนโลยีมาประยุกต์ใช้ในการทำงานและสื่อสารกับพนักงาน รวมทั้งใช้ รับ-ส่งข้อมูลกับสมาชิกหรือส่วนราชการ เช่น การใช้งานแอป กบข. (My GPF Application) LINE กบข. การนำส่งเงินรายเดือนผ่านระบบ MCS Web เป็นต้น เพื่อที่จะส่งเสริมและสนับสนุนให้มาตรการทยอยลดการใช้กระดาษเกิดผลเป็นรูปธรรมมากที่สุด
เกี่ยวกับ กบข. กองทุนบำเหน็จบำนาญข้าราชการ (กบข.) จัดตั้งขึ้นตาม พ.ร.บ. กองทุนบำเหน็จบำนาญข้าราชการ พ.ศ. 2539 เพื่อเป็นหลักประกันการจ่ายบำเหน็จบำนาญและให้ประโยชน์ตอบแทนการรับราชการแก่ข้าราชการเมื่อออกจากราชการ ส่งเสริมการออมทรัพย์ของสมาชิก และจัดสวัสดิการและสิทธิประโยชน์อื่นให้แก่สมาชิก กบข. มีสถานะเป็นองค์กรของรัฐจัดตั้งขึ้นตามกฎหมายเฉพาะไม่มีสถานะเป็นส่วนราชการหรือรัฐวิสาหกิจ มีคณะกรรมการ กบข. เป็นผู้กำหนดนโยบาย ปัจจุบัน กบข. มีสมาชิกประมาณ 1.16 ล้านคน มีมูลค่าสินทรัพย์สุทธิประมาณ 1.12 ล้านล้านบาท (ข้อมูล ณ 31ต.ค. 2564)
สอบถามข้อมูลเพิ่มเติมสำหรับสื่อมวลชน :ฝ่ายประชาสัมพันธ์องค์กร: รวิวรรณ ทิวาเจริญ (พลอย) 0-2636-1000 ต่อ 264 , raviwan@gpf.or.th

ที่มา : https://www.thaigov.go.th/news/contents/details/48968