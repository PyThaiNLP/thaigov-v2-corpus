รัฐบาลไทย-ข่าวทำเนียบรัฐบาล-กรมทางหลวง รายงานสถานการณ์อุทกภัยบนทางหลวงประจำวันที่ 31 ตุลาคม 2564


วันอาทิตย์ที่ 31 ตุลาคม 2564
กรมทางหลวง รายงานสถานการณ์อุทกภัยบนทางหลวงประจำวันที่ 31 ตุลาคม 2564
เร่งซ่อมคอสะพานข้ามห้วยลำน้ำก่ำ ทางหลวงหมายเลข 202 จังหวัดชัยภูมิ โดยคาดว่าไม่เกิน
18.00 น. สามารถเปิดการจราจรได้เป็นปกติ
นายสราวุธ ทรงศิวิไล อธิบดีกรมทางหลวง กระทรวงคมนาคม เปิดเผยว่า นายศักดิ์สยาม ชิดชอบ รัฐมนตรีว่าการกระทรวงคมนาคม ได้กำชับ กรมทางหลวง (ทล.) ให้เร่งดำเนินการซ่อมคอสะพานข้ามห้วยลำน้ำก่ำ บริเวณ ทล.202 ตอนบ้านโพนทอง - แก้งสนามนาง กม. ที่ 19+950 จังหวัดชัยภูมิ เนื่องจากภาวะฝนตกหนักต่อเนื่องทำให้ระดับน้ำท่วมขังบริเวณสะพานและกัดเซาะคอสะพานประมาณ 3 เมตร โดยขณะนี้แขวงทางหลวงชัยภูมิกำลังเร่งดำเนินการลงเครื่องจักรและวัสดุในโครงสร้างชั้นทางโดยคาดว่าไม่เกินเวลา 18.00 น. ของวันนี้ (31 ตุลาคม 2564) จะสามารถเปิดการจราจรให้ประชาชนเดินทางได้ตามปกติ พร้อมขอให้ประชาชนที่จะเดินทางจากอำเภอแก้งสนามนางไปชัยภูมิ
ใช้เส้นทางเลี่ยงทางหลวงชนบท ชย.3003 บ้านกุดเวียงแทน โดยได้ติดตั้งป้ายและจัดเจ้าหน้าที่อำนวยสะดวกการจราจรให้กับผู้ใช้เส้นทาง
สำหรับสถานการณ์อุทกภัยบนทางหลวงประจำวันที่ 31 ตุลาคม 2564 พบทางหลวงถูกน้ำท่วม ดินสไลด์ 6 จังหวัด
12 สายทาง 21 แห่ง โดยทางหลวงในจังหวัดที่ได้รับผลกระทบจากอุทกภัย ได้แก่ จังหวัดมหาสารคาม ชัยภูมิ อ่างทอง พระนครศรีอยุธยา นครปฐม และกาญจนบุรี ซึ่งสามารถสัญจรได้โดยมอบให้เจ้าหน้าที่คอยอำนวยความสะดวกด้านการจราจร
โดยทางหลวงที่ยังไม่สามารถเปิดการสัญจรได้เหลือเพียง 2 สายทาง 3 แห่ง ดังนี้
1. ทล.202 จังหวัดชัยภูมิ ตอนบ้านโพนทอง - แก้งสนามนาง กม. ที่ 19+950 เนื่องจากคอสะพานขาด
2. ทล.3412 จังหวัดพระนครศรีอยุธยา ตอนบางบาล - ผักไห่ ช่วง กม. ที่ 13+900 - 15+800 ระดับน้ำสูง
25 เซนติเมตร การจราจรผ่านไม่ได้สามารถใช้เส้นทางเลี่ยง ทช.4047 บริเวณแยกวัดไผ่ล้อมและวัดกอไผ่แทน
3. ทล.3412 จังหวัดพระนครศรีอยุธยา ตอน บางบาล - ผักไห่ ช่วง กม. ที่ 17+400 - 23+900 ระดับน้ำสูง
20 เซนติเมตร การจราจรผ่านไม่ได้สามารถใช้เส้นทางเลี่ยง ทช.4047 ออกแยกป่าโมกแทน
ทั้งนี้ ขอให้ประชาชนผู้ใช้เส้นทางหลวงเดินทางด้วยความระมัดระวังเพื่อความปลอดภัย พร้อมปฏิบัติตามป้ายเตือน ป้ายแนะนำและคำแนะนำของเจ้าหน้าที่อย่างเคร่งครัด และหากประชาชนต้องการสอบถามสภาพเส้นทาง สภาพการจราจร หรือต้องการความช่วยเหลือสามารถติดต่อได้ที่สำนักงานทางหลวง แขวงทางหลวง หมวดทางหลวงในพื้นที่ และสายด่วนกรมทางหลวง โทร.1586 (โทรฟรีทุกเครือข่ายตลอด 24 ชั่วโมง) และสามารถติดตามการรายงานสถานการณ์สภาพเส้นทางได้ที่ทวิตเตอร์กรมทางหลวง @prdoh1

ที่มา : https://www.thaigov.go.th/news/contents/details/47641