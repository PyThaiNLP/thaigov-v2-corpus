รัฐบาลไทย-ข่าวทำเนียบรัฐบาล-คณะอนุกรรมการพัฒนาการให้บริการ บขส. ลงตรวจสถานีเดินรถอุดรธานี - หนองคาย


วันพุธที่ 24 สิงหาคม 2565
คณะอนุกรรมการพัฒนาการให้บริการ บขส. ลงตรวจสถานีเดินรถอุดรธานี - หนองคาย
ก่อนลุยแผนพัฒนางานด้านบริการให้โดนใจผู้ใช้บริการมากขึ้น สามารถเชื่อมต่อการเดินทางทั้งทางบก ราง อากาศ
เมื่อวันที่ 22 - 23 สิงหาคม 2565 นายอนามัย ดำเนตร ประธานคณะอนุกรรมการพัฒนาการให้บริการ บริษัท ขนส่ง จำกัด  นำคณะอนุกรรมการ พร้อมด้วย นายสัญลักข์ ปัญวัฒนลิขิต กรรมการผู้จัดการใหญ่ บริษัท ขนส่ง จำกัด กระทรวงคมนาคม ลงพื้นที่ศึกษาดูงานด้านบริการในเส้นทางกรุงเทพ - อุดรธานี - หนองคาย โดยคณะฯ ได้เดินทางออกจากกรุงเทพฯ ด้วยรถโดยสารของ บริษัท ขนส่ง จำกัด (บขส.) และได้เข้าใช้บริการจุดพักรับประทานอาหารอำเภอสีคิ้ว จังหวัดนครราชสีมา เพื่อตรวจเยี่ยมการให้บริการ คุณภาพอาหาร และความสะอาด จากนั้นเข้าตรวจเยี่ยมการให้บริการผู้โดยสาร การบริการขนส่งพัสดุภัณฑ์ การให้บริการเดินรถโดยสารระหว่างประเทศ ของสถานีเดินรถอุดรธานี และสถานีเดินรถหนองคาย โดยมีนายสถานีเดินรถอิสานกลาง เข้าร่วมฯ
ทั้งนี้ นายอนามัย กล่าวว่า นายสรพงศ์ ไพฑูรย์พงษ์ ประธานกรรมการ บริษัท ขนส่ง จำกัด ได้มอบหมายให้ คณะอนุกรรมการพัฒนาการให้บริการฯ ลงพื้นที่จริง เพื่อรับทราบปัญหา และนำไปสู่การพัฒนาและปรับปรุงงานด้านบริการได้ตามความต้องการของผู้ใช้บริการ ซึ่งการลงพื้นที่ครั้งนี้ คณะอนุกรรมการพัฒนาการให้บริการฯ เห็นว่า บขส.มีการบริหารจัดการที่ดี แต่อยากให้มีการพัฒนาบริการให้มากขึ้น เช่น เพิ่มการเชื่อมต่อในเส้นทางระหว่างประเทศ โดยนำรถโดยสารเข้ารับส่งผู้โดยสารจากสถานีรถไฟความเร็วสูงลาว - จีน การดูแลเรื่องความสะอาดในสถานีฯ และบนรถโดยสาร เพื่ออำนวยความสะดวกและตอบสนองความต้องการของผู้ใช้บริการให้มากยิ่งขึ้น
ด้าน กรรมการผู้จัดการใหญ่ บริษัท ขนส่ง จำกัด กล่าวว่า บขส. ได้รับนโยบายจากนายศักดิ์สยาม ชิดชอบ รัฐมนตรีว่าการกระทรวงคมนาคม ให้ศึกษาเส้นทางเชื่อมต่อรถไฟความเร็วสูงลาว - จีน ซึ่งปัจจุบันได้รับความนิยมจากนักท่องเที่ยว เนื่องจากเป็นเส้นทางสายประวัติศาสตร์ที่เชื่อมโยง ไทย สปป.ลาว และจีน รวมทั้งสถานีรายทางยังเชื่อมโยงเมืองท่องเที่ยวของ สปป.ลาว ทั้งนี้จากการลงพื้นที่สำรวจเส้นทาง มองว่า บขส. ควรมีการปรับปรุงเส้นทางเดินรถระหว่างประเทศให้เหมาะสมมากขึ้น เพื่อให้เกิดการเชื่อมต่อกับสถานีรถไฟความเร็วสูงลาว-จีน ซึ่งจะทำให้ผู้ใช้บริการได้รับความสะดวกในการเดินทางมากขึ้น เพิ่มโอกาสในการให้บริการได้อย่างทั่วถึง เกิดการเชื่อมต่อการเดินทางทั้งทางบก ราง และอากาศ รวมทั้งเพื่อรองรับจำนวนผู้ใช้บริการที่มีแนวโน้มเพิ่มสูงขึ้นกว่าช่วงที่มีการแพร่ระบาดของโรคติดเชื้อไวรัส COVID-19 ด้วย
สำหรับจังหวัดอุดรธานี บขส. มีเส้นทางเดินรถระหว่างประเทศ จำนวน 2 เส้นทาง เปิดให้บริการ 1 เส้นทาง คือ อุดรธานี - นครหลวงเวียงจันทน์ ระยะทาง 77 กิโลเมตร วันละ 5 เที่ยว ค่าโดยสาร 80 บาท/เที่ยว ส่วนเส้นทางอุดรธานี - ท่าอากาศยานอุดรธานี - หนองคาย - วังเวียง ระยะทาง 246 กิโลเมตร ยังไม่เปิดให้บริการ เนื่องจากอยู่ระหว่างการศึกษาเส้นทางใหม่ ซึ่งจะช่วยย่นระยะเวลาในการเดินทางได้มากขึ้น
ส่วนที่จังหวัดหนองคาย บขส. มีเส้นทางเดินรถระหว่างประเทศ 1 เส้นทาง คือ หนองคาย - นครหลวงเวียงจันทน์ ระยะทาง 27 กิโลเมตร เปิดให้บริการวันละ 8 เที่ยว ค่าโดยสาร 55 บาท/เที่ยว ทั้งนี้ ผู้โดยสารสามารถสอบถามข้อมูลการเดินทางเพิ่มเติมได้ที่ Call Center 1490 เรียก บขส. ตลอด 24 ชั่วโมง หรือที่ช่องจำหน่ายตั๋ว ณ สถานีเดินรถของ บขส.ทั่วประเทศ

ที่มา : https://www.thaigov.go.th/news/contents/details/58391