รัฐบาลไทย-ข่าวทำเนียบรัฐบาล-ท่าอากาศยานดอนเมือง แจ้งปิดช่องทางจราจรลงสะพานลอย 2 ระหว่างวันที่ 20 พฤศจิกายน - 28 ธันวาคม 2564 (ตลอด 24 ชั่วโมง)


วันพุธที่ 17 พฤศจิกายน 2564
ท่าอากาศยานดอนเมือง แจ้งปิดช่องทางจราจรลงสะพานลอย 2 ระหว่างวันที่ 20 พฤศจิกายน - 28 ธันวาคม 2564 (ตลอด 24 ชั่วโมง)
...
ท่าอากาศยานดอนเมือง (ทดม.) บริษัท ท่าอากาศยานไทย จำกัด (มหาชน) (ทอท.) กระทรวงคมนาคม ขอแจ้งปิดช่องทางจราจรลงสะพานลอย 2 (เส้นทางที่มาจากสะพานกลับรถ หน้าสถานีรถไฟดอนเมือง ถนนวิภาวดีรังสิตฝั่งขาออก ไปยังอาคารผู้โดยสารขาเข้า ชั้น 1) ในวันที่ 20 พ.ย. 64 - 28 ธ.ค. 64 (ตลอด 24 ชั่วโมง) เนื่องจาก ทดม. อยู่ระหว่างดำเนินการขยายช่องทางการจราจร ซึ่งเป็นส่วนหนึ่งในโครงการก่อสร้างขยายสะพานทางขึ้นอาคารสำนักงาน ทดม. เพื่อประสิทธิภาพการเดินทางช่วยลดความหนาแน่นของการจราจรภายใน ทดม.ได้เตรียมความพร้อมเดินหน้าพัฒนาสนามบินรองรับการเดินทางของผู้โดยสารภายหลังสถานการณ์กลับสู่สภาวะปกติทันที
ทั้งนี้ ผู้โดยสารที่มาจากถนนวิภาวดีรังสิตฝั่งขาออก เพื่อไปยังอาคารผู้โดยสารขาเข้า ชั้น 1 ทดม.สามารถใช้เส้นทาง ดังนี้
วิธีที่ 1 ใช้เส้นทางกลับรถฐานทัพอากาศ เพื่อเข้าช่องทาง ทดม.4
วิธีที่ 2 ใช้สะพานกลับรถ หน้าสถานีรถไฟดอนเมือง ขับตามเส้นทางผู้โดยสารขาออกไปกลับรถที่ใต้อาคารผู้โดยสารภายในประเทศ หรือหน้าทางเข้าคลังสินค้า เพื่อใช้ถนนสาย 3 (ติดริมรั้วกำแพง ทดม.)
ทั้งนี้ ทดม. ดำเนินการติดตั้งป้ายแจ้งเตือนล่วงหน้า ประมาณ 5 กม. ที่สามารถมองเห็นได้ง่ายและชัดเจน อีกทั้ง เพิ่มเจ้าหน้าที่จราจรและเจ้าหน้าที่อำนวยความสะดวกให้แก่ผู้โดยสาร บริเวณหน้าอาคารผู้โดยสาร เพื่อความเป็นระเบียบและแก้ปัญหาการจราจรให้มีความคล่องตัวขึ้น พร้อมติดตั้งไฟฟ้าแสงสว่างเพิ่มขึ้น ทดม. ขออภัยในความไม่สะดวกมา ณ ที่นี้ หากผู้โดยสารหรือผู้ใช้บริการมีข้อคิดเห็นหรือข้อเสนอแนะประการใด ทดม. ยินดีน้อมรับเพื่อนำไปปรับปรุงและพัฒนาการให้บริการให้ดียิ่งขึ้น ทั้งนี้ ผู้โดยสารสามารถสอบถามข้อมูลเพิ่มเติมได้ที่ ศูนย์ประชาสัมพันธ์ ทดม. โทร 0 2535 1192 ตลอด 24 ชั่วโมง

ที่มา : https://www.thaigov.go.th/news/contents/details/48367