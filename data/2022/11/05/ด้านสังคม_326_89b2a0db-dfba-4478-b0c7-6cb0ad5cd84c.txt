รัฐบาลไทย-ข่าวทำเนียบรัฐบาล-พม. ลงพื้นที่ "คลองเตย" และอีก 7 เขต กทม. มอบ "ถุงกำลังใจ สู้โควิด 19" ช่วยเหลือผู้ป่วยติดเตียงในชุมชน


วันศุกร์ที่ 13 สิงหาคม 2564
พม. ลงพื้นที่ "คลองเตย" และอีก 7 เขต กทม. มอบ "ถุงกำลังใจ สู้โควิด 19" ช่วยเหลือผู้ป่วยติดเตียงในชุมชน
พม. ลงพื้นที่ "คลองเตย" และอีก 7 เขต กทม. มอบ "ถุงกำลังใจ สู้โควิด 19" ช่วยเหลือผู้ป่วยติดเตียงในชุมชน
เมื่อวันที่ 6 ส.ค. 64 เวลา 13.00 น. ที่กระทรวงการพัฒนาสังคมและความมั่นคงของมนุษย์ สะพานขาว ถนนกรุงเกษม กทม. นางพัชรี  อาระยะกุล ปลัดกระทรวงการพัฒนาสังคมและความมั่นคงของมนุษย์ (ปลัด พม.) เปิดเผยว่า จากสถานการณ์การแพร่ระบาดของโรคติดเชื้อไวรัสโคโรนา 2019 (โควิด-19) ได้ส่งผลกระทบทั้งด้านเศรษฐกิจและสังคมต่อประชาชนในวงกว้างทั่วประเทศอย่างต่อเนื่องและมีแนวโน้มความรุนแรงเพิ่มมากขึ้น กระทรวง พม. จึงมีความห่วงใยประชาชนทุกกลุ่มเป้าหมาย โดยเฉพาะกลุ่มเปราะบางที่มีความเสี่ยงสูง ได้แก่ เด็ก ผู้สูงอายุ คนพิการ คนเร่ร่อน คนไร้บ้าน และผู้ด้อยโอกาส รวมทั้งผู้ป่วยติดเตียง ทั้งนี้ กระทรวง พม. ได้รับการสนับสนุนจากคณะกรรมการบริหารจัดการเงินบริจาคและทรัพย์สินเพื่อสนับสนุนการดำเนินการแก้ไขปัญหาจากโรคติดเชื้อไวรัสโคโรนา 2019 (COVID-19) โดยใช้เงินบริจาคจากบัญชี "สำนักงานปลัดสำนักนายกรัฐมนตรีเพื่อรับบริจาคสนับสนุนการแก้ไขปัญหาโรคติดเชื้อไวรัสโคโรนา 2019 (COVID-19)" จัดทำถุงยังชีพ จำนวน 6,796 ชุด ประกอบด้วยเครื่องอุปโภคบริโภคและยาที่มีความจำเป็น เพื่อนำไปส่งต่อความช่วยเหลือให้ผู้ป่วยติดเตียงที่กำลังประสบปัญหาความเดือดร้อนและความยากลำบากในพื้นที่ กทม. ซึ่งเป็นหนึ่งในจังหวัดพื้นที่ควบคุมเข้มงวดและสูงสุด โดยระหว่างวันที่ 6-8 ส.ค. 2564 ได้กำหนดการลงพื้นที่ชุมชนเพื่อมอบถุงยังชีพดังกล่าว "ถุงกำลังใจ สู้โควิด 19" จำนวน 3,565 ถุง โดยในแต่ละวัน มีการแบ่งทีม พม. ออกเป็น 8 ทีมๆ ละ 1 เขต และส่วนที่เหลือจะร่วมมือกับบริษัทไปรษณีย์ไทย จำกัด เพื่อจัดส่งถุงยังชีพให้ผู้ป่วยติดเตียงอย่างทั่วถึงและรวดเร็วต่อไป
นางพัชรี กล่าวต่อไปว่า วันนี้ เป็นวันแรกของการลงพื้นที่ชุมชนในเขต กทม. เพื่อมอบ "ถุงกำลังใจ สู้โควิด 19" จำนวนทั้งสิ้น 1,891 ถุง โดยทีม พม. ทั้ง 8 ทีม ได้ลงพื้นที่ชุมชนใน 8 เขต กทม. ได้แก่ เขตคลองเตย ธนบุรี บางกอกน้อย ภาษีเจริญ ดินแดง ลาดพร้าว สะพานสูง และหนองจอก ทั้งนี้ คณะผู้บริหารกระทรวง พม.  นำโดยรองปลัดกระทรวง พม. ได้แก่ นายอนุกูล  ปีดแก้ว  นางสาวแรมรุ้ง  วรวัธ และนางสาวอังคณา ใจกิจสุวรรณ พร้อมด้วย ศูนย์ช่วยเหลือสังคม สายด่วน พม. โทร. 1300 ได้ลงพื้นที่เขตคลองเตย ณ ชุมชนคลองเตยใน 1 และชุมชนหมู่บ้านพัฒนา 70 ไร่ เพื่อมอบถุงยังชีพ "ถุงกำลังใจ สู้โควิด 19" จำนวน 205 ถุง นอกจากนี้ ยังได้ไปเยี่ยมบ้านผู้ป่วยติดเตียง 10 ราย พร้อมมอบถุงยังชีพอีกด้วย
นางพัชรี กล่าวเพิ่มเติมว่า ทั้งนี้ หากประชาชนกลุ่มเปราะบางกำลังประสบปัญหาทางสังคมและความเดือดร้อนจากผลกระทบของโรคโควิด-19 สามารถติดต่อขอความช่วยเหลือได้ที่ 1) ศูนย์ช่วยเหลือสังคม สายด่วน พม. โทร.1300 2) สายด่วนคนพิการ โทร. 1479  3) สำนักงานพัฒนาสังคมและความมั่นคงของมนุษย์จังหวัดทั่วประเทศ และ 4) อาสาสมัครพัฒนาสังคมและความมั่นคงของมนุษย์ (อพม.) ในพื้นที่

ที่มา : https://www.thaigov.go.th/news/contents/details/44730