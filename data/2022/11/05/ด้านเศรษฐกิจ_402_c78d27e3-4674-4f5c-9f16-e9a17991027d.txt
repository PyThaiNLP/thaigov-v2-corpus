รัฐบาลไทย-ข่าวทำเนียบรัฐบาล-สมาคมสถาบันการเงินของรัฐ ผนึกกำลัง ธปท.-สมาพันธ์เอสเอ็มอีไทย เปิดเวทีสัมมนาออนไลน์ “SMEs ไทยไปต่ออย่างไร...ด้วยกลไกความช่วยเหลือของ ธปท.-แบงก์รัฐ”


วันจันทร์ที่ 19 กรกฎาคม 2564
พิมพ์
สมาคมสถาบันการเงินของรัฐ ผนึกกำลัง ธปท.-สมาพันธ์เอสเอ็มอีไทย เปิดเวทีสัมมนาออนไลน์ “SMEs ไทยไปต่ออย่างไร...ด้วยกลไกความช่วยเหลือของ ธปท.-แบงก์รัฐ”
สมาคมสถาบันการเงินของรัฐ ผนึกกำลัง ธปท.-สมาพันธ์เอสเอ็มอีไทย เปิดเวทีสัมมนาออนไลน์ “SMEs ไทยไปต่ออย่างไร...ด้วยกลไกความช่วยเหลือของ ธปท.-แบงก์รัฐ” ช่วยผู้ประกอบการ SMEs ผ่านพ้นวิกฤต COVID-19
นายฉัตรชัย ศิริไล กรรมการผู้จัดการธนาคารอาคารสงเคราะห์ (ธอส.) ในฐานะประธานกรรมการสมาคมสถาบันการเงินของรัฐ (สงร.) เปิดเผยว่า ผลกระทบจากการแพร่ระบาดของเชื้อไวรัสโคโรนา 2019 (COVID-19) ได้ขยายวงกว้างมากขึ้น และยังมีความไม่แน่นอนสูงถึงการแพร่ระบาดของ COVID-19 ส่งผลให้ทุกภาคส่วนได้รับผลกระทบเป็นอย่างมาก โดยเฉพาะผู้ประกอบการขนาดกลางและขนาดย่อม (SMEs) ต้องประสบปัญหาการดำเนินกิจการ ดังนั้น การจัดสัมมนาออนไลน์ “SMEs ไทยไปต่ออย่างไร...ด้วยกลไกความช่วยเหลือของ ธปท.-แบงก์รัฐ” ซึ่งจัดขึ้นโดยความร่วมมือระหว่าง ธนาคารแห่งประเทศไทย (ธปท.) สมาคมสถาบันการเงินของรัฐ (สงร.) และสมาพันธ์เอสเอ็มอีไทย โดยมีนางธัญญนิตย์ นิยมการ ผู้ช่วยผู้ว่าการสายกำกับสถาบันการเงิน 2 ธนาคารแห่งประเทศไทย(ธปท.) เป็นประธานร่วมในการสัมมนา ซึ่งการจัดงานครั้งนี้เป็นการเพิ่มโอกาสให้กับผู้ประกอบการ SMEs ได้มีเวทีในการรับฟังมาตรการความช่วยเหลือจากสถาบันการเงินของรัฐ พร้อมแลกเปลี่ยนข้อมูลระหว่างกัน เพื่อให้ความช่วยเหลือเป็นไปอย่างตรงจุดและทันท่วงที ซึ่งจะทำให้ SMEs ไทยผ่านพ้นวิกฤตของ COVID-19 นี้ไปได้ โดยที่ผ่านมาสถาบันการเงินของรัฐเข้ามามีบทบาทสำคัญในการให้ความช่วยเหลือผู้ประกอบการ SMEs ที่ได้รับผลกระทบจาก COVID-19 อย่างต่อเนื่อง ทั้งการพักชำระเงินต้นและพักชำระดอกเบี้ย การลดเงินงวดผ่อนชำระ รวมทั้งการช่วยเหลือผ่านโครงการพักทรัพย์ พักหนี้ คลินิกแก้หนี้ และมีบทบาทในการเติมสภาพคล่องใหม่เข้าสู่ระบบผ่านมาตรการสินเชื่อฟื้นฟู และมาตรการช่วยเหลือของสถาบันการเงินของรัฐแต่ละแห่ง ที่สามารถช่วยให้ผู้ประกอบการมีสภาพคล่องเพิ่มขึ้น ลดผลกระทบการจ้างงานและสามารถฟื้นฟูการประกอบธุรกิจได้
ทั้งนี้ภาคธุรกิจ SMEs ถือว่ามีบทบาทสำคัญในการขับเคลื่อนเศรษฐกิจของประเทศเป็นอย่างมาก เพราะปัจจุบันภาคธุรกิจ SMEs มีแรงงานในระบบมากกว่า 15 ล้านราย หรือคิดเป็น 1 ใน 4 ของประชากรไทย ซึ่งถึงแม้ว่าจะมีสัดส่วน เพียง 34% ของจีดีพีประเทศ และมูลค่าการส่งออกเพียง 12% ของมูลค่าการส่งออกรวมของประเทศกว่า 7 ล้านล้านบาท ก็ตาม ดังนั้นความช่วยเหลือของ ธปท. และสถาบันการเงินของรัฐครั้งนี้จะทำให้ผู้ประกอบการเอสเอ็มอีได้รับความช่วยเหลืออย่างเต็มที่ และกลับมาดำเนินกิจการได้ต่อไป
สำหรับงานสัมมนาออนไลน์ “SMEs ไทยไปต่ออย่างไร...ด้วยกลไกความช่วยเหลือของ ธปท.-แบงก์รัฐ” จัดขึ้นเมื่อวันที่ 19 กรกฎาคม 2564 เวลา 9.00-12.00 น. โดยมีวิทยากรผู้ทรงคุณวุฒิจาก ธปท. และสถาบันการเงินของรัฐ ที่มาร่วมให้ข้อมูลมาตรการพักทรัพย์ พักหนี้ สินเชื่อฟื้นฟู และสินเชื่อสถาบันการเงินของรัฐ รวมถึงแนวทางการเตรียมตัวขอสินเชื่อพร้อมทางรอดในสถานการณ์โควิด -19  เพื่อให้ความช่วยเหลือผู้ประกอบการ SMEs ให้ผ่านพ้นวิกฤต COVID-19  โดยภายในงานมีผู้ประกอบการ SMEs ผู้แทนจากกระทรวงการคลัง  ธนาคารแห่งประทศไทยสถาบันการเงินของรัฐ  และสื่อมวลชน เข้าร่วมฟังการสัมมนาผ่านระบบ Zoom และรับชมผ่าน Facebook live สมาพันธ์เอสเอ็มอีไทย รวมประมาณ  1,000 ราย โดยมีผู้ประกอบการภาคธุรกิจบริการและการผลิตมากกว่า 75%  เข้าร่วมรับฟังสัมมนาออนไลน์เพื่อดำเนินการตามมาตรการป้องกันการแพร่ระบาดของ COVID-19
สมาคมสถาบันการเงินของรัฐ
โทร.  0-2202-1868 และ 0-2202-1961

ที่มา : https://www.thaigov.go.th/news/contents/details/43901