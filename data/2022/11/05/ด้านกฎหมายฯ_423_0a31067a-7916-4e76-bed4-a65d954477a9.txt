รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม เร่งพาลีปราบยา ติดสปีดยึดทรัพย์เครือข่ายยาเสพติด หลัง 4 เดือนยังไม่เข้าเป้า


วันเสาร์ที่ 29 มกราคม 2565
พิมพ์
รัฐมนตรีว่าการกระทรวงยุติธรรม เร่งพาลีปราบยา ติดสปีดยึดทรัพย์เครือข่ายยาเสพติด หลัง 4 เดือนยังไม่เข้าเป้า
รัฐมนตรีว่าการกระทรวงยุติธรรม เร่งพาลีปราบยา ติดสปีดยึดทรัพย์เครือข่ายยาเสพติด หลัง 4 เดือนยังไม่เข้าเป้า ชี้ศึกษากฎหมายใหม่-เปิดอบรมนักสืบทรัพย์แล้ว เครื่องยนต์ทุกตัวต้องเดินเครื่องเต็มที่ สั่งตั้งแต่ ก.พ.เดินหน้าจับกุม-ยึดทรัพย์เต็มที่
นายสมศักดิ์ เทพสุทิน รัฐมนตรีว่าการกระทรวงยุติธรรม เปิดเผยว่า สัปดาห์ที่ผ่านมาตนได้ร่วมประชุมอนุกรรมการสืบสวนสอบสวนคดีพิเศษเพื่อการยึดทรัพย์สินเครือข่ายยาเสพติด โดยตนได้กำชับในที่ประชุมให้ชุดปฏิบัติการพิเศษ พาลีปราบยา เร่งดำเนินการยึดทรัพย์ตัดวงจรยาเสพติด และสืบสวนสอบสวน เดิมทีเรายังไม่รอบรู้ประมวลกฎหมายอาญาฉบับใหม่ แต่ขณะนี้เราได้ศึกษา อบรมกับหน่วยงานต่างๆที่เกี่ยวข้อง รวมทั้งอบรมนักสืบทรัพย์ไปเรียบร้อยแล้ว เครื่องยนต์ทุกเครื่องทำงานเต็มที่ ถึงเวลาที่เราจะเดินหน้าอย่างเต็มกำลังบูรณาการร่วมกับหน่วยงานที่เกี่ยวข้องทั้งหมด ทั้ง ตำรวจ ป.ป.ส. กรมสอบสวนคดีพิเศษ กรมสรรพากร และสถาบันการเงินต่างๆ ซึ่งหากวิธีการเดิมอาจทำไม่ได้ เราก็หาวิธีการใหม่ๆเข้ามา และเราควรประชุมเพื่อหารือกันบ่อยๆ เพื่อรับทราบปัญหาว่าติดขัดอย่างไร จะได้ช่วยกันแก้ไขปัญหา
"การตั้งสำนวนคดีความต้องทำให้ถูกต้อง เพื่อให้เราเดินหน้าสืบสวนต่อไปได้ ที่ผ่านมาจนถึงสิ้นเดือน ม.ค. เรายึดทรัพย์ได้ 1,248 ล้านบาท คิดเป็น 12% ของเป้าหมายที่ตั้งไว้ ตอนนี้ผ่านมา 4 เดือนเรายังไม่เข้าเป้า วันนี้เราต้องเร่งให้เต็มที่ วางแผนงานให้ทำงานได้อย่างรวดเร็ว ตั้งแต่เดือน ก.พ.เป็นต้นไปเราจะต้องเร่งสืบสาวจับกุมพ่อค้ายาและไล่ยึดทรัพย์สินเครือข่าย เพื่อให้ปัญหายาเสพติดลดลงให้ได้" นายสมศักดิ์ กล่าว

ที่มา : https://www.thaigov.go.th/news/contents/details/51034