รัฐบาลไทย-ข่าวทำเนียบรัฐบาล-ปลัดกระทรวงยุติธรรม ร่วมบรรยายถอดบทเรียนการป้องกันควบคุมโรคโควิด 19 ในเรือนจำ


วันพุธที่ 15 ธันวาคม 2564
พิมพ์
ปลัดกระทรวงยุติธรรม ร่วมบรรยายถอดบทเรียนการป้องกันควบคุมโรคโควิด 19 ในเรือนจำ
ปลัดกระทรวงยุติธรรม ร่วมบรรยายถอดบทเรียนการป้องกันควบคุมโรคโควิด 19 ในเรือนจำ
ในวันพุธที่ ๑๕ ธันวาคม ๒๕๖๔ เวลา ๐๙.๐๐ น. ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม ได้บรรยายพิเศษเรื่อง นโยบายการดำเนินงานป้องกันควบคุมโรคโควิด 19 ในเรือนจำ โดยมี นายแพทย์โอภาส การย์กวินพงศ์ อธิบดีกรมควบคุมโรค เป็นประธานในพิธีเปิด พร้อมด้วยนายแพทย์ปรีชา เปรมปรี รองอธิบดีกรมควบคุมโรค นายแพทย์ธาตรี สุนพงศรี ผู้ตรวจราชการกรมราชทัณฑ์ คณะผู้บริหารกรมควบคุมโรค เจ้าหน้าที่กรมราชทัณฑ์ และผู้ที่เกี่ยวข้องเข้าร่วม ณ ห้องประชุมประเมิน จันทวิมล อาคาร ๑ ชั้น ๑ กรมควบคุมโรค ซึ่งมีวัตถุประสงค์เพื่อถอดบทเรียนและแลกเปลี่ยนประสบการณ์ในการป้องกันควบคุมโรคโควิด 19 ในเรือนจำ ระหว่างกรมควบคุมโรค กรมราชทัณฑ์ และหน่วยงานที่เกี่ยวข้อง
ในการนี้ ปลัดกระทรวงยุติธรรม ได้กล่าวถึงแนวทางการดำเนินงานที่สำคัญของกรมราชทัณฑ์ กระทรวงยุติธรรม โดยอยู่ภายใต้การดำเนินงานของโครงการราชทัณฑ์ปันสุข ทำความ ดี เพื่อชาติ ศาสน์ กษัตริย์ ในการป้องกันและแก้ไขปัญหาการแพร่ระบาดของโรคโควิด 19 ในเรือนจำต่าง ๆ ทั่วประเทศ อีกทั้งได้จัดตั้งศูนย์บริหารสถานการณ์การแพร่ระบาดของโรคติดเชื้อไวรัสโคโรนา 2019 ภายในสถานที่ควบคุมของหน่วยงานในสังกัดกระทรวงยุติธรรม หรือ ศบค.ยธ. ขึ้น โดยดำเนินงานตาม ๕ แผนงานการป้องกันและแก้ไขสถานการณ์โรคโควิด 19 ภายในสถานที่ควบคุมของหน่วยงานในสังกัดกระทรวงยุติธรรม ได้แก่ ๑. แผนงานตรวจสอบและป้องกันผู้ติดเชื้อในสถานที่ควบคุม ๒. แผนงานจัดการผู้ติดเชื้อเมื่อพบผู้ติดเชื้อในสถานที่ควบคุม ๓. แผนงานการสนับสนุนวัสดุอุปกรณ์ทางการแพทย์ ๔. แผนงานการกระจายวัคซีน และ ๕. แผนงานการจัดระบบการส่งผู้พ้นโทษกลับสู่สังคม โดยที่ผ่านมากรมราชทัณฑ์ สามารถรับมือและแก้ไขปัญหาการแพร่ระบาดของโรคโควิด 19 ได้เป็นอย่างดี รวมถึงอัตราการเสียชีวิตของผู้ต้องขังมีจำนวนที่ลดลง

ที่มา : https://www.thaigov.go.th/news/contents/details/49484