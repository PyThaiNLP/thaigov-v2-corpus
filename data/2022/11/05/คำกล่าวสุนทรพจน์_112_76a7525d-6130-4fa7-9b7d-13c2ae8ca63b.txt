รัฐบาลไทย-ข่าวทำเนียบรัฐบาล-คำสดุดี ในพิธีบรรจุอัฐิ พลเอก เปรม ติณสูลานนท์ อดีตประธานองคมนตรีและรัฐบุรุษ


วันศุกร์ที่ 26 สิงหาคม 2565
พิมพ์
คำสดุดี ในพิธีบรรจุอัฐิ พลเอก เปรม ติณสูลานนท์ อดีตประธานองคมนตรีและรัฐบุรุษ
ณ สวนประวัติศาสตร์ พลเอก เปรม ติณสูลานนท์ ตำบลพะวง อำเภอเมืองสงขลา จังหวัดสงขลา วันศุกร์ที่ 26 สิงหาคม 2565 เวลา 09.30 -11.00 น.
คำสดุดี
ในพิธีบรรจุอัฐิ พลเอก เปรม ติณสูลานนท์ อดีตประธานองคมนตรีและรัฐบุรุษ
ณ สวนประวัติศาสตร์ พลเอก เปรม ติณสูลานนท์ ตำบลพะวง อำเภอเมืองสงขลา จังหวัดสงขลา
วันศุกร์ที่ 26 สิงหาคม 2565 เวลา 09.30 -11.00 น.
----------------
กราบนมัสการพระคุณเจ้าที่เคารพ เรียนท่านรัฐมนตรีช่วยว่าการกระทรวงมหาดไทยผู้ว่าราชการจังหวัดสงขลา อธิการบดีมหาวิทยาลัยสงขลานครินทร์ คณาจารย์ มหาวิทยาลัยสงขลานครินทร์ นายกสมาคมชาวปักษ์ใต้ ในพระบรมราชูปถัมภ์ ข้าราชการ นักธุรกิจ พ่อค้า ประชาชนและท่านผู้มีเกียรติที่มาร่วมงานในวันนี้ทุกท่าน ฯพณฯ นายกรัฐมนตรี พลเอกประยุทธ์ จันทร์โอชา ต้องขอแสดงความเสียใจที่ไม่อาจมาร่วมงานสำคัญในวันนี้ดังที่ตั้งใจไว้ อย่างไรก็ตามได้ขอให้เจ้าหน้าที่สำนักเลขาธิการนายกรัฐมนตรี นำพวงมาลัยของท่านนายกรัฐมนตรีและภริยา รองศาสตราจารย์ นราพร จันทร์โอชา มากราบคารวะอัฐิของ ฯพณฯ พลเอก เปรม ติณณสูลานนท์ และขอให้ผมนายวิษณุ เครืองาม รองนายกรัฐมนตรี ได้อ่านคำสดุดี ฯพณฯ พลเอก เปรมติณสูลานนท์ โดยความรู้สึกของคณะรัฐบาลและประชาชนทั้งประเทศร่วมกันท่ามกลางมหาสมาคมอันประกอบด้วย ข้าราชการผู้เคยอยู่ใต้บังคับบัญชา ผู้เคยร่วมงาน นักธุรกิจ ญาติมิตร และประชาชนชาวจังหวัดสงขลาในวันนี้ ดังต่อไปนี้
“พลเอก เปรม ติณสูลานนท์ เป็นชาวจังหวัดสงขลา เกิดเมื่อวันที่ 26 สิงหาคม พ.ศ. 2463 สำเร็จการศึกษาเบื้องต้นจากโรงเรียนมหาวชิราวุธ สงขลา ต่อมาได้ย้ายไปศึกษาที่โรงเรียนสวนกุหลาบวิทยาลัย ได้เข้าศึกษาต่อที่โรงเรียนเทคนิคทหารบกและเข้ารับราชการทหารจนได้เป็นผู้บัญชาการทหารบก ต่อมาได้ดำรงตำแหน่งนายกรัฐมนตรีรวมสามสมัย ได้รับพระบรมราชโองการโปรดเกล้าฯ แต่งตั้งเป็นประธานองคมนตรีและรัฐบุรุษและผู้สำเร็จราชการแทนพระองค์ จนถึงแก่อสัญกรรมเมื่อวันที่ 26 พฤษภาคม พ.ศ. 2562 สิริรวมอายุ 99 ปี และหากมีชีวิตจนถึงวันนี้ซึ่งตรงกับวันคล้ายวันเกิดก็จะมีอายุ 102 ปี
ที่ประชุมแห่งนี้ ขอร่วมรำลึกถึงคุณูปการของท่านในการบริหารราชการแผ่นดิน และการเป็นแบบอย่างที่ดีแก่สังคม ทั้งในด้านระดับประเทศและระดับจังหวัดบ้านเกิด โดยในระดับประเทศ ท่านได้มีผลงานดังนี้
1. ด้านการเทิดทูนสถาบันพระมหากษัตริย์ ท่านได้ส่งเสริมโครงการอันเนื่องมาจากพระราชดำริ จัดตั้งสำนักงานคณะกรรมการพิเศษเพื่อประสานงานโครงการอันเนื่องมาจากพระราชดำริ “กปร.”, การจัดงานสมโภชกรุงรัตนโกสินทร์ 200 ปี การจัดพระราชพิธีมหามงคลเฉลิมพระชนมพรรษา 5 รอบ 5 ธันวาคม 2530 พระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร และการจัดพระราชพิธีรัชมังคลาภิเษกได้อย่างเรียบร้อยความเป็นที่สมพระเกียรติ
2. ด้านเศรษฐกิจ ได้ริเริ่มให้มีโครงการที่สำคัญ ในการพัฒนาเศรษฐกิจ ได้แก่ โครงการพัฒนาพื้นที่บริเวณชายฝั่งทะเลตะวันออก (Eastern Seaboard Development Program: ESB) ภายใต้แผนพัฒนาเศรษฐกิจและสังคมแห่งชาติ ฉบับที่ 5 พ.ศ. 2525 - 2529 เพื่อให้เป็นเขตอุตสาหกรรมที่ทันสมัยระดับนานาชาติ การจัดทำแผนพัฒนาชนบทและบรรจุไว้ในแผนพัฒนาเศรษฐกิจและสังคมแห่งชาติ ฉบับที่ 5 (พ.ศ. 2525 - 2529), การกำหนดให้มีคณะกรรมการร่วมภาครัฐและเอกชนเพื่อแก้ไขปัญหาเศรษฐกิจ (กรอ.) เป็นครั้งแรก การวางรากฐานให้ไทยพึ่งพาตัวเองได้ในด้านพลังงานด้วยการสำรวจและขุดเจาะก๊าซธรรมชาติและน้ำมันในอ่าวไทย และการริเริ่มและส่งเสริมอุตสาหกรรมการท่องเที่ยวเป็นครั้งแรกในประเทศไทย
3. ด้านสันติภาพ การทหาร และความมั่นคง สนับสนุนการสร้างสันติภาพในภูมิภาคเอเชียตะวันออกเฉียงใต้, การกำหนดนโยบายการต่อสู้เพื่อเอาชนะคอมมิวนิสต์ (การเมืองนำการทหาร) เป็นผลให้พรรคคอมมิวนิสต์แห่งประเทศไทยอ่อนกำลังลงและสลายตัวไปในที่สุดจนมีผู้กลับมาร่วมพัฒนาชาติไทยและเป็นบุคลากรคุณภาพของสังคมจนบัดนี้ ทั้งยังได้จัดตั้งศูนย์อำนวยการบริหารจังหวัดชายแดนภาคใต้ (ศอ.บต.) เพื่อแก้ไขปัญหาความขัดแย้งในจังหวัดชายแดนภาคใต้
4. ด้านการส่งเสริมการศึกษา การกีฬา และวัฒนธรรม กำหนดให้มีชุดพระราชทาน (เสื้อไทย) เป็นชุดประจำชาติ จัดสร้างพุทธมณฑลและพระพุทธรูปประธานพุทธมณฑล  การก่อสร้างอาคารอนุสรณ์วีรชนแห่งชาติ (อนุสรณ์สถานแห่งชาติ) กำหนดให้มีวันศิลปินแห่งชาติ (วันที่ 24 กุมภาพันธ์ของทุกปี), กำหนดให้มีวันอนุรักษ์มรดกไทย (วันที่ 2 เมษายนของทุกปี) จัดสร้างศูนย์วัฒนธรรมแห่งประเทศไทย จัดสร้างสังเวชนียสถาน 4 ตำบล ณ พุทธมณฑล จัดตั้งศูนย์เยาวชนกรุงเทพมหานคร (ไทย - ญี่ปุ่น) จัดสร้างสนามราชมังคลากีฬาสถาน
อนึ่ง นับตั้งแต่ ปี พ.ศ. 2521 เป็นต้นมา พลเอก เปรม ติณสูลานนท์ ได้เดินทางมาเยี่ยมจังหวัดสงขลาหลายครั้ง รวมเป็นเวลาเกือบ 40 ปี ท่านได้ริเริ่มแผนงานโครงการและกิจกรรมสำคัญๆ ในการพัฒนาจังหวัดสงขลาเพื่อเป็นการตอบแทนบุญคุณแผ่นดินถิ่นกำเนิด ประมวลสรุปผลงานระดับจังหวัดได้ ดังต่อไปนี้
1. ด้านการเทิดทูนสถาบันพระมหากษัตริย์ ได้เป็นประธานดำเนินการจัดสร้างพระบรมราชานุสาวรีย์ พระบาทสมเด็จพระมงกุฎเกล้าเจ้าอยู่หัว ประดิษฐานไว้ ณ โรงเรียนมหาวชิราวุธ เพื่อเป็นที่เคารพสักการะของลูกเสือ และพสกนิกร
2. ด้านการศึกษา ดำริให้มูลนิธิรักเมืองไทยรับโรงเรียนในพื้นที่จังหวัดสงขลาไว้ในอุปถัมภ์ จำนวน 9 แห่ง โดยสนับสนุนด้านการจัดการเรียนการสอน และการพัฒนาอาคารเรียน, บริจาคทุนทรัพย์ส่วนตัวสนับสนุนการจัดตั้งมูลนิธิ พลเอก เปรม ติณสูลานนท์ ปัจจุบันมีมูลนิธิแยกออกไป รวม 25 แห่ง นำดอกผลจากกองทุนและเงินบริจาคสมทบมอบเป็นทุนการศึกษา แก่นักเรียน นิสิต นักศึกษา ที่มีความประพฤติดี ตั้งใจเรียน และขาดแคลนทุนทรัพย์ โดยจังหวัดสงขลาได้กำหนดให้วันที่ 26 สิงหาคมของทุกปีเป็น “วันมูลนิธิ พลเอก เปรม ติณสูลานนท์” การจัดสร้างหอสมุดติณสูลานนท์ การจัดสร้างหอประชุมโรงเรียนมหาวชิราวุธ เนื่องในโอกาสโรงเรียนสถาปนาครบ 100 ปี, โครงการจัดตั้งวิทยาลัยประมงติณสูลานนท์, โครงการหอสมุดกาญจนาภิเษก โครงการพัฒนาโรงเรียนชุมชนบ้านปาดังและโรงเรียนปาดังติณสูลานนท์ โครงการศูนย์การศึกษาการเพาะเลี้ยงสัตว์น้ำทะเลสาบสงขลา
3. ด้านการศาสนาและจัดสร้างอนุสรณ์สถานเพื่อเป็นสัญลักษณ์แห่งคุณงามความดี ท่านได้ให้จัดสร้างศูนย์เรียนรู้ตำนานสมเด็จพระราชมุณีสามีรามคุณูปมาจารย์ (หลวงพ่อทวดเหยียบน้ำทะเลจืด) สงขลา สร้างวัดเปรมศรัทธา อำเภอสิงหนคร จังหวัดสงขลา เพื่อให้เป็นสถานที่ปฏิบัติธรรม, จัดตั้งโครงการสวนประวัติศาสตร์ พลเอก เปรม ติณสูลานนท์ โครงการพิพิธภัณฑ์พธำมะรงค์
4. ด้านกลไกขับเคลื่อนการพัฒนาเมือง ท่านจุดประกายวิสัยทัศน์สงขลา 2555 ภายใต้ยุทธศาสตร์ “เรารักสงขลา” มุ่งแสวงหาแนวทางการพัฒนาจังหวัดระยะยาว 15 ปี อย่างเป็นระบบ, จุดประกายวิสัยทัศน์สงขลา 2570 “อดีต - ปัจจุบัน - อนาคต” สนับสนุนบันทึกข้อตกลงของภาคีการพัฒนาบริหารจัดการเพื่อการพัฒนาจังหวัดสงขลา และการเชิดชูเกียรติ “คนดีศรีสงขลา” ซึ่งอนุญาตให้สลักชื่อในโล่ เพื่อเป็นเกียรติ และ สิริมงคล
5. ด้านสาธารณสุข ให้จัดสร้างศูนย์ผ่าตัดหัวใจ 99 ปี รัฐบุรุษ พลเอก เปรม ติณสูลานนท์ไว้ในโรงพยาบาลสงขลานครินทร์ ซึ่งเป็นโครงการที่ ท่านได้ดำริและแสดงความประสงค์ไว้ก่อนถึงแก่อสัญกรรมไม่นาน
6. ด้านเศรษฐกิจ/โครงสร้างพื้นฐาน ประกอบด้วย โครงการสะพานติณสูลานนท์, โครงการท่าเรือน้ำลึก โครงการท่าเทียบเรือประมง โครงการปรับปรุงภูมิทัศน์ถนนชลาทัศน์, โครงการปรับปรุงแพขนานยนต์, โครงการสนามกีฬาติณสูลานนท์ โครงการพัฒนาตำบลปากรอ อำเภอสิงหนคร เป็นพื้นที่นำร่องในการแก้ปัญหาความยากจนของจังหวัดสงขลา ภายใต้ความร่วมมือของเครือเจริญโภคภัณฑ์ ซึ่งปัจจุบันยังคงมีการดำเนินการต่อเนื่อง
7. ด้านศิลปะวัฒนธรรม ท่านส่งเสริมการใช้ภาษาถิ่นและศิลปะการแสดงโนราจนกระทั่งสามารถนำไปสู่การยกย่องให้เป็นมรดกทางวัฒนธรรมระดับโลกในปัจจุบัน
ทั้งนี้ ประชาชนชาวสงขลาได้แสดงความรัก และศรัทธาต่อพลเอก เปรม ติณสูลานนท์ ด้วยการจัดสร้างบ้านศรัทธา บริเวณเชิงเขาเทวดา ตำบลพะวง อำเภอเมืองสงขลา จังหวัดสงขลา โดยมอบให้เป็นบ้านพักส่วนตัวเวลามาเยือนจังหวัดสงขลา แต่ต่อมาท่านได้มอบบ้านหลังนี้ให้เป็นสมบัติขององค์การบริหารส่วนจังหวัดสงขลาเพื่อตระหนักในคุณงามความดีและความซื่อสัตย์ สุจริต ของ พลเอก เปรม ติณสูลานนท์ อดีตประธานองคมนตรีและรัฐบุรุษ ที่ได้สร้างสรรค์ไว้ในแผ่นดินควรแก่การจารึกเกียรติประวัติไว้ให้อนุชนได้ศึกษาเรียนรู้ นำมาเป็นแบบอย่างในการประพฤติปฏิบัติ และรำลึกถึงความรัก ความเมตตากรุณา ที่มีต่อเด็ก เยาวชน และประชาชนคนไทยทุกหมู่เหล่า โดยเฉพาะอย่างยิ่งคุณูปการต่อแผ่นดินและภูมิลำเนาบ้านเกิด อีกทั้งเพื่อเป็นการเชิดชูเกียรติ พลเอก เปรม ติณสูลานนท์ อดีตประธานองคมนตรีและรัฐบุรุษ ซึ่งถึงแก่อสัญกรรม เมื่อวันที่ 26 พฤษภาคม 2562 จังหวัดสงขลาจึงได้กำหนดให้วันที่ 26 พฤษภาคม ของทุกปี อันตรงกับวันคล้ายวันถึงแก่อสัญกรรมของท่านเป็น “วันเกิดมาต้องตอบแทนบุญคุณแผ่นดิน” มุ่งหมายให้ประชาชนทุกหมู่เหล่าในจังหวัดสงขลายึดเป็นวาระสำคัญในการรวม ร่วมใจกันพัฒนาจังหวัด เพื่อเป็นการสืบสานปณิธาน “เกิดมาต้องตอบแทนบุญคุณแผ่นดิน”
บัดนี้ ได้เวลาอันสมควรแล้ว ประชาชนและชาวจังหวัดสงขลาจะได้ทำพิธีร่วมกันบรรจุอัฐิของ พลเอก เปรม ติณสูลานนท์ ซึ่งเชิญมาจากวัดราชบพิธสถิตมหาสีมาราม กรุงเทพมหานคร โดยได้รับพระกรุณาจากที่สมเด็จพระอริยวงศาคตญาณ สมเด็จพระสังฆราช ได้ประทานแก่ พลเอก สุรยุทธ์ จุลานนท์ ประธานองคมนตรี ซึ่งฯพณฯประธานองคมนตรี พลเอก สุรยุทธ์ จุลานนท์ ได้มอบต่อให้ผู้ว่าราชการจังหวัดสงขลาเชิญมาพักไว้ชั่วคราวที่โรงพยาบาลจังหวัดสงขลาหรือโรงพยาบาลสงขลานครินทร์ระยะหนึ่งแล้วจึงเข้าพิธีเชิญมาประกอบพิธีร่วมกันบรรจุอัฐินี้ไว้ใต้ฐานอนุเสาวรีย์หน้าสวนประวัติศาสตร์ พลเอก เปรม ติณสูลานนท์ อำเภอเมือง จังหวัดสงขลา เพื่อเป็นที่เคารพสักการะและอนุสรณ์รำลึกถึงคุณูปการอันยิ่งใหญ่ของ พลเอก เปรม ติณสูลานนท์ ที่กระทำบำเพ็ญแก่ชาวสงขลาและประเทศชาติตราบกาลนาน ขอเชิญชวนประชาชนทั้งหลาย ณ ที่นี้ร่วมใจกันเป็นหนึ่งเดียวในการประกอบพิธีบรรจุอัฐิ พลเอก เปรม ติณสูลานนท์ ไว้ใต้ฐานอนุเสาวรีย์ของ ฯพณฯ เพื่อจะเป็นอนุสรณ์รำลึกถึง ฯพณฯ ไว้ตราบกาลนาน
---------------------------

ที่มา : https://www.thaigov.go.th/news/contents/details/58496