รัฐบาลไทย-ข่าวทำเนียบรัฐบาล-พม. ร่วมกับสมาคมสภาสังคมสงเคราะห์ฯ ลงพื้นที่เขตบางกอกน้อย มอบอาหารจากโครงการน้ำพระทัยพระราชทาน ช่วยบรรเทาความเดือดร้อนกลุ่มเปราะบางและประชาชนที่เดือดร้อนจากโรคโควิด-19


วันพุธที่ 30 มิถุนายน 2564
พม. ร่วมกับสมาคมสภาสังคมสงเคราะห์ฯ ลงพื้นที่เขตบางกอกน้อย มอบอาหารจากโครงการน้ำพระทัยพระราชทาน ช่วยบรรเทาความเดือดร้อนกลุ่มเปราะบางและประชาชนที่เดือดร้อนจากโรคโควิด-19
พม. ร่วมกับสมาคมสภาสังคมสงเคราะห์ฯ ลงพื้นที่เขตบางกอกน้อย มอบอาหารจากโครงการน้ำพระทัยพระราชทาน พร้อมทั้งหน้ากากอนามัยและเจลแอลกอฮอล์ ช่วยบรรเทาความเดือดร้อนกลุ่มเปราะบางและประชาชนที่เดือดร้อนจากโรคโควิด-19
วันที่ 27 มิ.ย. 64 เวลา 11.30 น. นางพัชรี อาระยะกุล ปลัดกระทรวงการพัฒนาสังคมและความมั่นคงของมนุษย์ (ปลัด พม.)  พร้อมด้วยคณะผู้บริหารกระทรวง พม. และนายสุรวัฒน์  ชมภูพงษ์ กรรมการอำนวยการสมาคมสภาสังคมสงเคราะห์แห่งประเทศไทยในพระบรมราชูปถัมภ์ ลงพื้นที่ ณ ชุมชนวัดรวกสุทธาราม  เขตบางกอกน้อย กรุงเทพฯ เพื่อมอบอาหารกล่องพระราชทาน จำนวน 300 กล่อง จากโครงการน้ำพระทัยพระราชทาน ด้วยความร่วมมือระหว่างสมาคมสภาสังคมสงเคราะห์แห่งประเทศไทยในพระบรมราชูปถัมภ์และกระทรวงการพัฒนาสังคมและความมั่นคงของมนุษย์ (พม.) สนับสนุนโดยโครงการสลากการกุศล พร้อมทั้งมอบหน้ากากอนามัยและเจลแอลกอฮอล์ จำนวน 300 ชุด ให้ผู้แทนชุมชน เพื่อนำไปแจกจ่ายช่วยเหลือกลุ่มเปราะบาง ได้แก่ เด็ก ผู้สูงอายุ คนพิการ คนไร้บ้าน คนไร้ที่พึ่ง และผู้ด้อยโอกาส รวมทั้งประชาชนในชุมชนที่ได้รับผลกระทบจากสถานการณ์การแพร่ระบาดของโรคติดเชื้อไวรัสโคโรนา 2019 (โควิด-19)
นางพัชรี กล่าวว่า สมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ทรงห่วงใยพสกนิกรที่ได้รับผลกระทบของการแพร่ระบาดของโรคโควิด-19 โดยเฉพาะความเดือดร้อนด้านอาหาร สมาคมสภาสังคมสงเคราะห์แห่งประเทศไทย ในพระบรมราชูปถัมภ์ จึงได้ดำเนินโครงการน้ำพระทัยพระราชทาน ร่วมกับกระทรวง พม. ซึ่งได้รับการสนับสนุนงบประมาณจากโครงการสลากการกุศล เพื่อบรรเทาความเดือดร้อนด้านอาหารให้กลุ่มเปราะบางและประชาชน ซึ่งโครงการน้ำพระทัยพระราชทาน ได้จัดทำอาหารกล่องพระราชทาน วันละ 300 กล่อง ตั้งแต่วันที่ 26 พ.ค. - 30 มิ.ย. 64 รวมเวลา 36 วัน คิดเป็นจำนวนทั้งสิ้น 10,800 กล่อง และกระทรวง พม. จะนำไปแจกจ่ายช่วยเหลือกลุ่มเปราะบางและประชาชนในชุมชนพื้นที่ กทม. ที่มีความเสี่ยงสูงต่อการแพร่ระบาดของโรคโควิด-19
นางพัชรี กล่าวเพิ่มเติมว่า หากกลุ่มเปราะบางและประชาชนกำลังประสบปัญหาความเดือดร้อนและความยากลำบากจากผลกระทบของโรคโควิด-19 หรือชุมชนใดต้องการความช่วยเหลือเร่งด่วน สามารถติดต่อได้ที่ ศูนย์ช่วยเหลือสังคม สายด่วน พม. โทร. 1300 บริการ 24 ชั่วโมง และสำนักงานพัฒนาสังคมและความมั่นคงของมนุษย์จังหวัด หรือประสานขอความช่วยเหลือผ่านอาสาสมัครพัฒนาสังคมและความมั่นคงของมนุษย์ (อพม.) ในพื้นที่

ที่มา : https://www.thaigov.go.th/news/contents/details/43274