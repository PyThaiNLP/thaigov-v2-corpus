รัฐบาลไทย-ข่าวทำเนียบรัฐบาล-โฆษกรัฐบาลโต้ “ฝ่ายค้าน” หลอกตัวเองแล้วสบายใจก็ไม่ว่ากัน เหน็บเห็นมีแต่เสือกระดาษ ลั่นนายกฯ-รัฐบาลพร้อมแจงศึกซักฟอก แนะฝันได้ แต่เผื่อใจช้ำ ๆ ไว้ด้วย


วันจันทร์ที่ 9 พฤษภาคม 2565
พิมพ์
โฆษกรัฐบาลโต้ “ฝ่ายค้าน” หลอกตัวเองแล้วสบายใจก็ไม่ว่ากัน เหน็บเห็นมีแต่เสือกระดาษ ลั่นนายกฯ-รัฐบาลพร้อมแจงศึกซักฟอก แนะฝันได้ แต่เผื่อใจช้ำ ๆ ไว้ด้วย
โฆษกรัฐบาลโต้ “ฝ่ายค้าน” หลอกตัวเองแล้วสบายใจก็ไม่ว่ากัน เหน็บเห็นมีแต่เสือกระดาษ ลั่นนายกฯ-รัฐบาลพร้อมแจงศึกซักฟอก แนะฝันได้ แต่เผื่อใจช้ำ ๆ ไว้ด้วย
วันที่ 9 พ.ค. 65 นายธนกร วังบุญคงชนะ โฆษกประจำสำนักนายกรัฐมนตรี กล่าวถึงกรณีที่นายประเสริฐ จันทรรวงทอง เลขาธิการพรรคเพื่อไทย ระบุว่า พล.อ.ประยุทธ์ จันทร์โอชา นายกรัฐมนตรี และรัฐมนตรีว่าการกระทรวงกลาโหม ทำใจดีสู้เสือ น่าจะกังวลเสียงในสภาฯ เพราะพรรคเศรษฐกิจไทยและพรรคการเมืองเล็กอึดอัดใจในการยกมือให้รัฐบาลว่า ยืนยันว่ารัฐบาลโดยเฉพาะนายกฯ ไม่มีความกังวลใด ๆ ต่อการอภิปรายไม่ไว้วางใจ จึงไม่จำเป็นต้องทำใจดีสู้เสือ ที่สำคัญ เสือที่ว่าก็น่าจะเป็นแค่เสือกระดาษ วาดออกมาให้ดูน่ากลัว แต่พอถึงเวลาเข้าจริง ก็รีบม้วนเก็บกลับบ้านแบบไม่เป็นท่า เพราะขายหน้าที่ไม่เคยทำได้อย่างที่โม้เอาไว้สักครั้ง การอภิปรายในหลาย ๆ ครั้งที่ผ่านมาเป็นเครื่องพิสูจน์ได้เป็นอย่างดีว่า ฝ่ายค้านไม่ได้เน้นเนื้อหา ไม่ได้เน้นการชี้แจงทำความเข้าใจกับประชาชนเลย แต่เน้นวาทกรรม สาดโคลน บิดเบือนให้เกิดความเข้าใจผิดในรัฐบาลมากกว่า ซึ่งประชาชนแทบไม่ได้ประโยชน์อะไรเลย แต่กลับอยากจะได้เวลาอภิปรายหลาย ๆ วัน สู้เอาเวลาหลายวันดังกล่าวไปแก้ปัญหาความเดือดร้อนให้ประชาชนยังดีกว่า
“ถ้าฝ่ายค้านหลอกตัวเองว่าเสียงในสภาฯ ขณะนี้ก้ำกึ่งมาก เพราะมีเสียงโหวตที่บางพรรคการเมืองยังไม่รู้ว่าจะอยู่ฝ่ายไหนแล้วสบายใจนั้น ก็ไม่ว่ากัน แต่ไม่รู้ว่าเป็นฝ่ายค้านเองหรือเปล่าที่กำลังทำใจดีสู้เสือ เพราะต้องอภิปรายทั้ง ๆ ที่รู้อยู่เต็มอกว่าไม่มีข้อมูลอะไรในมือ ดีไม่ดี เสียงที่อยู่ในมือของฝ่ายค้านอาจจะทนเสียหน้าไม่ไหว หันมายกมือโหวตให้กับรัฐบาลแทนก็เป็นได้ หากจะฝันก็ฝันได้ แต่ควรเผื่อใจไว้ด้วย” นายธนกร กล่าว

ที่มา : https://www.thaigov.go.th/news/contents/details/54353