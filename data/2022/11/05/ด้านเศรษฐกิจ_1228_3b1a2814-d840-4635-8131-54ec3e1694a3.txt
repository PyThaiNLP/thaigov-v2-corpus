รัฐบาลไทย-ข่าวทำเนียบรัฐบาล-กทพ. ดำเนินการระบบเก็บค่าผ่านทางพิเศษอัตโนมัติแบบไม่มีไม้กั้น (Multi - Lane Free Flow)


วันศุกร์ที่ 8 ตุลาคม 2564
กทพ. ดำเนินการระบบเก็บค่าผ่านทางพิเศษอัตโนมัติแบบไม่มีไม้กั้น (Multi - Lane Free Flow)
คาดว่าจะเปิดให้บริการได้ในต้นปี 2565
การทางพิเศษแห่งประเทศไทย (กทพ.) กระทรวงคมนาคม ได้ดำเนินการระบบเก็บค่าผ่านทางพิเศษอัตโนมัติแบบไม่มีไม้กั้น (Multi - Lane Free Flow) โดยร่วมกับกรมทางหลวง (ทล.) ในการบูรณาการให้เป็นไปในรูปแบบและมาตรฐานเดียวกัน (Single Platform System) โดยในส่วนของ กทพ. ระยะที่ 1 จะดำเนินการที่ทางพิเศษฉลองรัช 3 ด่าน คือ ด่านจตุโชติ ด่านสุขาภิบาล 5-1 และด่านสุขาภิบาล 5-2 ทั้งนี้ ความก้าวหน้าในส่วนของ กทพ. ได้ลงนามในสัญญาจ้างงานติดตั้งอุปกรณ์ของระบบ Multi - Lane Free Flow (M-Flow) และพัฒนาซอฟต์แวร์และการเชื่อมต่อระบบ M-Flow กับ Single Platform System ของ ทล. ระยะที่ 1 เมื่อวันที่ 8 กันยายน 2564 โดยมีระยะเวลาดำเนินงาน 120 วัน ซึ่งมีความก้าวหน้าในการดำเนินงานร้อยละ 13.18 (ข้อมูล ณ วันที่ 8 ตุลาคม 2564) และได้ลงนามในสัญญาจ้างสถาบันเทคโนโลยีพระจอมเกล้าเจ้าคุณทหารลาดกระบัง เป็นที่ปรึกษาบริหารโครงการ (Project Management Consultant: PMC) งานระบบเก็บค่าผ่านทางพิเศษอัตโนมัติแบบไม่มีไม้กั้น (Free - Flow) ให้เป็นรูปแบบและมาตรฐานเดียวกัน (Single Platform System) เมื่อวันที่ 14 กันยายน 2564 เพื่อให้สามารถดำเนินการระบบ M-Flow ได้อย่างสมบูรณ์และมีประสิทธิภาพ โดยที่ปรึกษาฯ จะศึกษาในรายละเอียดเพื่อประเมินความเหมาะสมและปรับปรุงการออกแบบทั้งในส่วนงานซอฟต์แวร์ ฮาร์ดแวร์ และกระบวนการดำเนินงานที่เกี่ยวข้องสำหรับการดำเนินงาน นอกจากนี้ยังเตรียมการในด้านกฎหมายที่เกี่ยวข้อง และเตรียมการในเรื่องการสร้างการรับรู้และประชาสัมพันธ์การเปิดให้บริการ M-Flow บนทางพิเศษ โดยจะเปิดทดสอบระบบเสมือนจริง (Soft Opening) ในเดือนมีนาคม 2565 และเปิดให้บริการในช่วงเดือนเมษายน 2565
​ทั้งนี้ ระบบ M-Flow เป็นทางเลือกใหม่ของการชำระค่าผ่านทางพิเศษที่สะดวกรวดเร็วไม่ต้องหยุดหรือชะลอรถ โดยใช้เทคโนโลยี Video Tolling ซึ่งเป็นระบบกล้องตรวจจับป้ายทะเบียนอัตโนมัติ (Automated License Plate Recognition) ด้วยเทคโนโลยี AI ร่วมกับระบบการตรวจจับยานพาหนะอัตโนมัติ (AVI) เพื่อใช้ตรวจสอบยานพาหนะและระบุตัวตนผู้ใช้ทาง สำหรับการใช้งานระบบ M-Flow ผู้ใช้บริการจะต้องลงทะเบียนรถยนต์ก่อนเริ่มใช้งานที่ Website : www.Mflowthai.com และ Application : M-flow และสามารถใช้บริการช่องทางที่มีสัญลักษณ์ M-Flow ที่ไม่มีไม้กั้น โดยระบบ M-Flow สามารถรองรับการใช้ความเร็วได้สูงสุด 160 กิโลเมตรต่อชั่วโมง ทำให้สามารถระบายรถได้เร็วกว่าระบบเดิม รองรับการใช้งานของรถทุกประเภทและมีระบบแจ้งเตือนการใช้งานสำหรับช่องทางการชำระเงิน ผู้ใช้บริการสามารถชำระเงิน   ค่าผ่านทางได้หลากหลายช่องทางอย่างสะดวกสบาย ทั้งรูปแบบการชำระเงินเป็นรายครั้งที่วิ่งผ่านทางหรือรูปแบบชำระตามรอบบิลรายเดือน รวมถึงรองรับรูปแบบการชำระเงินด้วยตนเอง และรูปแบบการชำระเงินผ่านการตัดบัตรบัญชีสำรองของบัตร Easy Pass และ M-Pass แบบอัตโนมัติ

ที่มา : https://www.thaigov.go.th/news/contents/details/46735