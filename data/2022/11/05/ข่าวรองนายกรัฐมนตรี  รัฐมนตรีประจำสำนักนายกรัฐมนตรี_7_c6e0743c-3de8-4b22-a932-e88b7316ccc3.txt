รัฐบาลไทย-ข่าวทำเนียบรัฐบาล-รองนายกรัฐมนตรี วิษณุฯ มอบโล่ประกาศเกียรติคุณฯ เป็นขวัญกำลังใจแก่ผู้ปฏิบัติงานป้องกันและแก้ไขปัญหายาเสพติด ย้ำรัฐบาลให้ความสำคัญกับปัญหายาเสพติด ประกาศเป็นวาระสำคัญแห่งชาติ


วันพุธที่ 30 มิถุนายน 2564
พิมพ์
รองนายกรัฐมนตรี วิษณุฯ มอบโล่ประกาศเกียรติคุณฯ เป็นขวัญกำลังใจแก่ผู้ปฏิบัติงานป้องกันและแก้ไขปัญหายาเสพติด ย้ำรัฐบาลให้ความสำคัญกับปัญหายาเสพติด ประกาศเป็นวาระสำคัญแห่งชาติ
รองนายกรัฐมนตรี วิษณุฯ มอบโล่ประกาศเกียรติคุณฯ เป็นขวัญกำลังใจแก่ผู้ปฏิบัติงานป้องกันและแก้ไขปัญหายาเสพติด ย้ำรัฐบาลให้ความสำคัญกับปัญหายาเสพติด ประกาศเป็นวาระสำคัญแห่งชาติ
วันนี้ (30 มิถุนายน 2564) เวลา 10.00 น. ณ ตึกสันติไมตรี (หลังนอก) ทำเนียบรัฐบาล นายวิษณุ เครืองาม รองนายกรัฐมนตรี เป็นประธานในพิธีมอบโล่ประกาศเกียรติคุณบุคคลและองค์กรที่มีผลงานยอดเยี่ยมและดีเด่นในการป้องกันและแก้ไขปัญหายาเสพติด ประจำปี 2564 โดยมีนายสมศักดิ์ เทพสุทิน รัฐมนตรีว่าการกระทรวงยุติธรรม นายวิชัย ไชยมงคล เลขาธิการสำนักงานคณะกรรมการป้องกันและปราบปรามยาเสพติด (ป.ป.ส) ผู้แทนมูลนิธิ พล.ต.อ.เภา สารสิน และ บุคคล/องค์กรผู้ได้รับเงินสนับสนุนจากมูลนิธิ พล.ต.อ.เภา สารสิน จำนวน 5 ราย ผู้ได้รับโล่ประกาศเกียรติคุณฯ ระดับยอดเยี่ยม จำนวน 3 ราย และดีเด่น จำนวน 2 ราย ผู้ได้รับโล่ประกาศเกียรติคุณฯ ระดับดีเด่น (ส่วนกลาง) จำนวน 6 ราย และผู้ได้รับโล่ประกาศเกียรติคุณฯ ระดับดีเด่น (ปปส.กทม.) จำนวน 5 ราย เข้าร่วมในครั้งนี้ พร้อมมอบโล่ประกาศเกียรติคุณฯ พร้อมกันทั่วประเทศผ่านระบบการประชุมทางไกล (Video Conference) จากสำนักงาน ปปส. ภาค 1 – 9 ด้วย
โอกาสนี้ รองนายกรัฐมนตรีได้เป็นสักขีพยาน นายกลินท์ สารสิน ประธานกรรมการมูลนิธิ พล.ต.อ.เภา สารสินมอบเงินสนับสนุนจากมูลนิธิฯ จำนวน 500,000 บาท ให้กับนายวิชัย ไชยมงคล เลขาธิการ ป.ป.ส. เพื่อนำเงินดังกล่าวไปมอบให้กับผู้ปฏิบัติงานด้านการป้องกันและแก้ไข ปัญหายาเสพติดต่อไป
พร้อมกันนี้ รองนายกรัฐมนตรี กล่าวแสดงความยินดีและชื่นชมผู้ได้รับรางวัลและโล่ประกาศเกียรติคุณทุกคน โดยย้ำเรื่องของยาเสพติดถือเป็นภารกิจสำคัญที่ดำเนินการมาอย่างต่อเนื่องของทุกรัฐบาลที่ผ่านมาเพื่อป้องกันปราบปรามปัญหานี้ โดยรัฐบาลปัจจุบันได้ประกาศให้เป็นวาระสำคัญแห่งชาติ พร้อมเร่งดำเนินการแก้ไขปัญหายาเสพติด อาทิ การเพิ่มความร่วมมือกับหน่วยงานต่างประเทศ และองค์กรต่าง ๆ มากขึ้นในด้านข้อมูลข่าวสาร ตลอดจนการดำเนินการให้เป็นไปตามกฎหมาย โดยการบูรณาการกฎหมายทุกฉบับทั้งโดยตรงและโดยอ้อม เพื่อให้การป้องกันและปราบปรามปัญหายาเสพติดบังเกิดผลสัมฤทธิ์ให้ได้ เช่น กฎหมายยาเสพติด กฎหมายฟอกเงินกฎหมายภาษีอากร หรือกฎหมายอื่น ๆ เป็นต้น นอกจากนี้ในการป้องกันและปราบปรามนั้นได้มีการใช้งบประมาณแบบบูรณาการเข้าไปดำเนินการเป็นครั้งแรกอีกด้วย
รองนายกรัฐมนตรีย้ำว่ารัฐบาลยังได้เร่งแก้ไขและออกกฎหมายใหม่ เพื่อดำเนินการให้การจัดการปัญหายาเสพติดเป็นไปด้วยความเรียบร้อยปราศจากอุปสรรคดังที่เกิดขึ้นในอดีตที่ผ่านมา โดยขณะนี้ประมวลกฎหมายยาเสพติดได้เข้าสู่การพิจารณาของรัฐสภา และคาดว่าจะสำเร็จออกมาประกาศมีผลใช้บังคับได้ภายในปีนี้ เพื่อทำให้เจ้าหน้าที่มีเครื่องมือ กลไกมากขึ้นในการปฏิบัติหน้าที่ และยังเป็นโอกาสของประชาชน ที่จะปรับปรุงแก้ไขเปลี่ยนแปลงพฤติกรรม เพื่อที่จะทำให้ได้รับการปฏิบัติที่เที่ยงธรรมและเป็นคุณมากขึ้น เพราะรัฐมองว่าผู้เสพไม่ใช่อาชญากรแต่ควรจะต้องเป็นผู้ที่ได้รับการปฏิบัติในการป้องกันบำบัดรักษา ทั้งนี้ สถานการณ์การแพร่ระบาดของโรคโควิด-19 ทำให้พฤติกรรมการยุ่งเกี่ยวกับยาเสพติดของประชาชนเปลี่ยนไป แต่เจ้าหน้าที่ก็ต้องปรับเปลี่ยนวิธีการปฏิบัติงานให้สอดคล้องกับสถานการณ์ที่เกิดขึ้นในการแก้ไขปัญหาให้เป็นไปอย่างมีประสิทธิภาพ
ในตอนท้าย รองนายกรัฐมนตรี ในนามของรัฐบาลและนายกรัฐมนตรีขอบคุณทุกฝ่ายที่เกี่ยวข้องในการร่วมกันจัดกิจกรรมมอบรางวัลและโล่ประกาศเกียรติคุณแก่บุคคลและองค์กรที่มีผลงานดีเด่นยอดเยี่ยมทำคุณประโยชน์แก่ประเทศชาติในด้านการป้องกันและปราบปรามยาเสพติด รวมทั้งขอบคุณมูลนิธิ พล.ต.อ. เภา สารสิน ที่ได้มอบรางวัลให้แก่บุคคลในองค์กรที่มีผลงานยอดเยี่ยม ทั้งยังช่วยเป็นที่ปรึกษา สนับสนุนส่งเสริมกิจกรรมของสำนักงาน ป.ป.ส. มาโดยตลอดอย่างต่อเนื่อง และขอให้กำลังใจกับเจ้าหน้าที่ทุกคนและผู้ที่ได้รับโล่รางวัลและประกาศเกียรติคุณ ให้ประสบความสำเร็จ มีความปลอดภัย มีสุขภาพกายใจที่แข็งแรงเพื่อจะได้ปฏิบัติงานที่เป็นประโยชน์อย่างอื่นให้กับประเทศชาติต่อไป
...............
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/43279