รัฐบาลไทย-ข่าวทำเนียบรัฐบาล-โฆษกรัฐบาลเผย นายกฯ ห่วงใยประชาชน แนะดูแลรักษาสุขภาพจากสภาพอากาศเปลี่ยนแปลง ขณะที่กรมอุตุฯ ยืนยันความแปรปรวนสภาพอากาศของไทย1-3 เม.ย. มาจากอิทธิพลความกดอากาศสูง/มวลอากาศเย็นฯ จากจีน


วันจันทร์ที่ 4 เมษายน 2565
พิมพ์
โฆษกรัฐบาลเผย นายกฯ ห่วงใยประชาชน แนะดูแลรักษาสุขภาพจากสภาพอากาศเปลี่ยนแปลง ขณะที่กรมอุตุฯ ยืนยันความแปรปรวนสภาพอากาศของไทย1-3 เม.ย. มาจากอิทธิพลความกดอากาศสูง/มวลอากาศเย็นฯ จากจีน
โฆษกรัฐบาลเผย “นายกฯ” ห่วงใยประชาชน แนะดูแลรักษาสุขภาพจากสภาพอากาศเปลี่ยนแปลง ขณะที่กรมอุตุฯ ยืนยันความแปรปรวนสภาพอากาศของไทยช่วง 1-3 เม.ย. มาจากอิทธิพลความกดอากาศสูง/มวลอากาศเย็นกำลังค่อนข้างแรงจากจีน ไม่ใช่ปรากฏการณ์ Polar Vortex
วันที่ 4 เมษายน 2565 นายธนกร วังบุญคงชนะ โฆษกประจำสำนักนายกรัฐมนตรี เผยว่า ตามที่ขณะนี้มีการเผยแพร่ข่าวปลอมเกี่ยวกับสภาพอากาศซึ่งเป็นข่าวเก่าที่ไม่ใช่ข้อเท็จจริงและมีการนำกลับมาลือซ้ำในโลกโซเชียล  สร้างความตื่นตระหนกให้กับประชาชน ซึ่งพลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม มีความห่วงใยในการรับรู้ข้อมูลข่าวสารของประชาชนจากสื่อสังคมออนไลน์ หรือโซเชียลที่มีการเผยแพร่ไปอย่างรวดเร็ว และส่วนใหญ่มักจะขาดการอ้างอิงแหล่งข้อมูลที่เชื่อถือได้ นายกรัฐมนตรีจึงได้สั่งการให้หน่วยงานที่เกี่ยวข้องชี้แจงให้ประชาชนรับทราบข้อมูลที่ถูกต้องโดยด่วน ซึ่งล่าสุด กรมอุตุนิยมวิทยา กระทรวงดิจิทัลเพื่อเศรษฐกิจและสังคม ได้มีประกาศกรมอุตุนิยมวิทยา ลงวันที่ 3 เมษายน 2565 เรื่อง อากาศแปรปรวนบริเวณประเทศไทยตอนบน และฝนตกหนักบริเวณภาคใต้ เนื่องจากบริเวณความกดอากาศสูงกำลังค่อนข้างแรงจากประเทศจีนแผ่ปกคลุมประเทศไทยตอนบน ทำให้ภาคเหนือ ภาคกลาง ภาคตะวันออก รวมทั้งกรุงเทพมหานครและปริมณฑล อุณหภูมิจะลดลง 2-4 องศาเซลเซียส ส่วนภาคตะวันออกเฉียงเหนือ อุณหภูมิจะลดลงอีก 1-3 องศาเซลเซียส
โฆษกประจำสำนักนายกรัฐมนตรีกล่าวย้ำว่า  “ข้อความที่ระบุว่า ‘คลื่นความหนาวจะแผ่ปกคลุมไทยทุกภาคและพายุฤดูร้อนกำลังจะเข้าถล่มกรุงเทพฯ’ กรมอุตุนิยมวิทยาได้ตรวจสอบข้อเท็จจริงและชี้แจงว่าเป็นข่าวลือที่วนซ้ำในสื่อสังคมออนไลน์ กรมอุตุฯ ไม่มีการประกาศเตือนสภาพอากาศถึงคลื่นความหนาวที่จะแผ่ปกคลุมประเทศไทยทุกภาค และไม่มีพายุฤดูร้อนที่กำลังจะเข้าถล่มกรุงเทพฯ กับปริมณฑลแต่อย่างใด รวมทั้งอุณหภูมิประเทศไทยที่ลดลงในระยะนี้ ยืนยันว่าไม่ได้มาจากปรากฏการณ์ Polar Vortex
“นายกรัฐมนตรีมีความห่วงใยในการรับข้อมูลข่าวสารตลอดจนสุขภาพของพี่น้องประชาชนทุกคน ขอให้ประชาชนติดตามข้อมูลข่าวสารจากภาครัฐซึ่งเป็นข้อเท็จจริงที่เชื่อถือได้ และดูแลรักษาสุขภาพเนื่องจากสภาพอากาศที่เปลี่ยนแปลง สวมเสื้อผ้าให้ความอบอุ่นแก่ร่างกาย รวมทั้งขอให้ระวังอันตรายจากฝนฟ้าคะนองที่อาจจะเกิดขึ้น รวมทั้งพี่น้องเกษตรกรเตรียมการป้องกันและระวังความเสียหายที่จะเกิดต่อผลผลิตทางการเกษตรไว้ด้วย” โฆษกประจำสำนักนายกรัฐมนตรีกล่าว

ที่มา : https://www.thaigov.go.th/news/contents/details/53253