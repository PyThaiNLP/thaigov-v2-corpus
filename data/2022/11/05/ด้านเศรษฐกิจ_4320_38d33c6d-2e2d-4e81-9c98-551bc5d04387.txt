รัฐบาลไทย-ข่าวทำเนียบรัฐบาล-“รมว.เฉลิมชัย” เร่งสางปัญหายาง ส่งเลขาฯ ธนา


วันจันทร์ที่ 4 กรกฎาคม 2565
“รมว.เฉลิมชัย” เร่งสางปัญหายาง ส่งเลขาฯ ธนา
พบกลุ่มเครือข่ายสถาบันเกษตรกรชาวสวนยางแห่งประเทศไทย
นายธนา ชีรวินิจ เลขานุการรัฐมนตรีว่าการกระทรวงเกษตรและสหกรณ์ เปิดเผยภายหลังได้รับมอบหมายจากดร.เฉลิมชัย ศรีอ่อน รัฐมนตรีว่าการกระทรวงเกษตรและสหกรณ์ ให้เข้าพบกลุ่มเครือข่ายสถาบันเกษตรกรชาวสวนยางแห่งประเทศไทย ซึ่งนำโดย นายประทบ สุขสนาน รองประธานเครือข่ายสถาบันเกษตรกรชาวสวนยางแห่งประเทศไทย/ประธานเครือข่ายสถาบันเกษตรกรชาวสวนยาง จ.ตรัง และประธานชุมนุมสหกรณ์ จ.ตรัง ณ ห้องประชุมกระทรวงเกษตรและสหกรณ์ เพื่อหารือและรับหนังสือข้อเรียกร้องจากกลุ่มเครือข่ายสถาบันเกษตรกรฯ ดังกล่าว โดยมีรายละเอียด ดังนี้ 1) ให้กระทรวงเกษตรฯ เร่งแก้ไขปัญหาราคายางพาราตกต่ำ 2) ให้กระทรวงเกษตรฯ ส่งเสริมการใช้ยางพาราภายในประเทศอย่างจริงจังและต่อเนื่อง เพื่อรักษาเสถียรภาพราคายางพารา 3) ให้การยางแห่งประเทศไทย ดำเนินการจัดหาปุ๋ยให้เกษตรกรแทนการจ่ายเงินชดเชยค่าปุ๋ยบำรุง โดยโอนเข้าบัญชีเกษตรกรเป็นรายบุคคล 4) ให้การยางแห่งประเทศไทย ปรับการใช้ชนิดปุ๋ย จากการใช้ปุ๋ยเคมีเพียงอย่างเดียว เป็นการใช้ร่วมกับปุ๋ยอินทรีย์ หรือปุ๋ยอินทรีย์เคมี โดยให้เป็นไปตามสูตรปุ๋ยเคมีแต่ละพื้นที่ ที่มีคุณภาพตามมาตรฐานทางวิชาการรองรับ พร้อมดำเนินการจัดหาปุ๋ยภายในวงเงิน 891.86 ล้านบาท ตามปริมาณและความต้องการของแต่ละพื้นที่แต่ละสูตร และดำเนินการตามระเบียบกระทรวงการคลังว่าด้วยการจัดซื้อจัดจ้างและบริหารพัสดุภาครัฐ พ.ศ.2560 โดยดำเนินการให้ทันตามระยะเวลาของแต่ละพื้นที่ และจัดทำแผนการบริหารความเสี่ยงสำรองกรณีการจัดหาปุ๋ยไม่ทันตามระยะเวลาและความต้องการของเกษตรกร โดยทางการยางแห่งประเทศไทย จะต้องทำการประชาสัมพันธ์ สร้างความรู้ความเข้าใจให้เกษตรกรทราบในการปรับเปลี่ยนวิธีการจ่ายปุ๋ยครั้งนี้
ทั้งนี้ เลขานุการ รมว.เกษตรฯ ได้รับทราบถึงปัญหาของกลุ่มเครือข่ายสถาบันเกษตรกรฯ แล้ว และจะเร่งนำข้อร้องเรียนดังกล่าว เสนอต่อรัฐมนตรีว่าการกระทรวงเกษตรฯ เพื่อหาแนวทางการแก้ไขปัญหาร่วมกับหน่วยงานที่เกี่ยวข้อง และบรรเทาผลกระทบต่อเกษตรกรชาวสวนยางอย่างเป็นรูปธรรมโดยเร็วที่สุด

ที่มา : https://www.thaigov.go.th/news/contents/details/56492