รัฐบาลไทย-ข่าวทำเนียบรัฐบาล-นายกฯ กล่าวเนื่องในโอกาสวันอิฎิ้ลฟิตริ ประจำปีฮิจเราะห์ศักราช 1443 ส่งความรัก ความระลึกถึง และความปรารถนาดียังพี่น้องชาวมุสลิมทุกคน ที่ได้ปฏิบัติศาสนากิจถือศีลอดตลอดช่วงเดือนรอมฎอน


วันอาทิตย์ที่ 1 พฤษภาคม 2565
พิมพ์
นายกฯ กล่าวเนื่องในโอกาสวันอิฎิ้ลฟิตริ ประจำปีฮิจเราะห์ศักราช 1443 ส่งความรัก ความระลึกถึง และความปรารถนาดียังพี่น้องชาวมุสลิมทุกคน ที่ได้ปฏิบัติศาสนากิจถือศีลอดตลอดช่วงเดือนรอมฎอน
นายกฯ กล่าวเนื่องในโอกาสวันอิฎิ้ลฟิตริ ประจำปีฮิจเราะห์ศักราช 1443 ส่งความรัก ความระลึกถึง และความปรารถนาดียังพี่น้องชาวมุสลิมทุกคน ที่ได้ปฏิบัติศาสนากิจถือศีลอดตลอดช่วงเดือนรอมฎอนอย่างสมบูรณ์
นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า วันนี้ (1 พ.ค.65) พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม กล่าวเนื่องในโอกาส “วันอิฎิ้ลฟิตริ ประจำปี ฮิจเราะห์ศักราช 1443” ซึ่งเป็นวันสำคัญทางศาสนาอิสลาม โดยนายกรัฐมนตรีขอส่งความรัก ความระลึกถึง และความปรารถนาดีมายังพี่น้องชาวมุสลิมทุกคน ทั้งที่พำนักอยู่ในประเทศและต่างประเทศ และขอแสดงความยินดีเป็นอย่างยิ่ง ที่ได้ปฏิบัติศาสนากิจถือศีลอดตลอดช่วงเดือนรอมฎอนอย่างสมบูรณ์ แสดงให้เห็นเป็นที่ประจักษ์ถึงความมุ่งมั่น เสียสละ และอดทนของพี่น้องมุสลิมทุกคน และยังแสดงถึงความช่วยเหลือเกื้อกูลและการส่งกำลังใจระหว่างกัน  นับเป็นการปฏิบัติศาสนากิจตามบทบัญญัติของศาสนาอิสลามด้วยความศรัทธายิ่ง เป็นรอมฎอนแห่งความรักและสันติสุขอย่างแท้จริง
นายกรัฐมนตรีกล่าวขอความสันติสุขจงประสบแด่พี่น้องชาวมุสลิมทุกคน และขออานุภาพแห่งองค์เอกอัลลอฮฺที่พี่น้องมุสลิมเคารพนับถือ ได้โปรดประทานความเมตตา ความสุขสวัสดี ความเจริญ และมีกำลังกาย กำลังใจ รวมทั้งจิตวิญญาณที่เข้มแข็ง เป็นสัตบุรุษที่เพียบพร้อมด้วยคุณงามความดี ดำรงตนเป็นคนดีของสังคมและมีจิตสาธารณะ พร้อมที่จะเป็นกำลังสำคัญในการสรรค์สร้างให้ประเทศชาติเจริญก้าวหน้าและมั่นคงสืบไป

ที่มา : https://www.thaigov.go.th/news/contents/details/54124