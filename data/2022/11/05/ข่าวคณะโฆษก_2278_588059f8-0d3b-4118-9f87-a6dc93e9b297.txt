รัฐบาลไทย-ข่าวทำเนียบรัฐบาล-​รองนายกฯ อนุทิน ติดตามสถานการณ์ “ไข้หวัดมะเขือเทศ” แม้ขณะนี้ยังแพร่ระบาดเฉพาะในต่างประเทศ ผู้ป่วยส่วนใหญ่เป็นเด็กเล็กอาการไม่รุนแรง และไม่ใช่ไวรัสตัวใหม่แต่อย่างใด


วันเสาร์ที่ 27 สิงหาคม 2565
พิมพ์
​รองนายกฯ อนุทิน ติดตามสถานการณ์ “ไข้หวัดมะเขือเทศ” แม้ขณะนี้ยังแพร่ระบาดเฉพาะในต่างประเทศ  ผู้ป่วยส่วนใหญ่เป็นเด็กเล็กอาการไม่รุนแรง และไม่ใช่ไวรัสตัวใหม่แต่อย่างใด
​รองนายกฯ อนุทิน ติดตามสถานการณ์ “ไข้หวัดมะเขือเทศ” แม้ขณะนี้ยังแพร่ระบาดเฉพาะในต่างประเทศ  ผู้ป่วยส่วนใหญ่เป็นเด็กเล็กอาการไม่รุนแรง และไม่ใช่ไวรัสตัวใหม่แต่อย่างใด
วันที่ 27 สิงหาคม 2565 น.ส.ไตรศุลี ไตรสรณกุล รองโฆษกประจำสำนักนายกรัฐมนตรี กล่าวว่า ตามที่กระทรวงสาธารณสุข ประเทศอินเดียได้มีคำเตือนชาวอินเดียให้ระมัดระวังการระบาดของโรคไข้หวัดมะเขือเทศ (Tomato Flu) เนื่องจากได้พบผู้ป่วยเป็นเด็กเล็กต่ำกว่า 5 ขวบ ในรัฐเกรละ รัฐทมิฬนาฑู รัฐโอริสสา และรัฐหรยาณา ของอินเดีย รวมเกือบ 100 ราย
นายอนุทิน ชาญวีรกูล รองนายกรัฐมนตรีและรมว.สาธารณสุข ได้มอบหมายให้กรมควบคุมโรคและหน่วยงานที่เกี่ยวข้องติดตามสถานการณ์การระบาดดังกล่าว แม้จะยังไม่มีรายงานการพบผู้ป่วยในไทย เป็นการป่วยจากไวรัสที่ก่อให้เกิดโรคมือ เท้า ปาก ซึ่งไม่ใช่ไวรัสใหม่ และอาการไม่รุนแรง  แต่ก็ต้องเฝ้าระวังเนื่องจากขณะนี้ไทยได้เปิดประเทศรับผู้เดินทางจากทั่วโลก รวมถึงประเทศที่มีการระบาดของโรค จึงต้องประเมินสถานการณ์ เตรียมแนวทางการคัดกรองและรักษากรณีพบผู้ป่วย
อย่างไรก็ตาม จากข้อมูลเบื้องต้นที่มีขณะนี้สถานการณ์ของโรคไม่น่ากังวล เนื่องจากเป็นการแพร่ระบาดยังอยู่ในวงจำกัด ขณะที่กระบวนการคัดครองและรักษาในประเทศก็สามารถทำได้เช่นเดียวกันกับการรักษาโรคมือเท้าปากในเด็ก ซึ่งปัจจุบันทั้งชุดตรวจคัดกรอง และยารักษา มีอยู่ในสถานพยาบาลในประเทศทุกระดับ เนื่องจากเป็นโรคที่เกิดขึ้นเป็นประจำในเด็กเล็ก และมักเกิดขึ้นมากในช่วงฤดูฝน อากาศเย็น และชื้น  ดังนั้นในช่วงฤดูฝนนี้ พ่อ แม่ ผู้ปกครองต้องให้ความระมัดระวังดูแลบุตรหลาน เนื่องจากเชื้อไวรัสซึ่งเป็นสาเหตุของโรคมือเท้าปาก กระจายได้ง่ายจากการสัมผัส โดยเฉพาะการสัมผัสพื้นผิวที่ไม่สะอาด หรือนำสิ่งของไม่สะอาดเข้าปาก
......................

ที่มา : https://www.thaigov.go.th/news/contents/details/58510