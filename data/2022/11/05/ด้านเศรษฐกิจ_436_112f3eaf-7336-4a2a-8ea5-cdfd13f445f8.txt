รัฐบาลไทย-ข่าวทำเนียบรัฐบาล-จุรินทร์ ดูแล ผู้ส่งออก เพิ่มสัดส่วนผู้ประกอบการรายจิ๋วรับสิทธิประโยชน์ส่งออก พร้อมขยายกลยุทธ์เมกะเทรนด์ ดึง BCG ตอบวาระชาติ


วันพฤหัสบดีที่ 22 กรกฎาคม 2564
จุรินทร์ ดูแล ผู้ส่งออก เพิ่มสัดส่วนผู้ประกอบการรายจิ๋วรับสิทธิประโยชน์ส่งออก  พร้อมขยายกลยุทธ์เมกะเทรนด์ ดึง BCG ตอบวาระชาติ
ประชุมคณะกรรมการบริหารกองทุนส่งเสริมการค้าระหว่างประเทศ ครั้งที่ 2/2564
นางมัลลิกา บุญมีตระกูล มหาสุข ที่ปรึกษารัฐมนตรีว่าการกระทรวงพาณิชย์ เปิดเผยว่า วันนี้ (21 ก.ค. 64) ที่ประชุมคณะกรรมการบริหารกองทุนส่งเสริมการค้าระหว่างประเทศ ครั้งที่ 2/2564 ซึ่งมีนายจุรินทร์ ลักษณวิศิษฏ์ รองนายกรัฐมนตรีและรัฐมนตรีว่าการกระทรวงพาณิชย์เป็นประธาน ได้มีมติเห็นชอบให้เพิ่ม "บุคคลธรรมดาที่มีอนาคตเป็นผู้ประกอบการรุ่นใหม่" เข้าไปในรายละเอียดกลุ่มเป้าหมายประเภทของผู้ประกอบการที่กองทุนฯ ส่งเสริมและสนับสนุนการค้าระหว่างประเทศ รวมถึงเพิ่มการส่งเสริม “ในยุค New Normal” เข้าไปในเป้าประสงค์ของกองทุนฯ อีกด้วย
นอกเหนือจากนี้ ยังมีการเพิ่มกลุ่มสินค้าและบริการ “เมกะเทรนด์” มี BCG Economy (Bio-Circular-Green Economy) หรือ เศรษฐกิจชีวภาพ เศรษฐกิจหมุนเวียน และเศรษฐกิจสีเขียว ซึ่งเป็นส่วนหนึ่งของเมกะเทรนด์ เพื่อตอบโจทย์การพัฒนาเศรษฐกิจสู่การพัฒนาที่ยั่งยืน ซึ่งเป็นวาระแห่งชาติอีกด้วย
นางมัลลิกา กล่าวเพิ่มเติมว่า ประธานได้สั่งการที่ประชุมเรื่องนโยบายในการพัฒนาศักยภาพทางการตลาดให้กับภาคการผลิตฐานราก ทั้ง SME และ Micro SME ว่ากองทุนฯ จะต้องจัดเกณฑ์การคัดเลือกผู้ประกอบการในการเข้าร่วมโครงการต่างๆ โดยสร้างโอกาสให้ผู้ประกอบการรายเล็กและรายย่อมให้ได้ไปเปิดตลาดในต่างประเทศ โดยจะต้องมีจำนวนผู้ประกอบการขนาดข้างต้นได้รับการพิจารณาคัดเลือกเข้าร่วมโครงการต่างๆ ที่ได้รับการจัดสรรเงินโดยกองทุนฯ อย่างน้อยร้อยละ 10-15 และตนจะติดตามผลการดำเนินการดังกล่าวในการประชุมครั้งต่อไป

ที่มา : https://www.thaigov.go.th/news/contents/details/44010