รัฐบาลไทย-ข่าวทำเนียบรัฐบาล-โฆษกรัฐบาลสวน “พิชัย” เลิกขายฝัน ย้อนสมัยเป็นรมต.ก็เห็นพูดเยอะแต่ทำไม่ได้ โต้ “ณัฐชา” ปากกล้าขาสั่น รู้เต็มอกหากยุบสภาฯ ไม่ได้กลับมาแน่ แนะทำการบ้านให้เยอะ อย่าทำสังคมผิดหวังอีก


วันอังคารที่ 14 มิถุนายน 2565
พิมพ์
โฆษกรัฐบาลสวน “พิชัย” เลิกขายฝัน ย้อนสมัยเป็นรมต.ก็เห็นพูดเยอะแต่ทำไม่ได้ โต้ “ณัฐชา” ปากกล้าขาสั่น รู้เต็มอกหากยุบสภาฯ ไม่ได้กลับมาแน่ แนะทำการบ้านให้เยอะ อย่าทำสังคมผิดหวังอีก
โฆษกรัฐบาลสวน “พิชัย” เลิกขายฝัน ย้อนสมัยเป็นรมต.ก็เห็นพูดเยอะแต่ทำไม่ได้ โต้ “ณัฐชา” ปากกล้าขาสั่น รู้เต็มอกหากยุบสภาฯ ไม่ได้กลับมาแน่ แนะทำการบ้านให้เยอะ อย่าทำสังคมผิดหวังอีก
วันที่ 14 มิถุนายน 2565 นายธนกร วังบุญคงชนะ โฆษกประจำสำนักนายกรัฐมนตรี กล่าวถึงกรณีที่นายนายพิชัย นริพทะพันธุ์ รองประธานยุทธศาสตร์ด้านเศรษฐกิจ พรรคเพื่อไทย เสนอแนะ 4 โอกาสของไทย รวมทั้งจี้รัฐบาลให้พลิกวิกฤตเป็นโอกาสว่า นายพิชัยควรเลิกขายฝันเสียที เพราะเรื่องที่พูดมานั้นล้วนแต่เป็นเรื่องเดิม ๆ หรือว่านายพิชัยนิยมนำหนังเก่ามาฉายซ้ำ แต่ประชาชนฟังแล้วรู้สึกวนไปวนมาจนรู้สึกเบื่อ ทั้งนี้ วิธีการที่เสนอแนะมานั้น เป็นเพียงการปรับ เปลี่ยน แปลงข้อความให้ดูสวยหรู ทั้งๆ ที่หลายเรื่องก็รู้อยู่แก่ใจว่าไม่สามารถทำให้เห็นผลได้ในวันเดียว เพราะมีปัจจัยหลายอย่างเข้ามาเกี่ยวข้อง จึงต้องใช้เวลา อย่างไรก็ตาม ในช่วงที่นายพิชัยเป็นรัฐมนตรีว่าการกระทรวงพลังงานนั้น หลายเรื่องก็ยังทำไม่ได้ หรือทำแล้วแต่ไม่สำเร็จ ดังนั้น สิ่งที่นายพิชัยและพรรคเพื่อไทยทำอยู่ตอนนี้ก็เพียงเพื่อปูทางไปสู่การอภิปรายไม่ไว้วางใจ เพราะรู้อยู่แก่ใจว่าไม่มีข้อมูลหรือข้อเท็จจริงอะไรมาล้มรัฐบาลได้ จึงต้องทำทุกวิถีทางเพื่อดิสเครดิต ยืนยันว่า รัฐบาลไม่เคยละเลยหรือไม่รู้ในสิ่งที่นายพิชัยพูด แต่กำลังเร่งแก้ไขปัญหาทั้งเรื่องเฉพาะหน้าและการปรับโครงสร้างในระยะยาวอยู่
ส่วนกรณีที่นายณัฐชา บุญไชยอินสวัสดิ์ ส.ส.กทม. พรรคก้าวไกล โพสต์เฟซบุ๊กว่า ขอให้ติดตามการอภิปรายไม่ไว้วางใจครั้งสุดท้าย เพราะรัฐบาลจะเจ็บสาหัส และนายกรัฐมนตรีจะชิงยุบสภาฯ ก่อนการประชุมเอเปกนั้น นายธนกร กล่าวว่า นายณัฐชาก็ไม่ต่างอะไรกับนายพิชัย มีเป้าหมายคือต้องการด้อยค่ารัฐบาล ทั้งที่ความจริงแล้วปากกล้าแต่ขาสั่น เพราะหากยุบสภาฯ จริงนายณัฐชาก็อาจจะต้องไปแล้วไปลับ หมดโอกาสกลับเข้าสภาฯ อีก นอกจากนี้ ฝ่ายค้านเองก็รู้ดีว่าเสียงสนับสนุนของฝ่ายค้านไม่พอแน่นอน เพราะไม่มีใครเอาด้วย ดังนั้น อยากให้เอาเวลาไปทำการบ้านให้มากกว่านี้จะดีกว่า อย่าให้เวทีอภิปรายไม่ไว้วางใจเป็นเพียงเวทีแสดงฝีปาก เน้นวาทกรรมเสียดสี แต่ไม่มีอะไรในกอไผ่ เพราะมีแต่เนื้อหาเก่าที่ไม่มีน้ำหนัก สุดท้ายสังคมก็ต้องผิดหวังเหมือนที่ผ่านมา

ที่มา : https://www.thaigov.go.th/news/contents/details/55702