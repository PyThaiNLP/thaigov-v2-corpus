รัฐบาลไทย-ข่าวทำเนียบรัฐบาล-รมว.พม. ลงพื้นที่ จ.ขอนแก่น ติดตามความคืบหน้า บ้านเคหะสุขประชา บ้านเช่าราคาถูก พร้อมอาชีพ สำหรับผู้มีรายได้น้อย


วันจันทร์ที่ 25 เมษายน 2565
รมว.พม. ลงพื้นที่ จ.ขอนแก่น ติดตามความคืบหน้า บ้านเคหะสุขประชา บ้านเช่าราคาถูก พร้อมอาชีพ สำหรับผู้มีรายได้น้อย
รมว.พม. ลงพื้นที่ จ.ขอนแก่น ติดตามความคืบหน้า บ้านเคหะสุขประชา บ้านเช่าราคาถูก พร้อมอาชีพ สำหรับผู้มีรายได้น้อย
เมื่อวันที่ 22 เม.ย. 65 เวลา 09.00 น. นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) พร้อมด้วย นางพัชรี อาระยะกุล ปลัดกระทรวงการพัฒนาสังคมและความมั่นคงของมนุษย์ (ปลัด พม.) และคณะผู้บริหาร ลงพื้นที่ จังหวัดขอนแก่น เพื่อตรวจเยี่ยมและติดตามความคืบหน้าการก่อสร้างโครงการบ้านเช่าสำหรับผู้มีรายได้น้อย บ้านเคหะสุขประชา ตำบลบ้านเป็ด และตำบลเมืองเก่า อำเภอเมือง จังหวัดขอนแก่น
นายจุติ กล่าวว่า โครงการบ้านเช่าสำหรับผู้มีรายได้น้อย บ้านเคหะสุขประชา เป็นโครงการบ้านเช่าสำหรับผู้มีรายได้น้อยของการเคหะแห่งชาติ (กคช.) ซึ่งเป็นการพัฒนาโครงการที่อยู่อาศัย เพื่อแก้ไขปัญหาความยากจนแบบพุ่งเป้า อย่างบูรณาการ ด้วยการทำงานร่วมกันระหว่าง 20 กระทรวง โดยจะช่วยกันหาวิธีช่วยเหลือและแก้ไขปัญหาต่างๆ เนื่องจากมีหนี้ครัวเรือน ถึงแม้ว่าปัญหาที่มีอยู่นั้นอาจจะสามารถแก้ไขได้ไม่ครบทุกปัญหา แต่จะพยายามทำให้ได้มากที่สุดเท่าที่จะทำได้ ในวันนี้ ตนพร้อมด้วยผู้ว่าการการเคหะแห่งชาติ และทีมผู้บริหารกระทรวง พม. ได้มารับฟังปัญหาของพี่น้องประชาชนในพื้นที่จังหวัดขอนแก่น ณ ตำบลบ้านเป็ด ซึ่งเป็นพื้นที่ที่สามารถใช้ประโยชน์ให้เกิดขึ้นได้ โดยเชื่อว่าจะช่วยทำให้ตำบลบ้านเป็ดมีคนมีงานทำและเศรษฐกิจคล่องตัวมากขึ้น แต่เราต้องมาดูสถานที่จริงว่า สามารถทำได้มากน้อยแค่ไหน ทั้งนี้ ขอบคุณทุกภาคส่วนทั้งรองผู้ว่าราชการจังหวัดขอนแก่น นายอำเภอ และนายกเทศมนตรีตำบลบ้านเป็ด ที่เข้ามาร่วมกันทำงานเพื่อพัฒนาจังหวัดขอนแก่น ซึ่งเชื่อว่าจะเป็นจังหวัดชูโรงให้กับประเทศไทยในการค้าขายกับประเทศเพื่อนบ้านได้เป็นอย่างดี
นายจุติ กล่าวเพิ่มเติมว่า สำหรับโครงการบ้านเช่าสำหรับผู้มีรายได้น้อย บ้านสุขประชา เป็นบ้านให้เช่าในราคาถูกกว่าเอกชน พร้อมทั้งสิ่งที่พิเศษ คือ การช่วยพัฒนาอาชีพให้กับลูกบ้านได้มีอาชีพ มีรายได้ เพราะฉะนั้น เราจะสามารถแก้ไขปัญหาความเหลื่อมล้ำ ความยากจนได้ ต้องเริ่มที่ 1. ลดหนี้ครัวเรือน 2. ลดค่าใช้จ่ายเช่น ลดค่าเช่าที่อยู่อาศัย และ 3. มีรายได้เพิ่ม อาชีพเสริม อาชีพใหม่ ซึ่งสอดคล้องกับนโยบายของรัฐบาล ทั้งนี้ ตำบลบ้านเป็ด อำเภอเมือง จังหวัดขอนแก่น นับเป็นจุดแรกของภาคอีสาน ที่สามารถทำให้สำเร็จได้ ถ้าทำให้ดีแล้ว ประชาชนจะได้ประโยชน์เต็มๆ อย่างไรก็ตาม โครงการนี้ไม่ได้สร้างขึ้นมาเพื่อขายและทำกำไรเชิงพาณิชย์ แต่ทำกำไรเชิงสังคมแทน คือ ทำให้คนที่อยู่ได้มีอาชีพ มีความสุข และมีค่าใช้จ่ายที่ต่ำ ซึ่งกระทรวง พม. โดย กคช. ยังได้ทำงานร่วมกับบริษัท บางจาก ในเรื่องพลังงานทดแทนจากแสงอาทิตย์ และเรื่องขยะเชิงรายได้ เพื่อมาช่วยลดค่าใช้จ่ายของครอบครัวอีกด้วย

ที่มา : https://www.thaigov.go.th/news/contents/details/53887