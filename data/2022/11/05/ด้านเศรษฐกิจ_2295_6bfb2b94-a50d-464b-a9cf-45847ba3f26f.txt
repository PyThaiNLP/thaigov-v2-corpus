รัฐบาลไทย-ข่าวทำเนียบรัฐบาล-รมช.มนัญญา ตรวจเยี่ยมสหกรณ์การเกษตรปักธงชัย


วันเสาร์ที่ 18 ธันวาคม 2564
รมช.มนัญญา ตรวจเยี่ยมสหกรณ์การเกษตรปักธงชัย
รมช.มนัญญา ตรวจเยี่ยมสหกรณ์การเกษตรปักธงชัย ยกระดับขบวนการสหกรณ์ ผลักดันให้เกิดความเข้มแข็งกับสหกรณ์ทั่วประเทศ
รมช.มนัญญา ไทยเศรษฐ์ รัฐมนตรีช่วยว่าการกระทรวงเกษตรและสหกรณ์ กล่าวในโอกาสลงพื้นที่ ตรวจเยี่ยมสหกรณ์การเกษตรปักธงชัย ณ ตลาดกลางสินค้าเกษตรสหกรณ์การเกษตรปักธงชัย จำกัด ลาน 3 บ้านหนองปล้อง ตำบลงิ้ว อำเภอปักธงชัย จังหวัดนครราชสีมา ว่า สหกรณ์ในจังหวัดนครราชสีมา ได้ขับเคลื่อนนโยบายสำคัญและงานเร่งด่วนตามนโยบายรัฐบาลได้หลายเรื่อง อาทิ โครงการส่งเสริมการดำเนินธุรกิจร้านค้าสหกรณ์ในรูปแบบซูเปอร์มาร์เก็ตสหกรณ์ ซึ่งได้ดำเนินการขับเคลื่อนพัฒนาร้านค้าสหกรณ์ให้เป็นจุดจำหน่ายสินค้าของเกษตรกร โครงการนำลูกหลานเกษตรกรกลับบ้าน สานต่ออาชีพการเกษตร เพื่อสนับสนุนให้ลูกหลานสมาชิกสหกรณ์หรือบุคคลทั่วไปที่จากบ้านไปประกอบอาชีพในต่างจังหวัด กลับมาทำการเกษตรที่บ้านเกิด โดยมีสหกรณ์การเกษตรในพื้นที่คอยเป็นพี่เลี้ยง ตลอดจนการจัดหาตลาดรองรับ โครงการปรับโครงสร้างการผลิต การรวบรวม และการแปรรูปของสถาบันเกษตรกร รองรับผลผลิตทางการเกษตร เพื่อยกระดับศักยภาพสถาบันเกษตรกรให้เป็นศูนย์กลางในการบริหารจัดการผลผลิตทางการเกษตรตลอดห่วงโซ่การผลิตสินค้าเกษตร นโยบายการใช้ระบบตลาดนำการผลิต โดยการขยายช่องทางการตลาดสินค้าเกษตร พัฒนาความรู้และศักยภาพของเกษตรกร ส่งเสริมให้มีการเชื่อมโยงตลาดข้าวอินทรีย์และข้าว GMP
“กระทรวงเกษตรฯ มีความมุ่งมั่นผลักดันให้เกิดความเข้มแข็งกับสหกรณ์ทั่วประเทศ ขอขอบคุณสหกรณ์ทุกแห่งที่ร่วมแรงร่วมใจกันพัฒนาสหกรณ์ให้เข้มแข็ง ช่วยกันส่งเสริมการผลิตสินค้าเกษตรให้เป็นสินค้าเกษตรปลอดภัย พร้อมขับเคลื่อนงานเพื่อให้สมาชิกสหกรณ์มีความเป็นอยู่ที่ดีขึ้น มีรายได้เพิ่มและมีความมั่นคงในอาชีพ ซึ่งกระทรวงเกษตรฯ โดยกรมส่งเสริมสหกรณ์ และกรมวิชาการเกษตรพร้อมเป็นพี่เลี้ยงให้ความรู้กับเกษตรกร” รมช.มนัญญา กล่าว
ทั้งนี้ สหกรณ์การเกษตรปักธงชัย จำกัด มีการใช้ประโยชน์จากอุปกรณ์การตลาดที่ได้รับการสนับสนุนจากกรมส่งเสริมสหกรณ์อย่างคุ้มค่าและเกิดประโยชน์สูงสุด เช่น เครื่องอบลดความชื้น และโกดังที่ใช้ในการจัดเก็บและรวบรวมข้าวโพดเลี้ยงสัตว์จากเกษตรกรและสมาชิกสหกรณ์ ภายใต้โครงการไทยนิยมยั่งยืน โครงการพัฒนาสถาบันเกษตรกรจัดเก็บพืชผลทางการเกษตร (แก้มลิง) เพื่อเพิ่มศักยภาพการรวบรวมผลผลิตทางการเกษตรให้กับสหกรณ์และเป็นกลไกตลาดในการพยุงราคาผลผลิตไม่ให้มีราคาตกต่ำ นอกจากนี้ สหกรณ์ยังได้รับการสนับสนุนงบประมาณตามโครงการปรับโครงสร้างการผลิต การรวบรวม และการแปรรูปของสถาบันเกษตรกรรองรับผลผลิตทางการเกษตร เพื่อสร้างโกดัง จัดซื้อรถแทรกเตอร์ รถไถเดินตาม พร้อมอุปกรณ์ รวมทั้งงบประมาณโครงการภายใต้แผนฟื้นฟูเศรษฐกิจและสังคมที่ได้รับผลกระทบจากการระบาดของโรคติดเชื้อไวรัส โคโรนา 2019 โครงการปรับโครงสร้างการผลิต การรวบรวม และการแปรรูปของสถาบันเกษตรกรรองรับผลผลิตทางการเกษตร ปี 2564 ในการจัดซื้อรถตักล้อยาง และรถบรรทุกสิบล้อพ่วงแม่รวมลูกพ่วง ทั้งนี้ ปีการผลิตที่ผ่านมา สหกรณ์สามารถรวบรวมข้าวโพดเลี้ยงสัตว์ของสมาชิกในพื้นที่และแปรรูป ส่งขายให้กับบริษัท เนสเล่ท์ (ไทย) จำกัด บริษัท คาร์กิลล์มีทส์ (ไทยแลนด์) จํากัด และตลาดอื่น ๆ มีปริมาณมากกว่า 21,624 ตัน คิดเป็นมูลค่ามากกว่า 216 ล้านบาท
โอกาสนี้ ได้พบปะสมาชิกสหกรณ์ พร้อมมอบปัจจัยการผลิตแก่สมาชิกสหกรณ์ และได้เยี่ยมชมนิทรรศการของหน่วยงานในสังกัดกระทรวงเกษตรและสหกรณ์ ชมกระบวนการรวบรวมและอบลดความชื้นข้าวโพดเลี้ยงสัตว์ ของเครื่องอบลดความชื้น โครงการนำลูกหลานเกษตรกรลับบ้านฯ โครงการศูนย์กระจายสินค้าสหกรณ์ (CDC) โดยสหกรณ์การเกษตรลำพระเพลิง จำกัด พบปะเครือข่ายสหกรณ์ กลุ่มสหกรณ์ นิทรรศการศูนย์วิจัยและพัฒนาการเกษตรนครราชสีมา นิทรรศการความรู้เกี่ยวกับบัญชีครัวเรือนและต้นทุน

ที่มา : https://www.thaigov.go.th/news/contents/details/49619