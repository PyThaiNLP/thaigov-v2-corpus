รัฐบาลไทย-ข่าวทำเนียบรัฐบาล-โฆษกรัฐบาลยืนยันนักเรียนติดโควิดมีสิทธิ์สอบ “นายกฯ” ห่วงใยเป็นกำลังใจให้นักเรียนวันนี้ลงสนามสอบวันแรก (5 มี.ค.65) ย้ำให้รักษาสุขภาพ ปฏิบัติตามมาตรการสาธารณสุขอย่างเคร่งครัด


วันเสาร์ที่ 5 มีนาคม 2565
พิมพ์
โฆษกรัฐบาลยืนยันนักเรียนติดโควิดมีสิทธิ์สอบ “นายกฯ” ห่วงใยเป็นกำลังใจให้นักเรียนวันนี้ลงสนามสอบวันแรก (5 มี.ค.65) ย้ำให้รักษาสุขภาพ ปฏิบัติตามมาตรการสาธารณสุขอย่างเคร่งครัด
โฆษกรัฐบาลยืนยันนักเรียนติดโควิดมีสิทธิ์สอบ “นายกฯ” ห่วงใยเป็นกำลังใจให้นักเรียนวันนี้ลงสนามสอบวันแรก (5 มี.ค.65) ย้ำให้รักษาสุขภาพ ปฏิบัติตามมาตรการสาธารณสุขอย่างเคร่งครัด เพื่อให้อยู่กับโควิดอย่างปลอดภัย
วันที่ 5 มี.ค. 65 นายธนกร วังบุญคงชนะ โฆษกประจำสำนักนายกรัฐมนตรี เผยว่า ในวันที่ 5-7 มีนาคม 2565 นี้ เป็นวันกำหนดสอบคัดเลือกสำหรับการรับนักเรียนชั้น ม.1 และ ม.4 ในโรงเรียนแข่งขันสูง และห้องเรียนพิเศษ ประจำปีการศึกษา 2565 สังกัดสำนักงานคณะกรรมการการศึกษาขั้นพื้นฐาน (สพฐ.) ทั่วประเทศ ซึ่ง พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม มีความห่วงใยนักเรียนผู้เข้าสอบ โดยมีนโยบายให้นักเรียนที่สมัครสอบ มีสิทธิ์เข้าสอบได้ทุกคน แม้จะมาสอบแล้วพบว่ามีความเสี่ยงสูง สงสัยว่าติดโควิด ซึ่งกรมอนามัยยืนยันแล้วว่า นักเรียนที่ติดเชื้อโควิด-19 และมีอาการไม่ป่วยหนัก หรือมีอาการเล็กน้อย สามารถเข้าสอบได้ และ ศบค. เห็นชอบให้ผู้ติดเชื้อที่มีอาการเล็กน้อยสามารถเข้าสอบเพื่อศึกษาต่อในระดับชั้น ม.1 และ ม.4 สังกัด สพฐ. ได้ โดยมีมาตรการจัดสอบสำหรับผู้ติดเชื้อโควิด-19 ตามมาตรการของ สธ. อย่างเคร่งครัด
โฆษกประจำสำนักนายกรัฐมนตรี กล่าวว่า สพฐ. และกรมอนามัย กระทรวงสาธารณสุข ได้เตรียมพร้อมโรงเรียนที่เป็นสนามสอบเข้า ม.1 และ ม.4 รองรับนักเรียนติดเชื้อโควิด-19 ที่มีอาการเล็กน้อย หรือสัมผัสเสี่ยงสูง มีการจัดพื้นที่และใช้มาตรการป้องกัน โดยโรงเรียนจะจัดห้องสอบเป็นการเฉพาะ ซึ่งทุกหน่วยงานคำนึงถึงโอกาสและสิทธิของนักเรียนในการสอบเข้าศึกษาต่อเป็นสำคัญ ยึดมาตรการเพื่อความปลอดภัยของทุกคนเป็นหลัก ทั้งนี้ มาตรการความปลอดภัยในการจัดสนามสอบสำหรับผู้ติดเชื้อโควิด-19 จะเป็นไปตามมาตรการของ สธ. โดยให้ตรวจ ATK ในรายที่มีอาการหรือมีความเสี่ยงสูง ซึ่งเด็กที่ติดเชื้อ จะมีการแยกสนามสอบไม่ให้ปะปนกับเด็กทั่วไป และมีการแยกทางเข้าออก หากใช้พื้นที่สอบเดียวกัน ให้ผู้จัดสนามสอบ จัดพื้นที่สอบสำหรับผู้ติดเชื้อ เป็นพื้นที่เปิดโล่ง หากมีเครื่องปรับอากาศ ต้องมีพัดลมดูดอากาศ จัดที่นั่งสอบห่างกันไม่น้อยกว่า 2 เมตร จัดระบบอนามัยสิ่งแวดล้อม จัดการขยะติดเชื้อ และทำความสะอาดพื้นผิวสัมผัส โดยหน่วยบริการสาธารณสุขในพื้นที่จะทำการคัดกรอง และให้คำแนะนำด้านสาธารณสุขเพื่อความปลอดภัยขั้นสูงสุด ด้านผู้คุมสอบให้ปฏิบัติการคุมสอบตามมาตรฐานการป้องกันการติดเชื้อ เช่น สวมหน้ากากอนามัย ล้างมือ เว้นระยะห่าง ใช้เวลาในห้องสอบให้น้อยที่สุด และวางแผนจัดการสอบให้เหมาะสม
“นายกรัฐมนตรีห่วงใยและเป็นกำลังใจให้กับนักเรียนทุกคน ที่กำลังสอบห้องเรียนพิเศษชั้น ม.1 และ ม.4 ในวันที่ 5-7 มี.ค. รวมถึงในการสอบรอบทั่วไปวันที่ 26 และ 27 มี.ค. นี้ ซึ่งยังอยู่ในช่วงการแพร่ระบาดของโควิด-19 สายพันธุ์โอมิครอน โดยขอให้ทุกคนรักษาสุขภาพให้แข็งแรง ปฏิบัติตนตามมาตรการด้านสาธารณสุขอย่างเคร่งครัด เพื่อให้อยู่กับสถานการณ์การแพร่ระบาดของโรคโควิด-19 ได้อย่างปลอดภัย” โฆษกประจำสำนักนายกรัฐมนตรี กล่าว

ที่มา : https://www.thaigov.go.th/news/contents/details/52210