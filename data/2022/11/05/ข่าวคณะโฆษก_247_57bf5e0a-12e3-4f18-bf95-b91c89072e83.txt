รัฐบาลไทย-ข่าวทำเนียบรัฐบาล-โฆษกรัฐบาล เผยกระทรวงแรงงาน ตอบรับข้อสั่งการนายกฯ เร่งโอนเงินเยียวยา ม.33,39,40 ถึงมือประชาชนในพื้นที่ล็อกดาวน์ เกือบ 10 ล้านคน กลุ่มตกหล่นรับเงินภายใน ก.ย. นี้


วันอาทิตย์ที่ 19 กันยายน 2564
พิมพ์
โฆษกรัฐบาล เผยกระทรวงแรงงาน ตอบรับข้อสั่งการนายกฯ เร่งโอนเงินเยียวยา ม.33,39,40 ถึงมือประชาชนในพื้นที่ล็อกดาวน์ เกือบ 10 ล้านคน กลุ่มตกหล่นรับเงินภายใน ก.ย. นี้
โฆษกรัฐบาล เผย กระทรวงแรงงาน ตอบรับข้อสั่งการนายกฯ เร่งโอนเงินเยียวยา ม.33,39,40 ถึงมือประชาชนในพื้นที่ล็อกดาวน์ เกือบ 10 ล้านคน กลุ่มตกหล่นรับเงินภายใน ก.ย. นี้
วันที่ 19 ก.ย.64 นายธนกร วังบุญคงชนะ โฆษกประจำสำนักนายรัฐมนตรี กล่าวถึงความคืบหน้าข้อสั่งการของ พล.อ.ประยุทธ์  จันทร์โอชา นายกรัฐมนตรีและรัฐมนตรีว่าการกระทรวงกลาโหม ในการเร่งกำชับให้หน่วยงานที่รับผิดชอบเร่งดำเนินการช่วยเหลือพี่น้องประชาชนที่ได้รับความเดือดร้อนให้ทั่วถึงทุกกลุ่ม ในส่วนของการดำเนินการจ่ายเงินเยียวยาให้กับผู้ประกันตนตามมาตรา 33, 39 และ 40 ที่ได้รับผลกระทบจากการประกาศล็อกดาวน์ 2 เดือน ในรอบ 2 ตามมติคณะรัฐมนตรี (ครม.) ล่าสุด เมื่อวันที่ 7 ก.ย. 64 ที่ผ่านมา โดยสำนักงานประกันสังคมได้กำหนดระยะเวลาในการทยอยโอนเงินเยียวยาเข้าบัญชีพร้อมเพย์ที่ผูกกับบัตรประชาชนของผู้ประกันตน ดังนี้
- วันที่ 20 – 21 กันยายน 2564 นี้ โอนเงินเยียวยา ม. 40 ในพื้นที่ 16 จังหวัดสีแดงเข้ม ที่ขึ้นทะเบียนใหม่และจ่ายเงินสมทบเป็นผู้ประกันตนมาตรา 40 ระหว่างวันที่ 4 ส.ค.- 24 ส.ค. 64 จำนวน 2.3 ล้านคน กลุ่มนี้ได้รับเงินเยียวยา 1 เดือน คนละ 5,000 บาท
- วันที่ 21 กันยายน 2564 โอนเงินเยียวยา ม. 39 ที่ประกาศล็อกดาวน์ 2 เดือนในพื้นที่ 13 จังหวัดสีแดงเข้มคนละ 5,000 บาท จำนวน 1.17 ล้านคน
- วันที่ 22-23 กันยายน 2564 โอนเงินเยียวยา ม.40 รอบ 2 ในพื้นที่ 13 จังหวัด จำนวน 4 ล้านคน จะได้รับเยียวยารอบ 2 อีกคนละ 5,000 บาท
- วันที่ 27 กันยายน 2564 โอนเงินเยียวยาผู้ประกันตน ม. 33 ในพื้นที่ 13 จังหวัด ที่ประกาศล็อกดาวน์ 2 เดือน  จำนวน 3.5 ล้านคน จะได้รับเยียวยารอบ 2 อีกคนละ 2,500 บาท
- วันที่ 28 กันยายน 2564 โอนเงินเยียวยา ม.40 ในพื้นที่ 3 จังหวัด คือ ชลบุรี ฉะเชิงเทรา พระนครศรีอยุธยา จำนวน 3.45 แสนคน ที่ขึ้นทะเบียนใหม่และจ่ายเงินสมทบเป็นผู้ประกันตนมาตรา 40 ระหว่างวันที่ 4 – 24 สิงหาคม 2564 จะได้รับเยียวยารอบ 2 อีกคนละ 5,000 บาท รวมเป็น 10,000 บาท
โฆษกประจำสำนักนายกรัฐมนตรี  กล่าวเพิ่มเติมว่า ปัจจุบันสำนักงานประกันสังคมจ่ายเงินเยียวยาให้ผู้ประกันตน ม. 33 ม.39 และ ม.40 ไปแล้วเกือบ 10 ล้านคน แบ่งเป็น 1) ผู้ประกันตน ม. 33 จำนวนโอนแล้ว 3,292,889 ราย จำนวนเงิน 8,388.22 ล้านบาท 2) นายจ้าง จำนวนโอนแล้ว 150,472 ราย จำนวนเงิน 6,270.09 ล้านบาท 3) ผู้ประกันตน ม. 39  จำนวนโอน 1,342,519 ราย จำนวนเงิน 6,712.60 ล้านบาท และ 4) ผู้ประกันตน ม. 40 จำนวนโอน 4,377,972 ราย จำนวนเงิน 21,889.86 ล้านบาท รวมจำนวนผู้ประกันตนและนายจ้างที่ได้รับเงินโอนแล้ว จำนวน 9,163,852 ราย จำนวนเงินทั้งสิ้น  43,104.77 ล้านบาท ซึ่งทำการโอนสำเร็จประมาณ ร้อยละ 97 ของยอดตั้งโอนที่ผ่านมา
“ท่านนายกรัฐมนตรี ได้ย้ำเสมอให้หน่วยงานที่รับผิดชอบเร่งดำเนินการช่วยเหลือให้ทั่วถึงทุกกลุ่ม หากมีผู้ประกันตนที่ตกหล่น และอยู่ในพื้นที่ได้รับการเยียวยา แต่ได้ไม่รับเงินเยียวยา ยังสามารถยื่นแบบทบทวนสิทธิเยียวยาได้ที่ www.sso.go.th ได้ถึงวันที่ 31 ตุลาคม นี้” นายธนกรฯ กล่าว

ที่มา : https://www.thaigov.go.th/news/contents/details/45967