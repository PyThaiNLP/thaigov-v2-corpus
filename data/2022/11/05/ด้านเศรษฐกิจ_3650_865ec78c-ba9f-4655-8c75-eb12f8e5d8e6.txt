รัฐบาลไทย-ข่าวทำเนียบรัฐบาล-นายชยธรรม์ พรหมศร ปลัดกระทรวงคมนาคม ตรวจติดตามการดำเนินการของท่าอากาศยานสุวรรณภูมิในการเปิดประเทศวันแรก


วันอาทิตย์ที่ 1 พฤษภาคม 2565
นายชยธรรม์ พรหมศร ปลัดกระทรวงคมนาคม ตรวจติดตามการดำเนินการของท่าอากาศยานสุวรรณภูมิในการเปิดประเทศวันแรก
...
นายชยธรรม์ พรหมศร ปลัดกระทรวงคมนาคม พร้อมด้วยนายพิศักดิ์ จิตวิริยะวศิน รองปลัดกระทรวงคมนาคม ตรวจติดตามการดำเนินการของท่าอากาศยานสุวรรณภูมิในการเปิดประเทศวันแรก ตามข้อสั่งการรัฐมนตรีว่าการกระทรวงคมนาคม เพื่อตรวจการปฏิบัติงานในการให้บริการผู้โดยสารในการรองรับการเปิดประเทศ ตามนโยบาย พลเอก ประยุทธ์ จันทร์โอชา นายกรัฐมนตรี โดยมี นายนิตินัย ศิริสมรรถการ กรรมการผู้อำนวยการใหญ่ บริษัท ท่าอากาศยานไทย จำกัด (มหาชน) (ทอท.) นายกิตติพงศ์ กิตติขจร ผู้อำนวยการท่าอากาศยานสุวรรณภูมิ และผู้บริหารระดับสูง ทอท. ให้การต้อนรับ ในวันที่ 1 พฤษภาคม 2565 ณ ท่าอากาศยานสุวรรณภูมิ
ปลัดกระทรวงคมนาคม กล่าวว่า รัฐมนตรีว่าการกระทรวงคมนาคม ได้มอบหมายให้ลงพื้นที่ตรวจติดตามการปฏิบัติงานของเจ้าหน้าที่ และการบริหารจัดการเพื่อตรวจการปฏิบัติงานในการให้บริการผู้โดยสารในการรองรับการเปิดประเทศ ตามนโยบาย พลเอก ประยุทธ์ จันทร์โอชา นายกรัฐมนตรี ซึ่งวันนี้ (1 พฤษภาคม 2565) เป็นการเปิดประเทศวันแรก ซึ่งกระบวนการเตรียมความพร้อมทุกขั้นตอนของท่าอากาศยานสุวรรณภูมิและท่าอากาศยานในสังกัดกระทรวงคมนาคม ได้เตรียมความพร้อมรองรับการเดินทางประชาชนที่เดินทางทั้งขาเข้า - ขาออก ประเทศไทย ซึ่งได้ตรวจกระบวนการปฏิบัติงานของเจ้าหน้าที่ซึ่งเป็นไปตามแผนที่เตรียมไว้ โดยวันนี้ได้ดูการปฏิบัติงานในช่วงที่มีผู้โดยสารจำนวนมาก เป็นเที่ยวบินจากประเทศสิงค์โปร์ โดยจุดที่คาดว่าจะเกิดปัญหาคอขวด จุดแรกบริเวณจุดตรวจ Thailand Pass ซึ่งท่าอากาศยานได้เตรียมความพร้อมรองรับการให้บริการไว้ โดยจุดตรวจ Thailand Pass มีเจ้าหน้าที่ให้บริการทั้ง 15 counter ให้บริการ พบว่าใช้เวลาไม่เกิน 30 วินาทีต่อคน ซึ่งผู้โดยสารเที่ยวบินดังกล่าว ประมาณ 322 คน ใช้เวลาผ่านจุด Thailand Pass ไม่เกิน 20 นาที ทั้งนี้ จากจำนวนผู้โดยสารในวันนี้ทั้งวัน จำนวนประมาณ 17,000 คน พบว่ามีผู้โดยสารที่ไม่ได้ฉีดวัคซีนเพียง 11 คน ซึ่งการบริหารจัดการขั้นตอนดังกล่าวไม่มีปัญหาใด ๆ สำหรับจุดตรวจคนเข้าเมืองท่าอากาศยานสุวรรณภูมิ ได้ประสานการทำงานกับสำนักงานตรวจคนเข้าเมือง เพื่อบริหารจัดการการให้บริการผู้โดยสารเป็นไปด้วยความรวดเร็ว โดยจัดทำเสากั้นทางเดิน (Snake Line) เพื่อจัดระเบียบพื้นที่ไม่ให้เกิดความแออัดของผู้โดยสารขณะรอ รวมทั้งมีเจ้าหน้าที่มอนิเตอร์เพื่อบริหารจัดการให้บริการ ซึ่งพบว่าสามารถรองรับจำนวนผู้โดยสารและให้บริการได้รวดเร็วขึ้น สำหรับจุดรับสัมภาระไม่พบปัญหาการให้บริการ
ปลัดกระทรวงคมนาคม เน้นย้ำให้หน่วยงานที่เกี่ยวข้องรักษามาตรฐานการบริหารจัดการที่ปฏิบัติอยู่ขณะนี้ ซึ่งการบริหารจัดการให้มีประสิทธิภาพนั้นต้องเน้นในชั่วโมงเร่งด่วน ซึ่งมีเที่ยวบินขาเข้าจำนวนมาก ซึ่งจากการตรวจติดตามการดำเนินงานทุกขั้นตอนพบว่าดำเนินการได้อย่างมีประสิทธิภาพ สามารถบริหารจัดการได้ดี ไม่มีปัญหาใด ๆ นอกจากนี้ ได้สั่งการให้หน่วยงานที่เกี่ยวข้องขอความร่วมมือไปยังสายการบินต่าง ๆ ให้ลูกเรือช่วยอำนวยความสะดวกในการตรวจเช็คเอกสารที่จำเป็น ที่จะต้องใช้ในการผ่านเข้าเมือง ให้เรียบร้อยตั้งแต่บนเครื่อง ทั้งนี้เพื่อเพิ่มประสิทธิภาพและลดปัญหาความแออัด ในกระบวนการเอกสาร ณ ภายในท่าอากาศยาน

ที่มา : https://www.thaigov.go.th/news/contents/details/54116