รัฐบาลไทย-ข่าวทำเนียบรัฐบาล-กรมการขนส่งทางราง รวมสุดยอดโครงการระบบรางของประเทศไทย (สระบุรี)


วันเสาร์ที่ 4 ธันวาคม 2564
กรมการขนส่งทางราง รวมสุดยอดโครงการระบบรางของประเทศไทย (สระบุรี)
ที่แสดงให้เห็นถึงการเดินหน้าพัฒนาระบบการขนส่งทางราง
กรมการขนส่งทางราง (ขร.) กระทรวงคมนาคม รวมสุดยอดโครงการระบบรางของประเทศไทยที่แสดงให้เห็นถึงการเดินหน้าพัฒนาระบบการขนส่งทางราง ที่เกิดจากความมุ่งมั่นพัฒนาของหน่วยงานต่างๆ ในการสรรค์สร้างระบบราง ให้สามารถอำนวยความสะดวกในการเดินทางและการขนส่งสินค้าให้แก่ประชาชนทั้งภาครัฐและภาคเอกชน
“อุโมงค์รถไฟยาว 5.20 กิโลเมตร ยาวที่สุดในประเทศไทย (จังหวัดสระบุรี)”  ถือเป็นไฮไลท์ ของโครงการรถไฟทางคู่ ช่วงมาบกะเบา – ชุมทางถนนจิระ ซึ่งเป็นงานอยู่ในสัญญา 3 งานอุโมงค์รถไฟ เป็นอุโมงค์ที่ 1 จากทั้ง 3 อุโมงค์ โดยตั้งอยู่ระหว่างสถานีมาบกะเบา สถานีผาเสด็จ และสถานีหินลับ เป็นอุโมงค์คู่ ทางเดี่ยว มีความกว้างประมาณ 7.50 เมตร สูงประมาณ 8.50 เมตร ยาวประมาณ 5.20 กิโลเมตร
ตลอดอุโมงค์มีทางเดินเพื่อการอพยพฉุกเฉินตลอดความยาว มีทางเชื่อมหนีภัย (Cross Passage) และห้องควบคุม (Equipment Room) ทุกๆ ระยะ 500 เมตร มีระบบความปลอดภัยภายในอุโมงค์อย่างสมบูรณ์ ได้แก่ ระบบระบายอากาศ ระบบแจ้งเตือนเมื่อเกิดเพลิงไหม้ ระบบดับเพลิง ระบบไฟฟ้าแสงสว่าง ระบบตรวจจับก๊าซพิษ ระบบกล้องวงจรปิด ระบบควบคุมการเข้าออก ระบบโทรศัพท์ฉุกเฉิน ระบบไฟฟ้าสำรองฉุกเฉิน รวมถึงระบบตรวจสอบและวิเคราะห์ข้อมูลแบบ Real-time สามารถตรวจสอบสถานะการทำงานและสั่งการควบคุมจากระยะไกลด้วยระบบ Supervisory Control and Data Acquisition หรือ SCADA

ที่มา : https://www.thaigov.go.th/news/contents/details/49082