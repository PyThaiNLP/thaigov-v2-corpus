รัฐบาลไทย-ข่าวทำเนียบรัฐบาล-“ชัยวุฒิ” ไฟเขียวแต่งตั้งคณะทำงานเฉพาะกิจฯ เพิ่มประสิทธิภาพงานปราบเฟคนิวส์


วันพฤหัสบดีที่ 29 กรกฎาคม 2564
“ชัยวุฒิ” ไฟเขียวแต่งตั้งคณะทำงานเฉพาะกิจฯ เพิ่มประสิทธิภาพงานปราบเฟคนิวส์
“ชัยวุฒิ” ไฟเขียวแต่งตั้งคณะทำงานเฉพาะกิจฯ เพิ่มประสิทธิภาพงานปราบเฟคนิวส์
“ชัยวุฒิ” รมว.ดีอีเอส นั่งหัวโต๊ะประชุม คกก. ป้องกันฯ การเผยแพร่ข้อมูลเท็จทางโซเชียล ครั้งที่ 4 เคาะแต่งตั้งคณะทำงานเฉพาะกิจฯ เตรียมมัดรวมมาตรการทางปกครอง-ภาษี-สังคม เป็นเครื่องมือเชิงนโยบายเพิ่มประสิทธิภาพแก้ไขปัญหาและปราบปรามข่าวปลอม
นายชัยวุฒิ ธนาคมานุสรณ์ รัฐมนตรีว่าการกระทรวงดิจิทัลเพื่อเศรษฐกิจและสังคม (ดีอีเอส) กล่าวว่า ในการประชุมคณะกรรมการป้องกันปราบปรามและแก้ไขปัญหาการเผยแพร่ข้อมูลเท็จทางสื่อสังคมออนไลน์ ครั้งที่ 4/2564 ที่ประชุมได้พิจารณาการแต่งตั้ง“คณะทำงานเฉพาะกิจจัดทำข้อเสนอแนะเชิงนโยบาย เพื่อเพิ่มประสิทธิภาพในการบริหารจัดการ การแก้ไขปัญหา การเผยแพร่ข้อมูลเท็จทางสื่อสังคมออนไลน์” ผู้ทรงคุณวุฒิจากภาคส่วนที่เกี่ยวข้องโดยครอบคลุมด้านการปกครอง ภาษี และสังคมอีกด้วย
โดยคณะทำงานชุดนี้ จะมีหน้าที่จัดทำข้อเสนอแนะเชิงนโยบายแก่หน่วยราชการที่เกี่ยวข้อง ในการทำมาตรการทางปกครอง มาตรการทางภาษี และมาตรการสังคม มาใช้เพื่อเพิ่มประสิทธิภาพในการป้องกันปราบปราม และแก้ไขปัญหาการเผยแพร่ข้อมูลเท็จทางสื่อสังคมออนไลน์ อย่างมีประสิทธิภาพและทันเหตุการณ์ อีกทั้งสนับสนุนการทำงานของศูนย์ต่อต้านข่าวปลอม ให้สามารถปฏิบัติงานได้อย่างรวดเร็ว และมีการประสานกับศูนย์ต่อต้านประจำแต่ละกระทรวงอย่างใกล้ชิด
นอกจากนี้ ที่ประชุมยังได้รับทราบรายงานสถิติการดำเนินงานระงับข้อมูลคอมพิวเตอร์ที่ไม่เหมาะสม  ในช่วงเดือนมิ.ย.-ก.ค. 64 โดยจากการที่กระทรวงดิจิทัลฯ ยื่นคำร้องและแจ้งความดำเนินคดี มีคำสั่งศาลให้ระงับแล้ว 8 คำสั่ง รวม 94 ยูอาร์แอล อยู่ระหว่างกระบวนการพิจารณาของศาล 8 คำร้อง รวม 145 ยูอาร์แอล และมีการแจ้งความดำเนินคดีผู้กระทำความผิดนำเข้าข้อมูลไม่เหมาะสม รวม 54 ยูอาร์แอล/บัญชีรายชื่อ
ขณะที่ ผลการดำเนินงานด้านการป้องกันปราบปรามในช่วงเดียวกัน ภายใต้การดำเนินงานของศูนย์ปราบปรามอาชญากรรมทางเทคโนโลยีสารสนเทศ (ศปอส.ตร.) หรือ PCT และกองบัญชาการตำรวจสืบสวนสอบสวนอาชญากรรมทางเทคโนโลยี (บช.สอท.) ตรวจสอบการกระทำความผิด และดำเนินคดีที่เกี่ยวกับการเสนอข่าวอันไม่เป็นความจริงตาม พ.ร.บ. คอมพิวเตอร์ฯ พ.ศ. 2550 และที่แก้ไขเพิ่มเติม และ พ.ร.ก. การบริหารราชการในสถานการณ์ฉุกเฉิน พ.ศ. 2548 มีจำนวนทั้งสิ้น 35 ยูอาร์แอล
“อีกหนึ่งกลไกสำคัญที่จะช่วยแก้ปัญหาข่าวปลอม คือความร่วมมือร่วมใจของประชาชน และผู้ใช้โซเชียลมีเดียอยากให้ช่วยกันแจ้งเบาะแสเข้ามายังศูนย์ต่อต้านข่าวปลอม โดยสามารถแจ้งมาได้ที่บัญชีไลน์ทางการของศูนย์ฯ ซึ่งปัจจุบันสมาชิกจำนวน 2,409,640  บัญชี ขอเชิญชวนทุกท่านร่วมกันต่อต้านข่าวปลอมกับศูนย์ต่อต้านข่าวปลอมที่ไลน์@antifakenewscenter เพื่อความสงบเรียบร้อยของสังคม” นายชัยวุฒิกล่าว
*********

ที่มา : https://www.thaigov.go.th/news/contents/details/44245