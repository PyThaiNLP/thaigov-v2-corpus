รัฐบาลไทย-ข่าวทำเนียบรัฐบาล-กรมการขนส่งทางราง เผยปริมาณประชาชนเดินทางด้วยระบบรางช่วงเทศกาลปีใหม่ 2565


วันศุกร์ที่ 31 ธันวาคม 2564
กรมการขนส่งทางราง เผยปริมาณประชาชนเดินทางด้วยระบบรางช่วงเทศกาลปีใหม่ 2565
สะสม 2 วัน (29 - 30 ธ.ค. 64) รวม 1,378,120  คน โดยวันที่ 30 ธ.ค. 64 มีผู้ใช้บริการระบบรางรวม 670,106 คน
นายพิเชฐ คุณาธรรมรักษ์  รองอธิบดีกรมการขนส่งทางราง กระทรวงคมนาคม เปิดเผยว่า ในช่วงเทศกาลปีใหม่ 2565 ที่ผ่านมา2 วันคือ วันที่ 29 - 30 ธันวาคม 2564 มีประชาชนใช้บริการระบบราง 1,378,120 คน ประกอบด้วย
รถไฟระหว่างเมืองของการรถไฟแห่งประเทศไทย (รฟท.) มีผู้ใช้บริการรวม 93,790 คน แบ่งเป็นผู้โดยสารเชิงพาณิชย์ 38,065 คน และผู้โดยสารเชิงสังคม 55,725 คน โดยมีผู้โดยสารขาออกสะสม 52,848 คน และขาเข้า 40,942 คน ซึ่งพบว่า สายตะวันออกเฉียงเหนือมีผู้ใช้บริการมากสุดถึง 26,460 คน (ขาออก 16,122 คน และขาเข้า 10,338 คน) รองลงมาคือสายใต้ 26,852 คน (ขาออก14,329 คน และขาเข้า 12,523 คน) สายเหนือ 23,402 คน (ขาออก 13,637 คน ขาเข้า 9,765คน) สายตะวันออก 11,010 คน (ขาออก 5,770 คน ขาเข้า 5,240 คน) และสายมหาชัย/แม่กลอง 6,066 คน (ขาออก 2,990 คน ขาเข้า3,076 คน) และระบบรถไฟฟ้าในเขตกรุงเทพมหานครและปริมณฑล (รวมรถไฟฟ้าชานเมือง (สายสีแดง) สะสม 2วัน มีผู้ใช้บริการ 1,284,330 คน ประกอบด้วย Airport Rail Link  57,446 คน สายสีแดง 15,590 คน สายฉลองรัชธรรม (สีม่วง) 50,721 คน สายเฉลิมรัชมงคล (สีน้ำเงิน) 355,242 คน และรถไฟฟ้าบีทีเอส (สีเขียวและสีทอง) 805,331 คน
ทั้งนี้ พบว่า ในวันที่ 30 ธันวาคม 2564 ซึ่งเป็นวันที่สองของเทศกาลปีใหม่ 2565 มีประชาชนมาใช้บริการ รวมจำนวน 670,106 คน (ลดลงจากวันที่ 29 ธันวาคม 2564 จำนวน 37,908 คน) แบ่งเป็น รถไฟระหว่างเมืองของการรถไฟแห่งประเทศไทย (รฟท.) จำนวน 50,000 คน  และรถไฟฟ้าในเขตกรุงเทพมหานครและปริมณฑลและรถไฟชานเมือง (สายสีแดง) จำนวน 620,106 คน  โดยมีรายละเอียดดังนี้
1. รถไฟของ รฟท. จำนวน 50,000 คน (เพิ่มขึ้นจากวันที่ 29 ธ.ค. 64 จำนวน 6,210 คน หรือเพิ่มขึ้นร้อยละ 14.18)   แบ่งเป็นผู้โดยสารเชิงพาณิชย์ 21,004 คนและเชิงสังคม 28,996 คน โดยมีผู้โดยสารขาออกจำนวน 28,414 คน (เพิ่มขึ้นจากวันที่ 29 ธ.ค. 64 จำนวน 3,980 คน หรือเพิ่มขึ้นร้อยละ 16.28) และผู้โดยสารขาเข้า 21,586 คน (เพิ่มขึ้นจากวันที่ 29 ธ.ค.64 จำนวน 2,230 คน หรือเพิ่มขึ้นร้อยละ 11.52) โดยพบว่า สายใต้มีผู้ใช้บริการมากสุดถึง 14,916คน (ผู้โดยสารขาออก 7,920 คน ผู้โดยสารขาเข้า 6,996 คน) รองลงมาคือสายตะวันออกเฉียงเหนือ จำนวน 13,790 คน (ผู้โดยสารขาออก 8,406 คน ผู้โดยสารขาเข้า 5,384 คน) สายเหนือ 12,315 คน (ผู้โดยสารขาออก 7,336 คน ผู้โดยสารขาเข้า 4,979 คน) สายตะวันออก 5,835 คน (ผู้โดยสารขาออก 3,187 คน ผู้โดยสารขาเข้า 2,648 คน) และสายมหาชัย/แม่กลอง 3,144 คน (ผู้โดยสารขาออก 1,565 คน ผู้โดยสารขาเข้า 1,579 คน) ทั้งนี้ รฟท. ได้เพิ่มตู้โดยสารไปกับรถไฟทางไกล และเพิ่มขบวนรถพิเศษช่วยการโดยสาร จำนวน 2 ขบวน มีผู้ใช้บริการรวม 966 คน ได้แก่ ขบวนรถด่วนพิเศษที่ 5 กรุงเทพ - เชียงใหม่ พ่วงรถนอนปรับอากาศชั้นสอง จำนวน 9 ตู้  มีผู้ใช้บริการ 279 คน และขบวนรถเร็วที่ 977 กรุงเทพ - อุบลราชธานี พ่วงรถนั่งพัดลมชั้นสาม จำนวน 15 ตู้ มีผู้ใช้บริการ 687 คน โดยพบว่า ไม่มีผู้โดยสารตกค้างที่สถานีกรุงเทพและชุมทางบางซื่อ
2. ระบบรถไฟฟ้า จำนวน 620,106 คน (ลดลงจากวันที่ 29 ธ.ค. 64 จำนวน 44,118 คน หรือลดลงร้อยละ 6.64) ประกอบด้วย รถไฟฟ้า Airport Rail Link จำนวน 27,933 คน  รถไฟฟ้าชานเมือง (สายสีแดง)  จำนวน 7,481 คน รถไฟฟ้าสายฉลองรัชธรรม (สีม่วง) จำนวน 23,952 คน  รถไฟฟ้าสายเฉลิมรัชมงคล (สีน้ำเงิน) จำนวน 168,470 คน  และรถไฟฟ้าบีทีเอส (สีเขียวและสีทอง) จำนวน 392,270 คน โดยในช่วงชั่วโมงเร่งด่วนเช้าและเย็นได้เพิ่มรถเสริม รวม 18 เที่ยว ได้แก่ Airport Rail Link  เพิ่มรถเสริมจำนวน 1 เที่ยว BTS สายสุขุมวิท เพิ่มรถเสริมจำนวน 8 เที่ยว และสายเฉลิมรัชมงคล (สีน้ำเงิน) เพิ่มรถเสริมจำนวน 9 เที่ยว โดยไม่มีเหตุรถไฟฟ้าขัดข้อง
สำหรับด้านความปลอดภัยประจำวันที่ 30 ธันวาคม 2564 พบว่าหน่วยงานผู้ให้บริการระบบรางดำเนินการตามมาตรการป้องกันการแพร่ระบาดของโรคติดเชื้อไวรัสโคโรนาสายพันธุ์ใหม่ (COVID-19) อย่างต่อเนื่อง และมีอุบัติเหตุรถไฟของ รฟท. จำนวน 1 ครั้ง เมื่อเวลา10.55 น. ขบวนรถด่วนที่ 72 (อุบลราชธานี-กรุงเทพ) เฉี่ยวชนรถยนต์กระบะที่ฝ่าเครื่องกั้นอัตโนมัติที่ลงกั้นเรียบร้อยแล้ว  บริเวณจุดตัดทางรถไฟเสมอระดับที่เสาโทรเลขที่ 259/12-13 ระหว่างสถานีนครราชสีมา-สถานีภูเขาลาด ส่งผลให้มีผู้บาดเจ็บเล็กน้อย จำนวน 2 ราย (ชาย 1 คนและหญิง 1 คน เป็นคนอำเภอเมือง จังหวัดยโสธร) ถูกนำส่ง รพ.มหาราช จ.นครราชสีมา
ในการนี้ กรมการขนส่งทางราง ได้มีการรณรงค์ประชาสัมพันธ์การขับขี่ปลอดภัยบริเวณจุดตัดทางรถไฟเสมอระดับ "ชีวิตของท่านมีค่า อย่าคิดฝ่าไม้กั้นรถไฟ" รวมทั้งประสานขอความร่วมมือ องค์กรปกครองส่วนท้องถิ่น จัดอาสาสมัคร มาช่วยอำนวยความสะดวกและความปลอดภัยในบริเวณจุดตัดที่ไม่มีเครื่องกั้นและทางลักผ่านในช่วงเทศกาลปีใหม่ 2565 เพื่อลดอุบัติเหตุบริเวณจุดตัดทางถนนและทางรถไฟ
กรมการขนส่งทางราง ห่วงใยผู้ใช้บริการระบบราง เทศกาลปีใหม่เดินทางสะดวก ปลอดภัย ห่างไกล COVID-19

ที่มา : https://www.thaigov.go.th/news/contents/details/50106