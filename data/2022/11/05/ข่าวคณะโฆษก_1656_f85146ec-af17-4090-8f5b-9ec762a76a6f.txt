รัฐบาลไทย-ข่าวทำเนียบรัฐบาล-โฆษกรัฐบาลเผยนายกฯ ยินดีที่ปีนี้นักท่องเที่ยวจากอินเดียเพิ่มขึ้นทะลุแสนคน ตั้งเป้าหมายช่วงปลายปีนี้ดึงดูดนักท่องเที่ยวต่างชาติมากกว่า 1 ล้านคนต่อเดือน สร้างรายได้และเพิ่มการจ้างงาน


วันอาทิตย์ที่ 29 พฤษภาคม 2565
พิมพ์
โฆษกรัฐบาลเผยนายกฯ ยินดีที่ปีนี้นักท่องเที่ยวจากอินเดียเพิ่มขึ้นทะลุแสนคน ตั้งเป้าหมายช่วงปลายปีนี้ดึงดูดนักท่องเที่ยวต่างชาติมากกว่า 1 ล้านคนต่อเดือน สร้างรายได้และเพิ่มการจ้างงาน
โฆษกรัฐบาลเผยนายกฯ ยินดีที่ปีนี้นักท่องเที่ยวจากอินเดียเพิ่มขึ้นทะลุแสนคน ตั้งเป้าหมายช่วงปลายปีนี้ดึงดูดนักท่องเที่ยวต่างชาติมากกว่า 1 ล้านคนต่อเดือน สร้างรายได้และเพิ่มการจ้างงานในภาคการท่องเที่ยว
วันที่ 29 พ.ค. 65 นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ยินดีที่นักท่องเที่ยวต่างชาติ โดยเฉพาะกลุ่มนักท่องเที่ยวชาวอินเดียเพิ่มจำนวนมากขึ้นอย่างเห็นได้ชัด โดยในช่วงจากต้นปีที่ผ่านมามีจำนวนมากกว่าหนึ่งแสนคน ด้านการท่องเที่ยวแห่งประเทศไทยเชื่อมั่นว่าในปี 2565 จะสามารถดึงดูดนักท่องเที่ยวอินเดียมาไทยถึง 5 แสนคน สร้างรายได้เข้าไทยกว่า 22,500 ล้านบาท
โฆษกประจำสำนักนายกรัฐมนตรีกล่าวเพิ่มเติมว่า ตั้งแต่วันที่ 1 มกราคม - 24 พฤษภาคม 2565 นักท่องเที่ยวต่างชาติที่เดินทางเข้าไทยอันดับ 1 คือ อินเดีย จำนวน 100,884 คน ซึ่งการผ่อนคลายมาตรการการเดินทางระหว่างประเทศ มีเที่ยวบินรองรับการเดินทาง เป็นสาเหตุหลักที่ทำให้นักท่องเที่ยวจากประเทศอินเดีย รวมทั้งมาเลเซีย สิงคโปร์ และออสเตรเลีย มีจำนวนเพิ่มขึ้น ทั้งนี้ การท่องเที่ยวแห่งประเทศไทยมุ่งดึงดูดนักท่องเที่ยวอินเดียมาไทยเฉลี่ย 3,000 คนต่อวัน ผ่านการกระตุ้นกิจกรรมส่งเสริมการขายและการตลาดอินเดีย ทั้งการวางแผนเปิดเส้นทางบินเชื่อมโยงพื้นที่ใหม่ ๆ ระหว่างอินเดียและไทย เช่น เชียงใหม่ เป็นต้น และส่งเสริมการตลาดร่วมกับบริษัทท่องเที่ยวออนไลน์รายใหญ่ เพื่อกระตุ้นการเดินทางช่วงปลายปี 2565 โดยเจาะกลุ่มความสนใจพิเศษ พร้อมขยายความร่วมมือกับบริษัทวางแผนงานแต่งงานในอินเดีย วางแผนนำคู่แต่งงานชาวอินเดียกว่า 400 คู่มาจัดงานในไทยปลายปีนี้อีกด้วย
โฆษกประจำสำนักนายกรัฐมนตรีกล่าวว่า แนวโน้มการฟื้นตัวของนักท่องเที่ยวต่างชาติในเดือนพฤษภาคมดีขึ้นอย่างต่อเนื่อง นับตั้งแต่รัฐบาลผ่อนคลายมาตรการเดินทางเข้าประเทศไทย ซึ่งหน่วยงานที่เกี่ยวข้องได้ขานรับนำนโยบายจากนายกรัฐมนตรีไปปฏิบัติอย่างเป็นรูปธรรม โดยการท่องเที่ยวแห่งประเทศไทยมีแผนที่จะดึงนักท่องเที่ยวต่างชาติจากประเทศอินเดีย กลุ่มประเทศตะวันออกกลาง และประเทศที่มีพรมแดนติดกับไทย ซึ่งเป็นกลุ่มตลาดระยะใกล้ในช่วงนี้ก่อน รวมทั้งกระตุ้นการใช้จ่ายของนักท่องเที่ยวกลุ่มที่มีความสนใจพิเศษ ทั้งกลุ่มท่องเที่ยวเชิงสุขภาพ กลุ่มคู่แต่งงานและฮันนีมูน กลุ่มท่องเที่ยวเชิงกีฬา และการท่องเที่ยวที่เน้นการจับจ่ายสินค้าหรูหรา (Luxury) รวมทั้งพลิกโฉม เปลี่ยนมุมมอง สร้างภาพจำด้านการท่องเที่ยวใหม่ ผ่านการดึงดูดนักท่องเที่ยวกลุ่มศักยภาพใหม่ ๆ และกลุ่มคนรุ่นใหม่ที่ใส่ใจสิ่งแวดล้อม
“นายกรัฐมนตรียินดีที่แนวโน้มการท่องเที่ยวของไทยเป็นไปในทิศทางบวก โดยเฉพาะการเพิ่มขึ้นของนักท่องเที่ยวชาวอินเดีย ซึ่งเป็นเป้าหมายที่สำคัญของการท่องเที่ยวไทยในระยะนี้ เพราะเป็นประเทศที่มีจำนวนประชากรมากและนักท่องเที่ยวมีศักยภาพในการใช้จ่าย นอกจากนี้ การท่องเที่ยวแห่งประเทศไทยยังคาดการณ์ว่า ตั้งแต่เดือนพฤษภาคม-กันยายน 2565 จะมีนักท่องเที่ยวชาวต่างชาติมาไทยไม่น้อยกว่า 5 แสนคนต่อเดือน ซึ่งเป็นจำนวนสูงกว่าเป้าหมายที่ตั้งไว้ก่อนหน้านี้ 3 แสนคนต่อเดือน สำหรับฤดูกาลท่องเที่ยวตั้งแต่เดือนตุลาคม-ธันวาคม จะมีนักท่องเที่ยวต่างชาติซึ่งรวมกับกลุ่มนักท่องเที่ยวจากตลาดระยะไกลทั้งยุโรปและสหรัฐฯ เชื่อว่าจะมากกว่า 1 ล้านคนต่อเดือน สิ่งเหล่านี้จะส่งผลให้ผู้ประกอบการด้านการท่องเที่ยวสามารถดำเนินธุรกิจได้ เกิดการจ้างงาน และเกิดการจับจ่ายในภาคธุรกิจการท่องเที่ยวของไทยมากขึ้น” นายธนกรฯ กล่าว

ที่มา : https://www.thaigov.go.th/news/contents/details/55129