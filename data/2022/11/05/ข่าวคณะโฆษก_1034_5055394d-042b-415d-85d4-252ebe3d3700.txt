รัฐบาลไทย-ข่าวทำเนียบรัฐบาล-​โฆษกรัฐบาลเผย นายกรัฐมนตรีสั่งเข้มงวด สกัดกั้นขบวนการลักลอบแรงงานเถื่อน กำชับกวาดล้างแก๊งคอลเซนเตอร์ ย้ำดำเนินคดีให้ถึงที่สุด ห้ามละเว้นโทษทุกกรณี


วันอาทิตย์ที่ 13 กุมภาพันธ์ 2565
พิมพ์
​โฆษกรัฐบาลเผย นายกรัฐมนตรีสั่งเข้มงวด สกัดกั้นขบวนการลักลอบแรงงานเถื่อน กำชับกวาดล้างแก๊งคอลเซนเตอร์ ย้ำดำเนินคดีให้ถึงที่สุด ห้ามละเว้นโทษทุกกรณี
​โฆษกรัฐบาลเผย นายกรัฐมนตรีสั่งเข้มงวด สกัดกั้นขบวนการลักลอบแรงงานเถื่อน กำชับกวาดล้างแก๊งคอลเซนเตอร์ ย้ำดำเนินคดีให้ถึงที่สุด ห้ามละเว้นโทษทุกกรณี
วันที่ 13 กุมภาพันธ์ 2565 นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหมสั่งการหน่วยงานที่เกี่ยวข้องเฝ้าระวังการลักลอบเข้าเมืองผิดกฎหมายของแรงงานต่างด้าว ซึ่งจากรายงานพบว่ายังมีการลักลอบเข้าประเทศไทยแบบผิดกฎหมายอย่างต่อเนื่อง โดยเมื่อวันที่ 11-12 ก.พ. 65 กองกำลังสุรสีห์ สามารถจับกุมบุคคลต่างด้าวสัญชาติเมียนมา ลักลอบข้ามแดนโดยผิดกฎหมาย ในพื้นที่รับผิดชอบของจังหวัดกาญจนบุรี จำนวน 8 ครั้ง ผู้หลบหนีเข้าเมือง จำนวน 264 คน เป็นชาย 156 คน หญิง 108 คน และผู้ให้การช่วยเหลือซ่อนเร้นนำพาเป็นชาย จำนวน 4 คน นายกรัฐมนตรีกำชับหน่วยงานที่เกี่ยวข้องเพิ่มความเข้มงวด สกัดกั้นขบวนการขนย้าย ค้าแรงงานต่างด้าวที่แอบลักลอบเข้าประเทศไทยตามแนวชายแดนและจุดเสี่ยงช่องทางธรรมชาติรอบด้านทุกช่องทางมากขึ้นกว่าเดิม เพื่อสกัดกั้นการก่อเหตุลักลอบเข้าเมืองโดยผิดกฎหมาย เน้นย้ำให้ดำเนินการตามกฎหมายอย่างเด็ดขาดกับผู้ที่เกี่ยวข้องกับขบวนการลักลอบเข้าเมืองผิดกฎหมายตั้งแต่ต้นตอของขบวนการ ห้ามละเว้นโทษทุกกรณี โดยเฉพาะเจ้าหน้าที่ของรัฐ หากพบเข้าไปมีส่วนเกี่ยวข้องให้ดำเนินการทั้งอาญาและวินัยให้ถึงที่สุด
นายธนกร กล่าวว่า นอกจากปัญหาการลักลอบเข้าเมืองผิดกฎหมายของแรงงานต่างด้าวแล้ว นายกรัฐมนตรีได้สั่งการให้เร่งระดมกวาดล้างแก๊งคอลเซนเตอร์ และอาชญากรรมทางเทคโนโลยี ที่สร้างความเดือดร้อนให้กับคนไทย พร้อมเตือนประชาชนที่เข้าร่วมแก๊งคอลเซนเตอร์ จะมีความผิดและต้องถูกดำเนินคดีในข้อหาฉ้อโกงประชาชน พร้อมกับฝากให้ประชาชนระมัดระวัง ซึ่งขณะนี้มีกลุ่มลักษณะของแก๊งคอลเซนเตอร์ที่มีการโทรศัพท์ไปข่มขู่ อ้างเป็นเจ้าหน้าที่หลอกให้โอนเงิน หลอกให้ลงทุน รวมทั้งหลอกในรูปแบบอื่น ๆ ขอให้ประชาชนอย่าไปหลงเชื่อ อย่าโอนเงินให้กับคนที่ยังไม่เคยรู้จัก ขอให้ตั้งสติ รวบรวมข้อมูลให้ได้มากที่สุด นำข้อมูลมาปรึกษาเจ้าหน้าที่ของรัฐในพื้นที่ หรือแจ้งข้อมูลได้ที่ ศูนย์ PCT 081-8663000 เวลาราชการ หรือ สายด่วน บช.สอท. 1441 ตลอด 24 ชม. รวมถึงแจ้งมายังศูนย์รับเรื่องราวร้องทุกข์ของรัฐบาล โทร.1111
-------------------------

ที่มา : https://www.thaigov.go.th/news/contents/details/51501