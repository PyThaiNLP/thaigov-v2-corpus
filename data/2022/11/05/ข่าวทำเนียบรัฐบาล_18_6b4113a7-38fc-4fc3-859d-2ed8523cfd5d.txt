รัฐบาลไทย-ข่าวทำเนียบรัฐบาล-ศบค. ตอบคำถามชัด ต่อทุกประเด็นสงสัย วัคซีน การจัดการเตียง ยืนยันหากทุกคนร่วมมือกันระบบสาธารณสุขของไทยไม่มีวันล่มสลาย


วันเสาร์ที่ 3 กรกฎาคม 2564
พิมพ์
ศบค. ตอบคำถามชัด ต่อทุกประเด็นสงสัย วัคซีน การจัดการเตียง ยืนยันหากทุกคนร่วมมือกันระบบสาธารณสุขของไทยไม่มีวันล่มสลาย
ศบค. ตอบคำถามชัด ต่อทุกประเด็นสงสัย วัคซีน การจัดการเตียง ยืนยันหากทุกคนร่วมมือกันระบบสาธารณสุขของไทยไม่มีวันล่มสลาย
วันนี้ (วันที่ 3 กรกฎาคม 2564) เวลา 12.30 น. ณ ตึกสันติไมตรี ทำเนียบรัฐบาล การแถลงข่าว ศูนย์บริหารสถานการณ์โควิด 19 ศบค. ซึ่งมีผู้ร่วมรายการคือ นายแพทย์ โสภณ เอี่ยมศิริถาวร รองอธิบดีกรมควบคุมโรค นายแพทย์ วิฑูรย์ ด่านวิบูลย์ ผู้อำนวยการองค์การเภสัชกรรม และนายแพทย์ สมศักดิ์ อรรฆศิลป์ อธิบดีกรมการแพทย์ โดยในช่วงการตอบคำถาม สื่อมวลชนมีคำถามดังนี้
ต่อประเด็น 5 ปัจจัย ที่ นายแพทย์สมศักดิ์ อรรฆศิลป์ อธิบดีกรมการแพทย์ได้กล่าวถึง ได้แก่ นโยบายที่ชัดเจน ประชาชนให้ความร่วมมือ ระบบการควบคุมโรคดี ระบบรักษาพยาบาลเข้มแข็ง การฉีดวัคซีนครอบคลุม ทางสาธารณสุขเป็นห่วงปัจจัยใดมากที่สุด ซึ่งนายแพทย์สมศักดิ์ ได้แจ้งว่า ต่อประเด็นการควบคุมโรคโควิด 19 ที่เราต่อสู้มากว่า 1 ปี ถึง 1 ปีครึ่ง บางช่วงบางจังหวะอาจจะมีการหย่อนในบางมาตรการ จึงเห็นควรวิเคราะห์ ทั้ง 5 มาตรการ และร่วมมือกัน เริ่มจากวิเคราะห์นโยบายรัฐบาล การดำเนินการเพื่อการควบคุมโรค มาตรการตั้งแต่บุคคล ชุมชนต้องเข้มแข็ง การรักษาพยาบาล ก็เช่นกัน มีกรณีที่เกิดขึ้น อาทิ มีผู้หญิงตั้งครรภ์ติดเชื้อ ก็มีปัญหาจากการรับคนไข้ที่เป็นโรงพยาบาลต่างจากที่ฝากครรภ์ การดูแลจึงมีปัญหา
การวิเคราะห์จึงต้องกลับไปทุกนโยบายที่ปฏิบัติ รัฐบาลต้องทบทวน ประชาชนต้องทบทวนว่าดูแลตัวเองดีหรือไม่ การควบคุมโรค ทุกส่วนทำเต็มที่หรือยัง วัคซีนก็ต้องทบทวน เราทราบดีว่า เรายังไม่สามารถสร้างภูมิคุ้มกันหมู่ เราจึงต้องใช้แนวทาง กันหนัก กันตาย มุ่งฉีดวัคซีนที่กลุ่มเสี่ยง นำความจริงมาพูด ความโปร่งใส วิจารณ์การทำงานได้ แต่ต้องพูดคุยกัน โควิดเป็นโรคที่ทำลายล้างทุกทฤษฎี แม้วัคซีนมา ก็มีเชื้อกลายพันธุ์ ทุกคนจึงต้องร่วมมือกัน
ต่อประเด็นเรื่อง Home Isolation นายแพทย์สมศักดิ์ฯ ได้ตอบว่าหากไม่จำเป็น ไม่ต้องการดำเนินการนี้ ทั้งนี้ ด้วยความจำเป็น มีการเตรียมการเรื่อง Home Isolation มาตั้งแต่ช่วงเดือนเมษายน 2564 นายแพทย์สมศักดิ์ โดยช่วงทดลองที่ รพ.ราชวิถี พบว่า ประชาชนให้ความร่วมมือดีมาก และจึงได้ทำต่อเนื่องมาที่ Community Isolation มี เอกชน NGO มาร่วมช่วยในการดำเนินการ และน้องๆ Startup ที่พร้อมช่วยร่วมดูแล ซึ่งคิดว่าเป็นเรื่องที่ดี โปร่งใส และได้ร่วมมือกัน
คำถามเกี่ยวกับระบบสาธารณสุขของไทย ทางอธิบดีกรมการแพทย์ได้ตอบว่า เป็นความรับผิดชอบร่วมกัน ทั้งนี้ ต้องตั้งคำถามว่า การล่มสลายของระบบสาธารณสุขคืออะไร เตียงไม่พอยังไม่ใช่ล่มสลาย เพราะยังมีการดูแลคนไข้ ฉะนั้นคำว่าล่มสลายของสาธารณสุขคืออะไร เราต้องร่วมมือกันปรับปรุงการทำงานกันไป
ดังนั้น จึงต้องเป็นคำถามว่า ตัวเราเองจะร่วมคงไว้ซึ่งระบบสาธารณสุขไทยได้มั้ย ถ้า 5 มาตรการที่ได้กล่าวไปดีขึ้น และทุกคนร่วมมือ ระบบสาธารณสุขไม่มีวันล่มสลาย ในส่วนของเรื่องวัคซีน วัคซีนทางเลือกที่จะเข้ามาในช่วงไตรมาส 4 จนถึงต้นปีหน้า จะสามารถทำให้เข้ามาเร็วกว่านี้ได้หรือไม่นั้น องค์การเภสัชกรรม ระบุว่า Demand และ Supply ของทั่วโลก จากการรวบรวมของ Unicef ในปี 2564 ความต้องการวัคซีนอยู่ที่ประมาณ 11,540 ล้านโดสโดยเฉพาะของ Moderna ยอดจองล่วงหน้าอยู่ที่ 2 พันล้านโดส ขณะที่ Supply หรือปริมาณวัคซีนที่ผลิตได้ทั้งโลกอยู่ที่ 9 พันล้านโดส องค์การเภสัชกรรมไม่ได้ย่อท้อและนิ่งนอนใจ แม้จะมีการถูกปฏิเสธมาแล้ว ก็พยายามต่อรอง ทุกวันนี้ได้มีการพูดคุยกันทุกอาทิตย์ อีกทั้งผู้บังคับบัญชาและทางรัฐบาลเอง ก็ให้ความช่วยเหลือติดต่อทางสถานเอกอัครราชทูตร่วมด้วย
ต่อเรื่องการจัดการเตียง และการรับตัวผู้ป่วยนั้น อธิบดีกรมการแพทย์กล่าวว่า จำนวนเตียงจะเพียงพอหรือไม่ เพียงพอกับการจัดการเท่าใดนั้น ขึ้นอยู่กับสถานการณ์ ในส่วนของภาพกว้างของประเทศยังสามารถรองรับได้ ถ้าตัวเลขไม่มากไปกว่านี้ ในส่วนของแต่ละพื้นที่ ซึ่งจะหนักอยู่ทางภาคใต้ ปริมณฑลในบางส่วน เท่าที่ติดตามสถานการณ์ทางภาคใต้ มีการพยายามขยายเตียงเพื่อเตรียมพร้อมรองรับ โดยหาก 5 มาตรการชัดเจน คิดว่าภาคใต้ยังสามารถรับไหว ขณะที่กรุงเทพฯ ซึ่งมีการแพร่ระบาดหนัก โดย 3 วันที่ผ่านมามีผู้ติดเชื้อประมาณวันละ 2,000 ราย โดยเคยคาดการณ์ไว้ว่าหากมีผู้ติดเชื้อ 1,000 ยังสามารถขยายเตียง ICU ได้ แต่ตอนนี้ สถานการณ์ค่อนข้างหนัก หากยังคง 2,000 ต่อไป อีกไม่กี่สัปดาห์ เตียง ICU จะกลับไปเต็มอีกครั้ง อย่างไรก็ดี หาก 5 มาตรการที่ได้กล่าวไปดีขึ้น ก็จะทำให้รองรับสถานการณ์ได้ดีขึ้น ต้องดึงจำนวนคนไข้ลงก่อน การหาเตียงและเครื่องมือไม่ใช่เรื่องยาก แต่บุคลากรทางการแพทย์กำลังท้อ และเหนื่อยล้า ส่วนการรับตัวผู้ป่วยนั้น กทม. ได้ให้ข้อมูลว่า ปัจจุบันผู้ป่วยจำนวนมากโทรมาทั้ง 1669 1668 มีทั้งโทรติด โทรไม่ติด ซึ่งในการติดต่อเข้ามาจะมีการเรียงตามลำดับคิว จึงอาจส่งผลให้การรับการบริการช้าลง รวมทั้งแต่ละ รพ. มีศักยภาพในการรับคนไข้ทั้งผู้ป่วยหนักและผู้ป่วยโควิดที่แตกต่างกัน ซึ่งทาง 1669 จะประเมินอาการเบื้องต้น ให้คำแนะนำ รวมทั้งพยายามที่จะเคลียร์สายและให้คำแนะนำระหว่างประสานงานรอเตียงเพื่อนำส่งโรงพยาบาลต่อไป ทั้งนี้ ภาครัฐได้ร่วมมือกับภาคเอกชนตลอดช่วงสถานการณ์ที่ผ่านมา หนึ่งปีกว่าแล้ว ซึ่งได้มีการพูดคุยกันต่อเนื่อง ทุกภาคส่วน ทั้งภาครัฐ เอกชน กลาโหม และอื่นๆ

ที่มา : https://www.thaigov.go.th/news/contents/details/43411