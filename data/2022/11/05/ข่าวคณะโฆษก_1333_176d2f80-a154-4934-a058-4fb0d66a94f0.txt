รัฐบาลไทย-ข่าวทำเนียบรัฐบาล-​โฆษกรัฐบาลเผย นายกฯ ยินดีรถไฟขนส่งทุเรียน-มะพร้าวเที่ยวปฐมฤกษ์ถึงจีนแล้ว เตรียมผลักดันเพิ่มการส่งออกสินค้าทางการเกษตรไทย พร้อมกำชับทุกหน่วยงานอำนวยความสะดวกแก่ผู้ประกอบการ


วันศุกร์ที่ 1 เมษายน 2565
​โฆษกรัฐบาลเผย นายกฯ ยินดีรถไฟขนส่งทุเรียน-มะพร้าวเที่ยวปฐมฤกษ์ถึงจีนแล้ว เตรียมผลักดันเพิ่มการส่งออกสินค้าทางการเกษตรไทย พร้อมกำชับทุกหน่วยงานอำนวยความสะดวกแก่ผู้ประกอบการ
โฆษกรัฐบาลเผย นายกฯ ยินดีรถไฟขนส่งทุเรียน-มะพร้าวเที่ยวปฐมฤกษ์ถึงจีนแล้ว เตรียมผลักดันเพิ่มการส่งออกสินค้าทางการเกษตรไทย พร้อมกำชับทุกหน่วยงานอำนวยความสะดวกแก่ผู้ประกอบการ รองรับการขยายตัวด้านการส่งออกสินค้าของไทยในอนาคต
วันนี้ (1 เมษายน 2565) นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม สั่งการให้หน่วยงานที่เกี่ยวข้องดูแล วางแผนปฏิบัติการดำเนินงานให้รถไฟนำร่องส่งออกสินค้าทางการเกษตร อาทิ ทุเรียนและมะพร้าวได้ขนส่งไปยังประเทศจีนผ่านเส้นทางรถไฟจีน-ลาวประสบความสำเร็จด้วยดีให้ทันช่วงเวลาในฤดูกาลที่ผลไม้เมืองร้อนเริ่มทยอยออกผลผลิต ความสำเร็จจากรถไฟขนส่งทุเรียน-มะพร้าวเที่ยวปฐมฤกษ์ที่เดินทางถึงจีนแล้ว เมื่อวันที่ 30 มีนาคม 2565 ถือเป็นก้าวสำคัญในการขนส่งสินค้าระบบรางทางเลือกใหม่ของไทยที่สามารถย่นระยะเวลาการเดินทาง ลดการสัมผัสเชื้อโรค ลดต้นทุนในการขนส่ง รวมถึงเพิ่มโอกาสและมูลค่าผลผลิตให้เกษตรกรในการขยายตลาดผู้บริโภค โดยหวังให้เกิดการระบายสินค้าในประเทศออกสู่ตลาดได้สะดวกรวดเร็วยิ่งขึ้นเพื่อช่วยเหลือเกษตรกรชาวสวนที่ได้รับผลกระทบจากปัญหาผลไม้ล้นตลาดในประเทศไทยและเร่งสร้างมูลค่าการส่งออกให้มีประสิทธิภาพยิ่งขึ้น
โฆษกประจำสำนักนายกรัฐมนตรีกล่าวว่า จากสถิติของกรมเจรจาการค้าระหว่างประเทศพบว่า สินค้าประเภทผลไม้ของไทยครองส่วนแบ่งทางการตลาดในจีนสูงเป็นอันดับ 1 โดยมูลค่าการส่งออก 2 ปีที่ผ่านมาเพิ่มขึ้นอย่างต่อเนื่อง จากในปี 2563 ที่มูลค่าการส่งออกกว่า 1.02 แสนล้านบาท เพิ่มขึ้นเป็น 1.6 แสนล้านบาทในปี 2564 ซึ่งรัฐบาลเล็งเห็นถึงศักยภาพของผลไม้ไทย อาทิ ทุเรียน มังคุด มะพร้าว ส้มโอ หรือมะม่วง ที่ยังคงได้รับความนิยมในกลุ่มผู้บริโภคชาวจีนอย่างต่อเนื่อง จึงเร่งหาแนวทางเพิ่มเติมในการผลักดันสินค้าทางการเกษตรไทยออกสู่ตลาดจีนในช่วงฤดูกาลผลผลิตนี้เพื่อรองรับอุปทานส่วนเกินจากผู้บริโภคในประเทศไทยและอุปสงค์จากผู้บริโภคต่างประเทศที่เพิ่มสูงขึ้น โดยประเทศไทยประสบความสำเร็จในการขนส่งทุเรียนและมะพร้าวด้วยเส้นทางรถไฟจีน-ลาวเที่ยวแรกจำนวน 3 ตู้คอนเทนเนอร์ ซึ่งเดินทางออกจากสถานีต้นทางมาบตาพุด จ.ระยอง เมื่อวันที่ 26 มีนาคมที่ผ่านมา ไปยังสถานีหนองคาย ก่อนส่งต่อไปยังสถานีท่านาแล้ง สปป.ลาว และถึงปลายทายด่านโมฮาน มณฑลยูนนาน ประเทศจีนแล้วเมื่อวันที่ 30 มีนาคม 2565 และผ่านมาตรการตรวจสอบสินค้าตามนโยบายโควิดเป็นศูนย์ (Zero Covid) ของรัฐบาลจีนอย่างเคร่งครัด
นายธนกรฯ กล่าวเพิ่มเติมว่า การขนส่งสินค้าระบบรางผ่านเส้นทางรถไฟจีน-ลาวครั้งนี้ใช้เวลาเดินทางเพียง 4-5 วัน เนื่องจากมีระยะทางที่สั้นกว่าการขนส่งผ่านรถบรรทุกและเรือ ทั้งนี้ ด่านโมฮานนี้ยังเป็นแหล่งตรวจรถบรรทุกที่ยังมีการใช้บริการที่ไม่มากเพียง 200 คันต่อวันเท่านั้น ซึ่งถือเป็นเส้นทางใหม่ที่เหมาะแก่การระบายสินค้าจากไทยได้รวดเร็วกว่าในเส้นทางอื่นที่ยังติดขัดในเรื่องระยะทาง และมาตรการการตรวจสอบสินค้าที่ใช้เวลา ส่งผลให้การขนส่งล่าช้า ซึ่งอาจทำให้ผลไม้เน่าเสียกลางทางได้ นายกรัฐมนตรีเชื่อมั่นว่าการเริ่มต้นใช้ระบบรางเพื่อการขนส่งสินค้าจากประเทศไทยถึงประเทศจีนเกือบเต็มรูปแบบนี้ จะสามารถสนับสนุนการส่งออกสินค้าทางการเกษตรของไทยให้ดียิ่งขึ้น โดยกำชับทุกหน่วยงานที่เกี่ยวข้องในการแก้ปัญหาความพร้อมด้านต่าง ๆ ทั้งมาตรการด้านพิธีศุลกากร รวมถึงการอำนวยความสะดวกแก่เกษตรกรและผู้ประกอบการ เพื่อพัฒนาระบบการส่งออกสินค้าจากประเทศไทยให้มีประสิทธิภาพ มีมาตรฐานสอดรับนโยบายการนำเข้า-ส่งออกของประเทศคู่ค้า และพร้อมต่อการรองรับอุปสงค์จากตลาดผักและผลไม้ไทย แต่ไม่ละเลยการขายสินค้าผ่านช่องทางออนไลน์ เพื่อเป็นอีกช่องทางสำคัญในยุคสมัยเทคโนโลยีออนไลน์นี้ ทั้งนี้ ต้องการฟื้นฟูกิจกรรมทางเศรษฐกิจลดผลกระทบของพี่น้องประชาชนจากภาวะเศรษฐกิจในช่วงสถานการณ์การแพร่ระบาดของโรคโควิด-19 ที่ผ่านมา

ที่มา : https://www.thaigov.go.th/news/contents/details/53167