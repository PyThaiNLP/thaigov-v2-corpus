รัฐบาลไทย-ข่าวทำเนียบรัฐบาล-บขส. เปิดเผยตัวเลขผู้โดยสารเดินทางออกจากกรุงเทพฯ เมื่อวันที่ 12 เม.ย. 2565 กว่า 4 หมื่นคน เป็นไปตามที่คาดการณ์ไว้


วันพุธที่ 13 เมษายน 2565
บขส. เปิดเผยตัวเลขผู้โดยสารเดินทางออกจากกรุงเทพฯ เมื่อวันที่ 12 เม.ย. 2565 กว่า 4 หมื่นคน เป็นไปตามที่คาดการณ์ไว้
แนะนำประชาชนเที่ยวกลับ จองตั๋วล่วงหน้าผ่านระบบออนไลน์สะดวก ลดสัมผัส สมาชิก บขส. Card รับส่วนลด 5% และสะสมคะแนนคูณสอง
นายสัญลักข์ ปัญวัฒนลิขิต กรรมการผู้จัดการใหญ่ บริษัท ขนส่ง จำกัด กระทรวงคมนาคม เปิดเผยว่า เมื่อวันที่ 12 เมษายน 2565 มีผู้โดยสารใช้บริการรถโดยสารเดินทางเข้า-ออก กรุงเทพฯ จำนวน 70,327 คน ใช้รถโดยสาร (รถ บขส., รถร่วม, รถตู้) จำนวน 5,919 เที่ยว โดยเป็นการเดินทางขาออก จำนวน 3,031 เที่ยว มีผู้โดยสารเดินทาง 42,769 คน ส่วนการเดินทางขาเข้ากรุงเทพฯ จำนวน 2,888 เที่ยว มีผู้โดยสารเดินทาง 27,558 คน สำหรับการเดินทางวันนี้ (13 เม.ย. 2565) บริษัท ขนส่ง จำกัด (บขส.) คาดการณ์ว่า จะยังมีประชาชนบางส่วน โดยเฉพาะคนบ้านใกล้  อาทิ จังหวัดนครราชสีมา กาญจนบุรี สระบุรี และชลบุรี เดินทางในระยะสั้นอยู่ ซึ่ง บขส. ได้เตรียมจัดรถโดยสารไว้รองรับแล้ว
กรรมการผู้จัดการใหญ่ บขส. กล่าวด้วยว่า ในการเดินทางเที่ยวกลับ 16 - 18 เมษายน 2565 คาดการณ์ว่า จะมีผู้โดยสารใช้บริการเฉลี่ยวันละ 38,000 คน และใช้รถโดยสารประมาณ 3,700 เที่ยว จึงได้มีการสั่งการไปยังนายสถานีเดินรถให้เตรียมความพร้อม และจัดหารถโดยสารไว้ให้บริการอย่างเพียงพอ
รวมทั้งได้ขอความร่วมมือไปยังหน่วยงานที่เกี่ยวข้อง ร่วมกันอำนวยความสะดวก และให้บริการประชาชนตลอดเทศกาลสงกรานต์นี้ด้วย ทั้งนี้ผู้โดยสารสามารถซื้อตั๋วล่วงหน้า เพื่อเตรียมเดินทางกลับเข้ากรุงเทพฯ ผ่านระบบจองตั๋วออนไลน์ Application: E-Ticket หรือ Website: บขส. ได้ง่าย ลดการสัมผัส และพิเศษกว่าใคร สมาชิก บขส.Card เมื่อซื้อตั๋วจะได้รับส่วนลดค่าโดยสาร 5% (ตลอดอายุสมาชิก) และหากซื้อตั๋วผ่านช่องทางออนไลน์ Application: E-Ticket และ Website: บขส. จะได้รับคะแนนคูณสองตลอดเดือนเมษายนนี้ สอบถามข้อมูลการเดินทางเพิ่มเติม โทร Call Center 1490 เรียก บขส. ตลอด 24 ชั่วโมง
สำหรับมาตรการด้านความปลอดภัย บขส. ได้ดำเนินการตามข้อสั่งการของ นายศักดิ์สยาม ชิดชอบ รัฐมนตรีว่าการกระทรวงคมนาคม ทั้งในส่วนของรถโดยสาร และพนักงาน โดยพนักงานขับรถทุกคน ต้องมีผลตรวจหาสารเสพติดและแอลกอฮอล์เป็นศูนย์ เพื่อสร้างความปลอดภัยและป้องกันอุบัติเหตุ รวมทั้งขอให้ปฏิบัติตามมาตรการสาธารณสุข อาทิ พนักงานประจำรถต้องตรวจหาเชื้อไวรัส COVID-19 แบบ Antigen Test Kit หรือ ATK ทุก 3 วัน สวมหน้ากากอนามัยตลอดเวลา เช็ดทำความสะอาดรถโดยสารด้วยน้ำยาฆ่าเชื้อโรคก่อนนำรถมาให้บริการ และมีการระบายอากาศอย่างเพียงพอ
นอกจากนี้ ในส่วนมาตรการป้องกันและควบคุมการแพร่ระบาดของโรคติดเชื้อไวรัส COVID-19 ภายในสถานี มีการดำเนินการตามมาตรการ COVID Free Setting สำหรับบริการขนส่งสาธารณะ อาทิ มีการตรวจวัดอุณหภูมิ มีการเช็ดทำความสะอาดในจุดที่สัมผัสบ่อย (เคาน์เตอร์จำหน่ายตั๋ว และห้องน้ำ) มีการเว้นระยะห่างในสถานีขนส่ง และจัดให้มีการระบายอากาศที่ดีและเพียงพอ

ที่มา : https://www.thaigov.go.th/news/contents/details/53592