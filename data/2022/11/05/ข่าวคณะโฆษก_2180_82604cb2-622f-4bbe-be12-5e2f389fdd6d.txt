รัฐบาลไทย-ข่าวทำเนียบรัฐบาล-โฆษกรัฐบาลเผย นายกฯ แนะประชาชนซื้อชุดตรวจ ATK จากแหล่งที่เชื่อถือได้และเน้นป้องกันตนเองรอบด้าน Universal Prevention ช่วงหยุดยาวนี้ พร้อมสั่งการเจ้าหน้าที่ตำรวจ เร่งกวาดล้าง


วันเสาร์ที่ 13 สิงหาคม 2565
พิมพ์
โฆษกรัฐบาลเผย นายกฯ   แนะประชาชนซื้อชุดตรวจ ATK  จากแหล่งที่เชื่อถือได้และเน้นป้องกันตนเองรอบด้าน Universal Prevention ช่วงหยุดยาวนี้  พร้อมสั่งการเจ้าหน้าที่ตำรวจ เร่งกวาดล้าง
โฆษกรัฐบาลเผย นายกฯ   แนะประชาชนซื้อชุดตรวจ ATK  จากแหล่งที่เชื่อถือได้และเน้นป้องกันตนเองรอบด้าน Universal Prevention ช่วงหยุดยาวนี้  พร้อมสั่งการเจ้าหน้าที่ตำรวจ เร่งกวาดล้าง ATK ปลอม  ขยายผลดำเนินคดีตามกฎหมายอย่างเด็ดขาด
วันนี้ (13 สิงหาคม 2565) นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ฝากเตือนประชาชนให้ระมัดระวังในการเลือกซื้อผลิตภัณฑ์เครื่องมือแพทย์ โดยเฉพาะชุดตรวจ Antigen Test Kit (ATK)    จากแหล่งขายที่น่าเชื่อถือ เพื่อให้ได้สินค้าที่มีคุณภาพและผลการตรวจที่ถูกต้อง หลังได้รับรายงานจากกองบัญชาการตำรวจสอบสวนกลางและคณะกรรมการอาหารและยา (อย.) ได้ตรวจพบและยึดชุดตรวจ ATK ปลอม หลายยี่ห้อ  ซึ่งนายกรัฐมนตรีกำชับเจ้าหน้าที่ตำรวจ เร่งขยายผล เพื่อดำเนินคดีตามกฎหมายแก่ผู้กระทำผิดและยึดทำลายสินค้า ชุดตรวจ ATK  ปลอม ป้องกันไม่ให้มีการหลอกขายประชาชน ทั้งนี้  นายกรัฐมนตรี เน้นว่า การตรวจคัดกรองตนเอง เป็นสิ่งสำคัญในการคัดแยกตนเองหากติดเชื้อและยังเป็นการป้องกันการแพร่ระบาดในสังคมและครอบครัวอีกด้วย
และในช่วงหยุดยาววันแม่แห่งชาตินี้  นายกรัฐมนตรียังฝากความห่วงใยถึงประชาชน ยังคงเน้นปฏิบัติตนเองตามมาตรการ Universal Prevention เพื่อช่วยกันดูแล ป้องกันตนเองและคนรอบตัวให้ปลอดภัยจากการแพร่/รับเชื้อโควิด-19 รวมไปถึงโรคทางเดินหายใจอื่นๆ ด้วย
สำหรับสถานการณ์การแพร่ระบาดของโควิด-19 วันนี้ พบผู้ติดเชื้อโควิด-19 รายใหม่ 2,140 ราย จำแนกเป็น ผู้ติดเชื้อในประเทศ 2,139 ราย และผู้ป่วยมาจากต่างประเทศ 1 ราย ผู้เสียชีวิตเพิ่มขึ้น 35 ราย ผู้ที่กำลังรักษาตัว 21,791 ราย และมียอดผู้ที่หายป่วยกลับบ้านแล้ว 1,898 ราย ทำให้มียอดผู้ป่วย ยืนยันสะสมตั้งแต่ 1 ม.ค. 65 จำนวน 2,395,217 ราย จำนวนผู้ที่หายป่วยสะสมจำนวน 2,396,569 ราย จำนวนผู้ป่วยปอดอักเสบรักษาตัวอยู่ในโรงพยาบาล 912 ราย

ที่มา : https://www.thaigov.go.th/news/contents/details/57968