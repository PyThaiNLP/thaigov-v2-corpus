รัฐบาลไทย-ข่าวทำเนียบรัฐบาล-รฟท. ชี้แจง “กรณีขบวนรถด่วนที่ 84 ตรัง - กรุงเทพ ขบวนรถล่าช้า” พร้อมเตรียมนำรถจักร อุลตร้าแมน วิ่งให้บริการสายใต้ ช่วงเดือนกันยายน นี้


วันอังคารที่ 17 พฤษภาคม 2565
รฟท. ชี้แจง “กรณีขบวนรถด่วนที่ 84 ตรัง - กรุงเทพ ขบวนรถล่าช้า” พร้อมเตรียมนำรถจักร อุลตร้าแมน วิ่งให้บริการสายใต้ ช่วงเดือนกันยายน นี้
ตามที่ปรากฏข้อความในสื่อสังคมออนไลน์ เมื่อวันที่ 14 พฤษภาคม 2565 เกี่ยวกับขบวนรถด่วนที่ 84 ตรัง - กรุงเทพ  ออกจากสถานีบางสะพานใหญ่ล่าช้ากว่ากำหนดเวลาหลายชั่วโมงนั้น
ศูนย์ประชาสัมพันธ์ การรถไฟแห่งประเทศไทย (รฟท.) กระทรวงคมนาคม ขอเรียนชี้แจงว่า ในวันดังกล่าวได้เกิดเหตุหัวรถจักรชำรุดที่สถานีชุมทางทุ่งสง จังหวัดนครศรีธรรมราช และต่อมาหัวรถจักรดังกล่าว ได้ชำรุดอีกครั้งระหว่างสถานีห้วยสัก–บางสะพานน้อย จังหวัดประจวบคีรีขันธ์  เจ้าหน้าที่จึงได้เข้าไปดำเนินแก้ไขเปลี่ยนหัวรถจักรที่ชำรุด ประกอบกับเส้นทางรถไฟดังกล่าว อยู่ระหว่างการโครงการก่อสร้างรถไฟทางคู่ ทำให้ขบวนจะต้องเบาทาง ลดความเร็วจาก 70 กิโลเมตรต่อชั่วโมง เหลือ 30 - 50 กิโลเมตรต่อชั่วโมง ส่งผลให้ขบวนรถมีความล่าช้าออกไป เพื่อความปลอดภัยในการให้บริการแก่ผู้โดยสาร จึงขออภัยในความสะดวกมา ณ โอกาสนี้
อย่างไรก็ตาม รฟท. ได้มีการหารือกับฝ่ายที่เกี่ยวข้อง ในการเร่งปรับปรุงการให้บริการเดินรถเส้นทางสายใต้ให้มีความสะดวกรวดเร็วขึ้น โดยทางฝ่ายปฏิบัติการเดินรถ ฝ่ายการช่างโยธา และฝ่ายโครงการพิเศษและก่อสร้าง จะเข้าไปปรับปรุงป้ายเบาทางให้สอดคล้องกับเส้นทางแต่ละช่วง เพื่อให้การเดินขบวนรถทำความเร็วได้มากกว่าเดิม ซึ่งจะเพิ่มความเร็วได้จาก 30 - 50 กม.ต่อชั่วโมง เป็น 70 กม.ต่อชั่วโมงภายในสิ้นเดือนนี้
นอกจากนี้ รฟท. มีแผนที่จะนำหัวรถจักรดีเซลไฟฟ้า (Diesel Electric Locomotive) “อุลตร้าแมน” ที่ทำความเร็วสูงสุดได้ 120 กม.ต่อชั่วโมง เข้ามาใช้ทดแทนรถจักรเดิมที่มีอายุการใช้งานมายาวนาน ซึ่งขณะนี้อยู่ระหว่างการทดสอบตามขั้นตอนการตรวจรับ คาดว่าจะนำออกมาใช้งาน เพื่อทดแทนรถจักรรุ่นเก่าได้ประมาณเดือนกันยายน 2565 ซึ่งจะช่วยเพิ่มประสิทธิภาพการเดินขบวนรถให้ตรงตามเวลามากยิ่งขึ้น รองรับปริมาณผู้โดยสารและการขนส่งสินค้าทั่วประเทศ รวมถึงการขยายโครงข่ายรถไฟทางคู่ที่จะเปิดใช้ในอนาคต

ที่มา : https://www.thaigov.go.th/news/contents/details/54637