รัฐบาลไทย-ข่าวทำเนียบรัฐบาล-ท่าอากาศยานดอนเมือง กระทรวงคมนาคม ดำเนินการก่อสร้างงานขยายสะพานทางขึ้นอาคารสำนักงานท่าอากาศยานดอนเมือง


วันจันทร์ที่ 14 มิถุนายน 2564
ท่าอากาศยานดอนเมือง กระทรวงคมนาคม ดำเนินการก่อสร้างงานขยายสะพานทางขึ้นอาคารสำนักงานท่าอากาศยานดอนเมือง
เพื่อลดความคับคั่งของการจราจรภายในท่าอากาศยานดอนเมือง
ท่าอากาศยานดอนเมือง (ทดม.) บริษัท ท่าอากาศยานไทย จำกัด (มหาชน) เริ่มดำเนินการก่อสร้าง “งานขยายสะพานทางขึ้นอาคารสำนักงานท่าอากาศยานดอนเมือง” เพื่อช่วยลดความคับคั่งของการจราจรภายใน ทดม. ให้ผู้โดยสารได้รับความสะดวกและประหยัดเวลาในการเดินทางมากขึ้น โดยจะเพิ่มช่องทางจราจร ช่วงบริเวณสะพานขึ้นอาคารสำนักงาน ทดม. ซึ่งเป็นเส้นจราจรที่มุ่งไปยังบริเวณชานชาลาขาออก ชั้น 3 อาคารผู้โดยสาร จะเพิ่มจากเดิม 1 ช่องจราจร เป็น 2 ช่องจราจร สำหรับอำนวยความสะดวกรถที่ลงมาจากทางยกระดับอุตราภิมุข (ดอนเมืองโทลล์เวย์) และรถที่เข้ามาทางช่องทาง ทดม.3 รวมทั้งจะดำเนินการปรับปรุงถนนหน้าอาคารสำนักงาน ทดม. จากเดิมที่รถสามารถวิ่งได้ 2 ช่องจราจร ให้สามารถวิ่งได้เป็น 3 ช่องจราจร ซึ่งจะสามารถช่วยระบายการจราจรสำหรับผู้ที่ใช้สะพานกลับรถจากฝั่งถนนวิภาวดีรังสิตขาออกเพื่อเข้าสู่ ทดม. โดยจะมีกำหนดแล้วเสร็จวันที่ 15 พ.ย.64
ทั้งนี้ กำลังดำเนินการก่อสร้างงานเสาเข็ม ฐานราก และเสาตอม่อ ทดม.ขออภัยในความไม่สะดวกมา ณ ที่นี้ หากผู้โดยสารหรือผู้ใช้บริการมีข้อคิดเห็นหรือข้อเสนอแนะประการใด ทดม.ยินดีน้อมรับเพื่อนำไปปรับปรุงและพัฒนาการให้บริการให้ดียิ่งขึ้น
ผู้โดยสารสามารถสอบถามข้อมูลเพิ่มเติมได้ที่ ศูนย์ประชาสัมพันธ์ ทดม. โทร 0 2535 1192 ตลอด 24 ชั่วโมง

ที่มา : https://www.thaigov.go.th/news/contents/details/42698