รัฐบาลไทย-ข่าวทำเนียบรัฐบาล-กรมการขนส่งทางราง ร่วมเปิดโครงการรณรงค์ ลดอุบัติเหตุทางถนน “ปีใหม่ปลอดโควิด-19 ปลอดอุบัติเหตุทางถนน” ณ สถานีรถไฟกรุงเทพ (หัวลำโพง)


วันอังคารที่ 28 ธันวาคม 2564
กรมการขนส่งทางราง ร่วมเปิดโครงการรณรงค์ ลดอุบัติเหตุทางถนน “ปีใหม่ปลอดโควิด-19 ปลอดอุบัติเหตุทางถนน” ณ สถานีรถไฟกรุงเทพ (หัวลำโพง)
และลงพื้นที่ตรวจความพร้อมรองรับการเดินทางช่วงเทศกาลปีใหม่ 2565
ในวันที่ 28 ธันวาคม 2564 นายพิเชฐ คุณาธรรมรักษ์ รองอธิบดีกรมการขนส่งทางราง พร้อมเจ้าหน้าที่ กรมการขนส่งทางราง (ขร.) กระทรวงคมนาคม ร่วมพิธีเปิดโครงการรณรงค์ลดอุบัติเหตุทางถนน "ปีใหม่ปลอดโควิด-19 ปลอดอุบัติเหตุทางถนน" โดยมี นายศักดิ์สยาม ชิดชอบ รัฐมนตรีว่าการกระทรวงคมนาคม เป็นประธานในพิธี ณ สถานีรถไฟกรุงเทพ (หัวลำโพง)
จากนั้น รองอธิบดีกรมการขนส่งทางราง ได้ลงพื้นที่ตรวจความพร้อมรองรับการเดินทางของประชาชนช่วงเทศกาลปีใหม่ 2565 ตามแผนการอำนวยความสะดวกและความปลอดภัยรองรับการเดินทางของประชาชนช่วงเทศกาลปีใหม่ 2565 ระหว่างวันที่ 29 ธันวาคม 2564 ถึง 4 มกราคม 2565 ของผู้ให้บริการระบบราง  โดยตรวจเยี่ยมที่สถานีกรุงเทพ (หัวลำโพง) ในการกำกับดูแลของการรถไฟแห่งประเทศไทย (รฟท.) และสถานีรถไฟฟ้าใต้ดินเพชรบุรี ในการกำกับดูแลของการรถไฟฟ้าขนส่งมวลชนแห่งประเทศไทย (รฟม.) และ บริษัท ทางด่วนและรถไฟฟ้า กรุงเทพ จำกัด (มหาชน) รวมถึงสถานี Airport Rail Link มักกะสัน ในการกำกับดูแลของ บริษัท เอเชีย เอรา วัน จำกัด ภายใต้สโลแกน "เดินทางสะดวก ปลอดภัย ห่างไกล COVID-19"
โดย รฟท. ได้เพิ่มตู้พ่วงไปกับขบวนรถโดยสารทางไกล และจัดขบวนรถพิเศษช่วยการโดยสารเส้นทางกรุงเทพฯ - เชียงใหม่ (ขบวนด่วนพิเศษที่ 5) ในวันที่ 30 ธันวาคม 2564 และ 3 มกราคม 2565 และเส้นทางเชียงใหม่ - กรุงเทพฯ (ขบวนด่วนพิเศษที่ 6) ในวันที่ 2 มกราคม 2565 และ 4 มกราคม 2565
สำหรับรถไฟฟ้า ผู้ให้บริการได้เพิ่มความถี่ในชั่วโมงเร่งด่วนเย็น โดยเฉพาะวันที่ 30 - 31ธันวาคม 2564 และวันที่ 2 - 3 มกราคม 2565 และเวลาเร่งด่วนช่วงเช้าของวันที่ 3 - 4 มกราคม 2565 พร้อมทั้งขยายเวลาการให้บริการในคืนวันที่ 31 ธันวาคม 2564 จนถึงเวลา 02.00 น. ของวันที่ 1 มกราคม 2565 มีการดำเนินการเพิ่มความเข้มด้านความปลอดภัย เน้นย้ำการป้องกันอุบัติเหตุบริเวณจุดตัดทางรถไฟกับถนน และดำเนินการตามมมาตรการป้องกันการแพร่ระบาดของโรคติดเชื้อไวรัสโคโรนาสายพันธุ์ใหม่ (COVID-19)

ที่มา : https://www.thaigov.go.th/news/contents/details/49999