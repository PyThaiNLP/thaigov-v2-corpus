รัฐบาลไทย-ข่าวทำเนียบรัฐบาล-รมว.เฮ้ง ห่วงใยคนไทยถูกจับในมาเลเซีย สั่งการทูตแรงงานช่วยเหลือ 'ปลัดแรงงาน' กำชับหน่วยงานในสังกัดลงพื้นที่เยี่ยมบ้านญาติ


วันเสาร์ที่ 6 พฤศจิกายน 2564
พิมพ์
รมว.เฮ้ง ห่วงใยคนไทยถูกจับในมาเลเซีย สั่งการทูตแรงงานช่วยเหลือ 'ปลัดแรงงาน' กำชับหน่วยงานในสังกัดลงพื้นที่เยี่ยมบ้านญาติ
รมว.เฮ้ง ห่วงใยคนไทยถูกจับในมาเลเซีย สั่งการทูตแรงงานช่วยเหลือ 'ปลัดแรงงาน' กำชับหน่วยงานในสังกัดลงพื้นที่เยี่ยมบ้านญาติ
นายสุชาติ ชมกลิ่น รัฐมนตรีว่าการกระทรวงแรงงาน เปิดเผยว่า ตามที่ปรากฏเป็นข่าวหนังสือพิมพ์ไทยรัฐ คอลัมน์สารพันปัญหากรณี นายชาติ นุชนาด อยู่บ้านเลขที่ 11 หมู่ที่ 1 ตำบลเมืองฝ้าย อำเภอหนองหงส์ จังหวัดบุรีรัมย์ ได้รับความเดือดร้อน จากการที่นางสาวสุรีมาศ นุชนาค กับนางสาวกัลยา กลั่นประโคน หลานสาวได้เดินทางไปทำงานนวดแผนไทยที่ประเทศมาเลเซีย ต่อมาได้ถูกทางการประเทศมาเลเซียจับกุมตัวเป็นเวลาร่วม 1 เดือนเศษนั้น
นายสุชาติ กล่าวต่อว่า รัฐบาลและกระทรวงแรงงานมีความห่วงใยพร้อมให้การช่วยเหลืออย่างเต็มที่ ผมจึงได้สั่งการให้ นางเรืองรัตน์ อดิการิ อัครราชทูตที่ปรึกษา (ฝ่ายแรงงาน) สำนักงานแรงงานในมาเลเซีย เร่งประสานให้ความช่วยเหลือในทันที ส่วนที่บ้านของแรงงานไทยท่านปลัดกระทรวงแรงงานได้สั่งการให้แรงงานจังหวัดและจัดหางานจังหวัดบุรีรัมย์ ลงพื้นที่ตรวจสอบข้อเท็จจริงและแจ้งให้ทราบ ซึ่งได้รับทราบข้อเท็จจริงจากนายชาติฯ (บิดา) ว่า นางสาวสุรีมาศ วังคะพันธุ์ (นุชนาด) และนางสาวกัลยาฯ เดินทางไปทำงานนวดแผนไทยที่กรุงกัวลาลัมเปอร์ กับบริษัทนายจ้างไม่ทราบชื่อ โดยการชักนำจากเพื่อนซึ่งทำงานนวดแผนไทยอยู่ที่ประเทศมาเลเซีย เมื่อวันที่ 8 ก.ย. 64 นางสาวสุรีมาศฯ  นางสาวกัลยาฯ และแรงงานไทยอีก 2 คนถูกทางการมาเลเซียจับกุมตัวข้อหาอยู่เกินระยะเวลาอนุญาต (overstay)  ต่อมาวันที่ 2 พ.ย. 64 นางสาวสุรีมาศฯ และเพื่อนแรงงานไทยอีก 2 คน ได้รับการปล่อยตัวโดยนายจ้างเป็นผู้ประกันตัว ส่วน น.ส.กัลยาฯ อยู่ระหว่างรอการส่งตัวขึ้นศาลเพื่อดำเนินคดี น.ส.สุรีมาศฯ และน.ส.กัลยาฯ มีความประสงค์ที่จะให้ทางการไทยช่วยเหลือในการดำเนินการส่งตัวกลับประเทศไทย
ด้าน นายบุญชอบ สุทธมนัสวงษ์ ปลัดกระทรวงแรงงาน ได้สั่งการให้หน่วยงานในสังกัดกระทรวงแรงงานจังหวัดบุรีรัมย์ ซึ่งเป็นพื้นที่ภูมิลำเนาของแรงงานไทย ลงพื้นที่ไปเยี่ยมบ้านของแรงงานไทยเพื่อให้ความช่วยเหลือและแจ้งข้อมูลสิทธิประโยชน์ของแรงงานไทยในต่างประเทศตามกฎหมายแก่ญาติพี่น้องและครอบครัวของแรงงานไทยได้รับทราบในทันที และจากการพูดคุยกับญาติพี่น้อง พบว่า กรณีดังกล่าว มีคนถูกจับร่วมกัน 5 คน เมื่อวันที่ 8 กันยายนที่ผ่านมาสาเหตุที่เดินทางไปทำงานในครั้งนี้เนื่องจากการชักชวนของญาติซึ่งเป็นคนแถวบ้าน โดยก่อนหน้านี้นางสาวสุรีมาตรฯ เคยทำงานที่จังหวัดปทุมธานี มีลูก 3 คน ไปทำงานด้วยวีซ่าท่องเที่ยวและเมื่อวันที่ 2 พฤศจิกายนที่ผ่านมา นายจ้างได้ประกันตัวนางสาวสุรีมาตรแล้ว และจะไปประกันตัวนางสาวกัลยาอีกใน 1-2 วันข้างหน้า ส่วนเหตุผลที่เดินทางไปทำงานเนื่องจากนางสาวสุรีมาตรและนางสาวกัลยา ซึ่งแต่ละคนมีบุตร 3 คน จึงตัดสินใจหางานทำหาเงินเพื่อมาแบ่งเบาภาระทางบ้าน
ทั้งนี้ ขอให้ผู้ที่ประสงค์จะเดินทางไปทำงานในต่างประเทศ ไปทำงานอย่างถูกวิธี จะได้รับการคุ้มครองตามกฎหมาย ทั้งค่าจ้างที่เหมาะสม และยังได้รับการดูแลที่ดีตามสิทธิที่พึงมีด้วย
สามารถสอบถามรายละเอียดเพิ่มเติมได้ที่ สำนักงานจัดหางานจังหวัดทุกจังหวัด สำนักงานจัดหางานกรุงเทพมหานครพื้นที่ 1 -10 หรือสายด่วนกระทรวงแรงงาน 1506 กด 2 กรมการจัดหางาน
+++++++++++++++++++
กองเผยแพร่และประชาสัมพันธ์
6 พฤศจิกายน 2564

ที่มา : https://www.thaigov.go.th/news/contents/details/47900