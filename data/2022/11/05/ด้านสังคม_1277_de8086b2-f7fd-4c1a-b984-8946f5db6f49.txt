รัฐบาลไทย-ข่าวทำเนียบรัฐบาล-สธ. รับมอบรถพยาบาลฉุกเฉิน จากมูลนิธิเอื้อรดี ส่งให้โรงพยาบาล 5 แห่ง


วันพุธที่ 2 มีนาคม 2565
สธ. รับมอบรถพยาบาลฉุกเฉิน จากมูลนิธิเอื้อรดี ส่งให้โรงพยาบาล 5 แห่ง
กระทรวงสาธารณสุข รับมอบรถพยาบาลฉุกเฉิน พร้อมอุปกรณ์ช่วยชีวิต จำนวน 5 คัน มูลค่ากว่า 10.5 ล้านบาท จากมูลนิธิเอื้อรดี เพื่อสนับสนุนภารกิจด้านสาธารณสุขในการรับส่งต่อผู้ป่วยของโรงพยาบาลในสังกัด 5 แห่ง
วันนี้ (2 มีนาคม 2565) ที่กระทรวงสาธารณสุข  นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข พร้อมด้วยดร.สาธิต ปิตุเตชะ รัฐมนตรีช่วยว่าการกระทรวงสาธารณสุข นายแพทย์เกียรติภูมิ วงศ์รจิต ปลัดกระทรวง และคณะผู้บริหาร ร่วมพิธีรับมอบรถพยาบาลฉุกเฉินจำนวน 5 คัน คันละ 2,109,000 บาท รวมมูลค่า 10,545,000 บาท จาก ศ.พิเศษ หิรัญ รดีศรี ประธานกรรมการมูลนิธิเอื้อรดี คุณนงเยาว์ รดีศรี และครอบครัว
นายอนุทิน กล่าวว่า กระทรวงสาธารณสุขได้รับการสนับสนุนจากภาคเอกชนในการดำเนินงานเพื่อประโยชน์ของประชาชนอย่างต่อเนื่อง ทั้งการบริจาคเป็นเงิน สิ่งของ ครุภัณฑ์ อุปกรณ์ทางการแพทย์ สำหรับรถพยาบาลฉุกเฉินพร้อมอุปกรณ์ จำนวน 5 คัน ที่มูลนิธิเอื้อรดีบริจาคในวันนี้ มีความประสงค์ให้ใช้ในการดูแลผู้ป่วยและบำเพ็ญสาธารณประโยชน์ของโรงพยาบาลในพื้นที่ห่างไกล จำนวน 5 แห่ง ได้แก่ โรงพยาบาลแม่ฟ้าหลวง
จ.เชียงราย โรงพยาบาลบ้านแพง จ.นครพนม โรงพยาบาลวังสมบูรณ์ จ.สระแก้ว โรงพยาบาลแม่ระมาด จ.ตาก และโรงพยาบาลเบตง จ.ยะลา โดยเป็นรถพยาบาลฉุกเฉินขนาดใหญ่ มีโครงสร้างแข็งแรง ภายในรถมีเครื่องมือและอุปกรณ์ช่วยชีวิตต่างๆ ที่ทันสมัย ได้มาตรฐาน อาทิ เตียงเข็นผู้ป่วย, เครื่องวัดชีพจร, เครื่องกระตุ้นหัวใจ, เครื่องวัดความดันโลหิต, เครื่องให้ออกซิเจน เป็นต้น พร้อมนำไปใช้ปฏิบัติภารกิจรับส่งต่อผู้ป่วยได้ทันที
“กระทรวงสาธารณสุข ต้องขอขอบคุณผู้บริจาคที่เห็นถึงความสำคัญในการส่งต่อผู้ป่วยให้ได้รับการดูแลรักษาที่รวดเร็วทันท่วงที ซึ่งการมีรถพยาบาลที่มีสมมรรถนะสูง ยังเป็นการสร้างความมั่นใจให้กับผู้ปฏิบัติงานในการส่งต่อผู้ป่วยด้วย” นายอนุทินกล่าว
************************************** 2 มีนาคม 2565

ที่มา : https://www.thaigov.go.th/news/contents/details/52115