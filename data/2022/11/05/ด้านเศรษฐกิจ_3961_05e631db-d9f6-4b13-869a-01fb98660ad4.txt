รัฐบาลไทย-ข่าวทำเนียบรัฐบาล-สำนักงานสลากฯ พร้อม 2 มิถุนายน นี้ เริ่มขายสลากกว่า 5 ล้านฉบับผ่านแอพเป๋าตัง ในขณะที่จุดจำหน่ายสลาก 80 ใกล้ครบทุกภูมิภาค


วันจันทร์ที่ 30 พฤษภาคม 2565
พิมพ์
สำนักงานสลากฯ พร้อม 2 มิถุนายน นี้ เริ่มขายสลากกว่า 5 ล้านฉบับผ่านแอพเป๋าตัง ในขณะที่จุดจำหน่ายสลาก 80 ใกล้ครบทุกภูมิภาค
สำนักงานสลากกินแบ่งรัฐบาล ร่วมกันแถลงความคืบหน้ามาตรการต่างๆ ในการแก้ไขปัญหาการจำหน่ายสลากเกินราคา และความพร้อมของการจำหน่ายสลากผ่านแพลตฟอร์ของสำนักงานสลากกินแบ่งรัฐบาล ซื้อขายด้วยแอพเป๋าตังและถุงเงิน
วันนี้ (30 พฤษภาคม 2565) เวลา 15.00 น.ที่ห้องประชุมอเนกประสงค์ ชั้น 3 สำนักงานสลากกินแบ่งรัฐบาล นายลวรณ แสงสนิท ประธานกรรมการสลากกินแบ่งรัฐบาล นายธนวรรธน์ พลวิชัย กรรมการและโฆษกคณะกรรมการ พร้อมด้วย พันโท หนุน ศันสนาคม ผู้อำนวยการสำนักงานสลากกินแบ่งรัฐบาล ร่วมกันแถลงความคืบหน้ามาตรการต่างๆ ในการแก้ไขปัญหาการจำหน่ายสลากเกินราคา และความพร้อมของการจำหน่ายสลากผ่านแพลตฟอร์ของสำนักงานสลากกินแบ่งรัฐบาล ซื้อขายด้วยแอพเป๋าตังและถุงเงิน
นายลวรณ แสงสนิท ประธานกรรมการสลากกินแบ่งรัฐบาล กล่าวว่า ขณะนี้ การพัฒนาระบบการจำหน่ายสลากผ่านแพลตฟอร์มสำนักงานสลากกินแบ่งรัฐบาล หรือ สลากดิจิทัล มีความพร้อมเปิดให้บริการแก่ประชาชนได้ซื้อสลากในราคา 80 บาทแล้ว ตั้งแต่วันที่ 2 มิถุนายนนี้ เวลา 06.00 น. เป็นต้นไป โดยในวันนี้ สำนักงานสลากฯ ร่วมกับธนาคารกรุงไทย ได้จัดทำภาพเคลื่อนไหวอธิบายขั้นตอน และวิธีการซื้อขายให้ประชาชนเข้าใจ สำหรับการจำหน่ายสลากผ่านแพลตฟอร์มของสำนักงานสลากฯ นี้ เป็นการนำสลากแบบเดิม ที่ยังคงมีการพิมพ์สลากออกมาก่อน มาสแกนแล้วนำเข้าแพลตฟอร์ม เพื่อเป็นการเพิ่มช่องทางในการจำหน่าย ตัวสลากยังเป็นสลากของตัวแทนจำหน่ายสลากดิจิทัล ซึ่งทำสัญญากับสำนักงานสลากฯ  รวมถึงการออกรางวัลและการขึ้นเงินรางวัลยังคงเป็นแบบเดิมทุกประการ  โครงการนี้ จะทำให้ผู้ซื้อสามารถหาซื้อสลาก 80 บาทได้  และสลากเป็นกรรมสิทธิ์ของผู้ซื้อ  ไม่สามารถเปลี่ยนมือ หรือถูกแอบอ้างได้  และยังเป็นการช่วยส่งเสริมอาชีพ ส่งเสริมรายได้ ให้กับพ่อแม่พี่น้องตัวแทนรายย่อยที่นำสลากมาขายในแพลตฟอร์มอีกด้วย ในส่วนของผู้ขาย ก็มีช่องทางการจำหน่ายที่สะดวก มีอัตราการมองเห็นกว้างขวาง จำหน่ายได้มากขึ้นและ ไม่ต้องเสียค่าใช้จ่ายใดๆ ขณะนี้ มีตัวแทนจำหน่ายสลากดิจิทัล จำนวน 10,258 ราย ในเบื้องต้นจะมีสลากจำหน่ายผ่านแพลตฟอร์มการจำหน่ายสลากของสำนักงานฯ ไม่น้อยกว่า 5,279,500 ฉบับ
สำหรับโครงการสลาก 80 ซึ่งเป็นจุดจำหน่ายสลากที่มุ่งหมายให้มีการกระจายไปทุกจังหวัดทั่วทุกภูมิภาคของประเทศ เพื่อให้ประชาชนสามารถหาซื้อสลากในราคา 80 บาท ผ่านแอพเป๋าตังและถุงเงินนั้น ขณะนี้เป็นที่รู้จักและได้รับการตอบรับจากประชาชนผู้ซื้อดีขึ้นมาก ปัจจุบัน มีทั้งหมด 362 จุด ในกรุงเทพมหานคร ภาคกลาง ภาคตะวันออก และภาคตะวันออกเฉียงเหนือ  ส่วนที่ภาคเหนือ และภาคใต้ เพิ่งทำสัญญาเสร็จเรียบร้อย คาดว่าจำหน่ายได้ครบทุกจังหวัดทั่วประเทศ ในงวด 1 กรกฎาคม 2565 และในส่วนของโครงการลงทะเบียนผู้ซื้อจองล่วงหน้านั้น ขณะนี้ยังอยู่ระหว่างตรวจสอบคุณสมบัติให้ครบถ้วนต่อไป ประธานกรรมการสลากกินแบ่งรัฐบาล กล่าวในตอนท้าย

ที่มา : https://www.thaigov.go.th/news/contents/details/55181