รัฐบาลไทย-ข่าวทำเนียบรัฐบาล-ดร.สาธิต ชวนชาวจังหวัดจันทบุรี ตรวจคัดกรองไวรัสตับอักเสบบี ลดการเกิดมะเร็งตับ


วันศุกร์ที่ 19 สิงหาคม 2565
ดร.สาธิต ชวนชาวจังหวัดจันทบุรี ตรวจคัดกรองไวรัสตับอักเสบบี ลดการเกิดมะเร็งตับ
รัฐมนตรีช่วยว่าการกระทรวงสาธารณสุข เปิด “โครงการภารกิจพิชิตโรคตับจังหวัดจันทบุรี” จัดชุดตรวจ 12,000 ชุด คัดกรองไวรัสตับอักเสบบีให้กับประชาชน พร้อมชวนชาวจันทบุรี อายุ 30 ปีขึ้นไป เข้ารับการตรวจฟรีที่โรงพยาบาลชุมชน รพ.สต.ใกล้บ้าน
รัฐมนตรีช่วยว่าการกระทรวงสาธารณสุข เปิด “โครงการภารกิจพิชิตโรคตับจังหวัดจันทบุรี” จัดชุดตรวจ 12,000 ชุด คัดกรองไวรัสตับอักเสบบีให้กับประชาชน พร้อมชวนชาวจันทบุรี อายุ 30 ปีขึ้นไป เข้ารับการตรวจฟรีที่โรงพยาบาลชุมชน รพ.สต.ใกล้บ้าน เพื่อให้ผู้ป่วยติดเชื้อไวรัสตับอักเสบบีได้รับการรักษาที่รวดเร็ว ค้นพบโรคมะเร็งตับระยะต้นเร็วขึ้นและมีโอกาสหายจากโรคมากขึ้น
วันนี้ (19 สิงหาคม 2565) ที่ โรงพยาบาลขลุง จ.จันทบุรี ดร.สาธิต ปิตุเตชะ รัฐมนตรีช่วยว่าการกระทรวงสาธารณสุข พร้อมด้วย ผู้บริหารกระทรวงสาธารณสุข เปิด “โครงการภารกิจพิชิตโรคตับจังหวัดจันทบุรี” และกล่าวว่า โรคมะเร็งตับพบมากเป็น 3 อันดับแรก ของจังหวัดจันบุรี โดยพบมากที่สุดในเพศชาย จากข้อมูลศูนย์ความเชี่ยวชาญระดับสูงด้านมะเร็ง โรงพยาบาลพระปกเกล้า จ.จันทบุรี พบว่า สาเหตุหลักเกิดจากไวรัสตับอักเสบบี, ซี และโรคตับแข็ง วิธีการป้องกันที่ดีที่สุดคือการรักษาไวรัสตับอักเสบก่อนที่จะเกิดมะเร็งตับและมะเร็งเนื้อตับ ซึ่งพบเป็นมะเร็งตับระยะต้นที่สามารถเบิกค่ารักษาและมีโอกาสหายขาด เพียง 25% เท่านั้น อีก 75% พบเป็นระยะลุกลามแล้ว รักษาหายขาดได้ยาก และไม่สามารถเบิกค่ารักษาได้ โรงพยาบาลพระปกเกล้าจึงจัดโครงการภารกิจพิชิตโรคตับจังหวัดจันทบุรี และ พระปกเกล้า อีซี ลิเวอร์ คลินิก เพื่อให้ผู้ป่วยไวรัสตับอักเสบบีเข้าถึงการรักษาได้ง่ายขึ้น ลดระยะเวลารอคอยจาก 4 เดือน เป็น 4 สัปดาห์ และลดระยะเวลาพบโรคมะเร็งตับจาก 6 เดือน เป็น 6 สัปดาห์ ทำให้ผู้ป่วยมีโอกาสหายจากทั้ง 2 โรคได้มากขึ้น
ดร.สาธิตกล่าวต่อว่า โครงการภารกิจพิชิตโรคตับจังหวัดจันทบุรี ได้รับการสนับสนุนชุดตรวจจากศูนย์เชี่ยวชาญเฉพาะทางด้านโรคตับอักเสบและมะเร็งตับ คณะแพทยศาสตร์ จุฬาลงกรณ์มหาวิทยาลัย และ โรช ไดแอกโนสติกส์ (ประเทศไทย) จำนวน 12,000  ชุด กระจายไปยังทุกอำเภอในจังหวัดจันทบุรี เพื่อตรวจคัดกรองประชาชนกลุ่มเสี่ยงที่มีอายุ 30 ปีขึ้นไป ได้แก่ ผู้สูงอายุ มีประวัติการป่วยด้วยโรคไวรัสตับอักเสบในครอบครัว รวมถึง อสม. ตั้งแต่ 27 กรกฎาคม 2565 ภาพรวมพบผลบวก 4-5% จึงขอเชิญชวนชาวจังหวัดจันทบุรี ที่อายุ 30 ปีขึ้นไป เข้ารับการตรวจคัดกรองไวรัสตับอักเสบบี ที่โรงพยาบาลชุมชน และรพ.สต.ใกล้บ้าน โดยไม่เสียค่าใช้จ่าย หากพบผลผิดปกติจะส่งต่อโรงพยาบาลพระปกเกล้าเพื่อตรวจวินิจฉัยเพิ่มเติมและให้ยาต้านไวรัสเพื่อรักษา หรือหากพบโรคมะเร็งตับระยะต้น จะมีโอกาสรักษาหายขาดได้
************************************ 19 สิงหาคม 2565

ที่มา : https://www.thaigov.go.th/news/contents/details/58229