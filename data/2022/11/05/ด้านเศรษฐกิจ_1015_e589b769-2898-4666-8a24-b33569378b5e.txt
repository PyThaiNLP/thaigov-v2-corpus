รัฐบาลไทย-ข่าวทำเนียบรัฐบาล-รมช.มนัญญา Kick off ส่งเสริมปลูกฟ้าทะลายโจร จ.พิษณุโลก มอบกล้าพันธุ์ให้สหกรณ์และประชาชนที่จองผ่านออนไลน์


วันศุกร์ที่ 24 กันยายน 2564
รมช.มนัญญา Kick off ส่งเสริมปลูกฟ้าทะลายโจร จ.พิษณุโลก มอบกล้าพันธุ์ให้สหกรณ์และประชาชนที่จองผ่านออนไลน์
รมช.มนัญญา Kick off ส่งเสริมปลูกฟ้าทะลายโจร จ.พิษณุโลก มอบกล้าพันธุ์ให้สหกรณ์และประชาชนที่จองผ่านออนไลน์
พร้อมเป็นสักขีพยาน MOU รับซื้อฟ้าทะลายโจรระหว่างสหกรณ์-กลุ่มวิสาหกิจชุมชน
นางสาวมนัญญา ไทยเศรษฐ์ รัฐมนตรีช่วยว่าการกระทรวงเกษตรละสหกรณ์ กล่าวภายหลังเป็นประธานเปิดงาน Kick Off โครงการส่งเสริมการปลูกพืชสมุนไพร (ฟ้าทะลายโจร) สู้ภัยโควิด-19 ของสมาชิกสหกรณ์ในจังหวัดพิษณุโลก ณ แปลงปลูกฟ้าทะลายโจรของสมาชิกสหกรณ์วัดจันทร์ จำกัด ตำบลวังนำคู้ อำเภอเมือง จังหวัดพิษณุโลก โดยมี นายรณชัย จิตรวิเศษ ผู้ว่าราชการจังหวัดพิษณุโลก นายวิศิษฐ์ ศรีสุวรรณ์ อธิบดีกรมส่งเสริมสหกรณ์ นายสมบัติ ตงเต๊า รองอธิบดีกรมวิชาการเกษตร หัวหน้าส่วนราชการที่เกี่ยวข้อง และเกษตรกร เข้าร่วม ว่า โครงการดังกล่าว มีวัตถุประสงค์เพื่อส่งเสริมการปลูกฟ้าทะลายโจรให้เป็นพืชเศรษฐกิจ ที่สร้างรายได้ให้กับเกษตรกรสมาชิกของสหกรณ์ ซึ่งจะเป็นโอกาสให้กับสหกรณ์ในการต่อยอด ขยายผลการส่งเสริมและเพิ่มพื้นที่ปลูกให้กับสมาชิกสหกรณ์รายอื่นๆ เป็นการรักษาเสถียรภาพด้านปริมาณ และราคาให้เกิดความสมดุล ส่งเสริมให้ประชาชนใช้พืชสมุนไพรไทยเป็นทางเลือกในการบำบัด ควบคุม และรักษาโรคเพิ่มขึ้น โดย จ.พิษณุโลก มีสหกรณ์เข้าร่วมโครงการฯ จำนวน 2 สหกรณ์ พื้นที่ปลูกรวม 10 ไร่ สมาชิกสหกรณ์เข้าร่วมโครงการ 40 คน ได้แก่ สหกรณ์วัดจันทร์ จำกัด อ.เมือง จ.พิษณุโลก พื้นที่ปลูก 5 ไร่ และสหกรณ์นิคมพันชาลี จำกัด อ.วังทอง พื้นที่ปลูก 5 ไร่ ซึ่งจะมีการขยายผลในปีต่อไปหากผู้รับซื้อมีความต้องการฟ้าทะลายโจรในปริมาณที่เพิ่มขึ้น โดยได้รับการสนับสนุนต้นกล้าพันธุ์ฟ้าทะลายโจรจากกรมวิชาการเกษตร สหกรณ์ละ 40,000 ต้น รวมทั้งหมด 80,000 ต้น
โอกาสนี้ รมช.มนัญญา ได้มอบกล้าพันธุ์ฟ้าทะลายโจรให้กับผู้แทนสหกรณ์ที่เข้าร่วมโครงการ และผู้แทนประชาชนที่ลงทะเบียนจองผ่านเว็บไซต์กรมวิชาการเกษตร ซึ่ง จ.พิษณุโลกมีผู้ลงทะเบียนจำนวนทั้งสิ้น 423 ราย และร่วมเป็นสักขีพยานในการลงนามบันทึกข้อตกลงความร่วมมือรับซื้อฟ้าทะลายโจร ระหว่าง สหกรณ์วัดจันทร์ จำกัด และสหกรณ์นิคมพันชาลี จำกัด กับกลุ่มวิสาหกิจชุมชนปลูกและแปรรูปสมุนไพรทับยายเชียง จากนั้นร่วมปลูกฟ้าทะลายโจรร่วมกับผู้บริหาร หัวหน้าส่วนราชการ ตลอดจนเยี่ยมชมนิทรรศการการผลิตสมุนไพรฟ้าทะลายโจรของสำนักวิจัยและพัฒนาการเกษตรเขต 2 จังหวัดพิษณุโลก
ทั้งนี้ กระทรวงเกษตรและสหกรณ์ ได้มีนโยบายขับเคลื่อนการปลูกพืชสมุนไพรฟ้าทะลายโจร เพื่อป้อนเป็นวัตถุดิบให้กับผู้ผลิตยาฟ้าทะลายโจรเป็นยาต้านไวรัสโควิด-19 และได้มอบให้กรมส่งเสริมสหกรณ์ ดำเนินโครงการส่งเสริมการปลูกฟ้าทะลายโจรในสถาบันเกษตรกร ซึ่งกรมวิชาการเกษตร จะสนับสนุนกล้าพันธุ์ที่มีสารแอนโดรกราโฟไลค์สูง ให้กับสหกรณ์ที่เข้าร่วมโครงการ ซึ่งผลที่ได้รับจะทำให้เกษตรกรมีรายได้เพิ่มขึ้น และอนาคตอาจจะกลายเป็นพืชเศรษฐกิจตัวใหม่ โดยในปี 2564 กรมส่งเสริมสหกรณ์ได้กำหนดเป้าหมายดำเนินการจำนวน 11 จังหวัด 21 สหกรณ์ พื้นที่ดำเนินการ 98 ไร่ ปี 2565  เป้าหมายจำนวน 400 ไร่ ในพื้นที่ครอบคลุมทุกภูมิภาคของประเทศ และมีแผนส่งมอบต้นกล้าฟ้าทะลายโจรในปี 2564 เดือนสิงหาคม - กันยายน รวมทั้งสิ้น 828,500 ต้น แบ่งเป็น พันธุ์พิจิตร 4-4 จำนวน 160,040 ต้น พันธุ์พิษณุโลก 5-4 จำนวน 108,540 ต้น พันธุ์พื้นเมือง จำนวน 559,920 ต้น โดยจะมีการบูรณาการทำงานร่วมกันระหว่างกระทรวงเกษตรและสหกรณ์ และสถาบันเกษตรกร เพื่อส่งเสริมให้สมาชิกสหกรณ์ปลูกฟ้าทะลายโจรเพื่อแปรรูปป้อนเข้าสู่ตลาด โดยได้กำหนดวิธีการดำเนินงานตั้งแต่ต้นน้ำ กลางน้ำ และปลายน้ำ
“กระทรวงเกษตรฯ จะเร่งขับเคลื่อนโครงการส่งเสริมการปลูกฟ้าทะลายโจร ให้ครอบคลุมทุกจังหวัดที่มีความพร้อมของสหกรณ์ ตลอดจนสภาพดิน น้ำ ซึ่ง จ.พิษณุโลกมีความสมบูรณ์ทั้งต้นน้ำ กลางน้ำ และปลายน้ำ โดยวันนี้ได้มีการลงนาม mou ระหว่างผู้ซื้อและผู้ขาย เพื่อส่งวัตถุดิบให้กับกรมการแพทย์แผนไทยและแพทย์ทางเลือก หากสามารถทำได้ดีผลเป็นที่น่าพอใจ อนาคตจะขยายไปปลูกสมุนไพรปลอดสารพิษสำคัญตัวอื่น ๆ ต่อไป เพื่อส่งออกสร้างรายได้ และใช้เทคโนโลยีผสมผสานโดยการสร้างเกษตรกรรุ่นใหม่ตามโครงการนำลูกหลานเกษตรกรกลับบ้านสานต่ออาชีพการเกษตร” รมช.มนัญญา กล่าว

ที่มา : https://www.thaigov.go.th/news/contents/details/46169