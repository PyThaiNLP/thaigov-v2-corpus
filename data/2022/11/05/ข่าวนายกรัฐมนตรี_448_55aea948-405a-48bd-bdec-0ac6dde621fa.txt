รัฐบาลไทย-ข่าวทำเนียบรัฐบาล-นายกฯ ย้ำการแก้ปัญหาเศรษฐกิจในภูมิภาคในช่วงการรับประทานอาหารค่ำซึ่งประธานาธิบดีแห่งสหรัฐอเมริกาเป็นเจ้าภาพ


วันศุกร์ที่ 13 พฤษภาคม 2565
นายกฯ ย้ำการแก้ปัญหาเศรษฐกิจในภูมิภาคในช่วงการรับประทานอาหารค่ำซึ่งประธานาธิบดีแห่งสหรัฐอเมริกาเป็นเจ้าภาพ
นายกฯ ย้ำการแก้ปัญหาเศรษฐกิจในภูมิภาคในช่วงการรับประทานอาหารค่ำซึ่งประธานาธิบดีแห่งสหรัฐอเมริกาเป็นเจ้าภาพ
วันนี้ (12 พฤษภาคม 2565) เวลา 18.00 น. ณ ทำเนียบประธานาธิบดีแห่งสหรัฐอเมริกา ประธานาธิบดีแห่งสหรัฐอเมริกาเป็นเจ้าภาพงานเลี้ยงอาหารค่ำเพื่อเป็นเกียรติแก่ผู้นำอาเซียน ในโอกาสนี้ นายธนกร วังบุญคงชนะ โฆษกประจำสำนักนายกรัฐมนตรี เปิดเผยถึงสาระสำคัญที่พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ได้กล่าวกับประธานาธิบดีสหรัฐฯ และผู้นำประเทศสมาชิกอาเซียนอื่นๆ ดังนี้
นายกรัฐมนตรีขอบคุณประธานาธิบดีสหรัฐฯ ที่เป็นเจ้าภาพจัดการประชุมสุดยอดอาเซียน-สหรัฐ และการเลี้ยงอาหารค่ำในวันนี้ นายกรัฐมนตรีเห็นว่าประเทศสมาชิกอาเซียนมีความเป็นหนึ่งเดียว (solidarity) มาโดยตลอด ในฐานะสมาชิกอาเซียนไทยยินดีที่สหรัฐฯ กลับมาให้ความสำคัญ และมีปฏิสัมพันธ์กับภูมิภาคอาเซียนอีกครั้ง และเชื่อมั่นว่าวันนี้เป็นโอกาสที่ดีที่จะมีการหารือร่วมกันในทุกมิติ
ในส่วนของ มิติความมั่นคง เรามีความร่วมมือที่ดี และความเข้าใจซึ่งกันและกันอยู่แล้ว ซึ่งไทยยึดมั่นหลักการอธิปไตยมาโดยตลอด ซึ่งนายกรัฐมนตรีได้เน้นย้ำว่าอาเซียนและสหรัฐฯ จะต้องให้ความสำคัญความร่วมมือด้านเศรษฐกิจ โดยเฉพาะการบรรเทาผลกระทบด้านเศรษฐกิจต่อประชาชน จากสถานการณ์ในเวทีโลก อาทิ ราคาพลังงานที่สูงขึ้น ภาวะเงินเฟ้อ และผลกระทบอื่น ๆ
ดังนั้น ควรเริ่มหารือในแนวทางการแก้ปัญหาเศรษฐกิจแห่งอนาคตร่วมกัน รวมทั้งร่วมผลักดันการให้ความช่วยเหลือด้านมนุษยธรรมตั้งแต่วันนี้

ที่มา : https://www.thaigov.go.th/news/contents/details/54558