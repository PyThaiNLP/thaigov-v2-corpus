รัฐบาลไทย-ข่าวทำเนียบรัฐบาล-รัฐหนุน “ผู้ประกอบการไทย” ใช้ประโยชน์จาก RCEP ให้เต็มที่ เพิ่มโอกาสส่งออกสินค้าไปประเทศสมาชิก


วันจันทร์ที่ 22 สิงหาคม 2565
รัฐหนุน “ผู้ประกอบการไทย” ใช้ประโยชน์จาก RCEP ให้เต็มที่ เพิ่มโอกาสส่งออกสินค้าไปประเทศสมาชิก
.....
พล.อ.ประยุทธ์ จันทร์โอชา นายกรัฐมนตรี และ รมว.กลาโหม รับทราบและพอใจหลังจาก ก.พาณิชย์ เผยข้อมูลว่าตั้งแต่ 1 ม.ค. 65 ที่ผ่านมา ซึ่งเป็นวันแรกที่กรอบความตกลงหุ้นส่วนทางเศรษฐกิจระดับภูมิภาค (Regional Comprehensive Economic Partnership Agreement: RCEP) มีผลบังคับใช้นั้น การค้าระหว่างไทยกับประเทศสมาชิกในช่วงครึ่งปีแรก (ม.ค. - มิ.ย. 65) มีมูลค่ารวม 169,041 ล้านดอลลาร์สหรัฐ เพิ่มขึ้น 13% จากช่วงเดียวกันของปีก่อน
.
โดยไทยได้ส่งออกไปยังประเทศสมาชิก RCEP ก่อให้เกิดมูลค่ารวม 78,172 ล้านดอลลาร์สหรัฐ เพิ่มขึ้น 9% มีตลาดส่งออกสำคัญที่สามารถขยายตัวได้อีก เช่น อาเซียน จีน ญี่ปุ่น และเกาหลีใต้ เป็นต้น
.
จากรายงานตัวเลขชี้ให้เห็นว่า ทุกกลุ่มประเภทสินค้าได้รับประโยชน์จากข้อตกลงนี้ มีการส่งออกไปตลาด RCEP เพิ่มขึ้น เช่น น้ำตาลทราย (+145%) ผลไม้กระป๋องและแปรรูป (+19%) ผลิตภัณฑ์ข้าวสาลีและอาหารสำเร็จรูป (+10%) และอาหารสัตว์เลี้ยง (+9%) ผลิตภัณฑ์มันสำปะหลัง (+24%) ข้าว (+12%)
.
นายกฯ สนับสนุนให้ผู้ประกอบการไทยใช้ประโยชน์จาก RCEP อย่างเต็มที่ และควรเร่งศึกษาทำความเข้าใจกฎเกณฑ์ทางการค้า อัตราภาษีศุลกากร กฎถิ่นกำเนิดสินค้า ตลอดจนวางแผนธุรกิจพร้อมพัฒนาสินค้าให้สามารถตอบโจทย์ผู้บริโภคในตลาด RCEP
.
ผู้สนใจสามารถสอบถามเพิ่มเติมได้ที่
.
-สำนักบริการการค้าต่างประเทศ โทร. 0 2547 4830 และ 0 2547 4838
-เว็บไซต์กรมการค้าต่างประเทศ www.dft.go.th
-สายด่วนกรมการค้าต่างประเทศ 1385
.
อ่านเพิ่มเติม คลิก https://www.thaigov.go.th/news/contents/details/58265
#ไทยคู่ฟ้า #ร่วมต้านโควิด19
-------------------

ที่มา : https://www.thaigov.go.th/news/contents/details/58288