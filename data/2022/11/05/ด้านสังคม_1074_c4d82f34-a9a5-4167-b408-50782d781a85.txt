รัฐบาลไทย-ข่าวทำเนียบรัฐบาล-ดีอีเอส จับตาโอมิครอนดันข่าวปลอมสุขภาพพุ่งรอบใหม่


วันเสาร์ที่ 8 มกราคม 2565
ดีอีเอส จับตาโอมิครอนดันข่าวปลอมสุขภาพพุ่งรอบใหม่
ดีอีเอส จับตาโอมิครอนดันข่าวปลอมสุขภาพพุ่งรอบใหม่
โฆษกดีอีเอส หวั่นการแพร่ระบาดเชื้อโควิดสายพันธุ์โอมิครอน ซ้ำเติมสถานการณ์เฟคนิวส์กลุ่มข่าวสุขภาพ หลังศูนย์ต่อต้านข่าวปลอมเผยผลการมอนิเตอร์รอบ 7 วันที่ผ่านมา ข่าวปลอมเรื่องกองประชาสัมพันธ์ กทม. อัปเดตสถานที่เสี่ยงโควิด 19 จำนวน 36 แห่ง ได้รับความสนใจมากสุดในจำนวน 104 เรื่องที่เข้าหลักเกณฑ์ตรวจสอบ
นางสาวนพวรรณ หัวใจมั่น โฆษกกระทรวงดิจิทัลเพื่อเศรษฐกิจและสังคมฝ่ายการเมือง (ดีอีเอส) กล่าวว่า สรุปผลการมอนิเตอร์ และรับแจ้งข่าวปลอมประจำสัปดาห์ ระหว่างวันที่ 31 ธ.ค. 64–6 ม.ค. 65 โดยศูนย์ต่อต้านข่าวปลอม พบข้อความที่เข้ามาจำนวน 11,468,179 ข้อความ โดยจากการคัดกรองมีข้อความที่ต้องดำเนินการตรวจสอบ(Verify) ทั้งสิ้น 203 ข้อความ รวมเรื่องที่ต้องดำเนินการตรวจสอบ 104 เรื่อง
ทั้งนี้ ในภาพรวมเรื่องที่ต้องดำเนินการตรวจสอบ 104 เรื่อง โดยกลุ่มข่าวเกี่ยวกับโยบายรัฐบาล/ข่าวสารทางราชการ และกลุ่มผลิตภัณฑ์สุขภาพ วัตถุอันตราย มีจำนวนกลุ่มละ 51 เรื่อง ครองสัดส่วนเกือบ 100% ตามด้วยกลุ่มภัยพิบัติ 2 เรื่อง
สำหรับข่าวปลอมที่มีคนสนใจสูงสุด 3 อันดับแรก ได้แก่ อันดับ 1 กองประชาสัมพันธ์ กทม. อัปเดตสถานที่เสี่ยงโควิด 19 จำนวน 36 แห่ง อันดับ 2 คณะกรรมการบริหารธนาคารอิสลาม นับถือศาสนาอิสลาม 100% และบริหารโดยคนมุสลิมที่ไม่มีความรู้ด้านการเงินและการบริหาร และอันดับ 3 ใช้แผ่นอลูมิเนียมฟอยล์ห่ออาหารที่ปรุงด้วยความร้อน ก่อให้เกิดโรคอัลไซเมอร์
“จากข้อมูลดังกล่าว พบว่าข่าวปลอมเริ่มกระจายการโจมตีมุ่งสร้างความเข้าใจผิดในประเด็นที่เป็น human interest ได้ครอบคลุมหลายหมวดหมู่ข่าว ดังนั้นขอความร่วมมือประชาชน เมื่อได้รับข้อมูลผ่านโซเชียล อย่าเพิ่งหลงเชื่อในทันที ขอความร่วมมือไม่ส่ง หรือแชร์ข้อมูล แต่ควรตรวจสอบกับช่องทางสื่อสารต่างๆ ขององค์กรที่ถูกอ้างชื่อหรือแจ้งข้อมูลมายังศูนย์ต่อต้านข่าวปลอมเพื่อช่วยประสานงานกับหน่วยงานที่เกี่ยวข้องเพื่อตรวจสอบ และยืนยันข้อเท็จจริงต่อไป” นางสาวนพวรรณกล่าว
ทั้งนี้ ประชาชนสามารถติดตามและแจ้งเบาะแสข่าวปลอม ได้ผ่านช่องทางต่างๆ ของศูนย์ต่อต้านข่าวปลอมดังนี้ ไลน์ @antifakenewscenter  เว็บไซต์ https://www.antifakenewscenter.com/ ทวิตเตอร์https://twitter.com/AFNCThailand และช่องทางโทรศัพท์โทรสายด่วน GCC 1111 ต่อ 87
**********

ที่มา : https://www.thaigov.go.th/news/contents/details/50352