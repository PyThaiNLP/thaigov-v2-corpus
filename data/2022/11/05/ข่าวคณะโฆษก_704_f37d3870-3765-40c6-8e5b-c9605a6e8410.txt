รัฐบาลไทย-ข่าวทำเนียบรัฐบาล-โฆษกรัฐบาลเผย เจ้าหน้าที่ตำรวจจับกุมชายอิสราเอลติดเชื้อโควิด-19 แล้ว พร้อมนำเข้าสู่ระบบการรักษาตามขั้นตอน “นายกฯ” กำชับ ตช. สธ. ตรวจคัดกรองผู้เกี่ยวข้องใกล้ชิดด้วย ATK


วันพุธที่ 22 ธันวาคม 2564
พิมพ์
โฆษกรัฐบาลเผย เจ้าหน้าที่ตำรวจจับกุมชายอิสราเอลติดเชื้อโควิด-19 แล้ว พร้อมนำเข้าสู่ระบบการรักษาตามขั้นตอน “นายกฯ” กำชับ ตช. สธ. ตรวจคัดกรองผู้เกี่ยวข้องใกล้ชิดด้วย ATK
โฆษกรัฐบาลเผย เจ้าหน้าที่ตำรวจจับกุมชายอิสราเอลติดเชื้อโควิด-19 แล้ว พร้อมนำเข้าสู่ระบบการรักษาตามขั้นตอน “นายกฯ” กำชับ ตช. สธ. ตรวจคัดกรองผู้เกี่ยวข้องใกล้ชิดด้วย ATK  เร่งสืบสวนโรค ป้องกันเกิดคลัสเตอร์ใหม่
วันที่ 22 ธ.ค. 64 นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า กองบัญชาการตำรวจท่องเที่ยว และสถานทูตอิสราเอล ประสานและจับกุมได้แล้ว หลังชายชาวอิสราเอล ที่เดินทางเข้าประเทศไทยในรูปแบบ Test & Go ตรวจคัดกรองแบบ RT-PCR พบว่าติดเชื้อโควิด-19 แต่ปฏิเสธการเข้ารับการรักษา หลบหนีออกจากสถานที่กักตัวในกรุงเทพมหานคร  และไปยังพัทยา และจังหวัดสุราษฎร์ธานี ขณะนี้ได้เข้ามอบตัวต่อเจ้าหน้าที่ ขณะนี้ ได้ถูกนำตัวเข้าสู่ระบบขั้นตอนการรักษาที่โรงพยาบาลเกาะสมุย เรียบร้อยแล้ว นายกรัฐมนตรีและรัฐมนตรีว่าการกระทรวงกลาโหม สั่งการให้กระทรวงสาธารณสุข คณะกรรมการโรคติดต่อจังหวัด รวมถึงสำนักงานตำรวจแห่งชาติ เร่งติดตามกลุ่มเสี่ยงที่อาจสัมผัสหรือใกล้ชิดกับผู้ป่วยติดเชื้อโควิด-19 รายดังกล่าว นำตัวสืบสวนโรคด้วย ATK ในเบื้องต้น เพื่อป้องกันไม่ให้เกิดคลัสเตอร์การแพร่ระบาดในหลายพื้นที่ รวมทั้งให้มีการขยายผลเพื่อดำเนินคดีตามกฎหมาย
นายธนกร กล่าวว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม กำชับให้กระทรวงสาธารณสุข สำนักงานตำรวจแห่งชาติ รวมถึงคณะกรรมการโรคติดต่อจังหวัด รวมทั้งกรุงเทพมหานคร  เฝ้าระวังพฤติกรรมเสี่ยงของกลุ่มบุคคลต่าง ๆ รวมทั้งเร่งประชาสัมพันธ์ สร้างการรับรู้ทั้งคนไทยและชาวต่างประเทศ ให้ปฏิบัติตามมาตรการสาธารณสุข และคำแนะนำของเจ้าหน้าที่อย่างเข้มงวด นายกรัฐมนตรี ย้ำให้ทุกคนมีความรับผิดชอบทั้งต่อตนเอง ต่อสังคม และต่อส่วนร่วม เพราะการยับยั้งการแพร่ระบาดโควิด-19 ต้องอาศัยทุกคนร่วมมือกัน

ที่มา : https://www.thaigov.go.th/news/contents/details/49774