รัฐบาลไทย-ข่าวทำเนียบรัฐบาล-กษ. มุ่งดำเนินโครงการส่งเสริมและพัฒนาด้านการประมงพื้นที่แม่น้ำโขงจังหวัดอำนาจเจริญ


วันเสาร์ที่ 9 ตุลาคม 2564
กษ. มุ่งดำเนินโครงการส่งเสริมและพัฒนาด้านการประมงพื้นที่แม่น้ำโขงจังหวัดอำนาจเจริญ
กษ. มุ่งดำเนินโครงการส่งเสริมและพัฒนาด้านการประมงพื้นที่แม่น้ำโขงจังหวัดอำนาจเจริญ หวังลดผลกระทบทางระบบนิเวศ ฟื้นฟูและอนุรักษ์ทรัพยากรการเกษตรให้มีความสมดุลและยั่งยืน
ดร.เฉลิมชัย ศรีอ่อน รัฐมนตรีว่าการกระทรวงเกษตรและสหกรณ์ รับฟังปัญหาการเปลี่ยนแปลงระบบนิเวศแม่น้ำโขง และพบปะพี่น้องประชาชนในตำบลโคกสาร ณ วัดแจ่มอารมณ์ บ้านโคกสารท่า หมู่ที่ 5 ต.โคกสาร อ.ชานุมาน จ.อำนาจเจริญ ซึ่งระบบนิเวศในแม่น้ำโขงนี้ ได้รับผลกระทบในหลายด้าน ทั้งแม่น้ำโขงแห้งขอดจนเห็นเนินทราย น้ำโขงเปลี่ยนสี และน้ำขึ้น-ลง ผิดธรรมชาติ เป็นต้น กระทรวงเกษตรและสหกรณ์จึงได้มียุทธศาสตร์บริหารจัดการทรัพยากรการเกษตรและสิ่งแวดล้อมอย่างสมดุลและยั่งยืน โดยการบริหารจัดการทรัพยากรการเกษตรอย่างยั่งยืนสอดคล้องกับเป้าหมายการพัฒนาอย่างยั่งยืน (Sustainable Development Goals, SDGs) รวมทั้งการฟื้นฟูและอนุรักษ์ทรัพยากรการเกษตรให้มีความสมดุลและยั่งยืน นอกจากนี้ ยังมุ่งพัฒนาพื้นที่ดังกล่าวเป็นศูนย์กลางเศรษฐกิจของอนุภูมิภาคลุ่มแม่น้ำโขง โดยมุ่งเน้นแก้ปัญหาความยากจนและพัฒนาคุณภาพชีวิตผู้มีรายได้น้อย เพื่อลดความเหลื่อมล้ำทางสังคม และสร้างความเข้มแข็งของเศรษฐกิจภายใน ควบคู่กับการแก้ไขปัญหาด้านทรัพยากรธรรมชาติและสิ่งแวดล้อม
ทั้งนี้ กระทรวงเกษตรฯ โดยกรมประมงได้มีโครงการส่งเสริมและพัฒนาด้านการประมงพื้นที่แม่น้ำโขงจังหวัดอำนาจเจริญ มุ่งเน้นการเพิ่มผลผลิต มูลค่า และความหลากหลายของสัตว์น้ำในแม่น้ำโขงและแหล่งน้ำชุมชน อาทิ การเพาะพันธุ์ปลาประจำถิ่น และการปล่อยปลาประจำถิ่น และสัตว์น้ำมูลค่าสูงในแม่น้ำโขงและแหล่งน้ำชุมชน การสร้างทางเลือกอาชีพด้านการประมง เพิ่มขีดความสามารถด้านการเพาะเลี้ยง แปรรูป และมาตรฐานฟาร์ม GAP อาทิ การเลี้ยงสัตว์น้ำในระบบสมดุลและเป็นมิตรกับสิ่งแวดล้อม (กุ้งก้ามกราม กุ้งฝอย หอยขม ปลากินพืช พืชน้ำ) และการแปรรูปสัตว์น้ำเพื่อเพิ่มมูลค่า เป็นต้น รวมถึงการสร้างจิตสำนึกในการอนุรักษ์ทรัพยากรประมง

ที่มา : https://www.thaigov.go.th/news/contents/details/46783