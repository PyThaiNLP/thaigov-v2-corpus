รัฐบาลไทย-ข่าวทำเนียบรัฐบาล-การรถไฟฟ้าขนส่งมวลชนแห่งประเทศไทย ต้อนรับวันเด็กแห่งชาติ ปี 2565 ชวนน้อง ๆ บอกเล่าวิธีใช้ชีวิตอย่างมีความสุขในสถานการณ์ COVID-19


วันศุกร์ที่ 24 ธันวาคม 2564
การรถไฟฟ้าขนส่งมวลชนแห่งประเทศไทย ต้อนรับวันเด็กแห่งชาติ ปี 2565 ชวนน้อง ๆ บอกเล่าวิธีใช้ชีวิตอย่างมีความสุขในสถานการณ์ COVID-19
ในรูปแบบคลิปวิดีโอ ลุ้นรับ Smart Watch Kids 60 รางวัล!! ตั้งแต่วันที่ 27 ธันวาคม 2564 เวลา 09.00 น. เป็นต้นไป จนถึงวันที่ 8 มกราคม 2565 เวลา 18.00 น.
การรถไฟฟ้าขนส่งมวลชนแห่งประเทศไทย (รฟม.) กระทรวงคมนาคม ขอเชิญชวนน้องๆ อายุระหว่าง 4 - 15 ปี ร่วมสนุกคิดแบบ New Normal กับกิจกรรมวันเด็กแห่งชาติ ปี 2565 โดยถ่ายคลิปวิดีโอของตนเองในหัวข้อ “ใช้ชีวิตอย่างไรให้มีความสุขในสถานการณ์การแพร่ระบาดของโรคติดเชื้อไวรัส COVID-19 พร้อมเสนอแนวคิดการโดยสารรถไฟฟ้า MRT ให้ปลอดภัยจาก COVID-19” เพื่อส่งผลงานเข้าร่วมประกวดชิงของรางวัลสุดพิเศษจาก รฟม. ตั้งแต่วันที่ 27 ธันวาคม 2564 เวลา 09.00 น. เป็นต้นไป จนถึงวันที่ 8 มกราคม 2565 เวลา 18.00 น.
สำหรับกติกาการร่วมสนุกกับกิจกรรม น้อง ๆ เยาวชนจะต้องอัดคลิปวิดีโอของตนเองตามหัวข้อที่ รฟม. กำหนด ความยาวไม่เกิน 2 นาที แล้วโพสต์ลง Social Media ของตนเอง หรือผู้ปกครอง (ไม่จำกัดแพลตฟอร์ม) ตั้งค่าโพสต์เป็นสาธารณะ (Public) พร้อมติดแฮชแท็ก #วันเด็กรฟม65 จากนั้นส่งลิงก์ (Link) โพสต์ดังกล่าวมายังช่องทางกูเกิลฟอร์มตาม URL : https://bit.ly/3Fq7ULx หรือสแกน QR Code พร้อมกรอกข้อมูลต่างๆ ให้ครบถ้วน ภายในวันและเวลาที่ รฟม. กำหนดไว้สำหรับกิจกรรมนี้เท่านั้น โดยน้อง ๆ 1 คน สามารถส่งผลงานเข้าร่วมได้ 1 ชิ้นเท่านั้น และจะต้องไม่ใช่การทำซ้ำ หรือคัดลอกผลงานผู้อื่น หรือเป็นการละเมิดงานผู้อื่นอย่างเด็ดขาด
ทั้งนี้ รฟม. จะตัดสินผลงานของน้อง ๆ โดยแบ่งเป็น 3 กลุ่ม ได้แก่ กลุ่มอายุ 4 - 7 ปี กลุ่มอายุ 8 - 11 ปี และกลุ่มอายุ 12 -15 ปี โดยใช้เกณฑ์เนื้อหาในภาพรวมของผลงาน วิธีการนำเสนอผลงาน การใช้ภาษาและการสื่อสาร ความชัดเจนของภาพและเสียง ประกอบกันในการพิจารณา และ รฟม. จะประกาศผลผู้ชนะกิจกรรมที่ได้รับรางวัล Smart Watch Kids รวมจำนวน 60 รางวัล (แบ่งรางวัลเป็น 3 กลุ่ม กลุ่มละ 20 รางวัล) ในวันที่ 19 มกราคม 2565 ผ่านช่องทางเฟซบุ๊กแฟนเพจการรถไฟฟ้าขนส่งมวลชนแห่งประเทศไทย (ผลการตัดสินคะแนนของคณะกรรมการถือเป็นที่สิ้นสุด) สำหรับน้อง ๆ คนใดที่พลาดรางวัลไปยังมีสิทธิได้รับของที่ระลึกในการเข้าร่วมกิจกรรมจาก รฟม. ทุกคนอีกด้วย สอบถามรายละเอียดกิจกรรมเพิ่มเติมได้ที่ แผนกกิจกรรมเพื่อสังคม กองกิจกรรมองค์กร สำนักสื่อสารองค์กร รฟม. โทร. 0 2716 4000 ต่อ 1712, 1747 และติดตามข้อมูลข่าวสาร รฟม. เพิ่มเติมได้ที่เว็บไซต์ รฟม. www.mrta.co.th และเฟซบุ๊กแฟนเพจการรถไฟฟ้าขนส่งมวลชนแห่งประเทศไทย หรือ Call Center รฟม. โทร. 0 2716 4044

ที่มา : https://www.thaigov.go.th/news/contents/details/49854