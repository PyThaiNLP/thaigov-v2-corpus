รัฐบาลไทย-ข่าวทำเนียบรัฐบาล-นายกรัฐมนตรีห่วงใยสถานการณ์การแพร่ระบาดของโรคติดเชื้อไวรัสโควิด-19 กำชับเร่งนำผู้ป่วยทุกระดับสีเข้ารับการรักษาพยาบาลโดยเร็ว หลังพบตัวเลขผู้ติดเชื้อใหม่รายวันสูงขึ้น


วันศุกร์ที่ 2 กรกฎาคม 2564
พิมพ์
นายกรัฐมนตรีห่วงใยสถานการณ์การแพร่ระบาดของโรคติดเชื้อไวรัสโควิด-19 กำชับเร่งนำผู้ป่วยทุกระดับสีเข้ารับการรักษาพยาบาลโดยเร็ว หลังพบตัวเลขผู้ติดเชื้อใหม่รายวันสูงขึ้น
นายกรัฐมนตรีห่วงใยสถานการณ์การแพร่ระบาดของโรคติดเชื้อไวรัสโควิด-19 กำชับเร่งนำผู้ป่วยทุกระดับสีเข้ารับการรักษาพยาบาลโดยเร็ว หลังพบตัวเลขผู้ติดเชื้อใหม่รายวันสูงขึ้น
วันที่ 2 กรกรฎาคม 2564 นายอนุชา บูรพชัยศรี โฆษกประจำสำนักนายกรัฐมนตรี เผยพลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหมมีความห่วงใย และติดตามสถานการณ์การแพร่ระบาดของโรคติดเชื้อไวรัสโควิด-19 และติดตามรายงานการป่วยและศักยภาพการรักษาอย่างใกล้ชิด ซึ่งพบว่ามีตัวเลขผู้ติดเชื้อใหม่รายวันในบางวันมีตัวเลขผู้ป่วยสูงขึ้น ซึ่งส่วนใหญ่มาจากการคัดกรองเชิงรุกในแต่ละคลัสเตอร์ และในแต่ละพื้นที่เสี่ยง เพื่อคัดแยกผู้ติดเชื้อเข้าออกจากกลุ่มก้อนและชุมชนให้เร็วและมากที่สุด
นายกรัฐมนตรีได้สั่งการให้หน่วยงานที่รับผิดชอบ เร่งนำผู้ป่วยในทุกระดับสีเข้ารับการรักษาพยาบาลให้เร็วที่สุด โดยทุกส่วนราชการเข้ามามีส่วนร่วมช่วยงานสาธารณสุข เพื่อให้ประชาชนได้รับการดูแลอย่างดีที่สุด  และขอให้ประชาชนร่วมมือตามมาตรการที่ศบค. กำหนดที่ได้ประกาศให้ประชาชนทราบในแต่ละช่วง เพื่อป้องกันโรคโควิด-19 ในระดับเข้มข้นสูงสุด และขอให้ประชาชนยังคงใช้ชีวิตแบบ New normal คือ D-M-H-T-T คือ หลีกเลี่ยงการรวมกลุ่ม ใส่หน้ากากอนามัย หมั่นล้างมือ  ตรวจวัดอุณหภูมิ  สแกนไทยชนะ รวมทั้ง ช่วยกันป้องกัน ดูแล และรักษาสุขภาพร่างกาย จิตใจให้แข็งแรง ป้องกันตนเอง ดูแลสมาชิกในครอบครัว ในช่วงของสถานการณ์การแพร่ระบาดของโรคโควิด-19
นายอนุชา ฯ  กล่าวถึงกรณีการประสานหาเตียงให้ผู้ติดเชื้อโควิด-19 นั้น แต่ละหน่วยงานราชการต่าง ๆ ได้มีการประสานเพิ่มเติมเรื่องเตียงสนามเพื่อรับผู้ป่วยเข้าสู่ระบบการรักษาตามระดับเกณฑ์สีต่างๆ อย่างเหมาะสม รวมถึงการส่งผู้ป่วยเข้าสู่โรงพยาบาลบุษราคัม ซึ่งได้มีการขยายจำนวนเตียงเพิ่มเติมเพื่อรองรับผู้ป่วยเกณฑ์สีเหลืองและสีแดง นอกจากนี้นายกรัฐมนตรีได้ขอความร่วมมือประชาชนหลีกเลี่ยงการชุมนุมและยืนยันรัฐบาล ติดตามและแก้ปัญหาความเดือดร้อนของประชาชนตลอดเวลา ดูแลทุกกลุ่ม และพร้อมรับฟังความคิดเห็น และข้อเรียกร้อง ซึ่งสามารถเสนอมายังรัฐบาลผ่านช่องทางต่างๆ ที่เปิดกว้างให้ประชาชนเข้าถึงได้ อย่างสะดวก
-------------------------

ที่มา : https://www.thaigov.go.th/news/contents/details/43374