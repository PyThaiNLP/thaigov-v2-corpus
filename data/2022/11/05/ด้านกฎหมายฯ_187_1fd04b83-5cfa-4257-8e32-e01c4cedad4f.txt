รัฐบาลไทย-ข่าวทำเนียบรัฐบาล-กระทรวงยุติธรรม เผย สถานการณ์โควิด-19 กรมราชทัณฑ์ ชี้ สถานการณ์เริ่มดีขึ้น เรือนจำระบาดใหม่เริ่มชะลอตัว พร้อมเตรียมทยอย EXIT เรือนจำเพิ่มกว่า 15 แห่ง ภายในเดือนกันยายนนี้


วันพฤหัสบดีที่ 2 กันยายน 2564
พิมพ์
กระทรวงยุติธรรม เผย สถานการณ์โควิด-19 กรมราชทัณฑ์ ชี้ สถานการณ์เริ่มดีขึ้น เรือนจำระบาดใหม่เริ่มชะลอตัว พร้อมเตรียมทยอย EXIT เรือนจำเพิ่มกว่า 15 แห่ง ภายในเดือนกันยายนนี้
กระทรวงยุติธรรม เผย สถานการณ์โควิด-19 กรมราชทัณฑ์ ชี้ สถานการณ์เริ่มดีขึ้น เรือนจำระบาดใหม่เริ่มชะลอตัว พร้อมเตรียมทยอย EXIT เรือนจำเพิ่มกว่า 15 แห่ง ภายในเดือนกันยายนนี้
ในวันพฤหัสบดีที่ 2 กันยายน 2564 เวลา 09.00 น. ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม ในฐานะผู้อำนวยการศูนย์บริหารสถานการณ์การแพร่ระบาดของโรคติดเชื้อไวรัสโคโรนา 2019 ภายในสถานที่ควบคุมของหน่วยงานในสังกัดกระทรวงยุติธรรม หรือ ศบค.ยธ. เป็นประธานการประชุมติดตามการดำเนินงานตาม 5 แผนงานการป้องกันและแก้ไขสถานการณ์ Covid-19 ภายในสถานที่ควบคุมของหน่วยงานในสังกัดกระทรวงยุติธรรม ครั้งที่ 67/2564 โดยมี นางสาวณัฐธ์ภัสส์ ยงใจยุทธ ผู้ช่วยรัฐมนตรีประจำกระทรวงยุติธรรม นายวัลลภ นาคบัว รองปลัดกระทรวงยุติธรรม และโฆษก ศบค.ยธ. นายนิยม เติมศรีสุข รองปลัดกระทรวงยุติธรรม นายอายุตม์ สินธพพันธุ์ อธิบดีกรมราชทัณฑ์ พ.ต.ท.วรรณพงษ์ คชรักษ์ อธิบดีกรมพินิจและคุ้มครองเด็กและเยาวชน นายวิตถวัลย์ สุนทรขจิต อธิบดีกรมคุมประพฤติ และเจ้าหน้าที่ที่เกี่ยวข้อง เข้าร่วมประชุม ผ่านระบบการประชุมทางไกล (Video Conference) ร่วมกับผู้บัญชาการเรือนจำในจังหวัดที่มีสถานการณ์การแพร่ระบาดของเชื้อไวรัสโคโรนา 2019 (COVID-19)
นายวัลลภ นาคบัว รองปลัดกระทรวงยุติธรรมและโฆษก ศบค.ยธ. เปิดเผยว่า ภาพรวมการแพร่ระบาดของโรคติดเชื้อไวรัสโควิด-19 ในเรือนจำ/ทัณฑสถานวันนี้ มีเรือนจำสีแดงที่พบการระบาด 39 แห่ง และเรือนจำสีขาวที่ไม่มีการแพร่ระบาด 103 แห่ง โดยไม่พบเรือนจำระบาดใหม่ต่อเนื่องเป็นวันที่ 3
ขณะที่วันนี้ พบผู้ติดเชื้อรายใหม่ 356 ราย (พบในเรือนจำสีแดง 151 ราย และพบในห้องแยกกักโรคผู้ต้องขังรับใหม่ 205 ราย) รักษาหายเพิ่ม 451 ราย เสียชีวิต 1 ราย ทำให้มีผู้ติดเชื้อที่ยังอยู่ในการดูแลของกรมราชทัณฑ์ 3,557 ราย (กลุ่มสีเขียว 85.9% สีเหลือง 13.3% และสีแดง 0.8%) เป็นพื้นที่กรุงเทพมหานคร 471 ราย ปริมณฑล 523 ราย และต่างจังหวัด 2,563 ราย โดยมีผู้ติดเชื้อรักษาหายสะสม 53,075 ราย หรือ 91.2% ของผู้ติดเชื้อสะสม 58,181 ราย เสียชีวิตสะสม 124 ราย คิดเป็นอัตรา 0.2% ของผู้ติดเชื้อสะสมทั้งหมด
นายวัลลภ กล่าวต่อว่า ที่ประชุม ศบค.ยธ. โดยปลัดกระทรวงยุติธรรม เป็นประธานในการประชุมวันนี้ พบแนวโน้มสถานการณ์การระบาดของกรมราชทัณฑ์เริ่มดีขึ้นอย่างชัดเจน โดยเฉพาะการควบคุมการระบาดในเรือนจำและทัณฑสถาน ที่พบเรือนจำระบาดใหม่ค่อนข้างชะลอตัวลง ขณะที่มีเรือนจำสิ้นสุดการระบาดเพิ่มขึ้นต่อเนื่อง โดยที่ผ่านมามีเรือนจำที่สิ้นสุดการระบาด หรือ EXIT สามารถกลับมาปฏิบัติหน้าที่ปกติได้แล้วกว่า 15 แห่ง ส่วนเรือนจำสีแดงที่ยังคงพบการระบาดปัจจุบัน มีเพียง 8 แห่งเท่านั้นที่ยังอยู่ระหว่างควบคุมการระบาด ขณะที่อีก 31 แห่งสามารถควบคุมการระบาดได้แล้ว ซึ่งในจำนวนดังกล่าว พบว่า มี 27 แห่งที่อยู่ในกระบวนการรอ EXIT แล้ว และคาดว่าจะสามารถ EXIT ได้ทั้งหมดในเดือนกันยายนนี้ โดยมีเรือนจำไม่น้อยกว่า 15 แห่งที่ได้กำหนดวันสิ้นสุดการระบาดแล้ว เริ่มจากเรือนจำกลางคลองเปรม ที่จะ EXIT ในวันพรุ่งนี้ (3 กันยายน) ส่วนเรือนจำจังหวัดสระบุรี เรือนจำกลางสงขลา และเรือนจำอื่นๆ จะเริ่มทยอย EXIT อย่างต่อเนื่องได้ในระยะต่อไป
นอกจากนี้ ที่ประชุมยังคงเน้นย้ำให้ทุกฝ่ายปฏิบัติงานภายใต้กรอบที่วางไว้อย่างเคร่งครัดอยู่เสมอ ทั้งเรือนจำที่ยังไม่เคยพบการระบาดหรือที่สิ้นสุดการระบาดแล้ว โดยเฉพาะมาตรการป้องกันเชื้อ ทั้งจากเจ้าหน้าที่ ผู้ต้องขัง สถานที่ และสิ่งของ ที่ต้องมีความรู้และทำความเข้าใจในหลักการดำเนินงาน พร้อมทั้งหลักระบาดวิทยาของเชื้ออย่างถูกต้อง เพื่อให้สามารถดำเนินการป้องกันได้อย่างมีประสิทธิภาพ
ด้านสถานการณ์การแพร่ระบาดของโรคติดเชื้อไวรัสโคโรนา 2019 (COVID-19) ของกรมพินิจและคุ้มครองเด็กและเยาวชน ประจำวันพฤหัสบดีที่ 2 กันยายน 2564 ยอดผู้ติดเชื้อสะสมคงเหลืออยู่ที่ 14 ราย เป็นเจ้าหน้าที่ 12 ราย และเยาวชน 2 ราย ด้านผลการดำเนินงานสถานพินิจฯ/ศูนย์ฝึกและอบรมฯ สีขาว มีจำนวน 44 แห่ง จากทั้งหมด 56 แห่ง อีก 12 แห่ง อยู่ระหว่างการรอตรวจและรอผล 1 แห่ง ติดเชื้อ 8 แห่ง และหมดสถานะสีขาว 3 แห่ง ขณะที่สถิติการฉีดวัคซีนของเด็กและเยาวชนเพิ่มขึ้นเป็น 275 ราย หรือคิดเป็น 7% จากทั้งหมด 4,058 ราย และเจ้าหน้าที่ได้รับการฉีดวัคซีนเพิ่มขึ้นเป็น 3,795 ราย หรือคิดเป็น 87% จากทั้งหมด 4,375 ราย

ที่มา : https://www.thaigov.go.th/news/contents/details/45461