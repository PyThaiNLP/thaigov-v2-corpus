รัฐบาลไทย-ข่าวทำเนียบรัฐบาล-กรมทางหลวง สรุปอุบัติเหตุบนทางหลวงเดือนกรกฎาคม 2565 พบอุบัติเหตุลดลง 8% สาเหตุหลัก ขับเร็วเกินกฎหมายกำหนด


วันอังคารที่ 16 สิงหาคม 2565
กรมทางหลวง สรุปอุบัติเหตุบนทางหลวงเดือนกรกฎาคม 2565 พบอุบัติเหตุลดลง 8% สาเหตุหลัก ขับเร็วเกินกฎหมายกำหนด
.....
กรมทางหลวง (ทล.) กระทรวงคมนาคม โดยสำนักอำนวยความปลอดภัย ได้สรุปรายงานข้อมูลอุบัติเหตุบนทางหลวงทั่วประเทศ ประจำเดือนกรกฎาคม 2565 จากการรายงานอุบัติเหตุทางระบบ HAIMS พบว่า อุบัติเหตุเกิดขึ้นบนทางหลวงในความรับผิดชอบของกรมทางหลวง จำนวน 1,088 ครั้ง ทำให้มีผู้เสียชีวิต 179 คน ได้รับบาดเจ็บทั้งสิ้น 929 คน จำนวนรถที่เกิดอุบัติเหตุ 1,654 คัน เป็นเหตุให้ทรัพย์สินของกรมทางหลวงเสียหายประมาณ 9 ล้านบาท เมื่อเปรียบเทียบสถิติอุบัติเหตุประจำเดือนกรกฎาคม 2564 จำนวนอุบัติเหตุลดลงจากปีที่ผ่านมา 8% ผู้เสียชีวิตเพิ่มขึ้น 54% บาดเจ็บเพิ่มขึ้น 19% จำนวนรถที่เกิดอุบัติเหตุลดลง 0.4% ซึ่งสาเหตุหลักการเกิดอุบัติเหตุมาจากผู้ขับขี่ขับรถด้วยความเร็วสูงกว่ากฎหมายกำหนด 79% (858 ครั้ง) รองลงมา ได้แก่ การตัดหน้าระยะกระชั้นชิด 7% (72 ครั้ง) หลับใน 6% (68 ครั้ง) และอุปกรณ์รถบกพร่อง 4% (47 ครั้ง)
สำหรับอุบัติเหตุส่วนใหญ่เกิดบริเวณทางตรง 62% (674 ครั้ง) ทางโค้ง 14% (153 ครั้ง) และทางแยกระดับเดียวกัน 8% (91 ครั้ง) ยานพาหนะที่เกิดอุบัติเหตุส่วนใหญ่ ได้แก่ รถปิคอัพบรรทุก 4 ล้อ 40% (662 คัน) รถยนต์นั่ง 27% (443 คัน) และรถจักรยานยนต์ 12% (205 คัน) ซึ่งหากจำแนกตามภาคของการเกิดอุบัติเหตุพบว่า เส้นทางในภาคเหนือเกิดอุบัติเหตุสูงสุด 25% ภาคตะวันออกเฉียงเหนือ 20% และภาคกลาง กรุงเทพฯ และปริมณฑล 17% นอกจากนี้ ทางหลวงที่เกิดอุบัติเหตุสูงสุด คือ ทางหลวงหมายเลข 7 ตอน แขวงคลองสองต้นนุ่น - พิมพา จำนวน 45 ครั้ง
ทั้งนี้ ทล. ได้มีมาตรการแก้ไขที่ได้ดำเนินการร่วมกับ ตำรวจทางหลวง ในการบังคับใช้กฎหมายอย่างต่อเนื่อง โดยเฉพาะการตรวจจับความเร็วยานพาหนะที่วิ่งบนทางหลวง พร้อมทั้งให้แขวงทางหลวงดำเนินการตรวจสอบความปลอดภัยถนน ซึ่งเป็นมาตรการที่สำคัญในการลดและป้องกันอุบัติเหตุที่อาจเกิดขึ้น ทล. ขอความร่วมมือผู้ใช้ทางโปรดขับขี่ด้วยความระมัดระวังโดยเฉพาะอย่างยิ่งในช่วงฤดูฝน เพื่อความปลอดภัยของท่านและผู้ร่วมทาง รวมถึงเป็นการป้องกันและลดอุบัติเหตุให้ได้ประสิทธิผลอีกด้วย
หากผู้ใช้ทางต้องการแจ้งอุบัติเหตุหรือสอบถามข้อมูลการเดินทางเพิ่มเติม สามารถติดต่อได้ที่สายด่วน กรมทางหลวง 1586 (โทรฟรีทุกเครือข่ายตลอด 24 ชั่วโมง) หรือ สายด่วนมอเตอร์เวย์ 1586 กด 7 และตำรวจทางหลวง 1193 ตลอด 24 ชั่วโมง

ที่มา : https://www.thaigov.go.th/news/contents/details/58072