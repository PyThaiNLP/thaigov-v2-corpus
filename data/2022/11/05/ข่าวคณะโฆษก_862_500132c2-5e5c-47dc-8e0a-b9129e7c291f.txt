รัฐบาลไทย-ข่าวทำเนียบรัฐบาล-ศูนย์เตือนภัยพิบัติแห่งชาติเผย เหตุภูเขาไฟใต้ทะเลทางตอนใต้ของประเทศตองกาปะทุ ไม่กระทบประเทศไทย นายกรัฐมนตรีกำชับกระทรวงการต่างประเทศ สื่อสารสถานทูตไทยในต่างประเทศ


วันอาทิตย์ที่ 16 มกราคม 2565
พิมพ์
ศูนย์เตือนภัยพิบัติแห่งชาติเผย เหตุภูเขาไฟใต้ทะเลทางตอนใต้ของประเทศตองกาปะทุ ไม่กระทบประเทศไทย นายกรัฐมนตรีกำชับกระทรวงการต่างประเทศ สื่อสารสถานทูตไทยในต่างประเทศ
ศูนย์เตือนภัยพิบัติแห่งชาติเผยเหตุภูเขาไฟใต้ทะเลทางตอนใต้ของประเทศตองกาปะทุไม่กระทบประเทศไทย นายกรัฐมนตรีกำชับกระทรวงการต่างประเทศสื่อสารสถานทูตไทยในต่างประเทศให้ข้อมูลและดูแลคนไทยที่อาจได้รับผลกระทบ
วันที่ 16 ม.ค. 2565 น.ส.ไตรศุลี ไตรสรณกุล รองโฆษกประจำสำนักนายกรัฐมนตรี กล่าวว่า จากกรณีที่ ภูเขาไฟใต้ทะเล Hunga-Tonga-Hunga-Ha’apai บริเวณมหาสมุทรแปซิกฟิกตอนใต้ ทางด้านตะวันออกของประเทศตองกา เกิดการประทุรุนแรง ทำให้เกิดคลื่นสึนามิเข้าพัดชายฝั่งในเมืองนูกูอาโลฟา ประเทศตองกา และหลายประเทศรอบแนวมหาสมุทรแปซิฟิกได้มีคำเตือนภัยสึนามินั้น
ล่าสุด ศูนย์เตือนภัยพิบัติแห่งชาติ กรมป้องกันและบรรเทาสาธารณภัย กระทรวงมหาดไทย ได้ประสานหน่วยงานที่เกี่ยวข้องเฝ้าติดตามสถานการณ์อย่างใกล้ชิดและมีรายงานออกมาว่า  เหตุการณ์ดังกล่าวได้ก่อให้เกิดคลื่นสึนามิถึงประเทศที่มีรอบแนวมหาสมุทรแปซิฟิกหลายประเทศ ได้แก่ อเมริกันซามัว นิวซีแลนด์ เอกวาดอร์ เปรู ชิลีสหรัฐอเมริกา ออสเตรเลีย ญี่ปุ่น โดยมีคลื่นสูงประมาณ 30-60 เซนติเมตร
อย่างไรก็ตาม จุดที่ภูเขาไฟปะทุได้ห่างจากชายฝั่งของประเทศไทยบริเวณจังหวัดนราธิวาสประมาณ 9,500 กิโลเมตรเหตุการณ์นี้ไม่ส่งผลกระทบต่อประเทศไทย  แต่ศูนย์เตือนภัยพิบัติแห่งชาติก็ได้เฝ้าระวัง ติดตามสถานการณ์จากทุ่นตรวจวัดสึนามิ และข้อมูลจากต่างประเทศ ตลอด 24 ชั่วโมง หากมีข้อมูลที่เปลี่ยนแปลงไปจะได้แจ้งให้ประชาชนทราบต่อไป
“รายงานของศูนย์เตือนภัยพิบัติแห่งชาติขณะนี้ยังระบุว่าเหตุการณ์ดังกล่าวไม่ส่งผลกระทบต่อประเทศไทย เนื่องจากมีระยะทางห่างจากชายฝั่งของไทยมาก แต่ในการนี้ พล.อ.ประยุทธ์ จันทร์โอชา นายกรัฐมนตรีและรมว.กลาโหม ได้กำชับกระทรวงการต่างประเทศให้สื่อสารกับสถานเอกอัครราชทูตไทยในประเทศที่มีชายฝั่งอยู่ในแนวที่อาจได้รับผลกระทบให้ออกประกาศแจ้งเตือนและให้ความช่วยเหลือคนไทยในต่างประเทศที่อาจได้รับผลกระทบจากเหตุการณ์ดังกล่าว” น.ส.ไตรศุลี กล่าว
---------------

ที่มา : https://www.thaigov.go.th/news/contents/details/50574