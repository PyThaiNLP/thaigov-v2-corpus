รัฐบาลไทย-ข่าวทำเนียบรัฐบาล-ปลัดกอบชัยฯ เป็นประธานแถลงข่าวผลรางวัลคุณภาพแห่งชาติ ประจำปี 2564 Thailand Quality Award 2021 (TQA)


วันศุกร์ที่ 4 มีนาคม 2565
พิมพ์
ปลัดกอบชัยฯ เป็นประธานแถลงข่าวผลรางวัลคุณภาพแห่งชาติ ประจำปี 2564 Thailand Quality Award 2021 (TQA)
นายกอบชัย สังสิทธิสวัสดิ์ ปลัดกระทรวงอุตสาหกรรม เป็นประธานแถลงข่าวผลรางวัลคุณภาพแห่งชาติ ประจำปี 2564 Thailand Quality Award 2021 (TQA)
ปลัดกอบชัยฯ เป็นประธานแถลงข่าวผลรางวัลคุณภาพแห่งชาติ ประจำปี 2564 Thailand Quality Award 2021 (TQA)
วันนี้ (3 มีนาคม 2565) นายกอบชัย สังสิทธิสวัสดิ์ ปลัดกระทรวงอุตสาหกรรม เป็นประธานในงานแถลงข่าวผลรางวัลคุณภาพแห่งชาติ ประจำปี 2564 Thailand Quality Award 2021 (TQA) พร้อมมอบช่อดอกไม้แสดงความยินดีแก่ผู้บริหารองค์กรที่ได้รับรางวัล และมอบรางวัล APO National Award แก่ ดร.อภิชาติ พงษ์ศรีหดุลชัย ทั้งนี้การมอบรางวัลคุณภาพแห่งชาติ (Thailand Quality Award : TQA) จัดขึ้นเพื่อเชิดชูองค์กรจากหลากหลายภาคส่วนที่มุ่งมั่นปรับปรุงและพัฒนาองค์กรอย่างต่อเนื่อง จนสามารถคว้ารางวัลคุณภาพแห่งชาติ รางวัลที่การันตีถึงศักยภาพ ความพร้อมด้านสมรรถนะ และมาตรฐานการดำเนินงานที่เป็นเลิศ ทัดเทียมระดับสากล โดยมี ผศ.ดร.อธิศานต์ วายุภาพ ผู้อำนวยการสถาบันเพิ่มผลผลิตแห่งชาติ นายปิยะบุตร ชลวิจารณ์ ประธานกรรมการรางวัลคุณภาพแห่งชาติ และคณะผู้บริหารสถาบันเพิ่มผลผลิตแห่งชาติ ร่วมงาน ณ โรงแรมอินเตอร์คอนติเนนตัล  กรุงเทพฯ
ปลัดกอบชัยฯ กล่าวว่า รางวัลคุณภาพแห่งชาติ (Thailand Quality Award : TQA) เปรียบเสมือนกลไกที่ช่วยขับเคลื่อนและยกระดับขีดความสามารถทางการแข่งขันของอุตสาหกรรมในภาพรวม อีกทั้งยังมุ่งส่งเสริมประสิทธิภาพในการบริหารจัดการ และกระตุ้นให้เกิดการใช้เทคโนโลยีและนวัตกรรมในการปรับปรุงกระบวนการดำเนินงานให้มีความทันสมัย พร้อมสร้างคุณค่าให้แก่องค์กรไทยทุกภาคส่วน  ไม่ว่าจะเป็นภาคอุตสาหกรรม ภาคบริการ ภาครัฐวิสาหกิจ และภาคการศึกษา ซึ่งล้วนแล้วแต่เป็นเรี่ยวแรงสำคัญของการพัฒนาประเทศ รวมถึงภาครัฐที่มีบทบาทต่อการสนับสนุนให้การดำเนินกิจกรรมในภาคเศรษฐกิจดำเนินไปอย่างราบรื่น รวดเร็ว และมีผลิตภาพสอดรับกับกรอบทิศทางการพัฒนาประเทศในระยะของแผนพัฒนาเศรษฐกิจ ฉบับที่ 13 ซึ่งมีจุดประสงค์เพื่อพลิกโฉมประเทศไทย หรือเปลี่ยนแปลงประเทศขนานใหญ่ ภายใต้แนวคิด Resilience มุ่งลดความเปราะบาง และสร้างความพร้อมต่อการรับมือกับการเปลี่ยนแปลงและวิกฤตต่าง ๆ สามารถเติบโตและอยู่รอดท่ามกลางความท้าทาย
ทั้งนี้ มีองค์กรที่ได้รับรางวัลคุณภาพแห่งชาติ ประจำปี 2564 จำนวนทั้งสิ้น 14 องค์กร ประกอบด้วย
รางวัลคุณภาพแห่งชาติ (Thailand Quality Award : TQA) จำนวน 1 องค์กร ได้แก่ บริษัท เคาท์เตอร์เซอร์วิส จำกัด ซึ่งเคยได้รับรางวัล TQC ในปี 2549 และ 2555-2557
รางวัลการบริหารสู่ความเป็นเลิศที่มีความโดดเด่นด้านนวัตกรรม (Thailand Quality Class Plus: Innovation - TQC Plus: Innovation) จำนวน 2 องค์กร ได้แก่
1. คณะแพทย์ศาสตร์โรงพยาบาลรามาธิบดี มหาวิทยาลัยมหิดล
2. บริษัท พีทีที แอลเอ็นจี จำกัด
รางวัลการบริหารสู่ความเป็นเลิศที่มีความโดดเด่นด้านลูกค้า (Thailand Quality Class Plus: Customer - TQC Plus: Customer) จำนวน 1 องค์กร ได้แก่ ธนาคารเพื่อการเกษตรและสหกรณ์การเกษตร
รางวัลการบริหารสู่ความเป็นเลิศที่มีความโดดเด่นด้านบุคลากร (Thailand Quality Class Plus: People - TQC Plus: People) จำนวน 2 องค์กร ได้แก่
1. คณะทันตแพทย์ศาสตร์ มหาวิทยาลัยขอนแก่น
2. โรงพยาบาลพญาไท 2
รางวัลการบริหารสู่ความเป็นเลิศ (Thailand Quality Class: TQC) จำนวน 8 องค์กร ได้แก่
1. เขื่อนสิริกิติ์ การไฟฟ้าฝ่ายผลิตแห่งประเทศไทย
2. คณะเทคนิคการแพทย์ มหาวิทยาลัยมหิดล
3. คณะแพทย์ศาสตร์ มหาวิทยาลัยขอนแก่น
4. บรรษัทประกันสินเชื่ออุตสาหกรรมขนาดย่อม
5. บริษัท อาร์เอฟเอส จำกัด
6. มหาวิทยาลัยมหิดล
7. มหาวิทยาลัยสงขลานครินทร์
8. โรงไฟฟ้าวังน้อย
#TQA 2564 #กระทรวงอุตสาหกรรม

ที่มา : https://www.thaigov.go.th/news/contents/details/52184