รัฐบาลไทย-ข่าวทำเนียบรัฐบาล-ผู้ว่าการรถไฟแห่งประเทศไทย ลงพื้นที่ประชุมติดตามมาตรการรักษาความปลอดภัย และตรวจเยี่ยมสร้างขวัญกำลังใจแก่ผู้ปฏิบัติงานในพื้นที่เสี่ยงภัยจังหวัดชายแดนภาคใต้


วันพุธที่ 6 ตุลาคม 2564
ผู้ว่าการรถไฟแห่งประเทศไทย ลงพื้นที่ประชุมติดตามมาตรการรักษาความปลอดภัย และตรวจเยี่ยมสร้างขวัญกำลังใจแก่ผู้ปฏิบัติงานในพื้นที่เสี่ยงภัยจังหวัดชายแดนภาคใต้
ผู้ว่าการรถไฟแห่งประเทศไทย นำคณะผู้บริหารการรถไฟแห่งประเทศไทย (รฟท.) เดินทางลงพื้นที่สถานีชุมทางหาดใหญ่ จังหวัดสงขลา เพื่อประชุมติดตามการปฏิบัติงานและมาตรการรักษาความปลอดภัยในพื้นที่เสี่ยงภัยจังหวัดชายแดนภาคใต้ พร้อมทั้งตรวจเยี่ยมศูนย์ขนถ่ายตู้สินค้า
เมื่อวันที่ 5 ตุลาคม 2564 นายนิรุฒ มณีพันธ์ ผู้ว่าการรถไฟแห่งประเทศไทย นำคณะผู้บริหารการรถไฟแห่งประเทศไทย (รฟท.) เดินทางลงพื้นที่สถานีชุมทางหาดใหญ่ จังหวัดสงขลา เพื่อประชุมติดตามการปฏิบัติงานและมาตรการรักษาความปลอดภัยในพื้นที่เสี่ยงภัยจังหวัดชายแดนภาคใต้ พร้อมทั้งตรวจเยี่ยมศูนย์ขนถ่ายตู้สินค้าคอนเทนเนอร์ (CY) สถานีบางกล่ำ และพูดคุยแลกเปลี่ยนรับฟังความคิดเห็นกับพนักงานสถานี โรงรถจักร สหภาพแรงงานฯ หาดใหญ่ เพื่อสร้างขวัญกำลังใจให้แก่ผู้ปฏิบัติงานในพื้นที่ ทั้งนี้ ผู้ว่าการรถไฟฯ ได้มอบของที่ระลึกให้พนักงานด้านปฏิบัติการที่ปฏิบัติงานในพื้นที่เสี่ยงภัย พนักงานรถไฟ ตำรวจรถไฟ กองร้อยรักษาดินแดนประจำขบวนรถไฟ พร้อมทั้งได้ดำเนินการหารือพิจารณาค่าตอบแทนพิเศษแก่เจ้าหน้าที่ผู้ปฏิบัติงานในพื้นที่เสี่ยงภัย และติดตามการปูนบำเหน็จเป็นกรณีพิเศษให้แก่พนักงานในพื้นที่อีกด้วย
นายนิรุฒ มณีพันธ์ ผู้ว่าการรถไฟแห่งประเทศไทย กล่าวว่า รฟท. ละอาสาสมัครรักษาดินแดน เพื่อจัดทำแผนความปลอดภัยของการเดินรถ ในพื้นที่เสี่ยงภัยจังหวัดชายแดนภาคใต้ พร้อมทั้งซักซ้อมทำความเข้าใจกับเจ้าหน้าที่ในการปฏิบัติหน้าที่เพื่อสร้างความปลอดภัยในการบริการเดินทาง ขณะเดียวกันยังได้เร่งติดตามการซ่อมบำรุงระบบอาณัติสัญญาณ ระบบรางในพื้นที่เสี่ยงภัยที่ชำรุดเสียหายให้แล้วเสร็จโดยเร็ว ตลอดจนได้พิจารณาแผนเดินรถเพื่ออำนวยความสะดวกและสร้างความปลอดภัยในการให้บริการภายในพื้นที่เสี่ยงด้วย ดังนั้น จึงขอให้ประชาชนทุกคนมีความมั่นใจว่าจะได้รับความดูแลจาก รฟท. อย่างดีที่สุด
ส่วนการตรวจเยี่ยมศูนย์ขนถ่ายตู้สินค้าคอนเทนเนอร์ (CY) แห่งแรกในจังหวัดสงขลา ที่หน้าสถานีรถไฟบางกล่ำ จังหวัดสงขลา การรถไฟฯ ได้มีการผลักดันเป็นศูนย์ให้บริการขนส่งทางรางที่ทันสมัย มีประสิทธิภาพ ตามนโยบายของรัฐบาล และกระทรวงคมนาคม เพื่อต้องการส่งเสริมการขนส่งสินค้าทางตู้คอนเทนเนอร์ผ่านระบบรางเชื่อมโยงไปยังภูมิภาคอื่นของประเทศ ตลอดจนสนับสนุนให้ผู้ประกอบการ หันมาใช้บริการขนส่งทางรางเพิ่มขึ้น เพื่อช่วยประหยัดค่าขนส่ง  เสริมศักยภาพในระบบโลจิสติกส์ ลดปัญหาความแออัดจราจรทางถนน และสามารถสร้างรายได้ให้กับประชาชนในท้องถิ่นได้อีกทางหนึ่งด้วย

ที่มา : https://www.thaigov.go.th/news/contents/details/46639