รัฐบาลไทย-ข่าวทำเนียบรัฐบาล-การทางพิเศษแห่งประเทศไทย เร่งบูรณาการเพื่อเชื่อมโยงข้อมูล Easy Pass Plus+ เข้าสู่ระบบ M-Flow ให้แล้วเสร็จภายในเดือนสิงหาคมนี้


วันศุกร์ที่ 22 กรกฎาคม 2565
การทางพิเศษแห่งประเทศไทย เร่งบูรณาการเพื่อเชื่อมโยงข้อมูล Easy Pass Plus+ เข้าสู่ระบบ M-Flow ให้แล้วเสร็จภายในเดือนสิงหาคมนี้
...
การทางพิเศษแห่งประเทศไทย (กทพ.) กระทรวงคมนาคม เร่งบูรณาการกับกรมทางหลวงในการเชื่อมโยงข้อมูลของผู้ที่ลงทะเบียนปรับปรุงข้อมูลบัตร Easy Pass เป็น Easy Pass Plus+ เพื่อใช้งานระบบ M-Flow โดยจะตัดเงินในบัญชีสำรองบัตร Easy Pass เมื่อผ่านช่องทาง M-Flow โดยไม่ต้องลงทะเบียน M-Flow ใหม่ ให้แล้วเสร็จภายในเดือนสิงหาคม 2565 นี้
​          ตามที่ กทพ. ได้เปิดให้ผู้ใช้บริการบัตร Easy Pass ลงทะเบียนปรับปรุงข้อมูลด้วยตนเองทาง EXAT Portal Application หรือ www.thaieasypass.com เพื่อยกระดับบัตรเป็น Easy Pass Plus+ เตรียมพร้อมเข้าสู่ระบบเก็บค่าผ่านทางอัตโนมัติแบบไม่มีไม้กั้น (M-Flow) ตั้งแต่วันที่ 1 กรกฎาคม 2565 เป็นต้นมา ปรากฎว่าได้รับความสนใจจากผู้ใช้บริการบัตร Easy Pass เป็นจำนวนมากได้ทำการลงทะเบียนปรับปรุงข้อมูลในระบบจำนวนทั้งสิ้น 18,460 บัตร (12,775 ราย) (ข้อมูล ณ วันที่ 21 กรกฎาคม 2565) ทั้งนี้ กทพ. อยู่ระหว่างประสานงานกับกรมทางหลวงในการบูรณาการให้การเชื่อมโยงข้อมูลจากฐานข้อมูลของ Easy Pass Plus+ ให้เข้าสู่การเป็นสมาชิกของระบบ M-Flow ได้โดยอัตโนมัติ ซึ่งจะอำนวยความสะดวกให้แก่ผู้ใช้บริการ Easy Pass Plus+ ที่จะผ่านช่องทาง M-Flow สามารถผ่านทางได้โดยตัดเงินในบัญชีสำรองบัตรโดยไม่ต้องลงทะเบียน M-Flow ใหม่ ซึ่งคาดว่าการโอนย้ายข้อมูลจะดำเนินการได้แล้วเสร็จภายในเดือนสิงหาคม 2565
กทพ. จึงขอเชิญชวนผู้ใช้บริการบัตร Easy Pass ลงทะเบียนปรับปรุงข้อมูลในระบบด้วยตนเองเป็น Easy Pass Plus+ ผ่าน EXAT Portal Application หรือ www.thaieasypass.com โดยกรอกรายละเอียด ตรวจสอบหรือแก้ไข ข้อมูล ชื่อ-นามสกุล บัตรประชาชน ที่อยู่ โทรศัพท์มือถือ หมายเลขบัตร OBU หรือ เลขสมาร์ทการ์ด (S/N) อีเมล และทะเบียนรถ แล้วเลือกรายการบัตร Easy Pass เพื่อใช้งาน M-Flow กดสมัคร Easy Pass Plus+ พร้อมให้ความยินยอมการใช้ข้อมูลส่วนบุคคล และยืนยันตัวตนด้วยรหัส OTP จากหมายเลขโทรศัพท์มือถือที่ลงทะเบียนไว้ จากนั้นระบบจะแจ้งสถานะการสมัครเป็น Easy Pass Plus+ เรียบร้อยแล้ว ทั้งนี้ เมื่อสามารถเชื่อมต่อกับระบบ M-Flow ได้แล้ว กทพ. จะตรวจสอบข้อมูลและแจ้งผลในภายหลังไปยังโทรศัพท์มือถือหรืออีเมล ที่ลงทะเบียนไว้ โดยสิทธิพิเศษที่ผู้ใช้บริการ Easy Pass Plus+ จะได้รับในอนาคต คือ สามารถเข้าใช้ช่อง M-Flow โดยตัดเงินในบัญชีบัตรได้ทันที โดยไม่ต้องสมัครเป็นสมาชิก M-Flow ใหม่ และยังสามารถเข้าใช้บริการในช่อง Easy Pass/M-Pass ได้ตามปกติเหมือนเดิม นอกจากนี้ จะได้รับสิทธิ์ในการเข้าร่วมกิจกรรมส่งเสริมการตลาด
ซึ่ง กทพ. อยู่ระหว่างจัดเตรียมไว้ให้เฉพาะผู้เข้าร่วมโครงการเท่านั้น ผู้ใช้บริการที่สนใจสามารถติดตามข่าวสารของ กทพ. ได้ทาง www.exat.co.th/FB:การทางพิเศษแห่งประเทศไทย/FB:exatsociety/Line OA:@exatsocity/ EXAT Portal Application หรือติดต่อสอบถามที่ ศูนย์บริการข้อมูลผู้ใช้ทางพิเศษ (EXAT Call Center) โทร.1543 (ตลอด 24 ชั่วโมง) หรือจุดแนะนำการลงทะเบียน Easy Pass Plus+ ซึ่งจะมีเจ้าหน้าที่ให้คำแนะนำในการลงทะเบียนปรับปรุงข้อมูลในระบบเป็น Easy Pass Plus+ ที่ ศูนย์บริการที่เดียวเบ็ดเสร็จ (One Stop Service Center) อาคารศูนย์บริหารทางพิเศษ กทพ. เลขที่ 111 ถนนริมคลองบางกะปิ (ถนนเพชรอุทัย) แขวงบางกะปิ เขตห้วยขวาง กรุงเทพฯ 10310 ในวันทำการ (จันทร์ - ศุกร์ เวลา 09.00 -  14.30 น.)

ที่มา : https://www.thaigov.go.th/news/contents/details/57157