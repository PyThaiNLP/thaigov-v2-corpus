รัฐบาลไทย-ข่าวทำเนียบรัฐบาล-วธ.จัดเสวนาออนไลน์แลกเปลี่ยนเรียนรู้สินค้าและบริการด้านวัฒนธรรม ฉลองครบรอบ 45 ปีความสัมพันธ์ไทย- เวียดนาม หนุนการนำทุนวัฒนธรรมไทยสู่อุตสาหกรรมสร้างสรรค์ระดับนานาชาติ


วันพุธที่ 1 กันยายน 2564
วธ.จัดเสวนาออนไลน์แลกเปลี่ยนเรียนรู้สินค้าและบริการด้านวัฒนธรรม ฉลองครบรอบ 45 ปีความสัมพันธ์ไทย- เวียดนาม หนุนการนำทุนวัฒนธรรมไทยสู่อุตสาหกรรมสร้างสรรค์ระดับนานาชาติ
วธ.จัดเสวนาออนไลน์แลกเปลี่ยนเรียนรู้สินค้าและบริการด้านวัฒนธรรม ฉลองครบรอบ 45 ปีความสัมพันธ์ไทย- เวียดนาม หนุนการนำทุนวัฒนธรรมไทยสู่อุตสาหกรรมสร้างสรรค์ระดับนานาชาติ
นายอิทธิพล คุณปลื้ม รัฐมนตรีว่าการกระทรวงวัฒนธรรม กล่าวว่า กระทรวงวัฒนธรรม (วธ.) มีนโยบายส่งเสริมและพัฒนาความสัมพันธ์ทางวัฒนธรรมกับต่างประเทศเพื่อนำความเป็นไทยสู่สากล และในโอกาสที่องค์การสหประชาชาติได้ประกาศรับรองวาระปีสากลแห่งเศรษฐกิจสร้างสรรค์เพื่อการพัฒนาอย่างยั่งยืน พ.ศ. 2564 ล่าสุดประเทศไทยและสาธารณรัฐสังคมนิยมเวียดนาม ได้จัดกิจกรรมฉลองครบรอบ 45 ปี การสถาปนาความสัมพันธ์ทางการทูตระหว่างไทยและเวียดนาม ซึ่งตรงกับวันที่ 6 สิงหาคม 2564 ที่ผ่านมา แต่เนื่องด้วยสถานการณ์การแพร่ระบาดของเชื้อไวรัสโคโรนา 2019 (COVID-19) จึงได้ปรับเปลี่ยนรูปแบบเป็นการจัดกิจกรรมการเสวนาออนไลน์  ภายใต้โครงการสื่อสองวัฒนธรรม ไทย - เวียดนาม เพื่อมุ่งสู่การเป็นอุตสาหกรรมสร้างสรรค์ (Bilateral Culture (Thai-Vietnam) to Creative Industry) ในช่วงเดือนกันยายนนี้
รมว.วธ. กล่าวว่า การเสวนาครั้งนี้ มีเป้าหมายเพื่อให้ความรู้กับท่านผู้ฟังในลักษณะกิจกรรมสาระและความบันเทิง (Edutainment) โดยเน้นแลกเปลี่ยนเรียนรู้ข้อมูลกลุ่มเป้าหมายชาวเวียดนามต่อสินค้าและบริการด้านวัฒนธรรมของไทย ที่เข้าถึงกลุ่มเป้าหมายคนรุ่นใหม่ผ่านทางช่องทางออนไลน์ โดยเป็นการดำเนินงานร่วมกันของ วธ. กับเครือข่ายพันธมิตรมหาวิทยาลัยเพื่อการวิจัย และได้รับการสนับสนุนข้อมูลเกี่ยวกับประเทศเวียดนาม จากสถานเอกอัครราชทูตสาธารณรัฐสังคมนิยมเวียดนามประจำประเทศไทย โดยจะจัดทำในรูปแบบการเสวนาออนไลน์ 5 ครั้ง พอดคาสต์ 3 ครั้ง และวีดิทัศน์ผ่านช่องทางยูทูป 2 เรื่อง เผยแพร่ต่อเนื่องกันไปตั้งแต่เดือนกันยายนจนถึงเดือนธันวาคม 2564  ซึ่งจะเป็นประโยชน์ต่อนักเรียน นักศึกษา นักวิชาการ นักธุรกิจ ผู้ประกอบการ และประชาชนทั่วไปที่สนใจในวัฒนธรรมและเศรษฐกิจสร้างสรรค์ของไทยและเวียดนาม ตลอดจนเป็นส่วนหนึ่งที่จะก่อให้เกิดความเข้าใจในวัฒนธรรมของกันและกัน นำไปสู่ความสมานฉันท์ของประชาชนทั้งสองประเทศและส่งเสริมให้มิตรภาพระหว่างไทย – เวียดนามยั่งยืน
นายอิทธิพล กล่าวต่อไปว่า ความสัมพันธ์ระหว่างไทยและเวียดนามก็ดำเนินมาอย่างราบรื่นและมั่นคงมาโดยตลอด โดยในระดับประชาชน ชาวไทยและเวียดนามถือได้ว่ามีความสัมพันธ์ที่ใกล้ชิดและเป็นมิตรต่อกัน ในระดับรัฐบาลก็เช่นเดียวกัน รัฐบาลของทั้งสองประเทศมีการหารือและแลกเปลี่ยนการเยือนอย่างต่อเนื่อง รวมทั้งได้กระชับความร่วมมือทั้งในด้านความมั่นคง เศรษฐกิจ การค้าการลงทุน และสังคมวัฒนธรรม  และหวังเป็นอย่างยิ่งว่าโครงการ ‘สื่อสองวัฒนธรรม ไทย - เวียดนาม เพื่อมุ่งสู่การเป็นอุตสาหกรรมสร้างสรรค์’ จะเสริมสร้างความรู้ความเข้าใจเกี่ยวกับวัฒนธรรมไทยและเวียดนาม และได้มีโอกาสใช้วัฒนธรรมเป็นเครื่องมือในการพัฒนาเศรษฐกิจสร้างสรรค์ระดับนานาชาติต่อไป

ที่มา : https://www.thaigov.go.th/news/contents/details/45396