รัฐบาลไทย-ข่าวทำเนียบรัฐบาล-เร่งช่วยเหลือเกษตรกรผู้ปลูกกล้วยไม้


วันอังคารที่ 22 มิถุนายน 2564
เร่งช่วยเหลือเกษตรกรผู้ปลูกกล้วยไม้
ก.เกษตรฯ เร่งช่วยเหลือเกษตรกรผู้ปลูกกล้วยไม้ที่ได้รับผลกระทบจากโควิด-19
นายอำพันธุ์ เวฬุตันติ รองปลัดกระทรวงเกษตรและสหกรณ์ เป็นประธานการประชุมคณะอนุกรรมการบริหารจัดการกลุ่มสินค้ากล้วยไม้ ไม้ดอกไม้ประดับ ผ่านระบบ Zoom Cloud Meeting ณ ห้องประชุมกระทรวงเกษตรและสหกรณ์ เพื่อร่วมพิจารณาการช่วยเหลือเกษตรผู้ปลูกเลี้ยงกล้วยไม้ โดยที่ประชุมมีมติเห็นชอบการช่วยเหลือเกษตรกรผู้ปลูกเลี้ยงกล้วยไม้ โดยใช้งบประมาณภายใต้ พรก. ให้อำนาจกระทรวงการคลังกู้เงิน เพื่อแก้ไขเยียวยาเกษตรกรผู้ปลูกเลี้ยงกล้วยไม้ที่ได้รับผลกระทบจากการแพร่ระบาดของโรคติดเชื้อไวรัสโคโรนา 2019 (COVID-19)
นอกจากนี้ ที่ประชุมได้มีมติเพิ่มเติมให้มีคณะทำงานศึกษาแนวทางการช่วยเหลือเกษตรกรผู้ปลูกเลี้ยงกล้วยไม้ โดยใช้งบประมาณภายใต้พระราชกำหนดให้อำนาจกระทรวงการคลังกู้เงิน เพื่อแก้ไขปัญหาเยียวยาเกษตรกรผู้ปลูกเลี้ยงกล้วยไม้ที่ได้รับผลกระทบจากการแพร่ระบาดของโรคโควิด-19 ซึ่งที่ประชุมได้มอบหมายนายสัญญา แสงพุ่มพงษ์ ผู้ตรวจราชการกระทรวงเกษตรและสหกรณ์ เป็นประธานคณะทำงานฯ และมอบหมายฝ่ายเลขาฯ จัดทำคำสั่งคณะทำงานฯ เพื่อพิจารณาหลักเกณฑ์การช่วยเหลือเกษตรกรผู้ปลูกเลี้ยงกล้วยไม้ต่อไป

ที่มา : https://www.thaigov.go.th/news/contents/details/42957