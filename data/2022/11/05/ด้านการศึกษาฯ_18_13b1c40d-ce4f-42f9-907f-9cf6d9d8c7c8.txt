รัฐบาลไทย-ข่าวทำเนียบรัฐบาล-รมว.อว. ให้การบ้าน ม.ราชภัฏ สร้างบัณฑิตนักปฏิบัติเก่ง ทำงานเก่ง เพราะสังคมต้องการมหาวิทยาลัยที่เรียนจบแล้วทำงานได้ มีงานทำ ไม่ใช่รู้แต่ทฤษฎี


วันพุธที่ 27 ตุลาคม 2564
รมว.อว. ให้การบ้าน ม.ราชภัฏ สร้างบัณฑิตนักปฏิบัติเก่ง ทำงานเก่ง เพราะสังคมต้องการมหาวิทยาลัยที่เรียนจบแล้วทำงานได้ มีงานทำ ไม่ใช่รู้แต่ทฤษฎี
รมว.อว. ให้การบ้าน ม.ราชภัฏ สร้างบัณฑิตนักปฏิบัติเก่ง ทำงานเก่ง เพราะสังคมต้องการมหาวิทยาลัยที่เรียนจบแล้วทำงานได้ มีงานทำ ไม่ใช่รู้แต่ทฤษฎี
รมว.อว. ให้การบ้าน ม.ราชภัฏ สร้างบัณฑิตนักปฏิบัติเก่ง ทำงานเก่ง
เพราะสังคมต้องการมหาวิทยาลัยที่เรียนจบแล้วทำงานได้ มีงานทำ ไม่ใช่รู้แต่ทฤษฎี
ชี้การพัฒนาจังหวัดอยู่ในมือมหาวิทยาลัย จะสอน ทำวิจัย สร้างนวัตกรรมอย่างเดียวไม่พอ ต้องเป็นกำลังในการพัฒนาท้องถิ่นด้วย
เมื่อวันที่ 23 ตุลาคม 2564 : ศ.(พิเศษ) ดร.เอนก เหล่าธรรมทัศน์ รัฐมนตรีว่าการกระทรวงการอุดมศึกษา วิทยาศาสตร์ วิจัย และนวัตกรรม (อว.) พร้อมด้วย ศ.ดร.ศุภชัย ปทุมนากุล รองปลัด อว. และ ดร.ดนุช ตันเทอดทิตย์ ผู้ช่วย รมว.อว. และคณะผู้บริหาร อว. ลงพื้นที่เพื่อตรวจเยี่ยมและรับฟังผลการปฏิบัติงานของมหาวิทยาลัยราชภัฏเชียงรายและโครงการขับเคลื่อนไทยไปด้วยกันเพื่อพัฒนาจังหวัดของ อว. ส่วนหน้า ณ มหาวิทยาลัยราชภัฏเชียงราย โดยได้เข้าเยี่ยมชมหอปรัชญารัชกาลที่ 9 King Rama 9th Philosophy Hall และโครงการศึกษาวิจัยกัญชาเพื่อประโยชน์ทางการแพทย์ จากนั้นได้รับฟังการรายงานผลการปฏิบัติงานของมหาวิทยาลัย ณ หอประชุมมหาวิทยาลัยราชภัฏเชียงราย โดยมี ผศ.ดร.ศรชัย มุ่งไธสง อธิการบดีมหาวิทยาลัยราชภัฏเชียงราย และผู้บริหารมหาวิทยาลัยให้การต้อนรับ
ศ.(พิเศษ) ดร.เอนก กล่าวว่า จังหวัดเชียงรายมีการพัฒนาและความเจริญขึ้นมาก ซึ่งเกิดขึ้นจากหลายสาเหตุ มหาวิทยาลัยเองก็มีส่วนสำคัญมากในการพัฒนาจังหวัด ทำให้สามารถขึ้นมาอยู่ในจังหวัดแถวหน้าของภาคเหนือ และขอรำลึกถึงคนที่มาก่อตั้งราชภัฏที่ได้ทำกันมาตลอด มีปัญหา มีอุปสรรค มีความสำเร็จ มีความรวดเร็ว มหาวิทยาลัยราชภัฏเชียงรายก็ได้พิสูจน์ให้เห็นแล้วว่าทุกวันนี้เป็นสถาบันที่เป็นที่เชิดชูของจังหวัดเชียงราย ภาคเหนือและของประเทศ สิ่งที่ตนขอฝากคือให้ช่วยคิดหลักสูตรที่เกิดจากการปฏิบัติให้สำเร็จ เป็นหลักสูตรของไทยที่ไม่ต้องเลียนแบบตะวันตก ไม่อยากเห็นราชภัฏตามคนอื่น ไม่อยากให้ราชภัฏคิดว่าตนเองด้อย อยากให้ราชภัฏเป็นมหาวิทยาลัยอีกแบบหนึ่ง คือ อยู่ในกลุ่มมหาวิทยาลัยที่พัฒนาชุมชนท้องถิ่น จุดที่จะต้องทำให้ได้ คือเป็นมหาวิทยาลัยปฏิบัติ เป็นมหาวิทยาลัยพัฒนาพื้นที่ พัฒนาชุมชน จังหวัดให้ดีที่สุด นักศึกษาต้องปฏิบัติให้มากที่สุด รู้ภูมิศาสตร์ รู้พื้นที่ให้มากที่สุด ภายใน 5 ปีอยากให้ราชภัฏเป็นมหาวิทยาลัยที่เป็นแบบอย่างของโลกแบบหนึ่ง ที่ปฏิบัติเก่ง ทำงานเก่ง เพราะพื้นนิสัยคนไทยเป็นคนปฏิบัติ สังคมต้องการมหาวิทยาลัยที่ส่งเข้ามาเรียนจบแล้วทำงานได้ มีงานทำ ไม่ใช่รู้แต่ทฤษฎี ต้องเอาทฤษฎีไปปฏิบัติได้ การเรียนเน้นการปฏิบัติให้มากขึ้น เน้นการไปดูงาน ออกนอกห้องเรียนให้มากขึ้น
“การพัฒนาของจังหวัด หรือกลุ่มจังหวัด ตกมาอยู่ในมือของมหาวิทยาลัย เราจะเพียงแค่สอน วิจัยหรือทำนวัตกรรมอย่างเดียวไม่ได้ ต้องเป็นกำลังที่เป็นจริงในการพัฒนาถิ่นที่เรามาอยู่ เราต้องไม่คิดแต่ว่าเราเป็นคนของ อว. แต่ต้องคิดว่าเราเป็นส่วนหนึ่งของเชียงราย เป็นส่วนหนึ่งของภาคเหนือตอนบน เรารักที่นี่ ทุ่มเทให้ที่นี่ เป็นบ้านของเรา ต้องรู้เรื่องของพื้นที่ให้มาก มันจึงเป็นสาเหตุในการเสนอความคิดที่ว่าเราต้องเน้นความรู้เกี่ยวกับพื้นที่ ท้องถิ่นให้มากที่สุด และเป็นกำลังของท้องถิ่นให้ดีที่สุด” รมว.อว. กล่าว

ที่มา : https://www.thaigov.go.th/news/contents/details/47440