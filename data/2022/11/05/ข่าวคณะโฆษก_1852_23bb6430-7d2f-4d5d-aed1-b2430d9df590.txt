รัฐบาลไทย-ข่าวทำเนียบรัฐบาล-นายกฯ ชื่นชมผลงานนักกีฬาไทยคว้าชัยในรายการระดับโลก “น้องปุ้ม” จันทกานต์ มโนบาล สร้างประวัติศาสตร์นักมวยหญิงไทยคนแรกคว้าแชมป์ K-1 เวิลด์ กรังด์ปรีซ์ และ “น้องบิว” ภูริพล บุญสอน


วันจันทร์ที่ 27 มิถุนายน 2565
พิมพ์
นายกฯ ชื่นชมผลงานนักกีฬาไทยคว้าชัยในรายการระดับโลก “น้องปุ้ม” จันทกานต์ มโนบาล สร้างประวัติศาสตร์นักมวยหญิงไทยคนแรกคว้าแชมป์ K-1 เวิลด์ กรังด์ปรีซ์ และ “น้องบิว” ภูริพล บุญสอน
นายกรัฐมนตรีชื่นชมผลงานนักกีฬาไทยคว้าชัยในรายการระดับโลก “น้องปุ้ม” จันทกานต์ มโนบาล สร้างประวัติศาสตร์นักมวยหญิงไทยคนแรกคว้าแชมป์ K-1 เวิลด์ กรังด์ปรีซ์ และ “น้องบิว” ภูริพล บุญสอน คว้าตั๋วไปชิงแชมป์โลกได้สำเร็จ
วันที่ 27 มิ.ย. 2565  น.ส.ไตรศุลี ไตรสรณกุล รองโฆษกประจำสำนักนายกรัฐมนตรี กล่าวว่า  พล.อ.ประยุทธ์ จันทร์โอชา นายกรัฐมนตรีและรมว.กลาโหม ได้ติดตามการไปแข่งขันกีฬาของนักกีฬาไทยในรายการระดับนานาชาติ ซึ่งขณะนี้มีการแข่งขันหลายรายการและหลายชนิดกีฬา โดยล่าสุดได้ทราบว่าวานนี้(26 มิ.ย.) น้องปุ้ม จันทกานต์ มโนบาล นักมวยหญิงชาวบุรีรัมย์  สามารถคว้าแชมป์จากรายการแข่งขัน K-1 (เควัน) “เวิลด์ กรังด์ปรีซ์” ในรุ่น 45 กิโลกรัมหญิง ที่ประเทศญี่ปุ่น
“นายกรัฐมนตรีแสดงความยินดีและชื่นชมน้องปุ้ม ที่สามารถสร้างประวัติศาสตร์เป็นนักมวยหญิงจากประเทศไทยคนแรกที่สามารถคว้าแชมป์จากรายการเควัน เวิลด์ กรังด์ปรีซ์ เวทีการแข่งขันกีฬาซึ่งรวมศิลปะการต่อสู้หลายแขนงไว้ด้วยกันซึ่งเป็นที่รู้จักของทั่วโลก โดยนายกรัฐมนตรีเชื่อมั่นว่าน้องปุ้มจะเป็นแบบอย่างและแรงบันดาลใจให้นักกีฬาไทยคนอื่นๆ ให้เชื่อมั่นในศักยภาพของตนเองและสามารถต่อสู้กับคู่แข่งจากทั่วโลกได้” น.ส.ไตรศุลี กล่าว
น.ส.ไตรศุลี กล่าวว่า น้องปุ้ม จันทกานต์ มโนบาล มีฉายาในวงการมวยหญิงคือ “พญาหงส์ อโยธยาไฟท์ยิม” เป็นชาวบุรีรัมย์ ปัจจุบันศึกษาอยู่คณะศึกษาศาสตร์ มหาวิทยาลัยเกษตรศาสตร์ โดยน้องปุ้มเป็นนักมวยหญิงไทยคนแรกที่คว้าแชมป์จากเวทีการแข่งขันรายการนี้ จากก่อนหน้านี้มีนักมวยชายไทยคว้าแชมป์มาแล้ว 3 คน ได้แก่ บัวขาว บัญชาเมฆ, แก้ว วีระศักดิ์เล็กยิม และ ก้องนภา วีระศักดิ์เล็กยิม
พร้อมกันนี้ นายกรัฐมนตรีชื่นชมผลงานของ น้องบิว ภูริพล บุญสอน นักกรีฑาดาวรุ่งของไทยที่เข้าร่วมการแข่งขันกรีฑารายการคอซานอฟ เมมโมเรียล ที่ประเทศคาซัคสถาน เมื่อวันที่ 26 มิ.ย. และวิ่งเข้าเส้นชัยเป็นคนแรกในการวิ่งประเภท 200 เมตรชายด้วยสถิติ 20.19 วินาที ทำลายทั้งสถิติประเทศไทย ซีเกมส์ 2021 ที่ตนเองเคยทำไว้ที่เวียดนาม และสามารถควอลิฟายได้ตั๋วเข้าร่วมการแข่งขันกรีฑาชิงแชมป์โลก ที่สหรัฐฯ
โดยนายกรัฐมนตรีเชิญชวนคนไทยทุกคนร่วมส่งกำลังใจให้น้องบิวให้สามารถทำผลงานให้ดีที่สุดในสนามชิงแชมป์โลก และให้กำลังใจนักกีฬาที่เข้าร่วมการแข่งขันที่แม้ยังไม่สามารถควอลิฟายไปแข่งขันระดับโลกแต่ทุกคนสามารถทำสถิติได้ดีที่สุดของตนเอง และมีโอกาสพัฒนาไปสู่ระดับโลกได้
...............................

ที่มา : https://www.thaigov.go.th/news/contents/details/56167