รัฐบาลไทย-ข่าวทำเนียบรัฐบาล-‘รมช.มนัญญา’ เปิดงานเทศกาลควายไทยอุทัยธานีครั้งที่ 10


วันอาทิตย์ที่ 27 มีนาคม 2565
‘รมช.มนัญญา’ เปิดงานเทศกาลควายไทยอุทัยธานีครั้งที่ 10
‘รมช.มนัญญา’ เปิดงานเทศกาลควายไทยอุทัยธานีครั้งที่ 10 กระตุ้นตลาดซื้อขายกระบือ เดินหน้าพัฒนาสายพันธุ์เพิ่มมูลค่ากระบือไทย
รมช.มนัญญา ไทยเศรษฐ์ รัฐมนตรีช่วยว่าการกระทรวงเกษตรและสหกรณ์ กล่าวในโอกาสเป็นประธานพิธีเปิดงาน       “เทศกาลควายไทยอุทัยธานี” ครั้งที่ 10 ณ บริเวณกองบังคับการตำรวจภูธร จังหวัดอุทัยธานี ตำบลสะแกกรัง อำเภอเมือง จังหวัดอุทัยธานีว่า การจัดงานดังกล่าวมีวัตถุประสงค์ เพื่อให้เกษตรกรได้พบปะ แลกเปลี่ยนความคิดเห็นระหว่างเกษตรกรด้วยกันเอง และผู้ทรงคุณวุฒิ ตลอดจนเพื่ออนุรักษ์และใช้ประโยชน์ พัฒนา ปรับปรุงสายพันธุ์กระบือของจังหวัดอุทัยธานีให้ดียิ่งขึ้น รวมทั้งสร้างมูลค่าเพิ่มของกระบือ ช่วยกระตุ้นการซื้อขายกระบือในจังหวัดอุทัยธานีให้มีปริมาณเพิ่มสูงขึ้น ทั้งในรูปแบบกระบือสวยงาม และกระบือเนื้อ
รมช.มนัญญา กล่าวว่า กระทรวงเกษตรและสหกรณ์ ได้เล็งเห็นความสำคัญในอาชีพด้านปศุสัตว์ของเกษตรกรโดยกระบือจัดเป็นสินค้าเกษตรที่มีความสําคัญ 1 ใน 3 ของจังหวัดอุทัยธานี นอกจากข้าวและปลาแรด อีกทั้งจังหวัดอุทัยธานี โดยสมาคมพัฒนาพันธุ์ควายไทย ก็ได้ร่วมขับเคลื่อนและให้ความสําคัญกับภาคปศุสัตว์เป็นอย่างสูง โดยเฉพาะการพัฒนาและปรับปรุงพันธุ์กระบือ ทั้งกระบือสวยงามและกระบือเนื้อ ทั้งนี้ จากการรายงานการสำรวจข้อมูลเกษตรกรผู้เลี้ยงกระบือ ของสํานักงานปศุสัตว์จังหวัดอุทัยธานี พบว่า       ในปี 2563 - 2564 มีจํานวนเกษตรกรผู้เลี้ยงกระบือเพิ่มขึ้นร้อยละ 20.5 จํานวนกระบือเพิ่มขึ้นร้อยละ 17.5 ปริมาณผลผลิตเพิ่มขึ้นร้อยละ 22.4 และมีมูลค่ารวมเพิ่มขึ้นร้อยละ 20.5 โดยในปี 2563 มีเกษตรกรผู้เลี้ยง จํานวน 2,067 ราย จํานวนกระบือ 23,379 ตัว ปริมาณผลผลิต 8,270 ตัว มูลค่ารวม 296.9 ล้านบาท และในปี 2564 มีเกษตรกรผู้เลี้ยง จํานวน 2,600 ราย จํานวนกระบือ28,336 ตัว ปริมาณผลผลิต 10,655 ตัว มูลค่ารวม 382.5 ล้านบาท ซึ่งการจัดงานเทศกาลควายไทยอุทัยธานีในครั้งนี้ จะส่งผลให้เกษตรกรหันมาสนใจในอาชีพการเลี้ยงกระบือเพิ่มมากขึ้น เป็นการเพิ่มรายได้ เพิ่มองค์ความรู้รวมทั้งการพัฒนาสายพันธุ์กระบือให้ดียิ่งขึ้นไป
ทั้งนี้ ภายในงานเทศกาลควายไทยอุทัยธานี ครั้งที่ 10 มีกิจกรรมที่น่าสนใจ อาทิ การประกวดกระบือลุ่มน้ําสะแกกรัง กระบือทั่วไป และกระบือแกรนด์แชมป์ (Grand Champion) ชิงถ้วยพระราชทาน สมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี นอกจากนี้ ยังมีการจําหน่ายสินค้าด้านปศุสัตว์ ในงาน “Buffalo Night” อีกด้วย

ที่มา : https://www.thaigov.go.th/news/contents/details/52977