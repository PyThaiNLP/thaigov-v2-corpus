รัฐบาลไทย-ข่าวทำเนียบรัฐบาล-ยกเว้นภาษีมูลค่าเพิ่มธุรกิจ Data Center หนุนไทยเป็น Digital Hub ของภูมิภาค


วันศุกร์ที่ 1 กรกฎาคม 2565
พิมพ์
ยกเว้นภาษีมูลค่าเพิ่มธุรกิจ Data Center หนุนไทยเป็น Digital Hub ของภูมิภาค
วันพฤหัสบดีที่ 30 มิถุนายน 2565
ต่อจากนี้ไป ขอเชิญรับฟังไทยคู่ฟ้า ค่ะ
รัฐบาลเดินหน้าส่งเสริมการลงทุนด้านดิจิทัล โดยอนุมัติหลักการ ร่าง พ.ร.ฎ.ออกตามความในประมวลรัษฎากรว่าด้วยการยกเว้นภาษีมูลค่าเพิ่ม ร้อยละ 7 แก่ผู้ประกอบกิจการศูนย์ข้อมูล หรือ Data Center ที่ให้บริการพื้นที่เก็บข้อมูลอิเล็กทรอนิกส์ผ่านเครือข่ายอินเทอร์เน็ต บริการเช่าพื้นที่ เซิร์ฟเวอร์ และอุปกรณ์ที่เกี่ยวข้องเพื่อใช้ในการจัดเก็บ ประมวลผล และเชื่อมต่อข้อมูลทางอิเล็กทรอนิกส์ผ่านทางเครือข่ายอินเทอร์เน็ต คาดว่าจะส่งผลให้มีการลงทุนในกิจการ Data Center ในประเทศไทยได้เพิ่มมากขึ้น ตลอดจนดึงดูดการลงทุนศูนย์ข้อมูลขนาดใหญ่ และกิจการที่เกี่ยวเนื่อง เช่น Cloud Computing ซึ่งเป็นการส่งเสริมให้ประเทศไทยก้าวสู่ยุคเทคโนโลยีเศรษฐกิจดิจิทัลและการเป็นศูนย์กลางดิจิทัลของภูมิภาคได้รวดเร็วยิ่งขึ้น
“สื่อสารภารกิจรัฐบาล” กับสำนักโฆษก สำนักเลขาธิการนายกรัฐมนตรี

ที่มา : https://www.thaigov.go.th/news/contents/details/56337