รัฐบาลไทย-ข่าวทำเนียบรัฐบาล-โฆษกรัฐบาลเผย “นายกฯ” ห่วงใยประชาชนได้รับผลกระทบจากราคาสินค้าที่เตรียมปรับสูงขึ้น กำชับกรมการค้าภายในดูแลราคาข้าวถุง-สินค้าอุปโภคบริโภคอย่างใกล้ชิด เพื่อประชาชนไม่ถูกเอารัดเอาเปรียบด้านราคา


วันเสาร์ที่ 25 มิถุนายน 2565
พิมพ์
โฆษกรัฐบาลเผย “นายกฯ” ห่วงใยประชาชนได้รับผลกระทบจากราคาสินค้าที่เตรียมปรับสูงขึ้น กำชับกรมการค้าภายในดูแลราคาข้าวถุง-สินค้าอุปโภคบริโภคอย่างใกล้ชิด เพื่อประชาชนไม่ถูกเอารัดเอาเปรียบด้านราคา
โฆษกรัฐบาลเผย “นายกฯ” ห่วงใยประชาชนได้รับผลกระทบจากราคาสินค้าที่เตรียมปรับสูงขึ้น กำชับกรมการค้าภายในดูแลราคาข้าวถุง-สินค้าอุปโภคบริโภคอย่างใกล้ชิด เพื่อประชาชนไม่ถูกเอารัดเอาเปรียบด้านราคา
วันนี้ (25 มิถุนายน 2565) นายธนกร วังบุญคงชนะ โฆษกประจำสำนักนายกรัฐมนตรี เผยว่า พลเอก ประยุทธ์ จันทร์โอชา นายกรัฐมนตรี และรัฐมนตรีว่าการกระทรวงกลาโหม ติดตามการประชุมหารือระหว่างกรมการค้าภายในกับสมาคมผู้ประกอบการข้าวถุงไทย และผู้ประกอบการข้าวสารบรรจุถุงรายใหญ่ในตลาดเมื่อวันที่ 23 มิ.ย. ที่ผ่านมา ซึ่งสมาคมผู้ประกอบการข้าวถุงไทย ยืนยันไม่ได้มีการหารือเพื่อจะปรับราคาจำหน่ายข้าวถุงแต่อย่างใด โดยราคาวัตถุดิบในขณะนี้ไม่ได้มีผลกระทบต่อราคาจำหน่ายเท่าใดนัก ต้นทุนที่เพิ่มขึ้นขณะนี้มาจากค่าขนส่งเป็นหลัก แต่เพื่อไม่ให้ผู้บริโภคได้รับความเดือดร้อนจากสถานการณ์ในขณะนี้ สมาคมฯ และสมาชิกได้ให้ความร่วมมือกับกรมการค้าภายใน ตรึงราคาจำหน่ายข้าวถุงไว้ ซึ่งนายกรัฐมนตรีรับทราบผลการหารือดังกล่าว พร้อมแสดงความห่วงใยประชาชนที่อาจได้รับผลกระทบจากราคาสินค้าหลายรายการที่เตรียมปรับสูงขึ้น ซึ่งมีสาเหตุจากค่าขนส่งที่สูงขึ้นเป็นหลัก โดยได้กำชับให้กรมการค้าภายใน กระทรวงพาณิชย์ ติดตามสถานการณ์ราคาข้าวถุงและราคาสินค้าอุปโภคบริโภคอย่างใกล้ชิด
โฆษกประจำสำนักนายกรัฐมนตรีกล่าวว่า ตลอดระยะเวลาที่ผ่านมาตลาดข้าวถุงมีการแข่งขันกันอย่างมาก ทั้งในด้านราคา ชนิด คุณภาพ และโปรโมชั่น ซึ่งผู้บริโภคมีทางเลือกที่หลากหลาย แต่หลังจากที่มีกระแสข่าวราคาสินค้าอุปโภคและบริโภคทยอยปรับขึ้นราคาหลายรายการ สร้างความกังวลให้กับผู้บริโภคที่ต้องแบกรับภาระสินค้าราคาแพงขึ้น โดยเฉพาะราคาข้าวสารบรรจุถุงที่เป็นอาหารหลักของคนไทย ทั้งนี้ จากผลการประชุมหารือ ยืนยันแล้วว่าข้าวสารบรรจุถุงยังไม่ได้ปรับขึ้นราคา แต่ผู้ประกอบการบางรายชี้แจงว่า อาจมีการปรับกิจกรรมส่งเสริมการขายของผู้ประกอบการแต่ละรายบ้าง เช่น ลดจำนวนความถี่ หรือส่วนลดทางการค้า ซึ่งแต่ละรายจะบริหารจัดการภายใต้สถานการณ์ของตนเอง ทั้งนี้ หากประชาชนผู้บริโภคไม่ได้รับความเป็นธรรม พบว่ามีการขึ้นราคาข้าวถุงสูงเกินสมควร หรือไม่ได้รับความเป็นธรรมด้านปริมาณและคุณภาพ สามารถแจ้งได้ที่สายด่วนกรมการค้าภายใน โทร. 1569
“นายกรัฐมนตรีติดตามสถานการณ์ราคาสินค้า เข้าใจถึงความเดือดร้อนของประชาชน และห่วงใยประชาชนทุกคนที่อาจได้รับผลกระทบจากราคาสินค้าหลายรายการที่เตรียมปรับสูงขึ้นในขณะนี้ นายกรัฐมนตรีจึงได้สั่งการให้กรมการค้าภายใน กระทรวงพาณิชย์ และหน่วยงานที่เกี่ยวข้อง ติดตามสถานการณ์ราคาสินค้า ร่วมกันกำกับดูแลราคาสินค้าอย่างใกล้ชิด โดยให้มีการหารือร่วมกับผู้ประกอบการสินค้า เพื่อให้มั่นใจว่าประชาชนจะไม่ถูกเอารัดเอาเปรียบด้านราคา และช่วยเหลือประชาชนให้อยู่ในเกณฑ์ที่เหมาะสมและควบคุมได้ ยืนยันว่ารัฐบาลพยายามอย่างเต็มที่ในการแก้ไขปัญหาผ่านการดำเนินการตามมาตรการต่าง ๆ เพื่อดูแลชีวิตความเป็นอยู่ของประชาชนทุกคน” โฆษกประจำสำนักนายกรัฐมนตรีกล่าว
..................

ที่มา : https://www.thaigov.go.th/news/contents/details/56125