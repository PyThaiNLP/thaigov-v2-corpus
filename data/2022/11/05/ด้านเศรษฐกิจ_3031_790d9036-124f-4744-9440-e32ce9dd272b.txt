รัฐบาลไทย-ข่าวทำเนียบรัฐบาล-กรมทางหลวงชนบทดำเนินโครงการบำรุงสะพานบนสายทาง ขก.3010 จังหวัดขอนแก่น แล้วเสร็จ พร้อมเปิดให้ประชาชนสัญจรได้อย่างสะดวกปลอดภัยในทุกฤดูกาล


วันพุธที่ 2 มีนาคม 2565
กรมทางหลวงชนบทดำเนินโครงการบำรุงสะพานบนสายทาง ขก.3010 จังหวัดขอนแก่น แล้วเสร็จ พร้อมเปิดให้ประชาชนสัญจรได้อย่างสะดวกปลอดภัยในทุกฤดูกาล
กรมทางหลวงชนบท (ทช.) กระทรวงคมนาคม ดำเนินโครงการบำรุงสะพานบนถนนทางหลวงชนบทสาย ขก.3010 แยกทางหลวงแผ่นดินหมายเลข 229 - บ้านหนองสังข์ อำเภอมัญจาคีรี จังหวัดขอนแก่น แล้วเสร็จ พร้อมเปิดให้ประชาชนสัญจรได้อย่างสะดวกและปลอดภัยในทุกฤดูกาล
กรมทางหลวงชนบท (ทช.) กระทรวงคมนาคม ดำเนินโครงการบำรุงสะพานบนถนนทางหลวงชนบทสาย ขก.3010 แยกทางหลวงแผ่นดินหมายเลข 229 - บ้านหนองสังข์ อำเภอมัญจาคีรี จังหวัดขอนแก่น แล้วเสร็จ พร้อมเปิดให้ประชาชนสัญจรได้อย่างสะดวกและปลอดภัยในทุกฤดูกาล เพิ่มประสิทธิภาพการรองรับเหตุอุทกภัยในอนาคต ตามนโยบายของนายศักดิ์สยาม ชิดชอบ รัฐมนตรีว่าการกระทรวงคมนาคม ที่คำนึงถึงความสำคัญของการเพิ่มประสิทธิภาพมาตรฐานงานทางและสะพานในโครงข่ายอย่างต่อเนื่อง เพื่อลดอัตราการเกิดอุบัติเหตุและเพิ่มความปลอดภัยในการสัญจรให้กับประชาชนในระยะยาว
นายอภิรัฐ ไชยวงศ์น้อย อธิบดีกรมทางหลวงชนบท เปิดเผยว่า จากการสำรวจตรวจสอบโครงสร้างสะพานบริเวณเส้นทางเชื่อมระหว่างเทศบาลตำบลนาข่าและทางหลวงแผ่นดินหมายเลข 229 พบว่า สะพานคอนกรีต เสริมเหล็ก ความยาว 44 เมตร ความกว้าง 10 เมตร บนถนนทางหลวงชนบทสาย ขก.3010 แยกทางหลวงแผ่นดินหมายเลข 229 - บ้านหนองสังข์ อำเภอมัญจาคีรี จังหวัดขอนแก่น ได้รับผลกระทบจากกระแสน้ำกัดเซาะบริเวณตอม่อของสะพานในช่วงฤดูฝนของทุกปี โครงสร้างสะพานจึงเกิดการทรุดตัวจากโครงสร้างเดิม ซึ่งอาจเกิดการชำรุดเพิ่มเติมและมีความเสี่ยงต่อการเกิดอันตรายต่อผู้ใช้เส้นทาง ทช. จึงได้ดำเนินโครงการซ่อมบำรุงสะพานโดยการเสริมกำลังฐานรากที่ทำหน้าที่แบกรับน้ำหนักของโครงสร้าง เพื่อเพิ่มความแข็งแรงของโครงสร้างสะพานให้มีความทนทานต่อกระแสน้ำและสามารถรองรับน้ำหนักยานพาหนะที่สัญจรผ่านได้ในระยะยาว ซึ่งวิธีดังกล่าวนอกจากจะเหมาะสำหรับ การซ่อมบำรุงบริเวณที่มีพื้นที่จำกัดแล้ว ยังส่งผลกระทบต่อการสัญจรของประชาชนน้อยที่สุด เนื่องจากสามารถเปิดเส้นทางบางส่วนให้ประชาชนสัญจรผ่านได้ในระหว่างดำเนินการ นอกจากนี้ได้ติดตั้งกล่องตาข่ายบรรจุหิน (Gabion box and Mattress) บริเวณพื้นคลองและตลิ่งคอสะพานทั้งสองฝั่ง เพื่อลดแรงกัดเซาะจากกระแสน้ำต่อตอม่อสะพานและบริเวณริมตลิ่ง
ปัจจุบันโครงการดังกล่าวดำเนินการแล้วเสร็จและเปิดให้ประชาชนใช้สัญจรได้ตามปกติแล้ว ซึ่งเป็นการเพิ่มประสิทธิภาพความปลอดภัยให้กับผู้ใช้เส้นทางสำหรับการใช้งานในระยะยาวและสามารถรองรับกับผลกระทบกรณีเกิดเหตุอุทกภัยในอนาคต

ที่มา : https://www.thaigov.go.th/news/contents/details/52100