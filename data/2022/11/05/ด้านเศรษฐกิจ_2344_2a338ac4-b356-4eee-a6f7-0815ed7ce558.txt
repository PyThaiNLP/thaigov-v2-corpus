รัฐบาลไทย-ข่าวทำเนียบรัฐบาล-กระทรวงเกษตรและสหกรณ์ หารือร่วมกับองค์การบริหารจัดการก๊าซเรือนกระจก (องค์การมหาชน)


วันพุธที่ 22 ธันวาคม 2564
กระทรวงเกษตรและสหกรณ์ หารือร่วมกับองค์การบริหารจัดการก๊าซเรือนกระจก (องค์การมหาชน)
กระทรวงเกษตรและสหกรณ์ หารือร่วมกับองค์การบริหารจัดการก๊าซเรือนกระจก (องค์การมหาชน) เพื่อหาแนวทางความร่วมมือการขับเคลื่อนเกษตรกรรมยั่งยืน ในการเพิ่มพื้นที่สีเขียว และลดการปล่อยก๊าซเรือนกระจก
เมื่อวันที่ 21 ธ.ค. 64 นายอำพันธุ์ เวฬุตันติ รองปลัดกระทรวงเกษตรและสหกรณ์ เป็นประธานการหารือร่วมกันระหว่างกระทรวงเกษตรและสหกรณ์ และองค์การบริหารจัดการก๊าซเรือนกระจก (องค์การมหาชน) โดยมีผู้แทนสำนักงานเศรษฐกิจการเกษตร และผู้แทนกองนโยบายเทคโนโลยีเพื่อการเกษตรและเกษตรกรรมยั่งยืน สำนักงานปลัดกระทรวงเกษตรและสหกรณ์ เข้าร่วม โดยที่ประชุมได้หารือแนวทางความร่วมมือในการขับเคลื่อนเกษตรกรรมยั่งยืนระหว่างกระทรวงเกษตรและสหกรณ์กับองค์การบริหารจัดการก๊าซเรือนกระจก (มหาชนจำกัด) ในการปลูกเพิ่มพื้นที่สีเขียวที่ยั่งยืนในเมือง ลดมลพิษด้านสิ่งแวดล้อม เพิ่มรายได้แก่ชุมชน เพิ่มมูลค่าของเสียหรือของเหลือทิ้งทางการเกษตร เพื่อกระตุ้นให้เกิดการลดการปล่อยก๊าซเรือนกระจกได้เพิ่มขึ้น และเป็นการพัฒนาเศรษฐกิจสีเขียวและสังคมคาร์บอนต่ำ โดยหาวิธีการประเมินหลักเกณฑ์ ซึ่งกระทรวงเกษตรและสหกรณ์พร้อมที่จะให้ความร่วมมือบูรณาการการทำงานร่วมกันต่อไป

ที่มา : https://www.thaigov.go.th/news/contents/details/49776