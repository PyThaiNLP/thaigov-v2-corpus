รัฐบาลไทย-ข่าวทำเนียบรัฐบาล-รมช.มนัญญา มอบอุปกรณ์ทางการแพยท์ ในโครงการสหกรณ์ไทยช่วยเหลือผู้ประสบภัยโควิด-19


วันอาทิตย์ที่ 26 กันยายน 2564
รมช.มนัญญา มอบอุปกรณ์ทางการแพยท์ ในโครงการสหกรณ์ไทยช่วยเหลือผู้ประสบภัยโควิด-19
รมช.มนัญญา มอบอุปกรณ์ทางการแพยท์ ในโครงการสหกรณ์ไทยช่วยเหลือผู้ประสบภัยโควิด-19
นางสาวมนัญญา ไทยเศรษฐ์ รัฐมนตรีช่วยว่าการกระทรวงเกษตรและสหกรณ์ เป็นประธานพิธีเปิดโครงการสหกรณ์ไทยช่วยเหลือผู้ประสบภัยโควิด-19 พร้อมด้วยนายวิศิษฐ์ ศรีสุวรรณ อธิบดีกรมส่งเสริมสหกรณ์ โดยมี ประธานสันนิบาตสหกรณ์แห่งประเทศไทย ประธานสันนิบาตสหกรณ์จังหวัดอุทัยธานี สหกรณ์ออมทรัพย์ครูอุทัยธานี เข้าร่วม โดยมอบอุปกรณ์ทางการแพทย์ และถุงยังชีพให้กับบุคลากรทางการแพทย์และสหกรณ์ในจังหวัดอุทัยธานี ณ สวนน้ำเฉลิมพระเกียรติ บึงพระชนก อำเภอเมือง จังหวัดอุทัยธานี
นางสาวมนัญญา กล่าวว่า จากสถานการณ์วิกฤตการแพร่ระบาดของไวรัสโควิด-19 หลายหน่วยงานยังขาดแคลนและต้องการความช่วยเหลืออย่างเร่งด่วน กระทรวงเกษตรและสหกรณ์ ได้ติดตามสถานการณ์ความเดือดร้อนของสมาชิกสหกรณ์อย่างต่อเนื่องและได้กำชับให้หน่วยงานที่เกี่ยวข้องเร่งให้ความช่วยเหลือสหกรณ์และสมาชิกอย่างเร่งด่วน สำหรับโครงการสหกรณ์ไทยช่วยเหลือผู้ประสบภัยโควิด-19  จัดขึ้นโดยสันนิบาตสหกรณ์แห่งประเทศไทย ร่วมกับสหกรณ์ทั่วประเทศ และสันนิบาตสหกรณ์จังหวัด รวมทั้งหน่วยงานท่ีเกี่ยวข้อง เพื่อบรรเทาความเดือดร้อนให้กับสมาชิกสหกรณ์ ประชาชนและบุคลากรทางการแพทย์ที่ได้รับผลกระทบจากสถานการณ์การแพร่ระบาดของโรค COVID-19 โดยมอบอุปกรณ์ทางการแพทย์และเครื่องอุปโภค-บริโภค (ถุงยังชีพ)ให้กับจังหวัดพื้นที่สีแดงเข้มและควบคุมสูงสุดตามประกาศ ศบค. รวมท้ังสิ้น 29 จังหวัด
โดยในวันนี้ เป็นความร่วมระหว่างสันนิบาตสหกรณ์แห่งประเทศไทย ร่วมกับ สันนิบาตจังหวัดอุทัยธานี และสหกรณ์ออมทรัพย์ครูอุทัยธานี มอบชุด PPE จำนวน 300 ชุด หน้ากาก N95 จำนวน 350 ชุด เครื่องวัดออกซิเจนปลายนิ้ว จำนวน 150 อัน ถุงยังชีพ จำนวน 100 ชุด ให้กับสหกรณ์ บุคลากรทางการแพทย์และผู้ที่ได้รับผลกระทบจากโควิด19 ในจังหวัดอุทัยธานี

ที่มา : https://www.thaigov.go.th/news/contents/details/46230