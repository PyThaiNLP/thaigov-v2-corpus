รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม สั่ง ยุติธรรมจังหวัดสมุทรปราการ ช่วยเหลือครอบครัวสาววัย 23 ปี ถูกคนร้ายแทงเสียชีวิตคาคอนโด


วันพุธที่ 29 ธันวาคม 2564
พิมพ์
รัฐมนตรีว่าการกระทรวงยุติธรรม สั่ง ยุติธรรมจังหวัดสมุทรปราการ ช่วยเหลือครอบครัวสาววัย 23 ปี ถูกคนร้ายแทงเสียชีวิตคาคอนโด
รัฐมนตรีว่าการกระทรวงยุติธรรม สั่ง ยุติธรรมจังหวัดสมุทรปราการ ช่วยเหลือครอบครัวสาววัย 23 ปี ถูกคนร้ายแทงเสียชีวิตคาคอนโด วอนอนุกรรมการทุกจังหวัดเร่งพิจารณาจ่ายเงินเยียวยาช่วยประชาชน ยันไม่ได้นิ่งนอนใจสร้างมาตรการความปลอดภัยให้กับสังคม
นายสมศักดิ์ เทพสุทิน รัฐมนตรีว่าการกระทรวงยุติธรรม กล่าวถึงกรณี สาววัย 23 ปี ถูกคนร้ายบุกแทงด้วยอาวุธมีดภายในห้องพัก ก่อนวิ่งหนีออกมาเสียชีวิตอยู่ที่หน้าลิฟต์ ภายในคอนโดแห่งหนึ่ง ใน อ.บางพลี จ.สมุทรปราการ ว่า สำนักงานยุติธรรมจังหวัดสมุทรปราการขอรายงาน ได้เร่งให้ความช่วยเหลือ โดยประสานไปยัง สภ.บางพลี เจ้าของคดี เพื่อสอบถามข้อเท็จจริง โดยคดีอยู่ระหว่างรวบรวมพยานหลักฐานและเรียกพยานที่เกี่ยวข้องมาสอบสวนทั้งหมด หากดำเนินการเรียบร้อยแล้วจะดำเนินการออกแจ้งสิทธิในการยื่นขอรับค่าตอบแทนผู้เสียหายให้กับทายาทผู้เสียหายต่อไป และทางยุติธรรมจังหวัด ได้ประสานไปยังพี่สาวของผู้เสียหาย โดยเจ้าหน้าที่ได้แจ้งสิทธิในการยื่นขอรับค่าตอบแทนผู้เสียหายในคดีอาญา พร้อมกับอธิบายถึงหลักเกณฑ์และแนะนำรายการเอกสารประกอบการยื่น แจ้งสิทธิในการยื่นขอรับความช่วยเหลือเงินจากกองทุนยุติธรรมกรณีค่าใช้จ่ายในการดำเนินคดี และให้คำปรึกษาทางด้านกฎหมายในเบื้องต้น
นายสมศักดิ์ กล่าวว่า จากการวิเคราะห์ของเจ้าหน้าที่เบื้องต้น ผู้เสียหายจะมีสิทธิได้รับเงินช่วยเหลือเยียวยาในฐานะเป็นผู้เสียหายในคดีอาญาตามมาตรา 3 แห่ง พ.ร.บ.ค่าตอบแทนผู้เสียหาย และค่าทดแทนและค่าใช้จ่ายแก่จำเลยในคดีอาญา ดังต่อไปนี้  1.ค่าตอบแทน ให้จ่ายไม่เกิน 100,000 บาท 2.ค่าจัดการศพ ให้จ่าย 20,000 บาท 3. ค่าขาดอุปการะเลี้ยงดู ให้จ่ายไม่เกิน 40,000 บาท และ 4. ค่าเสียหายอื่น ให้จ่ายไม่เกิน 40,000 บาท รวมแล้วประมาณ 200,000 บาท ทั้งนี้การพิจารณาขึ้นอยู่กับดุลยพินิจของคณะอนุกรรมการ โดยการพิจารณาจ่ายค่าตอบแทน ขึ้นอยู่กับดุลยพินิจในการพิจารณาของคณะอนุกรรมการฯ ประจำจังหวัดซึ่งมีผู้ว่าราชการจังหวัดเป็นประธาน ซึ่งตรงส่วนนี้ตนต้องขอความร่วมมือร่วมใจไปยังคณะอนุกรรมการทุกจังหวัด เร่งพิจารณาจ่ายค่าตอบแทนเพื่อช่วยเหลือชาวบ้านที่เดือดร้อน แม้จะไม่มากแต่ก็ช่วยเยียวยาและแบ่งเบาภาระพวกเขาได้บ้าง ซึ่งเงินในส่วนนี้กระทรวงยุติธรรมมีงบประมาณ 450 ล้านบาทต่อปี เราจึงอยากเร่งให้การช่วยเหลือประชาชน
"ผมต้องขอแสดงความเสียใจกับครอบครัวผู้เสียชีวิต เรื่องความปลอดภัยของคนในสังคมนั้น กระทรวงยุติธรรมไม่ได้นิ่งนอนใจ เราได้เร่งทำมาตรการต่างๆ เพื่อให้ประชาชนปลอดภัยมากขึ้น การกระทำของคนร้ายในคดีนี้มีลักษณะที่เหี้ยมโหด สร้างความหวาดกลัวให้กับสังคม เช่น การร่าง พ.ร.บ.ป้องกันการกระทำผิดซ้ำของผู้กระทำความผิดคดีอุกฉกรรจ์ที่ใช้ความรุนแรง และการจัดกลุ่มนักโทษในคดีร้ายแรงที่เราจะไม่ให้มีการลดโทษหรือลดโทษได้ยาก รวมทั้งการให้อาสาสมัครช่วยสอดส่องดูแล เรากำลังเร่งทำให้สังคมปลอดภัย เพื่อให้ประชาชนอยู่อย่างเป็นสุข ตามนโยบาย ยุติธรรมเชิงรุก สร้างสุขให้ประชาชน" นายสมศักดิ์ กล่าว

ที่มา : https://www.thaigov.go.th/news/contents/details/50009