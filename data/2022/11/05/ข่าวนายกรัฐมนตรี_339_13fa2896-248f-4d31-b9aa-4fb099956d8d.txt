รัฐบาลไทย-ข่าวทำเนียบรัฐบาล-นายกฯ ชื่นชม “น้องมิงค์” นักสนุกเกอร์ไทยวัย 22 ปี คว้าแชมป์สนุกเกอร์อาชีพหญิงชิงแชมป์โลก 2022 เป็นคนแรกของประเทศไทย ยืนยันรัฐบาลให้ความสำคัญ สนับสนุนให้คนไทยเล่นกีฬา


วันพุธที่ 23 กุมภาพันธ์ 2565
พิมพ์
นายกฯ ชื่นชม “น้องมิงค์” นักสนุกเกอร์ไทยวัย 22 ปี คว้าแชมป์สนุกเกอร์อาชีพหญิงชิงแชมป์โลก 2022 เป็นคนแรกของประเทศไทย ยืนยันรัฐบาลให้ความสำคัญ สนับสนุนให้คนไทยเล่นกีฬา
นายกฯ ชื่นชม “น้องมิงค์” นักสนุกเกอร์ไทยวัย 22 ปี คว้าแชมป์สนุกเกอร์อาชีพหญิงชิงแชมป์โลก 2022 เป็นคนแรกของประเทศไทย ยืนยันรัฐบาลให้ความสำคัญ สนับสนุนให้คนไทยเล่นกีฬา
วันนี้ (23 กุมภาพันธ์ 2565) เวลา 13.30 น. ณ ห้องสีม่วง ตึกไทยคู่ฟ้า นายทนุเกียรติ จันทร์ชุม รองผู้ว่าการกีฬาแห่งประเทศไทย และคณะ นำ น.ส.ณัชชารัตน์ วงศ์หฤทัย (น้องมิงค์) แชมป์โลกสนุกเกอร์หญิง 2022 คนที่ 13 และถือเป็นชาวไทยคนแรกที่คว้าแชมป์สนุกเกอร์ชิงแชมป์โลก เข้าพบพลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม โดยมี นายประทีป กีรติเรขา รองเลขาธิการนายกรัฐมนตรีฝ่ายการเมือง นายสุนทร จารุมนต์ นายกสมาคมกีฬาบิลเลียดแห่งประเทศไทย เข้าร่วมด้วย นายธนกร วังบุญคงชนะ โฆษกประจำสำนักนายกรัฐมนตรี สรุปสาระสำคัญดังนี้
นายกรัฐมนตรีแสดงความยินดีกับความสำเร็จของ น.ส.ณัชชารัตน์ วงศ์หฤทัย (น้องมิ้งค์) และสมาคมกีฬาบิลเลียดแห่งประเทศไทย พร้อมกล่าวว่ารัฐบาลให้ความสำคัญกับกีฬาทุกด้าน เพราะกีฬาทำให้เกิดการมีน้ำใจนักกีฬา เอื้อเฟื้อเผื่อแผ่ โดยสนับสนุนให้คนไทยเล่นกีฬาเพราะส่งผลให้มีสุขภาพร่างกายที่แข็งแรง ซึ่งเป็นการเริ่มต้นของการมีสุขภาพดี ความสำเร็จของน้องมิงค์ในวันนี้เกิดจากการได้รับการปลูกฝังที่ดีจากครอบครัว รวมทั้งสมาคมกีฬาบิลเลียดแห่งประเทศไทยที่เปิดโอกาส พร้อมสนับสนุนให้เข้าร่วมการแข่งขัน สามารถสร้างชื่อเสียงได้อย่างมากมาย สิ่งสำคัญคือการได้เป็นเรื่องราวที่ดีให้กับคนไทยในยามที่เผชิญกับภาวะวิกฤต
นายกรัฐมนตรียังให้กำลังใจแก่ น.ส.ณัชชารัตน์ ขอให้มีสมาธิในการฝึกซ้อมควบคู่ไปกับการเรียน ซึ่งรัฐบาลพร้อมให้การสนับสนุนอย่างเต็มที่ และขอบคุณการกีฬาแห่งประเทศไทย ที่ได้สร้างความสุขให้แก่คนไทย พร้อมทั้งให้การสนับสนุนสมาคมกีฬาบิลเลียดฯ ในการส่งเสริมและพัฒนาทักษะนักกีฬาให้มีความต่อเนื่อง เพื่อพัฒนากีฬาสนุกเกอร์รวมถึงสร้างนักสนุกเกอร์คุณภาพของไทยต่อไปในอนาคต
-----------------------------
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/51859