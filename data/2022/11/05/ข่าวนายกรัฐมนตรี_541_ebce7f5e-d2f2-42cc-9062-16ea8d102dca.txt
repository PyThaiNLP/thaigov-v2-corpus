รัฐบาลไทย-ข่าวทำเนียบรัฐบาล-นายกรัฐมนตรีชมนิทรรศการกัญชาทางการแพทย์ของโรงพยาบาลเจ้าพระยาอภัยภูเบศร ต้นแบบการพัฒนาครบวงจรควบคู่การให้ความรู้สังคม


วันอังคารที่ 28 มิถุนายน 2565
พิมพ์
นายกรัฐมนตรีชมนิทรรศการกัญชาทางการแพทย์ของโรงพยาบาลเจ้าพระยาอภัยภูเบศร ต้นแบบการพัฒนาครบวงจรควบคู่การให้ความรู้สังคม
นายกรัฐมนตรีชมนิทรรศการกัญชาทางการแพทย์ของโรงพยาบาลเจ้าพระยาอภัยภูเบศร ต้นแบบการพัฒนาครบวงจรควบคู่การให้ความรู้สังคม กางแผนงานวิจัยยากัญชาทั้ง 5 หวังตีตลาดผู้มีปัญหาการนอนหลับทั่วโลก มูลค่าสูงถึง 2.4 ล้านล้านบาท
น.ส.ไตรศุลี ไตรสรณกุล รองโฆษกประจำสำนักนายกรัฐมนตรี กล่าวว่า วันนี้ (28 มิ.ย. 2565) เวลา 9.00 น. ก่อนการประชุมคณะรัฐมนตรี (ครม.)  ที่ ตึกสันติไมตรี ทำเนียบรัฐบาลพล.อ.ประยุทธ์  จันทร์โอชา นายกรัฐมนตรีและรมว.กลาโหม ให้นายสาธิต ปิตุเตชะ รมช.สาธารณสุข พร้อมด้วย นพ.เกียรติภูมิ วงศ์รจิต ปลัดกระทรวงสาธารณสุข นำนางโศรยา ธรรมรักษ์ ผู้อำนวยการโรงพยาบาลเจ้าพระยาอภัยภูเบศร พร้อมผู้บริหาร เพื่อนำเสนอนิทรรศการกัญชาทางการแพทย์ เพื่อประโยชน์ทางสุขภาพ เพิ่มคุณภาพชีวิตแก่นายกรัฐมนตรีและคณะรัฐมนตรี(ครม.) โดยมี พล.อ.อนุพงษ์ เผ่าจินดา รมว.มหาดไทย นายอนุชา นาคาศัย รัฐมนตรีประจำสำนักนายกรัฐมนตรี   นายดิสทัต โหตระกิตย์ เลขาธิการนายกรัฐมนตรี นายอนุชา บูรพชัยศรี รองเลขาธิการนายกรัฐมนตรีฝ่ายการเมือง เข้าร่วม
นายกรัฐมนตรี กล่าวระหว่างการชมนิทรรศการฯ ว่า ที่รัฐบาลได้มีนโยบายส่งเสริมการใช้กัญชาทางการแพทย์เพราะเชื่อว่าจะเกิดประโยชน์มากกว่าโทษอย่างแน่นอน ทั้งประโยชน์เพื่อการรักษาและบรรเทาโรค ตลอดจนทางด้านเศรษฐกิจ โดยขอให้หน่วยงานที่เกี่ยวข้องเน้นย้ำประชาสัมพันธ์ให้ประชาชนเกิดความเข้าใจที่ถูกต้องและใช้ประโยชน์จากกัญชาอย่างปลอดภัย ส่วนมาตรการควบคุมที่ได้ออกไปก่อนหน้านี้ก็ขอให้ดำเนินการให้เกิดผลบังคับในทางปฏิบัติต่อไป โดยเฉพาะการจำกัดการเข้าถึงของกลุ่มที่ต้องได้รับการปกป้องเช่น เยาวชน
น.ส.ไตรศุลี กล่าวว่า ในนิทรรศการฯ โรงพยาบาลเจ้าพระยาอภัยภูเบศร ได้นำเสนอข้อมูลทางวิชาการที่เกิดจากการปฏิบัติจริง ทั้งการปลูกแบบอินทรีย์ การสกัดและการผลิตยารวมถึงการติดตามความปลอดภัยของกัญชา โดยองค์ความรู้ทั้งหมดโรงพยาบาลมีการถ่ายทอดให้กับเกษตรกรและผู้ประกอบการที่สนใจไปบางส่วน ขณะนี้อยู่ระหว่างการรวบรวมจัดทำเป็นชุดข้อมูล เพื่อกระจายไปยังผู้ที่สนใจในวงกว้างมากยิ่งขึ้น
ทั้งนี้ ทางโรงพยาบาลฯ ได้พัฒนาฐานข้อมูลออนไลน์ เพื่อรวบรวมผลการรักษาด้วยยากัญชาจากโรงพยาบาลต่างๆ และสามารถพัฒนางานวิจัยจากฐานข้อมูลดังกล่าว อาทิ การใช้ยาสารสกัดกัญชา THC ร้อยละ 1.7 ในผู้ป่วยมะเร็งระยะท้าย ผู้ป่วยปวดปลายประสาท ผลการรักษาด้วยยาน้ำมันกัญชาทั้ง 5 (ดอก เมล็ด ราก ใบ และกิ่งก้าน) ในผู้ป่วยนอนไม่หลับเรื้อรัง ซึ่งพบว่ามีผู้ป่วยลดการใช้ยานอนหลับร้อยละ 54.17 และหยุดการใช้ยานอนหลับร้อยละ 43.06 โดยยาทั้งหมดนี้อยู่ในบัญชียาหลักแห่งชาติ ที่ประชาชนสามารถรับการรักษาได้หากมีข้อบ่งชี้ทางการแพทย์
น.ส.ไตรศุลี กล่าวว่า โรงพยาบาลเจ้าพระยาอภัยภูเบศรมีแผนการวิจัยยากัญชาทั้ง 5 เพื่อมาทดแทนยานอนหลับ ซึ่งปัจจุบันคนไทยประสบปัญหานอนไม่หลับถึง 19 ล้านคนหรือคิดเป็นร้อยละ 30 ของประชากรไทย ซึ่งหากพัฒนาสำเร็จเข้ามาทดแทนยานอนหลับ จะลดการนำเข้ายาจากต่างประเทศและเพิ่มโอกาสส่งออกเพราะการนอนไม่หลับเป็นปัญหาสุขภาพของคนทั่วโลก และตลาดผลิตภัณฑ์และยานอนหลับทั่วโลกมีมูลค่าสูงถึง 2.4 ล้านล้านบาท
นอกจากนี้ โรงพยาบาลยังอยู่ระหว่างการพัฒนาตำหรับยาอื่นๆ อาทิ ยากัญชาผสมขมิ้นชัน เป็นยาใช้ภายนอกในผู้ป่วยสะเก็ดเงินระยะแรก และการพัฒนากัญชาทางการแพทย์อย่างครบวงจรดำเนินการควบคู่ไปกับการทำความเข้าใจของสังคมให้ใช้กัญชาอย่างปลอดภัย โดยมีศูนย์ข้อมูลกัญชา ตอบคำถามภาคประชาชน ผ่าน chatbot การฝึกอบรม และการจัดทำคู่มือการใช้ภาคประชาชน
.............................

ที่มา : https://www.thaigov.go.th/news/contents/details/56226