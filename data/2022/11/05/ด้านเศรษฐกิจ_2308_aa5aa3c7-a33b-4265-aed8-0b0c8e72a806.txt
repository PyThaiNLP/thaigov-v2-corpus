รัฐบาลไทย-ข่าวทำเนียบรัฐบาล-กระทรวงคมนาคมจัดกิจกรรมจิตอาสา “รู้รักสามัคคี รักษ์สิ่งแวดล้อม พัฒนาคุณภาพชีวิต”


วันจันทร์ที่ 20 ธันวาคม 2564
กระทรวงคมนาคมจัดกิจกรรมจิตอาสา “รู้รักสามัคคี รักษ์สิ่งแวดล้อม พัฒนาคุณภาพชีวิต”
เพื่อถวายพระราชกุศล เนื่องในวันคล้ายวันพระบรมราชสมภพพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร
นายศักดิ์สยาม ชิดชอบ รัฐมนตรีว่าการกระทรวงคมนาคม เป็นประธานในกิจกรรมจิตอาสา “รู้รักสามัคคี รักษ์สิ่งแวดล้อม พัฒนาคุณภาพชีวิต” พร้อมทั้งกล่าวน้อมรำลึกในพระมหากรุณาธิคุณ ร่วมบรรจุเครื่องอุปโภคบริโภคลงในถุงของขวัญ “ส่งกำลังใจจากคมนาคม” และมอบให้กับผู้แทนชุมชนจักรพรรดิพงษ์ และครัวเรือนซอยนครสวรรค์ 1 เพื่อถวายพระราชกุศล เนื่องในวันคล้ายวันพระบรมราชสมภพพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร วันชาติ และวันพ่อแห่งชาติ 5 ธันวาคม 2564 และวันรู้รักสามัคคี 4 ธันวาคม 2564 โดยมี นางสุขสมรวย วันทนียกุล เลขานุการรัฐมนตรีว่าการกระทรวงคมนาคม นายชยธรรม์ พรหมศร ปลัดกระทรวงคมนาคม นายอานนท์ เหลืองบริบูรณ์ และนายสรพงศ์ ไพฑูรย์พงษ์ รองปลัดกระทรวงคมนาคม ผู้บริหารกระทรวงคมนาคม และหัวหน้าหน่วยงานในสังกัด เข้าร่วมกิจกรรมฯ ในวันจันทร์ที่ 20 ธันวาคม 2564 ณ อาคารสโมสรและหอประชุม กระทรวงคมนาคม
ด้วยสำนักนายกรัฐมนตรีได้เชิญชวนให้ทุกภาคส่วนทั้งในส่วนกลาง ส่วนภูมิภาค และต่างประเทศร่วมพิจารณาจัดกิจกรรม เพื่อน้อมรำลึกในพระมหากรุณาธิคุณ พระบาทสมเด็จพระบรมชนกาธิเบศร มหาภูมิพล อดุลยเดชมหาราช บรมนาถบพิตร โดยจัดกิจกรรมทำบุญตักบาตร จัดพิธีวางพานพุ่ม และจัดกิจกรรมจิตอาสาพัฒนาให้สอดคล้องกับมาตรการด้านสาธารณสุขอย่างเคร่งครัด ในการนี้ กระทรวงคมนาคมได้จัดกิจกรรมจิตอาสา “รู้รักสามัคคี รักษ์สิ่งแวดล้อม พัฒนาคุณภาพชีวิต” ด้วยการจัดทำถุงของขวัญ “ส่งกำลังใจจากคมนาคม” บรรจุเครื่องอุปโภคบริโภค และสิ่งของเพื่อป้องกันตนเองจากสถานการณ์การแพร่ระบาดของโรคติดเชื้อไวรัส COVID-19 จำนวน 300 ชุด มอบให้กับประชาชนที่อาศัยอยู่ในชุมชนบริเวณโดยรอบกระทรวงคมนาคม จำนวน 3 ชุมชน ได้แก่ ชุมชนจักรพรรดิพงษ์ ครัวเรือนถนนคลองวัดโสมนัส และครัวเรือนซอยนครสวรรค์ 1 เพื่อน้อมรำลึกในพระมหากรุณาธิคุณ และพระเมตตาอันเปี่ยมล้น ประทับอยู่ในใจปวงประชาจวบจนปัจจุบัน รวมทั้งถวายพระราชกุศล เนื่องในวันคล้ายวันพระบรมราชสมภพพระบาทสมเด็จพระบรมชนกาธิเบศร มหาภูมิพล อดุลยเดชมหาราช บรมนาถบพิตร วันชาติ และวันพ่อแห่งชาติ 5 ธันวาคม 2564 และวันรู้รักสามัคคี 4 ธันวาคม 2564 รวมทั้งเป็นการส่งกำลังใจและบรรเทาความเดือดร้อนให้กับประชาชนที่ได้รับผลกระทบจากสถานการณ์การแพร่ระบาดของโรคติดเชื้อไวรัส COVID-19
นายศักดิ์สยาม ชิดชอบ กล่าวว่า ขอน้อมนำพระบรมราโชวาทความตอนหนึ่งว่า “ถ้าตราบใด เรารักษาความสามัคคี ความเห็นอกเห็นใจซึ่งกันและกันไว้ได้ เราก็จะอยู่ได้อย่างมีความสุขตราบนั้น” การจัดกิจกรรมจิตอาสา “รู้รักสามัคคี รักษ์สิ่งแวดล้อม พัฒนาคุณภาพชีวิต” ในครั้งนี้ เป็นการแสดงออกถึงความจงรักภักดี น้อมรำลึกในพระมหากรุณาธิคุณ และเป็นการน้อมนำแนวทางพระราชดำริมาปฏิบัติให้เกิดผลอย่างเป็นรูปธรรม เพื่อแสดงออกถึงความเป็นน้ำหนึ่งใจเดียว ร่วมมือร่วมใจกันทำความดีเพื่อประโยชน์ส่วนรวมโดยไม่หวังผลตอบแทน ด้วยสำนึกในพระมหากรุณาธิคุณอันล้นพ้น ปวงข้าพระพุทธเจ้าขอสืบสานพระราชปณิธานด้วยความจงรักภักดี และจะยึดมั่นในคุณธรรม จริยธรรม รักษาชาติ บ้านเมือง และสร้างสรรค์คุณประโยชน์แก่ประเทศชาติและประชาชนตลอดไป
ทั้งนี้ กระทรวงคมนาคม ได้จัดทำนิทรรศการเฉลิมพระเกียรติ พระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร เนื่องในวันคล้ายวันพระบรมราชสมภพ วันชาติ และวันพ่อแห่งชาติ ประจำปี 2564 “ทวยราษฎร์รักบาทแม้ ยิ่งด้วยบิตุรงค์” ในรูปแบบนิทรรศการออนไลน์ ผ่านทาง https://www.foreverloveking.com พร้อมทั้งจัดตั้งโต๊ะหมู่ประดิษฐานพระบรมฉายาลักษณ์ พร้อมเครื่องราชสักการะ (เครื่องทองน้อย) บริเวณห้องโถงอาคาร 1 กระทรวงคมนาคม เพื่อให้ผู้บริหาร ข้าราชการ เจ้าหน้าที่ของกระทรวงคมนาคม และประชาชนที่มาติดต่อราชการได้ร่วมน้อมรำลึกในพระมหากรุณาธิคุณอันหาที่สุดมิได้ของพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร ในโอกาสนี้ด้วย

ที่มา : https://www.thaigov.go.th/news/contents/details/49671