รัฐบาลไทย-ข่าวทำเนียบรัฐบาล-ครม. อนุมัติหลักการร่างประกาศกระทรวง 2 ฉบับ รองรับขับเคลื่อนมาตรการกระตุ้นเศรษฐกิจและการลงทุน โดยการดึงดูดชาวต่างชาติที่มีศักยภาพสูงสู่ประเทศไทย


วันอังคารที่ 18 มกราคม 2565
พิมพ์
ครม. อนุมัติหลักการร่างประกาศกระทรวง 2 ฉบับ รองรับขับเคลื่อนมาตรการกระตุ้นเศรษฐกิจและการลงทุน โดยการดึงดูดชาวต่างชาติที่มีศักยภาพสูงสู่ประเทศไทย
ครม. อนุมัติหลักการร่างประกาศกระทรวง 2 ฉบับ รองรับขับเคลื่อนมาตรการกระตุ้นเศรษฐกิจและการลงทุน โดยการดึงดูดชาวต่างชาติที่มีศักยภาพสูงสู่ประเทศไทย
วันที่ 18 มกราคม 2565 นางสาวรัชดา ธนาดิเรก รองโฆษกประจำสำนักนายกรัฐมนตรี เปิดเผยหลังการประชุมคณะรัฐมนตรี (ครม.) เมื่อวันที่ 18 มกราคม 2565 ว่า ครม.อนุมัติหลักการร่างประกาศกระทรวง รวม 2 ฉบับ เพื่อรองรับการขับเคลื่อนมาตรการกระตุ้นเศรษฐกิจและการลงทุนโดยการดึงดูดชาวต่างชาติที่มีศักยภาพสูงสู่ประเทศไทยตามนโยบายของรัฐบาล อันจะส่งผลให้มีการใช้จ่ายภายในประเทศและเกิดการลงทุนเพิ่มมากขึ้น เป็นผลดีต่อผู้ประกอบการธุรกิจ ประชาชน และแรงงานในประเทศมีรายได้ต่อเนื่อง ซึ่งกลุ่มเป้าหมายชาวต่างชาติที่มีศักยภาพสูงประกอบด้วย 4 กลุ่ม ได้แก่ 1.กลุ่มประชากรผู้มีความมั่งคั่งสูง (Wealthy global citizen) 2.กลุ่มผู้เกษียณอายุจากต่างประเทศ (Wealthy pensioner) 3.กลุ่มที่ต้องการทำงานจากประเทศไทย (Work - from - Thailand professional) 4.กลุ่มผู้เชี่ยวชาญพิเศษ (High - skilled professional)
ร่างประกาศฉบับแรก คือ ร่างประกาศกระทรวงมหาดไทย เรื่อง การอนุญาตให้คนต่างด้าวบางจำพวกเข้ามาอยู่ในราชอาณาจักรเป็นกรณีพิเศษ ตามมาตรการกระตุ้นเศรษฐกิจและการลงทุนโดยการดึงดูดคนต่างด้าวที่มีศักยภาพสูงสู่ประเทศไทย ซึ่งเป็นการกำหนดหลักเกณฑ์เกี่ยวกับการอนุญาตให้คนต่างด้าวที่มีศักยภาพสูงเข้ามาอยู่ในราชอาณาจักรเป็นกรณีพิเศษ เพื่อการพำนักระยะยาว (long - Term Resident Visa : LTR Visa) มีสาระสำคัญ อาทิ
1.กำหนดประเภทการตรวจลงตราผู้พำนักระยะยาว (long – Term Resident Visa : LTR Visa) ขึ้นใหม่ โดยคุณสมบัติคนต่างด้าวที่ได้รับสิทธิการตรวจลงตราประเภท LTR รวมถึงผู้ติดตามของคนต่างด้าว (คู่สมรสและบุตรที่ชอบด้วยกฎหมาย ซึ่งมีอายุไม่เกิน 20 ปี จำนวนไม่เกิน 4 คน) ให้เป็นไปตามหลักเกณฑ์และเงื่อนไขที่สำนักงานคณะกรรมการส่งเสริมการลงทุน ประกาศกำหนด
2.คนต่างด้าวต้องยื่นคำขอหนังสือรับรองคุณสมบัติ พร้อมหลักฐานและเอกสารตามที่สำนักงานคณะกรรมการส่งเสริมการลงทุนกำหนด
3.อายุการตรวจลงตรา 10 ปี โดยคราวแรกไม่เกิน 5 ปี ขยายระยะได้คราวละไม่เกิน 5 ปี รวมทั้งสิ้นไม่เกิน 10 ปี โดยเสียค่าธรรมเนียมปีละ 10,000 บาท
4.คนต่างด้าวและผู้ติดตามต้องแจ้งข้อมูลที่พักต่อเจ้าหน้าที่ทุก 1 ปี
5.เมื่อคนต่างด้าวได้รับอนุญาต สามารถยื่นคำขออนุญาตทำงานได้
6.คนต่างด้าวและผู้ติดตามที่ได้รับวีซ่า LTR สามารถขอเปลี่ยนประเภทวีซ่าอื่นได้ ตามหลักเกณฑ์และเงื่อนไขที่สำนักงานตรวจคนเข้าเมืองกำหนด
7.หากคนต่างด้าวและผู้ติดตามไม่ปฏิบัติตามประกาศนี้ จะถูกเพิกถอนวีซ่า LTR
ส่วนร่างประกาศฉบับที่ 2 คือ ร่างประกาศกระทรวงแรงงาน เรื่อง การอนุญาตให้คนต่างด้าวทำงานในราชอาณาจักรเป็นกรณีพิเศษ ตามมาตรการกระตุ้นเศรษฐกิจและการลงทุนโดยการดึงดูดคนต่างด้าวที่มีศักยภาพสูงสู่ประเทศไทย มีสาระสำคัญ อาทิ
1.กำหนดบทนิยาม คนต่างด้าว คือ คนต่างด้าวและผู้ติดตามซึ่งเป็นคู่สมรสของคนต่างด้าว ตามร่างประกาศกระทรวงหมาดไทย เรื่อง การอนุญาตให้คนต่างด้าวบางจำพวกเข้ามาอยู่ในราชอาณาจักรเป็นกรณีพิเศษ ตามมาตรการกระตุ้นเศรษฐกิจฯ
2.คนต่างด้าวสามารถยื่นคำขอใบอนุญาตทำงาน ตามกฎหมายว่าด้วยการบริหารจัดการการทำงานของคนต่างด้าวได้ และเมื่อได้ยื่นคำขอแล้ว ให้คนต่างด้าวสามารถทำงานไปพลางก่อนได้ โดยไม่ต้องมีใบอนุญาตทำงาน
3.กำหนดอายุของใบอนุญาตทำงาน ดังนี้ (1)กรณีคนต่างด้าวที่ทำงานโดยมีนายจ้าง ให้ใบอนุญาตทำงานมีอายุเท่าสัญญาจ้างแต่ไม่เกิน 5 ปี นับแต่วันที่ออกใบอนุญาตทำงาน และสามารถต่ออายุใบอนุญาตทำงานได้ โดยให้ต่ออายุตามระยะเวลาในสัญญาจ้างแต่ไม่เกินครั้งละ 5 ปี (2)กรณีคนต่างด้าวที่ทำงานโดยไม่มีนายจ้าง (ธุรกิจส่วนตัว) ให้ใบอนุญาตทำงานมีอายุเท่าที่คนต่างด้าวร้องขอแต่ไม่เกิน 5 ปี  นับแต่วันที่ออกใบอนุญาตทำงาน และสามารถต่ออายุใบอนุญาตทำงานได้ตามที่ร้องขอแต่ไม่เกินครั้งละ 5 ปี
4.การอนุญาตให้คนต่างด้าวทำงานเป็นอันสิ้นสุด เมื่อการอนุญาตให้อยู่ในราชอาณาจักรของคนต่างด้าวเป็นอันสิ้นสุดลง เรื่อง การอนุญาตให้คนต่างด้าวบางจำพวกเข้ามาอยู่ในราชอาณาจักรเป็นกรณีพิเศษ ตามมาตรการกระตุ้นเศรษฐกิจฯ เช่น คนต่างด้าวไม่ดำเนินการตามประกาศ ขาดคุณสมบัติตามที่กฎหมายกำหนด
--------------------------

ที่มา : https://www.thaigov.go.th/news/contents/details/50639