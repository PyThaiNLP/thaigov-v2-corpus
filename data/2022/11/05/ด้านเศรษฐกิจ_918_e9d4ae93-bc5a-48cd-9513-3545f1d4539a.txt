รัฐบาลไทย-ข่าวทำเนียบรัฐบาล-สรรพากรให้บริษัทหรือห้างหุ้นส่วนนิติบุคคล หักรายจ่ายได้ ๑.๕ เท่า สำหรับการซื้อชุดตรวจโควิด - 19 แบบเร่งด่วน (Antigen Test Kit) สำหรับพนักงานหรือลูกจ้าง


วันอังคารที่ 14 กันยายน 2564
พิมพ์
สรรพากรให้บริษัทหรือห้างหุ้นส่วนนิติบุคคล หักรายจ่ายได้ ๑.๕ เท่า สำหรับการซื้อชุดตรวจโควิด - 19 แบบเร่งด่วน (Antigen Test Kit) สำหรับพนักงานหรือลูกจ้าง
ครม.อนุมัติหลักการให้บริษัทหรือห้างหุ้นส่วนนิติบุคคลนำรายจ่ายค่าซื้อชุดตรวจ โควิด-19 แบบเร่งด่วน (Antigen Test Kit) สำหรับพนักงานหรือลูกจ้าง มาหักเป็นรายจ่ายได้เพิ่มขึ้นอีกเป็นจำนวนร้อยละ ๕๐ ของรายจ่ายที่จ่ายไป (หักได้ ๑.๕ เท่า)
นายอาคม เติมพิทยาไพสิฐ รัฐมนตรีว่าการกระทรวงการคลัง เปิดเผยว่า “คณะรัฐมนตรีได้อนุมัติหลักการให้บริษัทหรือห้างหุ้นส่วนนิติบุคคลนำรายจ่ายค่าซื้อชุดตรวจ โควิด - 19 แบบเร่งด่วน (Antigen Test Kit) สำหรับพนักงานหรือลูกจ้าง มาหักเป็นรายจ่ายได้เพิ่มขึ้นอีกเป็นจำนวนร้อยละ ๕๐ ของรายจ่ายที่จ่ายไป (หักได้ ๑.๕ เท่า) เพื่อสนับสนุนผู้ประกอบการจัดหาชุดตรวจโควิด - 19 แบบเร่งด่วน (Antigen Test Kit) ที่ได้มาตรฐานเรื่องความปลอดภัยตามที่กระทรวงสาธารณสุขกำหนด สำหรับตรวจพนักงานหรือลูกจ้างเป็นประจำ ทั้งนี้ ตั้งแต่วันที่คณะรัฐมนตรีมีมติเห็นชอบจนถึงวันที่ ๓๑ มีนาคม พ.ศ. ๒๕๖๕”
นายเอกนิติ นิติทัณฑ์ประภาศ อธิบดีกรมสรรพากร กล่าวเพิ่มเติมว่า “ร่างพระราชกฤษฎีกาออกตามความในประมวลรัษฎากร ว่าด้วยการยกเว้นรัษฎากร (ฉบับที่ ..) พ.ศ. .... (มาตรการภาษีเพื่อสนับสนุนรายจ่ายค่าชื้อชุดตรวจโควิด - 19 แบบเร่งด่วน (Antigen Test Kit)) ที่คณะรัฐมนตรีได้มีมติอนุมัติหลักการเมื่อวันที่ ๑๔ กันยายน ๒๕๖๔ จะช่วยส่งเสริมและบรรเทาภาระให้กับผู้ประกอบการได้อีกทางหนึ่ง ซึ่งจะช่วยให้ผู้ใช้บริการมีความมั่นใจและกล้าเข้ามาใช้บริการมากขึ้น เมื่อธุรกิจต่างๆ สามารถกลับมาเปิดดำเนินการได้ย่อมส่งผลดีต่อภาะเศรษฐกิจโดยรวมของประเทศที่จะมีโอกาสฟื้นตัวได้อย่างยั่งยืนต่อไป”
ทั้งนี้ สอบถามรายละเอียดได้ที่สำนักงานสรรพากรทุกแห่งทั่วประเทศ หรือที่ศูนย์สารนิเทศสรรพากร (RD Intelligence Center) โทร. ๑๑๖๑

ที่มา : https://www.thaigov.go.th/news/contents/details/45810