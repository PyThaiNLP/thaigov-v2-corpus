รัฐบาลไทย-ข่าวทำเนียบรัฐบาล-รองนรม. สุพัฒนพงษ์ฯ หารือเจโทร ยินดีดัชนีแนวโน้มเศรษฐกิจ ครึ่งแรกปี 2565 มีแนวโน้มปรับตัวดีขึ้น สะท้อนความเชื่อมั่นของภาคเอกชนญี่ปุ่นต่อศักยภาพทางเศรษฐกิจไทย


วันจันทร์ที่ 31 มกราคม 2565
พิมพ์
รองนรม. สุพัฒนพงษ์ฯ หารือเจโทร ยินดีดัชนีแนวโน้มเศรษฐกิจ ครึ่งแรกปี 2565 มีแนวโน้มปรับตัวดีขึ้น สะท้อนความเชื่อมั่นของภาคเอกชนญี่ปุ่นต่อศักยภาพทางเศรษฐกิจไทย
รองนรม. สุพัฒนพงษ์ฯ หารือเจโทร ยินดีดัชนีแนวโน้มเศรษฐกิจ ครึ่งแรกปี 2565 มีแนวโน้มปรับตัวดีขึ้น สะท้อนความเชื่อมั่นของภาคเอกชนญี่ปุ่นต่อศักยภาพทางเศรษฐกิจไทย
วันนี้ (วันจันทร์ที่ 31 มกราคม 2565) เวลา 14.00 น. นายทาเคทานิ อัทสึชิ (Mr. TAKETANI Atsushi) ประธานองค์การส่งเสริมการค้าต่างประเทศของญี่ปุ่น (เจโทร) กรุงเทพฯ และคณะ เข้าเยี่ยมคารวะนายสุพัฒนพงษ์ พันธ์มีเชาว์ รองนายกรัฐมนตรีและรัฐมนตรีว่าการกระทรวงพลังงาน เพื่อรายงานสรุปผลการสำรวจแนวโน้มทางเศรษฐกิจของบริษัทร่วมทุนญี่ปุ่นในไทยประจำครึ่งหลังของปี 2564 (Survey of Business Sentiment of Japanese Corporations in Thailand - 2nd Half of 2021) ผ่านระบบการประชุมทางไกล โดยสรุปสาระสำคัญของการหารือ ดังนี้
รองนายกรัฐมนตรีกล่าวต้อนรับ และยินดีที่ได้พบกับประธานเจโทรอีกครั้ง ภายหลังได้พบหารือร่วมกันในระหว่างการเยือนไทยของรัฐมนตรีว่าการกระทรวงเศรษฐกิจ การค้า และอุสาหกรรมญี่ปุ่น (Ministry of Economy, Trade and Industry of Japan: METI) เมื่อช่วงต้นเดือนที่ผ่านมา ซึ่งประสบความสำเร็จด้วยดี และเป็นจุดเริ่มต้นความร่วมมือระหว่างไทยกับญี่ปุ่นในสาขาใหม่ๆ เช่น ด้านพลังงาน ความเชื่อมโยงระหว่างนโยบายเศรษฐกิจ BCG ของไทยกับยุทธศาสตร์การเติบโตสีเขียว (Green Growth Strategy) ของญี่ปุ่น โดยรองนายกรัฐมนตรีหวังว่าทั้งสองฝ่ายจะร่วมมือกันผลักดันให้เกิดผลเป็นรูปธรรมต่อไป โอกาสนี้ รองนายกรัฐมนตรีขอบคุณเจโทรที่มีบทบาทในการส่งเสริมการลงทุนของภาคเอกชนญี่ปุ่นในไทยมาโดยตลอด แม้ต้องเผชิญกับความท้าทายจากสถานการณ์การแพร่ระบาดของโควิด-19
ด้านประธานเจโทร กล่าวขอบคุณรองนายกรัฐมนตรีที่ให้การสนับสนุนและส่งเสริมการลงทุนของภาคเอกชนญี่ปุ่นอย่างต่อเนื่อง การสนับสนุนของรองนายกรัฐมนตรีเป็นส่วนสำคัญในการเพิ่มพูนความร่วมมือทางเศรษฐกิจระหว่างไทยกับญี่ปุ่นให้ใกล้ชิดกันมากขึ้น ทั้งนี้ ในระหว่างการเยือนของรัฐมนตรี METI เมื่อต้นเดือนที่ผ่านมา เจโทรและสำนักงานคณะกรรมการนโยบายเขตพัฒนาพิเศษภาคตะวันออกของไทยได้ร่วมลงนามบันทึกแสดงเจตจำนง เพื่อขยายความร่วมมือและผลักดันการลงทุนของเอกชนญี่ปุ่นในพื้นที่เขตพัฒนาพิเศษภาคตะวันออก (EEC) ซึ่งทั้งสองฝ่ายหวังให้ความร่วมมือดังกล่าวเกิดผลเป็นรูปธรรมโดยเร็ว นอกจากนี้ ภาคเอกชนญี่ปุ่นมีความสนใจขยายการลงทุนด้านพลังงานในไทยมากขึ้น ซึ่งรองนายกรัฐมนตรีได้มอบหมายให้หน่วยงานของไทยที่เกี่ยวข้องอำนวยความสะดวกเพื่อสนับสนุนการลงทุนของเอกชนญี่ปุ่นต่อไป
โอกาสนี้ ทั้งสองฝ่ายได้หารือเกี่ยวกับรายงานผลการสำรวจแนวโน้มทางเศรษฐกิจของบริษัทร่วมทุนญี่ปุ่นในไทยประจำครึ่งหลังของปี 2564 ซึ่งประธานเจโทรได้ชี้แจงรายละเอียดต่าง ๆ โดยจากรายงานดังกล่าว คาดการณ์ว่าดัชนีแนวโน้มเศรษฐกิจ (Diffusion Index) ในช่วงครึ่งแรกของปี 2565 จะปรับตัวเป็นบวกเพิ่มขึ้นอย่างมากเมื่อเทียบจากผลการสำรวจครั้งก่อน ซึ่งเป็นผลจากผู้ประกอบการญี่ปุ่นคาดหวังว่าอุปสงค์ภายในประเทศจะฟื้นตัว อย่างไรก็ดี ภาคเอกชนญี่ปุ่นยังคงมีความห่วงกังวลเกี่ยวกับต้นทุนที่เพิ่มสูงขึ้นจากราคาวัตถุดิบและชิ้นส่วนที่มีราคาสูงขึ้น รวมถึงค่าใช้จ่ายด้านโลจิสติกส์ที่เพิ่มสูงขึ้นซึ่งเป็นปัญหาในระดับโลก และผลกระทบของการแพร่ระบาดของโควิด-19 ทั้งนี้ รองนายกรัฐมนตรีรับทราบข้อห่วงกังวลของภาคเอกชนญี่ปุ่น และจะดำเนินการให้หน่วยงานที่เกี่ยวข้องดูแลอย่างใกล้ชิด โดยขอให้มั่นใจว่า รัฐบาลไทยให้ความสำคัญและยกระดับสภาพแวดล้อมภายในประเทศให้เอื้อต่อการดำเนินธุรกิจและขยายการลงทุนของญี่ปุ่นในไทยมาโดยตลอด
ในตอนท้าย รองนายกรัฐมนตรีขอบคุณเจโทรที่รายงานผลการสำรวจแนวโน้มทางเศรษฐกิจของบริษัทร่วมทุนญี่ปุ่นในไทยทุกๆ ครึ่งปีมาอย่างต่อเนื่อง ซึ่งถือเป็นประโยชน์ในการประกอบการพิจารณานโยบายให้สอดคล้องกับข้อเสนอแนะจากภาคเอกชนญี่ปุ่น นอกจากนี้ สำหรับความร่วมมือในอนาคต รองนายกรัฐมนตรีเน้นย้ำว่า ไทยพร้อมมีส่วนร่วมและสนับสนุนการลงทุนจากญี่ปุ่นในอนาคต ดังนั้น หากมีข้อเสนอแนะที่จะช่วยให้ลดอุปสรรคการลงทุนระหว่างกันได้ ไทยยินดีพิจารณา

ที่มา : https://www.thaigov.go.th/news/contents/details/51097