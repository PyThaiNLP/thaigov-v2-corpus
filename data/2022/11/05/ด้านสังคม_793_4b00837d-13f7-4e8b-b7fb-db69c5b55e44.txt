รัฐบาลไทย-ข่าวทำเนียบรัฐบาล-“อว.” ร่วมกับ “กกต.” ประสานความร่วมมือขับเคลื่อนการเสริมสร้างความเป็นพลเมืองคุณภาพ


วันศุกร์ที่ 5 พฤศจิกายน 2564
“อว.” ร่วมกับ “กกต.” ประสานความร่วมมือขับเคลื่อนการเสริมสร้างความเป็นพลเมืองคุณภาพ
“อว.” ร่วมกับ “กกต.” ประสานความร่วมมือขับเคลื่อนการเสริมสร้างความเป็นพลเมืองคุณภาพ
(3 พฤศจิกายน 2564) สำนักงานคณะกรรมการการเลือกตั้ง (กกต.) นำโดย นายธวัชชัย เทอดเผ่าไทย กรรมการการเลือกตั้ง พร้อมด้วยคณะผู้บริหารของสำนักงานคณะกรรมการการเลือกตั้ง ได้เข้าพบและประชุมร่วมกับ ศ.(พิเศษ) ดร.เอนก เหล่าธรรมทัศน์ รัฐมนตรีว่าการกระทรวงการอุดมศึกษา วิทยาศาสตร์ วิจัยและนวัตกรรม (รมว.อว.) ในการประสานความร่วมมือการขับเคลื่อนยุทธศาสตร์เพื่อสร้างความรู้ความเข้าใจที่ถูกต้องเกี่ยวกับการปกครองระบอบประชาธิปไตยอันมีพระมหากษัตริย์ทรงเป็นประมุข ผ่านแนวทางการศึกษาเพื่อสร้างพลเมืองคุณภาพ ให้กับนิสิตนักศึกษาในสถาบันอุดมศึกษา เพื่อผลักดันให้เป็นวาระแห่งชาติ โดยมี ศ.ดร.นพ.สิริฤกษ์ ทรงศิวิไล ปลัดกระทรวงการอุดมศึกษาฯ, ศ.ศุภชัย ปทุมนากุล รองปลัดกระทรวงฯ, รศ.พาสิทธิ์ หล่อธีรพงศ์ รองปลัดกระทรวงฯ, ผศ.ดร.ดวงฤทธิ์ เบ็ญจาธิกุล ชัยรุ่งเรือง เลขานุการรัฐมนตรีว่าการและโฆษกกระทรวงการอุดมศึกษาฯ, ดร.พัชรินรุจา จันทโรนานนท์ ที่ปรึกษารัฐมนตรีว่าการกระทรวงการอุดมศึกษาฯ และ ดร.ดนุช ตันเทอดทิตย์ ผู้ช่วยรัฐมนตรีประจำกระทรวงการอุดมศึกษาฯ เข้าประชุม ณ ห้องประชุม ชั้น 4 อาคารพระจอมเกล้า กระทรวงการอุดมศึกษา วิทยาศาสตร์ วิจัยและนวัตกรรม
ศ.(พิเศษ) ดร.เอนก เผยว่า ในนามของกระทรวง อว. มีความยินดีและชื่นชมในความริเริ่มของ กกต. ที่จะทำให้ความรู้ ความเข้าใจที่ถูกต้องเกี่ยวกับประชาธิปไตยที่มีพระมหากษัตริย์ทรงเป็นประมุขเป็นวาระในการทำงาน เป็นวาระแห่งชาติของ กกต. รวมทั้งเป็นของประเทศด้วย ผ่านความร่วมมือกับอีกหลาย ๆ กระทรวง กระทรวง อว. ยินดีและให้ความร่วมมือทุกอย่าง และในส่วนของ อว. เองก็จะทำเพิ่มเติมด้วย เพื่อจะให้ปี 2565 เป็นที่ที่ได้ร่วมกันสร้างความรู้ ความเข้าใจที่ถูกต้องและเหมาะสมให้กับพลเมือง คนไทยในเรื่องประชาธิปไตยที่มีพระมหากษัตริย์ทรงเป็นประมุข
ด้าน นายธวัชชัย ได้กล่าวถึงวัตถุประสงค์ในการหารือครั้งนี้ว่า การจัดทำโครงการสร้างจิตสำนึกพลเมืองดีวิถีประชาธิปไตย กิจกรรมเสริมสร้างความรู้เกี่ยวกับความเป็นพลเมืองและการมีส่วนร่วมพัฒนาประชาธิปไตยแก่มหาวิทยาลัยราชภัฏ เพื่อสร้างแกนนำพลเมืองคุณภาพ พัฒนานักศึกษาแกนนำในการเป็นวิทยากร สร้างความรู้ความเข้าใจเกี่ยวกับการปกครองระบอบประชาธิปไตยอันมีพระมหากษัตริย์ทรงเป็นประมุขในมหาวิทยาลัยราชภัฏ จำนวน 38 แห่ง และขยายผลให้กับนักเรียนในสถานศึกษาทั่วประเทศ และ กกต. ได้นำเสนอภาพรวมของแนวทางและการขับเคลื่อนยุทธศาสตร์ เพื่อสร้างความรู้ความเข้าใจที่ถูกต้องเกี่ยวกับการปกครองระบอบประชาธิปไตยอันมีพระมหากษัตริย์ทรงเป็นประมุข ภายใต้ข้อกฎหมาย ยุทธศาสตร์ชาติ แผนปฏิรูปประเทศ ยุทธศาสตร์ในการดำเนินการ รวมทั้งกรอบเนื้อหาหลักการให้การศึกษาเพื่อสร้างพลเมืองคุณภาพ การบูรณาการทำงานร่วมกันของทั้ง 2 หน่วยงาน เพื่อผลักดันให้เป็นวาระแห่งชาติ ตลอดทั้งการกำหนดวันลงนามบันทึกข้อตกลงความร่วมมือระหว่าง 2 หน่วยงาน
ทั้งนี้ การประสานงานระดับนโยบายระหว่าง อว. กับ กกต. มีเป้าประสงค์ในการผลักดันหลักสูตรวิชา “พลเมืองที่เข้มแข็ง” เป็นวิชาศึกษาทั่วไป (General Education : GE) ในมหาวิทยาลัยราชภัฏทุกแห่ง หรือบูรณาการกับรายวิชาศึกษาทั่วไปอื่นๆ รวมทั้งการส่งเสริม สนับสนุน การจัดกิจกรรมในรูปแบบที่หลากหลายให้กับนิสิต นักศึกษา เพื่อพัฒนาเสริมสร้างคุณลักษณะพลเมืองคุณภาพ เช่น กิจกรรมค่ายอาสาประชาธิปไตย หรือจัดประกวดกิจกรรมสร้างสรรค์เพื่อส่งเสริมการเรียนรู้ประชาธิปไตย
อย่างไรก็ตาม การขับเคลื่อนการเสริมสร้างความเป็นพลเมืองคุณภาพและความรู้ความเข้าใจที่ถูกต้องเกี่ยวกับการปกครองระบอบประชาธิปไตยอันมีพระมหากษัตริย์ทรงเป็นประมุข  อว. และ กกต. ได้มีความเห็นร่วมกันว่านิสิตนักศึกษาเป็นกลุ่มเป้าหมายสำคัญและเป็นทรัพยากรอันมีคุณค่าของประเทศชาติที่ควรเร่งรัดให้มีการเสริมสร้างความเป็นพลเมืองคุณภาพและสู่การผลักดันเป็นวาระแห่งชาติต่อไป

ที่มา : https://www.thaigov.go.th/news/contents/details/47838