รัฐบาลไทย-ข่าวทำเนียบรัฐบาล-โฆษกรัฐบาล เผย "นายกฯ" สั่งลุยขยายผล/สกัดขบวนการลักลอบเข้าเมืองผิดกฎหมายและค้ายาเสพติดกำชับคุมเข้มชายแดน


วันพฤหัสบดีที่ 6 มกราคม 2565
พิมพ์
โฆษกรัฐบาล เผย "นายกฯ" สั่งลุยขยายผล/สกัดขบวนการลักลอบเข้าเมืองผิดกฎหมายและค้ายาเสพติดกำชับคุมเข้มชายแดน
โฆษกรัฐบาล เผย "นายกฯ" สั่งลุยขยายผล/สกัดขบวนการลักลอบเข้าเมืองผิดกฎหมายและค้ายาเสพติดกำชับคุมเข้มชายแดน
วันที่ 6 มกราคม 2565 นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม สั่งการผู้ว่าราชการจังหวัดตามแนวชายแดน เจ้าหน้าที่ฝ่ายความมั่นคง ทั้ง ตำรวจ ทหาร ฝ่ายปกครอง ให้เพิ่มความเข้มงวด เฝ้าระวัง สกัดกั้นขบวนการขนย้าย ค้าแรงงานต่างด้าวที่แอบลักลอบเข้าประเทศไทยตามแนวชายแดนโดยผิดกฎหมาย รวมถึงการลักลอบขนยาเสพติดเข้าประเทศไทย หลังพบการรายงานการจับกุมการลักลอบขนย้ายแรงงานเถื่อนผ่านชายแดนมีความถี่มากขึ้น โดยพบว่า เมื่อวันที่ 5 ม.ค. 65 เจ้าหน้าที่ได้ตรวจยึดของกลางยาบ้าบริเวณเส้นทางธรรมชาติริมฝั่งแม่น้ำโขง พื้นที่บ้านแพงใต้ จังหวัดนครพนม  จำนวน 5 กระสอบ 378 มัด ประมาณ 756,000 เม็ด ได้นำของกลางไปตรวจนับโดยละเอียด และส่งมอบให้กับ สภ.บ้านแพง จังหวัดนครพนม เพื่อดำเนินการตามกฎหมายต่อไปแล้ว นอกจากนี้ยังพบรายงานจากกองกำลังผาเมือง ได้จับกุมผู้ลักลอบเข้าเมืองโดยผิดกฎหมาย สัญชาติเมียนมา จำนวน 34 คน (ช.14, ญ.16, เด็กชาย 2, เด็กหญิง 2) บริเวณ บ.หนองบัวคำ ต.ม่อนปิ่น อ.ฝาง จ.เชียงใหม่ จากการสอบถามต้องการมาทำงานในพื้นที่จังหวัด และกรุงเทพมหานคร
“นายกรัฐมนตรีกำชับสั่งขยายผลขบวนการนำพาแรงงานเถื่อนข้ามพรมแดน ให้หน่วยงานที่เกี่ยวข้อง ดำเนินการตามกฎหมายโดยเคร่งครัด นำไปสู่ผลสัมฤทธิ์จับกุมผู้กระทำความผิด ปราบปรามการลักลอบเข้าเมืองโดยผิดกฎหมาย พร้อมกับตรวจตราแรงงานต่างด้าวที่มีพฤติกรรมไม่เหมาะสมในขณะที่พำนักอาศัยอยู่ในประเทศไทย กระทำผิดกฎหมาย ก่อเหตุอันตรายต่อความสงบสุขและความปลอดภัยในชีวิตและทรัพย์สินของประชาชน หรือเป็นลักษณะการกระทำผิดเข้าข่ายอาชญากรรมข้ามชาติ ทำให้เกิดความเสียหายต่อภาพลักษณ์ของประเทศ สั่งการให้หน่วยงานที่เกี่ยวข้องเข้มงวดมากขึ้น” นายธนกร กล่าว
...................

ที่มา : https://www.thaigov.go.th/news/contents/details/50250