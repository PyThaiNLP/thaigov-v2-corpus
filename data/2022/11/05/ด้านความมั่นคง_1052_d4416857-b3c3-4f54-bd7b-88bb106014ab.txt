รัฐบาลไทย-ข่าวทำเนียบรัฐบาล-มท. สั่งการผู้ว่าฯ ทั่วประเทศ แจ้งเทศบาลทุกแห่งเลื่อนการเลือกกรรมการชุมชนออกไปก่อน เพื่อป้องกันการแพร่ระบาดของโรคโควิด-19


วันจันทร์ที่ 16 พฤษภาคม 2565
พิมพ์
มท. สั่งการผู้ว่าฯ ทั่วประเทศ แจ้งเทศบาลทุกแห่งเลื่อนการเลือกกรรมการชุมชนออกไปก่อน เพื่อป้องกันการแพร่ระบาดของโรคโควิด-19
มท. สั่งการผู้ว่าฯ ทั่วประเทศ แจ้งเทศบาลทุกแห่งเลื่อนการเลือกกรรมการชุมชนออกไปก่อน เพื่อป้องกันการแพร่ระบาดของโรคโควิด-19
วันนี้ (16 พ.ค. 65) นายสุทธิพงษ์ จุลเจริญ ปลัดกระทรวงมหาดไทย เปิดเผยว่า กระทรวงมหาดไทยได้มีการประกาศใช้ระเบียบกระทรวงมหาดไทย ว่าด้วยคณะกรรมการชุมชนของเทศบาล พ.ศ. 2564 มีผลตั้งแต่วันที่ 26 เมษายน 2564 โดยระเบียบฯ ได้กำหนดว่าในเขตเทศบาลที่ไม่มีการแต่งตั้งผู้ใหญ่บ้าน เทศบาลสามารถพิจารณาจัดตั้งเป็นชุมชนได้โดยจัดทำเป็นประกาศเทศบาลจัดตั้งชุมชน เพื่อส่งเสริมการมีส่วนร่วมของพี่น้องประชาชนในการพัฒนาชุมชนท้องถิ่นร่วมกับเทศบาล ทั้งในด้านการจัดบริการสาธารณะ การแก้ปัญหาโครงสร้างพื้นฐาน เศรษฐกิจ สังคม ทรัพยากรธรรมชาติและสิ่งแวดล้อม ศิลปะ จารีตประเพณี ภูมิปัญญาท้องถิ่น อันเป็นการเสริมสร้างความเข้มแข็งให้กับชุมชน โดยให้มีคณะกรรมการชุมชนที่มาจากการเลือกโดยประชาชนในชุมชน จำนวน 5 - 9 คน ตามที่เทศบาลประกาศกำหนด มีวาระการปฏิบัติหน้าที่คราวละ 4 ปีนับแต่วันเลือกกรรมการชุมชน โดยคณะกรรมการชุมชนที่ครบวาระ ยังคงปฏิบัติหน้าที่ต่อไปจนกว่าจะมีการได้เลือกคณะกรรมการชุมชนชุดใหม่
นายสุทธิพงษ์ จุลเจริญ ปลัดกระทรวงมหาดไทย กล่าวว่า กระทรวงมหาดไทย ได้รับทราบข้อมูลเกี่ยวกับการครบวาระคณะกรรมการชุมชนของเทศบาลในพื้นที่ต่าง ๆ และได้รับการประสานงานสมาคมสันนิบาตเทศบาลแห่งประเทศไทย เกี่ยวกับการดำเนินการตามระเบียบฯ ดังกล่าว แต่เนื่องจากในขณะนี้ สถานการณ์การแพร่ระบาดของโรคติดเชื้อไวรัสโคโรนา 2019 (โควิด-19) ยังคงอยู่ในสถานการณ์ที่ยังต้องเฝ้าระวัง และปฏิบัติตามมาตรการควบคุมแบบบูรณาการ ข้อห้าม ข้อยกเว้น และข้อปฏิบัติสำหรับพื้นที่สถานการณ์ระดับต่าง ๆ เช่น การห้ามจัดกิจกรรมที่มีความเสี่ยงต่อการแพร่โรค การรวมกลุ่มของบุคคลที่สามารถจัดได้โดยไม่ต้องขออนุญาต มาตรการควบคุมแบบบูรณาการจำแนกตามพื้นที่สถานการณ์ ฯลฯ ตามข้อกำหนด ออกตามความในมาตรา 9 แห่งพระราชกำหนดการบริหารราชการในสถานการณ์ฉุกเฉิน พ.ศ. 2548 (ฉบับที่ 44) จึงได้สั่งการไปยังผู้ว่าราชการจังหวัดทุกจังหวัดแจ้งให้เทศบาลในเขตพื้นที่ทุกแห่ง เลื่อนการเลือกกรรมการชุมชนของเทศบาลออกไปก่อนจนกว่าจะมีมาตรการที่ชัดเจน ซึ่งกระทรวงมหาดไทยจะได้แจ้งให้ทราบต่อไป
“กระทรวงมหาดไทยให้ความสำคัญในการส่งเสริมการมีส่วนร่วมของประชาชนในการพัฒนาท้องถิ่นร่วมกับเทศบาลผ่านกลไกการเลือกกรรมการชุมชน แต่ทั้งนี้ เพื่อเป็นการป้องกันการแพร่ระบาดของโรคโควิด-19 ที่ยังคงพบพี่น้องประชาชนติดเชื้อในแต่พื้นที่ทั่วประเทศ จึงให้ทุกจังหวัดแจ้งเทศบาลทุกแห่งที่ยังไม่ได้เลือกกรรมการชุมชนชุดใหม่ ให้คณะกรรมการชุมชนที่ครบวาระ ยังคงปฏิบัติหน้าที่ต่อไป แต่ถ้าเทศบาลใดที่ดำเนินการเลือกกรรมการชุมชนชุดใหม่ไปแล้ว ให้กรรมการที่ได้รับเลือกปฏิบัติหน้าที่เป็นไปตามระเบียบกระทรวงมหาดไทย ว่าด้วยคณะกรรมการชุมชนของเทศบาล พ.ศ. 2564” นายสุทธิพงษ์ฯ กล่าวในช่วงท้าย

ที่มา : https://www.thaigov.go.th/news/contents/details/54614