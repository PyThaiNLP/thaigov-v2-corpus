รัฐบาลไทย-ข่าวทำเนียบรัฐบาล-ดีอีเอส เตรียม MOU ความร่วมมือในสาขาเศรษฐกิจดิจิทัลและเทคโนโลยีดิจิทัล กับสหราชอาณาจักรบริเตนใหญ่และไอร์แลนด์เหนือ


วันพฤหัสบดีที่ 9 มิถุนายน 2565
ดีอีเอส เตรียม MOU ความร่วมมือในสาขาเศรษฐกิจดิจิทัลและเทคโนโลยีดิจิทัล กับสหราชอาณาจักรบริเตนใหญ่และไอร์แลนด์เหนือ
ดีอีเอส เตรียม MOU ความร่วมมือในสาขาเศรษฐกิจดิจิทัลและเทคโนโลยีดิจิทัล กับสหราชอาณาจักรบริเตนใหญ่และไอร์แลนด์เหนือ
เมื่อวันที่ 9 มิถุนายน 2565 นายชัยวุฒิ ธนาคมานุสรณ์ รัฐมนตรีว่าการกระทรวงดิจิทัลเพื่อเศรษฐกิจและสังคม (ดีอีเอส) ได้ให้การต้อนรับ นายมาร์ก กุดดิง (H.E. Mr. Mark Gooding) เอกอัครราชทูตสหราชอาณาจักรประจำประเทศไทย ในโอกาส เข้าเยี่ยมคารวะ โดยมีนางสาวอัจฉรินทร์ พัฒนพันธ์ชัย ปลัดกระทรวงดิจิทัลเพื่อเศรษฐกิจและสังคม เข้าร่วม ณ ห้องรับรอง ชั้น 9 กระทรวงดิจิทัลเพื่อเศรษฐกิจและสังคม  ในโอกาสนี้ นายชัยวุฒิ ธนาคมานุสรณ์และนายมาร์ก กุดดิง ได้ร่วมหารือเกี่ยวกับความสัมพันธ์และความร่วมมือระหว่างไทยและสหราชอาณาจักรในด้านสังคม และเศรษฐกิจ การค้าและการลงทุน โดยทั้งสองฝ่ายยืนยันที่จะสนับสนุนความร่วมมือด้านเศรษฐกิจดิจิทัลและเทคโนโลยีดิจิทัลระหว่างสองประเทศในสาขาต่าง ๆ ที่เห็นว่ามีความสำคัญและจะเป็นประโยชน์ร่วมกัน อาทิ การส่งเสริมความร่วมมือด้านกฎหมายและกฎระเบียบดิจิทัล การเปลี่ยนไปเป็นดิจิทัลของทั้งภาครัฐและเอกชน รวมถึงภาคธุรกิจต่าง ๆ การสนับสนุนธุรกิจ ด้านเทคโนโลยีดิจิทัลและไอซีที การเสริมสร้างทักษะดิจิทัลแก่แรงงาน และการพัฒนาโครงสร้างพื้นฐานดิจิทัลและเมืองอัจฉริยะ
โดยทั้งสองฝ่ายเห็นถึงความสำคัญของการสร้างความร่วมมือและการพัฒนาเทคโนโลยีดิจิทัล รวมถึงโอกาสทางเศรษฐกิจและสังคมจากการดำเนินการดังกล่าว จึงเห็นพ้องที่จะมีการลงนามหนังสือแสดงเจตจำนงว่าด้วยความร่วมมือในสาขาเศรษฐกิจดิจิทัลและเทคโนโลยีดิจิทัล ระหว่าง ดศ. และกระทรวงดิจิทัล วัฒนธรรม สื่อ และการกีฬาของสหราชอาณาจักรบริเตนใหญ่และไอร์แลนด์เหนือในโอกาสแรก เพื่ออำนวยความสะดวกแก่การผลักดันความร่วมมือและกิจกรรมที่หน่วยงานที่เกี่ยวข้องของทั้งสองประเทศได้หารือกันไว้ โดยกระทรวงฯ และสถานเอกอัครราชทูตสหราชอาณาจักรประจำประเทศไทยจะมีการประสานงานและดำเนินการอย่างใกล้ชิดร่วมกันในประเด็นต่าง ๆ ดังกล่าวต่อไป
************

ที่มา : https://www.thaigov.go.th/news/contents/details/55560