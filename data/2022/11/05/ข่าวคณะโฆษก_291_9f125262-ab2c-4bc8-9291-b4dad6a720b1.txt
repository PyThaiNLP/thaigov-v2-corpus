รัฐบาลไทย-ข่าวทำเนียบรัฐบาล-โฆษกรัฐบาลเผย “นายกฯ”อวยพรข้าราชการที่ครบวาระเกษียณฯ ใช้ชีวิตอยู่กับครอบครัวอย่างมีความสุข สุขภาพแข็งแรง อายุยืนยาว


วันพฤหัสบดีที่ 30 กันยายน 2564
พิมพ์
โฆษกรัฐบาลเผย “นายกฯ”อวยพรข้าราชการที่ครบวาระเกษียณฯ ใช้ชีวิตอยู่กับครอบครัวอย่างมีความสุข สุขภาพแข็งแรง อายุยืนยาว
โฆษกรัฐบาลเผย “นายกฯ”อวยพรข้าราชการที่ครบวาระเกษียณฯ ใช้ชีวิตอยู่กับครอบครัวอย่างมีความสุข สุขภาพแข็งแรง อายุยืนยาว ขอให้ส่งต่อประสบการณ์ องค์ความรู้แก่ข้าราชการรุ่นต่อไปเพื่อพัฒนาองค์กรและประเทศชาติ
วันนี้ (30 ก.ย.64) นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ฝากอวยพรถึงข้าราชการที่ครบวาระเกษียณอายุราชการทุกคน ซึ่งวันนี้ 30 กันยายน จะเป็นการทำงานวันสุดท้าย และถือเป็นวันสิ้นสุดอายุราชการของข้าราชการที่มีอายุครบ 60 ปี หรือ “เกษียณอายุราชการ”  หลังจากนี้ ทุกคนสามารถใช้ชีวิตหลังเกษียณอายุราชการแล้ว อยู่กับครอบครัว ลูกหลาน ญาติพี่น้อง อย่างมีความสุข สามารถดำเนินชีวิตอย่างอิสระ ทั้งนี้ นายกรัฐมนตรียังฝากให้ทุกท่านรักษาสุขภาพให้แข็งแรงและมีอายุยืนยาว รวมทั้งเก็บความภาคภูมิใจที่ได้ทำงานและปฏิบัติหน้าที่ด้วยความมุ่งมั่นและความเสียสละสร้างคุณประโยชน์แก่ประเทศชาติและประชาชน ซึ่งนับเป็นเกียรติประวัติและความภาคภูมิใจที่จะติดตัวข้าราชการที่เกษียณอายุราชการทุกคนและครอบครัวตลอดไป
นายธนกร กล่าวว่า   นายกรัฐมนตรียังได้ขอบคุณข้าราชการหลายท่านที่เกษียณอายุราชการในปีนี้  แต่ยังส่งต่อความรู้ ความสามารถ และประสบการณ์การทำงาน เพื่อเป็นคลังสมองสำหรับผู้บริหารและเพื่อนร่วมงานที่ยังต้องปฏิบัติหน้าที่ต่อ เพื่อนำไปปรับใช้ในการพัฒนาและบริหารองค์กรได้อย่างมีประสิทธิภาพ เกิดประโยชน์ต่อราชการประเทศชาติ และแบบอย่างที่ดีแก่ผู้ใต้บังคับบัญชาและข้าราชการรุ่นใหม่ต่อๆ ไปได้
----------------
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/46405