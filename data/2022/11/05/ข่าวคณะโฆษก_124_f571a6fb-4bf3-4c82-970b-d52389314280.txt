รัฐบาลไทย-ข่าวทำเนียบรัฐบาล-นายกรัฐมนตรีรับทราบความคืบหน้า การเยียวยาลูกจ้างตาม ม.33 รับเงินเข้าบัญชีผู้ประกันตนแล้ว 2.4 ล้านคน รวม 6,085 ล้านบาท


วันเสาร์ที่ 7 สิงหาคม 2564
พิมพ์
นายกรัฐมนตรีรับทราบความคืบหน้า การเยียวยาลูกจ้างตาม ม.33 รับเงินเข้าบัญชีผู้ประกันตนแล้ว 2.4 ล้านคน รวม 6,085 ล้านบาท
นายกรัฐมนตรีรับทราบความคืบหน้า การเยียวยาลูกจ้างตาม ม.33 รับเงินเข้าบัญชีผู้ประกันตนแล้ว 2.4 ล้านคน รวม 6,085 ล้านบาท
นายอนุชา บูรพชัยศรี โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ได้รับทราบรายงานความคืบหน้าการโอนเงินเข้าบัญชี ผู้ประกันตน มาตรา 33 ซึ่งอยู่ภายใต้โครงการเยียวยานายจ้างและผู้ประกันตนมาตรา 33 ในกิจการที่ได้รับผลกระทบจากมาตรการของรัฐ ในพื้นที่ควบคุมสูงสุดและเข้มงวด และพื้นที่จังหวัดชายแดนภาคใต้ตามที่กระทรวงแรงงานเสนอ รวมทั้งสิ้น 10 จังหวัดสำหรับกิจการที่ได้รับผลกระทบ 9 สาขา ได้แก่ 1.ก่อสร้าง 2.ที่พักแรมและบริการด้านอาหาร 3.ศิลปะ บันเทิงและนันทนาการ 4.กิจกรรมการบริการด้านอื่น ๆ 5.การขายส่งและการขายปลีก การซ่อมยานยนต์และจักรยานยนต์ 6.การขนส่งและสถานที่เก็บสินค้า 7.ข้อมูลข่าวสารและการสื่อสาร 8.กิจกรรมวิชาชีพ วิทยาศาสตร์และกิจกรรมทางวิชาการ และ 9. กิจกรรมการบริหารและบริการสนับสนุน โดยรับทราบรายงานจากกระทรวงแรงงานว่ามีความคืบหน้าไปแล้วค่อนข้างมาก โดยจ่ายเงินเข้าบัญชีผู้ประกันตนไปแล้ว 2,434,182 คน เบิกจ่ายเป็นเงินรวมแล้ว 6,085,455,000 บาท
ทั้งนี้ สำนักงานประกันสังคมได้เริ่มโอนเงินเยียวยาผู้ประกันตนตามมาตรา 33 ทั้งพนักงานเอกชนทั่วไป ลูกจ้างที่ยังทำงานในสถานประกอบการที่มีนายจ้าง จะได้รับการเยียวยา เป็นเงิน 2,500 บาท โอนผ่านบัญชีพร้อมเพย์เลขประจำตัวประชาชนเข้าสู่บัญชีของผู้ประกันตนที่อยู่ใน 10 จังหวัด ได้แก่ กรุงเทพมหานคร, นนทบุรี, ปทุมธานี, นครปฐม, สมุทรสาคร ,สมุทรปราการ, นราธิวาส, ปัตตานี, ยะลาและสงขลา ผ่านระบบบัญชีพร้อมเพย์เลขประจำตัวประชาชน ตั้งแต่วันที่ 4 ส.ค. ถึงวันที่ 6 ส.ค. 2564 นั้น รายละเอียดดังนี้
-วันที่ 4 ส.ค.64 จ่ายเงินเข้าบัญชีผู้ประกันตน 1,000,000 คน จำนวน 2,500,000,000 บาท
-วันที่ 5 ส.ค.64 จ่ายเงินเข้าบัญชีผู้ประกันตน 1,000,000 คน จำนวน 2,500,000,000 และ
-วันที่ 6 ส.ค.64 จ่ายเงินเข้าบัญชีผู้ประกันตน 434,182 คน จำนวน 1,085,455,000 บาท รวม 3 วันแล้วเป็นจำนวนทั้งสิ้น ครอบคลุมผู้ประกันตน 2,434,182 คน เบิกจ่ายเป็นเงินรวมแล้ว 6,085,455,000 บาท
ส่วนผู้ประกันตนมาตรา 33 ที่อยู่ในพื้นที่ควบคุมสูงสุดและเข้มงวด 3 จังหวัดที่เหลือ ได้แก่ ฉะเชิงเทรา, ชลบุรี และพระนครศรีอยุธยา สำนักงานประกันสังคมจะโอนเงินในวันที่ 9 ส.ค. 2564 ส่วนนายจ้างใน  10  จังหวัดซึ่งมีจำนวนประมาณ 160,000 กว่าราย จะดำเนินการจ่ายตามจำนวนลูกจ้าง รายละ 3,000 บาท โดยนายจ้างบุคคลธรรมดา จะได้รับเงินโอนผ่านบัญชีพร้อมเพย์เลขประจำตัวประชาชน  สำหรับนายจ้างที่เป็นนิติบุคคล จะโอนเข้าบัญชีธนาคารตามชื่อนิติบุคคล ซึ่งสำนักงานประกันสังคมจะทยอยโอนครั้งต่อไปให้กับนายจ้างและผู้ประกันตนมาตรา 33 ทุกๆ วันศุกร์ จนถึงวันที่ 29 ต.ค. 2564
อย่างไรก็ตาม สำหรับกลุ่ม "แรงงานอิสระ" ในพื้นที่ควบคุมสูงสุดและเข้มงวด 13 จังหวัด ได้แก่ กรุงเทพฯ นนทบุรี นครปฐม ปทุมธานี สมุทรปราการ สมุทรสาคร นราธิวาส ปัตตานี ยะลา สงขลา ฉะเชิงเทรา ชลบุรี และ พระนครศรีอยุธยา ที่สมัครมาตรา 40 แล้ว ภายในวันที่ 31 ก.ค. 2564 แต่ยังไม่ชำระเงิน ให้รีบจ่ายภายในวันที่ 10 ส.ค.นี้ เพื่อรับสถานะความเป็นผู้ประกันตนตามกฎหมาย พร้อมรับสิทธิเยียวยา 5,000 บาท ในวันที่ 24 สิงหาคม ร่วมกับกลุ่มผู้ประกันตนมาตรา39 ในพื้นที่ควบคุมสูงสุดและเข้มงวด 13 จังหวัด
นอกจากนี้ สำหรับกลุ่มผู้ประกันตนมาตรา 33 มาตรา 39 และ 40 ในพื้นที่ควบคุมสูงสุดและเข้มงวดในจังหวัดที่เหลือ  สำนักงานประกันสังคม มีกำหนดโอนเงินเยียวยาให้ในวันที่ 25 สิงหาคม โดยผู้ประกันตนตามมาตรา 33 จะได้รับการโอนเงิน จำนวน 2,500 บาท  ผู้ประกันตนตามมาตรา 39 และมาตรา 40 จะได้รับการโอนเงิน จำนวน 5,000 บาท  สำนักงานประกันสังคมจะเปิดให้ผู้ประกันตนสอบถามผ่านสายด่วนประกันสังคม 1506 ได้ตลอด 24 ชั่วโมง. หรือที่เว็บไซต์ www.sso.go.th
ขณะเดียวกันพลเอก ประยุทธ์ จันทร์โอชา นายกรัฐมนตรีรับทราบความเดือดร้อนของพี่น้องกลุ่มอาชีพผู้ขับรถยนต์รับจ้าง (แท็กซี่) และรถจักรยานยนต์สาธารณะ ที่มีอายุเกิน 65 ปี ที่ไม่สามารถสมัครเป็นผู้ประกันตนมาตรา 40 จะได้เร่งให้กระทรวงคมนาคมหามาตรการเยียวยาเพื่อเสนอ ครม. พิจารณาต่อไป
....................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/44539