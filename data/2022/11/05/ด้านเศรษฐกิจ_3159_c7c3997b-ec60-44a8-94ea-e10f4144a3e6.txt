รัฐบาลไทย-ข่าวทำเนียบรัฐบาล-กรมการขนส่งทางบก ลงโทษคนขับรถทัวร์ชนตอม่อใต้สะพานที่สระบุรี สั่งเพิกถอนใบอนุญาตขับรถสาธารณะ และถอนรถออกจากใบอนุญาตประกอบการขนส่ง


วันอังคารที่ 15 มีนาคม 2565
กรมการขนส่งทางบก ลงโทษคนขับรถทัวร์ชนตอม่อใต้สะพานที่สระบุรี สั่งเพิกถอนใบอนุญาตขับรถสาธารณะ และถอนรถออกจากใบอนุญาตประกอบการขนส่ง
พร้อมดำเนินการตามกฎหมายกับผู้ประกอบการ
จากกรณีที่รถทัวร์โดยสารสายกรุงเทพฯ - สุวรรณภูมิ (ร้อยเอ็ด) เกิดอุบัติเหตุพุ่งชนตอม่อสะพานต่างระดับตลิ่งชัน บริเวณทางหลวงแผ่นดินหมายเลข 2 ถนนมิตรภาพ ขาเข้ากรุงเทพฯ หน้าห้างโรบินสัน สาขาสระบุรี เมื่อวันที่ 12 มีนาคม 2565 จนเป็นเหตุให้มีผู้บาดเจ็บและเสียชีวิตจำนวนมาก ซึ่งผลการสอบสวนของเจ้าหน้าที่ตำรวจ นายนรินทร์ศาสตร์ หงษา พนักงานขับรถ ให้การสารภาพว่าได้เสพสารเสพติดก่อนปฏิบัติหน้าที่ขับรถโดยสาร สำนักงานขนส่งจังหวัดสระบุรีจึงได้สั่งเพิกถอนใบอนุญาตเป็นผู้ขับรถขับรถสาธารณะ เนื่องจากมีความผิดฐานใช้ยาเสพติดให้โทษ ตามมาตรา 127 ทวิ แห่งพระราชบัญญัติการขนส่งทางบก พ.ศ. 2522 ประกอบกับเป็นการขับรถโดยไม่คำนึงถึงความปลอดภัย ก่อให้เกิดอุบัติเหตุร้ายแรงเป็นเหตุทำให้มีผู้บาดเจ็บและเสียชีวิตจำนวนมากและได้ดำเนินการเพิกถอนรถคันดังกล่าวออกจากใบอนุญาตประกอบการขนส่งด้วยรถโดยสารประจำทางแล้ว พร้อมนี้ได้เรียกบริษัท ขนส่ง จำกัด ในฐานะผู้ได้รับใบอนุญาตประกอบการขนส่งมาดำเนินการพิจารณาลงโทษฐานไม่ควบคุมกำกับดูแลผู้ขับรถให้ปฏิบัติตามข้อกำหนดว่าด้วยความปลอดภัยในการขนส่งตามที่กำหนดในกฎกระทรวง ตามมาตรา 36 แห่งพระราชบัญญัติการขนส่งทางบก พ.ศ. 2522 และให้พิจารณาดำเนินการลงโทษตามสัญญาเข้าร่วมบริการของบริษัท สหพันธ์ ร้อยเอ็ดทัวร์ จำกัด ต่อไป
ทั้งนี้ กรมการขนส่งทางบกได้จัดทีมผู้เชี่ยวชาญด้านความปลอดภัย ลงพื้นที่ตรวจสอบความพร้อมของรถโดยสารและการดำเนินการของบริษัท สหพันธ์ ร้อยเอ็ดทัวร์ จำกัด รถร่วมบริการของ บริษัท ขนส่ง จำกัด ซึ่งเป็นผู้ได้รับใบอนุญาตประกอบการขนส่งที่วิ่งรับส่งผู้โดยสารในเส้นทางดังกล่าว จำนวน 8 คัน เพื่อตรวจสอบมาตรฐานการบริหารจัดการในการขนส่งผู้โดยสาร ความพร้อมของพนักงานขับรถ ความพร้อมของผู้ประจำรถ การดูแลบำรุงรักษารถ ให้เป็นไปตามกฎระเบียบที่กรมการขนส่งทางบกกำหนด เพื่อความปลอดภัยของผู้ใช้บริการต่อไป

ที่มา : https://www.thaigov.go.th/news/contents/details/52543