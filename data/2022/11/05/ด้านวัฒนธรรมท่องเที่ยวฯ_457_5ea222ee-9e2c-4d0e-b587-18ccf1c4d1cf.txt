รัฐบาลไทย-ข่าวทำเนียบรัฐบาล-วธ.จัดพิมพ์หนังสือ ผ้าไทยลายอัตลักษณ์ 76 จังหวัด ครั้งแรกในประเทศไทย เพื่อเฉลิมพระเกียรติ สมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง


วันอังคารที่ 28 มิถุนายน 2565
วธ.จัดพิมพ์หนังสือ ผ้าไทยลายอัตลักษณ์ 76 จังหวัด ครั้งแรกในประเทศไทย เพื่อเฉลิมพระเกียรติ สมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง
วธ.จัดพิมพ์หนังสือ ผ้าไทยลายอัตลักษณ์ 76 จังหวัด ครั้งแรกในประเทศไทย เพื่อเฉลิมพระเกียรติ สมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง เนื่องในโอกาสมหามงคลเฉลิมพระชนมพรรษา 12 สิงหาคม 2565
วธ.จัดพิมพ์หนังสือ ผ้าไทยลายอัตลักษณ์ 76 จังหวัด ครั้งแรกในประเทศไทย เพื่อเฉลิมพระเกียรติ สมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง เนื่องในโอกาสมหามงคลเฉลิมพระชนมพรรษา 12 สิงหาคม 2565
นายอิทธิพล คุณปลื้ม รัฐมนตรีว่าการกระทรวงวัฒนธรรม เปิดเผยว่า กระทรวงวัฒนธรรม (วธ.) มุ่งขับเคลื่อนนโยบายรัฐบาลในการสืบสานงานศิลปวัฒนธรรมของชาติตามพระราชปณิธานของสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวงในการอนุรักษ์และส่งเสริมการใช้ผ้าไทย ผ้าพื้นถิ่นและการรณรงค์ส่งเสริมอัตลักษณ์ความเป็นไทย รวมทั้งผลักดันยุทธศาสตร์ชาติ 20 ปีด้านการสร้างความสามารถในการแข่งขัน “Soft Power”
วธ.จึงดำเนินการจัดทำหนังสือ “ผ้าไทยลายอัตลักษณ์ 76 จังหวัด” โดยมอบหมายให้สำนักงานวัฒนธรรม 76 จังหวัดทั่วประเทศ ดำเนินการค้นหาผ้าลายอัตลักษณ์ประจำจังหวัด ซึ่งมีทั้งจังหวัดที่มีลายผ้าดั้งเดิมที่เป็นลายผ้าประจำจังหวัดอยู่แล้ว และจังหวัดที่ยังไม่มีลายผ้าประจำจังหวัดให้ดำเนินการเชิญภาคีเครือข่ายร่วมกันคิดค้นลายอัตลักษณ์ขึ้นใหม่ ให้มีความโดดเด่น บ่งบอกถึงอัตลักษณ์และภูมิปัญญาประจำถิ่น โดยผ้าลายอัตลักษณ์ทั้ง 76 ลาย ได้รับความเห็นชอบจากผู้ว่าราชการจังหวัดทุกจังหวัด ซึ่งนับเป็นครั้งแรกในประเทศไทยที่ทุกจังหวัดจะมีลายผ้าอัตลักษณ์ประจำจังหวัด
การจัดทำหนังสือ “ผ้าไทยลายอัตลักษณ์ 76 จังหวัด” ของ วธ. ในครั้งนี้ เป็นการสืบสานพระราชปณิธานของสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง และเสริมสร้างความภาคภูมิใจให้กับประชาชนในจังหวัดที่จะได้มีผ้าลายอัตลักษณ์ของตนเอง และหันกลับมาส่งเสริมการใช้ผ้าไทยให้ใช้กันอย่างแพร่หลาย สามารถนำลายผ้าอัตลักษณ์มาพัฒนาต่อยอดเป็นผลิตภัณฑ์ของใช้ ของฝาก ของที่ระลึกประจำจังหวัดได้ด้วย ทั้งยังสามารถช่วยชุมชนและผู้ประกอบการด้านผ้าทอให้มีรายได้ มีชีวิตความเป็นอยู่ที่ดีขึ้น นำไปสู่การพัฒนาเศรษฐกิจฐานรากอย่างยั่งยืน โดยเนื้อหาภายในเล่มประกอบด้วย พระราชประวัติ พระราชกรณียกิจ ของสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ความเป็นมาของผ้าโบราณ ที่มาและกระบวนผลิตผ้าลายอัตลักษณ์ 76 จังหวัด รวมถึงผลงานของศิลปินแห่งชาติสาขาทัศน์ศิลป์ในด้านผ้าทอและด้านการออกแบบแฟชั่น ทั้งนี้สมาคมถ่ายภาพแห่งประเทศไทยในพระบรมราชูปถัมภ์ ได้ร่วมสนับสนุนการถ่ายภาพผ้าลายอัตลักษณ์ ในการจัดทำหนังสือเฉลิมพระเกียรติฯ ในครั้งนี้ เมื่อจัดพิมพ์แล้วเสร็จจะแจกจ่ายหนังสือไปยังหน่วยงานต่าง ๆ ทั้งภาครัฐ เอกชน ห้องสมุด พิพิธภัณฑ์ รวมถึงสถาบันเกี่ยวกับสิ่งทอต่อไป สำหรับผู้สนใจสามารถติดตามอ่านได้ในรูปแบบ e-book ในเว็บไซต์ของกระทรวงวัฒนธรรม www.m-culture.go.th  และ  ทางเฟสบุ๊ก ThaiMCulture อีกด้วย

ที่มา : https://www.thaigov.go.th/news/contents/details/56231