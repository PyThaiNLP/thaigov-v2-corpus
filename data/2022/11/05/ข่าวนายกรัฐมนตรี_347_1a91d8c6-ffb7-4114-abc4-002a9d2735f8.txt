รัฐบาลไทย-ข่าวทำเนียบรัฐบาล-นายกฯ ชื่นชมทุกภาคส่วนที่ร่วมกันขับเคลื่อนการพัฒนาที่อยู่อาศัยสำหรับผู้สูงอายุ ข้าราชการเกษียณ ย้ำให้ขยายผลไปสู่กลุ่มเป้าหมายอื่นๆ และประชาชนทั่วไป เพื่อสร้างความมั่นคงด้านที่อยู่


วันจันทร์ที่ 28 กุมภาพันธ์ 2565
พิมพ์
นายกฯ ชื่นชมทุกภาคส่วนที่ร่วมกันขับเคลื่อนการพัฒนาที่อยู่อาศัยสำหรับผู้สูงอายุ ข้าราชการเกษียณ ย้ำให้ขยายผลไปสู่กลุ่มเป้าหมายอื่นๆ  และประชาชนทั่วไป เพื่อสร้างความมั่นคงด้านที่อยู่
นายกฯ ชื่นชมทุกภาคส่วนที่ร่วมกันขับเคลื่อนการพัฒนาที่อยู่อาศัยสำหรับผู้สูงอายุ ข้าราชการเกษียณ ย้ำให้ขยายผลไปสู่กลุ่มเป้าหมายอื่นๆ  และประชาชนทั่วไป เพื่อสร้างความมั่นคงด้านที่อยู่อาศัยในช่วงบั้นปลายชีวิต ยกระดับคุณภาพชีวิตผู้อยู่อาศัย
วันนี้ 28 ก.พ. 65  เวลา 14.00 น. ณ ห้อง PMOC ชั้น 2 ตึกไทยคู่ฟ้า ทำเนียบรัฐบาล พลเอก ประยุทธ์  จันทร์โอชา นายกรัฐมนตรีและรัฐมนตรีว่าการกระทรวงกลาโหม มอบนโยบายด้านการอยู่อาศัยและการดูแลผู้สูงอายุของรัฐบาล ภายใต้โครงการบ้านเคหะสุขเกษม ณ โครงการบ้านเคหะสุขเกษม อำเภอบางพลี จังหวัดสมุทรปราการ (ผ่านระบบ Video Conference) ตามนโยบายนายกรัฐมนตรีที่ต้องการดูแลประชาชนทุกลุ่มรวมถึงผู้มีรายได้น้อยสามารถมีที่อยู่อาศัยเป็นของตนเองโดยการพัฒนาที่อยู่อาศัยคำนึงถึงประโยชน์และความต้องการของประชาชนเป็นสำคัญ โดยมีนายจุติ ไกรฤกษ์ รัฐมนตรีว่าการกระทรวงพัฒนาสังคมและความมั่นคงของมนุษย์  นายทวีพงษ์ วิชัยดิษฐ ผู้ว่าการเคหะแห่งชาติ   พร้อมด้วยผู้บริหาร ประชาชนเข้าร่วมงานในครั้งนี้  นายธนกร วังบุญคงชนะ โฆษกประจำสำนักนายกรัฐมนตรีสรุปสาระสำคัญ
นายกรัฐมนตรี ย้ำว่ารัฐบาลมีความห่วงใยและใส่ใจในชีวิตความเป็นอยู่ของประชาชนในทุกมิติ  โดยเฉพาะการพัฒนาประเทศไปสู่ความมั่นคงในระยะยาว ต้องสร้างความเสมอภาคเท่าเทียมกันในสังคม สร้างความเข้มแข็งให้กับเศรษฐกิจ รวมทั้งสร้างความมั่นคงทางด้านที่อยู่อาศัยให้กับประชาชน  มีเป้าหมายให้คนไทยทุกคนมีที่อยู่อาศัยโดยทั่วกัน ภายในปี 2579 ซึ่งเป็นโครงการระยะยาวที่มีความต่อเนื่อง  ที่ผ่านมารัฐบาลได้ร่วมกับหน่วยงานที่เกี่ยวข้องดำเนินการขับเคลื่อนการพัฒนาที่อยู่อาศัยสำหรับประชาชนกลุ่มผู้มีรายได้น้อย กลุ่มเปราะบาง โดยเฉพาะกลุ่มผู้สูงอายุ ข้าราชการเกษียณ พนักงานบริษัท และประชาชนทั่วไป ให้ได้มีโอกาสและมีความเท่าเทียมในการเข้าถึงสวัดิการของรัฐด้านที่อยู่อาศัย ตามมาตรการการสร้างที่อยู่อาศัยสำหรับผู้สูงอายุของรัฐบาล เพื่อมุ่งช่วยเหลือประชาชน ให้ได้มีที่อยู่อาศัยที่ได้มาตรฐาน มีความปลอดภัย มีคุณภาพชีวิตที่ดีขึ้น เข้าถึงการมีที่อยู่อาศัยได้มากขึ้น มีหลักประกันสังคมและมีความมั่นคงในชีวิตเพื่อนำไปสู่การบรรลุเป้าหมายการลดความเหลื่อมล้ำในสังคม
นายกรัฐมนตรีกล่าวชื่นชมแนวคิดในการจัดทำโครงการบ้านเคหะสุขเกษมว่า เป็นโครงการที่อยู่อาศัยสำหรับผู้สูงอายุ ที่ตอบโจทย์มาตรการดังกล่าว และยังเป็นการช่วยเหลือประชาชนด้านที่อยู่อาศัยได้อย่างเหมาะสม ตรงตามกลุ่มเป้าหมาย และสอดคล้องกับสถานการณ์สังคมผู้สูงอายุของประเทศ เป็นการเตรียมความพร้อมด้านที่อยู่อาศัย และรองรับผู้สูงอายุที่จะมีจำนวนเพิ่มมากขึ้นในอนาคต เพื่อให้มีความมั่นคงในการอาศัยด้านสังคม สุขภาพ และสิ่งแวดล้อม และมีความสุขในการอยู่อาศัยในช่วงวัยสูงอายุ ยืนยันรัฐบาลและหน่วยงานที่เกี่ยวข้องยังคงเดินหน้าให้ความช่วยเหลือและดูแลผู้สูงอายุทั้งในด้านที่อยู่อาศัยและสุขภาพ ตลอดจนผู้มีรายได้น้อยและกลุ่มเปราะบางต่างๆ ให้มีที่อยู่อาศัยที่มั่นคง แข็งแรง ในระดับราคาที่รับภาระได้ รวมถึงให้มีอาชีพที่ส่งเสริมเศรษฐกิจครอบครัวและชุมชนให้เติบโตอย่างยั่งยืนต่อไป   พร้อมกันนี้  ชื่นชมทุกภาคส่วนที่ได้ร่วมกันขับเคลื่อนการพัฒนาที่อยู่อาศัยและขยายผลการดำเนินงานไปสู่กลุ่มเป้าหมายอื่นๆ โดยเฉพาะกลุ่มผู้สูงอายุ ข้าราชการเกษียณ พนักงานบริษัท และประชาชนทั่วไปที่มีอายุไม่ต่ำกว่า 55 ปี หรืออายุ 60 ปีขึ้นไปได้มีโอกาสและความเท่าเทียมในการเข้าถึงสวัดิการของรัฐด้านที่อยู่อาศัย ที่มีความเหมาะสมและมีสิ่งอำนวยความสะดวกเป็นการเฉพาะให้กับผู้สูงอายุ
"นายกรัฐมนตรี เน้นย้ำว่า รัฐบาลเร่งแก้ไขปัญหาความยากจน  ปัญหาหนี้ครัวเรือนที่ต้องดำเนินการทุกกลุ่ม ครอบคลุมทุกมิติ เพื่อให้ประชาชนเข้าถึงนโยบายที่รัฐบาลกำลังเดินหน้าทำอย่างเต็มที่เพื่อประชาชน  พร้อมขอให้ทุกคนร่วมมือกันดำเนินการอย่างต่อเนื่อง เพื่อให้ประชาชนมีความสุขตามพระบรมราโชบายของพระบาทสมเด็จพระเจ้าอยู่หัว เพื่อให้ประชาชนมีคุณภาพชีวิตที่ดีขึ้น มีรายได้ที่เหมาะสม  ประชาชนเป็นศูนย์กลาง ดำเนินการอย่างสุจริต โปร่งใส และมีประสิทธิภาพ ยึดผลประโยชน์ของประชาชนเป็นหลัก อย่างเป็นธรรม  เพื่อให้ประชาชนมีที่อยู่อาศัยที่มั่นคง ปลอดภัย และมีความสุข" นายธนกรฯ กล่าว
..................

ที่มา : https://www.thaigov.go.th/news/contents/details/52035