รัฐบาลไทย-ข่าวทำเนียบรัฐบาล-EXIM BANK จับมือหอการค้าไทย เติมความรู้ โอกาสทางธุรกิจ และเงินทุน สนับสนุนผู้ประกอบการไทยทุกอุตสาหกรรมและทุกขนาด โดยเฉพาะ SMEs รุกตลาดโลก


วันอังคารที่ 2 พฤศจิกายน 2564
พิมพ์
EXIM BANK จับมือหอการค้าไทย เติมความรู้ โอกาสทางธุรกิจ และเงินทุน สนับสนุนผู้ประกอบการไทยทุกอุตสาหกรรมและทุกขนาด โดยเฉพาะ SMEs รุกตลาดโลก
EXIM BANK และ หอการค้าไทยและสภาหอการค้าแห่งประเทศไทย ร่วมลงนามในบันทึกข้อตกลงความร่วมมือ (MOU) เพื่อสนับสนุนให้ผู้ประกอบการไทยตั้งแต่รายเล็ก รายกลาง และรายใหญ่ สามารถเริ่มต้นหรือขยายธุรกิจการค้าระหว่างประเทศ โดยการเติมความรู้ เติมโอกาสทางธุรกิจ
ดร.รักษ์ วรกิจโภคาทร กรรมการผู้จัดการ ธนาคารเพื่อการส่งออกและนำเข้าแห่งประเทศไทย (EXIM BANK) และนายสนั่น อังอุบลกุล ประธานกรรมการหอการค้าไทยและสภาหอการค้าแห่งประเทศไทย ร่วมลงนามในบันทึกข้อตกลงความร่วมมือ (MOU) เพื่อสนับสนุนให้ผู้ประกอบการไทยตั้งแต่รายเล็ก รายกลาง และรายใหญ่ สามารถเริ่มต้นหรือขยายธุรกิจการค้าระหว่างประเทศ โดยการเติมความรู้ เติมโอกาสทางธุรกิจด้วยการขยายช่องทางการค้าออนไลน์และเครือข่ายทางธุรกิจ และเติมทุนด้วยเครื่องมือทางการเงินและบริหารความเสี่ยงทางการค้าระหว่างประเทศ
นอกจากนี้ กรรมการผู้จัดการ EXIM BANK ได้เสวนาเชิญชวน SMEs ไทยรุกตลาดต่างประเทศ ในงานสัมมนาออนไลน์ “เส้นทาง SMEs ไทย...ความหวังหลังฟ้าเปิด” จัดโดย EXIM BANK ร่วมกับหอการค้าไทยและสภาหอการค้าแห่งประเทศไทย รวมทั้งหน่วยงานพันธมิตร ประกอบด้วย สำนักงานส่งเสริมการค้าในต่างประเทศ ณ กรุงพนมเปญ เวียงจันทน์ ย่างกุ้ง และนครโฮจิมินห์ สภาธุรกิจไทย-กัมพูชา สภาธุรกิจไทย-ลาว สภาธุรกิจไทย-เมียนมา และสภาธุรกิจไทย-เวียดนาม นอกจากนี้ ยังมีคลินิกให้คำปรึกษาด้านการเงินและการส่งออกไปยัง CLMV (กัมพูชา สปป.ลาว เมียนมา และเวียดนาม) ให้แก่ผู้ประกอบการ ณ หอการค้าไทยและสภาหอการค้าแห่งประเทศไทย เมื่อวันที่ 2 พฤศจิกายน 2564
สอบถามรายละเอียดเพิ่มเติมได้ที่ส่วนสื่อสารองค์กร ฝ่ายพัฒนาความยั่งยืนและสื่อสารองค์กร
โทร. 0 2271 3700, 0 2278 0047, 0 2617 2111 ต่อ 4120-4

ที่มา : https://www.thaigov.go.th/news/contents/details/47723