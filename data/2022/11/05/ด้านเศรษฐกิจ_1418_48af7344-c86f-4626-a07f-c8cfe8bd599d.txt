รัฐบาลไทย-ข่าวทำเนียบรัฐบาล-สรรพากร จับมือ DSI ยกระดับความร่วมมือใช้ Data Analytics ปราบปรามการทำผิดคดีพิเศษฉ้อโกงภาษี โดยเฉพาะกรณีใบกำกับภาษีปลอม


วันพุธที่ 20 ตุลาคม 2564
พิมพ์
สรรพากร จับมือ DSI ยกระดับความร่วมมือใช้ Data Analytics ปราบปรามการทำผิดคดีพิเศษฉ้อโกงภาษี โดยเฉพาะกรณีใบกำกับภาษีปลอม
อธิบดีกรมสรรพากร และผู้บริหารระดับสูง ให้การต้อนรับอธิบดีกรมสอบสวนคดีพิเศษ และผู้บริหารระดับสูง โดยอธิบดีกรมสรรพากรกล่าวแสดงความยินดีในโอกาสเข้ารับตำแหน่งอธิบดีกรมสอบสวนคดีพิเศษ และได้หารือข้อราชการเพื่อเพิ่มประสิทธิภาพการทำงานร่วมกัน
เมื่อวันที่ 19 ตุลาคม 2564 เวลา 11.00 น. ดร.เอกนิติ นิติทัณฑ์ประภาศ อธิบดีกรมสรรพากร และผู้บริหารระดับสูง ให้การต้อนรับนายไตรยฤทธิ์ เตมหิวงศ์ อธิบดีกรมสอบสวนคดีพิเศษ และผู้บริหารระดับสูง โดยอธิบดีกรมสรรพากรได้กล่าวแสดงความยินดีกับนายไตรยฤทธิ์ เตมหิวงศ์ ในโอกาสเข้ารับตำแหน่งอธิบดีกรมสอบสวนคดีพิเศษ และได้หารือข้อราชการเพื่อเพิ่มประสิทธิภาพการทำงานร่วมกัน
ดร.เอกนิติ นิติทัณฑ์ประภาศ อธิบดีกรมสรรพากร เปิดเผยว่า กรมสรรพากรและกรมสอบสวนคดีพิเศษ มีบันทึกความตกลงว่าด้วยการประสานความร่วมมือในการปฏิบัติงานป้องกันและปราบปรามการกระทำผิดเกี่ยวกับคดีพิเศษ ที่ผ่านมา กรมสรรพากรและกรมสอบสวนคดีพิเศษ ได้มีการประสานงานและปฏิบัติงานร่วมกันอย่างต่อเนื่อง ซึ่งกรมสรรพากรมีคดีสำคัญที่ต้องร่วมดำเนินการ เช่น คดีฉ้อโกงภาษีด้วยการใช้ใบกำกับภาษีปลอมหรือใบกำกับภาษีที่ออกโดยไม่ชอบด้วยกฎหมาย หรือกรณีออกใบกำกับภาษีโดยไม่มีสิทธิจะออกตามกฎหมาย เป็นต้น ขณะนี้กรมสรรพากรอยู่ระหว่างขับเคลื่อน 2 เรื่องสำคัญ คือ Digital Transformation และ Data Analytics ในการหารือ กรมสรรพากรและกรมสอบสวนคดีพิเศษมีความเห็นร่วมกันว่าเพื่อเป็นการเพิ่มประสิทธิภาพในการรวบรวมพยานหลักฐานให้มีความรวดเร็วและลดขั้นตอนการปฏิบัติ รวมทั้งขยายขอบเขตความร่วมมือไปยังเรื่องอื่น ๆ จึงได้กำหนดประเด็นสำคัญที่จะร่วมกันดำเนินการเพื่อเพิ่มประสิทธิภาพการปฏิบัติงานร่วมกัน ดังนี้
1. จัดให้มีการทำงานด้วยระบบ Data Analytics คือ การนำฐานข้อมูลด้านภาษีอากรมาวิเคราะห์แนวโน้มและพฤติกรรมที่ส่อไปในการกระทำความผิดร่วมกับกรมสอบสวนคดีพิเศษ
2. การสนธิกำลังเจ้าหน้าที่ ตั้งแต่ชั้นงานด้านการข่าว พัฒนาสู่การสืบสวน และการสอบสวนเป็นคดีพิเศษที่สำคัญเพื่อให้มีการปฏิบัติงานที่รวดเร็วและลดขั้นตอนการปฏิบัติงาน
3. การฝึกอบรมและแลกเปลี่ยนองค์ความรู้เกี่ยวกับงานสรรพากรและการสืบสวนรวบรวมพยานหลักฐาน รวมทั้งการเสริมทักษะเฉพาะด้านซึ่งกันและกัน เช่น การให้ความรู้เรื่องการตรวจติดตามทางบัญชี และการใช้เครื่องมือวิเคราะห์และสร้างความเชื่อมโยง (Notebook Analysis) ในการดำเนินการด้านภาษีอากร เป็นต้น
ทั้งนี้ ผู้บริหารทั้งสองฝ่ายเห็นร่วมกันว่าจะต้องมีการปฏิบัติงานร่วมกันอย่างใกล้ชิดมากขึ้น และจะมีการทบทวนบันทึกความตกลงว่าด้วยการประสานความร่วมมือในการปฏิบัติงานป้องกันและปราบปรามการกระทำผิดเกี่ยวกับคดีพิเศษให้มีความทันสมัย และครอบคลุมความร่วมมือในทุกมิติต่อไป
กรมสรรพากร สำนักงานเลขานุการกรม
เลขที่ 90  ถนนพหลโยธิน 7  พญาไท  กรุงเทพฯ 10400  โทร. 0 2272 9529-30โทรสาร 0 2617 3324
หรือศูนย์สารนิเทศสรรพากร 1161 (RD Intelligence Center)

ที่มา : https://www.thaigov.go.th/news/contents/details/47213