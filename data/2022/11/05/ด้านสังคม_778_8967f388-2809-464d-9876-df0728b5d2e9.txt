รัฐบาลไทย-ข่าวทำเนียบรัฐบาล-“เอนก” แถลงข่าวจัดงานมหกรรมวิทยาศาสตร์ ปี 64 เผย 10 ปีที่ผ่านมาเยาวชนไทยสนใจวิทยาศาสตร์มากขึ้น แถมสร้างชื่อเสียงให้ประเทศแม้อยู่ในช่วงโควิด


วันอังคารที่ 2 พฤศจิกายน 2564
“เอนก” แถลงข่าวจัดงานมหกรรมวิทยาศาสตร์ ปี 64 เผย 10 ปีที่ผ่านมาเยาวชนไทยสนใจวิทยาศาสตร์มากขึ้น แถมสร้างชื่อเสียงให้ประเทศแม้อยู่ในช่วงโควิด
“เอนก” แถลงข่าวจัดงานมหกรรมวิทยาศาสตร์ ปี 64 เผย 10 ปีที่ผ่านมาเยาวชนไทยสนใจวิทยาศาสตร์มากขึ้น แถมสร้างชื่อเสียงให้ประเทศแม้อยู่ในช่วงโควิด
พล.อ.ประยุทธ์ จันทร์โอชา นายกรัฐมนตรี เปิดงานมหกรรมวิทยาศาสตร์ ปี 64 วันที่ 10 พ.ย.นี้ ที่อิมแพ็ค เมืองทองธานี พร้อมมอบรางวัล PM Award “เอนก” เผย 10 ปีที่ผ่านมาเด็ก - เยาวชนเข้ามาชมและสนใจวิทยาศาสตร์มากขึ้น แถมสร้างชื่อเสียงให้ประเทศแม้อยู่ในช่วงโควิด ด้าน ปลัด อว. ระบุ วันที่ 9 - 19 พ.ย.นี้ ตื่นตาตื่นใจกับงายในรูปแบบไฮบริดครั้งแรกของการจัดกิจกรรมทางวิทยาศาสตร์ในภูมิภาคเอเชียตะวันออกเฉียงใต้
(1 พฤศจิกายน 2564) ศ.(พิเศษ) ดร.เอนก เหล่าธรรมทัศน์ รัฐมนตรีว่าการกระทรวงการอุดมศึกษา วิทยาศาสตร์ วิจัยและนวัตกรรม (รมว.อว.) แถลงข่าวการจัดงานมหกรรมวิทยาศาสตร์และเทคโนโลยีแห่งชาติ 2564 โดยมี  ศ.ดร.นพ.สิริฤกษ์ ทรงศิวิไล ปลัดกระทรวงการอุดมศึกษาฯ, ผศ.ดร.ดวงฤทธิ์ เบ็ญจาธิกุล ชัยรุ่งเรือง เลขานุการรัฐมนตรีว่าการและโฆษกกระทรวงการอุดมศึกษาฯ, ดร.พัชรินรุจา จันทโรนานนท์ ที่ปรึกษารัฐมนตรีว่าการกระทรวงการอุดมศึกษาฯ และ ดร.ดนุช ตันเทอดทิตย์ ผู้ช่วยรัฐมนตรีประจำกระทรวงการอุดมศึกษาฯ เข้าร่วมงาน
ศ.(พิเศษ) ดร.เอนก กล่าวว่า งานมหกรรมวิทย์ ไม่ใช่เพียงแค่อีเว้นท์ แต่เป็นงานที่จะเปลี่ยนระบบความคิดของคนไทยให้หันมาสนใจและชื่นชอบในวิทยาศาสตร์ เปลี่ยนมุมมองว่าวิทยาศาสตร์เป็นเรื่องสนุก น่าตื่นเต้น น่าเรียนรู้และจับต้องได้  และตนได้รับข้อมูลมาว่าในช่วง 10 ปีที่ผ่านมา เด็กและเยาวชนที่ได้เข้ามาชมงานมีความสนใจในวิทยาศาสตร์มากขึ้นเพราะเห็นว่าเป็นเรื่องใกล้ตัวและจับต้องได้ และดึงดูดให้คนในครอบครัวอยากมาเที่ยวชมงานในทุกปีอย่างสม่ำเสมอ เป็นการสร้างวัฒนธรรมใหม่ที่ชื่นชอบในการแสวงหาความรู้ ทั้งนี้ เรื่องที่ อว.จะทำต่อไปคือเยาวชนดูแลผู้สูงวัย ทั้งหมดนี้เป็นมิติต่างๆ ของเยาวชนที่ อว.กำลังจะฝึก ให้ความรู้ ให้แรงดลใจ นอกจากเยาวชนกับวิทยาศาสตร์ ที่ อพวช. ได้ดำเนินการในงานมหกรรมวิทย์ฯ จะเห็นได้ว่าเยาวชนไทยในรอบปีที่ผ่านมาสร้างชื่อเสียงให้ประเทศไทยเป็นจำนวนไม่น้อย แม้จะมีโควิดก็ไม่หยุดยั้ง เช่น ผลงานด้านการทำดาวเทียมกระป๋อง ทำโปรแกรมควบคุมหุ่นยนต์ในอวกาศ  การทำอาหารที่ใช้ในอวกาศ จนได้รางวัลจาก NASA (นาซ่า) JAXA (แจ๊คซ่า จากประเทศญี่ปุ่น) ทั้งหมดนี้ทำให้เห็นภาพประเทศไทยจะเป็นชาติวิทยาศาสตร์และนวัตกรรมได้อย่างแน่นอน เราจะดีดตัวเองออกจากประเทศกับดักรายได้ปานกลางในปี 2580 ตามแผนยุทธศาสตร์ชาติฯ โดยในปี 2570 อว.มุ่งมั่นว่าจะเป็นกลไกสำคัญที่จะนำประเทศไทยไปสู่ประเทศพัฒนาแล้วให้ได้
“ที่สำคัญมหกรรมวิทย์ฯ ในปีนี้ พล.อ.ประยุทธ์ จันทร์โอชา นายกรัฐมนตรี จะมาเป็นประธานในพิธีเปิดวันที่ 10 พ.ย.นี้ พร้อมมอบรางวัล PM Award ให้แก่ครูอาจารย์และนักเรียนที่มีผลงานด้านวิทยาศาสตร์ดีเด่นเพื่อเป็นการเชิดชูและให้กำลังใจบุคลากรด้านวิทยาศาสตร์ของไทย” ศ.(พิเศษ) ดร.เอนก กล่าว
ศ.ดร.นพ.สิริฤกษ์ ทรงศิวิไล ปลัด อว. กล่าวว่า งาน “มหกรรมวิทยาศาสตร์และเทคโนโลยีแห่งชาติ” เป็นกิจกรรมทางวิทยาศาสตร์และเทคโนโลยีที่ยิ่งใหญ่ที่สุดแห่งปี ปีนี้จัดระหว่างวันที่ 9 - 19 พ.ย.นี้ ที่อิมแพ็ค เมืองทองธานี ในรูปแบบไฮบริดอีเว้นท์ ที่ผสมผสานระหว่างการเข้าชมงานในฮอลล์ หรือเลือกรับชมจากที่บ้านก็ได้ ภายใต้แนวคิด “ศิลปะ วิทยาศาสตร์ และเศรษฐกิจสร้างสรรค์ (Art - Science - Innovation and Creative Economy)” โดยไฮไลท์ของงาน คือการจัดแสดงงานที่ตอบโจทย์การพัฒนาเศรษฐกิจแบบองค์รวม “BCG Model : Bio - Circular - Green Economy” และเป็นครั้งแรกของการจัดกิจกรรมทางวิทยาศาสตร์ในภูมิภาคเอเชียตะวันออกเฉียงใต้ (1st BCG Science Fair in SEA) ที่จุดประกายความคิด สู่การขับเคลื่อนเศรษฐกิจ BCG
ด้าน นายสุวรงค์ วงษ์ศิริ รักษาการแทน ผอ.องค์การพิพิธภัณฑ์วิทยาศาสตร์แห่งชาติ (อพวช.) กล่าวเพิ่มเติมว่า การจัดงานมหกรรมวิทย์ฯ ปีนี้ มี 7 ประเทศ 78 หน่วยงานพันธมิตร ร่วมโชว์ผลงาน สามารถรับชมกิจกรรมและนิทรรศการต่างๆ ที่จัดขึ้น การเยี่ยมชมงานของพรีเซนเตอร์ ‘เต-ตะวัน’ และเหล่าคนดังที่มาเยี่ยมชมงานที่ อิมแพ็ค เมืองทองธานี ทางเฟสบุ๊กของงาน NSTFair Thailand www.facebook.com/nstfairTH  รวมทั้งร่วมสนุกกับกิจกรรมแจกของรางวัล Limited Edition ตลอดการจัดงานทุกวัน และช่องทางที่สองคือเข้าชมงานในสถานที่จริง (On ground Platform) ที่จะจัดขึ้น ระหว่างวันที่ 9 - 19 พ.ย. ณ อาคาร 9 - 12 อิมแพ็ค เมืองทองธานี เปิดให้เข้าชมงานฟรี! ตั้งแต่เวลา 09.00 - 19.00 น. พร้อมเปิดให้ลงทะเบียนจองสิทธิ์เข้าชมงานล่วงหน้าผ่านทางเว็บไซต์งาน
สำหรับโรงเรียนที่ต้องการเข้าชมงานเป็นหมู่คณะ ติดต่อจองเข้าชมงานได้ที่เว็บไซต์งาน หรือ ติดต่อ อพวช. โทร 0 - 2577 - 9960 ติดตามข้อมูลข่าวสารและรายละเอียดงาน ได้ที่ www.thailandnstfair.com หรือ  Facebook งาน NSTFair Thailand www.facebook.com/nstfairTH

ที่มา : https://www.thaigov.go.th/news/contents/details/47707