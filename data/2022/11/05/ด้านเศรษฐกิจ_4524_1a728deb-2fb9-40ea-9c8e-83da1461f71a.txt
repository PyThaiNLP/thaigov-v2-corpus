รัฐบาลไทย-ข่าวทำเนียบรัฐบาล-รัฐมนตรีว่าการกระทรวงคมนาคม สั่งการด่วนให้ กรมทางหลวง ที่ตรวจสอบรอยแตกร้าวพื้นที่สะพานทางด่วน


วันศุกร์ที่ 22 กรกฎาคม 2565
รัฐมนตรีว่าการกระทรวงคมนาคม สั่งการด่วนให้ กรมทางหลวง ที่ตรวจสอบรอยแตกร้าวพื้นที่สะพานทางด่วน
คาดใช้เวลาซ่อมแซม 2 สัปดาห์
นายมนตรี เดชาสกุลสม รองอธิบดีกรมทางหลวง กระทรวงคมนาคม เปิดเผยว่า ตามที่สื่อมวลชนได้นำเสนอข่าวประชาชนผู้ใช้ทางพบเห็นแผ่นพื้นสำเร็จรูปที่ใช้สำหรับเป็นแบบเทพื้นสะพานทางด่วนพระราม 2 บริเวณทางเข้าหมู่บ้านเนเชอร่า มีลักษณะเป็นรอยแตกร้าว เกรงว่าอาจหักหรือถล่มลงมาได้นั้น นายศักดิ์สยาม ชิดชอบ รัฐมนตรีว่าการกระทรวงคมนาคม ได้สั่งการให้กรมทางหลวง (ทล.) ลงพื้นที่ดังกล่าว เพื่อตรวจสอบและหาสาเหตุอย่างเร่งด่วน โดยรองอธิบดีกรมทางหลวง พร้อมทีมวิศวกรผู้เชี่ยวชาญจากส่วนกลาง และเจ้าหน้าที่แขวงทางหลวงธนบุรีได้ลงพื้นที่บริเวณดังกล่าว ในวันพฤหัสที่ 21 กรกฎาคม 2565 เวลา 14.00 น. ร่วมกันดำเนินการตรวจสอบแล้วพบรอยแตกร้าวและการหลุดร่อนที่แผ่นพื้นสำเร็จรูปที่ใช้สำหรับเป็นแบบเทพื้นสะพาน ที่ กม. 4+176 (ขวาทาง) บนทางหลวงพิเศษหมายเลข 9 ช่วงด่านบางครุ - ด่านบางขุนเทียน (ขาเข้า)
รองอธิบดีกรมทางหลวง กล่าวเพิ่มเติมว่า โครงสร้างสะพานแห่งนี้ได้ก่อสร้างแล้วเสร็จและเปิดใช้งานตั้งแต่ปี 2542 มีการใช้งานต่อเนื่องมากว่า 22 ปี สำหรับสาเหตุหลักของรอยแตกร้าวคาดว่าเกิดจากความสั่นสะเทือน เนื่องจากสะพานช่วงดังกล่าวมีปริมาณการจราจรสูงมาก โดยในปี 2564 มีปริมาณจราจร 208,685 คัน/วัน เป็นรถบรรทุกมากถึง 17,565 คัน/วัน ทั้งนี้ นอกจากรอยแตกร้าวของแผ่นพื้นสำเร็จรูปที่ใช้เป็นแบบเทพื้นสะพานแล้ว ในการตรวจสอบสะพานไม่พบการแตกร้าวบริเวณโครงสร้างพื้นสะพาน ไม่พบรอยร่องล้อ และไม่พบรอยแตกร้าวบนผิวลาดยางบนพื้นสะพาน จึงไม่ส่งผลกระทบต่อกำลังรับน้ำหนักของโครงสร้างพื้นสะพาน สำหรับการแก้ไขซ่อมแซมนั้น ทล. จะทำการปิดช่องจราจรด้านใต้ของสะพาน เพื่อเข้าซ่อมแซมทันทีให้เกิดความคงทนแข็งแรงในระยะยาว โดยจะเริ่มดำเนินการตั้งแต่วันศุกร์ที่ 22 กรกฎาคม 2565 เป็นต้นไป ซึ่งคาดว่าจะใช้ระยะเวลาประมาณ 2 สัปดาห์ ทั้งนี้ ความเสียหายที่เกิดรอยแตกร้าวบริเวณใต้พื้นสะพาน ไม่กระทบกับโครงสร้างหลักของสะพาน และเมื่อซ่อมแซมแล้วเสร็จ สะพานจะมีความมั่นคงแข็งแรงเช่นเดิม ประชาชนสามารถใช้งานได้อย่างปลอดภัย
หากประชาชนผู้ใช้ทางพบเห็นถนนหรือสะพานชำรุด สามารถแจ้งได้ที่สำนักงานทางหลวง แขวงทางหลวงทั่วประเทศ หรือสายด่วน ทล. โทร. 1586 (โทรฟรีตลอด 24 ชั่วโมง)

ที่มา : https://www.thaigov.go.th/news/contents/details/57131