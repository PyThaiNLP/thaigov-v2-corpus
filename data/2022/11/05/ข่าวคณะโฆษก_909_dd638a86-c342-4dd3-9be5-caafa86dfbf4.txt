รัฐบาลไทย-ข่าวทำเนียบรัฐบาล-ครม.อนุมัติงบกลางแก้ไขปัญหาโควิด-19 วงเงิน 1,084 ล้านบาท จ้างบุคลากรทางการแพทย์เพิ่มเติมจำนวน 2,402 อัตรา รับมือการระบาด เพื่อให้ประชาชนได้รับการฉีดวัคซีนและได้รับการดูแลทั่วถึง


วันจันทร์ที่ 24 มกราคม 2565
พิมพ์
ครม.อนุมัติงบกลางแก้ไขปัญหาโควิด-19 วงเงิน 1,084 ล้านบาท จ้างบุคลากรทางการแพทย์เพิ่มเติมจำนวน 2,402 อัตรา รับมือการระบาด เพื่อให้ประชาชนได้รับการฉีดวัคซีนและได้รับการดูแลทั่วถึง
ครม.อนุมัติงบกลางแก้ไขปัญหาโควิด-19 วงเงิน 1,084 ล้านบาท จ้างบุคลากรทางการแพทย์เพิ่มเติมจำนวน 2,402 อัตรา รับมือการระบาด เพื่อให้ประชาชนได้รับการฉีดวัคซีนและได้รับการดูแลอย่างทั่วถึง
วันนี้ (24 ม.ค. 65) น.ส.ไตรศุลี  ไตรสรณกุล รองโฆษกประจำสำนักนายกรัฐมนตรีกล่าวว่า คณะรัฐมนตรี (ครม.) อนุมัติงบประมาณรายจ่ายประจำปีงบประมาณ 2565 งบกลาง รายการค่าใช้จ่ายในการบรรเทา แก้ไขปัญหา และเยียวยา ผู้ที่ได้รับผลกระทบจากการระบาดของโรคติดเชื้อไวรัสโคโรนา 2019 (โควิด-19) จำนวน 1,084 ล้านบาท  เพื่อเป็นค่าใช้จ่ายในการจ้างพนักงานราชการเฉพาะกิจจำนวน 2,402 อัตรา สำหรับโครงการจ้างแพทย์ พยาบาลวิชาชีพ และสายงานบริการทางการแพทย์อื่น เป็นการจัดหาบุคลากรทางการแพทย์เพิ่มเติมให้เพียงพอ สำหรับรองรับการระบาดของโรคโควิด-19  และเพื่อเป็นขวัญกำลังใจให้กับบุคลากรทางการแพทย์
สำหรับการจ้างพนักงานราชการเฉพาะกิจจำนวน 2,402 อัตรามีรายละเอียดดังนี้ แพทย์จำนวน 55 อัตรา, พยาบาลวิชาชีพ 950 อัตรา,นักวิชาการสาธารณสุขดูแลผู้ป่วยที่กักตัวที่บ้าน หรือเป็นผู้ช่วยพยาบาล 1,084 อัตรา, เภสัชกร 9 อัตรา, นักเทคนิคการแพทย์  269 อัตรา,นักรังสีการแพทย์ 6 อัตราและนักวิทยาศาสตร์การแพทย์ 29 อัตรา  คุณสมบัติของผู้สมัคร ต้องไม่เป็นพนักงานราชการ พนักงานสาธารณสุข ลูกจ้างชั่วคราวรายเดือนหรือรายวันและจ้างเหมาบริการของกระทรวงสาธารณสุข ระยะเวลาการดำเนินโครงการ 9 เดือน ตั้งแต่เดือน มกราคม-กันยายน 2565 สำหรับประโยชน์ที่ได้รับคือ บุคลากรที่อยู่นอกระบบการจ้างงานภาครัฐได้รับการจ้างงาน และประชาชนได้รับการฉีดวัคซีนและได้รับการดูแลอย่างทั่วถึง

ที่มา : https://www.thaigov.go.th/news/contents/details/50827