รัฐบาลไทย-ข่าวทำเนียบรัฐบาล-โฆษกรัฐบาล เผย "นายกฯ" รณรงค์ฉีดเข็มกระตุ้น พร้อมให้ขยายการให้บริการฉีดวัคซีนให้ประชาชนทุกกลุ่ม ทุกสัญชาติ ป้องกันและลดอัตราเสี่ยงโควิด – 19 ทุกสายพันธุ์


วันอาทิตย์ที่ 19 ธันวาคม 2564
พิมพ์
โฆษกรัฐบาล เผย "นายกฯ" รณรงค์ฉีดเข็มกระตุ้น พร้อมให้ขยายการให้บริการฉีดวัคซีนให้ประชาชนทุกกลุ่ม ทุกสัญชาติ ป้องกันและลดอัตราเสี่ยงโควิด – 19  ทุกสายพันธุ์
โฆษกรัฐบาล เผย "นายกฯ" รณรงค์ฉีดเข็มกระตุ้น พร้อมให้ขยายการให้บริการฉีดวัคซีนให้ประชาชนทุกกลุ่ม ทุกสัญชาติ ป้องกันและลดอัตราเสี่ยงโควิด – 19  ทุกสายพันธุ์
(19 ธ.ค. 64) นายธนกร วังบุญคงชนะ โฆษกประจำสำนักนายกรัฐมนตรี เผยพลเอกประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ติดตามสถานการณ์โควิด – 19 อย่างต่อเนื่อง โดยเฉพาะการฉีดวัคซีนให้กับประชาชน ย้ำกระจายการฉีดวัคซีนให้เกิดความครอบคลุมทั่วถึงประชาชนทุกกลุ่ม  ซึ่งนายกรัฐมนตรียังฝากขอบคุณบุคลากรทางการแพทย์  อาสาสมัครทุกฝ่ายที่ร่วมมือกันให้บริการฉีดวัคซีน รวมทั้งพี่น้องประชาชนที่เข้ารับการฉีดวัคซีนทุกคน  ด้วย
สำหรับกรุงเทพมหานครได้เตรียมเพิ่มจุดบริการฉีดวัคซีนป้องกันโควิด – 19 ให้กับประชาชนทุกกลุ่ม ทุกสัญชาติ ผ่านแอปพลิเคชัน “QueQ” ทั้งวัคซีนเข็มที่ 1 สำหรับผู้ที่ยังไม่เคยได้รับการฉีดวัคซีนโควิด – 19 เข็มที่ 2 สำหรับผู้ที่ได้รับการฉีดวัคซีนป้องกันโควิด-19 ชนิดใดก็ตามมาแล้ว 1 เข็ม และเข็มที่ 3 สำหรับผู้ที่ได้รับการฉีดวัคซีนป้องกันโควิด-19 ครบ 2 เข็ม รวมถึงเข็มกระตุ้นหลังติดเชื้อ ทั้งนี้ ผู้ลงทะเบียนสามารถเลือกสถานที่ฉีดวัคซีนได้ตามแอปพลิเคชันระบุ ได้แก่ 1) ศูนย์ฉีดวัคซีนป้องกันโรคโควิด-19 กรุงเทพมหานคร ณ อาคารกีฬาเวสน์ 2 ศูนย์เยาวชนกรุงเทพมหานคร (ไทย-ญี่ปุ่น) เขตดินแดง 2) โรงพยาบาลในสังกัดกรุงเทพมหานครทั้ง 11 แห่ง และ 3) ศูนย์บริการสาธารณสุข สำนักอนามัย 6 แห่ง รวมทั้งหมด 18 แห่ง
ในส่วนผู้ติดเชื้อรายใหม่วันนี้ มีจำนวน  2,899 ราย  แยกเป็นผู้ติดเชื้อใหม่ 2,878 ผู้ป่วยภายในเรือนจำ/ที่ต้องขัง 21 ผู้ป่วยสะสม 2,162,655 ราย (ตั้งแต่ 1 เมษายน) หายป่วยกลับบ้าน 4,389 ราย หายป่วยสะสม 2,100,932 ราย (ตั้งแต่ 1 เมษายน) ผู้ป่วยกำลังรักษา 41,793 ราย เสียชีวิตเพิ่ม 22 ราย
“นายกรัฐมนตรีเชิญชวนพี่น้องประชาชนที่ยังไม่ได้รับการฉีดวัคซีน ให้เข้ารับการฉีดวัคซีนได้ทุกจุดบริการ ที่ได้จัดตั้งขึ้นตามสถานที่ต่าง ๆ ทุกภูมิภาค เพื่อเป็นการเพิ่มภูมิคุ้มกันในการป้องกันไวรัสโควิด – 19 ให้กับตนเอง ลดอัตราการเจ็บป่วยรุนแรง เสียชีวิต ทั้งช่วยประเทศชาติให้มีความมั่นคงด้านสาธารณสุข ซึ่งรัฐบาลจะดำเนินการอย่างเต็มที่ เพื่อเพิ่มโอกาสให้ประชาชนเข้าถึงวัคซีนโควิด – 19 ด้วยความสะดวก รวดเร็ว ส่วนผู้ที่ฉีดวัคซีนยังต้องเข้มงวดในการป้องกันตนเอง ทั้งสวมหน้ากากอนามัย ล้างมือบ่อยๆ เว้นระยะห่างในทุกๆ กิจกรรมด้วย ” โฆษกรัฐบาลกล่าว
………………………………..

ที่มา : https://www.thaigov.go.th/news/contents/details/49630