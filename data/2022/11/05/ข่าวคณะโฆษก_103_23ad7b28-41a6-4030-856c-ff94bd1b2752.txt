รัฐบาลไทย-ข่าวทำเนียบรัฐบาล-ศูนย์ฉีดวัคซีนกลางบางซื่อ เร่งจัดระเบียบผู้เข้ารับวัคซีนลดความแออัดตามข้อสั่งการนายกรัฐมนตรี “ศักดิ์สยาม” เผยตั้งแต่ 1 ส.ค. จะเริ่มดีขึ้นหลังใช้ระบบนัดหมาย


วันพุธที่ 28 กรกฎาคม 2564
พิมพ์
ศูนย์ฉีดวัคซีนกลางบางซื่อ เร่งจัดระเบียบผู้เข้ารับวัคซีนลดความแออัดตามข้อสั่งการนายกรัฐมนตรี “ศักดิ์สยาม” เผยตั้งแต่ 1 ส.ค. จะเริ่มดีขึ้นหลังใช้ระบบนัดหมาย
รองโฆษกรัฐบาลเผยศูนย์ฉีดวัคซีนกลางบางซื่อเร่งจัดระเบียบผู้เข้ารับวัคซีนลดความแออัดตามข้อสั่งการนายกรัฐมนตรี “ศักดิ์สยาม” เผยตั้งแต่ 1 ส.ค. จะเริ่มดีขึ้นหลังใช้ระบบนัดหมาย
วันที่ 28 ก.ค. 2564  น.ส.ไตรศลี ไตรสรณกุล รองโฆษกประจำสำนักนายกรัฐมนตรี กล่าวว่า ตามที่พล.อ.ประยุทธ์จันทร์โอชา นายกรัฐมนตรีและรมว.กลาโหมได้มีข้อสั่งการให้เสริมการจัดระเบียบการให้บริการ เพิ่มมาตรการเว้นระยะห่าง ลดความแออัด สำหรับประชาชนที่เข้ารับวัคซีน ณ ศูนย์ฉีดวัคซีนกลางบางซื่อ  วันนี้กระทรวงคมนาคม ได้ร่วมกับหน่วยงานที่เกี่ยวข้องดำเนินการจัดระเบียบพื้นที่เพื่อลดความแออัดลง
ทั้งนี้ นายศักดิ์สยาม ชิดชอบ รมว.คมนาคม  ระบุว่า  ตั้งแต่วันที่ 1 ส.ค. 2564 เป็นต้นไปสถานการณ์ความแออัดของผู้เข้ารับวัคซีนจะดีขึ้น เนื่องจากจะเริ่มใช้ระบบนัดหมาย โดยผู้ที่จะเดินทางมารับวัคซีนจะมีวัน เวลานัดที่ชัดเจน มีการย้ำเรื่องการไม่มาก่อนเวลาเพื่อลดการรวมตัวของประชาชน
รมว.คมนาคม กล่าวว่า ล่าสุดพญ.มิ่งขวัญ วิชัยดิษฐ ผู้อำนวยการศูนย์ฉีดวัคซีนกลางบางซื่อ ได้รายงานให้ทราบว่าได้เกิดกรณีการทุจริตการจองคิวเพื่อขอเข้ารับวัคซีน โดยมีการแฮ็กระบบของบริษัทเครือข่ายมือถือแห่งหนึ่ง เพื่อนำโควตาวัคซีนไปขายสิทธิต่อ โดยมีการจ่ายค่าหัวรายละ 500 – 1,000 บาท แต่เนื่องจากบริษัทมีระบบการตรวจสอบที่เข้มงวด จึงสามารถตรวจสอบพบความผิดปกติ  ขณะนี้ได้มีการแจ้งความดำเนินคดีแล้วเรียบร้อย หากสอบสวนแล้วพบว่าทำผิดจริงจะต้อง โทษจำคุก 3-10 ปี และขณะนี้กำลังสอบเพิ่มเติมว่า มีเจ้าหน้าที่รัฐร่วมรู้เห็นหรือไม่ หากมีจะต้องรับโทษตามมาตรา 157 ประมวลกฎหมายอาญาด้วย
สำหรับประชาชนผู้ที่ซื้อสิทธิมารับวัคซีน กรณีที่ให้ความร่วมมือในการข้อมูลและหลักฐานการโอนเงินการติดต่อกับตัวกลาง หรือผู้กระทำทางการจะกันเป็นพยาน จะฉีดให้ แต่หากไม่ให้ความร่วมมือก็ไม่ฉีดวัคซีนให้และถือว่าเป็นผู้กระทำผิดตามกฎหมายเช่นเดียวกัน
“ขอให้ประชาชนทุกท่านลงทะเบียนตามระบบ อย่าหลงเชื่อผู้ที่นำสิทธิต่างๆ มาเสนอขายให้เพราะบริษัทเครือข่ายมือถือที่เข้ามาร่วมให้บริการลงทะเบียนมีระบบการตรวจสอบที่เข้มงวด เมื่อถูกตรวจสอบได้ท่านจะต้องถูกตัดสิทธิเพื่อไปเข้าระบบที่ถูกต้องใหม่อีกครั้ง จะทำให้เสียทั้งเงิน เสียเวลาและอาจตกเป็นผู้ทำผิดกฎหมาย แต่หากเข้าตามระบบทุกคนจะได้รับวัคซีนตามการจัดกลุ่มลำดับความเสี่ยงอย่างแน่นอนเพราะรัฐบาลมีนโยบายรัฐบาลจัดหาวัคซีนให้ประชาชนทุกคน” นายศักดิ์สยาม กล่าว
__________

ที่มา : https://www.thaigov.go.th/news/contents/details/44207