รัฐบาลไทย-ข่าวทำเนียบรัฐบาล-โฆษกรัฐบาลเผย “นายก ฯ” ขอบคุณครม. /ส.ส. ต่างทำหน้าที่ตามบทบาทของตน เผยอยากเห็นสภาเป็นสถานที่สำหรับรับฟังข้อเสนอ


วันเสาร์ที่ 19 กุมภาพันธ์ 2565
พิมพ์
โฆษกรัฐบาลเผย “นายก ฯ” ขอบคุณครม. /ส.ส.  ต่างทำหน้าที่ตามบทบาทของตน  เผยอยากเห็นสภาเป็นสถานที่สำหรับรับฟังข้อเสนอ
โฆษกรัฐบาลเผย “นายก ฯ” ขอบคุณครม. /ส.ส.  ต่างทำหน้าที่ตามบทบาทของตน  เผยอยากเห็นสภาเป็นสถานที่สำหรับรับฟังข้อเสนอ
วันที่ 19 ก.พ. 65 นายธนกร วังบุญคงชนะ  โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ขอบคุณคณะรัฐมนตรีและ สมาชิกสภาผู้แทนราษฎร ที่ร่วมการอภิปราย ในการประชุมสภาผู้แทนราษฎร สมัยสามัญประจำปี ครั้งที่ 2  เป็นพิเศษ เพื่อพิจารณาญัตติขอเปิดอภิปรายทั่วไปเพื่อซักถามข้อเท็จจริงหรือเสนอแนะปัญหาต่อคณะรัฐมนตรี ระหว่าง 17 -18 ก.พ. 2565 ที่เสร็จสิ้นลงเมื่อคืนวานนี้  ถือว่าทุกฝ่ายต่างทำหน้าของตนอย่างดีที่สุด ทั้งฝ่ายนิติบัญญัติและบริหาร  และยังอยากเห็นสภาแห่งนี้ เป็นสถานที่ให้ข้อเสนอแนะและคำแนะนำที่มาถึงคณะรัฐมนตรี   หากเป็นประโยชน์ต่อประเทศชาติและประชาชน ก็พร้อมที่จะนำไปพิจารณาดำเนินการ  เพราะการแก้ปัญหาประเทศต้องมาจากความร่วมมือจากสมาชิกสภาผู้แทนราษฎรด้วย และถือเป็นหน้าที่ของเราทุกคนที่ต้องรักษาระบอบประชาธิปไตย อันมีพระมหากษัตริย์ทรงเป็นประมุข
โฆษกประจำสำนักนายกรัฐมนตรี  กล่าวว่า ภาพรวมการอภิปรายใน 2 วันที่ผ่านมาว่า  รัฐบาลได้ชี้แจงคำถามของฝ่ายค้านได้ครอบคลุมทุกประเด็น โดยนายกรัฐมนตรียืนยันแก่ที่ประชุมสภาว่า รัฐบาลทำงานทั้งแก้ปัญหาอดีต ทำปัจจุบันให้ดีที่สุด  พร้อมกำหนดแผนงานสำหรับอนาคต  โดยส่วนตัว ห่วงเพียงข้อมูลที่ฝ่ายค้านนำมาอภิปราย ไม่มีอะไรใหม่  หลายอย่างคลาดเคลื่อนจากข้อเท็จจริงของส่วนราชการ ซึ่งอาจจะส่งผลกระทบต่อการบริหารราชการแผ่นดิน ดังนั้น หลังการอภิปราย ตนเองจะได้ประสานงานให้ทุกส่วนราชการ เผยแพร่ข้อมูลผ่านช่องทางต่างๆ เพื่อสร้างการรับรู้แก่สาธารณชน และเพื่อประโยชน์ต่อพี่น้องประชาชนที่ติดตามการทำงานของรัฐบาล  ตามที่นายกรัฐมนตรีได้มีบัญชาต่อไปด้วย

ที่มา : https://www.thaigov.go.th/news/contents/details/51718