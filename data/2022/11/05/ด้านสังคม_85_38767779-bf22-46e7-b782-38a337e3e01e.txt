รัฐบาลไทย-ข่าวทำเนียบรัฐบาล-พม. จับมือลาซารัส และเครือข่ายเพื่อสังคม มอบถุงยังชีพและฉีดพ่นฆ่าเชื้อโควิด-19 ให้ชุมชนสามัคคีธรรม ซอยอ่อนนุช 84 กทม. ภายใต้โครงการ "Hope For Home บ้านนี้มีความหวัง"


วันพุธที่ 30 มิถุนายน 2564
พม. จับมือลาซารัส และเครือข่ายเพื่อสังคม มอบถุงยังชีพและฉีดพ่นฆ่าเชื้อโควิด-19 ให้ชุมชนสามัคคีธรรม ซอยอ่อนนุช 84 กทม. ภายใต้โครงการ "Hope For Home บ้านนี้มีความหวัง"
พม. จับมือลาซารัส และเครือข่ายเพื่อสังคม มอบถุงยังชีพและฉีดพ่นฆ่าเชื้อโควิด-19 ให้ชุมชนสามัคคีธรรม ซอยอ่อนนุช 84 กทม. ภายใต้โครงการ "Hope For Home บ้านนี้มีความหวัง"
วันนี้ (26 มิ.ย. 64) เวลา 09.00 น. นายอนุกูล ปีดแก้ว รองปลัดกระทรวงการพัฒนาสังคมและความมั่นคงของมนุษย์ (รองปลัด พม.) ลงพื้นที่มอบถุงยังชีพ เพื่อช่วยเหลือและบรรเทาความเดือดร้อนให้กับกลุ่มเปราะบางและประชาชนที่ได้รับผลกระทบจากการแพร่ระบาดของโรคโควิด-19 พร้อมทั้งนำทีมฉีดพ่นยาฆ่าเชื้อจากผลิตภัณฑ์ ลาซารัส ณ ชุมชนสามัคคีธรรม ซอยอ่อนนุช 84 เขตประเวศ กทม. จำนวน 150 หลังคาเรือน ภายใต้โครงการ Hope For Home บ้านนี้มีความหวัง ซึ่งเป็นความร่วมมือระหว่างกระทรวงการพัฒนาสังคมและความมั่นคงของมนุษย์ (พม.) ร่วมกับผลิตภัณฑ์ฆ่าเชื้อโรค ลาซารัส และเครือข่ายเพื่อสังคม กลุ่มการแพทย์อาสาเพื่อสังคม เครือข่ายภาคเอกชน โครงการมูลนิธิสงเคราะห์ชาวไทย และ 3 หน่วยงานองค์กรใหญ่คริสเตียนในประเทศไทย ที่จัดทำโครงการ รอดด้วยรัก รวมทั้งศิลปินอาสา อพม. (อาสาสมัครพัฒนาสังคมและความมั่นคงของมนุษย์) ได้แก่ นายศตวรรษ เศรษฐกร (เต๊ะ) นักร้อง นักแสดง และนางสาวปุณยนุช วรนิธิพงศ์ (ตุ๊กตา) พิธีกรรายการโทรทัศน์
นายอนุกูล กล่าวว่า โครงการ Hope for Home บ้านนี้มีความหวัง เป็นความร่วมมือของภาคีเครือข่ายทั้งหน่วยงานภาครัฐ ภาคเอกชน และภาคประชาชน ที่ร่วมกันสนับสนุนการพัฒนาสังคมและช่วยเหลือกลุ่มเปราะบางทั้งเด็ก ผู้สูงอายุ คนพิการ คนไร้บ้าน คนไร้ที่พึ่ง และผู้ด้อยโอกาส รวมทั้งประชาชนในชุมชนพื้นที่ กทม. และต่างจังหวัดทั่วประเทศ ที่กำลังประสบปัญหาความเดือดร้อนและความยากลำบากจากผลกระทบของโรคโควิด-19 ระลอกใหม่  สำหรับวันนี้ มีการลงพื้นที่ ณ ชุมชนสามัคคีธรรม ซอยอ่อนนุช 84 เพื่อฉีดพ่นฆ่าเชื้อในชุมชน จำนวน 150 หลังคาเรือน ด้วยผลิตภัณฑ์ฆ่าเชื้อโรค ลาซารัส ที่มีคุณสมบัติไม่ติดไฟและไม่เป็นอันตรายต่อผู้อยู่อาศัย นอกจากนี้ ยังมีการมอบถุงยังชีพ อาหาร และหน้ากากอนามัย ซึ่งก่อนหน้านี้ มีการลงพื้นที่หลายชุมชน อาทิ ชุมชนโค้งรถไฟยมราช ชุมชนเทพรักษา และชุมชนรัชฏภัณฑ์ (ซอยหมอเหล็ง) ทั้งนี้ ชุมชนอื่นๆ สามารถขอความช่วยเหลือ ผ่านกระทรวง พม. เพื่อประสานทีมอาสาเข้าฉีดพ่นฆ่าเชื้อให้กับชุมชนที่ได้รับผลกระทบต่อไป
นายอนุกูล กล่าวเพิ่มเติมว่า หากกลุ่มเปราะบางและประชาชนกำลังประสบปัญหาความเดือดร้อนและความยากลำบากจากผลกระทบของโรคโควิด-19 หรือชุมชนใดต้องการความช่วยเหลือเร่งด่วน สามารถติดต่อได้ที่ ศูนย์ช่วยเหลือสังคม สายด่วน พม. โทร. 1300 บริการ 24 ชั่วโมง และสำนักงานพัฒนาสังคมและความมั่นคงของมนุษย์จังหวัด หรือประสานขอความช่วยเหลือผ่านอาสาสมัครพัฒนาสังคมและความมั่นคงของมนุษย์ในพื้นที่

ที่มา : https://www.thaigov.go.th/news/contents/details/43272