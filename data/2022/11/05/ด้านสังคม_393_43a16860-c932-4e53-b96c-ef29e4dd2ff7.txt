รัฐบาลไทย-ข่าวทำเนียบรัฐบาล-สธ.รับข้อเสนอสมาคมผู้ประกอบการภัตตาคารไทยขอผ่อนคลายภายใต้มาตรการความปลอดภัย


วันอังคารที่ 24 สิงหาคม 2564
สธ.รับข้อเสนอสมาคมผู้ประกอบการภัตตาคารไทยขอผ่อนคลายภายใต้มาตรการความปลอดภัย
กระทรวงสาธารณสุข รับทราบข้อเสนอของสมาคมผู้ประกอบการภัตตาคารไทย ขอให้พิจารณาผ่อนคลายมาตรการ เพื่อให้สามารถเปิดบริการได้อย่างยั่งยืน มอบกรมควบคุมโรคและกรมอนามัยจัดทำแนวทางดำเนินการภายใต้ความปลอดภัยของประชาชน เสนอ ศบค. พิจารณาศุกร์นี้
กระทรวงสาธารณสุข รับทราบข้อเสนอของสมาคมผู้ประกอบการภัตตาคารไทย ขอให้พิจารณาผ่อนคลายมาตรการ เพื่อให้สามารถเปิดบริการได้อย่างยั่งยืน มอบกรมควบคุมโรคและกรมอนามัยจัดทำแนวทางดำเนินการภายใต้ความปลอดภัยของประชาชน เสนอ ศบค. พิจารณาศุกร์นี้
วันนี้ (24 สิงหาคม 2564) ที่สำนักงานปลัดกระทรวงสาธารณสุข จ.นนทบุรี นายแพทย์เกียรติภูมิ วงศ์รจิต ปลัดกระทรวงสาธารณสุข ให้สัมภาษณ์หลังผู้แทนสมาคมภัตตาคารไทยและอีก 8 สมาคม เข้าพบนายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข และคณะผู้บริหารกระทรวงสาธารณสุข เพื่อยื่นข้อเสนอให้กระทรวงสาธารณสุขพิจารณาผ่อนคลายมาตรการสำหรับร้านอาหารให้เปิดบริการได้ หลังสถานการณ์มีแนวโน้มดีขึ้น ว่ากระทรวงสาธารณสุขได้รับทราบข้อเสนอ มอบให้กรมควบคุมโรคและกรมอนามัยจัดทำแนวทางปฏิบัติสำหรับผู้ประกอบการ โดยหลักการจะต้องมีการดำเนินการเพื่อความปลอดภัย 3 ส่วน ได้แก่ 1.)การบริหารจัดการสิ่งแวดล้อมไม่เสี่ยงต่อการแพร่กระจายเชื้อ เช่น เว้นระยะห่าง ไม่แออัด อากาศถ่ายเทได้ดี 2.)พนักงานต้องปลอดโรค โดยการได้รับวัคซีนครบ 2 เข็ม หรือหากไม่ได้หรือยังได้ไม่ครบ 2 เข็ม ต้องตรวจคัดกรองด้วยชุดตรวจ ATK ทุก 3-7 วัน และปฏิบัติตามมาตรการป้องกันตนเองในการให้บริการลูกค้า และ 3.) ลูกค้าต้องปลอดโรค อาทิ แสดงหลักฐานการฉีดวัคซีน, ผู้ที่เคยติดเชื้อต้องหายแล้ว 1 เดือน แต่ไม่เกิน 3 เดือน, มีผลตรวจ ATK รับรองว่าไม่ติดเชื้อ หรือมีการตรวจก่อนเข้าใช้บริการ จากการพูดคุยกับตัวแทน ทั้งสมาคมภัตตาคารไทยและตัวแทนร้านอาหาร ยินดีให้ความร่วมมือ และส่วนหนึ่งก็ได้ดำเนินการเข้มในมาตรการป้องกันโควิดเป็นอย่างดี ทั้งภายในร้านอาหาร พนักงาน คนปรุงอาหาร และตามมาตรการที่ทางภาครัฐกำหนด เพื่อให้สามารถเปิดบริการได้อย่างยั่งยืนและผู้รับบริการมีความปลอดภัย
โดยระยะแรกจะเน้นในร้านอาหารที่เป็นห้องปรับอากาศ และห้างสรรพสินค้า ซึ่งมีความเสี่ยงต่อการแพร่กระจายเชื้อได้ง่าย โดยจะนำรายละเอียดหลักการเสนอต่อที่ประชุม ศบค. ในวันศุกร์ที่ 27 สิงหาคม 2564
******************************************** 24 สิงหาคม 2564
*************************************

ที่มา : https://www.thaigov.go.th/news/contents/details/45121