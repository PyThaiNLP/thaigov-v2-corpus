รัฐบาลไทย-ข่าวทำเนียบรัฐบาล-สำนักงานสลากกินแบ่งรัฐบาล เตือนประชาชนให้ระมัดระวังการซื้อสลากกินแบ่งรัฐบาลผ่านตู้จำหน่ายสินค้า


วันศุกร์ที่ 20 สิงหาคม 2564
พิมพ์
สำนักงานสลากกินแบ่งรัฐบาล เตือนประชาชนให้ระมัดระวังการซื้อสลากกินแบ่งรัฐบาลผ่านตู้จำหน่ายสินค้า
กรณีที่มีการนำสลากกินแบ่งรัฐบาลไปจำหน่ายผ่านช่องทางแพลตฟอร์มออนไลน์ต่างๆ หรือตู้จำหน่ายสินค้า ซึ่งเป็นการซื้อขายสลากกินแบ่งรัฐบาลโดยที่ผู้ซื้อนั้นไม่ได้รับสลากไว้ในครอบครอง มีความเสี่ยงต่อการไม่มีสลากมาขึ้นเงินรางวัล
วันนี้ (20 สิงหาคม 2564) เวลา 12.00 น. พันโท หนุน ศันสนาคม รองผู้อำนวยการ รักษาการในตำแหน่งผู้อำนวยการสำนักงานสลากกินแบ่งรัฐบาล กล่าวถึง กรณีที่มีการนำสลากกินแบ่งรัฐบาลไปจำหน่ายผ่านช่องทางแพลตฟอร์มออนไลน์ต่างๆ หรือตู้จำหน่ายสินค้า ซึ่งเป็นการซื้อขายสลากกินแบ่งรัฐบาลโดยที่ผู้ซื้อนั้นไม่ได้รับสลากไว้ในครอบครอง มีความเสี่ยงต่อการไม่มีสลากมาขึ้นเงินรางวัล นั้น
รักษาการในตำแหน่งผู้อำนวยการ กล่าวว่า จากกรณีที่มีการจำหน่ายสลากกินแบ่งรัฐบาลผ่านช่องทางแพลตฟอร์มออนไลน์หรือตู้จำหน่ายสินค้า และมีการเรียกเก็บค่าบริการ โดยที่ไม่ได้เป็นตัวแทนที่รับสลากฯ จากสำนักงานสลากกินแบ่งรัฐบาลนั้น หากมีการซื้อขายสลากฯ กัน โดยที่ผู้ซื้อสลากฯ ไม่ได้รับสลากฯ ฉบับจริงไปไว้ในครอบครอง มีโอกาสอาจจะไม่สามารถมาขึ้นเงินรางวัลได้หากถูกรางวัล และเหตุลักษณะนี้ได้เคยเกิดขึ้นจริงแล้ว ดังนั้น ผู้ซื้อควรจะได้รับสลากฯ มาไว้ในครอบครองทันทีที่ซื้อสลากฯ จึงขอเตือนพี่น้องประชาชนขอให้ใช้ความระมัดระวังในการซื้อสลากกินแบ่งรัฐบาล ผ่านช่องทางแพลตฟอร์มออนไลน์ หรือตู้จำหน่ายสินค้าดังกล่าว แนะนำว่า ควรจะซื้อจากผู้ขายที่เป็นตัวแทนที่รับสลากจากสำนักงานสลากฯ เท่านั้น
พันโท หนุนศันสนาคม กล่าวต่อไปอีกว่า ขอเตือนตัวแทนจำหน่าย และผู้ซื้อจองล่วงหน้า การนำสลากไปขายต่อโดยไม่ได้ขายด้วยตนเอง เป็นการกระทำที่ผิดเงื่อนไขในสัญญาและหลักเกณฑ์การรับสลากไปจำหน่ายสำนักงานฯ มีสิทธิ์จะบอกเลิกสัญญา รวมถึงยกเลิกการลงทะเบียน กรณีเป็นผู้ซื้อจองล่วงหน้าฯได้

ที่มา : https://www.thaigov.go.th/news/contents/details/44949