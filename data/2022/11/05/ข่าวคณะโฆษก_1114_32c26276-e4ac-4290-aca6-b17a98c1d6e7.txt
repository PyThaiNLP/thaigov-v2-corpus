รัฐบาลไทย-ข่าวทำเนียบรัฐบาล-โฆษกฯ เผย นายกฯ เน้นบริหารสถานการณ์โควิด-19 ให้สอดคล้องกับสถานการณ์โรค ย้ำผู้ป่วยโควิด-19 ต้องเข้าถึงระบบรักษาอย่างทั่วถึงและรวดเร็ว ขณะที่ สธ. เพิ่มแนวทางการรักษา “เจอ แจก จบ”


วันอาทิตย์ที่ 27 กุมภาพันธ์ 2565
พิมพ์
โฆษกฯ เผย นายกฯ เน้นบริหารสถานการณ์โควิด-19 ให้สอดคล้องกับสถานการณ์โรค ย้ำผู้ป่วยโควิด-19 ต้องเข้าถึงระบบรักษาอย่างทั่วถึงและรวดเร็ว ขณะที่ สธ. เพิ่มแนวทางการรักษา “เจอ แจก จบ”
โฆษกฯ เผย นายกฯ เน้นบริหารสถานการณ์โควิด-19 ให้สอดคล้องกับสถานการณ์โรค ย้ำผู้ป่วยโควิด-19 ต้องเข้าถึงระบบรักษาอย่างทั่วถึงและรวดเร็ว ขณะที่ สธ. เพิ่มแนวทางการรักษา “เจอ แจก จบ” ควบคู่กับ HI/CI เริ่ม 1 มี.ค. นี้
วันที่ 27 กุมภาพันธ์ 2565 นายธนกร วังบุญคงชนะ โฆษกประจำสำนักนายกรัฐมนตรี เผยพลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เน้นการบริหารสถานการณ์โควิด-19 ในไทย กำชับหน่วยงานที่เกี่ยวข้องดูแลผู้ป่วยโควิด-19 เข้าถึงระบบรักษาอย่างทั่วถึงและรวดเร็ว โดยกระทรวงสาธารณสุข จะเพิ่มเติมแนวทางการดูแลผู้ติดเชื้อโควิด-19 แบบ “เจอ แจก จบ” เป็นผู้ป่วยนอก ไม่ต้องนอนโรงพยาบาล ควบคู่ไปกับระบบการดูแลรักษาที่บ้านหรือชุมชน (HI/CI) โดยเมื่อผู้ป่วยได้ยืนยันผลเป็นบวกด้วย ATK แล้ว และได้ทำการแจ้งขอเข้ารับการรักษาในระบบ แพทย์จะพิจารณาจ่ายยารักษา 3 สูตร ได้แก่ ยาฟาวิพิราเวียร์ ยาฟ้าทะลายโจร ยารักษาตามอาการ เช่น ยาลดไข้ แก้ไอ ลดน้ำมูก ตามอาการของผู้ติดเชื้อได้ ทั้งนี้ เพื่ออำนวยความสะดวกผู้ติดเชื้อในการเข้าถึงบริการ และเชื่อมโยงเข้าสู่โรคที่ดูแลได้ด้วยตนเอง โดยจะเริ่มในวันที่ 1 มีนาคม นี้  ซึ่งสอดคล้องกับแนวทางบริหารจัดการโรคโควิด-19 ซึ่งจะเป็นการเปลี่ยนผ่านจากโรคระบาดใหญ่ (Pandemic) เป็นโรคประจำถิ่น (Endemic) เมื่อโรคลดความรุนแรงลง ไม่มีภาวะอันตราย และประชาชนก็มีภูมิต้านทานจากการฉีดวัคซีนตามนโยบายของรัฐบาลแล้ว
สำหรับสถานการณ์การแพร่ระบาดของโควิด-19 วันนี้ พบผู้ติดเชื้อโควิด-19 รายใหม่ 24,719 ราย จำแนกเป็น ผู้ติดเชื้อในประเทศ 24,599 ราย และผู้ป่วยมาจากต่างประเทศ 120 ราย ผู้เสียชีวิตเพิ่มขึ้น 42 ราย ผู้ที่กำลังรักษาตัว 208,846 ราย และมียอดผู้ที่หายป่วยกลับบ้านแล้ว 16,875 ราย ทำให้มียอดผู้ป่วยยืนยันสะสมตั้งแต่ 1 ม.ค. 65 จำนวน 646,181 ราย จำนวนผู้ที่หายป่วยสะสมจำนวน 469,385
“นายกรัฐมนตรียังฝากความห่วงใยพี่น้องประชาชนที่ฉีดวัคซีนครบเกณฑ์ และรวมกลุ่ม 608 และผู้ได้วัคซีนเข็มกระตุ้นแล้ว ต้องไม่ประมาท ยังคงขอให้งดเข้าสถานที่เสี่ยง งดร่วมกิจกรรมกลุ่ม ชะลอเดินทาง ทำงานที่บ้าน (WFH) ร่วมมือปฏิบัติตามมาตรการ Universal Prevention สวมหน้ากาก หมั่นล้างมือ เว้นระยะห่าง ทั้งนี้ กระทรวงสาธารณสุขประกาศยังคงระดับการเตือนภัยโรคไวรัสโควิด-19 ไว้ที่ระดับ 4 ถึงขณะนี้”  นายธนกร กล่าว

ที่มา : https://www.thaigov.go.th/news/contents/details/51986