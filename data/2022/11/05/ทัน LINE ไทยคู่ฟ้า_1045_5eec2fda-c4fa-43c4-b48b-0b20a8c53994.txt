รัฐบาลไทย-ข่าวทำเนียบรัฐบาล-เตือน! เฝ้าระวังระดับน้ำเจ้าพระยาเพิ่มสูงขึ้น หลังมีฝนตกหนักในพื้นที่ตอนบน


วันจันทร์ที่ 25 กรกฎาคม 2565
เตือน! เฝ้าระวังระดับน้ำเจ้าพระยาเพิ่มสูงขึ้น หลังมีฝนตกหนักในพื้นที่ตอนบน
.....
กรมชลประทาน ออกประกาศแจ้งเตือนระดับน้ำในแม่น้ำเจ้าพระยาจะเพิ่มสูงขึ้น หลังมีฝนตกชุกในพื้นที่ตอนบน โดยคาดว่ามีปริมาณน้ำไหลผ่านเขื่อนเจ้าพระยาในเกณฑ์ 850 - 1,000 ลบ.ม./วินาที ส่งผลให้พื้นที่ริมน้ำด้านท้ายเขื่อนเจ้าพระยา มีระดับน้ำเพิ่มสูงขึ้นจากปัจจุบันอีกประมาณ 60 – 80 ซม. บริเวณพื้นที่ลุ่มต่ำนอกคันกั้นน้ำบริเวณคลองโผงเผง จังหวัดอ่างทอง คลองบางบาล จังหวัดพระนครศรีอยุธยา และตำบลหัวเวียง อำเภอเสนา ตำบลลาดชิด ตำบลท่าดินแดง อำเภอผักไห่ จังหวัดพระนครศรีอยุธยา (แม่น้ำน้อย)
.
ขณะเดียวกันได้เร่งบริหารจัดการน้ำอย่างเต็มศักยภาพ เพื่อลดผลกระทบต่อประชาชนให้มากที่สุด และขอแจ้งเตือน 11 จังหวัดในลุ่มน้ำเจ้าพระยา คือ อุทัยธานี ชัยนาท สิงห์บุรี อ่างทอง พระนครศรีอยุธยา สุพรรณบุรี ลพบุรี ปทุมธานี นนทบุรี สมุทรปราการ กรุงเทพมหานคร รวมถึงประชาชนที่อาศัยอยู่ในพื้นที่ริมสองฝั่งแม่น้ำเจ้าพระยา และแม่น้ำน้อย ขอให้เฝ้าระวังติดตามสถานการณ์อย่างใกล้ชิด
#ไทยคู่ฟ้า #ร่วมต้านโควิด19
-------------------

ที่มา : https://www.thaigov.go.th/news/contents/details/57243