รัฐบาลไทย-ข่าวทำเนียบรัฐบาล-“จุรินทร์” ตรวจห้าง!!! สั่งพาณิชย์จังหวัดทั่วประเทศลุยเข้มราคาสินค้า ส่วน”แม็คโคร”ยันของพอทุกที่ไม่มีขาด


วันจันทร์ที่ 9 สิงหาคม 2564
“จุรินทร์” ตรวจห้าง!!! สั่งพาณิชย์จังหวัดทั่วประเทศลุยเข้มราคาสินค้า ส่วน”แม็คโคร”ยันของพอทุกที่ไม่มีขาด
นายจุรินทร์ ลักษณวิศิษฏ์ รองนายกรัฐมนตรีและรัฐมนตรีว่าการกระทรวงพาณิชย์ พร้อมด้วยนายวัฒนศักย์ เสือเอี่ยม อธิบดีกรมการค้าภายใน ได้เข้าตรวจสถานการณ์ราคาสินค้า ณ ห้างแม็คโคร สาขาสามเสน
พร้อมให้สัมภาษณ์ผู้สื่อข่าวภายหลังการตรวจเยี่ยมขบวนคาราวานรับ “ถุงน้ำใจ ปชป. ส่งผู้รอเตียง”
โดยนายจุรินทร์ กล่าวว่า ขณะนี้มีห้างสรรพสินค้าที่ช่วยนำมังคุดจากปักษ์ใต้ที่มีผลผลิตออกมามากในขณะนี้มาช่วยขายในพื้นที่ต่างๆทั่วประเทศถือว่ามีส่วนช่วยอย่างมากเพราะเป็นอีกช่องทางหนึ่งที่ช่วยระบายตลาดภายในประเทศ และช่วยให้ราคาหน้าสวนที่เกษตรกรขายได้ราคาดีขึ้น อย่างแม็คโครรับซื้อหน้าสวนมังคุดกิโลกรัมละ 17 บาท และมีหลายฝ่ายที่ให้ความร่วมมือทางภาคเอกชน เช่น เติมน้ำมันที่ปั๊ม ปตท. บางจาก ได้รับแจกมังคุดฟรี
นอกจากนี้ยังมีบริษัทไปรษณีย์ไทย ร่วมมือกับกระทรวงพาณิชย์ เพื่อช่วยระบายมังคุดจากเกษตรกรโดยตรงส่งไปยังผู้บริโภคทั่วประเทศผ่านช่องทางไปรษณีย์ โดยกรมการค้าภายใน กระทรวงพาณิชย์ ได้สนับสนุนกล่องที่บรรจุให้ฟรี หากกลุ่มเกษตรกร หรือสหกรณ์รายใดต้องการกล่องบรรจุ ก็สามารถติดต่อให้ไปรษณีย์นำกล่องมาส่งที่กลุ่มหรือสหกรณ์ได้ เมื่อบรรจุแล้วสามารถนำส่งที่ไปรษณีย์ได้เลย
รมว.พาณิชย์ระบุว่า ในเรื่องการกระจายผลไม้เพื่อตลาดภายใต้ประเทศนั้น มีหัวใจสำคัญที่สุด 2 มาตรการที่ส่งผลให้มีการรับซื้อมังคุดเพิ่มขึ้น
มาตรการที่หนึ่ง กระทรวงพาณิชย์มีมาตรการเชิงรุกนำห้างสรรพสินค้ารวมทั้งซัพพลายเออร์ต่างๆ ช่วยรับซื้อทำสัญญาล่วงหน้าเพื่อซื้อมังคุดจากเกษตรกรก่อนที่ผลผลิตจะออก ซึ่งขณะนี้ได้มีการทำสัญญาไปแล้ว 20,000 ตัน ช่วยระบายในราคาที่เกษตรกรพอใจ
และมาตรการที่สอง การมีล้งเข้าไปรับซื้อในพื้นที่ เนื่องจากสถานการณ์ก่อนหน้านี้มีปัญหามากเพราะช่วงที่มังคุดมีผลผลิตในภาคตะวันออก มีล้งอยู่ที่ภาคตะวันออกจำนวนมากและช่วยให้เกษตรกรขายมังคุดได้ราคาดี โดยมังคุดคัดเกรดกิโลละ 100-200 บาทโดยเฉลี่ย แต่เมื่อผลผลิตมังคุดปักษ์ใต้ออกในช่วงเดือนกรกฎาคม มีการประกาศล็อกดาวน์พอดี ทำให้ล้งจากภาคตะวันออกไปรับซื้อที่ปักษ์ใต้ไม่ได้ ตนจึงได้เรียกประชุมล้งทั่วประเทศ และเชิญผู้ว่าราชการจังหวัดนครศรีธรรมราช ชุมพร และจันทบุรีมาเข้าสายคุยกัน 3 จังหวัด เพื่อร่วมกันหาทางเคลื่อนย้ายล้งจากจันทบุรีไปปักษ์ใต้ ซึ่งขณะนี้เฉพาะจังหวัดนครศรีธรรมราช ผู้ว่าราชการจังหวัดได้รายงานว่ามีล้งกว่า 200 รายแล้ว ทำให้การระบายมังคุดลื่นไหลขึ้น ทำให้ราคามังคุดเฉลี่ยเพิ่มขึ้นจาก 5-7 บาท เป็น 13-15 บาทแล้ว ซึ่งจะเดินหน้าทำต่อไป พร้อมกับขอความร่วมมือทุกจังหวัดที่มีการขนส่งมังคุดกระจายไปยังทั่วประเทศให้อำนวยความสะดวกให้สามารถผ่านด่านได้โดยสะดวกภายใต้ปฏิบัติตามกติกาโควิดของแต่ละพื้นที่
สำหรับสินค้าอุปโภคบริโภคนั้น รมว.พาณิชย์ระบุว่า เมื่อมีการล็อกดาวน์ช่วงแรกๆ ในช่วงต้นปี ประชาชนอาจจะตื่นตระหนกกังวล ทำให้สินค้าขาดไปจากชั้นวาง แต่ตอนนี้คลี่คลายลงเนื่องจากผู้บริโภคเริ่มเรียนรู้และเข้าใจว่า ไม่ต้องกังวลว่าสินค้าจะขาดแคลนและผู้บริหารแม็คโครยืนยันว่าสินค้าสำคัญหลายชนิดสามารถเติมเต็มชั้นวางได้เพียงพอ เช่น ไข่ไก่ แม้จะมีบางช่วงที่เติมชั้นวางไม่ทัน แต่เชื่อว่าปริมาณไข่ยังมีเพียงพอต่อความต้องการเฉลี่ยทั้งประเทศ หากในอนาคตประสบปัญหาขึ้นทางกระทรวงพาณิชย์ก็จะมีมาตรการมาแก้ปัญหา นอกจากนี้เมื่อเทียบกับในช่วงหลายเดือนก่อนที่ประสบปัญหาหมูแพง ช่วงนี้ราคาก็ลดลงแล้ว
รมว.พาณิชย์ ย้ำว่า ที่สำคัญในเรื่องปริมาณ ขอให้พี่น้องประชาชนอย่าวิตกกังวล และไม่ต้องซื้อตุน ตอนนี้ไข่ไก่เบอร์ 3 ฟองละ 3.50 บาท แม้จะสูงขึ้นกว่าหลายเดือนที่ผ่านมา แต่เนื่องจากราคาขึ้นอยู่กับฤดูกาลว่าช่วงไหนไข่ออกน้อยออกมากเกี่ยวข้องกับกลไกตลาดและหากมีการค้ากำไรเกินควรในสินค้าตัวไหนก็ตาม ตนก็ได้สั่งการให้พาณิชย์จังหวัดใช้มาตรา 29 ดำเนินการกับผู้ค้ากำไรเกินควร มีโทษจำคุกไม่เกิน 7 ปี ปรับไม่เกิน 140,000 บาท หรือทั้งจำทั้งปรับ โดยสินค้าจะต้องปิดป้ายแสดงราคาถ้าไม่ปิดก็ปรับไม่เกิน 10,000 บาท
นอกจากนี้ในประเด็นภาพรวมที่เกินกำลังของกระทรวงพาณิชย์ คือเรื่องแรงงานสำหรับกระจายสินค้าอุปโภคบริโภค รวมไปถึงการสัญจรเพื่อขนสินค้ากระจายไปทั่วประเทศ ที่ทุกจังหวัดต้องให้ความร่วมมืออำนวยความสะดวกเพื่อให้สินค้าอุปโภคบริโภคสามารถข้ามแดนจังหวัดได้โดยสะดวก เพราะหากติดขัดมากๆ ทำให้ขนส่งข้ามจังหวัดไม่ทันจะทำให้ของอาจจะเน่าเสียหรือส่งไปยังจุดกระจายสินค้าได้ช้าลง
ด้านนางศิริพร เดชสิงห์  รองประธานเจ้าหน้าที่บริหารสายการสื่อสารองค์กร บริษัทสยามแม็คโคร จำกัด (มหาชน) กล่าวยืนยันว่า แม็คโคร ทั้ง 39 สาขาทั่วประเทศ มีสถานการณ์ปกติโดยเฉพาะสินค้าที่จำเป็นสำหรับอุปโภคบริโภคที่จำเป็นในการดำรงชีวิตเช่นน้ำดื่ม ไข่ไก่ แม้จะมีการระดมกันซื้อตามกระแส แต่ก็ไม่ได้ขาดแคลน ยังมีปริมาณอย่างเพียงพอ รวมทั้ง อาหารแช่แข็ง   เนื้อไก่ เนื้อหมู น้ำมันปาล์ม เป็นต้น โดยเฉพาะสินค้าทุกอย่างที่ใช้ในครัวเรือนได้มีการเตรียมสต็อคไว้อย่างเต็มที่ มีความเพียงพอต่อความต้องการของประชาชนคนไทยแน่นอน
หลังจากนั้นรองนายกรัฐมนตรีและรัฐมนตรีว่าการกระทรวงพาณิชย์ ได้เดินตรวจเยี่ยมราคาสินค้าอุปโภคบริโภคในห้างสรรพสินค้าแม็คโคร และทักทายกับประชาชนที่มาจับจ่ายซื้อสินค้าอย่างเป็นกันเอง

ที่มา : https://www.thaigov.go.th/news/contents/details/44585