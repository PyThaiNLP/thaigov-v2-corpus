รัฐบาลไทย-ข่าวทำเนียบรัฐบาล-โฆษกรัฐบาล เผย "นายก ฯ" ขอบคุณทุกภาค ขานรับการเปิดประเทศ ภาคการบิน/ขนส่ง เพิ่มเวลาเปิดให้บริการ ขณะที่โครงการเราเที่ยวด้วยกัน เฟส 3กลับมาคึกคัก ยอดการจองห้องพักสะสมกว่า 1.2 แสนห้อง ตอบรับการท่องเที่ยวปลายปี


วันอาทิตย์ที่ 17 ตุลาคม 2564
โฆษกรัฐบาล เผย "นายก ฯ" ขอบคุณทุกภาค ขานรับการเปิดประเทศ   ภาคการบิน/ขนส่ง เพิ่มเวลาเปิดให้บริการ  ขณะที่โครงการเราเที่ยวด้วยกัน เฟส 3กลับมาคึกคัก ยอดการจองห้องพักสะสมกว่า 1.2 แสนห้อง ตอบรับการท่องเที่ยวปลายปี
โฆษกรัฐบาล เผย "นายก ฯ" ขอบคุณทุกภาค ขานรับการเปิดประเทศ   ภาคการบิน/ขนส่ง เพิ่มเวลาเปิดให้บริการ  ขณะที่โครงการเราเที่ยวด้วยกัน เฟส 3 กลับมาคึกคัก ยอดการจองห้องพักสะสมกว่า 1.2 แสนห้อง ตอบรับการท่องเที่ยวปลายปี
นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า หลังจากพลเอกประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม แถลงประกาศเปิดรับการเดินทางเข้าประเทศไทย โดยไม่ต้องกักตัว สำหรับผู้เดินทางเข้าไทยโดยทางอากาศที่ฉีดวัคซีนครบโดสแล้ว จากประเทศความเสี่ยงต่ำ ตั้งแต่วันที่ 1 พฤศจิกายน นี้  หลายภาคส่วนเริ่มมีการปลดล็อค ขยายช่วงเวลาการให้บริการ เพื่อตอบรับก้าวสำคัญของรัฐ ล่าสุด สํานักงานการบินพลเรือนแห่งประเทศไทย ได้ออกประกาศ (ฉบับที่ 7) แจ้งสายการบินปรับเวลางดบินภายในประเทศ 23.00 น. - 03.00 น. สอดรับมาตรการลดเวลาเคอร์ฟิว พร้อมปลดล็อกให้มีจํานวนผู้โดยสารได้ตามความจุของเครื่องบินในเที่ยวบินนั้น ๆ ตั้งแต่วันที่ 16 ต.ค.นี้ ขณะเดียวกัน กระทรวงการต่างประเทศยังทำงานร่วมกับ กรมควบคุมโรค กระทรวงสาธารณสุข เพื่อเร่งจัดทำเอกสารรับรองการฉีดวัคซีน (Vaccination Certification)  โดยวางแผนใช้ทดแทนการอนุมัติ Certification of Entry (COE) ให้ได้ภายในวันที่ 1 พฤศจิกายน นี้ เพื่ออำนวยความสะดวกในการเดินทางเข้าประเทศไทยภายใต้มาตรการสาธารณสุขที่เป็นสากล
โฆษกประจำสำนักนายกรัฐมนตรี กล่าวว่า นอกจากนั้นในส่วนโครงการเราเที่ยวด้วยกันเฟส 3  ก็ได้รับกระแสตอบรับเป็นอย่างดีจากผู้ประกอบการธุรกิจท่องเที่ยวและอุตสาหกรรมต่อเนื่อง  โดยมีประชาชนให้ความสนใจเข้าร่วมโดยมีประชาชนให้ความสนใจเข้าร่วมโครงการ ฯ เฟส 3  กว่า 6 แสนราย ผู้ประกอบการ 2,249 ราย ทำให้ยอดสะสมโครงการ ฯ เฟส 1-3 กว่า 8.8 ล้านคน มูลค่าสะสมรวมกว่า 1,162.4 ล้านบาท และยอดจองห้องพักสะสมรวม  จำนวนทั้งสิ้น  120,328  ห้อง   ส่วนหนึ่งเป็นผลมาจากสถานการณ์การแพร่ระบาดของโรคโควิด-19 ที่ทรงตัวและมีแนวโน้มคลี่คลายไปในทิศทางที่ดีขึ้น จากการที่รัฐบาลเร่งเดินหน้าฉีดวัคซีนโควิด-19 เพิ่มมากขึ้นและครอบคลุมทุกกลุ่มเป้าหมาย  การผ่อนคลายมาตรการการเดินทาง การประกาศลดระยะเวลาเคอร์ฟิวส์  รวมทั้งผู้ประกอบการที่พัก/โรงแรม/ ร้านค้า ร้านอาหารส่วนใหญ่ ปฏิบัติตามข้อกำหนด COVID Free Setting และมาตรการอื่นๆ ของรัฐบาลและ ศบค. ทำให้ประชาชนมีความมั่นใจในการออกเดินทางท่องเที่ยวภายในประเทศมากขึ้นด้วย
“ท่านนายกรัฐมนตรียังประกาศ ผนึกกำลังภาครัฐ เอกชน และประชาชน ร่วมกันเตรียมพร้อมมาตรการรองรับการเปิดประเทศ สร้างความเชื่อมั่นให้กับนักท่องเที่ยวชาวไทยและต่างประเทศ เพื่อให้สามารถที่จะได้เปิดประเทศอย่างปลอดภัย พร้อมต้อนรับการกลับมาของนักท่องเที่ยวชาวไทยและชาวต่างประเทศช่วงไฮซีซั่นของการท่องเที่ยว ควบคู่กับมาตรการกระตุ้นเศรษฐกิจที่จะออกมาเพิ่มเติม เพื่อให้มั่นใจว่า เศรษฐกิจไทยจะพลิกฟื้นและกลับมาเติบโตอย่างต่อเนื่องทั้งระบบ” นายธนกร กล่าว

ที่มา : https://www.thaigov.go.th/news/contents/details/47069