รัฐบาลไทย-ข่าวทำเนียบรัฐบาล-โฆษกรัฐบาลเผยนายกฯ ยินดีนักกีฬาเชียร์ฮิปฮอป ทีมชาติไทยสร้างประวัติศาสตร์คว้าแชมป์โลกที่สหรัฐฯ


วันจันทร์ที่ 25 เมษายน 2565
โฆษกรัฐบาลเผยนายกฯ ยินดีนักกีฬาเชียร์ฮิปฮอป ทีมชาติไทยสร้างประวัติศาสตร์คว้าแชมป์โลกที่สหรัฐฯ
โฆษกรัฐบาลเผยนายกฯ ยินดีนักกีฬาเชียร์ฮิปฮอป ทีมชาติไทยสร้างประวัติศาสตร์คว้าแชมป์โลกที่สหรัฐฯ
วันนี้ (25 เมษายน 2565) นายธนกร  วังบุญคงชนะ โฆษกประจำสำนักนายกรัฐมนตรีเปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ชื่นชมที่นักกีฬาเชียร์ฮิปฮอป ทีมชาติไทย ได้สร้างประวัติศาสตร์ให้แก่วงการกีฬาไทย ได้เหรียญทอง ประเภทดับเบิ้ลเชียร์ฮิปฮอป จากการแข่งขันชิงแชมป์โลกที่สหรัฐอเมริกาโดย สมาคมกีฬาเชียร์แห่งประเทศไทย ซึ่งได้รับการสนับสนุนจาก การกีฬาแห่งประเทศไทย และ กองทุนพัฒนาการกีฬาแห่งชาติ ได้คัดตัวแทนเยาวชนไทย 2 คน ได้แก่  “แบงค์” หรือนายนพรัตน์ บุญรัตน์ สมาชิกจากทีม Group Royal Crew-GRC and Mix Them Up  และ “ดรณ์” หรือนายกร คุ้มราช เป็นสมาชิกจากทีม The Zoo and Awesome เข้าแข่งขันกับนักเต้นฮิปฮอปทั่วโลก ในรายการ THE 2022 ICU WORLD CHAMPIONSHIPS ณ ESPN Wide World of Sports Complex เมืองออร์แลนโด สหรัฐอเมริกา ซึ่งเป็นรายการที่ใหญ่ที่สุด จัดโดยสหพันธ์กีฬาเชียร์นานาชาติ (THE INTERNATIONAL CHEER UNION -ICU)  มีนักกีฬาทั้งหมด 17 ประเทศ โดยทั้งสองคนสามารถเอาชนะนักกีฬาตัวเต็งจากหลายประเทศทั้งเอกวาดอร์ เม็กซิโก เปอร์โตริโก้ และ เยอรมนี
“นายกรัฐมนตรีชื่นชมเยาวชนไทยที่มีความสามารถ สร้างชื่อเสียงให้ประเทศไทยในระดับโลก และขอบคุณสมาคมกีฬาเชียร์แห่งประเทศไทย รวมทั้งทีมงานและผู้ฝึกสอนที่ช่วยกันผลักดันเด็กไทยสร้างความสำเร็จอย่างต่อเนื่อง โดยสามารถคว้าเหรียญเงิน จากประเภทเชียร์ลีดดิ้ง รุ่นจูเนียร์ โคเอ็ด อีลิท (Junior Coed Elite) ไปก่อนหน้านี้ และสามารถคว้าแชมป์เชียร์ฮิปฮอปมาจนได้ พร้อมหวังว่าจะเดินหน้าสร้างชื่อเสียงให้กับประเทศไทยในรายการแข่งขันต่อๆ ไป รวมทั้ง เป็นกำลังใจ และเชื่อมั่นใจในความสามารถของเด็กเยาวชนทุกคนที่มีความชอบ มีแรงบันดาลใจ หากตั้งใจก็จะประสบความสำเร็จ” นายธนกรฯ กล่าว

ที่มา : https://www.thaigov.go.th/news/contents/details/53863