รัฐบาลไทย-ข่าวทำเนียบรัฐบาล-สธ. รับมอบเงินบริจาคสนับสนุนการจัดหาอุปกรณ์ เครื่องมือแพทย์ สู้ภัยโควิด 19


วันพฤหัสบดีที่ 5 สิงหาคม 2564
สธ. รับมอบเงินบริจาคสนับสนุนการจัดหาอุปกรณ์ เครื่องมือแพทย์ สู้ภัยโควิด 19
กระทรวงสาธารณสุข รับมอบเงินบริจาคจำนวน 50 ล้านเยน จากอัครราชทูตญี่ปุ่นด้านเศรษฐกิจประจำประเทศไทย พร้อมคณะผู้แทนจากบริษัทเครืออิออนในประเทศไทย และรับมอบเงินบริจาค 110 ล้านบาท จากบริษัทเมืองไทย แคปปิตอล จำกัด (มหาชน)
กระทรวงสาธารณสุข รับมอบเงินบริจาคจำนวน 50 ล้านเยน จากคณะผู้แทนจากบริษัทเครืออิออนในประเทศไทย โดยมีอัครราชทูตญี่ปุ่นด้านเศรษฐกิจประจำประเทศไทย เป็นสักขีพยาน และรับมอบเงินบริจาค 110 ล้านบาท จากบริษัทเมืองไทย แคปปิตอล จำกัด (มหาชน) เพื่อสนับสนุนการจัดหาอุปกรณ์ และเครื่องมือทางการแพทย์เพื่อสู้ภัยโควิด 19
วันนี้ (4 สิงหาคม 2564 ) นายอนุทิน ชาญวีรกูล รองนายกรัฐมนตรี และรัฐมนตรีว่าการกระทรวงสาธารณสุข พร้อมด้วย ดร.สาธิต ปิตุเตชะ รัฐมนตรีช่วยว่าการกระทรวงสาธารณสุข นายแพทย์เกียรติภูมิ วงศ์รจิต ปลัดกระทรวงสาธารณสุข และคณะผู้บริหาร รับมอบเงินบริจาคจำนวน 50 ล้านเยน จาก คณะผู้แทนจากบริษัทเครืออิออนในประเทศไทย โดยมี Mr. Oba Yuichi (Minister Economic Section, Embassy of Japan) อัครราชทูตญี่ปุ่นด้านเศรษฐกิจประจำประเทศไทย ร่วมเป็นสักขีพยาน เพื่อสนับสนุนจัดซื้ออุปกรณ์ ยาเวชภัณฑ์ และครุภัณฑ์ให้กับโรงพยาบาลบุษราคัม และโรงพยาบาลอื่นๆ ที่ดูแลผู้ติดเชื้อโควิด 19 รวมทั้งรับมอบเงินจำนวน 110 ล้านบาท จากคุณชูชาติ และคุณดาวนภา เพ็ชรอำไพ ประธานกรรมการบริหารบริษัทเมืองไทย แคปปิตอล จำกัด (มหาชน) เพื่อสนับสนุนการจัดหาอุปกรณ์และเครื่องมือทางการแพทย์เพื่อสู้ภัยโควิด 19 ให้กับโรงพยาบาล 6 แห่ง ๆ ละ 10 ล้านบาท ได้แก่ โรงพยาบาลสุโขทัย, สถาบันบำราศนราดูร, โรงพยาบาลวชิรพยาบาล, โรงพยาบาลรามาธิบดีจักรีนฤบดินทร์, โรงพยาบาลศิริราช, และโรงพยาบาลจุฬาลงกรณ์ สภากาชาดไทย สำหรับโรงพยาบาลสังกัดกรุงเทพมหานคร 10 แห่ง แห่งละ 1 ล้านบาท รวมทั้งโรงพยาบาลรามาธิบดี และโรงพยาบาลธรรมศาสตร์เฉลิมพระเกียรติ แห่งละ 20 ล้านบาท โดยให้แจ้งชนิดของอุปกรณ์และเครื่องมือแพทย์ให้กับผู้บริจาคเพื่อจัดหาได้ตรงตามความต้องการของแต่ละโรงพยาบาล
นายอนุทินกล่าวว่า ในนามรัฐบาล และบุคลากรทางการแพทย์และสาธารณสุข  ขอขอบคุณในน้ำใจไมตรี และจิตอันเป็นกุศลของผู้บริจาคทั้ง 2 คณะ ที่เห็นถึงความสำคัญของการดูแลรักษาผู้ป่วยโควิด 19 บริจาคเงินสนับสนุนการจัดซื้ออุปกรณ์และเครื่องมือทางการแพทย์ เงินที่ได้บริจาคจำนวนมากในวันนี้ ยังเทียบไม่ได้กับจิตศรัทธาที่ท่านเสียสละ แบ่งปันให้สังคม ประเทศชาติ และระบบสาธารณสุขไทย เป็นกำลังใจที่ดีให้กับผู้ปฏิบัติงาน ที่มีคนเห็นคุณค่า ในความตั้งใจและความเสียสละของบุคลากรทางการแพทย์ ซึ่งที่ผ่านมากระทรวงสาธารณสุขได้รับการสนับสนุนจากภาคส่วนต่างๆ มาอย่างต่อเนื่อง” นายอนุทินกล่าว
***************************************  4 สิงหาคม 2564
***************************************  4 สิงหาคม 2564

ที่มา : https://www.thaigov.go.th/news/contents/details/44438