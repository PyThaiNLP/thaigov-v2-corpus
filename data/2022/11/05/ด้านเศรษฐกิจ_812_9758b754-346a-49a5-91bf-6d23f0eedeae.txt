รัฐบาลไทย-ข่าวทำเนียบรัฐบาล-รองปลัด กษ. ประชุมติดตามผลการดำเนินงานตามนโยบายและโครงการสำคัญ 7 จังหวัดภาคตะวันออก


วันพฤหัสบดีที่ 2 กันยายน 2564
รองปลัด กษ. ประชุมติดตามผลการดำเนินงานตามนโยบายและโครงการสำคัญ 7 จังหวัดภาคตะวันออก
รองปลัด กษ. ประชุมติดตามผลการดำเนินงานตามนโยบายและโครงการสำคัญ 7 จังหวัดภาคตะวันออก
เมื่อวันที่ 1 ก.ย. 64 นายอำพันธุ์ เวฬุตันติ รองปลัดกระทรวงเกษตรและสหกรณ์ เป็นประธานการประชุมติดตามผลการดำเนินงานตามนโยบายและโครงการสำคัญของกระทรวงเกษตรและสหกรณ์ ประจำปีงบประมาณ พ.ศ. 2564 (ครั้งที่ 2) กลุ่มพื้นที่ภาคตะวันออก จำนวน 7 จังหวัด ได้แก่ จังหวัดฉะเชิงเทรา ปราจีนบุรี นครนายก ตราด ระยอง จันทบุรี และจังหวัดชลบุรี ผ่านระบบการประชุมออนไลน์ (Zoom Meeting) โดยมีหัวหน้าส่วนราชการในสังกัดกระทรวงเกษตรและสหกรณ์ในระดับพื้นที่เข้าร่วมประชุม เพื่อรายงานความก้าวหน้าการดำเนินการขับเคลื่อนโครงการสำคัญต่าง ๆ ใน 3 ประเด็น คือ 1) ความคืบหน้าของการขับเคลื่อนงานโครงการสำคัญของกระทรวงเกษตรและสหกรณ์ 2) ความคืบหน้าของการดำเนินการตามเป้าหมายการพัฒนาภาคการเกษตรตามศักยภาพ/ความเหมาะสมของพื้นที่ และ 3) ติดตามความก้าวหน้าผลการเบิกจ่ายงบประมาณ ประจำปีงบประมาณ พ.ศ. 2564
สำหรับผลการดำเนินงานฯ ของกลุ่มจังหวัดดังกล่าว มีความก้าวหน้าเป็นอย่างดี ทั้งนี้ ได้มอบหมายหน่วยงานต่าง ๆ ร่วมกันบูรณาการทำงานขับเคลื่อนโครงการสำคัญของกระทรวงเกษตรและสหกรณ์เพื่อพัฒนาการเกษตรในพื้นที่ได้อย่างมีประสิทธิภาพ ตอบสนองความต้องการของเกษตรกร นโยบายของรัฐบาล และกระทรวงเกษตรฯ ต่อไป

ที่มา : https://www.thaigov.go.th/news/contents/details/45438