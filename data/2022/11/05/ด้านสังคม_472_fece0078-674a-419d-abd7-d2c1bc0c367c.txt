รัฐบาลไทย-ข่าวทำเนียบรัฐบาล-โฆษกดีอีเอสเตือนอย่าหลงเชื่อข่าวปลอม คฝ.ใช้กระบองทุบผู้ชุมนุมที่สามเหลี่ยมดินแดงจนกระโหลกศีรษะเปิด และส่งไปรพ. ตำรวจ ทั้งที่มีรพ.ใกล้จุดเกิดเหตุกว่า


วันพุธที่ 8 กันยายน 2564
โฆษกดีอีเอสเตือนอย่าหลงเชื่อข่าวปลอม คฝ.ใช้กระบองทุบผู้ชุมนุมที่สามเหลี่ยมดินแดงจนกระโหลกศีรษะเปิด และส่งไปรพ. ตำรวจ ทั้งที่มีรพ.ใกล้จุดเกิดเหตุกว่า
โฆษกดีอีเอสเตือนอย่าหลงเชื่อข่าวปลอม คฝ.ใช้กระบองทุบผู้ชุมนุมที่สามเหลี่ยมดินแดงจนกระโหลกศีรษะเปิด และส่งไปรพ. ตำรวจ ทั้งที่มีรพ.ใกล้จุดเกิดเหตุกว่า
นางสาวนพวรรณ หัวใจมั่น โฆษกกระทรวงดิจิทัลเพื่อเศรษฐกิจและสังคมฝ่ายการเมือง (ดีอีเอส) กล่าวว่า ตามที่มีการนำเสนอข่าวในประเด็นเรื่อง คฝ. ใช้กระบองทุบผู้ชุมนุมที่สามเหลี่ยมดินแดงจนกระโหลกศีรษะเปิด และส่งไปรพ. ตำรวจ ทั้งที่มีรพ. ใกล้จุดเกิดเหตุกว่า ทางศูนย์ต่อต้านข่าวปลอมได้ดำเนินการตรวจสอบข้อเท็จจริงกับกองบัญชาการตำรวจนครบาล สำนักงานตำรวจแห่งชาติพบว่าประเด็นดังกล่าวนั้น เป็นข้อมูลเท็จ
กรณีปรากฏคลิปมีบุคคลสวมเสื้อกั๊กสะท้อนแสงสีเขียว ไม่ทราบชัดว่าเป็นสื่อมวลชนหรืออาสาพยาบาล ได้นำภาพผู้ต้องหาที่ถูกตำรวจจับกุม แล้วพูดว่าหนึ่งในผู้ต้องหาที่ได้รับบาดเจ็บเลือดออก เกิดจากเจ้าหน้าที่ตำรวจตีแล้วรถล้มนั้น ทางกองบัญชาการตำรวจนครบาล สำนักงานตำรวจแห่งชาติได้ชี้แจงข้อเท็จจริงเรื่องดังกล่าวว่า จากการสอบปากคำผู้เกี่ยวข้องที่ผ่านมา ได้แก่ผู้ต้องหาอีก 2 ราย ที่ถูกจับกุมพร้อมกัน รวมทั้งเจ้าหน้าที่กู้ภัย ให้การสอดคล้องต้องกันว่า กรณีดังกล่าวเกิดจากผู้ต้องหาขับรถหลบหนีการจับกุมของเจ้าหน้าที่ตำรวจ ซึ่งได้เข้าขอคืนพื้นที่บริเวณแยกดินแดง มุ่งหน้าอนุสาวรีย์ชัยสมรภูมิและได้เกิดอุบัติเหตุ รถจักรยานยนต์ชนราว สะพานได้รับบาดเจ็บ เมื่อเจ้าหน้าที่ตำรวจเห็นก็ได้รีบประสานหน่วยกู้ภัยใกล้เคียง (ร่วมกตัญญู) นำส่ง รพ.ตำรวจทันที โดยเหตุที่ต้องส่ง รพ.ตำรวจเนื่องจากบุคคลดังกล่าวเป็นผู้ต้องหา ต้องเข้าสู่กระบวนการตามกฎหมายต่อไป โดยประเมินจากอาการเบื้องต้นกับระยะเวลาการเดินทางแล้วไม่ส่งผลกระทบต่อการรักษา
ทั้งนี้ จากรายงานการตรวจบาดแผลเบื้องต้น พบว่าผู้ต้องหามีบาดแผลถลอกฉีกขาดหลายตำแหน่ง เช่น ตาซ้ายแขนและมือซ้าย เข่าด้านซ้าย เกิดจากรถล้มแล้วกระแทกราวสะพาน ไถลกับถนน ซึ่งถ้าหากเป็นแผลจากการถูกตีนั้นจะเป็นแผลลักษณะที่แตกต่างจากนี้ อย่างไรก็ตามเจ้าหน้าที่ตำรวจจะได้ทำการสืบสวนรวบรวมพยานหลักฐาน เพื่อดำเนินการตามกฎหมายต่อไป
ดังนั้นขอให้ประชาชนอย่าหลงเชื่อข้อมูลดังกล่าว และขอความร่วมมือไม่ส่ง หรือแชร์ข้อมูลดังกล่าวต่อในช่องทางสื่อสังคมออนไลน์ต่างๆ และเพื่อให้ประชาชนได้รับข้อมูลข่าวสารเกี่ยวกับกองบัญชาการตำรวจนครบาล สามารถติดตามได้ที่เว็บไซต์ www.metro.police.go.th/ หรือโทร. 0-2282-8209   นอกจากนี้ ประชาชนสามารถติดตามและแจ้งเบาะแสข่าวปลอม ได้ผ่านช่องทางต่างๆ ของศูนย์ต่อต้านข่าวปลอม ดังนี้ ไลน์ @antifakenewscenter  เว็บไซต์https://www.antifakenewscenter.com/ ทวิตเตอร์ https://twitter.com/AFNCThailand และช่องทางโทรศัพท์โทรสายด่วน GCC 1111 ต่อ 87 ได้ตลอด 24 ชั่วโมง
***********

ที่มา : https://www.thaigov.go.th/news/contents/details/45610