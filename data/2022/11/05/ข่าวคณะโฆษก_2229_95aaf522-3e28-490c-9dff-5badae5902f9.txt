รัฐบาลไทย-ข่าวทำเนียบรัฐบาล-โฆษกรัฐบาลเผยนายกฯ ขอบคุณประชาชน และผู้ประกอบการร้านค้า ที่ให้ความสนใจโครงการคนละครึ่ง ระยะที่ 5 ยืนยันให้ความสำคัญกับความช่วยเหลือพี่น้องชาวไทย ลดภาระค่าครองชีพ


วันศุกร์ที่ 19 สิงหาคม 2565
พิมพ์
โฆษกรัฐบาลเผยนายกฯ ขอบคุณประชาชน และผู้ประกอบการร้านค้า ที่ให้ความสนใจโครงการคนละครึ่ง ระยะที่ 5 ยืนยันให้ความสำคัญกับความช่วยเหลือพี่น้องชาวไทย ลดภาระค่าครองชีพ
โฆษกรัฐบาลเผยนายกฯ ขอบคุณประชาชน และผู้ประกอบการร้านค้า ที่ให้ความสนใจโครงการคนละครึ่ง ระยะที่ 5 ยืนยันให้ความสำคัญกับความช่วยเหลือพี่น้องชาวไทย ลดภาระค่าครองชีพ
วันนี้ (19 สิงหาคม 2565) นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยถึงความคืบหน้าโครงการคนละครึ่ง ระยะที่ 5 ซึ่งกระทรวงการคลังได้เปิดลงทะเบียน ผ่านแอปพลิเคชันเป๋าตัง ตั้งแต่เวลา 06.00 น. ในวันนี้ (19 ส.ค. 2565) เป็นวันแรก สำหรับประชาชนที่ไม่เคยเข้าร่วมหรือไม่เคยใช้สิทธิคนละครึ่ง ระยะที่ 4 จำนวน 2.3 แสนสิทธิ กระทรวงการคลังเปิดให้ลงทะเบียนผ่านเว็บไซต์ www.คนละครึ่ง.com และแอปพลิเคชันเป๋าตัง ซึ่งล่าสุดมีผู้เข้ามาลงทะเบียนครบ 2.3 แสนสิทธิแล้ว ส่วนประชาชนที่เคยเข้าร่วมโครงการฯ ได้กดยืนยันสิทธิเข้าร่วมโครงการคนละครึ่ง ระยะที่ 5 สะสมจำนวน 2.72 ล้านราย จากจำนวนคนที่ใช้สิทธิโครงการฯ ระยะที่ 4 ที่สามารถกดยืนยันสิทธิเข้าร่วมโครงการฯ ระยะที่ 5 ทั้งสิ้น 26.27 ล้านราย
ทางด้านการลงทะเบียนของผู้ประกอบการร้านค้า ซึ่งเปิดลงทะเบียนตั้งแต่วันที่ 15 ส.ค. 2565 พบว่ามีผู้ประกอบการร้านค้าเข้าร่วมโครงการฯ ระยะที่ 5 ทั้งสิ้นจำนวน 217,261 ร้านค้า แบ่งเป็นผู้ประกอบการร้านค้ารายเดิมจากโครงการฯ ระยะที่ 4  215,735 ร้านค้า และผู้ประกอบการร้านค้า รายใหม่ 1,526 ร้านค้า (ข้อมูล ณ วันที่ 18 ส.ค. 2565 เวลา 22.00 น.)
สำหรับกรณีปัญหาการลงทะเบียนผ่านแอปพลิเคชันเป๋าตังที่ขัดข้องชั่วคราวในช่วงเช้าวันที่ 19 ส.ค. 2565 เป็นผลมาจากการยกระดับระบบความปลอดภัยเพิ่มขึ้นของแอปพลิเคชันเป๋าตัง ทำให้ระบบต้องใช้ระยะเวลาประมวลผลนานขึ้น ประกอบกับมีจำนวนประชาชนให้ความสนใจเข้ามายืนยันสิทธิและลงทะเบียนเข้าร่วมโครงการฯ ระยะที่ 5 เป็นจำนวนมากในช่วงเวลาเดียวกัน อย่างไรก็ตาม ธนาคารกรุงไทยได้เร่งดำเนินการแก้ไขระบบจนสามารถกลับมาใช้งานได้ตามปกติเป็นที่เรียบร้อยตั้งแต่ช่วงประมาณเวลา 11.00 น.
“นายกรัฐมนตรีขอบคุณประชาชน และผู้ประกอบการร้านค้า รวมทั้งผู้ประกอบการแพลตฟอร์มต่างๆ ที่ให้ความสนใจเข้าร่วมในโครงการ โดยเป็นโครงการที่รัฐบาลตั้งใจดำเนินการขึ้น และดำเนินมาถึงระยะที่ 5 แล้ว เห็นได้ชัดถึงความตั้งใจของรัฐบาลที่ให้ความสำคัญกับความช่วยเหลือประชาชนทุกคน ที่ได้รับผลกระทบ ลดภาระค่าครองชีพ รวมทั้งตั้งใจดูแลชีวิตความเป็นอยู่ของประชาชนทุกคนให้ดีขึ้น ซึ่งนายกรัฐมนตรีตั้งใจทำงาน พร้อมให้การช่วยเหลือประชาชนในทุก ๆ ด้าน ผ่านโครงการ มาตรการต่าง ๆ เพื่อบรรเทาความเดือดร้อนของทุกคนในชาติ” นายอนุชาฯ กล่าว
................

ที่มา : https://www.thaigov.go.th/news/contents/details/58228