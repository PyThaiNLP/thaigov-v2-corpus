รัฐบาลไทย-ข่าวทำเนียบรัฐบาล-ดีอีเอส เตือนอย่าหลงเชื่อข่าวปลอม อย่าแชร์ เปิดรับจองฉีดวัคซีนไฟเซอร์ สำหรับเด็กที่อายุ 12 -18 ปี ผ่านแอปพลิเคชันไลน์หมอพร้อม


วันพฤหัสบดีที่ 5 สิงหาคม 2564
ดีอีเอส เตือนอย่าหลงเชื่อข่าวปลอม อย่าแชร์ เปิดรับจองฉีดวัคซีนไฟเซอร์ สำหรับเด็กที่อายุ 12 -18 ปี ผ่านแอปพลิเคชันไลน์หมอพร้อม
ดีอีเอส เตือนอย่าหลงเชื่อข่าวปลอม อย่าแชร์ เปิดรับจองฉีดวัคซีนไฟเซอร์ สำหรับเด็กที่อายุ 12 -18 ปี ผ่านแอปพลิเคชันไลน์หมอพร้อม
นางสาวนพวรรณ หัวใจมั่น โฆษกกระทรวงดิจิทัลเพื่อเศรษฐกิจและสังคมฝ่ายการเมือง (ดีอีเอส) กล่าวว่า  ตามที่มีการส่งต่อข้อมูลในประเด็นเรื่อง เปิดรับจองฉีดวัคซีนไฟเซอร์ สำหรับเด็กที่อายุ 12 -18 ปี ผ่านแอปพลิเคชันไลน์หมอพร้อม ทางศูนย์ต่อต้านข่าวปลอมได้ตรวจสอบข้อเท็จจริงกับสำนักงานปลัดกระทรวงสาธารณสุข กระทรวงสาธารณสุขพบว่าข้อมูลดังกล่าวนั้น เป็นข้อมูลเท็จ
กรณีการส่งต่อเนื้อหาประชาสัมพันธ์โดยระบุว่าตอนนี้หมอพร้อมรับจองฉีดวัคซีนสำหรับเด็กที่อายุระหว่าง 12 ถึง18 ปีแล้ว ลองเข้าไปจองสิทธิ์ใน LINE หมอพร้อมได้เลย ทางสำนักงานปลัดกระทรวงสาธารณสุข กระทรวงสาธารณสุข ได้ชี้แจงว่า ยังไม่มีการเปิดให้บริการจองคิวฉีดโควิด-19 ในหมอพร้อมขณะนี้ โดยการลงทะเบียนที่มีการแชร์กันเป็นเพียงการลงทะเบียนใช้งาน LINE OA หมอพร้อม ไม่ใช่การลงทะเบียนฉีดวัคซีนแต่อย่างใด กรณีเพิ่มบุคคลอื่นจะใช้สำหรับตรวจสอบข้อมูลการฉีดวัคซีนและบันทึกข้อมูลข้อมูลอาการไม่พึงประสงค์ภายหลังได้รับวัคซีนเท่านั้น
ดังนั้นขอให้ประชาชนอย่าหลงเชื่อ และขอความร่วมมือไม่ส่งต่อ หรือแชร์ข้อมูล จนกว่าจะตรวจสอบความถูกต้องให้ชัดเจนเสียก่อน เพื่อมิให้เกิดความสับสนและตื่นตระหนกในสังคม   ประชาชนสามารถติดตามข้อมูลข่าวสารที่ถูกต้องจากกระทรวงสาธารณสุข ได้ที่เว็บไซต์ https://www.moph.go.th หรือสอบถาม โทร 02 5901000  การกระทำของผู้ที่ผลิตข่าวปลอมและผู้ที่เผยแพร่ เป็นความผิดตาม พ.ร.บ.ว่าด้วยการกระทำความผิดเกี่ยวกับคอมพิวเตอร์มาตรา 14(2),(5) มีอัตราโทษจำคุกไม่เกิน 5 ปี หรือ ปรับไม่เกิน 100,000 บาท หรือทั้งจำทั้งปรับ หรือกฎหมายอื่นๆ ที่เกี่ยวข้อง โดยหน่วยงานที่เกี่ยวข้อง จะดำเนินการตามกฎหมายกับผู้ที่ผลิตข่าวปลอมและผู้ที่เผยแพร่ทุกรายอย่างเด็ดขาดจริงจังและต่อเนื่องต่อไป
นอกจากนี้ หากพี่น้องประชาชนพบเบาะแสการกระทำความผิด สามารถแจ้งผ่าน 4 ช่องทาง ได้แก่ เว็บไซต์https://www.antifakenewscenter.com ,เฟซบุ๊ก ANTI-FAKE NEWS CENTER, ทวิตเตอร์ @AFNCThailand, ไลน์@antifakenewscenter และช่องทางโทรศัพท์โทรสายด่วน GCC 1111 ต่อ 87 ได้ตลอด 24 ชั่วโมง
*********

ที่มา : https://www.thaigov.go.th/news/contents/details/44497