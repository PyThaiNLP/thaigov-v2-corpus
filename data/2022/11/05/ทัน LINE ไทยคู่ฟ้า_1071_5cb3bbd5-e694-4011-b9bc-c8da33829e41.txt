รัฐบาลไทย-ข่าวทำเนียบรัฐบาล-รัฐบาลร่วมมือกับ 6 ธนาคารรัฐให้ความช่วยเหลือ ปชช. - ผู้ประกอบการแล้ว 6.8 ล้านราย วงเงินสินเชื่อรวม 1.35 ล้านล้านบาท


วันอังคารที่ 9 สิงหาคม 2565
รัฐบาลร่วมมือกับ 6 ธนาคารรัฐให้ความช่วยเหลือ ปชช. - ผู้ประกอบการแล้ว 6.8 ล้านราย วงเงินสินเชื่อรวม 1.35 ล้านล้านบาท
.....
พล.อ.ประยุทธ์ จันทร์โอชา นายกรัฐมนตรี และ รมว.กลาโหม รับทราบและพอใจกับผลการดำเนินงานของสถาบันการเงินของรัฐ 6 แห่ง คือ ธนาคารอาคารสงเคราะห์ ธนาคารออมสิน ธนาคารเพื่อการเกษตรและสหกรณ์การเกษตร ธนาคารพัฒนาวิสาหกิจขนาดกลางและขนาดย่อมแห่งประเทศไทย ธนาคารเพื่อการส่งออกและนำเข้าแห่งประเทศไทย และธนาคารอิสลามแห่งประเทศไทย ที่ได้ดำเนินการตามนโยบายของรัฐบาลให้ความช่วยเหลือประชาชนและผู้ประกอบการที่ได้รับผลกระทบจากสถานการณ์โรคโควิด-19 ด้วยมาตรการต่าง ๆ
.
จากข้อมูลสมาคมสถาบันการเงินของรัฐ (30 มิ.ย. 65) พบว่ามีประชาชนและผู้ประกอบการได้รับความช่วยเหลือแล้ว 6.8 ล้านราย คิดเป็นวงเงินสินเชื่อรวม 1.35 ล้านล้านบาท โดยช่วงครึ่งปีหลังต่อจากนี้ การดำเนินการช่วยเหลือต่าง ๆ ยังคงเป็นไปตามแนวทางที่รัฐบาลให้ไว้ คือ ลดภาระทางด้านการเงิน เพิ่มสภาพคล่อง และปรับโครงสร้างหนี้ให้กับประชาชน ผู้ประกอบการ และภาคธุรกิจ
.
ทั้งนี้ นายกฯ ได้ฝากธนาคารต่าง ๆ ช่วยพิจารณาความเป็นไปได้ที่จะออกมาตรการเพิ่มเติม เพื่อให้การช่วยเหลือครอบคลุมกลุ่มผู้มีรายได้น้อย รวมทั้งผู้ประกอบการที่ยังคงได้รับผลกระทบทางรายได้ หรือธุรกิจยังไม่ฟื้นตัวเต็มที่ เพื่อให้สามารถก้าวผ่านสถานการณ์ปัญหาด้านการเงิน มีความเข้มแข็งทางการเงิน และสามารถผ่อนชำระหนี้ได้ตามปกติ
#ไทยคู่ฟ้า #ร่วมต้านโควิด19
-------------------

ที่มา : https://www.thaigov.go.th/news/contents/details/57797