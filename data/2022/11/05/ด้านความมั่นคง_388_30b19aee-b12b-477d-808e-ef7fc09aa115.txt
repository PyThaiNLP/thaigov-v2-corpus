รัฐบาลไทย-ข่าวทำเนียบรัฐบาล-รมว.สุชาติ ส่งที่ปรึกษา โฆษก มอบถุงยังชีพช่วยผู้ประสบอุทกภัย และให้กำลังใจอาสาสมัครแรงงาน จ.นครปฐม


วันพฤหัสบดีที่ 28 ตุลาคม 2564
พิมพ์
รมว.สุชาติ ส่งที่ปรึกษา โฆษก มอบถุงยังชีพช่วยผู้ประสบอุทกภัย และให้กำลังใจอาสาสมัครแรงงาน จ.นครปฐม
- -
เมื่อวันที่ 28 ตุลาคม 2564 นายสุชาติ ชมกลิ่น รัฐมนตรีว่าการกระทรวงแรงงาน มอบหมายให้นางธิวัลรัตน์ อังกินันทน์ ที่ปรึกษารัฐมนตรีว่าการกระทรวงแรงงาน พร้อมด้วย นางเธียรรัตน์ นะวะมะวัฒน์ โฆษกกระทรวงแรงงาน (ฝ่ายการเมือง) ลงพื้นที่มอบถุงยังชีพและน้ำดื่มให้แก่ประชาชนที่ได้รับผลกระทบจากอุทกภัย จุดแรกที่ศาลาประชาคม หมู่ที่ 4 ตำบลลำพญา อำเภอบางเลน จังหวัดนครปฐม จำนวน 200 ชุด และน้ำดื่ม จำนวน 3,000 ขวด จุดที่สองที่วัดไทยาวาส ตำบลไทยาวาส อำเภอนครชัยศรี จังหวัดนครปฐม มอบถุงยังชีพจำนวน 230 ชุด และน้ำดื่ม จำนวน 3,000 ขวด โดยมี นายอภินันท์ เผือกผ่อง รองผู้ว่าราชการจังหวัดนครปฐม รายงานสถานการณ์น้ำและนำคณะลงเรือท้องแบนเพื่อนำถุงยังชีพและน้ำดื่มไปมอบให้แก่ผู้ประสบอุทกภัยตามบ้านเรือนผู้ประสบอุทกภัย พร้อมด้วยผู้นำชุมชน องค์กรปกครองส่วนท้องถิ่นและหัวหน้าส่วนราชการหน่วยงานในสังกัดกระทรวงแรงงานจังหวัดนครปฐม เข้าร่วมในครั้งนี้ด้วย โอกาสนี้ ได้ให้กำลังใจแก่อาสาสมัครแรงงานจังหวัดนครปฐมที่มาร่วมต้อนรับและมาช่วยเหลือผู้ประสบภัย ซึ่งอาสาสมัครแรงงาน มีภารกิจในการประสานการให้บริการด้านแรงงานในพื้นที่ เพื่อให้ประชาชนมีงานทำ มีทักษะฝีมือ มีอาชีพมีรายได้ ได้รับคุ้มครองและมีหลักประกันทางสังคมที่ยั่งยืนอีกด้วย โดยนางธิวัลรัตน์ กล่าวว่า พล.อ.ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ซึ่งกระทรวงแรงงานภายใต้การกำกับดูแลของ พล.อ.ประวิตร วงษ์สุวรรณ รองนายกรัฐมนตรี ได้มีความห่วงใยผู้ประสบอุทกภัย จึงสั่งการให้ทุกหน่วยงานลงพื้นที่ช่วยเหลือผู้ประสบอุทกภัยตามภารกิจ และในวันนี้ท่านสุชาติ ชมกลิ่น รัฐมนตรีว่าการกระทรวงแรงงาน มอบหมายให้ดิฉันและท่านโฆษกลงพื้นที่จังหวัดนครปฐม มอบถุงยังชีพและน้ำดื่มเพื่อบรรเทาความเดือดร้อนแก่ชาวบ้านที่ประสบอุทกภัย
นางธิวัลรัตน์ กล่าวต่อว่า สำหรับการช่วยเหลือเยียวยาภายหลังจากน้ำลด กระทรวงแรงงานโดยหน่วยงานในสังกัดแต่ละพื้นที่จะบูรณาการความช่วยเหลือ ได้แก่ สำนักงานจัดหางานจังหวัดให้บริการจัดหางานและส่งเสริมการประกอบอาชีพ สำนักงานแรงงานจังหวัดจะจัดโครงการจ้างงานเร่งด่วนและพัฒนาทักษะฝีมือ โดยสนับสนุนค่าตอบแทน รวมถึงวัสดุอุปกรณ์ฝึกอาชีพ เพื่อให้ประชาชนมีรายได้อย่างต่อเนื่อง สำนักงานสวัสดิการและคุ้มครองแรงงานจังหวัดจะให้คำปรึกษาด้านสิทธิตามกฎหมายคุ้มครองแรงงาน นอกจากนี้ สำนักงานประกันสังคมจังหวัดดูแลสิทธิประโยชน์ให้แก่ผู้ประสบภัย เรื่องสิทธิประกันสังคม จัดทีมแพทย์และพยาบาลร่วมกับโรงพยาบาลในเครือข่ายให้บริการตรวจรักษาเบื้องต้นในพื้นที่ที่ได้รับผลกระทบ เป็นต้น

ที่มา : https://www.thaigov.go.th/news/contents/details/47539