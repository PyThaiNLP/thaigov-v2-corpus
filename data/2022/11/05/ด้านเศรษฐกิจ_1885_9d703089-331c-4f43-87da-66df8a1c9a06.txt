รัฐบาลไทย-ข่าวทำเนียบรัฐบาล-กรมการข้าว ร่วมกับ IRRI เชิญผู้แทน 16 ประเทศเอเชียประชุมติดตามความก้าวหน้างานวิจัยข้าวระหว่างประเทศ


วันศุกร์ที่ 19 พฤศจิกายน 2564
กรมการข้าว ร่วมกับ IRRI เชิญผู้แทน 16 ประเทศเอเชียประชุมติดตามความก้าวหน้างานวิจัยข้าวระหว่างประเทศ
กรมการข้าว ร่วมกับ IRRI เชิญผู้แทน 16 ประเทศเอเชียประชุมติดตามความก้าวหน้างานวิจัยข้าวระหว่างประเทศ
วันศุกร์ที่ 19 พฤศจิกายน 2564 นายระพีภัทร์ จันทรศรีวงศ์ รองปลัดกระทรวงเกษตรและสหกรณ์  ได้ให้เกียรติกล่าวเปิดการประชุมคณะมนตรีความร่วมมือในการวิจัยข้าวแห่งเอเชีย (Council for Partnership on Rice Research in Asia: CORRA) ประจำปี 2021 ครั้งที่ 25 ผ่านระบบทางไกลออนไลน์ (Online meeting platform) โดยมีนายชาตรี บุญนาค ผู้ตรวจราชการกระทรวงเกษตรและสหกรณ์ รักษาราชการแทนอธิบดีกรมการข้าว เข้าร่วมกล่าวต้อนรับผู้แทนจากประเทศสมาชิก 16 ประเทศ ในการประชุมดังกล่าว
การประชุมคณะมนตรีความร่วมมือในการวิจัยข้าวแห่งเอเชีย (Council for Partnership on Rice Research in Asia: CORRA) ประจำปี 2021 ครั้งที่ 25 กรมการข้าวเป็นเจ้าภาพร่วมกับสถาบันวิจัยข้าวระหว่างประเทศ (IRRI) โดยมีวัตถุประสงค์เพื่อประเมินติดตามความก้าวหน้าและหารือถึงแนวทางความร่วมมือในการวิจัยข้าวระหว่างประเทศสมาชิก 16 ประเทศ ได้แก่ บังกลาเทศ กัมพูชา จีน อินเดีย อินโดนีเซีย ญี่ปุ่น เกาหลีใต้ ลาว มาเลเซีย เมียนมา เนปาล ปากีสถาน ฟิลิปปินส์ ศรีลังกา เวียดนาม และไทย รวมทั้งความคิดริเริ่มเกี่ยวกับประเด็นและความท้าทายที่ต้องเผชิญของอุตสาหกรรมข้าวทั้งในระดับภูมิภาคเอเชียและระดับโลก
นอกจากนี้ ที่ประชุมได้มีการหารือร่วมกันถึงผลกระทบที่เกิดขึ้นภายใต้สถานการณ์การแพร่ระบาดของเชื้อไวรัส COVID-19 ระหว่างประเทศสมาชิก 16 ประเทศร่วมกับผู้เชี่ยวชาญจาก IRRI และได้มีการบรรยายพิเศษที่สำคัญเกี่ยวกับการจัดทำข้อมูล Big Data on Agriculture โดย Dr. Kenneth McNally ผู้เชี่ยวชาญจาก IRRI โดยมี ดร. กาญจนา ขวัญเมือง ผู้อำนวยการศูนย์ข้อมูลเกษตรแห่งชาติ สำนักงานเศรษฐกิจการเกษตรเป็นประธานฝ่ายไทยในการบรรยาย อีกทั้งยังมีการบรรยายในหัวข้อ Digital Agriculture โดย Dr. Sheetal Sharma ผู้เชี่ยวชาญจาก IRRI โดยมี ดร. ชิษณุชา บุดดาบุญ ผู้อำนวยการสำนักนโยบายและยุทธศาสตร์ข้าว กรมการข้าว เป็นประธานฝ่ายไทยในการบรรยายหัวข้อดังกล่าว

ที่มา : https://www.thaigov.go.th/news/contents/details/48476