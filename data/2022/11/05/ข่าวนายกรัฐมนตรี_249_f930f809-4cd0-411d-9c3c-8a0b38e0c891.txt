รัฐบาลไทย-ข่าวทำเนียบรัฐบาล-นายกรัฐมนตรีมอบนโยบาย กอ.รมน. ย้ำสร้างความเข้มแข็งให้กับชุมชน ให้ประชาชนในพื้นที่มีส่วนร่วมตั้งแต่ต้นทาง กลางทาง ปลายทาง


วันพุธที่ 8 ธันวาคม 2564
พิมพ์
นายกรัฐมนตรีมอบนโยบาย กอ.รมน. ย้ำสร้างความเข้มแข็งให้กับชุมชน ให้ประชาชนในพื้นที่มีส่วนร่วมตั้งแต่ต้นทาง กลางทาง ปลายทาง
นายกรัฐมนตรีมอบนโยบาย กอ.รมน. ย้ำสร้างความเข้มแข็งให้กับชุมชน ให้ประชาชนในพื้นที่มีส่วนร่วมตั้งแต่ต้นทาง กลางทาง ปลายทาง พร้อมพอใจการแก้ไขปัญหาสถานการณ์ในจังหวัดชายแดนภาคใต้ที่ตัวเลขสถิติลดลง
วันนี้ (8 ธ.ค. 64) เวลา 09.00 น. ณ สโมสรทหารบก ถนนวิภาวดีรังสิต เขตพญาไท กรุงเทพฯ พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เป็นประธานการประชุมคณะกรรมการอำนวยการรักษาความมั่นคงภายในราชอาณาจักร ครั้งที่ 1/2564 และเป็นประธานสรุปผลการปฏิบัติงานและแถลงแผนการปฏิบัติงานประจำปี ตามยุทธศาสตร์ชาติ 6 ด้านและแผนการปฏิรูปประเทศ โดยมีพลเอกประวิตร วงษ์สุวรรณ รองนายกรัฐมนตรี พลเอกอนุพงษ์ เผ่าจินดา รัฐมนตรีว่าการกระทรวงมหาดไทย  นายดิสทัต โหตระกิตย์ เลขาธิการนายกรัฐมนตรี พร้อมด้วยผู้บัญชาการเหล่าทัพ คณะกรรมการอำนวยการรักษาความมั่นคงภายในราชอาณาจักร เข้าร่วมงาน  นายธนกร วังบุญคงชนะ โฆษกประจำสำนักนายกรัฐมนตรี สรุปสาระสำคัญ ดังนี้
นายกรัฐมนตรีกล่าวถึงงานของ กอ.รมน. มีความสอดคล้อง และมีเป้าหมายบูรณการร่วมกับส่วนราชการอื่น ๆ ที่เกี่ยวข้องกลไกหลักของรัฐบาล ในการขับเคลื่อนด้านความมั่นคงในประเทศเพื่อให้ประเทศเดินหน้าไปได้ โดยแผนการปฏิบัติงานต้องสอดคล้องกับยุทธศาสตร์ชาติ 20 ปี แผนแม่บท แผนปฏิรูปประเทศ และแผนพัฒนาเศรษฐกิจและสังคมแห่งชาติ ฉบับที่ 13 รวมทั้งพิจารณาแผนแม่บทเฉพาะกิจภายใต้ยุทธศาสตร์ชาติอันเนื่องมาจากสถานการณ์โควิด – 19  ส่งเสริมความร่วมมือให้ความมั่นคงเป็นรากฐานในการต่อยอดการพัฒนา เพื่อให้เกิดประโยชน์สูงสุดกับประชาชนและประเทศชาติ  รวมทั้งต้องเข้าใจในปัญหาและความต้องการของประชาชน ยึดประชาชนเป็นศูนย์กลางในการพัฒนา และนำแนวทางตามพระราชดำริ “ระเบิดจากข้างใน” ของพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร มาเป็นแนวทางในการสร้างความเข้มแข็งให้กับชุมชน ประชาชนในพื้นที่มีส่วนร่วมของตั้งแต่ต้นทาง กลางทาง ปลายทาง นำไปสู่การแก้ไขปัญหาร่วมกัน สำหรับแนวทางในการแก้ไขปัญหาสถานการณ์ในจังหวัดชายแดนภาคใต้นั้น นายกรัฐมนตรีเน้นถึงการสร้างความเข้าใจ ไม่ให้หวาดระแวงกันระหว่างภาครัฐและภาคประชาชน ทั้งพัฒนาคุณภาพชีวิตของประชาชนในพื้นที่
ที่ผ่านมารัฐบาลมีนโยบายที่จะส่งเสริมความเจริญก้าวหน้าในพื้นที่โดยเน้นให้ประชาชนเข้ามามีส่วนร่วม ทั้งโครงการเมืองต้นแบบสามเหลี่ยมมั่นคง มั่งคั่ง ยั่งยืน นอกจากนี้ ยังมีโครงการตำบลมั่นคง มั่งคั่ง ยั่งยืน ที่ถือเป็นโครงการสำคัญตามประเด็นเร่งด่วน ของยุทธศาสตร์ชาติ ที่มุ่งสร้างความมั่นคงปลอดภัยให้กับพื้นที่ในระดับจังหวัดจนถึงระดับตำบล การเสริมสร้างให้ประชาชนชาวไทยมีความภาคภูมิใจและเทิดทูนรักษาไว้ซึ่งสถาบันหลักของชาติ ส่งเสริมการธำรงไว้ซึ่งสถาบันหลักของชาติอย่างสร้างสรรค์ ภายใต้หลักเกณฑ์กฎหมายต่าง ๆ และน้อมนำแนวทางตามพระราชดำริของพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร พระราโชบายของพระบาทสมเด็จพระเจ้าอยู่หัวรัชกาลที่ 10 และแนวทางของพระบรมวงศานุวงศ์ มาประยุกต์ใช้ในโครงการตามความเหมาะสม เช่น โครงการเกษตรทฤษฎีใหม่ โคกหนองนาโมเดล โครงการธนาคารเมล็ดพันธุ์เพื่อความมั่นคงด้านอาหาร ในช่วงท้ายนายกรัฐมนตรียังแสดงความพอใจต่อการดำเนินงานที่ผ่านมาของ กอ.รมน. และการแก้ไขปัญหาสถานการณ์ในจังหวัดชายแดนภาคใต้ที่ตัวเลขสถิติลดลงด้วย
ทั้งนี้ ภายในงานนายกรัฐมนตรีได้มอบรางวัลเกียรติยศ หมู่บ้านเข้มแข็งเอาชนะยาเสพติด ตามชายแดนจำนวน 8 หมู่บ้าน พร้อมเยี่ยมชมนิทรรศการผลการดำเนินงานของกองอำนวยการรักษาความมั่นคงภายในราชอาณาจักร เช่น โครงการท่อก๊าซมั่นคงประชาชนอุ่นใจ การจัดทำคาร์บอนฟุตพริ้นท์ขององค์กรปกครองส่วนท้องถิ่นและการลดโลกร้อน โครงการเพิ่มประสิทธิภาพการจัดการขยะมูลฝอยเพื่อมุ่งสู่เมืองคาร์บอนต่ำอย่างยังยืน เป็นต้น
ภายหลังนายกรัฐมนตรีให้สัมภาษณ์สื่อมวลชน ย้ำทหารมีหน้าที่สนับสนุนให้เกิดความปลอดภัยในเรื่องการเมืองมีการดำเนินการตามมติคณะรัฐมนตรีตามที่ได้อนุมัติไป สิ่งใดที่ดำเนินการแล้วดีให้ดำเนินการต่อไป ปรับแผนยุทธศาสตร์ต่าง ๆ ให้สอดคล้องกัน เพื่อเดินหน้าประเทศ ภายใต้กรอบการดำเนินงาน นายกรัฐมนตรีให้ความสำคัญกับตำบลมั่นคง มั่งคั่ง ยั่งยืน ให้หมู่บ้านในชุมชนมีความเข็มแข็ง ทั้งอาชีพและการประกอบการ ให้ประชาชนมีรายได้เสริม โดยเฉพาะภาคการเกษตร ประชนชนมีรายได้ที่เพียงพอ เน้นการเข้าถึงปัญหาและแก้ไขให้ตรงจุด ย้ำรัฐบาลทำงานอย่างเต็มที่ ซึ่งได้รับคำชื่นชมจากนานาประเทศว่า รัฐบาลแก้ไขปัญหาโควิด-19 ได้เป็นอย่างดี
………………..

ที่มา : https://www.thaigov.go.th/news/contents/details/49242