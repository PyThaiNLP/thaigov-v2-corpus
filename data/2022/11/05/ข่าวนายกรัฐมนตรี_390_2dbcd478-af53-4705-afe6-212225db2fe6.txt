รัฐบาลไทย-ข่าวทำเนียบรัฐบาล-นายกฯ กล่าวต้อนรับเดือนรอมฎอน ฮิจเราะห์ศักราช 1443 ส่งความปรารถนาดี แสดงความยินดีต่อพี่น้องชาวไทยมุสลิมทั่วประเทศ ร่วมยกย่องการปฏิบัติศาสนกิจช่วงเดือนรอมฎอนของพี่น้องชาวไทยมุสลิม


วันเสาร์ที่ 2 เมษายน 2565
พิมพ์
นายกฯ กล่าวต้อนรับเดือนรอมฎอน ฮิจเราะห์ศักราช 1443 ส่งความปรารถนาดี แสดงความยินดีต่อพี่น้องชาวไทยมุสลิมทั่วประเทศ ร่วมยกย่องการปฏิบัติศาสนกิจช่วงเดือนรอมฎอนของพี่น้องชาวไทยมุสลิม
นายกฯ กล่าวต้อนรับเดือนรอมฎอน ฮิจเราะห์ศักราช 1443 ส่งความปรารถนาดี แสดงความยินดีต่อพี่น้องชาวไทยมุสลิมทั่วประเทศ ร่วมยกย่องการปฏิบัติศาสนกิจช่วงเดือนรอมฎอนของพี่น้องชาวไทยมุสลิม
วันนี้ (2 เม.ย.65) นายธนกร วังบุญคงชนะ โฆษกประจำสำนักนายกรัฐมนตรี เผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม กล่าวเนื่องในโอกาสต้อนรับเดือนรอมฎอน ปี 2565 ฮิจเราะห์ศักราช 1443 (ฮ.ศ. 1443) ดังนี้
นายกรัฐมนตรีกล่าวส่งความปรารถนาดี และขอแสดงความยินดีต่อพี่น้องชาวไทยมุสลิมทั่วประเทศ ที่จะได้ร่วมกันปฏิบัติศาสนกิจอันประเสริฐ เพื่อขัดเกลาร่างกายและจิตวิญญาณให้บริสุทธิ์ ยึดมั่นในการทำคุณงามความดี อันเป็นการสร้างกุศลอันแรงกล้าแก่ตนเอง รวมทั้งยังเป็นการน้อมจิตรำลึกถึงพระมหาคัมภีร์อัลกุรอานที่ได้ประทานแก่พี่น้องชาวมุสลิมในช่วงเวลาสำคัญเช่นนี้ด้วย
พร้อมกันนี้ นายกรัฐมนตรีกล่าวว่า ปัจจุบันแม้การแพร่ระบาดของโรคติดเชื้อไวรัสโคโรนา 2019 ในประเทศไทยและประเทศต่าง ๆ ทั่วโลก อาจส่งผลต่อการปฏิบัติศาสนกิจหลายประการ แต่การฝึกตนในช่วงสถานการณ์ที่ยากลำบากเช่นนี้ ย่อมจะขัดเกลาให้ทุกคนเป็นผู้ที่มีสติ มีจิตใจที่เปี่ยมไปด้วยความศรัทธาอันสูงส่ง ช่วยทำให้จิตใจผู้ปฏิบัติมีความบริสุทธิ์ และเบิกบานด้วยคุณงามความดี อันจะนำมาซึ่งประโยชน์และความสงบสุขต่อตนเอง ครอบครัว และประเทศชาติต่อไป
ในตอนท้าย นายกรัฐมนตรีกล่าวว่าในโอกาสอันเป็นมงคลในเดือนรอมฎอน ประจำปีฮิจเราะห์ศักราช 1443 นี้ ขอให้พระผู้อภิบาลได้โปรดประทานพรอันประเสริฐให้พี่น้องชาวไทยมุสลิม จงประสบแต่ความสุขสวัสดี มีสุขภาพพลานามัยที่สมบูรณ์แข็งแรง และสัมฤทธิผลในสิ่งที่พึงปรารถนาทุกประการ เพื่อร่วมเป็นกำลังสำคัญในการสร้างสันติสุขแก่ประเทศชาติสืบไป
--------------

ที่มา : https://www.thaigov.go.th/news/contents/details/53232