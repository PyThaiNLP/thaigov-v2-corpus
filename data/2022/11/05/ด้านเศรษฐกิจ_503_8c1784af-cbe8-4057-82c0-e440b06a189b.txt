รัฐบาลไทย-ข่าวทำเนียบรัฐบาล-"ไลฟ์สดขายมังคุด" จุรินทร์ จับมือ ช่อง5 "รณรงค์กินมังคุดช่วยชาวสวน" สั่งผ่านแพลทฟอร์ม Ohlala รุก "แก้ทุกทางทั้งตลาดภายในและส่งออก"


วันศุกร์ที่ 30 กรกฎาคม 2564
"ไลฟ์สดขายมังคุด" จุรินทร์ จับมือ ช่อง5 "รณรงค์กินมังคุดช่วยชาวสวน" สั่งผ่านแพลทฟอร์ม Ohlala   รุก "แก้ทุกทางทั้งตลาดภายในและส่งออก"
วันที่ 29 กรกฎาคม 2564 เวลา 9.30 น. นายจุรินทร์ ลักษณวิศิษฏ์ รองนายกรัฐมนตรี และรัฐมนตรีว่าการกระทรวงพาณิชย์ ร่วมกับ พลโทรังษี กิติญาณทรัพย์ กรรมการผู้อำนวยใหญ่สถานีวิทยุโทรทัศน์กองทัพบกช่อง 5
"ไลฟ์สด" ขายมังคุดผ่าน"โครงการกระทรวงพาณิชย์โดยกรมการค้าภายใน ร่วมใจ กองทัพบก ช่วยชาวสวนมังคุดใต้” ณ สถานีโทรทัศน์กองทัพบกช่อง 5 ถนนพหลโยธิน พญาไท กรุงเทพมหานคร
นายจุรินทร์ กล่าวว่า
เนื่องจากขณะนี้เกิดปัญหามังคุดภาคใต้ออกมากในช่วงปัญหาโควิดลุกลามพอดีและเกิดปัญหาการล็อกดาวน์ในพื้นที่หลายจังหวัดทำให้ล้งจากภาคตะวันออกไม่สามารถเดินทางไปรับซื้อที่แหล่งผลิตใหญ่โดยเฉพาะที่สำคัญเช่น นครศรีธรรมราช ชุมพร สุราษฎร์ธานีและจังหวัดในภาคใต้อื่นๆ กระทรวงพาณิชย์จึงร่วมมือกันกับหลายภาคส่วนในการช่วยแก้ปัญหามีมาตรการเชิงรุกเดินหน้า เช่น ช่วยกลุ่มที่รับซื้อมังคุดกิโลกรัมละ 3 บาทเพื่อให้ชาวสวนสามารถขายมังคุดได้ราคาเพิ่มขึ้น และผู้ส่งออกช่วยกิโลกรัมละ 5 บาท รวมทั้งประสานงานกับโมเดิร์นเทรดในการจัดพื้นที่ขายมังคุดเป็นพิเศษรณรงค์ให้ประชาชนบริโภคมังคุดช่วยชาวสวนมากขึ้นและการทำเกษตรพันธสัญญาซื้อขายล่วงหน้าตั้งเป้า 20,000 ตัน ขณะนี้เซ็นสัญญาไปได้แล้ว 17,600 ตัน และจับมือกับแพลตฟอร์มสำคัญ เช่น ohlala ของ ททบ.5 ในการรณรงค์ให้พี่น้องชาวไทยช่วยบริโภคมังคุดหรือสั่งซื้อมังคุดนำไปบริโภคหรือส่งต่อให้ญาติที่จังหวัดไหนก็ได้โดยไปรษณีย์ไทยจะเป็นตัวกลางในการประสานงานกับชาวสวนใส่กล่องที่ไปรษณีย์และจะไปส่งให้ตามที่ท่านสั่ง วันนี้ขายผ่านแพลตฟอร์ม ohlala กิโลกรัมละ 30 บาท จะมีส่วนในการช่วยเกษตรกรชาวสวนมังคุดได้มากในการระบายไปยังตลาดในประเทศ ส่วนตลาดต่างประเทศขอให้เป็นหน้าที่ตนกับผู้ส่งออกและกระทรวงพาณิชย์รวมทั้งกระทรวงเกษตรฯ สำหรับผู้ที่สนใจซื้อกับ ททบ.5 สามารถติดต่อได้ที่เบอร์ 061-418-8256 หรือแอดไลน์ TV5m
" ราคาเริ่มกระเตื้องขึ้นเพราะล้งจากจังหวัดจันทบุรีได้เข้าไปรับซื้อจากนครศรีธรรมราชชุมพรและจังหวัดอื่นๆมากขึ้น เมื่อวานตนได้ประชุมหารือร่วมกับผู้ว่าราชการจังหวัดนครศรีธรรมราช ชุมพร จันทบุรีและล้งรวมทั้งผู้ประกอบการขนส่งทั่วประเทศ ทุกฝ่ายจะร่วมกันอำนวยความสะดวกในการเข้าไปรับซื้อสถานการณ์จะดีขึ้นหลังจากนี้ โดยการส่งออกก่อนหน้านี้ไม่มีปัญหาในเดือนมิถุนายนผลไม้ส่งออกของเราขยายตัว 185% โดยเฉพาะมังคุดขยายตัวถึง 488% มาติดขัดช่วงล็อกดาวน์ที่กระทบเพราะตอนจังหวัดจันทบุรีคล่องตัวมากราคาดีมากเกรดเอกิโลกรัมละ 100-200 บาท แต่เมื่อภาคใต้ออกเจอปัญหาโควิดพอดี " นายจุรินทร์ กล่าว

ที่มา : https://www.thaigov.go.th/news/contents/details/44269