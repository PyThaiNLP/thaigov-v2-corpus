รัฐบาลไทย-ข่าวทำเนียบรัฐบาล-กรมการขนส่งทางบกเตรียมพร้อมมาตรการความปลอดภัยรองรับการเดินทางช่วงวันหยุดอาสาฬหบูชาและวันเข้าพรรษา ระหว่างวันที่ 13 - 17 กรกฎาคม 2565


วันจันทร์ที่ 11 กรกฎาคม 2565
กรมการขนส่งทางบกเตรียมพร้อมมาตรการความปลอดภัยรองรับการเดินทางช่วงวันหยุดอาสาฬหบูชาและวันเข้าพรรษา ระหว่างวันที่ 13 - 17 กรกฎาคม 2565
...
นายจิรุตม์ วิศาลจิตร อธิบดีกรมการขนส่งทางบก กระทรวงคมนาคม เปิดเผยว่า กรมการขนส่งทางบก (ขบ.) ได้เตรียมความพร้อมอำนวยความสะดวกและปลอดภัยในการเดินทางช่วงวันหยุดอาสาฬหบูชา   และวันเข้าพรรษา ระหว่างวันที่ 13 - 17 กรกฎาคม 2565 จากการคาดการณ์ปริมาณการเดินทางของประชาชนด้วยรถโดยสารประจำทางและการเช่าเหมารถโดยสารไม่ประจำทางจะสูงขึ้น จึงได้สั่งการไปยังสำนักงานขนส่งทั่วประเทศให้เตรียมความพร้อมดำเนินการทุกมาตรการเพื่อให้ประชาชนเดินทางได้อย่างสะดวกและปลอดภัย โดยมาตรการที่ ขบ. ให้ความสำคัญ ประกอบด้วย การจัดเตรียมรถและพนักงานขับรถที่มีความพร้อมให้เพียงพอต่อความต้องการเดินทางของประชาชน การตรวจความพร้อมของตัวรถและพนักงานขับรถโดยสารก่อนให้บริการ ณ สถานประกอบการ สถานีขนส่งผู้โดยสารและจุดจอดทุกแห่ง ซึ่งรถโดยสารทุกคันที่นำออกมาให้บริการต้องมีสภาพมั่นคงแข็งแรง มีอุปกรณ์ส่วนควบ และอุปกรณ์เพื่อความปลอดภัยครบถ้วนถูกต้องและอยู่ในสภาพพร้อมใช้งานตลอดเวลา เช่น มีการติดตั้ง GPS Tracking และสามารถส่งข้อมูลได้อย่างมีประสิทธิภาพ ระบบเบรก ยาง ล้อ ระบบไฟ อยู่ในสภาพสมบูรณ์พร้อมใช้งาน ภายในรถติดตั้งเข็มขัดนิรภัยทุกที่นั่ง มีถังดับเพลิง ค้อนทุบกระจกกรณีเหตุฉุกเฉิน ส่วนพนักงานขับรถตรวจสอบระดับแอลกอฮอล์ในลมหายใจต้องเป็น 0 มิลลิกรัมเปอร์เซ็นต์ ตรวจสอบชั่วโมงการทำงาน สมุดประจำรถ เป็นต้น หากพบสภาพรถหรือพนักงานขับรถมีข้อบกพร่องที่ส่งผลกระทบต่อความปลอดภัยในการให้บริการ ผู้ประกอบการต้องจัดหารถคันใหม่และพนักงานขับรถที่มีความพร้อมปฏิบัติหน้าที่แทนโดยเร็ว และต้องไม่กระทบต่อการเดินทางของประชาชน ประชาสัมพันธ์และดูแล ให้ผู้โดยสารคาดเข็มขัดนิรภัยตลอดการเดินทางด้วยรถโดยสารเพื่อเพิ่มความปลอดภัยลดการบาดเจ็บรุนแรงกรณีเกิดอุบัติเหตุระหว่างการเดินทาง พร้อมติดตามสถานการณ์โควิด-19 ในพื้นที่จังหวัด และปฏิบัติตามมาตรการทางด้านสาธารณสุขเพื่อป้องกันการแพร่ระบาดเป็นวงกว้าง
อธิบดีกรมการขนส่งทางบก กล่าวเพิ่มเติมว่า ในช่วงวันหยุดอาสาฬหบูชาและวันเข้าพรรษา ยังอยู่ในช่วงฤดูฝนอาจส่งผลให้สภาพถนนและสภาพจราจรเสี่ยงต่อการเกิดอุบัติเหตุ จึงขอความร่วมมือพนักงานขับรถให้ใช้ความระมัดระวังในการขับรถ ใช้ความเร็วไม่เกินที่กฎหมายกำหนด โดยศูนย์บริหารจัดการเดินรถระบบ GPS ขบ. จะทำหน้าที่ตรวจสอบข้อมูลการใช้ความเร็วตลอด 24 ชั่วโมง พร้อมจัดผู้ตรวจการออกหน่วยเคลื่อนที่ตรวจจับความเร็วในเส้นทางสายหลักเข้า - ออกกรุงเทพมหานครไปสู่ภูมิภาค พร้อมให้มีศูนย์คุ้มครองผู้โดยสารและรับเรื่องร้องเรียนชั่วคราวที่สถานีขนส่งผู้โดยสาร เพื่อเฝ้าระวังป้องกันกลุ่มมิจฉาชีพไม่ให้ผู้โดยสารถูกเอาเปรียบ ทั้งการฉวยโอกาสจำหน่ายตั๋วโดยสารเกินราคารับผู้โดยสารเกินจำนวนที่นั่งให้ผู้โดยสารยืนบนรถ รวมถึงให้คำแนะนำการเดินทางและรับเรื่องร้องเรียนกรณีประชาชนไม่ได้รับความเป็นธรรมจากการใช้บริการ ควบคู่กับการดำเนินการรับเรื่องร้องเรียนจากประชาชนทางสายด่วน โทร. 1584 ตลอด 24 ชั่วโมง นอกจากนี้ เพื่อบรรเทาปัญหาด้านการจราจร และป้องกันการเกิดอุบัติเหตุร้ายแรง ขบ. ได้ขอความร่วมมือสมาคมขนส่งสินค้า สมาคมรถบรรทุก และผู้ประกอบการขนส่งด้วยรถบรรทุกไม่ประจำทาง รถบรรทุกส่วนบุคคล หลีกเลี่ยงการใช้รถบรรทุกระหว่างวันที่ 13 - 17 กรกฎาคม 2565 ในกรณีที่มีความจำเป็นขอให้หลีกเลี่ยงเส้นทางและช่วงเวลาที่มีประชาชนใช้สัญจรเป็นจำนวนมาก เพื่อเพิ่มความคล่องตัวให้สามารถสัญจรได้อย่างสะดวกและปลอดภัย

ที่มา : https://www.thaigov.go.th/news/contents/details/56766