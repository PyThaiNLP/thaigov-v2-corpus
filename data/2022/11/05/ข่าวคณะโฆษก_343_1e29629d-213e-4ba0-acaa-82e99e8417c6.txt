รัฐบาลไทย-ข่าวทำเนียบรัฐบาล-นายกฯ ขอบคุณญี่ปุ่นตอบรับกระแสเปิดรับนักท่องเที่ยวไทย มอบวัคซีนโควิดให้ไทยอีกเกือบ 4 แสนโดส


วันศุกร์ที่ 15 ตุลาคม 2564
พิมพ์
นายกฯ ขอบคุณญี่ปุ่นตอบรับกระแสเปิดรับนักท่องเที่ยวไทย มอบวัคซีนโควิดให้ไทยอีกเกือบ 4 แสนโดส
นายกฯ ขอบคุณญี่ปุ่นตอบรับกระแสเปิดรับนักท่องเที่ยวไทย มอบวัคซีนโควิดให้ไทยอีกเกือบ 4 แสนโดส
วันนี้ (15 ตุลาคม 2564) นายธนกร วังบุญคงชนะ โฆษกประจำสำนักนายกรัฐมนตรีเปิดเผยว่า ประเทศญี่ปุ่นประกาศมอบวัคซีนของบริษัท AstraZeneca แก่ไทย เพิ่มอีก 385,210 โดส โดยรัฐบาลญี่ปุ่นได้ส่งวัคซีนจำนวนนี้ออกมาจากประเทศญี่ปุ่นวันนี้ (15 ตุลาคม 2564 )และวัคซีนเหล่านี้จะถึงประเทศไทยช่วงค่ำ วันเดียวกัน
ในโอกาสนี้ โฆษกประจำสำนักนายกรัฐมนตรีได้เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ได้ขอบคุณรัฐบาลญี่ปุ่นที่ให้ความช่วยเหลือแก่รัฐบาลไทยในการบรรเทาสถานการณ์การแพร่ระบาดของโรคติดเชื้อไวรัสโควิด-19 อย่างต่อเนื่อง ซึ่งญี่ปุ่นได้ส่งมอบวัคซีนของบริษัท AstraZeneca ที่ผลิตในญี่ปุ่นให้ไทย 4 ครั้งแล้ว รวมทั้งสิ้นมีจำนวน 2,043,100โดส รวมทั้งยังได้มอบ เครื่องผลิตออกซิเจน และให้ความช่วยเหลือในการขนส่งวัคซีนอีกด้วย ทั้งนี้ ประเทศไทยจะนำวัคซีนที่ได้รับจากญี่ปุ่นมาดำเนินการฉีดให้ประชาชนอย่างทั่วถึง และครอบคลุม เพื่อต่อยอดให้สถานการณ์ในประเทศคลี่คลาย สามารถเปิดกิจกรรมทางเศรษฐกิจเพื่อโอกาสในการพัฒนา และฟื้นฟูสถานการณ์ภายในประเทศให้ดีขึ้น
นายธนกรฯ กล่าวว่า ประเทศญี่ปุ่นเป็นหนึ่งในประเทศที่มีความสำคัญ เป็นมิตรประเทศที่ส่งเสริม สนับสนุนบทบาทไทยเสมอมา และนายกรัฐมนตรีเพิ่งได้หารือกับ นายนาชิดะ คาซูยะ (H.E. Mr. Nashida Kazuya) เอกอัครราชทูตญี่ปุ่นประจำประเทศไทย เมื่อวาน (วันที่ 14 ตุลาคม 2564) เพื่อแสวงหาโอกาสสู่การขยายความร่วมมือระหว่างกันทั้งทวิภาคิ พหุภาคี และกระชับความร่วมมือให้แน่นแฟ้นในสถานการณ์โควิด – 19
“นายกรัฐมนตรีให้ความสำคัญกับความสัมพันธ์ระหว่างไทย-ญี่ปุ่นเสมอมา ขอบคุณมิตรภาพที่ญี่ปุ่นมีให้ไทยในช่วงเวลาของความท้าทายและความยากลำบากที่ทั่วโลกเผชิญ” นายธนกรฯ กล่าว

ที่มา : https://www.thaigov.go.th/news/contents/details/47003