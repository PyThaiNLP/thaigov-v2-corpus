รัฐบาลไทย-ข่าวทำเนียบรัฐบาล-พิธีลงนามในบันทึกข้อตกลงว่าด้วยการประสานความร่วมมือในการแลกเปลี่ยนข้อมูลระหว่างหน่วยงานภายใต้สังกัดกระทรวงคมนาคม


วันจันทร์ที่ 11 ตุลาคม 2564
พิธีลงนามในบันทึกข้อตกลงว่าด้วยการประสานความร่วมมือในการแลกเปลี่ยนข้อมูลระหว่างหน่วยงานภายใต้สังกัดกระทรวงคมนาคม
กรมการขนส่งทางบก และบริษัท ขนส่ง จำกัด ได้จัดพิธีลงนามในบันทึกข้อตกลงว่าด้วยการประสานความร่วมมือในการแลกเปลี่ยนข้อมูลระหว่างหน่วยงานภายใต้สังกัดกระทรวงฯ ผ่านการประชุมออนไลน์ ในวันที่ 8 ตุลาคม 2564 เวลา 10.00 น.
นายสัญลักข์ ปัญวัฒนลิขิต กรรมการผู้จัดการใหญ่ บริษัท ขนส่ง จำกัด กล่าวว่า บขส. ได้เห็นถึงความสำคัญในการนำระบบเทคโนโลยีสารสนเทศและการสื่อสารมาใช้เพื่อยกระดับและส่งเสริมเรื่องความปลอดภัยให้กับรถโดยสารสาธารณะ ปัจจุบัน บขส. มีรถโดยสารที่ติดตั้งระบบ GPS จำนวน 396 คัน ซึ่ง บขส. สามารถตรวจสอบข้อมูลจากระบบ GPS ได้แบบเรียลไทม์ ผ่านห้องควบคุมการเดินรถโดยสารสาธารณะด้วยระบบ GPS ของ บขส. ขณะที่ในส่วนของรถร่วมบริการที่อยู่ในกำกับดูแลของ บขส. ทั้งรถโดยสารขนาดใหญ่ และ รถตู้โดยสาร กว่า 9,000 คัน สามารถติดตามข้อมูลระบบ GPS ผ่านศูนย์บริหารจัดการเดินรถระบบ GPS ของ ขบ. เท่านั้น
ดังนั้นเพื่อให้การควบคุม กำกับและติดตามพฤติกรรมการขับขี่ และการใช้รถใช้ถนน เป็นไปอย่างมีประสิทธิภาพ ช่วยลดอุบัติเหตุ เพิ่มความปลอดภัยต่อผู้โดยสาร อีกทั้งเกิดเป็นความร่วมมือในการทำงานแบบบูรณาการร่วมกันระหว่างหน่วยงานภายใต้สังกัดกระทรวงฯ ตามนโยบายของ นายศักดิ์สยาม ชิดชอบ รัฐมนตรีว่าการกระทรวงคมนาคม บขส. จึงได้ประสานความร่วมมือ แลกเปลี่ยนข้อมูลระบบ GPS กับ ขบ. โดย ขบ. จะช่วยสนับสนุน บขส. ให้สามารถดำเนินภารกิจ เพื่อประโยชน์สาธารณะและเป็นการปฏิบัติตามกฎหมาย ภายใต้พระราชบัญญัติคุ้มครองข้อมูลส่วนบุคคล พ.ศ. 2562 และพระราชบัญญัติการบริหารงานและการให้บริการภาครัฐผ่านระบบดิจิตอล พ.ศ. 2562
นายจิรุตม์ วิศาลจิตร อธิบดีกรมการขนส่งทางบก กล่าวว่า ในความร่วมมือครั้งนี้ ขบ. และบขส. ได้ตกลงร่วมมือในการแลกเปลี่ยนข้อมูลการติดตามรถระบบ GPS เพื่อใช้ควบคุม กำกับ และดูแลการเดินรถโดยสารเชิงรุก สอดคล้องตามแนวนโยบายดิจิทัลเพื่อเศรษฐกิจและสังคม (Digital economy) ของรัฐบาล เพื่อป้องกันหรือระงับอันตรายต่อชีวิตของผู้ใช้บริการรถโดยสารประจำทางของ บขส. และรถร่วมบริการ บขส. ซึ่งการลงนามบันทึกข้อตกลงความร่วมมือในวันนี้ เป็นอีกหนึ่งจุดเริ่มต้น ของการร่วมมือทำงานแบบบูรณาการ เพื่อรังสรรค์ประโยชน์และเพิ่มเติมความปลอดภัยในการเดินทางใช้รถใช้ถนนของประเทศในระยะยาวอย่างยั่งยืนต่อไป
ทั้งนี้ ขบ. มีความมุ่งมั่น และตั้งใจที่จะแก้ไขปัญหาการเกิดอุบัติเหตุทางถนนของประเทศจึงมีโครงการ
มั่นใจทั่วไทย รถใช้ GPS โดยตั้งเป้าหมายให้รถโดยสารสาธารณะ และรถบรรทุกขนาดใหญ่มีระบบการควบคุม กำกับ และติดตามพฤติกรรมการใช้รถใช้ถนนทั้งในเรื่องความเร็วชั่วโมงการขับรถแบบออนไลน์เรียลไทม์และมีการบริหารจัดการข้อมูลผ่านศูนย์บริหารจัดการเดินรถระบบ GPS ในส่วนกลางและภูมิภาค ทั้ง 76 จังหวัด

ที่มา : https://www.thaigov.go.th/news/contents/details/46821