รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม แก้หนี้เมืองโอ่งมังกร คนแห่ร่วมงานแน่น สาวเฮได้ลดยอดผ่อน 15 ปีงวดละ 570 บาท


วันศุกร์ที่ 17 มิถุนายน 2565
พิมพ์
รัฐมนตรีว่าการกระทรวงยุติธรรม แก้หนี้เมืองโอ่งมังกร คนแห่ร่วมงานแน่น สาวเฮได้ลดยอดผ่อน 15 ปีงวดละ 570 บาท
รัฐมนตรีว่าการกระทรวงยุติธรรม แก้หนี้เมืองโอ่งมังกร คนแห่ร่วมงานแน่น สาวเฮได้ลดยอดผ่อน 15 ปีงวดละ 570 บาท พร้อมมอบเงินเยียวยากว่า 1.4 ล้านบาท ชวนมาร่วมงานจะไม่ถูกฟ้อง-ยึดทรัพย์ ได้รอยยิ้มกลับไปสร้างอาชีพใหม่
เมื่อวันที่ 17 มิถุนายน 2565 ที่โรงแรม ณ เวลา จ.ราชบุรี มีการจัดงานมหกรรมไกล่เกลี่ยหนี้สินครัวเรือน และยุติธรรมพบประชาชน จ.ราชบุรี โดยมี นายสมศักดิ์ เทพสุทิน รมว.ยุติธรรม เป็นประธานเปิดงาน พร้อมด้วย นายอุดม เพชรคุต รองผู้ว่าราชการจังหวัดราชบุรี นายวิวัฒน์ นิติกาญจนา นายกอบจ.ราชบุรี นางบุญยิ่ง นิติกาญจนา น.ส.กุลวลี นพอมรบดี ส.ส.ราชบุรี พรรคพลังประชารัฐ ว่าที่ร้อยตรี ธนกฤต จิตรอารีย์รัตน์ เลขานุการรัฐมนตรีว่าการกระทรวงยุติธรรม  นางสาวณัฐธ์ภัสส์ ยงใจยุทธ ผู้ช่วยรัฐมนตรีประจำกระทรวงยุติธรรม นายธนวัชร นิติกาญจนา ที่ปรึกษารัฐมนตรีว่าการกระทรวงยุติธรรม นายสหการณ์ เพ็ชรนรินทร์ รองปลัดกระทรวงยุติธรรม นางสาวรวิวรรณ์ ศรีวนาภิรมย์ ผู้ตรวจราชการกระทรวงยุติธรรม นางทัศนีย์ เปาอินทร์ อธิบดีกรมบังคับคดี นายวิตถวัลย์ สุนทรขจิต อธิบดีกรมคุมประพฤติ พันตำรวจโท วรรณพงษ์ คชรักษ์ อธิบดีกรมพินิจและคุ้มครองเด็กและเยาวชน นายวิชัย ไชยมงคล เลขาธิการ ป.ป.ส. นางสุจิตรา แก้วไกร รองอธิบดีกรมคุ้มครองสิทธิและเสรีภาพ นายชัยณรงค์ กัจฉปานันท์ ผอ.กองทุนเงินให้กู้ยืมเพื่อการศึกษา (กยศ.) ข้าราชการ เจ้าหน้าที่กระทรวงยุติธรรม และประชาชนร่วมงานจำนวนมากจนแน่นงาน โดยก่อนเข้างานมีการคัดกรองโควิด-19 อย่างเข้มงวด
นายสมศักดิ์ กล่าวเปิดงานว่า ตนดีใจที่ได้เดินทางมาเป็นประธานในงานมหกรรมไกล่เกลี่ยหนี้สินครัวเรือน และยุติธรรมพบประชาชน ครั้งที่ 25 มีเป้าหมายประชาชนที่เข้าร่วมงานครั้งนี้  3,912 ราย ทุนทรัพย์ทั้งสิ้น 366 ล้านบาท โดยงานมหกรรมไกล่เกลี่ยหนี้สินครัวเรือน 24 ครั้งที่ผ่านมา ไกล่เกลี่ยสำเร็จ 18,374 ราย ลดค่าใช้จ่ายประชาชน 1,505 ล้านบาท และเรายังมีศูนย์ไกล่เกลี่ยก่อนฟ้องทั่วประเทศ 910 แห่ง ผู้ไกล่เกลี่ยก่อนฟ้อง 3,176 คน สำนักงานบังคับคดีช่วยไกล่เกลี่ยหลังฟ้อง 117 แห่งทั่วประเทศ ตนรู้สึกชื่นใจมากที่ในส่วนราชการได้เอาจริงเอาจัง ทำให้ช่วยเหลือประชาชนได้จำนวนมาก ขอบคุณหน่วยราชการที่ช่วยติดตาม ไม่เสียแรงที่ พล.อ.ประยุทธ์ จันทร์โอชา นายกรัฐมนตรี มีความห่วงใยและเร่งให้เราดำเนินการ
นายสมศักดิ์ กล่าวอีกว่า คนที่เข้ามาสู่กระบวนการตรงนี้จะไม่ถูกฟ้องและไม่ถูกยึดทรัพย์ และจะโล่งใจและมีรอยยิ้มกลับไป มีสติประกอบอาชีพใหม่ นอกจากนี้กระทรวงยุติธรรม ยังมีกองทุนยุติธรรมที่ช่วยเหลือประชาชน ทั้งการให้คำปรึกษาทางคดี ช่วยเรื่องทนายความ โดยปีนี้ช่วยเหลือประชาชนไปแล้ว 1,182 ราย เป็นเงิน 190 ล้านบาท และยังมีเงินเยียวยา ตาม พ.ร.บ.ค่าตอบแทนผู้เสียหายและค่าทดแทนและค่าใช้จ่ายแก่จำเลยในคดีอาญาซึ่งเราช่วยไปแล้ว 5,377 คน เป็นเงิน 275 ล้านบาท
จากนั้นนายสมศักดิ์ ได้มอบเงินเยียวยาผู้เสียหายจากคดีอาญา 21 ราย รวมเป็นเงิน 1,420,000 บาทและมอบป้ายศูนย์ไกล่เกลี่ยข้อพิพาทภาคประชาชน 12 ศูนย์  และร่วมการไกล่เกลี่ยด้วยตนเอง รายแรกเป็นหนี้ก่อนฟ้อง กยศ. เหลือ 140,000 บาท ลดให้เหลือ 94,944 บาท ผ่อน 570 ต่องวดเป็นเวลา 15 ปี อีกรายเป็นหนี้หลังศาลมีคำพิพากษา ของธนาคารออมสิน 150,000 บาท ส่งไปแล้วเหลือหนี้ 65,000 บาท ลดเหลือ 40,000 บาท ส่งเดือนละ 1,000 บาท

ที่มา : https://www.thaigov.go.th/news/contents/details/55822