รัฐบาลไทย-ข่าวทำเนียบรัฐบาล-นายกฯ เยี่ยมชมนิทรรศการ “ออมสินสร้างงาน สร้างอาชีพ สร้างโอกาสที่ยั่งยืน ตามโมเดลเศรษฐกิจใหม่”ขอบคุณ ธ.ออมสินเป็นที่พึ่งให้ประชาชน-ผู้ประกอบการ


วันจันทร์ที่ 30 พฤษภาคม 2565
พิมพ์
นายกฯ เยี่ยมชมนิทรรศการ “ออมสินสร้างงาน สร้างอาชีพ สร้างโอกาสที่ยั่งยืน ตามโมเดลเศรษฐกิจใหม่”ขอบคุณ ธ.ออมสินเป็นที่พึ่งให้ประชาชน-ผู้ประกอบการ
นายกฯ เยี่ยมชมนิทรรศการ “ออมสินสร้างงาน สร้างอาชีพ สร้างโอกาสที่ยั่งยืน ตามโมเดลเศรษฐกิจใหม่”ขอบคุณ ธ.ออมสินเป็นที่พึ่งให้ประชาชน-ผู้ประกอบการ ปรับเปลี่ยนวิธีประกอบอาชีพให้สอดคล้องสถานการณ์ปัจจุบัน แนะทุกฝ่ายร่วมสร้างความเข้มแข็งให้เศรษฐกิจไทย
นายธนกร วังบุญคงชนะ โฆษกประจำสำนักนายกรัฐมนตรี เผยว่า วันนี้ (30 พฤษภาคม 2565) เวลา 08.45 น. ก่อนการประชุมคณะรัฐมนตรี ที่ตึกสันติไมตรี ทำเนียบรัฐบาล นายอาคม เติมพิทยาไพสิฐ รัฐมนตรีว่าการกระทรวงการคลัง พร้อมด้วยนายวิทัย รัตนากร ผู้อำนวยการธนาคารออมสิน และคณะผู้ประกอบการลูกค้าธนาคารออมสิน เข้าพบพลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เพื่อนำเสนอนิทรรศการ “ออมสินสร้างงาน สร้างอาชีพ สร้างโอกาสที่ยั่งยืน ตามโมเดลเศรษฐกิจใหม่” โดยมีพลเอก อนุพงษ์ เผ่าจินดา รัฐมนตรีว่าการกระทรวงมหาดไทย ร่วมเยี่ยมชมกิจกรรม
โอกาสนี้ นายกรัฐมนตรีได้เยี่ยมชมนิทรรศการ “ออมสินสร้างงาน สร้างอาชีพ สร้างโอกาสที่ยั่งยืน ตามโมเดลเศรษฐกิจใหม่” ซึ่งเป็นโครงการที่ดำเนินการตามข้อสั่งการของรัฐบาลเรื่องการสร้างงาน สร้างอาชีพ โดยในกลุ่มการสร้างงาน สร้างอาชีพมีกลุ่มย่อย ๆ หลายโครงการ เช่น โครงการสร้างธุรกิจให้กับผู้ประกอบการยุคใหม่ตั้งแต่ในรั้วมหาวิทยาลัย ผ่านโครงการ GSB Smart Startup Company เป็นโครงการที่สนับสนุน ให้นิสิต นักศึกษาที่สนใจ Startup เกิดการเรียนรู้และเสริมสร้างประสบการณ์ในการเป็นนักธุรกิจ ซึ่งประกอบด้วย ถุงเพาะเชื้อเห็ดย่อยสลายได้ (Bio-Plast Mushroom Bags) จากบริษัท สมาร์ทไบโอพลาสติก จำกัด มหาวิทยาลัยศิลปากร            ปลาสวยงาม (วิสาหกิจชุมชนบ้านอ้อมพยศ จังหวัดนครปฐม) จาก The Sakana Ville สถาบันการจัดการปัญญาภิวัฒน์ ผงโรยข้าวไข่ขาว (Egg White Furikake) จากบริษัท สกาย เนชเชอรัล ฟูดส์ จำกัด มหาวิทยาลัยเทคโนโลยีพระจอมเกล้าพระนครเหนือ และยังมีผู้ประกอบการรายย่อยที่ได้รับการสนับสนุนจากธนาคารออมสิน ประกอบด้วย Barber Truck ช่างตัดผมที่เคยมีร้านแล้วต้องได้รับผลกระทบจากโควิด-19 ได้ผันตัวมาเปิดร้านเป็น Barber Truck เพื่ออำนวยความสะดวกเป็นร้านตัดผมเคลื่อนที่ให้บริการลูกค้าได้ถึงบ้าน สร้างรายได้กว่า 3,000-4,000 บาทต่อวัน และร้านกาแฟ รสโปราณ สเตชั่นที่เปิดขายมากว่า 9 ปี โดยเจ้าของร้านได้เข้าร่วมประกวดในโครงการ Street Food เปลี่ยนชีวิตกับธนาคารออมสิน และได้ผ่านเข้ารอบเป็นตัวแทนระดับภาคกลาง ซึ่งปัจจุบันได้ขยายสาขากว่า 9 สาขา และเก๋จัง มะม่วงน้ำปลาหวาน วิศวกรผู้ฝันอยากมีธุรกิจส่วนตัว ได้เห็นแนวทางรถฟู้ดทรัคจากต่างประเทศจึงได้นำมะม่วงน้ำปลาหวานสูตรคุณแม่ ที่มีสูตรเฉพาะตระเวนขายตามศูนย์การค้า ซึ่งได้ผลตอบรับดี จากนั้นเพิ่มช่องทางขายผ่านออนไลน์บนเพจเฟชบุ๊ก ทำให้มีรายได้เพิ่มขึ้นกว่า 30% และต่อยอดในการพัฒนาผลิตภัณฑ์ให้มีมาตรฐานสากล
ภายหลังการเยี่ยมชมนิทรรศการ นายกรัฐมนตรีกล่าวขอบคุณธนาคารออมสินที่อยู่เคียงข้างและเป็นที่พึ่งให้กับประชาชน มอบความรู้ให้กับผู้ประกอบการให้ปรับเปลี่ยนวิธีการประกอบอาชีพให้สอดคล้องกับสถานการณ์ในปัจจุบัน รวมถึงดูแลผู้มีรายได้น้อยให้มีภูมิต้านทานสามารถดำเนินธุรกิจจนมีรายได้เลี้ยงชีพ และไม่เป็นหนี้ ซึ่งโครงการของธนาคารออมสินนั้นสอดคล้องกับ Bio-Circular-Green Economy ที่ในอนาคตประเทศไทยต้องเดินตามโมเดลเศรษฐกิจนี้ และนายกรัฐมนตรียังได้กล่าวแสดงความยินดีกับผู้ประกอบการ ขอให้ประสบความสำเร็จ ร่ำรวย และระมัดระวังเรื่องการลงทุน ขอให้เริ่มจากน้อยไปก่อน แล้วค่อยขยับขยายต่อไปในอนาคต โดยถ้าทุกคนทุกฝ่ายร่วมมือกัน สร้างความเข้มแข็งให้กับคนให้กับธุรกิจ เศรษฐกิจของประเทศไทยก็จะมีความเข้มแข็งพร้อมที่จะเดินหน้าต่อไป

ที่มา : https://www.thaigov.go.th/news/contents/details/55156