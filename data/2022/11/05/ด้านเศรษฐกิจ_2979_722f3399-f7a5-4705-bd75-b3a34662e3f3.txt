รัฐบาลไทย-ข่าวทำเนียบรัฐบาล-กระทรวงเกษตรฯ เห็นชอบผลพยากรณ์ปริมาณผลผลิตสินค้าเกษตร ปีเพาะปลูก 2565/66 และปี 2565


วันพฤหัสบดีที่ 24 กุมภาพันธ์ 2565
กระทรวงเกษตรฯ เห็นชอบผลพยากรณ์ปริมาณผลผลิตสินค้าเกษตร ปีเพาะปลูก 2565/66 และปี 2565
กระทรวงเกษตรฯ เห็นชอบผลพยากรณ์ปริมาณผลผลิตสินค้าเกษตร ปีเพาะปลูก 2565/66 และปี 2565 พร้อมสนับสนุนเกษตรกรในด้านต่าง ๆ เพื่อลดต้นทุนและเพิ่มผลผลิตทางการเกษตร
ดร.ทองเปลว กองจันทร์ ปลัดกระทรวงเกษตรและสหกรณ์ เป็นประธานการประชุมคณะกรรมการพัฒนาคุณภาพข้อมูลปริมาณการผลิตสินค้าเกษตร ครั้งที่ 1/2565 ณ กระทรวงเกษตรและสหกรณ์ และระบบการประชุมทางไกลออนไลน์ (Zoom Meeting) โดยที่ประชุมได้พิจารณาให้ความเห็นชอบรายงานข้อมูลปริมาณการผลิตสินค้าเกษตรในช่วงปี 2562 – 2564 ที่ผ่านมา ได้แก่ ข้าวนาปรัง ข้าวโพดเลี้ยงสัตว์ ถั่วเหลือง            มันสำปะหลังโรงงาน ปาล์มน้ำมัน ลิ้นจี่ เงาะ มังคุด ลองกอง โคเนื้อ สุกร ปลานิล และปลาดุก
พร้อมทั้งมีมติเห็นชอบผลพยากรณ์ปริมาณผลผลิตสินค้าเกษตร ปีเพาะปลูก 2564/65 - 2565/66 และปี 2565 ณ กุมภาพันธ์ 2565 จำนวน 22 ชนิดสินค้า โดยคาดว่าผลผลิตทางการเกษตรด้านพืช และด้านประมง จำนวน 18 ชนิด จะมีปริมาณผลผลิตเพิ่มขึ้น ได้แก่ ข้าวนาปรัง ข้าวโพดเลี้ยงสัตว์ สับปะรดโรงงาน ปาล์มน้ำมัน ยางพารา มะพร้าวผลแก่ ลำไย ลิ้นจี่ ทุเรียน เงาะ มังคุด ลองกอง หอมแดง มันฝรั่ง กุ้งขาวแวนนาไม กุ้งกุลาดำ ปลานิล และปลาดุก จากปัจจัยที่ดี ได้แก่ ปริมาณน้ำที่เพียงพอ สภาพอากาศที่ดี การบริหารจัดการที่ดีของเกษตรกร การใช้ท่อนพันธุ์ปลอดโรค ราคาและผลตอบแทนที่อยู่ในเกณฑ์ดี ส่วนสินค้าเกษตรที่จะมีปริมาณผลผลิตลดลง มีจำนวน 4 ชนิด ได้แก่ กาแฟ มันสำปะหลังโรงงาน กระเทียม หอมหัวใหญ่ เนื่องจากราคาที่ไม่จูงใจจึงมีการลดเนื้อที่เพาะปลูก ทั้งปัญหาคุณภาพเมล็ดพันธุ์และภัยธรรมชาติ ทำให้ผลผลิตเสียหาย
ทั้งนี้ กระทรวงเกษตรฯ พร้อมสนับสนุนองค์ความรู้และปัจจัยการผลิตที่มีคุณภาพ รวมถึงสนับสนุนเทคโนโลยี เพื่อให้เกษตรกรสามารถลดต้นทุนและเพิ่มผลผลิต รวมถึงสร้างความเข้มแข็งให้เกษตรกรอีกทางหนึ่ง

ที่มา : https://www.thaigov.go.th/news/contents/details/51897