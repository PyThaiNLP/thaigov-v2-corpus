รัฐบาลไทย-ข่าวทำเนียบรัฐบาล-โฆษกรัฐบาลเผยผู้ติดเชื้อรายใหม่ 6,463 ราย ขณะที่ นายกฯ กำชับหน่วยงานที่เกี่ยวข้องรัดกุมการจัดหน่วยเลือกตั้งท้องถิ่น กทม.และเมืองพัทยา ตามมาตรการสธ. อย่างเคร่งครัด ในวันอาทิตย์นี้


วันศุกร์ที่ 20 พฤษภาคม 2565
พิมพ์
โฆษกรัฐบาลเผยผู้ติดเชื้อรายใหม่ 6,463 ราย  ขณะที่ นายกฯ กำชับหน่วยงานที่เกี่ยวข้องรัดกุมการจัดหน่วยเลือกตั้งท้องถิ่น กทม.และเมืองพัทยา ตามมาตรการสธ. อย่างเคร่งครัด ในวันอาทิตย์นี้
โฆษกรัฐบาลเผยผู้ติดเชื้อรายใหม่ 6,463 ราย  ขณะที่ นายกฯ กำชับ หน่วยงานที่เกี่ยวข้องรัดกุมการจัดหน่วยเลือกตั้งท้องถิ่น กทม.และเมืองพัทยา ตามมาตรการสธ. อย่างเคร่งครัด ในวันอาทิตย์ นี้
วันนี้ (20 พฤษภาคม 2565) นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ฝากหน่วยงานที่เกี่ยวข้อง ขอให้รัดกุมการจัดสถานที่หน่วยเลือกตั้งสำหรับผู้มาใช้สิทธิการเลือกตั้งท้องถิ่น ทั้งการเลือกผู้ว่าราชการกรุงเทพมหานคร (กทม.) และ สมาชิกสภากทม. (ส.ก.)  รวมถึงเลือกตั้งนายกเมืองพัทยา และสมาชิกสภาเมืองพัทยา ในวันอาทิตย์ที่ 22 พฤษภาคม นี้ ตามมาตรการสาธารณสุขอย่างเคร่งครัด รวมทั้งให้มีการจัดคูหาแยกสำหรับผู้ติดเชื้อหรือกลุ่มเสี่ยง  เพื่อควบคุมการแพร่ระบาดโรคโควิด-19  โดยหน่วยเลือกตั้งให้ติดตั้งเครื่องวัดอุณหภูมิ จัดเตรียมเจลแอลกอฮอล์ ลดความแออัดขณะรอลงคะแนนในพื้นที่คูหาเลือกตั้ง ระหว่างการนับคะแนนจัดให้มีการเว้นระยะห่างระหว่างเจ้าหน้าที่และประชาชนอย่างน้อย 1-2 เมตร พร้อมขอความร่วมมือประชาชน หลีกเลี่ยงการส่งเสียงตะโกนเชียร์ในขณะนับคะแนนด้วย
สำหรับรายงานสถานการณ์ยอดผู้ติดเชื้อโควิด-19 วันนี้ (20 พฤษภาคม 2565) รวม 6,463 ราย จำแนกเป็นผู้ป่วยจากในประเทศ 6,462 ราย ผู้ป่วยมาจากต่างประเทศ 1 ราย ทำให้มียอดผู้ป่วยสะสม 2,177,943 ราย (ตั้งแต่ 1 มกราคม 2565) หายป่วยกลับบ้านแล้ว 7,091 ราย หายป่วยสะสม 2,144,296 ราย (ตั้งแต่ 1 มกราคม 2565) ผู้ป่วยกำลังรักษา 58,910 ราย และเสียชีวิต 41 ราย ส่วนจำนวนผู้ป่วยปอดอักเสบรักษาตัวอยู่ในโรงพยาบาล รวม 1,037 ราย เฉลี่ยจังหวัดละ 13 ราย และมีอัตราครองเตียง ร้อยละ 14.1

ที่มา : https://www.thaigov.go.th/news/contents/details/54778