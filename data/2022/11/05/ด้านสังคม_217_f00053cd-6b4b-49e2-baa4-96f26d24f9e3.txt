รัฐบาลไทย-ข่าวทำเนียบรัฐบาล-​"ทหารตำรวจ ยันหนักแน่น “เราจะสู้ไปด้วยกัน”เป็นหนึ่งเดียวดูแลประชาชนในทุกกรณี"


วันจันทร์ที่ 26 กรกฎาคม 2564
​"ทหารตำรวจ ยันหนักแน่น “เราจะสู้ไปด้วยกัน”เป็นหนึ่งเดียวดูแลประชาชนในทุกกรณี"
พล.ท.คงชีพ ตันตระวาณิชย์ โฆษก กห. ให้สัมภาษณ์ถึง การหนุนเสริมกำลังตำรวจทหาร เข้าไปช่วยเหลือประชาชนในสถานการณ์วิกฤตโควิดที่ยังมีการแพร่ระบาด และพบผู้ป่วยติดเชื้อตามบ้านและชุมชนมากขึ้นต่อเนื่อง โดยเฉพาะพื้นที่ จว.สีแดงเข้มว่า
เรากำลังเร่งช่วยกันคัดแยกผู้ป่วยเชิงรุก  โดยทหารตำรวจได้จัดกำลังเสริมชุด CCRT ของ กทม. รวม 138 ชุด เร่งเข้าไปตรวจค้นหาเชิงรุกตามบ้านและชุมชนใน กทม. 50 เขต เพื่อแยกผู้ป่วยติดเชื้อออกจากชุมชน นำเข้าสู่ระบบการรักษาตามสถานพยาบาลที่กำหนด พร้อมทั้ง ฉีดวัคซีนให้กับผู้สูงอายุและกลุ่ม 8 โรคเสี่ยงที่ยังไม่ได้รับถึงบ้านทันทีในคราวเดียวกัน ซึ่งถือเป็นงานสำคัญเร่งด่วนที่ต้องช่วยกันเร่งหยุดการกระจายของเชื้อร่วมกัน
โฆษก กห.กล่าวต่อถึง กรณีการเข้าไปช่วยเหลือผู้ป่วยที่ตกค้างตามบ้านและชุมชนว่า  กำลังทหารตำรวจ ได้ร่วมกันจัดตั้ง “ศูนย์เคลื่อนย้ายผู้ป่วย” โดยจัดยานพาหนะกว่า 200 คัน พร้อมเจ้าหน้าที่ หนุนเสริมเข้าไปช่วยทำงานร่วมกับ กทม.และ สธ.ตลอด 24 ชม. (ติดต่อสายด่วน 191,1668, 1669, 1330 และ ศูนย์เคลื่อนย้ายฯ 062 4427903, 062 3502357 )  ช่วยเคลื่อนย้ายนำผู้ป่วยเข้ามาสู่ระบบการรักษาแล้ว รวม 14,635 ราย  พร้อมกันนี้  ทบ.ได้จัดตั้ง “ศูนย์ประสานงานต้านภัยโควิด” เพื่อช่วยเหลือประชาชนในทุกกรณี ฟรีตลอด 24 ชม. ทั้งการรับ - ส่ง ผู้ป่วยและผู้หายป่วย รวมทั้งเคลื่อนย้าย ฌาปนกิจศพผู้ติดเชื้อ  ขณะเดียวกันได้จัดยานพาหนะและอากาศยาน สนับสนุนส่งกลับผู้ป่วยที่สมัครใจไปรับการรักษาในภูมิลำเนาตามความพร้อมของจังหวัดปลายทาง
และเพื่อให้การแก้ปัญหาในพื้นที่ทันต่อสถานการณ์   นรม.และรมว.กห. ได้สั่งการให้กองทัพ จัดกำลังลงพื้นที่ ตั้ง “จุดบริการประชาชน” ในชุมชน  13 จว.พื้นที่สีแดงเข้ม โดยกำลังทหารได้กระจายลงพื้นที่ชุมชนต่างๆ แล้ว รวม 110 จุด  โดยเป็นพื้นที่ใน  กทม. 44 จุด เช่น ชุมชนวัดมะกอก สามพระยา วัดลาดบัวขาว วัดสะพาน สวนพลู  ตลาดยิ่งเจริญและตลาดดินแดง เป็นต้น โดยประชาชนในพื้นที่สามารถแจ้งเหตุ เพื่อขอรับการช่วยเหลือได้ในทุกกรณี ซึ่งก็จะช่วยรองรับแก้ปัญหาเฉพาะหน้าที่เกิดขึ้นในพื้นที่ได้รวดเร็วขึ้น
โฆษก กห.กล่าวถึง ความคืบหน้าในการสนับสนุนจัดตั้ง รพ.สนามว่า  กำลังทหารตำรวจได้สนับสนุน สธ.จัดตั้ง รพ.สนาม ต่อเนื่องมาแล้ว
กว่า 1 ปี ตั้งแต่ สถานการณ์การแพร่ระบาดเริ่มเกิดขึ้นเมื่อ มี.ค.63  ปัจจุบันมี รพ.สนาม ในหน่วยทหารรวม 34 แห่ง ใน 24 จว.รวม 6,135 เตียง ใช้หมุนเวียนดูแลผู้ป่วยต่อเนื่องมา โดยบุคลากรทางการแพทย์ของ สธ.ร่วมกับกำลังพลของกองทัพที่จัดสนับสนุน ทั้งนี้ นรม.และ รมว.กห. ได้สั่งการให้ทหารตำรวจ ใช้สโมสรทหาร ตำรวจ ทั่วประเทศ จัดตั้งเป็น รพ.สนามเพิ่มเติม เพื่อรองรับสถานการณ์การแพร่ระบาดของโรคที่ยังรุนแรงอยู่ในหลายพื้นที่ ซึ่งอยู่ระหว่างการสำรวจและปรับปรุงสถานที่ร่วมกับสาธารณสุขในแต่ละจังหวัด สำหรับสโมสรทหาร ตำรวจใน กทม. อยู่ระหว่างเร่งจัดเตรียมเป็น รพ.สนาม โดย รพ.สนามสโมสร ทบ.รองรับผู้ป่วยได้ 300-400 ราย และ รพ.สนาม สโมสร ตร. รองรับผู้ป่วยได้ 200 ราย คาดว่าจะเร่งเปิดใช้ได้ภายใน 30 ก.ค.64
โฆษก กห.กล่าวย้ำว่า สถานการณ์วิกฤตจากการแพร่ระบาดของโควิด 19 ที่ยังรุนแรงขยายตัวเป็นวงกว้างต่อเนื่องยาวนานนี้  เป็นภัยต่อชีวิตและความยากลำบากของทุกครอบครัว ที่เราทุกคนจำเป็นต้องเป็นหนึ่งเดียวกัน ช่วยเหลือดูแลกันและกัน ไม่เสียดสีโทษกล่าวว่าร้าย ทำลายกำลังใจกันเอง
ขอยืนยันว่า “ เราจะสู้ไปด้วยกัน” โดยตำรวจและทหารจากทุกเหล่าทัพ ยังคงหนักแน่นมุ่งมั่นปฏิบัติหน้าที่สนับสนุนทำงานร่วมบุคลากรทางการแพทย์และทุกหน่วยงาน ต่อสู้กับโรคร้ายแรงนี้ไปด้วยกันต่อไป อย่างเข้มแข็งและอดทน เพื่อช่วยเหลือดูแลอยู่เคียงข้างทุกคน โดยหากมีปัญหาในทุกกรณี ขอให้ติดต่อทหารตำรวจในพื้นที่และช่องทางการสื่อสารได้ตลอด 24 ชม.

ที่มา : https://www.thaigov.go.th/news/contents/details/44114