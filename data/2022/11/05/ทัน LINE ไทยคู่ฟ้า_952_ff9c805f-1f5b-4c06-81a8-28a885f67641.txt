รัฐบาลไทย-ข่าวทำเนียบรัฐบาล-“พาณิชย์” แจง Walmart สหรัฐฯ ถอดกะทิไทยจากห้าง “ไม่เป็นความจริง” ยืนยัน! ไทยมีมาตรฐานการผลิต รับผิดชอบสิ่งแวดล้อม - สวัสดิภาพสัตว์


วันพุธที่ 15 มิถุนายน 2565
“พาณิชย์” แจง Walmart สหรัฐฯ ถอดกะทิไทยจากห้าง “ไม่เป็นความจริง” ยืนยัน! ไทยมีมาตรฐานการผลิต รับผิดชอบสิ่งแวดล้อม - สวัสดิภาพสัตว์
.....
กระทรวงพาณิชย์ เผยกรณีกระแสข่าวห้าง Walmart ของสหรัฐฯ ถอดสินค้ากะทิของไทยออกจากชั้นวางจำหน่ายสินค้า หลังองค์กรพิทักษ์สัตว์ (PETA) กดดันถึงการใช้แรงงานลิงในอุตสาหกรรมผลิตกะทิสำเร็จรูป ว่าขณะนี้ Walmart ยังคงนำเข้าและจำหน่ายสินค้าจากไทย เพียงแต่อาจมีบางช่วงเวลาที่ไม่มีสินค้าบางชนิดวางจำหน่ายตามวงจรการขายที่จะมีการปรับให้สอดคล้องกับความต้องการของผู้บริโภคตามฤดูกาล
.
ที่ผ่านมา รัฐได้ร่วมกับสมาคมผู้ผลิตอาหารสำเร็จรูป ทำหนังสือชี้แจงให้ข้อมูลเกี่ยวกับวิธีการปลูกและเก็บมะพร้าว ซึ่งไม่ได้ใช้แรงงานลิงในอุตสาหกรรมส่งออกและสามารถตรวจสอบย้อนหลังได้ ส่วนลิงขึ้นมะพร้าวเป็นเพียงวิถีชีวิตของชุมชน รวมถึงได้ชี้แจงไปยัง PETA ว่า ผู้ผลิตกะทิสำเร็จรูปไทยมีมาตรฐานการผลิตที่ได้คุณภาพมาตรฐาน มีความรับผิดชอบต่อสิ่งแวดล้อม และไทยได้มีการออก พ.ร.บ.ป้องกันการทารุณกรรมและการจัดสวัสดิภาพสัตว์ พ.ศ.2557 พร้อมเร่งดำเนินการทำ No-monkey Farm list แล้ว
#ไทยคู่ฟ้า #ร่วมต้านโควิด19
-------------------

ที่มา : https://www.thaigov.go.th/news/contents/details/55747