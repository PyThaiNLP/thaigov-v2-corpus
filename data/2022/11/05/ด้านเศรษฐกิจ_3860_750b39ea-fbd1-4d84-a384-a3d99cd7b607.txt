รัฐบาลไทย-ข่าวทำเนียบรัฐบาล-การรถไฟฯ บอกเลิกการได้รับสิทธิ์การเช่า “ตลาดค่ายเชลยศึก” จังหวัดกาญจนบุรี เหตุไม่มาลงนามและชำระค่าเช่าต่างๆ ตั้งแต่เดือนมีนาคม 2562


วันศุกร์ที่ 20 พฤษภาคม 2565
การรถไฟฯ บอกเลิกการได้รับสิทธิ์การเช่า “ตลาดค่ายเชลยศึก” จังหวัดกาญจนบุรี เหตุไม่มาลงนามและชำระค่าเช่าต่างๆ ตั้งแต่เดือนมีนาคม 2562
ขณะนี้อยู่ระหว่างเร่งรัดขอคืนพื้นที่ พร้อมร่วมมือกับเจ้าหน้าที่ดำเนินคดีแก่ผู้กระทำผิดอย่างถึงที่สุด
จากกรณีชุดปฏิบัติการพิเศษกรมการปกครอง ร่วมกับกรมพินิจและคุ้มครองเด็กและเยาวชน กองร้อยปฏิบัติการพิเศษที่ 1 กองบัญชาการกองอาสารักษาดินแดน (บก.อส.) ได้เข้าตรวจค้นตลาดค่ายเชลยศึก ที่ตั้งอยู่ริมแม่น้ำแควใหญ่ เชิงสะพานข้ามแม่น้ำแคว ต.ท่ามะขาม อ.เมือง จ.กาญจนบุรี ซึ่งได้รับร้องเรียนว่ามีการจำหน่ายสุราให้กับเด็กอายุต่ำกว่า 20 ปี รวมทั้งมีการแสดงดนตรีส่งเสียงรบกวนในยามวิกาล โดยพื้นที่ดังกล่าวเป็นพื้นที่ของการรถไฟแห่งประเทศไทยนั้น
นายเอก สิทธิเวคิน รองผู้ว่าการกลุ่มธุรกิจการบริหารทรัพย์สิน การรถไฟแห่งประเทศไทย ชี้แจงว่า หลังจากรับทราบเหตุ การรถไฟฯ ได้ส่งเจ้าหน้าที่เข้าตรวจสอบข้อเท็จจริงในทันที โดยพบว่าพื้นที่ดังกล่าวเป็นพื้นที่ของการรถไฟฯ ที่ได้มีการประกาศเชิญชวนจัดทำโครงการพัฒนาพื้นที่ เมื่อปี 2561 ซึ่งขณะนั้น บริษัท วิชั่น อินสเป็คเตอร์ แอนด์ เอ็นจิเนียริ่ง จำกัด เป็นผู้เสนอราคาให้การรถไฟฯ สูงสุด และได้รับอนุมัติให้เป็นผู้ได้รับสิทธิ์การเช่าพื้นที่ดังกล่าว จากนั้นบริษัทฯ ได้มีหนังสือขออนุญาตเข้าใช้พื้นที่มายังการรถไฟฯ เมื่อเดือนธันวาคม 2561 เพื่อตรวจสอบขนาดสัดส่วนแนวเขตที่ดิน รวมทั้งเจรจากับผู้บุกรุกในพื้นที่ ซึ่งการรถไฟแห่งประเทสไทย ได้มีหนังสือแจ้งอนุญาตให้บริษัทฯ เข้าใช้พื้นที่ เมื่อเดือนมีนาคม 2562 ซึ่งให้นับเป็นวันเริ่มต้นสัญญา
การรถไฟฯ มีหนังสือลงวันที่ 27 กันยายน 2562  และ 27 เมษายน 2563 เร่งรัดให้บริษัท วิชั่น อินสเป็คเตอร์ แอนด์ เอ็นจิเนียริ่ง จำกัด ลงนามในสัญญาและชำระเงินค่าเช่าและค่าต่าง ๆ อย่างไรก็ตาม บริษัท วิชั่น อินสเป็คเตอร์ แอนด์ เอ็นจิเนียริ่ง จำกัด ไม่มาลงนามและชำระค่าเช่าต่างๆ ตามที่ตกลงไว้ การรถไฟแห่งประเทศไทย จึงมีหนังสือลงวันที่ 5 เมษายน 2565 บอกเลิกการได้รับสิทธิ์การเช่า ตั้งแต่ 1 เมษายน 2565 เป็นต้นมา พร้อมกับแจ้งให้เลิกใช้ประโยชน์พร้อมกับขนย้ายทรัพย์สินและบริวารออกจากพื้นที่เช่าภายในวันที่ 30 เมษายน 2565 พร้อมกับเรียกเก็บค่าใช้ประโยชน์ตั้งแต่วันใช้พื้นที่ด้วย ซึ่งปัจจุบันการรถไฟฯ อยู่ระหว่างเร่งรัดเพื่อรับมอบพื้นที่คืน
ทั้งนี้ การรถไฟแห่งประเทศไทย พร้อมให้ความร่วมมือกับทุกภาคส่วน ในการแก้ไขปัญหาพื้นที่ดังกล่าวต่อไป

ที่มา : https://www.thaigov.go.th/news/contents/details/54808