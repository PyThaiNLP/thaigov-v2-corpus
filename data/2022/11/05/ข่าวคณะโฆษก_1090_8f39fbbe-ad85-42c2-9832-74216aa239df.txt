รัฐบาลไทย-ข่าวทำเนียบรัฐบาล-ครม.เห็นชอบร่างแผนงานอาเซียนด้านเยาวชนปี 2564-2568 มุ่งสู่เยาวชนอาเซียนที่พร้อมรับอนาคตโดยเสริมทักษะสำหรับศตวรรษที่21 และทักษะดิจิทัล และการสร้างสถาบันกลไกของการมีส่วนร่วมของเยาวชน


วันอังคารที่ 22 กุมภาพันธ์ 2565
พิมพ์
ครม.เห็นชอบร่างแผนงานอาเซียนด้านเยาวชนปี 2564-2568 มุ่งสู่เยาวชนอาเซียนที่พร้อมรับอนาคตโดยเสริมทักษะสำหรับศตวรรษที่21 และทักษะดิจิทัล และการสร้างสถาบันกลไกของการมีส่วนร่วมของเยาวชน
ครม.เห็นชอบร่างแผนงานอาเซียนด้านเยาวชนปี 2564-2568 มุ่งสู่เยาวชนอาเซียนที่พร้อมรับอนาคตโดยเสริมทักษะสำหรับศตวรรษที่ 21 และทักษะดิจิทัล และการสร้างสถาบันกลไกของการมีส่วนร่วมของเยาวชน
วันที่ 22 กุมภาพันธ์ 2565 น.ส.ไตรศุลี ไตรสรณกุล รองโฆษกประจำสำนักนายกรัฐมนตรี กล่าวว่า คณะรัฐมนตรี (ครม.) เห็นชอบต่อร่างแผนงานอาเซียนด้านเยาวชนปี 2564-2568 (Draft ASEAN Work Plan on Youth 2021-2025) และให้รัฐมนตรีว่าการกระทรวงการพัฒนาสังคมและความมั่นคงของมนุษย์ ในฐานะรัฐมนตรีอาเซียนที่รับผิดชอบงานด้านเยาวชนของประเทศไทย มีหนังสือแจ้งการรับรองร่างแผนงานอาเซียนด้านเยาวชนไปยังสำนักเลขาธิการอาเซียนหลังจากครม.มีมติเห็นชอบแล้ว ซึ่งจะต้องแจ้งการรับรองร่างแผนงานอาเซียนด้านเยาวชนภายในวันที่ 24 กุมภาพันธ์ 2565
ทั้งนี้ร่างแผนงานอาเซียนด้านเยาวชน มีความสอดคล้องกับมาตรการเชิงกลยุทธ์และผลลัพธ์ของแผนงานประชาคมสังคมและวัฒนธรรมอาเซียน 2025 และมีวิสัยทัศน์คือ มุ่งสู่เยาวชนอาเซียนที่พร้อมรับอนาคตโดยเสริมทักษะสำหรับศตวรรษที่ 21 และทักษะดิจิทัล และการสร้างสถาบันกลไกของการมีส่วนร่วมของเยาวชน รวมถึงการกำหนดนโยบายระดับภูมิภาค ประกอบด้วยผลลัพธ์ขั้นสุดท้าย 5 ประเด็นหลัก 5 ผลลัพธ์ระยะสั้น 13ผลผลิต และ 14 โครงการ  ได้แก่ประเด็นเรื่องการศึกษา, เรื่องสุขภาพและความเป็นอยู่, การจ้างงานและโอกาส, การมีส่วนร่วมและการจ้าง และประเด็นสุดท้าย ความตระหนักรู้ คุณค่า และอัตลักษณ์อาเซียน
สำหรับแผนงานเดิมตามกรอบการประชุมเจ้าหน้าที่อาวุโสอาเซียนด้านเยาวชน ปี 2559 - 2563 ได้สิ้นสุดลงในปี 2563 ประเทสสมาชิกอาเซียนจึงได้จัดทำร่างแผนงานอาเซียนด้านเยาวชน เพื่อใช้เป็นแผนงานฉบับใหม่ในการดำเนินการส่งเสริมและพัฒนาเยาวชนในระยะอีก 5 ปีข้างหน้า ซึ่งรัฐมนตรีว่าการกระทรวงการพัฒนาสังคมและความมั่นคงของมนุษย์ในฐานะรัฐมนตรีอาเซียนที่รับผิดชอบงานด้านเยาวชนของประเทศไทยจะต้องรับรองแผนงานดังกล่าวต่อสำนักเลขาธิการอาเซียน เพื่อให้ร่างแผนงานอาเซียนด้านเยาวชนมีผลบังคับใช้อย่างเป็นทางการ
----------------------

ที่มา : https://www.thaigov.go.th/news/contents/details/51822