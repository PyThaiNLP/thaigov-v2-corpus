รัฐบาลไทย-ข่าวทำเนียบรัฐบาล-พม. ร่วมแสดงความยินดีทีมกรีฑาสูงอายุไทย คว้า 2 เหรียญทอง 4 เหรียญเงิน จากการแข่งขันชิงแชมป์โลก 2022 ที่ฟินแลนด์


วันพฤหัสบดีที่ 4 สิงหาคม 2565
พม. ร่วมแสดงความยินดีทีมกรีฑาสูงอายุไทย คว้า 2 เหรียญทอง 4 เหรียญเงิน จากการแข่งขันชิงแชมป์โลก 2022 ที่ฟินแลนด์
พม. ร่วมแสดงความยินดีทีมกรีฑาสูงอายุไทย คว้า 2 เหรียญทอง 4 เหรียญเงิน จากการแข่งขันชิงแชมป์โลก 2022 ที่ฟินแลนด์
วันนี้ (11 ก.ค. 65) เวลา 17.00 น. ที่ท่าอากาศยานสุวรรณภูมิ นางสาวแรมรุ้ง วรวัธ รองปลัดกระทรวงการพัฒนาสังคมและความมั่นคงของมนุษย์ (รองปลัด พม.) พร้อมด้วย นางชวนชม  จันทะวงษ์  รองอธิบดีกรมกิจการผู้สูงอายุ  นางเฉลียวศรี ฉิมวงศ์ เลขาธิการสมาคมกรีฑาผู้สูงอายุไทย และคณะ ร่วมต้อนรับและแสดงความยินดีแก่ทีมกรีฑาสูงอายุไทยที่สามารถคว้า 2 เหรียญทอง และ 4 เหรียญเงิน จากการแข่งขันกรีฑาสูงอายุชิงแชมป์โลก 2022 ซึ่งมีนักกีฬาเข้าร่วมการแข่งขันจากทั่วโลกกว่า 100 ประเทศ ที่เมืองแทมเปเร ประเทศฟินแลนด์ ทั้งนี้ นางสมสง่า บุญนอก (ครูสมสง่า) อายุ 68 ปี ครูเกษียณอายุราชการจากโรงเรียนศรีบุญเรืองวิทยาคาร จังหวัดหนองบัวลำภู ได้รับเหรียญทองจากการแข่งขันกระโดดไกล รุ่นอายุ 65 - 69 ปี หญิง นับเป็นนักกีฬาผู้สูงอายุไทยคนแรกที่ได้รับเหรียญทองในประวัติศาสตร์จากการแข่งขันดังกล่าว และอีก 2 เหรียญเงินจากการแข่งขันเขย่งก้าวกระโดดและวิ่งข้ามรั้ว 80 เมตร รุ่นอายุ 65 - 69 ปี หญิง  และนางธนภรณ์ อัศววงศ์เจริญ อายุ 44 ปี พนักงานเทศกิจ กรุงเทพมหานคร ได้รับเหรียญทองจากการแข่งขันเดิน 20 กิโลเมตร รุ่นอายุ 40 - 44 ปี หญิง และอีก 2 เหรียญเงินจากการแข่งขันเดิน 10 กิโลเมตร และ 5 กิโลเมตร รุ่นอายุ 40 - 44 ปี หญิง
นางสาวแรมรุ้ง กล่าวว่า วันนี้ เป็นข่าวดีสำหรับ ประเทศไทย โดยเฉพาะอย่างยิ่งกลุ่มผู้สูงอายุ เนื่องจากสมาคมกรีฑาผู้สูงอายุไทยได้ส่งผู้สูงอายุเข้าร่วมการแข่งขันกรีฑาสูงอายุชิงแชมป์โลก 2022 ในหลายประเภท ซึ่งนักกรีฑาไทยได้รับเหรียญทองแรกจากการแข่งขันกระโดดไกล รุ่นอายุ 65 - 69 ปี หญิง ตั้งแต่มีการแข่งขันกันมา โดยสามารถกระโดดได้ไกลถึง 3.90 เมตร  ทั้งนี้ ตนมาในนามของนายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เพื่อต้อนรับและร่วมแสดงความยินดี ซึ่งตนขอขอบคุณนักกีฬาทุกท่านที่ทำชื่อเสียงให้กับประเทศไทย รวมถึงเรื่องที่จะเชิญนางสมสง่า เป็นพรีเซ็นเตอร์ของผู้สูงอายุ ที่ยังมีพลังเพื่อมาเป็นต้นแบบให้กับผู้สูงอายุในการดูแลตัวเอง เพราะไม่จำเป็นต้องเป็นนักกีฬา แต่อยากจะให้ส่งเสริมการออกกำลังกายเพื่อที่จะทำให้มีสังคมที่มีความสุข ให้ผู้สูงอายุได้ออกมาข้างนอกแล้วทำให้ความเจ็บป่วยลดลง มีความสุขมากขึ้น ไม่เป็นภาระของลูกหลาน ซึ่งตรงนี้เป็นภารกิจหนึ่งที่กระทรวง พม. อยากจะเข้าไปส่งเสริมต่อไป
นางสาวแรมรุ้ง กล่าวต่อไปว่า กระทรวง พม. โดยกรมกิจการผู้สูงอายุ (ผส.) ทำหน้าที่ในการสนับสนุนผู้สูงอายุในหลายรูปแบบตั้งแต่ผู้สูงอายุที่ยังมีพลังให้ออกมารวมกลุ่มกันเป็นสมาคมหรือชมรม แล้วจะมีเงินกองทุนผู้สูงอายุเพื่อที่จะสนับสนุนให้จัดกิจกรรมสำหรับการขับเคลื่อนงานด้านสังคม อีกทั้งจะขอเชิญผู้สูงอายุที่ยังมีพลัง อาจจะเป็นนักกีฬาหรือทำงานประเภทต่างๆ ที่ถือว่าเป็นพลังปัญญาผู้สูงอายุ ซึ่ง ผส. ได้รวบรวมไว้แล้ว โดยจะนำมาใช้ในการถ่ายทอด และช่วยกันขับเคลื่อนสังคม ทั้งนี้ กระทรวง พม. จะมีการทำงานร่วมกันกับสมาคมฯ อย่างแน่นอน เพราะว่าเราอยากส่งเสริมเรื่องของสุขภาพ อาจจะเป็นมิติด้านกีฬา เพื่อสร้างชื่อเสียงให้กับประเทศไทยได้เช่นเดียวกับคุณสมสง่า
นางสมสง่า กล่าวว่า ตนรู้สึกปลื้มเป็นอย่างยิ่งที่ทำให้คนไทยได้ยิ้มออกในภาวะที่มีปัญหา เศรษฐกิจไม่ค่อยดี  และตนเองภูมิใจสุดๆ ในชีวิตที่มุ่งมั่น มานะ ที่อยากจะใฝ่ฝัน จะไปถึงจุดที่สูงสุดของนักกีฬา ทั้งนี้ ตนขอฝากไปยังผู้สูงอายุทุกท่านให้หันมาลงทุนทำประกันชีวิตให้กับตัวเอง ซึ่งเป็นการประกันชีวิตที่ลงทุนน้อย แต่ว่าผลกำไรมหาศาล อย่างน้อยท่านจะไม่ได้เป็นภาระให้กับลูกหลานและคนข้างเคียง ที่สำคัญคือท่านจะมีสุขภาพร่างกายที่แข็งแรง สามารถเคลื่อนไหวได้อย่างคล่องแคล่ว และที่สำคัญไปกว่านั้นคือ ท่านจะได้ช่วยประเทศชาติประหยัดเงิน โดยเฉพาะการดูแลรักษาอาการป่วยของผู้สูงอายุ เพราะฉะนั้น จึงอยากเชิญชวนให้ผู้สูงอายุทุกท่านได้มาออกกำลังกายเพื่อสร้างกำลังใจให้กับตนเอง อย่าไปคิดว่าการออกกำลังกายนั้นเป็นสิ่งที่เหนื่อยลำบาก สำหรับกรีฑา เราสามารถที่จะวิ่งได้ เดินได้ แต่ถ้าอยากจะให้ไปสู่จุดสูงสุดเหมือนที่ตนเองทำ ท่านต้องอดทนและมีวินัย ซึ่งทุกคนสามารถทำได้

ที่มา : https://www.thaigov.go.th/news/contents/details/56796