รัฐบาลไทย-ข่าวทำเนียบรัฐบาล-โฆษกรัฐบาลเผย นายกฯ ยืนยันตรวจ ATK พบผลบวกเข้ารับการรักษาตามสิทธิ ส่วน UCEP Plus สำหรับกลุ่ม 608 ให้รับการรักษาตัวในโรงพยาบาล เพื่อลดการสูญเสีย


วันเสาร์ที่ 2 เมษายน 2565
พิมพ์
โฆษกรัฐบาลเผย นายกฯ ยืนยันตรวจ ATK พบผลบวกเข้ารับการรักษาตามสิทธิ ส่วน UCEP Plus สำหรับกลุ่ม 608 ให้รับการรักษาตัวในโรงพยาบาล  เพื่อลดการสูญเสีย
โฆษกรัฐบาลเผย นายก ฯ ยืนยันตรวจ ATK พบผลบวก เข้ารับการรักษาตามสิทธิ    ส่วน UCEP  Plus สำหรับกลุ่ม 608 ให้รับการรักษาตัวในโรงพยาบาล  เพื่อลดการสูญเสีย    วันนี้พบผู้ติดเชื้อโควิด-19 รายใหม่ 28,029 ราย
วันที่ 2 เมษายน 2565 นายธนกร วังบุญคงชนะ โฆษกประจำสำนักนายกรัฐมนตรี เผยสถานการณ์การแพร่ระบาดของโควิด-19 วันนี้  พบผู้ติดเชื้อโควิด-19 รายใหม่ 28,029 ราย จำแนกเป็น ผู้ติดเชื้อในประเทศ 27,993 ราย และผู้ป่วยมาจากต่างประเทศ 36 ราย ผู้เสียชีวิตเพิ่มขึ้น 96 ราย ผู้ที่กำลังรักษาตัว 255,795 ราย และมียอดผู้ที่หายป่วยกลับบ้านแล้ว 23,352 ราย ทำให้มียอดผู้ป่วยยืนยันสะสมตั้งแต่ 1 ม.ค. 65 จำนวน 1,461,320 ราย จำนวนผู้ที่หายป่วยสะสมจำนวน 1,235,148 ราย จำนวนผู้ป่วยปอดอักเสบรักษาตัวอยู่ในโรงพยาบาล 1,827 ราย เฉลี่ยจังหวัดละ 24 รายอัตราครองเตียง ร้อยละ 29.9
โฆษกประจำสำนักนายกรัฐมนตรียังกล่าวว่า  พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ห่วงใยการพบผู้ติดเชื้อเป็นจำนวนมากขณะนี้    โดยเฉพาะกลุ่ม 608 ได้แก่ ผู้สูงอายุ ผู้มีโรคประจำตัวเรื้อรัง หญิงตั้งครรภ์ และผู้ที่น้ำหนักมากกว่า 90 กิโลกรัม เป็นกลุ่มที่มีอัตราการเสียชีวิตสูงที่สุด ให้ถือว่าเป็นคนไข้กลุ่มสีเหลือง มีสิทธิ์เข้ารับการรักษาในโรงพยาบาลทุกแห่ง ทั้งรัฐและเอกชน  ตามเกณฑ์ UCEP Plus ขอให้หน่วยงานที่เกี่ยวข้องเร่งคัดกรองผู้ป่วยกลุ่มนี้ เข้ารับการรักษาที่สถานพยาบาลให้เร็วที่สุด ไม่ต้องรอรักษาตามอาการ เพื่อลดการสูญเสีย เนื่องจากเป็นกลุ่มที่มีอัตราการเสียชีวิตสูงที่สุด  สำหรับผู้ตรวจ ATK แล้ว พบผลตรวจขึ้นสองขีดหรือพบเชื้อ ให้เข้ารับบริการการรักษาตามสิทธิได้ฟรี   ย้ำทุกคน ทุกฝ่าย  ต้องปฏิบัติตามมาตรการป้องกัน ตามคำแนะนำของกระทรวงสาธารณสุขอย่างเคร่งครัด เพื่อช่วยกันลดโอกาสติดเชื้อและแพร่กระจายเชื้อสู่ผู้อื่น และการฉีดวัคซีนป้องกันโควิด-19 ตามที่สาธารณสุขกำหนดยังเป็นวิธีป้องกันตนเองที่ได้ผลที่สุด
การฉีดวัคซีนโควิด-19 สรุปจำนวนผู้ที่ได้รับได้รับวัคซีนสะสม ตั้งแต่ 28 ก.พ. 64 - 31 มี.ค. 65 รวม 129,798,876 โดส ใน 77 จังหวัด แบ่งเป็นผู้ได้รับวัคซีนเข็มที่ 1 สะสม 55,592,156 โดส ผู้ได้รับวัคซีนเข็มที่ 2 สะสม 50,325,524 โดส ผู้ได้รับวัคซีนเข็มที่ 3 สะสม21,701,168 โดส และผู้ได้รับวัคซีนเข็มที่ 4 สะสม 2,180,028 โดส

ที่มา : https://www.thaigov.go.th/news/contents/details/53219