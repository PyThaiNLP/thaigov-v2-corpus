รัฐบาลไทย-ข่าวทำเนียบรัฐบาล-เร่งพัฒนาเกษตรกร GAP ดันชาวสุไหงโกลกปลูกพริกทุเรียนในพื้นที่ ส่งออกสร้างรายได้


วันเสาร์ที่ 19 มิถุนายน 2564
เร่งพัฒนาเกษตรกร GAP ดันชาวสุไหงโกลกปลูกพริกทุเรียนในพื้นที่ ส่งออกสร้างรายได้
​‘รมช.มนัญญา’ เร่งพัฒนาเกษตรกร GAP ดันชาวสุไหงโกลกปลูกพริกทุเรียนในพื้นที่ ส่งออกสร้างรายได้
นางสาวมนัญญา ไทยเศรษฐ์  รัฐมนตรีช่วยว่าการกระทรวงเกษตรและสหกรณ์ กล่าวภายหลังเป็นประธานการประชุมมอบนโยบายและตรวจเยี่ยมการดำเนินงานด่านศุลกากร สุไหง โก-ลก ณ ห้องประชุมศูนย์ราชการด่านพรหมแดนสุไหงโก-ลก อำเภอสุไหงโก-ลก จังหวัดนราธิวาส โดยมี นายเจษฎา จิตรัตน์ ผู้ว่าราชการจังหวัดนราธิวาส นายพิเชษฐ์ วิริยะพาหะ อธิบดีกรมวิชาการเกษตร นายวิวัตห์ชัย พันธุ์วา รองอธิบดีกรมส่งเสริมสหกรณ์ นายพจน์ภิรัชต์ เนียมจุ้ย รองอธิบดีกรมตรวจบัญชีสหกรณ์ ร่วมในการประชุม ว่า กระทรวงเกษตรและสหกรณ์ได้ให้ความสำคัญกับในการส่งออกสินค้าการเกษตรที่มีคุณภาพไปยังต่างประเทศเพิ่มมากขึ้น เพื่อเพิ่มรายได้ให้กับเกษตรกร ส่งผลให้เศรษฐกิจของประเทศดีขึ้น เพิ่มขีดความสามารถในการแก้ไขปัญหาภาคการเกษตร ยกระดับการผลิตสินค้าการเกษตร และเศรษฐกิจชุมชนฐานราดในอนาคตต่อไป โดยการประชุมในวันนี้ได้เน้นย้ำให้หน่วยงานที่เกี่ยวข้อง เร่งส่งเสริมให้เกษตรกรในพื้นที่ปลูกพืชผักเพื่อสร้างรายได้ ซึ่งปัจจุบันมีการนำเข้ามาจากจังหวัดอื่นๆ โดยเฉพาะพริก และทุเรียน เป็นพืชผัก ผลไม้เศรษฐกิจที่มีมูลค่าสูงเป็นที่ต้องการของตลาดขอให้ส่งเสริมให้มีการปลูกมากขึ้น เพื่อส่งออกไปยังต่างประเทศ นอกจากนี้ อ.สุไหงโกลก จ.นราธิวาส เป็นเมืองชายแดนที่มีการค้าขายสินค้าทั้งด้านอุปโภค บริโภค รวมทั้งสินค้าเกษตรกับประเทศมาเลเซีย จึงควรเร่งผลักดันและส่งเสริมให้เกษตรกรสมัครเข้าสู่ระบบการผลิตทางการเกษตรที่ได้มาตรฐาน GAP ให้มากขึ้น ซึ่งเป็นการปฏิบัติทางการเกษตรที่ดีเพื่อให้ได้ผลผลิตที่มีคุณภาพและปลอดภัยตามมาตรฐานที่กำหนดตั้งแต่กระบวนการผลิตในไร่นาไปจนถึงมือผู้บริโภคเพื่อรองรับความต้องการของประเทศคู่ค้าในอนาคต
โอกาสนี้ การลงพื้นที่ตรวจราชการของผู้บริหารกระทรวงเกษตรและสหกรณ์ในครั้งนี้ ยังมีหัวหน้าส่วนราชการในพื้นที่ให้การต้อนรับ อาทิ นายรุ่งเรือง ธิมาบุตร นายอำเภอสุไหง โก-ลก นายวัลลภ วุฒาพานิชย์ นายด่านศุลกากร สุไหง โก-ลก นายอมรศักดิ์ จู้ทิ่น หัวหน้าด่านตรวจพืช สุไหง โก-ลก นายธีร์ธวัช ศรีเพ็ชรสัย หัวหน้าด่านควบคุมโรคติดต่อระหว่างประเทศ สุไหง- โก-ลก เป็นต้น

ที่มา : https://www.thaigov.go.th/news/contents/details/42880