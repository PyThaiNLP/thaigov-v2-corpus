รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม มอบรางวัลจับยาเสพติด 13 หน่วยงาน 3.2 ล้านไปแบ่งสายลับ ชวนชาวบ้านร่วมแจ้งเบาะแส 1386 ยันได้เงินจริง หวังทุกคนร่วมด้วยช่วยกันให้ลูกหลานปลอดภัย


วันเสาร์ที่ 20 สิงหาคม 2565
พิมพ์
รัฐมนตรีว่าการกระทรวงยุติธรรม มอบรางวัลจับยาเสพติด 13 หน่วยงาน 3.2 ล้านไปแบ่งสายลับ ชวนชาวบ้านร่วมแจ้งเบาะแส 1386 ยันได้เงินจริง หวังทุกคนร่วมด้วยช่วยกันให้ลูกหลานปลอดภัย
รัฐมนตรีว่าการกระทรวงยุติธรรม มอบรางวัลจับยาเสพติด 13 หน่วยงาน 3.2 ล้านไปแบ่งสายลับ ชวนชาวบ้านร่วมแจ้งเบาะแส 1386 ยันได้เงินจริง หวังทุกคนร่วมด้วยช่วยกันให้ลูกหลานปลอดภัย
นายสมศักดิ์ เทพสุทิน รัฐมนตรีว่าการกระทรวงยุติธรรม กล่าวว่า รัฐบาลได้ให้ความสำคัญในการแก้ไขปัญหายาเสพติดเพื่อไม่ให้ลูกหลานของเราเข้าไปยุ่งเกี่ยวและทำให้หมดไปจากสังคม เป้าหมายหลักของเรา คือ การยึดทรัพย์ขยายผลจับกุมทั้งเครือข่าย โดยเมื่อวันที่ 19 ส.ค. 2565 ที่จ.ชลบุรี ได้มีพิธีการจ่ายเงินสินบนค่าตอบแทนผู้แจ้งความนำจับผู้ค้ายาเสพติด โดยขณะนี้มี 64 หน่วยงานที่ได้รับรางวัล รวมเป็นเงิน 11,833,935 บาท และได้มีหน่วยงานที่เข้ารับเงินสินบนแล้ว 13 หน่วยงาน เป็นเงิน 3,244,904 บาท ซึ่งการจ่ายเงินในครั้งนี้จะมีส่วนของประชาชนที่แจ้งเบาะแสด้วย โดยหน่วยงานที่รับมอบจะนำไปแบ่งให้เอง เนื่องจากต้องรักษาความลับให้กับผู้แจ้งเบาะแส
นายสมศักดิ์ กล่าวอีกว่า นอกจากนี้เรายังได้นำทรัพย์สินของผู้ค้ายาเสพติดที่จับกุมและยึดได้มาประมูล ซึ่งในปี 2565 ทาง ป.ป.ส. ได้จัดการขายทอดตลาด 61 ครั้ง 6,339 รายการ มูลค่าการขาย 353 ล้านบาท ส่วนการขายทอดตลาดล่าสุดที่ จ.ชลบุรี มีทรัพย์สิน109 รายการ มูลค่าประมาณ 3 ล้านบาท อาทิ รถยนต์ 2 คัน ทองรูปพรรณ 107 รายการ มูลค่าประมาณ 2.8 ล้านบาท ซึ่งเงินที่ได้มาจะใช้สนับสนุนการปฏิบัติงานเจ้าหน้าที่และเป็นเงินรางวัลต่อผู้แจ้งเบาะแสต่อไป
"ผมขอเชิญชวนประชาชนแจ้งเบาะแสผู้ค้ายาเสพติด โทรสายด่วน 1386 ท่านจะได้ส่วนแบ่งจากการยึดทรัพย์ 5% ซึ่งเราทำให้เห็นแล้วว่าเราจ่ายจริง และยังเก็บข้อมูลเป็นความลับเพื่อความปลอดภัยของผู้แจ้งเบาะแสอีกด้วย โดยนอกจากท่านจะได้รางวัลแล้ว ยังเป็นการช่วยให้ลูกหลานและสังคมของเรามีความปลอดภัยจากยาเสพติดมากยิ่งขึ้น" นายสมศักดิ์ กล่าว

ที่มา : https://www.thaigov.go.th/news/contents/details/58246