รัฐบาลไทย-ข่าวทำเนียบรัฐบาล-รองนายกรัฐมนตรี พร้อมด้วยปลัดกระทรวงมหาดไทย และคณะ ลงพื้นที่ตรวจติดตามความพร้อมแผนเปิดประเทศไทยสำหรับนักท่องเที่ยวโดยไม่มีการกักตัว (Phuket Sandbox)


วันพฤหัสบดีที่ 24 มิถุนายน 2564
พิมพ์
รองนายกรัฐมนตรี พร้อมด้วยปลัดกระทรวงมหาดไทย และคณะ ลงพื้นที่ตรวจติดตามความพร้อมแผนเปิดประเทศไทยสำหรับนักท่องเที่ยวโดยไม่มีการกักตัว (Phuket Sandbox)
รองนายกรัฐมนตรี พร้อมด้วยปลัดกระทรวงมหาดไทย และคณะ ลงพื้นที่ตรวจติดตามความพร้อมแผนเปิดประเทศไทยสำหรับนักท่องเที่ยวโดยไม่มีการกักตัว (Phuket Sandbox)
วันนี้ (24 มิ.ย.64) เวลา 16.20 น. นายสุพัฒนพงษ์ พันธ์มีเชาว์ รองนายกรัฐมนตรี พร้อมด้วย นายฉัตรชัย พรหมเลิศ ปลัดกระทรวงมหาดไทย ศาสตราจารย์พิเศษ ดร. ทศพร ศิริสัมพันธ์ เลขาธิการคณะกรรมการพัฒนาการเศรษฐกิจและสังคมแห่งชาติ ประธานกรรมการการท่องเที่ยวแห่งประเทศไทย นายยุทธศักดิ์ สุภสร ผู้ว่าการการท่องเที่ยวแห่งประเทศไทย ลงพื้นที่ตรวจเยี่ยมความพร้อมพื้นที่คัดกรองนักท่องเที่ยวเพื่อเตรียมความพร้อมแผนเปิดประเทศไทยสำหรับนักท่องเที่ยวโดยไม่มีการกักตัว (Phuket Sandbox) โดยมี นายณรงค์ วุ่นซิ้ว ผู้ว่าราชการจังหวัดภูเก็ต พร้อมด้วยรองผู้ว่าราชการจังหวัด หัวหน้าส่วนราชการในสังกัดกระทรวงมหาดไทยในจังหวัดภูเก็ต นายอำเภอ ผู้อำนวยการท่าอากาศยานนานาชาติภูเก็ต และหน่วยงานที่เกี่ยวข้อง ร่วมให้การต้อนรับ
สืบเนื่องจากที่ประชุมศูนย์บริหารสถานการณ์เศรษฐกิจจากผลกระทบการระบาดของโรคติดเชื้อไวรัสโคโรนา 2019 (ศบค.) ครั้งที่ 2/2564 โดยมี พลเอก ประยุทธ์ จันทร์โอชา นายกรัฐมนตรี เป็นประธานได้เห็นชอบในหลักการแนวทางการเปิดรับนักท่องเที่ยวต่างชาติที่ได้รับการฉีดวัคซีนแล้วจากประเทศที่มีความเสี่ยงต่ำและปานกลางของจังหวัดภูเก็ต (Phuket Sandbox) ที่จะมีกำหนดดำเนินการในวันที่ 1 กรกฎาคม 2564
โอกาสนี้ รองนายกรัฐมนตรีพร้อมด้วยปลัดกระทรวงมหาดไทย เลขาธิการสภาพัฒนาการเศรษฐกิจและสังคมแห่งชาติ และคณะ ลงพื้นที่ตรวจเยี่ยมการเตรียมความพร้อมของหน่วยงานที่เกี่ยวข้องพร้อมให้กำลังใจเจ้าหน้าที่ที่เกี่ยวข้องทุกฝ่าย พร้อมตรวจเยี่ยมสถานที่บริการฉีดวัคซีนประชาชน
โดยในเวลา 17:40 น. ที่ศูนย์ปฏิบัติการสั่งการและควบคุมงานอาชญากรรม สถานีตำรวจภูธรท่าฉัตรไชย อ.ถลาง จ.ภูเก็ต รองนายกรัฐมนตรี พร้อมด้วยปลัดกระทรวงมหาดไทย และคณะ ตรวจเยี่ยมการเตรียมความพร้อมและการปฏิบัติงานด่านตรวจทางบก ณ ด่านท่าฉัตรไชย อ.ถลาง จ.ภูเก็ต
นายณรงค์ วุ่นซิ้ว กล่าวว่า ในขณะนี้จังหวัดภูเก็ต มีความพร้อมในด้านการคัดกรองนักท่องเที่ยวเพื่อเตรียมความพร้อมแผนเปิดประเทศไทยสำหรับนักท่องเที่ยวโดยไม่มีการกักตัว (Phuket Sandbox) โดยบูรณาการหน่วยงานด้านความมั่นคง ทั้งฝ่ายปกครอง ทหาร และตำรวจ บริเวณจุดตรวจ/จุดสกัด ทั้งด่านทางบกและท่าอากาศยาน พร้อมทั้งหน่วยงานสังกัดกระทรวงสาธารณสุขในการตรวจคัดกรองโรคบุคคล ซึ่งการขับเคลื่อนการดำเนินงานตามแผนฯ ดังกล่าว เพื่อให้เกิดการฟื้นฟูเศรษฐกิจของประชาชนควบคู่การสกัดการระบาดของโรค ประชาชนต้องปลอดภัย ซึ่งจะเกิดภาพลักษณ์ที่ดีให้กับประเทศไทย
นายเรวัต อารีรอบ นายกองค์การบริหารส่วนจังหวัดภูเก็ต กล่าวว่า ขอขอบคุณรัฐบาลที่ให้การสนับสนุนแผนเปิดประเทศไทยสำหรับนักท่องเที่ยวโดยไม่มีการกักตัว (Phuket Sandbox) ซึ่งทุกภาคส่วนของจังหวัดภูเก็ต โดยเฉพาะอย่างยิ่งองค์กรปกครองส่วนท้องถิ่น ภาคเอกชน และภาคประชาสังคม ได้ร่วมกับผู้ว่าราชการจังหวัดภูเก็ต ขับเคลื่อนการดำเนินงานตามแผนฯ ดังกล่าว เพื่อฟื้นฟูจังหวัดภูเก็ตอย่างเต็มกำลัง
ทั้งนี้ เมื่อเวลา 14:00 น. นายฉัตรชัย พรหมเลิศ ปลัดกระทรวงมหาดไทย ตรวจติดตามการก่อสร้างอาคารศูนย์ราชการจังหวัดภูเก็ตแห่งใหม่ ตำบลตลาดเหนือ อำเภอเมืองภูเก็ต จังหวัดภูเก็ต

ที่มา : https://www.thaigov.go.th/news/contents/details/43077