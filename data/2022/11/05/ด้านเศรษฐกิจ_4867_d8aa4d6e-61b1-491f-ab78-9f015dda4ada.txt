รัฐบาลไทย-ข่าวทำเนียบรัฐบาล-ผู้ว่าการรถไฟแห่งประเทศไทย เดินทางลงตรวจเยี่ยมการปฏิบัติหน้าที่ในเส้นทางรถไฟสายใต้


วันจันทร์ที่ 22 สิงหาคม 2565
ผู้ว่าการรถไฟแห่งประเทศไทย เดินทางลงตรวจเยี่ยมการปฏิบัติหน้าที่ในเส้นทางรถไฟสายใต้
พร้อมมอบนโยบายยกระดับการให้บริการ ให้เกิดความสะดวก รวดเร็ว  ปลอดภัย สร้างความมั่นใจสูงสุดแก่ประชาชนผู้ใช้บริการ
เมื่อวันที่ 17-18 สิงหาคม 2565 นายนิรุฒ มณีพันธ์ ผู้ว่าการรถไฟแห่งประเทศไทย (รฟท.) กระทรวงคมนาคม พร้อมด้วยคณะผู้บริหาร ได้เดินทางลงพื้นที่ตรวจเยี่ยมการปฏิบัติงานในพื้นที่เส้นทางรถไฟสายใต้ เพื่อมอบนโยบายในการยกระดับการให้บริการ ให้เกิดความสะดวก รวดเร็ว ปลอดภัย สร้างความมั่นใจแก่ประชาชนผู้ใช้บริการรถไฟในพื้นที่ ตลอดจนได้ลงพบปะเจ้าหน้าที่รถไฟ  ที่โรงรถจักรชุมพร สถานีชุมพร สุราษฎร์ธานี ชุมทางทุ่งสง พัทลุง และชุมทางหาดใหญ่  เพื่อพูดคุย เปิดรับฟังความเห็น  เป็นการสร้างขวัญและกำลังใจแก่ผู้ปฏิบัติงาน
นายนิรุฒ มณีพันธุ์ ผู้ว่าการรถไฟแห่งประเทศไทย เปิดเผยว่า การลงพื้นที่ครั้งนี้ได้มีการเปิดรับฟังความคิดเห็นจากผู้ปฏิบัติงานในพื้นที่ เพื่อนำมาปรับปรุงแก้ไขการให้บริการในด้านต่าง ๆ ให้ดียิ่งขึ้น เพราะรถไฟสายใต้ ถือเป็นเส้นเลือดใหญ่ในการเดินทางที่สำคัญ และในแต่ละวันมีพี่น้องประชาชนภาคใต้ใช้บริการเป็นจำนวนมาก  โดยได้สั่งการให้เร่งแก้ปัญหาความล่าช้าขบวนรถสายใต้ ที่ได้รับผลกระทบจากการก่อสร้างโครงการรถไฟทางคู่ พร้อมกับกำชับขอให้การก่อสร้างในช่วงต่างๆ ต้องทำให้สำเร็จตามแผน และหากติดขัดด้านใดขอให้รายงานเข้ามาโดยด่วนเพื่อเร่งแก้ไขอย่างทันท่วงที
นอกจากนี้ ได้มอบนโยบายเกี่ยวกับแผนการพัฒนาบริหารจัดการที่ดินของ รฟท. การให้บริการเดินรถขนส่งสินค้า เชื่อมโยงโครงข่ายการขนส่งทางรางระหว่างประเทศ ซึ่งเพิ่งมีการร่วมมือกับการรถไฟมาเลเซีย ทดลองเดินขบวนรถสินค้า คอนเทนเนอร์ ระหว่างประเทศไทย-มาเลเซีย-สปป.ลาวไปเมื่อสัปดาห์ที่แล้ว ตลอดจนการส่งเสริมพัฒนาการท่องเที่ยวทางรถไฟ เพื่อให้นักท่องเที่ยวเดินทางมามากขึ้น ซึ่งจะช่วยกระตุ้นให้เกิดการกระจายรายได้แก่ประชาชนในพื้นที่
ขณะเดียวกัน รฟท. ยังได้เพิ่มแนวทางการดูแลความปลอดภัยในการเดินรถและการให้บริการแก่ผู้โดยสารในเส้นทางสายใต้ โดยได้มีการประชุมร่วมกับเจ้าหน้าที่ท้องถิ่น และ พ.ต.ท.วิษณุ ชนะอักษร ผบ.ฉก.ตชด.43 เพื่อกำหนดมาตรการแนวทางการป้องกันความปลอดภัย ให้แก่ผู้ปฏิบัติงาน อาสาสมัคร ในพื้นที่จังหวัดชายแดนภาคใต้เป็นการเฉพาะ  โดยเฉพาะการให้ความสำคัญต่อการใช้กิจกรรมมวลชนสัมพันธ์ เพื่อสร้างการมีส่วนร่วมจากชุมชนในพื้นที่ เข้ามาช่วยพัฒนาบริการเดินรถในพื้นที่จังหวัดชายแดนภาคใต้ ให้มีความสะดวก รวดเร็วและปลอดภัย
ท้ายนี้ นายนิรุฒยังได้ขอบคุณ และมอบกำลังใจแก่เจ้าหน้าที่ในพื้นที่จังหวัดชายแดนภาคใต้ ที่ได้ปฏิบัติงานด้วยความเสียสละ อดทน ในการให้บริการแก่ประชาชน ควบคู่กับการดูแลรักษาความสงบเรียบร้อย พร้อมทั้งขอความร่วมมือให้พนักงานรถไฟทุกคน ปฏิบัติหน้าที่ด้วยความเข้มแข็ง  ดูแลมาตรฐานความปลอดภัยของผู้โดยสาร ทั้งในเขตสถานีและ 2 ข้างทางรถไฟ เพื่อสร้างความเชื่อมั่นในการให้บริการที่ดี สะดวก รวดเร็ว ปลอดภัยแก่ผู้โดยสารสูงสุดต่อไป

ที่มา : https://www.thaigov.go.th/news/contents/details/58263