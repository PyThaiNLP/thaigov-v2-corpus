รัฐบาลไทย-ข่าวทำเนียบรัฐบาล-ดีอีเอส เตือนอย่าหลงเชื่อข่าวปลอมโควิด-มะเร็ง


วันเสาร์ที่ 30 กรกฎาคม 2565
ดีอีเอส เตือนอย่าหลงเชื่อข่าวปลอมโควิด-มะเร็ง
ดีอีเอส เตือนอย่าหลงเชื่อข่าวปลอมโควิด-มะเร็ง
ดีอีเอส เปิดผลมอนิเตอร์สถานการณ์ข่าวปลอมรอบสัปดาห์ พบเฟคนิวส์หมวดข่าวสุขภาพเล่นประเด็นโรคภัยใกล้ตัวทั้งโควิด-มะเร็งหลอกให้คนตื่นตระหนก
นางสาวนพวรรณ หัวใจมั่น โฆษกกระทรวงดิจิทัลเพื่อเศรษฐกิจและสังคมฝ่ายการเมือง (ดีอีเอส) กล่าวว่า สรุปผลการมอนิเตอร์ และรับแจ้งข่าวปลอมระหว่างวันที่ 22-28 ก.ค. 65 โดยศูนย์ต่อต้านข่าวปลอม ภาพรวมมีข้อความเข้ามา 11,867,709 ข้อความ คัดกรองพบข้อความที่ต้องดำเนินการตรวจสอบ (Verify) จำนวน 339 ข้อความ รวมเรื่องที่ต้องดำเนินการตรวจสอบ 186 เรื่อง โดยเป็นข่าวเกี่ยวกับโควิด 22 เรื่อง อย่างไรก็ตาม มีข้อสังเกตว่าแม้จะจำนวนไม่มาก แต่เรียกความสนใจอย่างมากได้จากผู้รับข่าวสารผ่านโซเชียล จนติดอันดับข่าวที่มีคนสนใจสูงสุดประจำสัปดาห์
โดยรอบสัปดาห์ล่าสุด มีข่าวปลอมที่ได้รับความสนใจสูงสุด 10 อันดับแรก ดังนี้ อันดับ 1 อวัยวะเพศชายสั้นลงหลังหายจากการติดเชื้อโควิด 19 อันดับ 2 รัฐบาลให้สิทธิพิเศษศาสนาอิสลามมากกว่าศาสนาพุทธ อันดับ 3 กรุงไทยส่ง SMS ให้ประชาชน สามารถยื่นกู้ได้ จำนวน 188,000 บาท ผ่านลิงก์ อันดับ 4 อาการโคลงเคลงเสียการทรงตัว มีเสียงในหู น้ำในหูไม่เท่ากัน เป็นอาการของการขาดวิตามินบี อันดับ 5 ตื่นมาปัสสาวะตอนกลางคืนแล้วไม่ดื่มน้ำทดแทน ทำให้เกิดภาวะการอุดตันของหัวใจ และสมอง
อันดับ 6 สูตรน้ำชีวจิตหรือน้ำอาร์ซี ช่วยต้านและรักษามะเร็งได้ อันดับ 7 เรื่อง เพจ Facebook และ Line เชิญชวนเปิดพอร์ตลงทุน โดยมีเอกสารสำนักงาน ก.ล.ต. รองรับ อันดับ 8 ใช้กระดาษทิชชูซับน้ำมันจากของทอด เป็นอันตรายต่อร่างกายและเป็นสารก่อมะเร็ง อันดับ 9 มังคุดนึ่งรักษาโรคมะเร็ง และอันดับ 10 กรมอุตุฯ ประกาศ พายุฤดูร้อนถล่มหนักสุดใน 5 ปี
“ประชาชนต้องรู้ทันผู้ไม่หวังดีที่เผยแพร่ข้อมูลเท็จหรือบิดเบือนผ่านโซเชียล โดยเลือกหัวข้อที่ใกล้ตัวและอยู่ในความสนใจของคนส่วนใหญ่ เพื่อดึงดูดความสนใจ ดังนั้นเมื่อได้รับข่าวสารข้อมูลผ่านโซเชียล ขอให้ตรวจสอบให้รอบด้าน เลือกเชื่อ เลือกแชร์ และสามารถติดตามและแจ้งเบาะแสข่าวปลอม ได้ผ่านช่องทางต่างๆ ของศูนย์ต่อต้านข่าวปลอม ดังนี้ ไลน์ @antifakenewscenter  เว็บไซต์ https://www.antifakenewscenter.com/ ทวิตเตอร์https://twitter.com/AFNCThailand และช่องทางโทรศัพท์โทรสายด่วน GCC 1111 ต่อ 87” นางสาวนพวรรณกล่าว
****************

ที่มา : https://www.thaigov.go.th/news/contents/details/57429