รัฐบาลไทย-ข่าวทำเนียบรัฐบาล-รมว.พม. ลงพื้นที่ จ.พิษณุโลก เปิดศูนย์ช่วยเหลือสังคมตำบลเพิ่ม เร่งช่วยแก้ปัญหาความยากจนแบบพุ่งเป้า โดยไม่ทิ้งใครไว้ข้างหลัง


วันจันทร์ที่ 28 กุมภาพันธ์ 2565
รมว.พม. ลงพื้นที่ จ.พิษณุโลก เปิดศูนย์ช่วยเหลือสังคมตำบลเพิ่ม เร่งช่วยแก้ปัญหาความยากจนแบบพุ่งเป้า โดยไม่ทิ้งใครไว้ข้างหลัง
รมว.พม. ลงพื้นที่ จ.พิษณุโลก เปิดศูนย์ช่วยเหลือสังคมตำบลเพิ่ม เร่งช่วยแก้ปัญหาความยากจนแบบพุ่งเป้า โดยไม่ทิ้งใครไว้ข้างหลัง
วันที่ 25 ก.พ. 65 เวลา 17.00 น. นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) ลงพื้นที่จังหวัดพิษณุโลก ณ วัดบ้านหนองกะท้าว ตำบลหนองกะท้าว อำเภอนครไทย เพื่อเป็นประธานเปิดศูนย์ช่วยเหลือสังคมตำบลหนองกะท้าว พร้อมทั้งมอบใบประกาศเกียรติคุณยกย่อง อพม. อำเภอนครไทย จำนวน 10 ราย  และมอบใบประกาศเกียรติคุณวิทยากรอาสาสมัครวิทยาลัยการอาชีพนครไทย จำนวน 21 ราย อีกทั้งมอบถุงยังชีพแก่ผู้ประสบปัญหาทางสังคมกรณีฉุกเฉิน จำนวน 100  ถุง
นายจุติ กล่าวว่า ศูนย์ช่วยเหลือสังคมตำบลหนองกะท้าว เป็นเสมือนหนึ่งในตัวแทนของรัฐบาลและกระทรวง พม. ที่จะได้ดูแลพี่น้องประชาชนในพื้นที่แห่งนี้ และเชื่อมั่นว่าศูนย์นี้จะทำงานได้ดีมาก ซึ่งนโยบายของรัฐบาล นำโดย พลเอก ประยุทธ์ จันทร์โอชา นายกรัฐมนตรี ได้มีคำมั่นสัญญาว่า "เราจะไม่ทิ้งใครไว้ข้างหลัง" ถึงแม้ว่าจะไม่สามารถมาดูแลพี่น้องประชาชนตลอด 24 ชั่วโมงได้  นายกรัฐมนตรีจึงจะตั้งศูนย์นี้ในทุกตำบลทั่วประเทศ โดยนายอำเภอได้รับมอบหมายให้มาจัดการกับปัญหาภายในอำเภอให้จบเบ็ดเสร็จภายในที่แห่งเดียว โดยไม่ต้องส่งเรื่องเข้ามาในกรุงเทพฯ ถ้าอำนาจเหนือกว่าอำเภอ จะเป็นหน้าที่ของผู้ว่าราชการจังหวัดที่ต้องจัดการปัญหาให้จบเบ็ดเสร็จในจังหวัด เนื่องจากนายกรัฐมนตรีไม่ต้องการให้ประชาชนรอนาน ถ้าเป็นเรื่องที่ยาก คือ เรื่องที่ผิดกฎหมาย จำเป็นต้องแก้ไขโดยนโยบายของรัฐบาลเท่านั้น
สำหรับศูนย์นี้บูรณาการการทำงานร่วมกันทุกกระทรวง ไม่มีข้อยกเว้น ไม่ว่าจะเจ็บไข้ได้ป่วย  ลูกหลานเรียนหนังสือ การฝึกทักษะแรงงาน ความยากลำบากจากภัยพิบัติ การซ่อมสร้างบ้านผู้สูงอายุ คนพิการ เป็นต้น ท่านสามารถแจ้งเข้ามาได้ ฉะนั้น ศูนย์นี้จะเป็นศูนย์ที่ช่วยแก้ไขปัญหาความทุกข์ยากของพี่น้องประชาชนในตำบลอย่างรวดเร็ว ขณะนี้ ในพื้นที่มีอาสาสมัครที่ดูแลคนในตำบล 1 คนต่อ 100 หลังคาเรือน ซึ่งเชื่อว่าดูแลไม่ทั่วถึง จึงอยากขอให้เพิ่มอาสาสมัครเป็น 1 คนต่อ 20 หลังคาเรือน  และขอให้ อสม. และ อพม. ทำงานร่วมกัน เป็นอันหนึ่งอันเดียวกัน จะทำให้ประสิทธิภาพในการดูแลพี่น้องประชาชนดีขึ้นมาก
นายจุติ กล่าวเพิ่มเติมว่า นอกจากนี้ การแก้ไขปัญหาความยากจนแบบพุ่งเป้าที่รัฐบาลต้องการทำนั้น ไม่สามารถแก้ไขได้ในชั่วข้ามคืน ต้องใช้เวลา ซึ่งในวันนี้ รัฐบาลพบวิธีแก้ไขใหม่ ไม่ใช่มีเพียงแค่ 1 นโยบาย แล้วนำมาใช้แก้ไขปัญหาประชาชนทั้งประเทศ ฉะนั้น จึงจัดตั้งศูนย์นี้ขึ้นมา เพราะปัญหาของแต่ละหมู่บ้าน แต่ละตำบลไม่เหมือนกัน ดังนั้น จึงต้องแก้ปัญหาตามสภาพความเป็นจริงของประชาชนในแต่ละพื้นที่

ที่มา : https://www.thaigov.go.th/news/contents/details/52011