รัฐบาลไทย-ข่าวทำเนียบรัฐบาล-ครม. อนุมัติร่างกฎหมายยกเว้นภาษีเงินได้ "บุคคลธรรมดา - นิติบุคคล" ที่ได้รับเงินเยียวยาจาก 12 โครงการช่วยเหลือของรัฐ


วันพุธที่ 26 มกราคม 2565
ครม. อนุมัติร่างกฎหมายยกเว้นภาษีเงินได้ "บุคคลธรรมดา - นิติบุคคล" ที่ได้รับเงินเยียวยาจาก 12 โครงการช่วยเหลือของรัฐ
.....
ที่ประชุม ครม. (24 ม.ค. 65) มีมติอนุมัติร่างกฎหมายการยกเว้นภาษีเงินได้สำหรับเงินเยียวยา เงินช่วยเหลือ เงินสนับสนุน เงินอุดหนุน และประโยชน์อื่นใดที่ได้รับจากโครงการภาครัฐอันเนื่องมาจากการบรรเทา ผลกระทบจากการแพร่ระบาดของโรคโควิด-19 รวม 2 ฉบับ ได้แก่
.
ร่าง พ.ร.ฎ. ออกตามความใน ป. รัษฎากร ว่าด้วยการยกเว้นรัษฎากร (ฉบับที่ ...) พ.ศ. ... ให้ยกเว้นภาษีเงินได้นิติบุคคลให้แก่บริษัทหรือห้างหุ้นส่วน นิติบุคคล สำหรับเงินได้ที่ได้รับจากโครงการของภาครัฐ
.
ร่างกฎกระทรวง ฉบับที่ ... (พ.ศ. ...) ออกตามความใน ป. รัษฎากร ว่าด้วยการยกเว้นรัษฎากร ให้เงินได้ที่ผู้มีเงินได้ได้รับเป็นเงินเยียวยา เงินช่วยเหลือ เงินสนับสนุน เงินอุดหนุน หรือประโยชน์อื่นใดที่ได้รับจากโครงการของภาครัฐเป็นเงินได้พึงประเมินที่ได้รับยกเว้นไม่ต้องรวมคำนวณ ภาษีเงินได้บุคคลธรรมดา
.
เพื่อเป็นการลดภาระภาษี และช่วยเหลือประชาชน รวมทั้งผู้ประกอบการที่ได้รับผลกระทบจากการแพร่ระบาดของโรคโควิด-19 และยังช่วยกระตุ้นการบริโภคภายในประเทศ
.
นอกจากนี้ กฎหมายดังกล่าวจะก่อให้เกิดความชัดเจนแก่ประชาชนและผู้ประกอบการที่ได้รับเงินเยียวยาจาก 12 โครงการรัฐในช่วงปี 2564 ที่ผ่านมา ดังนี้
.
1.โครงการกำลังใจ
2.โครงการเราเที่ยวด้วยกัน
3.โครงการคนละครึ่ง
4.โครงการเราชนะ
5.โครงการเพิ่มกำลังซื้อให้แก่ผู้มีบัตรสวัสดิการแห่งรัฐ ระยะที่ 3
6.โครงการเพิ่มกำลังซื้อให้แก่ผู้ที่ต้องการความช่วยเหลือเป็นพิเศษ
7.โครงการยิ่งใช้ยิ่งได้
8.โครงการ ม33 เรารักกัน
9.โครงการทัวร์เที่ยวไทย
10.โครงการเยียวยานายจ้าง และผู้ประกันตนตามมาตรา 33 ในกิจการที่ได้รับผลกระทบจากมาตรการของรัฐในพื้นที่ควบคุมสูงสุดและเข้มงวด
11.โครงการให้ความช่วยเหลือ บรรเทาภาระค่าใช้จ่ายด้านการศึกษาในช่วงการแพร่ระบาดของโรคโควิด-19 ของกระทรวงศึกษาธิการ
12.โครงการส่งเสริมและรักษาระดับการจ้างงานในธุรกิจ SMEs ของกรมการจัดหางาน กระทรวงแรงงาน
#ไทยคู่ฟ้า #ร่วมต้านโควิด19
-------------------

ที่มา : https://www.thaigov.go.th/news/contents/details/50902