รัฐบาลไทย-ข่าวทำเนียบรัฐบาล-"นายกฯ" สั่งผู้ว่าฯ กรมทางหลวง และอปท. เร่งเคลียร์เส้นทางจราจร อำนวยความสะดวกการสัญจรลงใต้ หลังน้ำท่วมสูง ตัดขาดการจราจรถนนเอเชีย 41 แยกปฐมพร จ. ชุมพร


วันอาทิตย์ที่ 14 พฤศจิกายน 2564
พิมพ์
"นายกฯ" สั่งผู้ว่าฯ กรมทางหลวง และอปท.  เร่งเคลียร์เส้นทางจราจร อำนวยความสะดวกการสัญจรลงใต้  หลังน้ำท่วมสูง  ตัดขาดการจราจรถนนเอเชีย 41  แยกปฐมพร จ. ชุมพร
​โฆษกรัฐบาลเผย "นายกฯ" สั่งผู้ว่าฯ กรมทางหลวง และอปท.  เร่งเคลียร์เส้นทางจราจร อำนวยความสะดวกการสัญจรลงใต้  หลังน้ำท่วมสูง  ตัดขาดการจราจรถนนเอเชีย 41  แยกปฐมพร จ. ชุมพร
นายธนกร วังบุญคงชนะ โฆษกประจำสำนักนายกรัฐมนตรี  เผยพล.อ.ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม  รับทราบสถานการณ์น้ำเพิ่มสูง ถนนถูกตัดขาด ทำให้มีการประกาศปิดเส้นทางถนนทางหลวงหมายเลข 41 (ถนนเอเชีย 41) ตั้งแต่สี่แยกปฐมพร จนถึงอำเภอหลังสวน   ไม่สามารถสัญจรได้  รวมทั้งมีการสั่งปิดขบวนรถไฟที่ใช้เส้นทางดังกล่าว ประชาชนที่ต้องใช้เส้นทางผ่านเพื่อขึ้น-ลงใต้ได้รับความเดือดร้อน  จึงได้สั่งการให้ผู้ว่าราชการจังหวัดชุมพร กรมทางหลวง  กรมทางหลวงชนบท การรถไฟแห่งประเทศไทย (รฟท.) และหน่วยงานในพื้นที่ อปท . เร่งช่วยเหลืออำนวยความสะดวกพี่น้องประชาชน ที่ต้องใช้เส้นทางสัญจรลงภาคใต้ หลังจากที่มีฝนตกหนักในจ. ชุมพร  ต่อเนื่องหลายวัน ทำให้พื้นที่ 3 อำเภอ ได้แก่ อ.สวี อ.ทุ่งตะโก และ อ.หลังสวน รวมทั้งพื้นที่ อ.เมือง บางส่วน เกิดน้ำท่วม และดินโคลนถล่ม  จนทำให้การจราจรไม่สามารถผ่านได้
นายธนกรฯ เผย นายกรัฐมนตรีเป็นห่วงประชาชนที่ต้องใช้เส้นทางดังกล่าว กำชับจังหวัดและพี้นที่ให้ติดตามแจ้งข่าวประชาสัมพันธ์ ตั้งป้ายเตือน ป้ายแนะนำเส้นทางเลี่ยงบริเวณสายทางที่ได้รับผลกระทบจากอุทกภัย จัดเจ้าหน้าที่และเครื่องมือกระจายกำลังลงไปสนับสนุนช่วยเหลือบรรเทาความเดือดร้อนของประชาชนที่ได้รับผลกระทบจากสถานการณ์น้ำท่วม จนกว่าสถานการณ์จะคลี่คลาย รวมทั้งเร่งสำรวจความเสียหายเพื่อซ่อมแซมเส้นทางให้สามารถกลับมาใช้สัญจรหลังกลับสู่ภาวะปกติด้วย
..........................

ที่มา : https://www.thaigov.go.th/news/contents/details/48187