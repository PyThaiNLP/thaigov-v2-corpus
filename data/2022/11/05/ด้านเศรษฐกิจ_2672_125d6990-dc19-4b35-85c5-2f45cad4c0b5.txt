รัฐบาลไทย-ข่าวทำเนียบรัฐบาล-ประเทศไทยคว้ารางวัล Country Award 2021 ประเภท Best Liability Management จาก The Asset


วันอังคารที่ 25 มกราคม 2565
พิมพ์
ประเทศไทยคว้ารางวัล Country Award 2021 ประเภท Best Liability Management จาก The Asset
ประเทศไทยได้รับรางวัล Best Liability Management ของสำนักข่าว The Asset ในการจัดอันดับรางวัล Triple A Country Award 2021 จากการดำเนินธุรกรรมแลกเปลี่ยนพันธบัตร (Bond Switching) ในปีงบประมาณ พ.ศ. 2564 ที่ผ่านมา
นางแพตริเซีย  มงคลวนิช ผู้อำนวยการสำนักงานบริหารหนี้สาธารณะ เปิดเผยว่า ประเทศไทยได้รับรางวัล Best Liability Management ของสำนักข่าว The Asset ในการจัดอันดับรางวัล Triple A Country Award 2021 จากการดำเนินธุรกรรมแลกเปลี่ยนพันธบัตร (Bond Switching) ในปีงบประมาณ พ.ศ. 2564 ที่ผ่านมา
การดำเนินธุรกรรม Bond Switching เป็นเครื่องมือหนึ่งในการบริหารหนี้สาธารณะที่มีประสิทธิภาพ โดยมีวัตถุประสงค์เพื่อลดการกระจุกตัวของหนี้ที่ใกล้ครบกำหนด ลดความเสี่ยงในการปรับโครงสร้างหนี้รัฐบาล พร้อมทั้งเพิ่มสภาพคล่องให้กับพันธบัตรรัฐบาลในตลาดรอง ซึ่งสำนักงานบริหารหนี้สาธารณะ (สบน.) ได้มีการดำเนินธุรกรรมดังกล่าวเป็นประจำทุกปี
โดยในปีงบประมาณ พ.ศ. 2564 สบน. ได้มีการดำเนินธุรกรรม Bond Switching ภายใต้รูปแบบ Multiple-to-Multiple ผ่านผู้จัดจำหน่ายและจัดการการแลกเปลี่ยนพันธบัตร (Arranger) โดยสามารถดำเนินธุรกรรมดังกล่าวได้เป็นวงเงินรวม 129,000 ล้านบาท ซึ่งถือได้ว่าประเทศไทยประสบความสำเร็จในการบริหารหนี้ในวงเงินที่ใหญ่ที่สุดเท่าที่ประเทศไทยเคยมีมา
ทั้งนี้ ผลลัพธ์จากการดำเนินธุรกรรม Bond Switching ในครั้งนี้สามารถจำแนกได้ ดังนี้
1. ด้านการบริหารหนี้ของรัฐบาล: การดำเนินธุรกรรม Bond Switching ช่วยลดความเสี่ยงในการปรับโครงสร้างหนี้ของรัฐบาล โดยสามารถลดยอดคงค้างของหนี้ที่กระจุกตัวและจะครบกำหนดภายในช่วงเวลา 1 - 3 ปีข้างหน้า ได้ถึง 129,000 ล้านบาท พร้อมกับกระจายหนี้ที่ครบกำหนดไปยังพันธบัตรระยะกลางจนถึงระยะยาวเป็นหลัก และทำให้อายุเฉลี่ยของหนี้ดังกล่าว จาก 1 ปี 10 เดือน เป็น 16 ปี
2. ด้านการขยายฐานนักลงทุน: การดำเนินธุรกรรม Bond Switching ในครั้งนี้ มีนักลงทุนหลายกลุ่มเข้าร่วมดำเนินธุรกรรม ได้แก่ กลุ่มธนาคารพาณิชย์ กลุ่มบริษัทประกันชีวิต กองทุนต่างๆ ของภาครัฐและภาคเอกชน รวมถึงนักลงทุนต่างประเทศ
3. ด้านการเพิ่มสภาพคล่อง: การดำเนินธุรกรรม Bond Switching ได้ก่อให้เกิดสภาพคล่องของพันธบัตรที่ใช้ในการสร้างอัตราดอกเบี้ยอ้างอิง (Benchmark Bond) ตั้งแต่รุ่นอายุ 5 – 50 ปี โดยเฉพาะ Benchmark Bond รุ่นอายุ 10 ปี ที่สามารถเพิ่มยอดคงค้างเพื่อสร้างสภาพคล่องได้ถึง 50,000 ล้านบาท ในคราวเดียว
The Asset เป็นสำนักข่าวชั้นนำในวงการสื่อและสิ่งพิมพ์ด้านตลาดการเงินที่มีฐานผู้อ่านและเครือข่ายครอบคลุมผู้ออกตราสารและนักลงทุนที่กว้างขวางในภูมิภาคเอเชีย และการจัดอันดับรางวัลดังกล่าวเป็นผลมาจากการสำรวจความคิดเห็นจากผู้อ่าน สถาบันการเงิน นักลงทุน และหน่วยงานที่เกี่ยวข้องกับตลาดการเงินเพื่อนำมาจัดอันดับและมอบรางวัลให้กับผู้ออก สถาบันการเงิน และธุรกรรมการเงินในตลาดการเงินที่มีความโดดเด่นในแต่ละปี
ในการนี้ สบน. ขอขอบคุณ Arranger ทั้ง 4 ราย ได้แก่ ธนาคารกรุงเทพ จำกัด (มหาชน) ธนาคารกรุงไทย จำกัด (มหาชน) ธนาคารฮ่องกงและเซี่ยงไฮ้แบงกิ้งคอร์ปอเรชั่น จำกัด และธนาคารแสตนดาร์ดชาร์เตอร์ด (ไทย) จำกัด (มหาชน) และผู้ที่มีส่วนเกี่ยวข้องทุกรายที่ได้เข้ามามีส่วนร่วมให้ธุรกรรม Bond Switching ประสบความสำเร็จ และ สบน. คาดหวังเป็นอย่างยิ่งว่าจะได้รับการสนับสนุนจากทุกท่านในวาระต่อไป
สำนักพัฒนาตลาดตราสารหนี้ สำนักงานบริหารหนี้สาธารณะ
โทร 02-271-7999 ต่อ 5810
www.pdmo.go.th

ที่มา : https://www.thaigov.go.th/news/contents/details/50858