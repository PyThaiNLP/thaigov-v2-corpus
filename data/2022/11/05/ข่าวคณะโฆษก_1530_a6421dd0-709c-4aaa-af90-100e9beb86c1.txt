รัฐบาลไทย-ข่าวทำเนียบรัฐบาล-โฆษกรัฐบาลเผย “นายกฯ” เตรียมลงพื้นที่ จ.ชลบุรี หารือแนวทางการพัฒนาการเกษตรของไทยไปสู่การเกษตรแบบ Smart Farming มอบนโยบายการขับเคลื่อนนวัตกรรมและเทคโนโลยีการเกษตร


วันเสาร์ที่ 7 พฤษภาคม 2565
พิมพ์
โฆษกรัฐบาลเผย “นายกฯ” เตรียมลงพื้นที่ จ.ชลบุรี หารือแนวทางการพัฒนาการเกษตรของไทยไปสู่การเกษตรแบบ Smart Farming มอบนโยบายการขับเคลื่อนนวัตกรรมและเทคโนโลยีการเกษตร
โฆษกรัฐบาลเผย “นายกฯ” เตรียมลงพื้นที่ จ.ชลบุรี หารือแนวทางการพัฒนาการเกษตรของไทยไปสู่การเกษตรแบบ Smart Farming มอบนโยบายการขับเคลื่อนนวัตกรรมและเทคโนโลยีการเกษตร พร้อมเยี่ยมชมการดำเนินงานคูโบต้าฟาร์ม 9 พ.ค. นี้
วันที่ 7 พฤษภาคม 2565 นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม และคณะ มีกำหนดการลงพื้นที่จังหวัดชลบุรี ในวันจันทร์ที่ 9 พฤษภาคม 2565 เพื่อประชุมหารือแนวทางการพัฒนาการเกษตรของไทยไปสู่การเกษตรแบบ Smart Farming และเยี่ยมชมการดำเนินงานของคูโบต้าฟาร์ม ตำบลหนองอิรุณ อำเภอบ้านบึง จังหวัดชลบุรี ดังนี้
เวลาประมาณ 09.00 น. ที่ห้องประชุมอาคารเกษตรวิวัฒน์ คูโบต้าฟาร์ม นายกรัฐมนตรีจะรับฟังบรรยายสรุปจากคูโบต้าฟาร์ม และหารือแนวทางการพัฒนาการเกษตรของไทยไปสู่การเกษตรแบบ Smart Farming รับฟังแนวทางการพัฒนาเกษตรสมัยใหม่และชุมชนต้นแบบ Smart Farming ที่ประสบความสำเร็จ โดยผู้แทนวิสาหกิจชุมชนจากจังหวัดศรีสะเกษ และจังหวัดอุดรธานี พร้อมรับฟังโครงการความร่วมมือการพัฒนา Smart Farming เพื่อเพิ่มผลผลิตและแก้ไขปัญหาความยากจนของเกษตรกร โดยที่ปรึกษาสำนักงานกรรมการผู้จัดการใหญ่ บริษัท ปูนซิเมนต์ไทย จำกัด (มหาชน)
โอกาสนี้ นายกรัฐมนตรีจะได้กล่าวมอบนโยบายการขับเคลื่อนนวัตกรรมและเทคโนโลยีการเกษตร การยกระดับคุณภาพชีวิตของเกษตรกรและภาคเกษตรกรรม ภายใต้หลักปรัชญาเศรษฐกิจพอเพียง ก่อนที่จะตรวจเยี่ยมคูโบต้าฟาร์ม 3 โซนหลัก ได้แก่ 1) โซนเกษตรแม่นยำข้าวและพืชหลังนา 2) โซนเกษตรทฤษฎีใหม่ และโคก หนอง นา โมเดล และ 3) โซนเกษตรสมัยใหม่พืชไร่ ทั้งนี้ คูโบต้าฟาร์มเป็นฟาร์มสร้างประสบการณ์เกษตรสมัยใหม่ในภูมิภาคอาเซียน มีเทคโนโลยีและนวัตกรรมเกษตรครบวงจรแบบเป็นรูปธรรม นับเป็นอีกหนึ่งพื้นที่การเรียนรู้ทางการเกษตรยุคใหม่ที่น่าสนใจบนพื้นที่ 220 ไร่ ออกแบบภายใต้แนวคิด “End to End Solutions” คือการทำเกษตรแบบครบวงจรจากต้นน้ำถึงปลายน้ำ มุ่งถ่ายทอดองค์ความรู้การบริหารจัดการนวัตกรรมเกษตร ในรูปแบบของโซนสร้างประสบการณ์ทั้งหมด 10 โซน โดยพัฒนาร่วมกับหน่วยงานพันธมิตรต่าง ๆ ทั้งภาครัฐ เอกชน ตลอดจนสถาบันการศึกษา เพื่อให้ผู้ที่สนใจเข้าใจการทำเกษตรสมัยใหม่ที่ใช้นวัตกรรม และสนับสนุนให้สามารถเข้าถึงเครื่องจักรกลการเกษตรที่เหมาะสม ตรงกับความต้องการ ช่วยลดต้นทุน เพิ่มผลผลิต เพิ่มรายได้ สร้างแรงบันดาลใจ พร้อมทั้งตอบโจทย์ “การพัฒนาที่ยั่งยืน” ด้วย

ที่มา : https://www.thaigov.go.th/news/contents/details/54313