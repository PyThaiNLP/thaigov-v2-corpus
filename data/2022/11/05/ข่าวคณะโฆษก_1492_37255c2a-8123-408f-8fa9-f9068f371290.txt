รัฐบาลไทย-ข่าวทำเนียบรัฐบาล-โฆษกเผย “รัฐบาล” แก้ปัญหาหวยแพง วางระบบเดินหน้าขายสลากฯ 80 บาท ประเดิมงวดแรก 16 มิ.ย เริ่มขายวันแรก 2 มิ.ย. ผ่านแอพฯ “เป๋าตัง/ถุงเงิน” 5 ล้านฉบับ


วันเสาร์ที่ 30 เมษายน 2565
พิมพ์
โฆษกเผย “รัฐบาล” แก้ปัญหาหวยแพง วางระบบเดินหน้าขายสลากฯ 80 บาท ประเดิมงวดแรก 16 มิ.ย เริ่มขายวันแรก 2 มิ.ย. ผ่านแอพฯ “เป๋าตัง/ถุงเงิน” 5 ล้านฉบับ
โฆษกเผย “รัฐบาล” แก้ปัญหาหวยแพง วางระบบเดินหน้าขายสลากฯ 80 บาท ประเดิมงวดแรก 16 มิ.ย เริ่มขายวันแรก 2 มิ.ย. ผ่านแอพฯ “เป๋าตัง/ถุงเงิน” 5 ล้านฉบับ ขณะที่ “นายกฯ” กำชับตำรวจตรวจเข้มปราบปรามสลากฯ เกินราคา
วันนี้ (30 เม.ย.65) นายธนกร วังบุญคงชนะ โฆษกประจำสำนักนายกรัฐมนนตรีเปิดเผยว่า พลเอก ประยุทธ์ จันทร์โอชานายกรัฐมนตรีและรัฐมนตรีว่าการกระทรวงกลาโหมรับทราบความคืบหน้ามาตรการแก้ไขปัญหาจำหน่ายสลากเกินราคา และการดำเนินการจำหน่ายสลากกินแบ่งรัฐบาลผ่านแพลตฟอร์มจำหน่ายสลากกินแบ่งรัฐบาลหรือสลากดิจิทัล(Digital Lottery) ผ่านแอปพลิเคชันของภาครัฐ โดยนายกรัฐมนตรีกำชับให้จัดทำระบบเอื้อประโยชน์อำนวยความสะดวกต่อประชาชน ให้ประชาชนสามารถเข้าถึงการซื้อสลากกินแบ่งรัฐบาลง่ายขึ้น  พร้อมกับเน้นย้ำให้เร่งแก้ไขปัญหาเกิดผลสำเร็จอย่างรูปธรรม นอกจากนี้ นายกรัฐมนตรียังได้กำชับตำรวจ กองสลากและหน่วยงานที่เกี่ยวข้องเดินหน้าปราบปรามบริษัทที่จัดทำหรือให้บริการแพลทฟอร์ม ขาย เสนอขาย สลากกินแบ่งรัฐบาลในระบบแพลทฟอร์มเกินราคา ซึ่งที่ผ่านมาได้เนินการตามกฏหมายอย่างจริงจัง เช่น  บริษัท มังกรฟ้า ล็อตเตอรี่ และกองสลากพลัส ที่ตำรวจได้ทำการตรวจค้น 14 แพลทฟอร์ม พร้อมกัน 33 จุด 12 จังหวัดทั่วประเทศ เป็นการสร้างความเชื่อมั่นให้กับพี่น้องประชาชน
โฆษกประจำสำนักนายกรัฐมนนตรี กล่าวว่า โครงการจำหน่ายสลากผ่านแพลตฟอร์ม จะใช้แอปพลิเคชันของภาครัฐคือ แอปถุงเงินและแอปเป๋าตัง โดยจะเปิดจำหน่ายตั้งแต่วันที่ 2 มิถุนายน 2565 เป็นต้นไป คาดว่าจะมีสลากในระบบจำนวนไม่น้อยกว่า 5,000,000 ฉบับ  ถือเป็นการเพิ่มช่องทางการจำหน่ายสลากกินแบ่งรัฐบาล ซึ่งการจำหน่ายสลากบนแพลตฟอร์ม จะทำให้ผู้ซื้อ สามารถซื้อสลากได้ในราคา 80 บาท และมีสลากให้เลือกซื้อเลขได้มากขึ้น มีช่องทางที่สะดวกและเชื่อถือได้ เนื่องจากเป็นแอปพลิเคชันของภาครัฐที่มีความปลอดภัย  ถือเป็นการใช้เทคโนโลยีในชีวิตประจำวันตามวิถีดิจิทัลยุคใหม่  ลดความเสี่ยงในการสัมผัสจับเงินสดและตัวสลากตามวิถีใหม่ด้วย  โดยประชาชนสามารถเลือกซื้อสลากฯ ผ่านแพลตฟอร์ม ช่วงเวลาตั้งแต่ 06.00 น. - 23.00 น. ทุกวัน จนถึงก่อนเวลา 14.00 น.ของวันออกรางวัล
"ในส่วนของแพลตฟอร์มต่างๆ ท่ีได้จำหน่ายสลากกินแบ่งออนไลน์ ได้จำหน่ายราคาเกิน 80 บาท นายกรัฐมนตรีสั่งการให้ดำเนินการตามกฎหมายให้ถึงที่สุด รวมถึงผู้ที่ได้รับโควต้าจำหน่ายสลากฯ แต่นำสลากมาฝากขายออนไลน์ทำให้ราคาสลากสูงขึ้น ต้องดำเนินการตัดสิทธิ์จำหน่าย เพื่อไม่ให้เป็นตัวอย่างที่ไม่ดีในการกระทำความผิดตามกฎหมาย" นายธนกรฯ กล่าว
_________

ที่มา : https://www.thaigov.go.th/news/contents/details/54091