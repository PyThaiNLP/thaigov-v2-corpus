รัฐบาลไทย-ข่าวทำเนียบรัฐบาล-นายกฯ ชื่นชมเมนูอาหารกลางวันต้นแบบ มีคุณค่า ครบโภชนาการ ขอความร่วมมือช่วยกันส่งเสริม สนับสนุนอาหารประจำท้องถิ่น เพื่อเผยแพร่วัฒนธรรมอาหารพื้นถิ่นควบคู่กับอาหารวัฒนธรรมอื่น ๆ


วันอังคารที่ 26 เมษายน 2565
พิมพ์
นายกฯ ชื่นชมเมนูอาหารกลางวันต้นแบบ มีคุณค่า ครบโภชนาการ ขอความร่วมมือช่วยกันส่งเสริม สนับสนุนอาหารประจำท้องถิ่น เพื่อเผยแพร่วัฒนธรรมอาหารพื้นถิ่นควบคู่กับอาหารวัฒนธรรมอื่น ๆ
นายกฯ ชื่นชมเมนูอาหารกลางวันต้นแบบ มีคุณค่า ครบโภชนาการ ขอความร่วมมือช่วยกันส่งเสริม สนับสนุนอาหารประจำท้องถิ่น เพื่อเผยแพร่วัฒนธรรมอาหารพื้นถิ่นควบคู่กับอาหารวัฒนธรรมอื่น ๆ
นายธนกร วังบุญคงชนะ โฆษกประจำสำนักนายกรัฐมนตรี เผยว่า วันนี้ (26 เมษายน 2565) เวลา 08.30 น. ก่อนการประชุมคณะรัฐมนตรี ที่ตึกสันติไมตรี ทำเนียบรัฐบาล นางอรรชกา สีบุญเรือง ประธานกรรมการสำนักงานส่งเสริมเศรษฐกิจสร้างสรรค์ และคณะผู้บริหาร เข้าพบพลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เพื่อนำเสนอนิทรรศการ “โครงการพัฒนาการเรียนรู้ของเด็กผ่านประสบการณ์อาหารกลางวันโรงเรียน (Lunch and Learn Project)” ของ สำนักงานส่งเสริมเศรษฐกิจสร้างสรรค์ (องค์การมหาชน) หรือ สศส. โดยมีนายสุพัฒนพงษ์ พันธ์มีเชาว์ รองนายกรัฐมนตรี และรัฐมนตรีว่าการกระทรวงพลังงาน นายดิสทัต โหตระกิตย์ เลขาธิการนายกรัฐมนตรี เข้าร่วมด้วย
โอกาสนี้ นายกรัฐมนตรีเยี่ยมชมนิทรรศการต้นแบบอาหารกลางวันและรับทราบความคืบหน้าในโครงการพัฒนาการเรียนรู้ของเด็กผ่านประสบการณ์อาหารกลางวันโรงเรียน (Lunch and Learn Project) ซึ่ง สศส. ได้ดำเนินการร่วมกับเชฟ นักสร้างสรรค์อาหาร ผ่านกระบวนการมีส่วนร่วมของนักออกแบบ ผู้เชี่ยวชาญด้านโภชนาการ นักเรียน และบุคลากรที่เกี่ยวข้องของโรงเรียนในพื้นที่เป้าหมาย 2 จังหวัด คือ จังหวัดขอนแก่น จำนวน 5 โรงเรียน โดยมีนักเรียนเข้าร่วมโครงการ 2,228 คน และจังหวัดเชียงใหม่ จำนวน 4 โรงเรียน มีนักเรียนเข้าร่วมโครงการ 970 คน ในการพัฒนารายการอาหารอย่างสร้างสรรค์ที่สอดคล้องกับโภชนาการสำหรับเด็กช่วงปฐมวัยด้วยวัตถุดิบท้องถิ่น เพื่อศึกษาระบบการจัดการอาหารและสูตรอาหารกลางวัน ภายใต้งบประมาณที่จำกัด โดยคำนึงถึงหลักโภชนาการที่เด็กสมควรได้รับ อีกทั้งเป็นการเสริมสร้างแรงบันดาลใจและกระตุ้นการเรียนรู้วัฒนธรรมอาหารท้องถิ่นและวัฒนธรรมอื่น ๆ ของเด็กผ่านประสบการณ์อาหารกางวัน รวมทั้งส่งเสริมการเรียนรู้แลกเปลี่ยนความเข้าใจทางวัฒนธรรมอาหารพื้นถิ่นและอาหารจากวัฒนธรรมอื่น ๆ ภายใต้งบ 21 บาท/คน/วัน โดยมีเมนูต้นแบบนำเสนอต่อนายกรัฐมนตรีในวันนี้ ประกอบด้วย 1) Kwantip’s fried chicken มันบด โคลสลอว์ฝรั่งกิมจู 2) ข้าวไก่อบซอสเทอริยากิ ไข่ต้มซีอิ๊ว เฉาก๊วยนมสด และ 3) ข้าวกับแกงโฮ๊ะหมู กล้วยน้ำว้า
นายกรัฐมนตรีแสดงความชื่นชมโครงการฯ ดังกล่าว ที่จะมีส่วนช่วยส่งเสริมพัฒนาการเรียนรู้ของเด็กผ่านกิจกรรมอาหารกลางวัน เพื่อเป็นโครงการนำร่องและพัฒนาขยายผลลงสู่สถานศึกษาอื่น ๆ ต่อไป ทั้งนี้ นายกรัฐมนตรีขอให้ช่วยกันส่งเสริม สนับสนุนการใช้วัตถุดิบปรุงอาหารประจำท้องถิ่นหรือประจำภูมิภาค เพื่อเป็นส่วนหนึ่งในการสนับสนุนและเผยแพร่วัฒนธรรมอาหารพื้นถิ่นควบคู่กับอาหารวัฒนธรรมอื่น ๆ พร้อมเป็นกำลังใจให้คณะทำงานและผู้มีส่วนเกี่ยวข้องทุกคน ที่เห็นความสำคัญและได้ร่วมกันผลักดันกิจกรรมเพื่อพัฒนาการเรียนรู้ของเด็กไทยในการสร้างต้นแบบการจัดการอาหารและสูตรอาหารกลางวันโดยคำนึงถึงหลักโภชนาการที่เด็กสมควรได้รับ อีกทั้งยังเป็นการเสริมสร้างแรงบันดาลใจให้เด็ก ๆ อีกทางหนึ่งด้วย
-----------

ที่มา : https://www.thaigov.go.th/news/contents/details/53917