รัฐบาลไทย-ข่าวทำเนียบรัฐบาล-“อนุทิน” รับมอบ ATK-หน้ากากอนามัย-ผลิตภัณฑ์เครื่องดื่มจากภาคเอกชน สนับสนุนภารกิจป้องกันโควิด 19


วันพุธที่ 27 เมษายน 2565
“อนุทิน” รับมอบ ATK-หน้ากากอนามัย-ผลิตภัณฑ์เครื่องดื่มจากภาคเอกชน สนับสนุนภารกิจป้องกันโควิด 19
รองนายกรัฐมนตรีและรัฐมนตรีว่าการกระทรวงสาธารณสุข รับมอบชุดตรวจโควิด ATK 2 หมื่นชุด และหน้ากากอนามัยทางการแพทย์ 2 หมื่นชิ้น และผลิตภัณฑ์เครื่องดื่มจากภาคเอกชน เพื่อสนับสนุนบุคลากรทางการแพทย์ในการดำเนินงานควบคุมป้องกันโรคโควิด 19
วันนี้ (27 เมษายน 2565) ที่กระทรวงสาธารณสุข จ.นนทบุรี นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข เป็นประธานพิธีรับมอบของบริจาคเพื่อสนับสนุนการดำเนินงานป้องกันโรคโควิด 19 จากภาคเอกชน ได้แก่ ชุดตรวจโควิด ATK จำนวน 2 หมื่นชุด และหน้ากากอนามัยทางการแพทย์ จำนวน 2 หมื่นชิ้น จากบริษัท เอชไอพี โกลบอล จำกัด และเครื่องดื่มน้ำมะพร้าวและเฉาก๊วย จำนวน 100 ลัง จากบริษัท สยามฟู้ด จำกัด
นายอนุทิน กล่าวว่า การแพร่ระบาดโรคโควิด 19 ในช่วง 2 ปีที่ผ่านมา กระทรวงสาธารณสุขสามารถให้การดูแลรักษา ควบคุมและป้องกันโรคได้อย่างดี ส่วนหนึ่งมาจากการได้รับความร่วมมือจากภาคประชาชนและผู้ประกอบการที่ให้การสนับสนุนการดำเนินงานของกระทรวงสาธารณสุขมาโดยตลอด เป็นสิ่งที่ทำให้บุคลากรทางการแพทย์รวมถึงผู้ป่วยมีกำลังใจในการต่อสู้กับโรค ถือเป็นส่วนสำคัญที่ทำให้ประเทศไทยสามารถก้าวผ่านวิกฤตการณ์ครั้งนี้ไปได้
“วันนี้ต้องขอบคุณน้ำใจไมตรีของทั้ง 2 บริษัท ซึ่งไม่ใช่ครั้งแรกที่มาสนับสนุน แต่ได้ให้การสนับสนุนการดำเนินงานของกระทรวงสาธารณสุขมาแล้วหลายครั้ง เช่น เครื่องช่วยหายใจ ซึ่งเป็นสิ่งที่จำเป็นมากในการรักษาผู้ป่วยโควิด โดยสิ่งของบริจาคครั้งนี้ จะจัดส่งไปให้หน่วยงานนำไปใช้ให้เกิดประโยชน์ต่อไป” นายอนุทินกล่าว
************************************** 27 เมษายน 2565

ที่มา : https://www.thaigov.go.th/news/contents/details/53978