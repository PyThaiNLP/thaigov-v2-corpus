รัฐบาลไทย-ข่าวทำเนียบรัฐบาล-โฆษกรัฐบาล เผย นายกฯ พร้อมเข้าร่วมการประชุมสุดยอดกลุ่มประเทศ BRICS ครั้งที่ 14 กล่าวถ้อยแถลงย้ำสมดุล ยั่งยืน เสมอภาค ผ่านระบบการประชุมทางไกล ในวันที่ 24 มิถุนายนนี้


วันศุกร์ที่ 24 มิถุนายน 2565
พิมพ์
โฆษกรัฐบาล เผย นายกฯ พร้อมเข้าร่วมการประชุมสุดยอดกลุ่มประเทศ BRICS ครั้งที่ 14 กล่าวถ้อยแถลงย้ำสมดุล ยั่งยืน เสมอภาค  ผ่านระบบการประชุมทางไกล ในวันที่ 24 มิถุนายนนี้
โฆษกรัฐบาล เผย นายกฯ พร้อมเข้าร่วมการประชุมสุดยอดกลุ่มประเทศ BRICS plus กล่าวถ้อยแถลงย้ำสมดุล ยั่งยืน เสมอภาค  ผ่านระบบการประชุมทางไกล ในวันที่ 24 มิถุนายนนี้
วันนี้ (23 มิถุนายน 2565) นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหมมีกำหนดการเข้าร่วมการประชุมในกรอบ BRICS Summit ครั้งที่ 14 ภายใต้หัวข้อ การประชุมระดับสูงว่าด้วยการพัฒนาของโลก (High-level Dialogue on Global Development) ระหว่างผู้นำกลุ่มประเทศ BRICS กับกลุ่มประเทศกำลังพัฒนาและประเทศตลาดเกิดใหม่ (Emerging Market and Developing Countries : EMDC) รวมทั้งร่วมกล่าวถ้อยแถลง ผ่านระบบการประชุมทางไกล ในวันศุกร์ที่ 24 มิถุนายน 2565 ตามคำเชิญของนายสี จิ้นผิง ประธานาธิบดีสาธารณรัฐประชาชนจีน ซึ่งจะเป็นเจ้าภาพการประชุมผ่านระบบ (Video Conference) ณ กรุงปักกิ่ง สาธารณรัฐประชาชนจีน ร่วมกับผู้นำของกลุ่มประเทศ BRICS ผู้นำประเทศตลาดเกิดใหม่และประเทศกำลังพัฒนา Emerging Markets and Developing Countries (EMDCs) เข้าร่วมการประชุม
โฆษกประจำสำนักนายกรัฐมนตรี เปิดเผยว่า BRICS เป็นกลุ่มความร่วมมือที่ก่อตั้งขึ้นในปี 2549 และได้จัดการประชุมต่อเนื่องมาถึงปัจจุบัน ซึ่ง BRICS เป็นอักษรย่อของกลุ่มประเทศกําลังพัฒนาที่มีการพัฒนาและการเติบโตทางเศรษฐกิจอย่างรวดเร็ว (Emerging Market) ประกอบด้วยบราซิล (Brazil) รัสเซีย (Russia) อินเดีย (India) จีน (China) และแอฟริกาใต้ (South Africa) โดยในปีนี้จัดขึ้นภายใต้หัวข้อ “เสริมสร้างความเป็นหุ้นส่วน BRICS คุณภาพสูงสู่ศักราชใหม่แห่งการพัฒนาระดับโลก” (Foster High-quality BRICS Partnership: Usher in a New Era for Global Development)
ทั้งนี้ กลุ่มประเทศ BRICS มีสัดส่วนของตัวเลขผลิตภัณฑ์มวลรวมภายในประเทศ (GDP) คิดเป็น 1 ใน 4 ของโลก และมีตัวเลขการค้าคิดเป็นสัดส่วน 16% ของการค้าโลก
โดยนายกรัฐมนตรีจะแสดงวิสัยทัศน์ของไทยในการฟื้นตัวจากโควิด-19 อย่างสมดุลและยั่งยืน ผ่านโมเดลเศรษฐกิจชีวภาพ เศรษฐกิจหมุนเวียน และเศรษฐกิจสีเขียว (Bio-Circular-Green Economy Model: BCG Model) และเสนอแนวทางในการส่งเสริมความเป็นหุ้นส่วนเพื่อการพัฒนาระดับโลกอย่างเสมอภาคและสมดุล

ที่มา : https://www.thaigov.go.th/news/contents/details/56023