รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม อยากให้ลูกหนี้เข้าร่วมงานมหกรรมไกล่เกลี่ยหนี้-ลงทะเบียนรับสิทธิให้มากที่สุดเพื่อประโยชน์มากมาย


วันจันทร์ที่ 21 กุมภาพันธ์ 2565
พิมพ์
รัฐมนตรีว่าการกระทรวงยุติธรรม อยากให้ลูกหนี้เข้าร่วมงานมหกรรมไกล่เกลี่ยหนี้-ลงทะเบียนรับสิทธิให้มากที่สุดเพื่อประโยชน์มากมาย
รัฐมนตรีว่าการกระทรวงยุติธรรม อยากให้ลูกหนี้เข้าร่วมงานมหกรรมไกล่เกลี่ยหนี้-ลงทะเบียนรับสิทธิให้มากที่สุดเพื่อประโยชน์มากมาย หากไม่เข้าร่วมจะโดนฟ้องดำเนินคดี-ยึดทรัพย์ ยันนายกฯต้องการช่วยเหลือประชาชนให้พ้นจากความเดือดร้อน
นายสมศักดิ์ เทพสุทิน รัฐมนตรีว่าการกระทรวงยุติธรรม กล่าวว่า ตนได้ประชุมติดตามความคืบหน้าการจัดงาน มหกรรมไกล่เกลี่ยหนี้สินครัวเรือน ครั้งที่ 1 กทม.-ปริมณฑล ระหว่างวันที่ 25-26 ก.พ. ที่ไบเทค บางนา โดยเวลานี้กระบวนการตอบรับของประชาชนที่เป็นหนี้อยู่ในเกณฑ์มากพอสมควร แต่ตนต้องการให้ประชาชนลงทะเบียน QR โค๊ดของงาน เพื่อรับสิทธิพิเศษต่างๆในงานให้มากที่สุด เพราะเรื่องนี้ถือเป็นนโยบายของ พล.อ.ประยุทธ์ จันทร์โอชา นายกรัฐมนตรี ที่ต้องการช่วยเหลือประชาชน เวลานี้เรามีลูกหนี้ ในพื้นที่กทม.-ปริมณฑล ทั้งหมด 95,850 ราย รวมมูลค่า 10,576 ล้านบาท แบ่งเป็นผู้เป็นหนี้ก่อนฟ้อง 48,590 ราย มูลค่า 4,186 ล้านบาท ประกอบด้วย หนี้สินเชื่อบัตรเครดิต  24,370 ราย สินเชื่อรถยนต์และมอเตอร์ไซค์ 3,924 ราย ลูกหนี้ กยศ. 20,296 ราย ส่วนของบังคับคดี มีส่วนที่มีคำพิพากษาแล้ว 47,260 ราย ลูกหนี้ชั้นบังคับคดี (ยึด ขายทอดตลาด) 539 ราย
นายสมศักดิ์ กล่าวอีกว่า โดยสิทธิประโยชน์ที่ผู้ร่วมงานจะได้ ชั้นก่อนฟ้อง ของ กยศ. คือ 1. ขยายระยะเวลาการชำระหนี้ 2. ปรับลดเบี้ยปรับ ลดดอกเบี้ย ลดค่างวดรายเดือน 3. งดฟ้องดำเนินคดี และ 4. ปลดผู้ค้ำประกันตามกฎหมาย ส่วนหนี้ของสถาบันการเงิน จะได้สิทธิ คือ 1. ส่วนลดปิดบัญชีขั้นต่ำ 20% 2. ผ่อนชำระได้นานสูงสุด 60 งวด และ 3. สิทธิประโยชน์อื่นๆ อีกมากมาย ในส่วนของชั้นบังคับคดี สิทธิประโยชน์ของลูกหนี้ กยศ. คือ 1. ขยายเวลสผ่อนชำระหนี้ 2. ลดเบี้ยปรับ ลดจำนวนเงินผ่อนชำระหนี้ และ 3. งดยึดทรัพย์ งดขายทอดตลาด ลูกหนี้จะไม่ถูกบังคับคดี ส่วนลูกหนี้สถาบันการเงิน จะได้สิทธิ ส่วนลดปิดบัญชีสูงสุด 100% ผ่อนชำระได้นานสูงสุด 36 งวด และ สิทธิประโยชน์อื่นๆอีกมากมาย สำหรับขั้นตอนการลงทะเบียนไกล่เกลี่ย 1. ลงทะเบียนเข้าร่วมงานผ่านระบบ QR โค๊ดและเว็บไซต์ 2. รับคิวเข้ากระบวนการไกล่เกลี่ย 3. เข้าสู่การไกล่เกลี่ยโดยมีผู้ไกล่เกลี่ยเป็นคนกลาง และ 4. จัดทำบันทึกข้อตกลงการไกล่เกลี่ย
"ผมอยากให้ประชาชนที่เป็นหนี้ตื่นตัว การเดินทางมาร่วมงานจะได้สิทธิต่างๆมากมาย เพราะรัฐบาลต้องการให้ความช่วยเหลือประชาชนผู้เดือดร้อน แต่หากไม่มาคุณจะเสียสิทธิต่างๆ คือ จะถูกฟ้องดำเนินคดี และถูกยึดทรัพย์สิน โดยผู้ที่ต้องการที่จะร่วมงานสามารถลงทะเบียนผ่านระบบ QR โค๊ดของงานได้ หรือยังมีข้อสงสัยสามารถโทรสายด่วน 1111 กด 79 กรมบังคับคดีพร้อมที่จะให้คำปรึกษา เราต้องการช่วยเหลือประชาชนให้พ้นจากความเดือดร้อนจริงๆ" นายสมศักดิ์ กล่าว

ที่มา : https://www.thaigov.go.th/news/contents/details/51758