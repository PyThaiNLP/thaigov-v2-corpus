รัฐบาลไทย-ข่าวทำเนียบรัฐบาล-เชิญชวนคนไทยร่วมบริจาคเลือดเพิ่มปริมาณเลือดสำรองในโรงพยาบาลหลังช่วงหยุดยาวจำนวนผู้บริจาคลดลง ด้านโรงพยาบาลศิริราชแจ้งขาดเลือดทุกหมวดหมู่เปิดรับบริจาคทุกวัน


วันพฤหัสบดีที่ 14 กรกฎาคม 2565
พิมพ์
เชิญชวนคนไทยร่วมบริจาคเลือดเพิ่มปริมาณเลือดสำรองในโรงพยาบาลหลังช่วงหยุดยาวจำนวนผู้บริจาคลดลง ด้านโรงพยาบาลศิริราชแจ้งขาดเลือดทุกหมวดหมู่เปิดรับบริจาคทุกวัน
เชิญชวนคนไทยร่วมบริจาคเลือดเพิ่มปริมาณเลือดสำรองในโรงพยาบาลหลังช่วงหยุดยาวจำนวนผู้บริจาคลดลง ด้านโรงพยาบาลศิริราชแจ้งขาดเลือดทุกหมวดหมู่เปิดรับบริจาคทุกวันไม่เว้นวันหยุดราชการ-นักขัตฤกษ์
วันที่ 14 ก.ค. 2565 น.ส.ไตรศุลี ไตรสรณกุล รองโฆษกประจำสำนักนายกรัฐมนตรี กล่าวว่า เนื่องด้วยเดือนก.ค. มีวันหยุดยาวหลายช่วงด้วยกัน ทำให้ปริมาณผู้บริจาคเลือดในโรงพยาบาลและศูนย์รับบริจาคโลหิตหลายแห่งลดลง ในขณะที่ปริมาณการใช้เลือดยังเท่าหรือมากกว่าเดิม ทำให้ปริมาณเลือดสำรองของโรงพยาบาลหลายแห่งเริ่มลดลงและขาดแคลน
ดังนี้ จึงขอเชิญชวนคนไทยที่มีสุขภาพดี ร่วมบริจาคเลือดเพื่อช่วยเพิ่มปริมาณเลือดสำรองสำหรับช่วยชีวิตผู้ป่วยฉุกเฉิน ผู้ป่วยที่รอการผ่าตัด รวมถึงผู้ป่วยโรคเลือดที่จำเป็นต้องใช้เลือด โดยสามารถบริจาคได้ที่โรงพยาบาล ศูนย์รับบริจาคโลหิตทั่วประเทศ
น.ส.ไตรศุลี กล่าวว่า  ในส่วนของโรงพยาบาลศิริราชได้แจ้งว่าขณะนี้ทางโรงพยาบาลกำลังขาดแคลนเลือดสำรองทุกหมู่ ทำให้อาจกระทบต่อความต่อเนื่องในการให้บริการรักษาผู้ป่วยได้ ขณะนี้โรงพยาบาลจึงได้เปิดรับบริจาคเลือดทุกวันไม่เว้นวันหยุดราชการ และวันหยุดนักขัตฤกษ์ โดยประชาชนสามารถติดต่อบริจาคได้ที่ศูนย์รับบริจาคเลือดศิริราช อาคารนวมินทรบพิตร 84 พรรษา ชั้น 3 โรงพยาบาลศิริราช  เวลา 08.30-16.00 น. โดยสามารถข้อมูลเพิ่มเติมที่ โทร. 02-414-0100, 02-414-0102 หรือ เฟซบุ๊ค: ศูนย์รับบริจาคเลือดศิริราช
สำหรับข้อแนะนำผู้ต้องการบริจาคเลือด ต้องเตรียมร่างกายให้พร้อม พักผ่อนเพียงพออย่างน้อย 6 ชั่วโมง เป็นผู้มีอายุระหว่าง 18-60 ปี มีน้ำหนัก 48 กก.ขึ้นไป, ไม่เจาะผิวหนัง สัก ลบรอยสัก ในระยะเวลา 4 เดือน, ไม่อยู่ระหว่างรับประทานยาปฏิชีวนะ ยาป้องกันเลือดแข็งตัว, ไม่ได้รับการถอนฟัน ภายใน 7 วัน หรือขูดหินปูนภายใน 3 วันก่อนบริจาคเลือด
ทั้งนี้ หากเป็นผู้หญิงต้องไม่อยู่ในระหว่างมีประจำเดือน ตั้งครรภ์ หรือให้นมบุตร, ไม่มีพฤติกรรมเสี่ยงทางเพศ, ไม่มีอาการไข้ ไอ เจ็บคอ มีน้ำมูก เหนื่อยหอบ, ไม่มีความเสี่ยงต่อการติดโควิด 19 ในช่วง2 สัปดาห์ที่ผ่านมา, หาได้รับวัคซีนโควิด19 ให้เว้น 1 สัปดาห์ก่อนบริจาคเลือด หรือหากมีผลข้างเคียงจากการรับวัคซีนโควิด19 เมื่อหายแล้วให้เว้น 14 วันก่อนบริจาคเลือด

ที่มา : https://www.thaigov.go.th/news/contents/details/56879