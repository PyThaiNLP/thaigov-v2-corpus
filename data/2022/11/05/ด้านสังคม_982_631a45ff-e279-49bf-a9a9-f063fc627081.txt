รัฐบาลไทย-ข่าวทำเนียบรัฐบาล-พม. จัดประชุมเจ้าหน้าที่อาวุโสอาเซียนด้านสวัสดิการสังคมและการพัฒนา (SOMSWD) ครั้งที่ 17 พร้อมมอบรางวัลสวัสดิการสังคมและการพัฒนาดีเด่นแห่งอาเซียน (AOSWADA) ปี 2564


วันศุกร์ที่ 17 ธันวาคม 2564
พม. จัดประชุมเจ้าหน้าที่อาวุโสอาเซียนด้านสวัสดิการสังคมและการพัฒนา (SOMSWD) ครั้งที่ 17  พร้อมมอบรางวัลสวัสดิการสังคมและการพัฒนาดีเด่นแห่งอาเซียน (AOSWADA) ปี 2564
พม. จัดประชุมเจ้าหน้าที่อาวุโสอาเซียนด้านสวัสดิการสังคมและการพัฒนา (SOMSWD) ครั้งที่ 17 พร้อมมอบรางวัลสวัสดิการสังคมและการพัฒนาดีเด่นแห่งอาเซียน (AOSWADA) ปี 2564
เมื่อวันที่ 16 ธ.ค. 2564 เวลา 09.00 น. นางสาวแรมรุ้ง วรวัธ รองปลัดกระทรวงการพัฒนาสังคมและความมั่นคงของมนุษย์ ได้รับมอบหมายจาก นางพัชรี อาระยะกุล ปลัดกระทรวงการพัฒนาสังคมและความมั่นคงของมนุษย์ ปฏิบัติหน้าที่ในฐานะหัวหน้าเจ้าหน้าที่อาวุโสอาเซียนด้านสวัสดิการสังคมและการพัฒนาของประเทศไทย (SOMSWD Leader of Thailand) เป็นประธานการประชุมเจ้าหน้าที่อาวุโสอาเซียนด้านสวัสดิการสังคมและการพัฒนา ครั้งที่ 17 (17th Senior Officials Meeting on Social Welfare and Development : SOMSWD) ในรูปแบบการประชุมแบบผสมผสาน ณ ห้องประชุมชั้น 2 อาคารกรมพัฒนาสังคมและสวัสดิการ กระทรวง พม. สะพานขาว ถนนกรุงเกษม กรุงเทพฯ อีกทั้งเป็นประธานในพิธีมอบรางวัลสวัสดิการสังคมและการพัฒนาดีเด่นแห่งอาเซียน (ASEAN Outstanding Social Welfare and Development Awards: AOSWADA) ประจำปี 2564 ซึ่งเป็นการมอบรางวัลครั้งแรกภายใต้การริเริ่มของประเทศไทย โดยมีองค์กรที่ได้การเสนอชื่อจำนวน 13 องค์กร จาก 8 ประเทศสมาชิกอาเซียน รวมทั้งประเทศไทยมีองค์กรที่ได้รับรางวัล จำนวน 2 องค์กร ได้แก่ 1) มูลนิธิเครือข่ายส่งเสริมคุณภาพชีวิตแรงงาน (Labour Rights Promotion Network Foundation: LPN) และ 2) บริษัท โซเชียลโมชั่น จำกัด (SocialMotion Co., Ltd)
นางสาวแรมรุ้ง กล่าวว่า สำหรับการประชุม SOMSWD ครั้งที่ 17  ประเทศไทย โดยกระทรวง พม. รับหน้าที่เป็นประธาน SOMSWD ต่อจากประเทศฟิลิปปินส์ และเป็นการประชุมที่ต่อเนื่องกับการประชุมร่วมระหว่างภาครัฐและเอกชนด้านสวัสดิการสังคมและการพัฒนา ครั้งที่ 16 (16th ASEAN GO-NGO Forum on Social Welfare and Development: 16th GO-NGO Forum) ภายใต้แนวคิดหลัก “การเสริมสร้างความเข้มแข็งให้กับหุ้นส่วนเพื่อความเป็นอยู่ที่ดีขึ้นของอาเซียน (Strengthening Partnerships towards the Betterment of ASEAN)” ในรูปแบบการประชุมแบบผสมผสาน เมื่อวันที่ 15 ธ.ค. 64 ที่ผ่านมา ซึ่งประเทศไทย โดยกระทรวง พม. เป็นเจ้าภาพจัดการประชุม โดยมีการหารือและรายงานความก้าวหน้าเกี่ยวกับผลการดำเนินงานตามแผนงานขององค์กรอาเซียนเฉพาะสาขาด้านสวัสดิการสังคมและการพัฒนา พ.ศ. 2559 - 2563 และความก้าวหน้าในการจัดทำแผนงานขององค์กรอาเซียนเฉพาะสาขาด้านสวัสดิการสังคมและการพัฒนา พ.ศ. 2564 - 2568 อีกทั้งการรับทราบสถานะของการดำเนินงานเพื่ออนุวัติการปฏิญญาและแผนงานตามประเด็นตัดขวางต่างๆ ภายใต้ความรับผิดชอบของสาขาสวัสดิการสังคมและการพัฒนา และการหารือเกี่ยวกับแนวทางการขับเคลื่อนการดำเนินงานในอนาคต ทั้งนี้ เป็นการประชุมแบบเปิดเพื่อนำเสนอผลลัพธ์การประชุม 16th GO-NGO Forum ซึ่งได้รับเกียรติจากศาสตราจารย์กิตติคุณ ดร.ชนิตา รักษ์พลเมือง กรรมการอำนวยการ สภาสังคมสงเคราะห์แห่งประเทศไทย ในพระบรมราชูปถัมภ์ฯ (National Council on Social Welfare of Thailand: NCSWT) เป็นผู้นำเสนอ นอกจากนี้ ผู้แทนจากกรมกิจการผู้สูงอายุ กรมส่งเสริมและพัฒนาคุณภาพชีวิตคนพิการ ผู้อำนวยการกองการต่างประเทศ สำนักงานปลัดกระทรวง พม. และผู้อำนวยการศูนย์ฝึกอบรมอาเซียนด้านสังคมสงเคราะห์และสวัสดิการสังคม (ATCSW) ได้รายงานผลการดำเนินงานที่เกี่ยวข้องของประเทศไทยต่อที่ประชุม
นางสาวแรมรุ้ง กล่าวเพิ่มเติมว่า สำหรับผู้เข้าร่วมประชุม SOMSWD ครั้งที่ 17 ที่กระทรวง พม. ยังมีนายชินชัย ชี้เจริญ ประธานสภาสังคมสงเคราะห์ระหว่างประเทศ ภูมิภาคเอเชียตะวันออกเฉียงใต้และแปซิฟิก (ICSW-SEAP) คณะผู้แทนจาก NCSWT นำโดย ศาสตราจารย์กิตติคุณ ดร.ชนิตา รักษ์พลเมือง กรรมการอำนวยการ NCSWT ผู้แทนองค์กรที่ได้รับรางวัล AOSWADA ของประเทศไทย พร้อมด้วยผู้แทนกรมต่างๆ สังกัดกระทรวง พม. นอกจากนี้ ยังมีผู้เข้าร่วมผ่านระบบการประชุมทางไกลจากต่างประเทศ ประกอบด้วย SOMSWD Leaders รองเลขาธิการอาเซียนสำหรับประชาคมสังคมและวัฒนธรรมอาเซียน คณะผู้แทนจากประเทศสมาชิกอาเซียน เจ้าหน้าที่สำนักเลขาธิการอาเซียน ผู้แทนองค์กรที่ได้รับรางวัล AOSWADA จากประเทศสมาชิกอาเซียน ผู้แทนองค์กรระหว่างประเทศ ตลอดจนผู้เข้าร่วมประชุมที่มาจากหน่วยงานและองค์กรต่างๆ  ทั้งนี้ การประชุม SOMSWD ครั้งที่ 18 ประเทศมาเลเซีย จะเป็นเจ้าภาพจัดการประชุมในเดือนตุลาคม 2565

ที่มา : https://www.thaigov.go.th/news/contents/details/49589