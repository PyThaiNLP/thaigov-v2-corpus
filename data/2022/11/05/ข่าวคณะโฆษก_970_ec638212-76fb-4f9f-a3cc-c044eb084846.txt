รัฐบาลไทย-ข่าวทำเนียบรัฐบาล-ครม. รับทราบมาตรการป้องกันอุบัติเหตุทางถนน “นายกฯ” ย้ำหนักแน่นทุกฝ่ายต้องจริงจัง บังคับใช้กฎหมาย รักษาวินัยจราจร พัฒนาเทคโนโลยีวิศวกรรมจราจร ให้ถนนและทางข้ามเป็นที่ปลอดภัยของคนไทย


วันอังคารที่ 1 กุมภาพันธ์ 2565
พิมพ์
ครม. รับทราบมาตรการป้องกันอุบัติเหตุทางถนน “นายกฯ” ย้ำหนักแน่นทุกฝ่ายต้องจริงจัง บังคับใช้กฎหมาย รักษาวินัยจราจร พัฒนาเทคโนโลยีวิศวกรรมจราจร ให้ถนนและทางข้ามเป็นที่ปลอดภัยของคนไทย
ครม. รับทราบมาตรการป้องกันอุบัติเหตุทางถนน “นายกฯ” ย้ำหนักแน่นทุกฝ่ายต้องจริงจัง บังคับใช้กฎหมาย รักษาวินัยจราจร พัฒนาเทคโนโลยีวิศวกรรมจราจร ให้ถนนและทางข้ามเป็นที่ปลอดภัยของคนไทยทุกคน
วันที่ 1 กุมภาพันธ์ 2565 นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า ที่ประชุมคณะรัฐมนตรี (ครม.) มีมติรับทราบมาตรการป้องกันอุบัติเหตุทางถนนจากกรณีจักรยานยนต์ชนคนข้ามถนนบริเวณทางข้าม ตามที่คณะกรรมการนโยบายการป้องกันและลดอุบัติเหตุทางถนนแห่งชาติ ครั้งที่ 1/2565 เสนอ ให้เป็นมาตรการเร่งด่วนที่เกี่ยวข้องกับความปลอดภัยของชีวิตของประชาชนที่ใช้ทางข้ามถนนตลอดจนการขับขี่และสัญจรในชีวิตประจำวัน ทั้งนี้ นายกรัฐมนตรี ยังได้เน้นย้ำในที่ประชุม ครม. ให้ทุกฝ่ายจริงจังกับการแก้ปัญหา เพื่อไม่ให้เกิดความสูญเสียขึ้นอีก ซึ่งต้องอาศัยความร่วมมือจากทุกคน ทั้งการรักษาวินัยจราจร การบังคับใช้กฎหมาย การนำเอาเทคโนโลยีวิศวกรรมจราจรมาใช้ ตลอดจนการสร้างจิตสำนึกให้กับผู้ใช้รถใช้ถนน เพื่อทำให้ทางข้ามและทางเท้าตลอดจนถนนเป็นพื้นที่ปลอดภัยสำหรับคนไทยทุกคน
มาตรการป้องกันอุบัติเหตุทางถนนจากกรณีจักรยานยนต์ชนคนข้ามถนนบริเวณทางข้าม  ครอบคลุม ดังนี้
1) มาตรการด้านกฎหมาย :  หาทางในการเพิ่มโทษแก่ผู้ฝ่าฝืนไม่ปฏิบัติตามกฎจราจร / การนำเทคโนโลยีมาใช้ในการสนับสนุนการบังคับใช้กฎหมายให้มีประสิทธิภาพ / การเร่งรัดให้มีการจัดข้อมูลทางอิเล็กทรอนิกส์เกี่ยวกับประวัติและการกระทำความผิดของผู้ได้รับใบอนุญาตขับขี่
2) มาตรการด้านถนน : ให้จัดทำมาตรฐานทางข้ามที่ปลอดภัย / เสนอให้มีการสำรวจวิศวกรรมจราจรบริเวณทางข้ามทั่วประเทศ/ การปรับปรุงวิศวกรรมจราจรบริเวณทางข้ามให้มีความปลอดภัย
3) มาตรการด้านผู้ใช้รถใช้ถนน : ให้สร้างการรับรู้เกี่ยวกับการข้ามถนนที่ปลอดภัยให้กับประชาชนทุกกลุ่ม/ พัฒนาหลักสูตรและสื่อการเรียนการสอน ที่เน้นให้ความรู้ เสริมสร้างทักษะเกี่ยวกับการข้ามถนนที่ปลอดภัยทุกช่วงวัย/ ให้ความสำคัญในการสร้างการรับรู้การข้ามถนนที่ปลอดภัยกับนักเรียน นักศึกษา ทั้งในรูปแบบการจัดทำสื่อสร้างสรรค์และรูปแบบออนไลน์
ทั้งนี้ ศูนย์อำนวยการความปลอดภัยทางถนน มอบหมายคณะอนุกรรมการด้านการรณรงค์ประชาสัมพันธ์  เร่งสร้างจิตสำนึกและความตระหนักในการใช้รถใช้ถนน โดยเฉพาะผู้ขับขี่ให้มีจิตสำนึกและตระหนักถึงความสูญเสียที่อาจจะเกิดขึ้น จากการขับรถที่ไม่มีวินัยและไม่ปฏิบัติตามกฎหมายกำหนด
“นายกรัฐมนตรีสั่งการในที่ประชุมฯ และกำชับให้ทุกฝ่ายดำเนินการอย่างจริงจัง เพื่อป้องกันไม่ให้เกิดความสูญเสียขึ้นอีก โดยเน้นย้ำว่าทุกฝ่ายต้องร่วมมือกัน ทั้งการบังคับใช้กฎหมายที่จริงจัง การรักษาวินัยจราจร การนำเทคโนโลยีวิศวกรรมจราจรมาปรับใช้ รวมไปถึงการสร้างจิตสำนึกกับผู้ใช้รถใช้ถนน เพื่อให้เกิดความปลอดภัยแก่คนไทยทุกคน” นายธนกร กล่าว
--------------------------

ที่มา : https://www.thaigov.go.th/news/contents/details/51134