รัฐบาลไทย-ข่าวทำเนียบรัฐบาล-ธอส.ให้คู่รักเพศเดียวกันกู้ร่วมสินเชื่อที่อยู่อาศัย เงื่อนไขเหมือนทั่วไป นายกฯ ชื่นชมเป็นรูปธรรมของการส่งเสริมความเท่าเทียม


วันพุธที่ 29 มิถุนายน 2565
พิมพ์
ธอส.ให้คู่รักเพศเดียวกันกู้ร่วมสินเชื่อที่อยู่อาศัย เงื่อนไขเหมือนทั่วไป นายกฯ ชื่นชมเป็นรูปธรรมของการส่งเสริมความเท่าเทียม
ธอส.ให้คู่รักเพศเดียวกันกู้ร่วมสินเชื่อที่อยู่อาศัย เงื่อนไขเหมือนทั่วไป นายกฯ ชื่นชมเป็นรูปธรรมของการส่งเสริมความเท่าเทียม
วันนี้ (29 มิถุนายน 2565) นางสาวรัชดา ธนาดิเรก รองโฆษกประจำสำนักนายกรัฐมนตรี เปิดเผยว่า ภายใต้นโยบายส่งเสริมความเสมอภาคเท่าเทียมระหว่างเพศ รัฐบาลให้ความสำคัญต่อการปฏิบัติตามพันธกรณีระหว่างประเทศด้านสิทธิมนุษยชนอย่างจริงจังทั้งในระดับสากลและในประเทศ และการดำเนินงานตามพระราชบัญญัติความเท่าเทียมระหว่างเพศ พ.ศ. 2558 ด้วยมีความมุ่งมั่นที่จะให้สังคมไทยได้ตระหนักถึงการส่งเสริมโอกาสอย่างเท่าเทียมของผู้หญิง ผู้ชาย และผู้ที่มีความหลากหลายทางเพศ รวมทั้งสามารถเข้าถึงสิทธิด้านต่างๆ ทั้งด้านสังคม เศรษฐกิจและการเมือง รวมถึงการปรับปรุงค่านิยม แบบแผนบรรทัดฐานทางสังคมและวัฒนธรรมเพื่อขจัดอคติที่อยู่บนพื้นฐานด้วยเหตุแห่งเพศ
ทั้งนี้ ธนาคารอาคารสงเคราะห์  (ธอส.) ซึ่งเป็นธนาคารของรัฐที่ได้ร่วมขับเคลื่อนความเท่าเทียมในการเข้าถึงสิทธิของกลุ่มบุคคลที่มีความหลากหลายทางเพศ (LGBTQ+) ให้เท่ากับคู่รักต่างเพศ ผ่านการปล่อยสินเชื่อเพื่อให้มีที่อยู่อาศัยเป็นของตนเองได้ง่ายยิ่งขึ้น ตามพันธกิจ “ทำให้คนไทยมีบ้าน” โดยปรับปรุงเงื่อนไขให้กลุ่มบุคคลที่มีความหลากหลายทางเพศทำการขอกู้ร่วมกันได้ และยังครอบคลุมทุกผลิตภัณฑ์สินเชื่อ เช่นเดียวกับกรณีกู้ร่วมกับคู่สมรส พี่-น้อง และบิดา-มารดา ผู้สนใจ สามารถยื่นคำขอกู้และทำนิติกรรมได้แล้วถึงวันที่ 30 ธันวาคม 2565 เอกสารที่ใช้ยื่นกู้เหมือนเอกสารขอกู้ทั่วไป คือ เอกสารส่วนบุคคล และเอกสารทางการเงิน เช่น สลิปเงินเดือนย้อนหลัง 3 เดือน สำเนาบัญชีเงินฝากย้อนหลัง 12 เดือน หลักฐานการประกอบอาชีพ เป็นต้น ผู้สนใจ สอบถามรายละเอียดเพิ่มเติมได้ที่ ธอส. ทุกสาขาทั่วประเทศ หรือ GHBank Call Center โทร 0-2645-9000 หรือ www.ghbank.co.th
“นายกรัฐมนตรี ได้กล่าวย้ำในหลายโอกาสว่า สังคมแห่งความเท่าเทียมระหว่างเพศจะเกิดขึ้นได้อย่างเป็นรูปธรรม จำเป็นต้องอาศัยความร่วมมือจากทุกภาคส่วน  แม้เราจะมีกฎหมายห้ามกีดกันด้วยเหตุแห่งเพศ แต่ในทางปฏิบัติก็ยังมีความไม่เป็นธรรมต่อผู้หญิงและกลุ่มคนหลากหลายทางเพศอยู่ เราจึงต้องมาทบทวนในทุกๆอย่างว่า มีสิ่งใดรอบตัวที่ยังเป็นการปิดกั้นหรือไม่เท่าเทียมด้วยเพศ เพศสภาพ และเพศวิถี ทั้งนี้ รัฐบาล โดยกระทรวงพัฒนาสังคมและความมั่นคงของมนุษย์ ได้เดินหน้าสร้างเครือข่ายองค์กรทั้งภาครัฐ ภาคเอกชน สถาบันการศึกษา และภาคประชาสังคมให้ตระหนักถึงความสำคัญของความเท่าเทียมระหว่างเพศ และผลักดันการนำแนวคิดความเท่าเทียมระหว่างเพศไปกำหนดเป็นนโยบายการดำเนินงานและการประกอบกิจการของแต่ละหน่วยงาน สำหรับนโยบายของ ธอส. ที่ให้กลุ่มคนหลากหลายทางเพศได้ทำการกู้ร่วม นายกได้ชื่นชมและถือให้เป็นตัวอย่างที่เป็นรูปธรรมอันหนึ่งของความเข้าใจและเปิดโอกาสแห่งความเท่าเทียมให้คนทุกกลุ่ม” นางสาวรัชดา กล่าว
............................

ที่มา : https://www.thaigov.go.th/news/contents/details/56279