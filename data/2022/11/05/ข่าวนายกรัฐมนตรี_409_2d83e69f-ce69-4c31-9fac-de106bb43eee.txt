รัฐบาลไทย-ข่าวทำเนียบรัฐบาล-นายกฯ ร่วมประชาสัมพันธ์งาน “ใต้ร่มพระบารมี 240 ปี กรุงรัตนโกสินทร์” ย้ำทุกภาคส่วนผลักดันวัฒนธรรมไทย หนึ่งใน Soft Power ของไทย ให้เกิดประโยชน์ทางเศรษฐกิจและเป็นที่รู้จักทั่วโลก


วันอังคารที่ 19 เมษายน 2565
พิมพ์
นายกฯ ร่วมประชาสัมพันธ์งาน “ใต้ร่มพระบารมี 240 ปี กรุงรัตนโกสินทร์” ย้ำทุกภาคส่วนผลักดันวัฒนธรรมไทย หนึ่งใน Soft Power ของไทย ให้เกิดประโยชน์ทางเศรษฐกิจและเป็นที่รู้จักทั่วโลก
​นายกฯ ร่วมประชาสัมพันธ์งาน “ใต้ร่มพระบารมี 240 ปี กรุงรัตนโกสินทร์” ย้ำให้ทุกภาคส่วนช่วยกันผลักดันวัฒนธรรมไทย หนึ่งใน Soft Power ของไทย ให้เกิดประโยชน์ทางเศรษฐกิจและเป็นที่รู้จักทั่วโลก
นายธนกร วังบุญคงชนะ โฆษกประจำสำนักนายกรัฐมนตรี เผยว่า วันนี้ (19 เมษายน 2565) เวลา 08.30 น. ก่อนการประชุมคณะรัฐมนตรี ที่ตึกสันติไมตรี ทำเนียบรัฐบาล พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เยี่ยมชมกิจกรรมประชาสัมพันธ์งาน “ใต้ร่มพระบารมี 240 ปี กรุงรัตนโกสินทร์” ภายใต้หัวข้อ “พระบารมีปกเกล้าทั่วหล้าปวงประชา” ของกระทรวงวัฒนธรรม โดยมีนายดิสทัต โหตระกิตย์ เลขาธิการนายกรัฐมนตรี ร่วมเยี่ยมชมกิจกรรม
นายกรัฐมนตรีเยี่ยมชมกิจกรรม “ไหว้พระเสริมสิริมงคล เยี่ยมยลชมงานใต้ร่มพระบารมี 240 ปี กรุงรัตนโกสินทร์” โดยมีเด็กชายวรัตถ์ จันทนพศิริ นายสรรเพชญ กองคำ และนางสาวเจตนิพิฐ สืบมา แนะนำการลงทะเบียนเข้าร่วมกิจกรรมผ่านการสแกนคิวอาร์โค้ด จากนั้น นายกรัฐมนตรีเยี่ยมชมการสาธิตขนมไทยโบราณ ได้แก่ ขนมลิ้นจี่ ขนมมาสกอด ขนมกุฎีจีน พร้อมชมผลิตภัณฑ์ทางวัฒนธรรม เช่น ชุดเครื่องเงิน จ.สุโขทัย กระเป๋าผ้าขิด จ.สุรินทร์ ชุดน้ำชาเบญจรงค์ จ.ชัยนาทและจ.สมุทรสาคร กระเป๋าลายดอกนนทรี จ.นนทบุรี งานผ้าย้อมคราม จ.อุบลราชธานี กระเป๋ากาบกล้วย จ.ราชบุรี เป็นต้น จากนั้น รับชมการแสดงศิลปวัฒนธรรมนาฏยศาลาหุ่นละครเล็ก โดยยุวชนคนรักหุ่นละครเล็กโจหลุยส์ ต่อด้วยการแสดงศิลปวัฒนธรรมชุด “โมงคลุ่ม” เสร็จแล้วนายกรัฐมนตรีทำพิธีเปิดงาน “ใต้ร่มพระบารมี 240 ปี กรุงรัตนโกสินทร์” เชิงสัญลักษณ์ โดยการปักหมุดการท่องเที่ยว ทั้งนี้ นายอิทธิพล คุณปลื้ม รัฐมนตรีว่าการกระทรวงวัฒนธรรม มอบชุดเซรามิคไทยเบญจรงค์เป็นของที่ระลึกแด่นายกรัฐมนตรีด้วย
โอกาสนี้ นายกรัฐมนตรีกล่าวว่า งานใต้ร่มพระบารมีจะช่วยส่งเสริมให้คนไทยมีความรู้ ความเข้าใจเกี่ยวกับประวัติศาสตร์และวัฒนธรรม ก่อให้เกิดความรัก ความสามัคคี และความภาคภูมิใจในความเป็นไทยร่วมกัน รวมทั้งยังช่วยกระตุ้นเศรษฐกิจและฟื้นฟูการท่องเที่ยวเชิงวัฒนธรรม ทั้งยังเป็นประวัติศาสตร์สำคัญที่ควรบันทึกไว้ และเผยแพร่องค์ความรู้แก่ประชาชน โดยเฉพาะเด็กและเยาวชนให้ได้รับทราบถึงความเป็นมา เพื่อให้คนไทยได้เห็นถึงคุณค่าและภาคภูมิใจในมรดกทางวัฒนธรรมอันมีค่าของประเทศไทย นอกจากนี้ วัฒนธรรมไทยยังเป็นหนึ่งใน Soft Power ของไทยที่ทุกภาคส่วนควรช่วยกันผลักดันให้เป็นที่รู้จักทั่วโลก ผลักดันให้ Soft Power เกิดประโยชน์ทางเศรษฐกิจและเชื่อมวัฒนธรรมไทยสู่สากล
สำหรับงาน “ใต้ร่มพระบารมี 240 ปี กรุงรัตนโกสินทร์” ภายใต้หัวข้อ “พระบารมีปกเกล้าทั่วหล้าปวงประชา” จัดขึ้นในโอกาสครบรอบ 240 ปีการสถาปนากรุงรัตนโกสินทร์ ระหว่างวันที่ 20-24 เมษายน 2565 เพื่อน้อมรำลึกในพระมหากรุณาธิคุณ และเทิดพระเกียรติพระบาทสมเด็จพระพุทธยอดฟ้าจุฬาโลกมหาราช ปฐมกษัตริย์แห่งราชวงศ์จักรี และพระมหากษัติย์ในพระบรมราชจักรีวงศ์ทุกพระองค์ ที่ได้ทรงคุณูปการในการทำนุบำรุงบ้านเมืองให้มีความเจริญ รุ่งเรือง ผาสุก และมั่นคง สืบมาจนกระทั่งถึงปัจจุบัน โดยมีกิจกรรมเที่ยวยลชมวัง ไหว้พระ ขอพรเสริมสิริมงคล ร่วมสืบสานมรดก ศิลปวัฒนธรรมของชาติรอบเกาะรัตนโกสินทร์ ณ พิพิธภัณฑสถานแห่งชาติพระนคร โรงละครแห่งชาติ และพื้นที่รอบเกาะรัตนโกสินทร์
ทั้งนี้ จะมีพิธีเปิดงานวันที่ 20 เมษายน 2565 ณ พิพิธภัณฑสถานแห่งชาติ พระนคร และจะมีพิธีบำเพ็ญกุศลอุทิศถวายสมเด็จพระบูรพมหากษัตริยาธิราชและพิธีตักบาตรพระสงฆ์ในวันที่ 21 เมษายน 2565 ณ วัดพระเชตุพนวิมลมังคลาราม พร้อมจัดกิจกรรมตามสถานที่ต่าง ๆ จำนวน 9 โซน ประกอบด้วย 1) ย้อนวันวาน ยลงานวัง ณ พิพิธภัณฑสถานแห่งชาติ พระนคร และโรงละครแห่งชาติ 2) นั่งกินลม ชมมรดกวัฒนธรรม ณ สวนสันติชัยปราการ 3) เรียนรู้ความรุ่งเรืองของแผ่นดิน ณ นิทรรศน์รัตนโกสินทร์ 4) เยาวชนสรรค์สร้างงานศิลป์ ณ หอศิลป์ร่วมสมัยราชดำเนิน 5) เที่ยวงานวัด ท่องวิถีถิ่นชุมชน ณ วัดประยุรวงศาวาสวรวิหาร 6) ชวนย้อนวันวาน ชมมหรสพสมโภช ณ โรงมหรสพหลวงศาลาเฉลิมกรุง 7) เรืองโรจน์บารมีแห่งพระภูมินทร์ ณ วัดพระเชตุพนวิมลมังคลาราม 8) ปฐมบทแห่งแผ่นดินรัตนโกสินทร์ ณ ศาลหลักเมือง 9) เที่ยวยล ชมวัง ไหว้พระ ขอพร ณ พระบรมมหาราชวัง วัด พิพิธภัณฑ์และแหล่งเรียนรู้ทางวัฒนธรรมรอบเกาะรัตนโกสินทร์ 20 แห่ง โดยมีรถรางและรถโดยสารสาธารณะให้บริการแก่ประชาชนรับ-ส่ง ตามจุดต่าง ๆ โดยไม่เสียค่าใช้จ่าย ซึ่งการจัดงานเป็นไปตามแนวทางปฏิบัติตามมาตรการป้องกันการแพร่ระบาดของโรคติดเชื้อไวรัสโคโรนา 2019 ของกระทรวงสาธารณสุขอย่างเคร่งครัด
-----------
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/53701