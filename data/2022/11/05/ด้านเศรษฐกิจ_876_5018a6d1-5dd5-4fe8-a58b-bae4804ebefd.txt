รัฐบาลไทย-ข่าวทำเนียบรัฐบาล-รฟม. ห่วงใยปัญหาน้ำรอการระบาย และน้ำท่วมขังช่วงฤดูฝน บนถนนศรีนครินทร์


วันพฤหัสบดีที่ 9 กันยายน 2564
รฟม. ห่วงใยปัญหาน้ำรอการระบาย และน้ำท่วมขังช่วงฤดูฝน บนถนนศรีนครินทร์
ในแนวสายทางโครงการรถไฟฟ้าสายสีเหลือง ช่วงลาดพร้าว - สำโรง
การรถไฟฟ้าขนส่งมวลชนแห่งประเทศไทย (รฟม.) กระทรวงคมนาคม ร่วมกับ องค์การบริหารส่วนจังหวัดสมุทรปราการ  แขวงทางหลวงสมุทรปราการ เพิ่มประสิทธิภาพการระบายน้ำ บนถนนศรีนครินทร์ ช่วงแยกศิครินทร์ (ลาซาล) ถึง แยกศรีเทพา ในแนวสายทางการก่อสร้างโครงการรถไฟฟ้าสายสีเหลือง ช่วงลาดพร้าว - สำโรง เพื่อป้องกันและแก้ไขปัญหาน้ำท่วมขังอย่างเร่งด่วน โดยให้บริษัท ซิโน-ไทย เอ็นจีเนียริ่ง แอนด์ คอนสตรัคชั่น จำกัด (มหาชน) ผู้รับจ้าง ก่อสร้างงานโยธา ดำเนินการติดตั้งเครื่องสูบน้ำเพิ่มเติมอีก 12 เครื่อง ได้แก่ เครื่องสูบน้ำขนาด 16 นิ้ว จำนวน 2 เครื่อง ขนาด 12 นิ้ว จำนวน 4 เครื่อง และขนาด 8 นิ้ว จำนวน 6 เครื่อง เพื่อช่วยเร่งระบายน้ำบนถนนศรีนครินทร์ ออกสู่คลองบางนา และคลองสำโรง
ทั้งนี้ รฟม. ได้เน้นย้ำให้ที่ปรึกษาโครงการฯ กำกับดูแลให้ผู้รับจ้างงานโยธา ดำเนินการขุดลอกลำรางและท่อระบายน้ำตลอดแนวเส้นทางโครงการฯ เป็นประจำทุก 3 เดือน เพื่อป้องกันมิให้มีเศษวัสดุอุดตันในแนวก่อสร้างรถไฟฟ้า และเพิ่มประสิทธิภาพการระบายน้ำให้ดีมากยิ่งขึ้น ตลอดจนเฝ้าระวังสถานการณ์พร้อมจัดเตรียมเจ้าหน้าที่และเครื่องสูบน้ำเพื่อช่วยเหลือและอำนวยความสะดวกให้แก่ประชาชนตามนโยบายด้านความรับผิดชอบต่อสังคม ในการให้ความสำคัญแก่ประชาชนและชุมชนตามแนวสายทางโครงการรถไฟฟ้าที่อาจจะได้รับผลกระทบจากการดำเนินงานก่อสร้างโครงการฯ ติดตามข้อมูลข่าวสารโครงการรถไฟฟ้าสายสีเหลืองฯ ได้ที่เฟซบุ๊กแฟนเพจ โครงการรถไฟฟ้าสายสีเหลือง ช่วงลาดพร้าว - สำโรง เว็บไซต์โครงการ www.mrta-yellowline.com และ Line Official : mrtyellowline หรือสอบถามข้อมูลโครงการฯ หมายเลขโทรศัพท์ 0 2610 4915 และ 09 8257 5555

ที่มา : https://www.thaigov.go.th/news/contents/details/45671