รัฐบาลไทย-ข่าวทำเนียบรัฐบาล-โฆษกรัฐบาล เผย “นายกฯ” ชงเพิ่มเงินอุดหนุนแก่ผู้สูงอายุ แบบขั้นบันได มอบ กค. สำนักงบฯ และสภาพัฒน์ นายกฯ ชื่นชมพร้อมสนับสนุนค่าใช้จ่ายการทำงานของ อสม. ทั่วประเทศ


วันอังคารที่ 14 ธันวาคม 2564
พิมพ์
โฆษกรัฐบาล เผย “นายกฯ” ชงเพิ่มเงินอุดหนุนแก่ผู้สูงอายุ แบบขั้นบันได มอบ กค. สำนักงบฯ และสภาพัฒน์   นายกฯ ชื่นชมพร้อมสนับสนุนค่าใช้จ่ายการทำงานของ อสม. ทั่วประเทศ
โฆษกรัฐบาล เผย “นายกฯ” ชงเพิ่มเงินอุดหนุนแก่ผู้สูงอายุ แบบขั้นบันได มอบ กค. สำนักงบฯ และสภาพัฒน์   นายกฯ ชื่นชมพร้อมสนับสนุนค่าใช้จ่ายการทำงานของ อสม. ทั่วประเทศ
วันนี้ (14 ธันวาคม 2564) นายธนกร วังบุญคงชนะ โฆษกประจำสำนักนายกรัฐมนตรี เปิดเผย พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ห่วงใยกลุ่มผู้สูงอายุ สั่งการในที่ประชุมคณะรัฐมนตรี โดยให้เป็นนโยบายและข้อดำริจากนายกรัฐมนตรี ให้กระทรวงการคลัง สำนักงบประมาณ และสภาพัฒนาการเศรษฐกิจแห่งชาติ พิจารณาหาแนวทางเพิ่มเงินอุดหนุนแก่ผู้สูงอายุ ในรูปแบบขั้นบันได เพื่อให้ผู้สูงอายุสามารถดูแลตนเองได้ นายกรัฐมนตรียังกล่าวว่าประเทศไทยได้เข้าสู่สังคมผู้สูงอายุซึ่งตนเองก็ห่วงใยคนไทยที่มีอายุมากขึ้น อยากให้มีคุณภาพชีวิตที่ดี และที่สำคัญสามารถพึ่งพาตนเองได้ นอกจากนี้ นายกรัฐมนตรียังชื่นชมการทำงานของพี่น้องอาสาสมัครสาธารณสุขประจำหมู่บ้าน (อสม.) พร้อมดูแลการทำงานของ อสม. ทั่วประเทศ โดยสนับสนุนค่าใช้จ่าย ค่าเสี่ยงภัย ให้ อสม. ต่อไปอีก 6 เดือน เพื่อเป็นการสนับสนุนและขวัญกำลังใจให้กับผู้ปฏิบัติงานต่อไป
ทั้งนี้ โฆษกประจำสำนักนายกรัฐมนตรี เผยว่า นายกรัฐมนตรีได้ตอบคำถามสื่อมวลชนกรณีสถานการณ์โควิด-19 ของโลก ที่พบว่ามีผู้เสียชีวิตรายแรกจากการติดเชื้อโควิด-19 สายพันธุ์โอมิครอน ที่ประเทศอังกฤษ ซึ่งกระทรวงสาธารณสุขและ ศบค. รับทราบแล้ว ขณะนี้ยังไม่มีการปรับเปลี่ยนมาตรการใด ๆ เพิ่มเติมจากการประชุม ศบค. เมื่อวาน แต่ทั้งนี้ ต้องขอความร่วมมือให้ทุกฝ่ายร่วมกันปฏิบัติตามมาตรการ COVID Free Setting / DMHTTA  พร้อมเชิญชวนประชาชนให้เข้ารับการฉีดวัคซีน ด้วย
.........................

ที่มา : https://www.thaigov.go.th/news/contents/details/49442