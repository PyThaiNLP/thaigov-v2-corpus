รัฐบาลไทย-ข่าวทำเนียบรัฐบาล-รัฐจัดสัมมนาใหญ่ “โอกาสและความท้าทายจากความสัมพันธ์ไทย-ซาอุ” สร้างการรับรู้ผ่าน FB live เพจ “ข่าว ศอ.บต.” พุธ 23 ก.พ. นี้


วันอังคารที่ 22 กุมภาพันธ์ 2565
พิมพ์
รัฐจัดสัมมนาใหญ่ “โอกาสและความท้าทายจากความสัมพันธ์ไทย-ซาอุ” สร้างการรับรู้ผ่าน FB live เพจ “ข่าว ศอ.บต.”  พุธ  23 ก.พ. นี้
รัฐจัดสัมมนาใหญ่ “โอกาสและความท้าทายจากความสัมพันธ์ไทย-ซาอุ” สร้างการรับรู้ผ่าน FB live เพจ “ข่าว ศอ.บต.”  พุธ  23 ก.พ. นี้
วันนี้ (22 กุมภาพันธ์ 2565) นางสาวรัชดา ธนาดิเรก รองโฆษกประจำสำนักนายกรัฐมนตรี เปิดเผยว่า ตามที่นายกรัฐมนตรี พล.อ.ประยุทธ์ จันทร์โอชา ได้มอบนโยบายแก่ศูนย์อำนวยการบริหารจังหวัดชายแดนภาคใต้ (ศอ.บต.) เรื่องการขับเคลื่อนการพัฒนาต่อยอดการฟื้นความสัมพันธ์ ไทย -  ซาอุดิอาระเบีย ต้องเป็นไปอย่างมีส่วนร่วมจากทุกภาคส่วน ซึ่งทาง ศอ.บต. กำหนดการจัดสัมมนาเพื่อระดมความคิดเห็นและรับฟังข้อเสนอแนะไว้สองครั้ง โดยการสัมมนากลุ่มย่อย (Focus Group) ได้จัดไปแล้วเมื่อวันที่ 14 - 15 ก.พ. ที่ผ่านมา และ ในวันที่ 23 ก.พ.นี้ จะเป็นการสัมมนาใหญ่ ที่มหาวิทยาลัยฟาฏอนี นายกรัฐมนตรีจะแสดงปาฐกถา หัวข้อ “ความสำเร็จของการฟื้นฟูความสัมพันธ์ไทย-ซาอุดิอาระเบีย โอกาสและศักยภาพของประเทศไทยและจังหวัดชายแดนภาคใต้ ภายใต้ศักราชใหม่ของความสัมพันธ์ที่สมบูรณ์ “ ผ่านระบบการปรับทางไกล และมีการบรรยายจากอุปทูตไทยประจำประเทศซาอุดิอาระเบีย และอุปทูตซาอุดิอาระเบียประจําประเทศไทยในหัวข้อดังกล่าวด้วย
ทั้งนี้ การส่งเสริมความร่วมมือของสองประเทศ ประกอบด้วยมิติต่าง ๆ 9 ด้าน กล่าวคือ การท่องเที่ยว พลังงาน แรงงาน อาหาร การค้าและการลงทุน สุขภาพ ความมั่นคง การศึกษาและศาสนา และ การกีฬา สำหรับจังหวัดชายแดนภาคใต้มีความร่วมมือกับประเทศซาอุดิอาระเบียมาอย่างยาวนาน แม้ในห้วงเวลาที่สองประเทศไม่ได้มีความสัมพันธ์ที่สมบูรณ์ ประชาชนในจังหวัดชายแดนภาคใต้เดินทางไปประกอบพิธีอุมเราะห์และพิธีฮัจญ์ ณ ประเทศซาอุดิอาระเบียทุกปี ดังนั้น ศอ.บต. จึงเป็นเจ้าภาพในการจัดประชุมเพื่อระดมความเห็นจากทุกภาคส่วน ครอบคลุมผู้นำศาสนา ผู้นำท้องถิ่น-ท้องที่ ข้าราชการ แรงงานไทยที่เดินทางไปทำงานที่ซาอุฯ และประชาชนทุกสาขาอาชีพ กว่า 500 คน ที่มีประสบการณ์ทั้งการเรียน การทำงานและการใช้ชีวิตในราชอาณาจักรซาอุดิอาระเบีย ซึ่งข้อมูลจากการสัมมนา จะถูกรวบรวมและเสนอต่อรัฐบาลเพื่อใช้ประกอบการจัดทำนโยบายและแนวทางการพัฒนาร่วมกับซาอุดิอาระเบียต่อไป
ประชาชนผู้สนใจ สามารถรับชม Live สด การสัมมนาเชิงปฏิบัติการ “โอกาส ศักยภาพและความท้าทายของจังหวัดชายแดนภาคใต้และของประเทศไทยภายหลังรัฐบาลเปิดศักราชใหม่ของความสัมพันธ์ไทยซาอุดิอาระเบียโดยสมบูรณ์” ในวันที่ 23 ก.พ.นี้  เวลา 08.00 – 16.30 น. ผ่านทางเพจ Face book : ข่าว ศอ.บต.
....................................

ที่มา : https://www.thaigov.go.th/news/contents/details/51785