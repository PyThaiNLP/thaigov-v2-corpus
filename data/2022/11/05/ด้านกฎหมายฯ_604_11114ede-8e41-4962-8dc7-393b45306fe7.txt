รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม ร่วมวงประชุม ”ปลัดยุติธรรมคนใหม่”ครั้งแรก หวังเข้ามาช่วยขับเคลื่อนดันกฎหมายให้ประชาชนได้เร็วขึ้น


วันพฤหัสบดีที่ 28 กรกฎาคม 2565
พิมพ์
รัฐมนตรีว่าการกระทรวงยุติธรรม ร่วมวงประชุม ”ปลัดยุติธรรมคนใหม่”ครั้งแรก หวังเข้ามาช่วยขับเคลื่อนดันกฎหมายให้ประชาชนได้เร็วขึ้น
รัฐมนตรีว่าการกระทรวงยุติธรรม ร่วมวงประชุม ”ปลัดยุติธรรมคนใหม่”ครั้งแรก หวังเข้ามาช่วยขับเคลื่อนดันกฎหมายให้ประชาชนได้เร็วขึ้น โชว์เปลี่ยน ยธ. เป็นกระทรวงช่วยประชาชนมากขึ้น ด้าน “พงษ์สวาท” พร้อมสานต่อทำให้ ก.ยุติธรรม เป็นที่พึ่งของประชาชน
วันที่ 28 กรกฎาคม 2565  การประชุมผู้บริหารกระทรวงยุติธรรมที่ผ่านมา นายสมศักดิ์ เทพสุทิน รัฐมนตรีว่าการกระทรวงยุติธรรม ได้ร่วมประชุมกับนางพงษ์สวาท กายอรุณสุทธิ์ ปลัดกระทรวงยุติธรรม เป็นครั้งแรก หลังเข้ารับตำแหน่งปลัดกระทรวงยุติธรรมคนใหม่อย่างเป็นทางการ
โดยนายสมศักดิ์ กล่าวว่า ตนรู้สึกดีใจที่ ปลัดกระทรวงยุติธรรม จะช่วยเข้ามาขับเคลื่อนในเนื้องานด้านต่างๆ โดยเฉพาะในเรื่องที่เกี่ยวข้องกับกฎหมาย ซึ่งนางพงษ์สวาท มีความเชี่ยวชาญเป็นพิเศษ เนื่องจากดำรงตำแหน่งรองเลขาธิการคณะกรรมการกฤษฎีกา มาก่อน ดังนั้น จากนี้ในเรื่องการเสนอแก้ไข หรือ ร่างกฎหมายขึ้นมาใหม่ ก็จะหมดห่วง เพราะกระทรวงยุติธรรม จะได้เร่งจัดทำกฎหมายที่เป็นประโยชน์กับประชาชนได้รวดเร็วขึ้น ซึ่งอะไรที่จะช่วยบรรเทาความเดือดร้อนของประชาชนได้ เราจะทำเป็นสิ่งแรก เพราะขณะนี้ ตนได้เปลี่ยนกระทรวงยุติธรรม เป็นหน่วยงานที่ช่วยเหลือประชาชนมากขึ้นแล้ว จากเดิมที่คนอาจจะมองเป็นเพียงกระทรวงกฎหมายเท่านั้น
ขณะที่ นางพงษ์สวาท กล่าวว่า ตนขอขอบคุณนายสมศักดิ์ ที่ให้คำแนะนำ โดยให้มองภาพรวมของกระทรวง ตั้งแต่วันแรกที่ตนเข้ามายังกระทรวงยุติธรรม ซึ่งตนได้เข้ามารักษาการแทนปลัดคนเก่ากว่า 1 เดือนแล้ว โดยได้เรียนรู้งานในทุกด้าน รวมถึงได้รับความร่วมมือจาก ผู้บริหารกระทรวง อธิบดีกรมต่างๆ และข้าราชการในกระทรวงเป็นอย่างดี ทำให้ตนรู้สึกว่า เป็นทีมที่เข้มแข็งมาก ซึ่งจากนี้ ตนก็พร้อมจะทำหน้าที่ปลัดกระทรวงยุติธรรม ให้ดีที่สุด โดยยึดประโยชน์ของประชาชนเป็นที่ตั้ง ตามแนวนโยบายของนายสมศักดิ์ ซึ่งตนจะนำความรู้ความสามารถ มาช่วยผลักดันกฎหมาย ที่เป็นประโยชน์กับประชาชน พร้อมสานต่อทำให้กระทรวงยุติธรรม เป็นที่พึ่งของประชาชน เมื่อได้รับความเดือดร้อนในเรื่องที่เกี่ยวข้องกับกระบวนการยุติธรรม ให้ได้มากที่สุด

ที่มา : https://www.thaigov.go.th/news/contents/details/57388