รัฐบาลไทย-ข่าวทำเนียบรัฐบาล-การรถไฟแห่งประเทศไทย ร่วมกับ กองบังคับการตำรวจรถไฟ มูลนิธิเมาไม่ขับ และภาคีเครือข่ายรณรงค์ลดอุบัติเหตุเมาไม่ขับ ภาครัฐ และภาคเอกชน จับมือรณรงค์เพิ่มความปลอดภัยส่งประชาชนเดินทางกลับ


วันพฤหัสบดีที่ 30 ธันวาคม 2564
การรถไฟแห่งประเทศไทย ร่วมกับ กองบังคับการตำรวจรถไฟ มูลนิธิเมาไม่ขับ และภาคีเครือข่ายรณรงค์ลดอุบัติเหตุเมาไม่ขับ ภาครัฐ และภาคเอกชน จับมือรณรงค์เพิ่มความปลอดภัยส่งประชาชนเดินทางกลับ
นายศักดิ์สยาม ชิดชอบ รัฐมนตรีว่าการกระทรวงคมนาคม เป็นประธานเปิดกิจกรรมรณรงค์ป้องกันและลดอุบัติเหตุ “ปีใหม่ปลอดโควิด-19 ปลอดอุบัติเหตุทางถนน” และ “ปล่อยแถวตำรวจรถไฟ” ช่วงเทศกาลปีใหม่ 2565
เมื่อวันที่ 28 ธ.ค. 64  เวลา 16.00 น. สถานีกรุงเทพ(หัวลำโพง) นายศักดิ์สยาม ชิดชอบ รัฐมนตรีว่าการกระทรวงคมนาคม เป็นประธานเปิดกิจกรรมรณรงค์ป้องกันและลดอุบัติเหตุ “ปีใหม่ปลอดโควิด-19 ปลอดอุบัติเหตุทางถนน” และ “ปล่อยแถวตำรวจรถไฟ” ช่วงเทศกาลปีใหม่ 2565 พร้อมด้วย นายชยธรรม์ พรหมศร ปลัดกระทรวงคมนาคม นายจิรุตม์ วิศาลจิตร ประธานคณะกรรมการรถไฟแห่งประเทศไทย นายนิรุฒ มณีพันธ์ ผู้ว่าการรถไฟแห่งประเทศไทย นายแพทย์แท้จริง ศิริพาณิช เลขาธิการมูลนิธิเมาไม่ขับ พล.ต.ต.อำนาจ ไตรพจน์ ผู้บังคับการตำรวจรถไฟ และภาคีเครือข่ายรณรงค์ร่วมเปิดกิจกรรม
นายศักดิ์สยาม เปิดเผยว่า เทศกาลปีใหม่ 2565 ท่านนายกรัฐมนตรี พลเอกประยุทธ์ จันทร์โอชา ได้ให้ความสำคัญอย่างยิ่งต่อความปลอดภัยและความสะดวกในการเดินทางของพี่น้องประชาชน โดยกำหนดเป้าหมายเพื่อลดจำนวนการเกิดอุบัติเหตุทางถนน ในช่วงปีใหม่นี้ กระทรวงคมนาคม ได้กำหนดนโยบายอำนวยความสะดวก ในการบริการขนส่งสาธารณะ และโครงข่ายคมนาคมอย่างบูรณาการ โดยยึดหลัก "เดินทางสะดวก ปลอดภัย ห่างไกล COVID-19" ซึ่งมีการประมาณการไว้ว่าจะมีปริมาณการเดินทางเข้า - ออกกรุงเทพมหานคร ด้วยรถยนต์ 8 ล้านคัน และระบบขนส่งสาธารณะ 1.7 ล้านเที่ยว เพื่อให้ประชาชนเดินทางถึงที่หมายโดยสะดวกและปลอดภัย พร้อมทั้งปฏิบัติตามมาตรการทางสาธารณสุขเพื่อป้องกันการแพร่ระบาดของไวรัสโควิด-19 อย่างเข้มงวด เช่น การสวมหน้ากากอนามัย รักษาระยะห่าง และล้างมือบ่อย ๆ เป็นต้น
ในส่วนของ การรถไฟแห่งประเทศไทย (รฟท.) นายนิรุฒ กล่าวว่า ที่ผ่านมาการรถไฟฯ ได้เน้นย้ำให้พนักงานรถไฟปฏิบัติตามข้อบังคับ ระเบียบการอย่างเคร่งครัด พร้อมกำชับกวดขันผู้ปฏิบัติงานทุกฝ่ายระมัดระวังป้องกันไม่ให้เกิดอันตราย และให้ขบวนรถออกจากสถานีต้นทางปลายทางตรงต่อเวลา ในส่วนของมาตรการของการรถไฟฯ ได้ดำเนินการตามนโยบายของกระทรวงคมนาคมอย่างเคร่งครัด เพื่อดูแลการเดินทางของประชาชนให้ได้รับความสะดวก ปลอดภัย ตรงเวลา และมีขบวนรถไฟโดยสารได้อย่างเพียงพอ
นายนิรุฒฯ กล่าวเพิ่มเติมว่า รฟท. ได้ให้ความสำคัญกับเรื่องความปลอดภัยของส่วนรวมในการเฝ้าระวังและป้องกันการแพร่ระบาดของโรคติดเชื้อไวรัสโคโรนา 2019 (โควิด - 19) อย่างเคร่งครัดและต่อเนื่อง ตามนโยบายของรัฐบาลและกระทรวงคมนาคม เพื่อความปลอดภัยของประชาชนและผู้ใช้บริการ โดยได้ดำเนินมาตรการในด้านต่าง ๆ ในช่วงเทศกาลปีใหม่ โดยมีการจัดตั้งชุดเฉพาะกิจเพื่อตรวจดูแลรักษาความเรียบร้อยแก่ผู้ใช้บริการ พร้อมกับตั้งจุดคัดกรองตรวจวัดอุณหภูมิ และเพิ่มความถี่ในการทำความสะอาดสถานีรถไฟ ขบวนรถโดยสาร สถานที่จำหน่ายตั๋วโดยสาร ที่พักผู้โดยสาร ทุก ๆ 2 ชั่วโมง ตลอดจนให้ทำความสะอาดรอบใหญ่ หรือ Big Cleaning ฉีดพ่นน้ำยาฆ่าเชื้อบริเวณอาคารสถานี ชานชาลา ที่พักผู้โดยสาร ห้องสุขาทุก ๆ 3 วัน  นอกจากนี้ ขอความร่วมมือผู้โดยสารทุกคนให้สวมหน้ากากอนามัยตลอดการเดินทาง และลงทะเบียนหรือสแกนคิวอาร์โค้ด เช็กอิน/เช็กเอาต์ ผ่านแอพพลิเคชั่นไทยชนะทุกครั้งที่ใช้บริการ ติดต่อสอบถามรายละเอียดเพิ่มเติมได้ที่ศูนย์บริการลูกค้าสัมพันธ์ โทรศัพท์สายด่วน 1690 ตลอด 24 ชั่วโมง
Facebook ทีมพีอาร์การรถไฟแห่งประเทศไทย (red arrow right) https://www.facebook.com/129946050353608/posts/5344510698897091/?d=n
INSTAGRAM SRT OFFICIAL (red arrow right) https://www.instagram.com/official_srt/p/CYDfoMIhutj/?utm_medium=copy_link
Twitter SRT OFFICIAL @PR_SRT (red arrow right)https://twitter.com/pr_srt/status/1476059518643564544?s=21

ที่มา : https://www.thaigov.go.th/news/contents/details/50049