รัฐบาลไทย-ข่าวทำเนียบรัฐบาล-​สำนักงานปลัดกระทรวงกลาโหม ร่วมเทิดพระเกียรติและน้อมรำลึกในพระมหากรุณาธิคุณ สมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง 90 พรรษา


วันจันทร์ที่ 8 สิงหาคม 2565
​สำนักงานปลัดกระทรวงกลาโหม ร่วมเทิดพระเกียรติและน้อมรำลึกในพระมหากรุณาธิคุณ สมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง 90 พรรษา
วันนี้ (8 ส.ค. 65 เวลา 10.00 น.) พลเอก วรเกียติ รัตนานนท์ ปลัดกระทรวงกลาโหมเป็นประธานในพิธีเปิดกิจกรรมเฉลิมพระเกียรติสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง
เนื่องในโอกาสมหามงคลเฉลิมพระชนมพรรษา 90 พรรษา 12 สิงหาคม 2565 ณ ห้องพินิตประชานาถ ที่จัดขึ้นในระหว่างวันที่ 8 -11 สิงหาคม 2565
โดยภายในกิจกรรมประกอบด้วย การบรรยายพิเศษเกี่ยวกับพระราชประวัติ และพระราชกรณียกิจของสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง รวมทั้งงานในโครงการพระราชดำริและศิลปาชีพ และการบรรยายพิเศษในหัวข้อ “บทบาทของสถาบันพระมหากษัตริย์กับการพัฒนาของกองทัพไทย” การแสดงและจัดจำหน่ายผลิตภัณฑ์ต่าง ๆ ในโครงการพระราชดำริจากศูนย์ศิลปาชีพสีบัวทอง ศูนย์ศิลปาชีพบางไทร พิพิธภัณฑ์การเกษตรเฉลิมพระเกียรติพระบาทสมเด็จพระเจ้าอยู่หัว และจำหน่ายผลิตภัณฑ์กลุ่มไหมสมเด็จ จากจังหวัดกาฬสินธุ์
สำหรับการจัดกิจกรรมครั้งนี้เพื่อเป็นการแสดงออกถึงความจงรักภักดีต่อสถาบันพระมหากษัตริย์ และช่วยกันเผยแพร่พระเกียรติคุณของสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ที่ทรงมีคุณูปการต่อปวงชนชาวไทย และประเทศชาติ ให้กำลังพลของหน่วยได้รับทราบ และตระหนักรู้ถึงความสำคัญของสถาบันพระมหากษัตริย์ไทย

ที่มา : https://www.thaigov.go.th/news/contents/details/57771