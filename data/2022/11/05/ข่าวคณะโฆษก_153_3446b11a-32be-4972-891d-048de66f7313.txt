รัฐบาลไทย-ข่าวทำเนียบรัฐบาล-นายกฯ กำชับเจ้าหน้าที่คุมเข้มกรณีจัดปาร์ตี้สังสรรค์ ฝ่าฝืน พ.ร.ก.ฉุกเฉิน เสี่ยงแพร่เชื้อโควิด ขอประชาชนร่วมเป็นหูเป็นตาแจ้งเหตุเมื่อพบการทำผิด พร้อมเลี่ยงกิจกรรมรวมกลุ่ม


วันอาทิตย์ที่ 22 สิงหาคม 2564
พิมพ์
นายกฯ กำชับเจ้าหน้าที่คุมเข้มกรณีจัดปาร์ตี้สังสรรค์ ฝ่าฝืน พ.ร.ก.ฉุกเฉิน เสี่ยงแพร่เชื้อโควิด ขอประชาชนร่วมเป็นหูเป็นตาแจ้งเหตุเมื่อพบการทำผิด พร้อมเลี่ยงกิจกรรมรวมกลุ่ม
นายกฯ กำชับเจ้าหน้าที่คุมเข้มกรณีจัดปาร์ตี้สังสรรค์ ฝ่าฝืน พ.ร.ก.ฉุกเฉิน เสี่ยงแพร่เชื้อโควิด ขอประชาชนร่วมเป็นหูเป็นตาแจ้งเหตุเมื่อพบการทำผิด พร้อมเลี่ยงกิจกรรมรวมกลุ่ม
เมื่อวันที่ 22 ส.ค. น.ส.ไตรศุลี ไตรสรณกุล รองโฆษกประจําสํานักนายกรัฐมนตรี เปิดเผยว่า พล.อ.ประยุทธ์ จันทร์โอชา นายกรัฐมนตรีและ รมว.กลาโหม มีความห่วงใย หลังรับทราบกรณีเจ้าหน้าที่ตำรวจบุกจับการจัดงานเลี้ยง สังสรรค์ รวมกลุ่มดื่มเครื่องดื่มแอลกอฮอล์ รวมตัวกันมั่วสุมในแหล่งอบายมุขหลายพื้นที่ทั่วประเทศ ซึ่งเป็นกิจกรรมที่มีความเสี่ยงต่อการติดเชื้อโรควิด-19 ทั้งยังเป็นการฝ่าฝืนข้อกำหนดออกตามความในมาตรา 9 แห่งพระราชกำหนดการบริหารราชการในสถานการณ์ฉุกเฉิน พ.ศ.2548 ที่มีข้อห้ามการรวมกันทำกิจกรรมในลักษณะเสี่ยงต่อการแพร่เชื้อโรคด้วย
น.ส.ไตรศุลี กล่าวว่า นายกรัฐมนตรีได้กำชับหน่วยงานที่เกี่ยวข้อง ไม่ว่าจะเป็น สำนักงานตำรวจแห่งชาติ  ตลอดจนจังหวัดและท้องถิ่นโดยกระทรวงมหาดไทย ให้ทำงานอย่างบูรณาการเพื่อป้องกันการรวมกลุ่มในลักษณะที่สุ่มเสี่ยงต่อการแพร่เชื้อโควิด-19 พร้อมตรวจสอบสถานที่ที่มักมีการรวมกันจัดงานเลี้ยง หรือแหล่งอบายมุขในพื้นที่ต่างๆ
หากพบการกระทำความผิด ขอให้ดำเนินคดีตามกฎหมาย โดยห้ามละเว้นการปฏิบัติหน้าที่ มิเช่นนั้น เจ้าหน้าที่จะมีความผิดด้วย  และหากพบว่าเจ้าหน้าที่รู้เห็นเป็นใจให้เกิดกิจกรรมมั่วสุ่ม จะต้องถูกลงโทษอย่างเด็ดขาดด้วยเช่นกัน
น.ส.ไตรศุลี กล่าวว่า รัฐบาลขอให้ประชาชนช่วยกันเป็นหูเป็นตา สอดส่องดูแล หากพบพฤติกรรมรวมตัวกันจัดงานเลี้ยง ปาร์ตี้ ขอให้แจ้งหน่วยงานที่เกี่ยวข้อง ไม่ว่าจะเป็น เจ้าหน้าที่ตำรวจ หรือ องค์กรปกครองส่วนท้องถิ่น และขอให้ประชาชนหลีกเลี่ยงการรวมกลุ่มดำเนินกิจกรรมที่เพิ่มความเสี่ยงต่อการแพร่ระบาดของโรค หลีกเลี่ยงกิจกรรมการรวมกลุ่มโดยไม่จำเป็น เพื่อร่วมเป็นส่วนหนึ่งในการลดจำนวนผู้ติดเชื้อ และลดภาระของบุคลากรทางการแพทย์ ที่ทำงานหนักต่อเนื่องมาเป็นเวลานาน

ที่มา : https://www.thaigov.go.th/news/contents/details/45015