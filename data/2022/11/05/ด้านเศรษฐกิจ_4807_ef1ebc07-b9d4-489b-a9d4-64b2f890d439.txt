รัฐบาลไทย-ข่าวทำเนียบรัฐบาล-นายชยธรรม์ พรหมศร ปลัดกระทรวงคมนาคม เป็นประธานเปิดโครงการสัมมนาสานสัมพันธ์ข้าราชการ ภายใต้หลักสูตร “ฉันคือ...ข้าราชการที่ดี” รุ่นที่ 60


วันอังคารที่ 16 สิงหาคม 2565
นายชยธรรม์ พรหมศร ปลัดกระทรวงคมนาคม เป็นประธานเปิดโครงการสัมมนาสานสัมพันธ์ข้าราชการ ภายใต้หลักสูตร “ฉันคือ...ข้าราชการที่ดี” รุ่นที่ 60
...
นายชยธรรม์ พรหมศร ปลัดกระทรวงคมนาคม เป็นประธานเปิดโครงการสัมมนาสานสัมพันธ์ข้าราชการ ภายใต้หลักสูตร “ฉันคือ...ข้าราชการที่ดี” รุ่นที่ 60 เมื่อวันจันทร์ที่ 15 สิงหาคม 2565 ณ อาคารสโมสรและหอประชุมกระทรวงคมนาคม
นายชยธรรม์ พรหมศร ปลัดกระทรวงคมนาคม กล่าวว่า การจัดโครงการสัมมนาสานสัมพันธ์ข้าราชการ ภายใต้หลักสูตร “ฉันคือ...ข้าราชการที่ดี” นั้น มีความสำคัญ เนื่องจากข้าราชการนับว่าเป็นอาชีพที่มีเกียรติศักดิ์ศรี ซึ่งปัจจุบันนี้รูปแบบวิธีการทำงานต่าง ๆ ในระบบราชการได้เปลี่ยนแปลงไปอย่างมากนับตั้งแต่ ปี พ.ศ. 2546 ซึ่งมีการประกาศเรื่องการพัฒนาระบบราชการอย่างจริงจัง ส่งผลให้เกิดการนำเสนอแนวคิดเกี่ยวกับการปรับเปลี่ยนกระบวนทัศน์ วัฒนธรรม และค่านิยมของระบบราชการมีเจตนารมณ์ที่ชัดเจน คือมุ่งหวังให้ข้าราชการปฏิบัติราชการเพื่อประโยชน์สุขของประชาชน มุ่งเน้นการทำงานเชิงรุก คิดเชิงยุทธศาสตร์ และนำระบบบริหารจัดการสมัยใหม่มาใช้เพื่อให้การปฏิบัติงานมีประสิทธิภาพ ประสิทธิผล สามารถวัดผลความสำเร็จได้อย่างเป็นรูปธรรม การจัดการฝึกอบรมในครั้งนี้ จะทำให้ทุกท่านได้รับทราบแนวทางการปฏิบัติงานของตนเอง รวมทั้งได้รับความรู้เบื้องต้นที่จำเป็นสำหรับการปฏิบัติราชการ นับว่าเป็นการเตรียมความพร้อมที่จะก้าวไปสู่ การเป็นข้าราชการที่ดีในสังกัดส่วนราชการกระทรวงคมนาคม และเป็นโอกาสดีที่ผู้เข้ารับการฝึกอบรมจะได้สร้างสัมพันธภาพเพื่อการประสานการทำงานที่ดีระหว่างกันในอนาคต เกิดการแลกเปลี่ยนเรียนรู้ อันจะนำมาซึ่งเครือข่ายในการทำงานเพื่อประโยชน์ของประชาชนและประเทศชาติต่อไป
ทั้งนี้ โครงการสัมมนาสานสัมพันธ์ข้าราชการ หลักสูตร “ฉันคือ…ข้าราชการที่ดี” รุ่นที่ 60 มีข้าราชการบรรจุใหม่ในสังกัดกระทรวงคมนาคมเข้าร่วมโครงการฯ รวม 80 คน ประกอบด้วย 1) สำนักงานปลัดกระทรวงคมนาคม จำนวน 3 คน 2) กรมเจ้าท่า จำนวน 4 คน 3) กรมการขนส่งทางบก จำนวน 30 คน   4) กรมท่าอากาศยาน จำนวน 5 คน 5) กรมทางหลวง จำนวน 33 คน 6) กรมทางหลวงชนบท จำนวน 3 คน   7) สำนักงานนโยบายและแผนการขนส่งและจราจร จำนวน 1 คน และ 8) กรมการขนส่งทางราง จำนวน 1 คน  โดยดำเนินกิจกรรมสานสัมพันธ์ข้าราชการ ซึ่งมีเนื้อหาหลักสูตรและกิจกรรมต่าง ๆ เป็นไปตามแนวทางและวัตถุประสงค์ที่สำนักงาน ก.พ. กำหนด ระหว่างวันที่ 15 - 19 สิงหาคม 2565 ณ โรงแรมรอยัล ริเวอร์ กรุงเทพมหานคร

ที่มา : https://www.thaigov.go.th/news/contents/details/58062