รัฐบาลไทย-ข่าวทำเนียบรัฐบาล-กระทรวงยุติธรรมประชุมเตรียมการคณะผู้แทนไทยสำหรับการประชุม ASLOM ครั้งที่ ๒๐ การประชุม ALAWMM ครั้งที่ ๑๑ และการประชุมที่เกี่ยวข้อง


วันเสาร์ที่ 9 ตุลาคม 2564
พิมพ์
กระทรวงยุติธรรมประชุมเตรียมการคณะผู้แทนไทยสำหรับการประชุม ASLOM ครั้งที่ ๒๐ การประชุม ALAWMM ครั้งที่ ๑๑ และการประชุมที่เกี่ยวข้อง
กระทรวงยุติธรรมประชุมเตรียมการคณะผู้แทนไทยสำหรับการประชุม ASLOM ครั้งที่ ๒๐ การประชุม ALAWMM
ครั้งที่ ๑๑ และการประชุมที่เกี่ยวข้อง
ในวันศุกร์ที่ ๘ ตุลาคม ๒๕๖๔ เวลา ๐๙.๐๐ น. ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม เป็นประธานการประชุมเตรียมการคณะผู้แทนไทยสำหรับการประชุม ASLOM ครั้งที่ ๒๐ การประชุม ALAWMM ครั้งที่ ๑๑ และการประชุมที่เกี่ยวข้อง ด้วยระบบการประชุมทางไกลผ่านสื่ออิเล็กทรอนิกส์ พร้อมด้วยพันตำรวจโท ประวุธ วงศ์สีนิล รองปลัดกระทรวงยุติธรรม และผู้แทนหน่วยงาน ได้แก่ กรมบังคับคดี สถาบันเพื่อการยุติธรรมแห่งประเทศไทย (องค์การมหาชน) สำนักงานศาลยุติธรรม สำนักงานอัยการสูงสุด สำนักงานคณะกรรมการกฤษฎีกา กระทรวงการต่างประเทศ กระทรวงพาณิชย์ สถาบันอนุญาโตตุลาการ สภาทนายความ ในพระบรมราชูปถัมภ์ เข้าร่วมการประชุมฯ
การประชุมฯ ครั้งนี้ ที่ประชุมได้รับทราบกำหนดการจัดการประชุมคณะทำงานว่าด้วยการพิจารณาต้นแบบในการสร้างความสอดคล้องในเรื่องกฎหมายการค้าของอาเซียน (ASLOM Working Group Meeting on Examining Modalities for Harmonization of ASEAN Trade Laws) ครั้งที่ ๑๐ การประชุมเจ้าหน้าที่อาวุโสอาเซียนด้านกฎหมาย (ASEAN Senior Law Officials Meeting - ASLOM) ครั้งที่ ๒๐ และการประชุมรัฐมนตรีอาเซียนด้านกฎหมาย (ASEAN Law Ministers Meeting - ALAWMM) ครั้งที่ ๑๑ ซึ่งมีกำหนดจัดขึ้นในวันที่ ๑๒ ตุลาคม ระหว่างวันที่ ๒๕ - ๒๖ ตุลาคม และวันที่ ๒๗ ตุลาคม ๒๕๖๔ ตามลำดับ ด้วยระบบการประชุมทางไกลผ่านสื่ออิเล็กทรอนิกส์ โดยมีมาเลเซียเป็นเจ้าภาพ
นอกจากนี้ ยังได้ร่วมกันพิจารณาและหารือเกี่ยวกับองค์ประกอบของคณะผู้แทนไทยในแต่ละการประชุม ท่าทีในระเบียบวาระต่าง ๆ ทั้งในระเบียบวาระสืบเนื่องจากการประชุมครั้งก่อน และระเบียบวาระใหม่ เช่น การเข้าถึงความยุติธรรมในสถานการณ์การแพร่ระบาดของโรคติดเชื้อไวรัสโคโรนา ๒๐๑๙ (โควิด-๑๙) การประชุมหารือระหว่าง ASLOM - HCCH เป็นต้น และการเสนอวาระเพิ่มเติมของฝ่ายไทย เรื่อง แนวทางการยกระดับ เรื่อง “การปฏิบัติต่อผู้ต้องขังและผู้กระทำผิดหญิงในภูมิภาคอาเซียนที่สอดคล้องกับเพศภาวะ” ตลอดจนแนวทางการเข้าร่วมการประชุมฯ ของฝ่ายไทย

ที่มา : https://www.thaigov.go.th/news/contents/details/46772