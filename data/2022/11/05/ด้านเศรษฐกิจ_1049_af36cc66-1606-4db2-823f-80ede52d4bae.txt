รัฐบาลไทย-ข่าวทำเนียบรัฐบาล-รฟม. เตรียมเปิดให้บริการ Robot Parking เพิ่ม 1 แห่ง และเปิดให้บริการที่จอดรถจักรยานยนต์ อีก 2 แห่ง เริ่ม 1 ต.ค. 2564


วันอังคารที่ 28 กันยายน 2564
รฟม. เตรียมเปิดให้บริการ Robot Parking เพิ่ม 1 แห่ง และเปิดให้บริการที่จอดรถจักรยานยนต์ อีก 2 แห่ง เริ่ม 1 ต.ค. 2564
พร้อมพัฒนา Application MRTA Parking อำนวยความสะดวก รองรับการเดินทางเชื่อมต่อรถไฟฟ้า MRT
การรถไฟฟ้าขนส่งมวลชนแห่งประเทศไทย (รฟม.) กระทรวงคมนาคม ไม่หยุดขับเคลื่อนความสุขของคนเมือง เตรียมเปิดให้บริการที่จอดรถอัตโนมัติ หรือ Robot Parking บริเวณลานจอดรถสถานีห้วยขวาง ในวันที่ 1 ตุลาคม 2564 เพื่อเพิ่มประสิทธิภาพลานจอดรถในเส้นทางโครงการรถไฟฟ้ามหานครสายเฉลิมรัชมงคล (MRT สายสีน้ำเงิน) โดยถือเป็นลานจอดรถที่มีบริการระบบ Robot Parking เป็นแห่งที่สองต่อจากสถานีสามย่าน
นายภคพงศ์ ศิริกันทรมาศ ผู้ว่าการ รฟม. กล่าวว่า รฟม. ได้ดำเนินการตามนโยบายของรัฐบาลและกระทรวงคมนาคม ในการส่งเสริมให้ประชาชนหันมาใช้บริการขนส่งสาธารณะแทนการใช้รถยนต์ส่วนตัวมากยิ่งขึ้น เพื่อบรรเทาปัญหาการจราจรและช่วยลดฝุ่นละออง PM 2.5 โดยนำระบบที่จอดรถอัตโนมัติ หรือ Robot Parking เข้ามาให้บริการบริเวณลานจอดรถในเส้นทางรถไฟฟ้า MRT สายสีน้ำเงิน เพื่อเพิ่มพื้นที่จอดรถที่มีอยู่อย่างจำกัดให้เพียงพอต่อความต้องการของผู้ใช้บริการ และเป็นการพัฒนาพื้นที่ในแนวดิ่งให้เกิดประโยชน์อย่างคุ้มค่า ช่วยให้ผู้ใช้บริการสามารถนำรถยนต์มาจอดและเดินทางต่อด้วยรถไฟฟ้าได้โดยสะดวก โดย รฟม. เริ่มให้บริการระบบ Robot Parking ที่ลานจอดรถสถานีสามย่านเป็นที่แรกเมื่อวันที่ 1 เมษายน 2564 จากนั้นจึงนำระบบดังกล่าวมาติดตั้งที่ลานจอดรถสถานีห้วยขวางเป็นลำดับต่อมา
โดยเมื่อผู้ใช้บริการนำรถเข้ามาจอด จะมีเครื่องกลทำหน้าที่เสมือนหุ่นยนต์รับรถขึ้นไปจอดในลักษณะซ้อนกันในแนวดิ่ง ทำให้จอดรถได้มากขึ้น อีกทั้งใช้เวลาเฉลี่ยในการรับ - ส่งรถ เข้าและออกจากที่จอดรถเพียงคันละ 90 วินาที และหากรถจอดชั้นไกลที่สุดจะใช้เวลาเพียง 3 นาทีเท่านั้น นอกจากนี้ระบบจอดรถดังกล่าวยังมีความปลอดภัยตามมาตรฐานที่กำหนด โดยโครงสร้างสามารถรับแรงลมและรับแรงสั่นสะเทือนจากแผ่นดินไหวได้ รวมถึงมีประกันภัยคุ้มครองความสูญเสียหรือเสียหายต่อทรัพย์สินของผู้ใช้งานเครื่อง อาทิ เหตุจากไฟไหม้ ฟ้าผ่า น้ำท่วม แผ่นดินไหว ลมพายุ เป็นต้น และประกันภัยคุ้มครองความสูญเสียหรือเสียหายต่อชีวิต เพื่อสร้างความมั่นใจให้กับผู้ใช้บริการ ทั้งนี้ รฟม. ยังคงคิดอัตราค่าบริการที่จอดรถตามปกติ โดยกรณีผู้ใช้บริการรถไฟฟ้าคิดอัตราค่าจอดรถ 15 บาท ต่อ 2 ชั่วโมง และผู้ไม่ใช้บริการรถไฟฟ้า คิดอัตราค่าจอดรถ 50 บาท ต่อ 1 ชั่วโมง สำหรับผู้ใช้บริการที่จอดรถรายเดือน คิดอัตราค่าจอดรถ 2,000 บาทต่อเดือน และจะเปิดให้บริการทุกวันตั้งแต่เวลา 05.00 - 01.00 น. (เวลาเปิดปิดให้บริการในช่วงสถานการณ์การแพร่ระบาดของโรค COVID-19 อาจมีการเปลี่ยนแปลงตามประกาศจากทางศูนย์บริหารสถานการณ์แพร่ระบาดของโรคติดเชื้อไวรัสโคโรนา 2019)
นอกจากนี้ รฟม. ได้เล็งเห็นถึงความสำคัญของผู้ใช้บริการที่จอดรถในพื้นที่ให้บริการรถไฟฟ้าของ รฟม. ทุกกลุ่ม ซึ่งรวมถึงกลุ่มผู้ใช้รถจักรยานยนต์ โดยเตรียมเปิดให้บริการที่จอดรถจักรยานยนต์ จำนวน 2 แห่ง ได้แก่ เส้นทางรถไฟฟ้า MRT สายสีน้ำเงิน ณ ลานจอดรถสถานีห้วยขวาง และเส้นทางรถไฟฟ้า MRT สายสีม่วง ณ อาคารจอดรถสถานีคลองบางไผ่ ในวันที่ 1 ตุลาคม 2564 นี้เช่นกัน โดยลานจอดรถจักรยานยนต์สถานีห้วยขวาง สามารถรองรับจำนวนรถจักรยานยนต์ได้ 218 คัน คิดอัตราค่าบริการ 5 บาทต่อ 4 ชั่วโมง และลานจอดรถจักรยานยนต์สถานีคลองบางไผ่ (จอดในร่ม) สามารถรองรับจำนวนรถจักรยานยนต์ได้ 416 คัน คิดอัตราค่าบริการ 10 บาทต่อ 4 ชั่วโมง ซึ่งที่จอดรถ จักรยานยนต์ทั้ง 2 แห่ง จะเปิดให้บริการทุกวันตั้งแต่เวลา 05.00 - 01.00 น. (เวลาเปิดปิดให้บริการในช่วงสถานการณ์การแพร่ระบาดของโรค COVID-19 อาจมีการเปลี่ยนแปลงตามประกาศจากทางศูนย์บริหารสถานการณ์แพร่ระบาดของโรคติดเชื้อไวรัสโคโรนา 2019) พร้อมกันนี้ รฟม. ได้ติดตั้งระบบเก็บเงินอัตโนมัติ ซึ่งสามารถชำระค่าบริการในรูปแบบเงินสดและคิวอาร์โค้ด (QR Code) เพื่อเพิ่มความสะดวกสบายให้แก่ผู้ใช้บริการ และติดตั้งกล้องโทรทัศน์วงจรปิด (CCTV) พร้อมด้วยเจ้าหน้าที่รักษาความปลอดภัย เพื่อสร้างความอุ่นใจให้แก่ผู้ใช้บริการ
นอกจากนำเทคโนโลยีมาเพิ่มประสิทธิภาพของพื้นที่จอดรถแล้ว รฟม. ยังมุ่งพัฒนาระบบการให้บริการที่จอดรถที่สอดคล้องกับวิถีชีวิตใหม่ในยุค New Normal พร้อมทั้งตอบสนองความต้องการในการใช้เทคโนโลยีของประชาชน ด้วยการคิดค้นแอปพลิเคชัน MRTA Parking ภายใต้โครงการให้บริการสมัครและต่ออายุการใช้บริการจอดรถยนต์   รายเดือนแบบออนไลน์ โดยผู้ใช้บริการสามารถสมัคร หรือต่ออายุบัตรจอดรถรายเดือน รวมถึงชำระค่าบริการจอดรถแบบรายเดือนได้ “ครบจบภายในแอปเดียว” ตลอดจนสามารรถรับทราบข้อมูลที่จอดรถว่างและข้อมูลประชาสัมพันธ์ของ รฟม. ได้อีกหนึ่งช่องทาง อันเป็นการช่วยลดการเดินทางและอำนวยความสะดวกให้แก่ผู้ใช้บริการ ทั้งนี้ ผู้ใช้บริการหรือประชาชนทั่วไปที่สนใจสามารถดาวน์โหลดแอปพลิเคชันดังกล่าวได้ในวันที่ 1 ตุลาคม 2564 เป็นต้นไป ซึ่งรองรับได้ทั้งระบบปฏิบัติการแบบ android และ ios สอบถามข้อมูลเพิ่มเติมได้ที่ กองบริหารอาคารจอดรถ ฝ่ายพัฒนาธุรกิจ โทร. 0 2513 1895 Email : Parkandride@mrat.co.th  Line@mrtaparking รวมถึงติดตามรายละเอียดและข้อมูลข่าวสาร รฟม. เพิ่มเติมได้ที่เว็บไซต์ รฟม. www.mrta.co.th และเฟซบุ๊กแฟนเพจ : การรถไฟฟ้าขนส่งมวลชนแห่งประเทศไทย หรือ Call Center รฟม. โทร. 0 2716 4044

ที่มา : https://www.thaigov.go.th/news/contents/details/46288