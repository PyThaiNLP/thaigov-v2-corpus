รัฐบาลไทย-ข่าวทำเนียบรัฐบาล-ผู้ว่าการรถไฟแห่งประเทศ ลงตรวจความพร้อมการเดินรถขบวนรถไฟทางไกล ณ สถานีกลางบางซื่อ


วันอังคารที่ 26 ตุลาคม 2564
ผู้ว่าการรถไฟแห่งประเทศ ลงตรวจความพร้อมการเดินรถขบวนรถไฟทางไกล ณ สถานีกลางบางซื่อ
ทดสอบคุณภาพอากาศ ความร้อน และเสียง พร้อมเปิดให้บริการอย่างเป็นทางการ ในวันที่ 23 ธันวาคม 2564
เมื่อวันที่ 26 ตุลาคม 2564 เวลา 08.00 น. นายนิรุฒ มณีพันธ์ ผู้ว่าการรถไฟแห่งประเทศไทย (รฟท.) กระทรวงคมนาคม นำคณะผู้บริหารการรถไฟฯ ลงพื้นที่ตรวจความพร้อมเพื่อรองรับการเปิดเดินรถขบวนรถไฟทางไกล ที่จุดจอดรถ บนชานชาลาชั้น 2 สถานีกลางบางซื่อ โดยมีการตรวจความพร้อมในขบวนรถ ห้องควบคุมรถไฟทางไกล รวมถึงทดลองโดยสารขบวนรถไฟทางไกลจากสถานีกลางบางซื่อ - รังสิต และทดสอบการวัดคุณภาพอากาศ ความร้อนและเสียง ก่อนเปิดให้บริการอย่างเป็นทางการในวันที่ 23 ธันวาคม 2564
นายนิรุฒ มณีพันธ์ ผู้ว่าการรถไฟแห่งประเทศไทย เปิดเผยว่า ตามที่นายศักดิ์สยาม ชิดชอบ รัฐมนตรีว่าการกระทรวงคมนาคม มีนโยบายให้สถานีกลางบางซื่อ เป็นศูนย์กลางการเดินทางด้วยระบบรางของประเทศ รฟท. ได้มีการลงพื้นที่ติดตามความก้าวหน้า และตรวจความพร้อมอย่างต่อเนื่อง ซึ่งล่าสุดได้มีการตรวจความพร้อมของขบวนรถไฟทางไกลและห้องควบคุมรถไฟทางไกล ซึ่งทำหน้าควบคุมการเตรียมทาง ประแจ และระบบอาณัติสัญญาณภายในย่านการปล่อยรถ ตลอดจนแผนการเดินรถทางไกลขบวนต่างๆ ซึ่งมีความเรียบร้อยดี และพร้อมจะเปิดให้บริการอย่างเป็นทางการได้ตามกำหนด
นอกจากนี้ รฟท. ยังได้มีการการตรวจวัดค่าฝุ่นละออง PM 2.5 ที่ปลดปล่อยจากขบวนรถไฟทางไกล  การตรวจระดับความดังของเสียง และการตรวจวัดความร้อนของอากาศ โดยผลการทดสอบพบว่าอยู่ในค่ามาตรฐานทั้งหมด ไม่ก่อให้เกิดผลกระทบต่อสภาพแวดล้อม ชุมชน รวมถึงประชาชนผู้ใช้บริการ
ทั้งนี้ ในขั้นตอนตรวจวัดค่าฝุ่นละออง PM 2.5 บริเวณข้างขบวนรถไฟ โดยเว้นระยะห่างตรวจวัดจากข้างรถไฟประมาณ 2 เมตร ขณะที่ขบวนรถไฟจอดรอเวลาออก และจอดรอรถสับเปลี่ยนมาต่อเพื่อลากลงไปที่ โรงซ่อมบำรุงรถไฟทางไกลพบว่ามีค่าฝุ่นละอองอยู่ในเกณฑ์วัดดัชนีคุณภาพอากาศ โดยมีค่าความเข้มข้นของสารมลพิษทางอากาศเทียบเท่าค่าดัชนีคุณภาพอากาศเฉลี่ยอยู่ที่ 0-50 AQI ตามมาตรฐานกรมควบคุมมลพิษ ซึ่งเป็นระดับที่สามารถทำกิจกรรมกลางแจ้งและการท่องเที่ยวได้เป็นปกติ
ส่วนการตรวจระดับความดังของเสียง บริเวณชานชาลาที่ 1 ก่อนขบวนรถเทียบ มีค่าระดับของเสียงอยู่ที่ 80-90 เดซิเบล ซึ่งเป็นระดับเสียงที่ไม่เป็นอันตรายต่อผู้โดยสารตามเกณฑ์มาตรฐานของกรมควบคุมมลพิษ ขณะที่การตรวจวัดความร้อนของอากาศโดยรอบมีค่าเฉลี่ยไม่เกิน 35 องศาเซลเซียส ซึ่งมีการติดตั้งระบบระบายอากาศภายในไว้ ทำให้อุณหภูมิอยู่ในเกณฑ์มาตรฐานปกติเช่นเดียวกัน “เห็นได้ว่าจากการลงตรวจความพร้อมเพื่อรองรับการเปิดเดินรถขบวนรถไฟทางไกล สถานีกลางบางซื่อ พบว่ามีความเรียบร้อยเป็นอย่างดี และพร้อมเปิดให้บริการตามกำหนดในวันที่ 23 ธันวาคม 2564 เพื่อให้เป็นศูนย์กลางการเดินทางด้วยระบบรางของประเทศที่ดีและทันสมัยที่สุดในภูมิภาค ตลอดจนเป็นแลนด์มาร์คอีกแห่งของประเทศไทยต่อไป”

ที่มา : https://www.thaigov.go.th/news/contents/details/47404