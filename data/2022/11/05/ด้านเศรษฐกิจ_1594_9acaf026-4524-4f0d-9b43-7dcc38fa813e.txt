รัฐบาลไทย-ข่าวทำเนียบรัฐบาล-วันแรกของการเพิ่มวงเงินสนับสนุนโครงการคนละครึ่ง ระยะที่ 3 จำนวน 1,500 บาทต่อคน


วันจันทร์ที่ 1 พฤศจิกายน 2564
พิมพ์
วันแรกของการเพิ่มวงเงินสนับสนุนโครงการคนละครึ่ง ระยะที่ 3 จำนวน 1,500 บาทต่อคน
ในวันนี้ (วันจันทร์ที่ 1 พฤศจิกายน 2564) กระทรวงการคลังได้เพิ่มวงเงินสนับสนุนให้แก่ผู้ได้รับสิทธิโครงการคนละครึ่ง ระยะที่ 3 รอบที่ 3 จำนวน 1,500 บาทต่อคน โดยนำไปรวมกับวงเงินสิทธิคงเหลือจากรอบที่ 1 และรอบที่  2 โดยอัตโนมัติ
นายพรชัย ฐีระเวช ผู้อำนวยการสำนักงานเศรษฐกิจการคลัง ในฐานะโฆษกกระทรวงการคลัง  เปิดเผยว่า ในวันนี้ (วันจันทร์ที่ 1 พฤศจิกายน 2564) กระทรวงการคลังได้เพิ่มวงเงินสนับสนุนให้แก่ผู้ได้รับสิทธิโครงการคนละครึ่ง ระยะที่ 3 รอบที่ 3 จำนวน 1,500 บาทต่อคน โดยนำไปรวมกับวงเงินสิทธิคงเหลือจากรอบที่ 1 และรอบที่  2 โดยอัตโนมัติรวมเป็นวงเงินสิทธิที่ได้รับจำนวนทั้งสิ้น4,500 บาทต่อคนตลอดระยะเวลาโครงการ นอกจากนี้ สิทธิที่คงเหลือกว่า 1.19 แสนสิทธิ ที่กระทรวงการคลังได้นำมาเปิดให้ประชาชนลงทะเบียนเข้าร่วมโครงการในวันนี้ตั้งแต่เวลา 06.00 น. ผ่านเว็บไซต์ www.คนละครึ่ง.com หรือผ่าน g-Wallet บนแอปพลิเคชัน “เป๋าตัง” ได้มีประชาชนให้ความสนใจลงทะเบียนเข้าร่วมโครงการเต็มจำนวนสิทธิดังกล่าวแล้วตั้งแต่ก่อนเวลา 09.00 น. โดยประชาชนที่ลงทะเบียนและมีคุณสมบัติครบถ้วนในวันนี้จะได้รับสิทธิวงเงินรวมทั้งสิ้น 4,500 บาทต่อคนเช่นเดียวกัน ซึ่งผู้ได้รับสิทธิโครงการคนละครึ่ง ระยะที่ 3 ทั้งหมดสามารถใช้สิทธิได้จนถึงวันที่ 31 ธันวาคม 2564
สำหรับความคืบหน้าข้อมูลการใช้จ่ายล่าสุด ณ วันที่ 31ตุลาคม 2564 โครงการคนละครึ่ง ระยะที่ 3 มีผู้ใช้สิทธิสะสมจำนวน 25.63ล้านรายโดยมียอดการใช้จ่ายสะสมรวม 119,192.2ล้านบาท แบ่งเป็นเงินที่ประชาชนจ่ายสะสม 60,600.7 ล้านบาท และรัฐร่วมจ่ายสะสม 58,591.5 ล้านบาท และข้อมูลการใช้จ่ายผ่านฟู้ดเดลิเวอรี่แพลตฟอร์มล่าสุด (1 พฤศจิกายน2564 เวลา 8.00 น.) โครงการคนละครึ่ง ระยะที่ 3 มีการใช้จ่ายสะสมประมาณ 1,004ล้านบาท แบ่งเป็นเงินที่ประชาชนใช้จ่าย 518.9 ล้านบาท และรัฐร่วมจ่าย 485.1 ล้านบาท
สำนักงานเศรษฐกิจการคลัง     halfhalf@fpo.go.th
ธนาคารกรุงไทย จำกัด (มหาชน) โทร. 02-111-1122 (ตลอด 24 ชั่วโมง)

ที่มา : https://www.thaigov.go.th/news/contents/details/47689