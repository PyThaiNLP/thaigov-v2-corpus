รัฐบาลไทย-ข่าวทำเนียบรัฐบาล-โฆษกรัฐบาลเผยผู้แทนเครือข่ายภาคประชาชนกว่า 500 คน มาร่วมให้กำลังใจนายกรัฐมนตรีและรัฐมนตรี สู้ศึกอภิปรายไม่ไว้วางใจ


วันศุกร์ที่ 3 กันยายน 2564
โฆษกรัฐบาลเผยผู้แทนเครือข่ายภาคประชาชนกว่า 500 คน มาร่วมให้กำลังใจนายกรัฐมนตรีและรัฐมนตรี สู้ศึกอภิปรายไม่ไว้วางใจ
โฆษกรัฐบาลเผยผู้แทนเครือข่ายภาคประชาชนกว่า 500 คน มาร่วมให้กำลังใจนายกรัฐมนตรีและรัฐมนตรี สู้ศึกอภิปรายไม่ไว้วางใจ
วันนี้ (3 กันยายน 2564) นายธนกร วังบุญคงชนะ โฆษกประจำสำนักนายกรัฐมนตรี เผย นายกรัฐมนตรีได้มอบหมายให้เป็นผู้แทนรับหนังสือจากผู้แทนสภาเครือข่ายประชาชนอีสาน (สอส.) สภาประชาชน 4 ภาคและประชาชนทั่วไปกว่า 500 คน ได้เดินทางมามอบกำลังใจ พล.อ.ประยุทธ์ จันทร์โอชา นายกรัฐมนตรีและ รมว.กลาโหม และรัฐมนตรีทั้ง 5 ท่าน ในการอภิปรายไม่ไว้วางใจ ณ สัปปายะสภาสถาน (รัฐสภา)  โดยมีใจความว่า นายกรัฐมนตรีได้บริหารประเทศมาเป็นเวลา 7 ปี เป็นที่น่าประทับใจของประชาชนทุกสาขาอาชีพ โดยเฉพาะมียุทธศาสตร์ชาติ 20 ปี ในการแก้ไขปัญหาความยากจน การจัดทำสาธารณูปโภค ด้านคมนาคม ของประเทศอย่างเป็นระบบและครอบคลุม และนายกรัฐมนตรีปฏิบัติหน้าที่ด้วยความซื่อสัตย์    สภาเครือข่ายประชาชนอีสาน (สอส.) สภาประชาชน 4 ภาค ขอเป็นแรงใจและให้กำลังใจท่านนายกรัฐมนตรี (พลเอกประยุทธ์ จันทร์โอชา) และรัฐมนตรีทุกท่านผ่านการอภิปรายไปด้วยดี เพื่อบริหารประเทศในเวลาที่เหลืออยู่ให้กลับคืนสู่สภาพปกติต่อไป
นายธนกร ฯ กล่าวว่า ท่านนายกรัฐมนตรีรับทราบและขอบคุณประชาชนเครือข่ายต่าง ๆ ที่ฝากกำลังใจและเชื่อมั่นในตัวนายกรัฐมนตรี รัฐมนตรีและรัฐบาล พร้อมฝากให้มั่นใจว่า การอภิปรายเป็นไปตามกระบวนการประชาธิปไตย นายกรัฐมนตรีไม่เคยคิดท้อเพราะทำงานเพื่อพี่น้องประชาชน หลังจากนี้จะมีมาตรการต่าง ๆ ออกมาอีกจำนวนมากเพื่อเร่งกระตุ้นเศรษฐกิจไทยให้กลับคืนมาโดยเร็ว
...............................

ที่มา : https://www.thaigov.go.th/news/contents/details/45495