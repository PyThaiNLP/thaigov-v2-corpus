รัฐบาลไทย-ข่าวทำเนียบรัฐบาล-ครบรอบ 19 ปี กรมทางหลวงชนบท เติบโตเคียงข้างประชาชน มุ่งมั่นยกระดับคุณภาพชีวิตอย่างยั่งยืน


วันจันทร์ที่ 11 ตุลาคม 2564
ครบรอบ 19 ปี กรมทางหลวงชนบท เติบโตเคียงข้างประชาชน มุ่งมั่นยกระดับคุณภาพชีวิตอย่างยั่งยืน
พร้อมส่งเสริมความปลอดภัยทั่วประเทศ สอดรับนโยบายของรัฐบาลและรัฐมนตรีว่าการกระทรวงคมนาคม
กรมทางหลวงชนบท (ทช.) กระทรวงคมนาคม ครบรอบ 19 ปี ก้าวเข้าสู่ปีที่ 20 พร้อมขับเคลื่อนภารกิจเพื่อประชาชนอย่างต่อเนื่อง สอดรับกับนโยบายของรัฐบาลและนายศักดิ์สยาม ชิดชอบ รัฐมนตรีว่าการกระทรวงคมนาคม ในการส่งเสริมเศรษฐกิจของประเทศและยกระดับคุณภาพชีวิตของประชาชนให้เดินทางได้อย่างสะดวก รวดเร็ว ปลอดภัย รวมทั้งสร้างความเชื่อมั่นในการเดินทางบนถนนและสะพานที่อยู่ในความดูแลของ ทช. อย่างยั่งยืน
นายปฐม เฉลยวาเรศ อธิบดีกรมทางหลวงชนบท เป็นประธานในงานวันคล้ายวันก่อตั้งครบรอบ 19 ปี ของ ทช. เมื่อวันที่ 9 ตุลาคม 2564 โดยมี นายไกวัลย์ โรจนานุกูล นายผดุงศักดิ์ สรุจิกําจรวัฒนะ รองอธิบดีกรมทางหลวงชนบท นายวิศว์ รัตนโชติ วิศวกรใหญ่กรมทางหลวงชนบท นายอภิรัฐ ไชยวงศ์น้อย อธิบดีกรมท่าอากาศยาน และคณะผู้บริหาร เจ้าหน้าที่กรมทางหลวงชนบท เข้าร่วมงาน ซึ่งภายในงานประกอบด้วยกิจกรรมพิธีสงฆ์เพื่อความเป็นสิริมงคลของบุคลากร ณ กรมทางหลวงชนบท บางเขน กรุงเทพฯ
ทช. มีถนนโครงข่ายในความรับผิดชอบทั่วประเทศ จำนวน 3,392 สายทาง ระยะทางรวม 49,164 กิโลเมตร สำหรับในปีงบประมาณ 2564 ที่ผ่านมา ทช. ได้รับงบประมาณทั้งสิ้น 48,763.6681 ล้านบาท สิ้นปีงบประมาณ 2564 เบิกจ่ายไปแล้ว จำนวน 43,706.4841 ล้านบาท คิดเป็นร้อยละ 89.63 (ข้อมูล ณ วันที่ 30 กันยายน 2564) ซึ่งในปีงบประมาณ 2564 มีโครงการที่ ทช. ได้ดำเนินการก่อสร้างแล้วเสร็จสมบูรณ์ เช่น ถนนทางหลวงชนบทสาย ฉช.3001 แยก ทล.314 - ลาดกระบัง จังหวัดฉะเชิงเทรา และสมุทรปราการ งบประมาณ 3,712 ล้านบาท ถนนสายแยก ทล.7 - ท่าเรือแหลมฉบัง อำเภอศรีราชา จังหวัดชลบุรี งบประมาณ 1,499.2550 ล้านบาท ถนนสาย ง2 ง3 ค1 และ ค2 ผังเมืองรวมเมืองแม่สอด จังหวัดตาก งบประมาณ 450.280 ล้านบาท ถนนสาย ง ค3 และ ค4 ผังเมืองรวมเมืองนครพนม จังหวัดนครพนม งบประมาณ 256.995 ล้านบาท ทางต่างระดับข้าม ทล.37 เชื่อมระหว่าง ทช. สาย ปข.2052 กับ ทช. สาย ปข.2057 อำเภอหัวหิน จังหวัดประจวบคีรีขันธ์ งบประมาณ 382.300 ล้านบาท ถนนสายบ้านศาลาด่าน - บ้านสังกาอู้ อำเภอเกาะลันตา จังหวัดกระบี่ งบประมาณ 450 ล้านบาท สะพานข้ามทางรถไฟ จุดตัดทางรถไฟกับถนนทางหลวงชนบท สาย นฐ.1023 แยก ทล.4 - บ้านวัดละมุด อำเภอเมือง และนครชัยศรี จังหวัดนครปฐม งบประมาณ 211.004 ล้านบาท และถนนเลียบชายฝั่งทะเลภาคใต้ (Thailand Riviera) ถนนทางหลวงชนบทสาย ชพ.4008 แยก ทล.4001 - บ้านโพธิ์แบะ อำเภอเมือง จังหวัดชุมพร งบประมาณ 180.780 ล้านบาท ถนนทางหลวงชนบทสาย ชพ.4012 แยก ทล.4198 - เทศบาลปากน้ำหลังสวน อำเภอทุ่งตะโก และหลังสวน จังหวัดชุมพร งบประมาณ 195.478 ล้านบาท เป็นต้น
ปัจจุบันยังมีโครงการสำคัญที่อยู่ระหว่างดำเนินการ อาทิ โครงการก่อสร้างถนนทางหลวงชนบทสาย สป.1011 แยก ทล.3 - เทพารักษ์ อำเภอบางพลี จังหวัดสมุทรปราการ งบประมาณ 590 ล้านบาท โครงการก่อสร้างถนนสายแยก ทล.2 - พิพิธภัณฑ์ธรรมเจดีย์ อำเภอเมือง จังหวัดอุดรธานี งบประมาณ 333.466 ล้านบาท โครงการก่อสร้างถนนสาย ง2 และ ง3 ผังเมืองรวมเมืองมุกดาหาร จังหวัดมุกดาหาร งบประมาณ 372.780 ล้านบาท โครงการก่อสร้างสะพานข้ามคลองดู อำเภอละงู จังหวัดสตูล งบประมาณ 291.013 ล้านบาท โครงการก่อสร้างสะพานข้ามคลองตำมะลัง อำเภอเมือง จังหวัดสตูล 433.190 ล้านบาท คาดว่าจะก่อสร้างแล้วเสร็จในปี 2565 รวมถึง โครงการก่อสร้างสะพานคอนกรีตเสริมเหล็กเข้าศูนย์ราชการจังหวัดสระบุรี อำเภอเมือง จังหวัดสระบุรี งบประมาณ 274 ล้านบาท โครงการก่อสร้างสะพานข้ามแม่น้ำน่าน อำเภอเมือง จังหวัดพิษณุโลก งบประมาณ 79.950 ล้านบาท และถนนเลียบชายฝั่งทะเลภาคใต้ โครงการก่อสร้างถนนสายแยก ทล.4003 - บ้านท้องเกร็ง อำเภอสวี และทุ่งตะโก จังหวัดชุมพร งบประมาณ 55.900 ล้านบาท คาดว่าจะก่อสร้างแล้วเสร็จในปี 2564 นี้ เพื่อมอบเป็นของขวัญปีใหม่ให้กับประชาชนต่อไป
สำหรับในปีงบประมาณ 2565 ได้รับงบประมาณทั้งสิ้น 45,851.7526 ล้านบาท ซึ่งเป็นการดำเนินงานตามภารกิจและนโยบายของรัฐบาล ได้แก่ งานก่อสร้างถนนเพื่อยกระดับมาตรฐานชั้นทาง ถนนเพื่อสนับสนุนเส้นทางรถไฟทางคู่ ถนนเพื่อการแก้ไขปัญหาจราจรในปริมณฑลและภูมิภาค ถนนสนับสนุนการท่องเที่ยว ถนนเพื่อพัฒนาจังหวัดชายแดนภาคใต้ และถนนเพื่อเชื่อมต่อระบบขนส่ง โดยมีการก่อสร้างถนน จำนวน 397 โครงการ ระยะทาง 1,205.634 กิโลเมตร สะพานคอนกรีตเสริมเหล็กทั่วประเทศ จำนวน 131 โครงการ ความยาวรวม 6,732 เมตร งานบำรุงรักษาทาง จำนวน 1,382 โครงการ และงานอำนวยความปลอดภัย จำนวน 1,330 โครงการ โดยในปีงบประมาณ 2565 มีโครงการสำคัญ อาทิ โครงการก่อสร้างสะพานข้ามคลองมหาสวัสดิ์ บนถนนราชพฤกษ์ จังหวัดนนทบุรี งบประมาณ 1,200 ล้านบาท และโครงการก่อสร้างถนนสายเชื่อมศูนย์ซ่อมอากาศยาน - ศูนย์กลางการค้าส่งชายแดน บริเวณสะพานมิตรภาพ แห่งที่ 3 - ถนนเชื่อมทางหลวงแผ่นดินหมายเลข 212 อำเภอท่าอุเทน จังหวัดนครพนม งบประมาณ 1,600 ล้านบาท
นอกจากนี้ ในเรื่องการใช้ยางพาราเป็นส่วนผสมในอุปกรณ์อำนวยความปลอดภัย ตามนโยบายของรัฐบาลและรัฐมนตรีว่าการกระทรวงคมนาคม เพื่อช่วยเหลือเกษตรกรชาวสวนยาง ส่งเสริมการใช้ยางพาราภายในประเทศอย่างเป็นรูปธรรม แก้ไขปัญหาราคายางพาราตกต่ำเป็นการรักษาเสถียรภาพราคายาง รวมถึงเพิ่มความปลอดภัยในการใช้รถใช้ถนนให้มีประสิทธิภาพมากยิ่งขึ้น ลดอัตราความรุนแรงที่ทำให้ได้รับบาดเจ็บและเสียชีวิตได้ โดยในปี 2563 - 2564 ทช. ได้ผลิตแผ่นยางธรรมชาติครอบกำแพงคอนกรีต (Rubber Fender Barrier : RFB) ระยะทาง 76,492 เมตร และได้ผลิตหลักนำทางยางธรรมชาติ (Rubber Guide Post : RGP) จำนวน 200,000 ต้น
ในส่วนของเรื่องอุทกภัย ทช. ได้ติดตามสถานการณ์อุทกภัยอย่างใกล้ชิดและเข้าช่วยเหลือประชาชนอย่างทันท่วงทีในทั่วทุกภูมิภาค โดยได้ระดมเจ้าหน้าที่ เครื่องจักร และอุปกรณ์ ติดตั้งสะพานเบลีย์ ซ่อมแซมผิวทางบริเวณที่ได้รับผลกระทบ เพื่อให้ประชาชนสามารถสัญจรผ่านได้โดยเร็ว รวมถึงการจัดรถบรรทุกรับ - ส่ง ให้บริการผู้ประสบภัยในบริเวณที่มีปริมาณน้ำท่วมสูง รถเล็กไม่สามารถสัญจรผ่านได้ ตามนโยบายของรัฐมนตรีว่าการกระทรวงคมนาคม อย่างไรก็ตาม ทช. ขอความร่วมมือประชาชน โปรดระมัดระวังในการใช้รถใช้ถนนเป็นพิเศษ สังเกตป้ายเตือน และหลีกเลี่ยงเส้นทางที่ได้รับผลกระทบไม่สามารถสัญจรผ่านได้ ทั้งนี้ หากเกิดเหตุอุทกภัยบริเวณสายทาง ประชาชนสามารถแจ้งเหตุได้ที่สายด่วนกรมทางหลวงชนบท โทร.1146

ที่มา : https://www.thaigov.go.th/news/contents/details/46827