รัฐบาลไทย-ข่าวทำเนียบรัฐบาล-นายกฯ ชื่นชมกระแสตอบรับ Thailand Pavilion ใน World Expo 2020 Dubai นำเสนอความเป็นไทยสู่สายตาชาวโลก ผู้เข้าชมวันละกว่า 8 พัน


วันอาทิตย์ที่ 10 ตุลาคม 2564
พิมพ์
นายกฯ ชื่นชมกระแสตอบรับ Thailand Pavilion ใน World Expo 2020 Dubai นำเสนอความเป็นไทยสู่สายตาชาวโลก ผู้เข้าชมวันละกว่า 8 พัน
นายกฯ ชื่นชมกระแสตอบรับ Thailand Pavilion ใน World Expo 2020 Dubai นำเสนอความเป็นไทยสู่สายตาชาวโลก ผู้เข้าชมวันละกว่า 8 พัน
นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ยินดีต่อกระแสตอบรับ อาคารแสดงประเทศไทย (Thailand Pavilion) ใน World Expo 2020 Dubai ณ เมืองดูไบ สหรัฐอาหรับเอมิเรตส์ ที่มีผู้เข้าเยี่ยมชมจำนวนมาก เป็นการสะท้อนความนิยมในวัฒนธรรม ความเป็นไทย และนวัตกรรมของไทยที่ไม่แพ้ชาติใดในโลก ซึ่งนายกรัฐมนตรีเชื่อมั่นว่าเมื่อสถานการณ์โควิด – 19 คลี่คลาย ไทยจะเดินหน้าฟื้นฟูทางเศรษฐกิจได้อย่างรวดเร็ว
โฆษกประจำสำนักนายกรัฐมนตรี กล่าวว่า เป็นที่น่าชื่นชมที่ Thailand Pavilion เป็นที่นิยมใน World Expo 2020 Dubai ซึ่งได้เปิดให้เข้าชมตั้งแต่วันที่ 1 ตุลาคม 2564 โดยกระแสตอบรับมีนักท่องเที่ยวสนใจเข้าชมวันละกว่า 8 พันคน และอาหารไทยเป็นที่นิยมจนต้องเข้าคิว มาสคอตที่มีชื่อว่า น้องรักและน้องมะลิ ซึ่งเป็นชื่อมาจากดอกไม้ทั้งสองชนิดก็เป็นที่ชื่นชอบของนักท่องเที่ยวที่มาเยี่ยมชม ในโอกาสนี้นายกรัฐมนตรีได้ขอบคุณผู้มีส่วนร่วมทุกภาคส่วน ทั้งภาครัฐและเอกชนที่ร่วมกันทำงานหนัก กลั่นกรองความคิดจนสร้างเป็นผลงานที่นำเสนอทั้งวัฒนธรรม เอกลักษณ์ความเป็นไทย เชื่อมโยงกับเทคโนโลยี นวัตกรรม และศักยภาพของประเทศไทย ทั้งนี้ เชื่อว่าผลสำเร็จด้านการค้า การลงทุน และการท่องเที่ยวจะเกิดในอนาคตอันใกล้ ทั้งนี้ งาน World Expo 2020 Dubai จะจัดถึงวันที่ 31 มีนาคม 2565

ที่มา : https://www.thaigov.go.th/news/contents/details/46792