รัฐบาลไทย-ข่าวทำเนียบรัฐบาล-โฆษกรัฐบาลเผย เลขา สมช. นำภาคเอกชนถกเตรียมความพร้อมเปิดประเทศ ขณะนี้ มีจำนวนผู้ลงทะเบียนผ่านระบบ Thailand Pass 22,779 คน และมีผู้ได้รับอนุมัติแล้ว 4,206 คน


วันอังคารที่ 2 พฤศจิกายน 2564
พิมพ์
โฆษกรัฐบาลเผย เลขา สมช. นำภาคเอกชนถกเตรียมความพร้อมเปิดประเทศ ขณะนี้ มีจำนวนผู้ลงทะเบียนผ่านระบบ Thailand Pass 22,779 คน และมีผู้ได้รับอนุมัติแล้ว 4,206 คน
โฆษกรัฐบาลเผย เลขา สมช. นำภาคเอกชนถกเตรียมความพร้อมเปิดประเทศ ขณะนี้ มีจำนวนผู้ลงทะเบียนผ่านระบบ Thailand Pass 22,779 คน และมีผู้ได้รับอนุมัติแล้ว 4,206 คน
นายธนกร วังบุญคงชนะ โฆษกประจำสำนักนายกรัฐมนตรี ติดตามการประชุมชี้แจงทำความเข้าใจเกี่ยวกับแผนการเปิดประเทศต่อภาคเอกชนและสื่อมวลชน โดยมี พลเอก สุพจน์ มาลานิยม เลขาธิการสภาความมั่นคงแห่งชาติ ในฐานะ ผอ.ศปก.ศบค. เป็นประธานการประชุม โดยมีส่วนราชการที่รับผิดชอบในการรองรับการเปิดประเทศ อาทิ กรมควบคุมโรค กระทรวงการต่างประเทศ การท่องเที่ยวแห่งประเทศไทย และภาคเอกชนที่เกี่ยวข้อง อาทิ หอการค้าไทยและสภาหอการค้าไทย สภาอุตสาหกรรมการท่องเที่ยวแห่งประเทศไทย สมาคมโรงแรมไทย สมาคมสายการบินแห่งประเทศไทย และสมาคมภัตตาคารไทย รวมถึงภาคสื่อมวลชน อาทิ สมาคมนักข่าวนักหนังสือพิมพ์แห่งประเทศไทย เพื่อสร้างความเข้าใจแก่ประชาชน
โดยที่ประชุมได้ชี้แจงแนวทางการเดินทางเข้าประเทศ ทั้ง 3 รูปแบบ ได้แก่ Test and Go / Sandbox Programs / Quarantine พร้อมเร่งรัดให้ให้สถานประกอบการ โรงแรม/ที่พัก ในพื้นที่นำร่องท่องเที่ยวมีมาตรฐาน SHA / SHA+ รวมถึงมีแนวทางการปฏิบัติในทุกกิจการ/กิจกรรม เพื่อรองรับการเปิดรับนักท่องเที่ยว ทั้งนี้ ที่ประชุมได้รับฟังข้อคิดเห็นและผลตอบรับจากมาตรการ ศบค. จากภาคเอกชนเพื่อที่จะนำไปปรับมาตรการให้สอดคล้องกับการปฏิบัติเพื่ออำนวยความสะดวกต่อภาคธุรกิจท่องเที่ยวไปอนาคตต่อไป พร้อมมอบหมายให้ส่วนราชการที่เกี่ยวข้องรวบรวมสถิติการเข้าออกประเทศตั้งแต่วันที่ 1 พฤศจิกายน 2564 เป็นต้นไป และจะมีการแถลงข่าวเพื่อให้ภาคธุรกิจทราบผ่านการแถลงข่าวประจำวัน ตามคำขอของภาคเอกชนในที่ประชุมเพื่อใช้นำข้อมูลไปใช้ในการวางแผนทางธุรกิจด้วย
ในโอกาสนี้ เลขาธิการสภาความมั่นคงแห่งชาติ กล่าวว่า “ต้องขอขอบคุณท่านนายกฯ ที่ได้ตัดสินใจอย่างกล้าหาญที่จะเปิดประเทศ เพื่อประคับประคองภาคเศรษฐกิจและธุรกิจให้สามารถเดินหน้าต่อไปได้  โดยได้รับความสนใจและร่วมมือจากธุรกิจภาคเอกชนสมาคมองค์กรต่าง ๆ ที่เข้ามาสนับสนุนและให้ความเห็นในวันนี้”
โฆษกประจำสำนักนายกรัฐมนตรี ยังเผยว่า มีการประมาณการรายละเอียดการเดินทางเข้าประเทศไทย ณ ท่าอากาศยานสุวรรณภูมิ ประจำวันที่ 2 พฤศจิกายน 2564 จำนวน 31 เที่ยวบิน จำนวนผู้โดยสาร 2,080 คน แบ่งเป็น ชาวไทย 669 คน และ ชาวต่างชาติ 1,411 คน โดยมีเที่ยวบินจากหลายประเทศที่เข้าข่ายสามารถเดินทางเข้าไทยได้โดยไม่ต้องกักตัว อาทิ เที่ยวบิน EK384 จากสหรัฐอาหรับฯ ผู้โดยสาร 286 คน เที่ยวบิน KE653 จากเกาหลีใต้ มีผู้โดยสาร 110 คน และเที่ยวบิน JL707 จากญี่ปุ่น มีผู้โดยสาร 143 คน เป็นต้น ซึ่งคาดว่าจะมีจำนวนผู้โดยสารตั้งแต่วันที่ 1 - 30 พฤศจิกายน อยู่ที่ 725,978 คน เฉลี่ย 24,199 คน/วัน
ตั้งแต่วันที่ 1 พฤศจิกายน 2564 มีจำนวนผู้ลงทะเบียนผ่านระบบ Thailand Pass ขณะนี้ 22,779 คน และมีผู้ได้รับอนุมัติแล้ว 4,206 คน (ข้อมูล ณ วันที่ 2 พฤศจิกายน 2564) ซึ่งกรมการกงสุลย้ำให้ประชาชนและชาวต่างชาติตรวจสอบก่อนการลงทะเบียนขอ Thailand Pass เพื่อเข้าสู่ประเทศไทยผ่านเว็บไซต์ www.tp.consular.go.th เท่านั้น

ที่มา : https://www.thaigov.go.th/news/contents/details/47731