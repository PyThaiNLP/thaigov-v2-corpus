รัฐบาลไทย-ข่าวทำเนียบรัฐบาล-"ฝ่ายความมั่นคง เชิญชวนบริจาคโลหิต เตรียมสนับสนุนการปรับมาตรการ ศบค.และเร่งตรวจเชิงรุกชุมชนตามเกาะแก่ง"


วันเสาร์ที่ 28 สิงหาคม 2564
"ฝ่ายความมั่นคง เชิญชวนบริจาคโลหิต เตรียมสนับสนุนการปรับมาตรการ ศบค.และเร่งตรวจเชิงรุกชุมชนตามเกาะแก่ง"
พล.ท.คงชีพ ตันตระวาณิชย์ โฆษก กห. เปิดเผยว่า พล.อ.ชัยชาญ ช้างมงคล รมช.กห.และ พล.อ.ณัฐ อินทรเจริญ ปล.กห. ประชุมติดตามการสนับสนุนรัฐบาลแก้ปัญหาวิกฤตโควิด 19 ร่วมกับ กอ.รมน. นขต.กห. เหล่าทัพ และ ตร. ผ่านระบบ VTC ณ ศาลาว่าการกลาโหม
ภาพรวมฝ่ายความมั่นคง ทหารตำรวจ ยังคงตรวจพบและจับกุมผู้ลักลอบเข้าเมืองตามชายแดนและพื้นที่ชั้นในได้ต่อเนื่อง โดยตั้งแต่ 1- 26 ส.ค.64 จับกุมได้ 3,957 คน เป็นผู้นำพา 30 ราย ส่วนใหญ่พบชาวกัมพูชามากขึ้น ขณะเดียวกันประเทศเมียนมา ได้ทะยอยรับแรงงานหลบหนีเข้าเมืองผิดกฎหมายกลับประเทศแล้วกว่า 2,000 คน
การสุ่มตรวจเชิงรุกโดย ทร.ในพื้นที่ชายฝั่งทะเล เกาะอาดัง จว.สตูล พบชุมชนชาวเกาะติดเชื้อจำนวน 50 คน หรือ 1ใน 3 ของชุมชน ซึ่ง ทร.ได้ทำการรักษาและเร่งประสาน กับ จว.ริมฝั่งทะเล สนับสนุนเข้าไปร่วมตรวจเชิงรุกและดูแลรักษาควบคุมโรคในชุมชนเกาะแก่งต่างๆภาพรวม พร้อมกันนี้ ทุกเหล่าทัพได้ขยายขีดความสามารถ และจัดตั้ง รพ.สนามศูนย์คัดกรอง เพิ่ม จำนวน 5 แห่งในพื้นที่ กทม. สระบุรี และชลบุรี เพื่อให้บริการประชาชนจุดเดียว ทั้งการตรวจเชื้อ การเอ็กซ์เรย์ พบแพทย์ รับเข้าพักรักษา จ่ายยา พากลับบ้านนำเข้าระบบรักษาที่บ้าน ( HI ) มีผู้รับบริการแล้วกว่า 34,000 ราย โดยในพื้นที่ กทม.จัดตั้งขึ้น ณ สโมสรทหารบก มทบ.11 และสนามกีฬาธูปเตมีย์ สามารถบริการประชาชนได้กว่า 3,000 รายต่อวัน
ขณะเดียวกัน ทุกเหล่าทัพและตำรวจ ได้จัดกำลังพลที่พร้อมและสมัครใจเข้าร่วมบริจาคโลหิตต่อเนื่อง เพื่อช่วยเหลือผู้ป่วยที่รอการรักษาจำนวนมากและแก้ปัญหาการขาดแคลนโลหิตในวิกฤตโควิด โดยตั้งแต่ 1 ก.พ.ถึงปัจจุบัน มีกำลังพลหมุนเวียนเข้าร่วมบริจาคโลหิตแล้ว 107,286 ครั้ง ได้ปริมาณโลหิตกว่า 45.3 ล้านมิลลิลิตร
รมช.กห. ได้ย้ำนโยบายของ พล.อ.ประยุทธ์ จันทร์โอชา นรม.และรมว.กห.ให้ ศปม.โดยทุกเหล่าทัพและตำรวจ เตรียมสนับสนุนการปรับมาตรการควบคุมโรคของ ศบค.ที่จะมีผลตั้งแต่ 1 ก.ย.64 โดยเน้นการตรวจตราและขอความร่วมมือผู้ประกอบกิจการและประชาชนปฏิบัติตามมาตรการที่กำหนด และยังเน้นการคุมเข้มชายแดน โดยให้ประสานกับฝ่ายปกครอง กวดขันดูแลการกระทำผิดกฏหมายและให้พร้อมรับกับทุกสถานการณ์ชายแดนที่อาจเกิดขึ้น
พล.อ.ชัยชาญ’ ได้กำชับขอให้ ทร.ประสานกับ จว.ริมฝั่งทะเล เร่งสนับสนุนเข้าไปตรวจรักษาประชาชนตามเกาะแก่งต่างๆ และทำความเข้าใจกับชุมชนในมาตรการป้องกัน เพื่อลดผลกระทบเศรษฐกิจท้องถิ่นและการปรับใช้ชีวิตร่วมกันพร้อมทั้งขอให้ทุกเหล่าทัพดำรงความต่อเนื่องสนับสนุนการบริจาคโลหิต โดยให้ประสานกับกาชาดจังหวัด และรพ.ในพื้นที่ที่ต้องการโลหิตฉุกเฉิน พร้อมทั้งให้ประชาสัมพันธ์เชิญชวนประชาชนร่วมบริจาคโลหิตต่อเนื่อง เพื่อลดปัญหาวิกฤตการขาดแคลนโลหิตที่เกิดขึ้นปัจจุบัน

ที่มา : https://www.thaigov.go.th/news/contents/details/45264