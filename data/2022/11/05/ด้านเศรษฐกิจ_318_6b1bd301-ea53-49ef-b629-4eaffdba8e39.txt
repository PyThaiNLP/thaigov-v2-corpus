รัฐบาลไทย-ข่าวทำเนียบรัฐบาล-สรรพากรแจงวัคซีนทางเลือก ประชาชนไม่ต้องเสียภาษีมูลค่าเพิ่ม


วันอาทิตย์ที่ 11 กรกฎาคม 2564
พิมพ์
สรรพากรแจงวัคซีนทางเลือก ประชาชนไม่ต้องเสียภาษีมูลค่าเพิ่ม
ตามที่มีกระแสข่าวว่าประชาชนต้องแบกรับภาษีมูลค่าเพิ่มจากการที่จะต้องถูกโรงพยาบาลเอกชนเรียกเก็บภาษีมูลค่าเพิ่ม
นายเอกนิติ นิติทัณฑ์ประภาศ อธิบดีกรมสรรพากร ขอเรียนชี้แจงว่า “อาจจะเป็นการเข้าใจคลาดเคลื่อนก่อให้เกิดความเข้าใจผิดกับสาธารณชน กฎหมายกำหนดไว้ ตามมาตรา๘๑(๑)(ญ) แห่งประมวลรัษฎากร การให้บริการรักษาพยาบาลของสถานพยาบาลตามกฎหมายว่าด้วยสถานพยาบาล ได้รับการยกเว้นภาษีมูลค่าเพิ่ม ดังนั้นโรงพยาบาลเอกชน จึงได้รับการยกเว้นภาษีมูลค่าเพิ่ม โรงพยาบาลเอกชนจึงไม่สามารถเรียกเก็บภาษีมูลค่าเพิ่มจากวัคซีนทางเลือกที่ให้บริการแก่ประชาชนได้ สำหรับผู้ประกอบการที่อยู่ในระบบภาษีมูลค่าเพิ่มเมื่อมีภาษีซื้อที่เกิดจากต้นทุนการซื้อสามารถนำมาขอคืนภาษีมูลค่าเพิ่มได้ตามปกติ ซึ่งกรมสรรพากร จะรีบดำเนินการคืนให้โดยรวดเร็ว สำหรับภาษีเงินได้นิติบุคคลของโรงพยาบาลเอกชน หากโรงพยาบาลเอกชนมีกำไรจากการประกอบการก็เป็นหน้าที่ปกติของผู้ประกอบการโรงพยาบาลเอกชนที่จะต้องเสียภาษีเงินได้จากกำไรเช่นเดียวกับผู้ประกอบการอื่น ๆ”
ทั้งนี้ สามารถสอบถามรายละเอียดเพิ่มเติมได้ที่สำนักงานสรรพากรทุกแห่งทั่วประเทศ หรือศูนย์สารนิเทศสรรพากร (RD Intelligence Center) โทร. ๑๑๖๑
กรมสรรพากร  สำนักงานเลขานุการกรม
โทร. ๐๒๒๗๒๙๕๒๙-๓๐  โทรสาร ๐๒๖๑๗๓๓๒๔
หรือศูนย์สารนิเทศสรรพากร (RD Intelligence Cente) โทร. ๑๑๖๑

ที่มา : https://www.thaigov.go.th/news/contents/details/43646