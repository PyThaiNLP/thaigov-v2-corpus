รัฐบาลไทย-ข่าวทำเนียบรัฐบาล-"วราวุธ” ขอบคุณทุกความร่วมมือกว่า 16 ปี กับการผลักดันให้ “กลุ่มป่าแก่งกระจาน” เป็นมรดกโลก


วันอังคารที่ 27 กรกฎาคม 2564
"วราวุธ” ขอบคุณทุกความร่วมมือกว่า 16 ปี กับการผลักดันให้ “กลุ่มป่าแก่งกระจาน” เป็นมรดกโลก
"วราวุธ” ขอบคุณทุกความร่วมมือกว่า 16 ปี กับการผลักดันให้ “กลุ่มป่าแก่งกระจาน” เป็นมรดกโลก
“วราวุธ” ขอบคุณทุกความร่วมมือกว่า 16 ปี กับการผลักดันให้ “กลุ่มป่าแก่งกระจาน” เป็นมรดกโลก
วันนี้ (26 กรกฎาคม 2564) เวลา 18.30 น. นายวราวุธ ศิลปอาชา รัฐมนตรีว่าการกระทรวงทรัพยากรธรรมชาติและสิ่งแวดล้อม (รมว.ทส.) แถลงผลการพิจารณาของคณะกรรมการมรดกโลกในวาระการขึ้นทะเบียนพื้นที่กลุ่มป่าแก่งกระจานเป็นมรดกโลก ผ่านทางไลฟ์สดบน Facebook Fan-page : สำนักงานนโยบายและแผนทรัพยากรธรรมชาติและสิ่งแวดล้อม หลังที่ประชุมมีมติให้ขึ้นทะเบียนกลุ่มป่าแก่งกระจานเป็นมรดกโลกทางธรรมชาติ
“วันนี้ ผืนป่าแก่งกระจานที่มีพื้นที่กว่า 2.5 ล้านไร่ ครอบคลุมพื้นที่ป่าอนุรักษ์ 4 แห่ง ครอบคลุมพื้นที่ 3 จังหวัด ตั้งแต่จังหวัดราชบุรี เพชรบุรี และจังหวัดประจวบคีรีขันธ์ ได้รับการขึ้นทะเบียนเป็นมรดกโลกสำเร็จแล้ว ซึ่งจากการทำงานอย่างเต็มกำลังกว่า 16 ปี ประกอบกับความพยายามถึง 4 ครั้ง ในการนำเสนอพื้นที่กลุ่มป่าแก่งกระจาน เข้าสู่การพิจารณาของคณะกรรมการมรดกโลก และได้สำเร็จลงในครั้งที่ 4 นี้
การที่ผืนป่าแก่งกระจาน ได้รับการขึ้นทะเบียนเป็นมรดกโลก ทำให้ผืนป่าแห่งนี้เป็นผืนป่าของประชาชนทั่วโลก ที่พวกเราจะต้องช่วยกันอนุรักษ์ รักษาไว้ และต้องทำให้สภาพผืนป่าดีที่สุด ที่ส่งต่อให้ลูกหลานตราบนานเท่านาน ซึ่งผืนป่าแก่งกระจาน เป็นผืนป่าที่มีความอุดมสมบูรณ์ทางธรรมชาติ มีความอุดมสมบูรณ์ทางความหลากหลายทางชีวภาพ เป็นต้นน้ำที่สำคัญของแม่น้ำหลายสายของประเทศไทย
ทั้งนี้ ในนามของกระทรวงทรัพยากรธรรมชาติและสิ่งแวดล้อม ขอแสดงความยินดี และขอขอบคุณการทำงานที่เข็มแข็งของทุกภาคส่วน ตั้งแต่เจ้าหน้าที่ของกระทรวงฯ พี่น้องประชาชน ผู้นำชุมชนในพื้นที่ รวมไปถึงสำนักงานของกระทรวงการต่างประเทศ ทั้งที่อยู่ในประเทศไทยและต่างประเทศ อีกทั้งสถานทูตที่อยู่ทั่วโลก ที่ร่วมกันทำงานและให้การสนับสนุน ทำความเข้าใจกับตัวแทนของประเทศต่าง ๆ ที่อยู่ทั่วโลก ในการผลักดันให้ผืนป่าแก่งกระจานของประเทศไทย ได้รับการขึ้นทะเบียนเป็นมรดกโลก
ตลอดจนขอขอบคุณนายกรัฐมนตรี และรองนายกรัฐมนตรี ที่ตลอดระยะเวลาที่ผ่านมา ท่านได้กำชับและดูแลเอาใจใส่การทำงานของกระทรวงทรัพยากรธรรมชาติและสิ่งแวดล้อม จนทำให้เจ้าหน้าที่ของกระทรวงฯ มีขวัญกำลังใจในการทำงาน ซึ่งถือเป็นการทำงานร่วมกันของคนไทยทั้งประเทศ และเป็นการแสดงให้เห็นถึงความร่วมมือกัน และท้ายนี้ ขอเป็นกำลังใจให้กับทุกภาคส่วนในการดำเนินงาน ซึ่งภารกิจหลังจากนี้ คือ การรักษาผืนป่ากว่า 2.5 ล้านไร่ ให้มีความอุดมสมบูรณ์ ประกอบกับการดูแลพี่น้องประชาชนที่อยู่ในพื้นที่ให้มีความสมดุล ทั้งการดำรงชีวิต และการอนุรักษ์ผืนป่า”
พื้นที่กลุ่มป่าแก่งกระจาน นับเป็นแหล่งมรดกโลกแห่งที่ 6 ของประเทศไทย และเป็นแหล่งมรดกโลกทางธรรมชาติแห่งที่ 3 ของไทย นับจากการขึ้นทะเบียนเป็นมรดกโลกของเขตรักษาพันธุ์สัตว์ป่าทุ่งใหญ่ - ห้วยขาแข้ง ในปี พ.ศ. 2534 และ กลุ่มป่าดงพญาเย็น - เขาใหญ่ ในปี พ.ศ. 2548 ซึ่งพื้นที่กลุ่มป่าแก่งกระจานได้รับการขึ้นทะเบียนเป็นมรดกโลก เนื่องจากเป็นถิ่นที่อยู่อาศัยของชนิดพันธุ์พืช และพันธุ์สัตว์ ที่ใกล้สูญพันธุ์ และมีคุณค่าโดดเด่นระดับโลก รวมไปถึงเป็นแหล่งต้นน้ำลำธารที่สำคัญของแม่น้ำเพชรบุรี แม่น้ำปราณบุรี และแม่น้ำภาชี เป็นป่าผืนใหญ่ที่มีความอุดมสมบูรณ์ มีเนื้อที่ประมาณ 2.5 ล้านไร่ (4,089 ตารางกิโลเมตร) มีความยาวตั้งแต่เหนือสุดถึงใต้สุดของพื้นที่ มากกว่า 200 กิโลเมตร โดยพื้นที่กลุ่มป่าแก่งกระจานได้รับการขึ้นทะเบียนเป็นมรดกโลก ภายใต้เกณฑ์ข้อที่ 10 ด้านความหลากหลายทางชีวภาพ
การนำเสนอพื้นที่กลุ่มป่าแก่งกระจาน เข้าสู่การพิจารณาของคณะกรรมการมรดกโลก ได้มีการนำเสนอมาแล้วถึง 3 ครั้ง ได้แก่ ในปี พ.ศ. 2558 ในปี พ.ศ. 2559 และในปี พ.ศ. 2562 จนมาถึงครั้งที่ 4 ในการประชุมคณะกรรมการมรดกโลก สมัยสามัญครั้งที่ 44 ในปี พ.ศ. 2564 นี้ ซึ่งเป็นการจัดการประชุมผ่านระบบทางไกลแบบเต็มรูปแบบเป็นครั้งแรก ระหว่างวันที่ 16 – 31 กรกฎาคม 2564 โดยมีสาธารณรัฐประชาชนจีนเป็นเจ้าภาพจัดการประชุม

ที่มา : https://www.thaigov.go.th/news/contents/details/44143