รัฐบาลไทย-ข่าวทำเนียบรัฐบาล-โฆษกรัฐบาลเผยนายกรัฐมนตรีห่วงประชาชน ได้รับผลกระทบจากพายุฤดูร้อน 6-8 มี.ค นี้ กำชับส่วนราชการเตรียมพร้อมรับมือสถานการณ์ ส่วนน้ำท่วมภาคใต้คลี่คลายสั่งเร่งช่วยเหลือฟื้นฟู


วันอาทิตย์ที่ 6 มีนาคม 2565
พิมพ์
โฆษกรัฐบาลเผยนายกรัฐมนตรีห่วงประชาชน ได้รับผลกระทบจากพายุฤดูร้อน 6-8 มี.ค นี้ กำชับส่วนราชการเตรียมพร้อมรับมือสถานการณ์  ส่วนน้ำท่วมภาคใต้คลี่คลายสั่งเร่งช่วยเหลือฟื้นฟู
โฆษกรัฐบาลเผยนายกรัฐมนตรีห่วงประชาชน ได้รับผลกระทบจากพายุฤดูร้อน 6-8 มี.ค นี้ กำชับส่วนราชการเตรียมพร้อมรับมือสถานการณ์  ส่วนน้ำท่วมภาคใต้คลี่คลายสั่งเร่งช่วยเหลือฟื้นฟู
วันที่ 6 มี.ค. 65 นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ห่วงใยพี่น้องประชาชนภาคตะวันออกเฉียงเหนือตอนล่าง ภาคกลาง และภาคตะวันออก ที่อาจจะได้รับผลกระทบจากพายุฤดูร้อนช่วงวันที่ 6-8 มี.ค. นี้  ขอให้ประชาชน ระวังอันตรายจาก "พายุฤดูร้อน" หลีกเลี่ยงการอยู่ในที่โล่งแจ้ง ใต้ต้นไม้ใหญ่ ป้ายโฆษณาและสิ่งปลูกสร้างที่ไม่แข็งแรง สำหรับเกษตรกรควรเตรียมการป้องกันและระวังความเสียหายที่จะเกิดต่อผลผลิตทางการเกษตร
นายกรัฐมนตรีกำชับให้หน่วยงานราชการเตรียมการรับสถานการณ์พายุฤดูร้อนที่อาจเกิดขึ้นอย่างเป็นระบบ ให้เกิดประสิทธิภาพ สามารถให้ความช่วยเหลือประชาชนได้อย่างทันท่วงที โดยเฉพาะการแจ้งเตือนภัย ต้องแจ้งเตือนให้ประชาชนทราบสถานการณ์อย่างเร่งด่วนทันต่อเหตุการณ์ ขอให้ประชาชนติดตามการแจ้งการเปลี่ยนแปลงสภาพอากาศจากส่วนราชการอย่างใกล้ชิด พร้อมกับเน้นย้ำให้เจ้าหน้าที่ฝ่ายปกครองและองค์กรปกครองส่วนท้องถิ่นและเร่งตรวจตราอาคารสถานที่ ป้ายโฆษณา สิ่งก่อสร้าง รวมถึงไม้ยืนต้นตามสถานที่สาธารณะ หากพบมีสภาพไม่มั่นคงแข็งแรง ให้หน่วยงานที่เกี่ยวข้องเร่งทำการซ่อมแซมตามอำนาจหน้าที่ต่อไป
"นายกรัฐมนตรียังได้รับรายงานถึงสถานการณ์น้ำท่วมในจังหวัดนราธิวาส ที่ล่าสุดเริ่มคลี่คลายเข้าสู่สภาวะปกติแล้ว ได้กำชับให้จังหวัดเจ้าหน้าที่ท้องถิ่น เร่งเข้าสำรวจความเสียหาย  ซ่อมแซมบ้านเรือน  ช่วยเหลือผู้ประสบภัยน้ำท่วม รวมทั้งทำความสะอาดสถานที่สาธารณะต่างๆ  นายกรัฐมนตรียังฝากถึงประชาชนในพื้นที่ต่างๆ ซึ่งในช่วงนี้  หลายพื้นที่ของไทย มีอากาศร้อนอบอ้าว และร้อนจัดโดยเฉพาะช่วงกลางวัน  ขอให้ช่วยกันระมัดระวังอุบัติเหตุที่อาจจะเกิดขึ้นจากระบบไฟฟ้าลัดวงจร ขอให้ร่วมกันเป็นจิตอาสาคอยสอดส่องดูแล หากพบเหตุให้รีบแจ้งหน่วยงานราชการทันที รวมถึงขอให้ระมัดระวังเรื่องความปลอดภัยในการเดินทางระหว่างเกิดพายุฝน" นายธนกรฯ กล่าว
------------------------

ที่มา : https://www.thaigov.go.th/news/contents/details/52232