รัฐบาลไทย-ข่าวทำเนียบรัฐบาล-นายกรัฐมนตรีกำชับสาธารณสุขเพิ่มการให้ความรู้เกี่ยวกับภาวะลองโควิดแก่ประชาชนในวงกว้าง รองรับผู้หายป่วยที่มีผลข้างเคียงจากโรคมากขึ้น ให้สามารถดูแลตนเองได้


วันเสาร์ที่ 16 เมษายน 2565
พิมพ์
นายกรัฐมนตรีกำชับสาธารณสุขเพิ่มการให้ความรู้เกี่ยวกับภาวะลองโควิดแก่ประชาชนในวงกว้าง รองรับผู้หายป่วยที่มีผลข้างเคียงจากโรคมากขึ้น ให้สามารถดูแลตนเองได้
​นายกรัฐมนตรีกำชับสาธารณสุขเพิ่มการให้ความรู้เกี่ยวกับภาวะลองโควิดแก่ประชาชนในวงกว้าง
วันที่ 16 เม.ย. 2565  น.ส.ไตรศุลี ไตรสรณกุล รองโฆษกประจำสำนักนายกรัฐมนตรี กล่าวว่า  พล.อ.ประยุทธ์ จันทร์โอชา นายกรัฐมนตรีและรมว.กลาโหม ได้ติดตามสถานการณ์การแพร่ระบาดของโควิด-19 กระบวนการให้การรักษาและความพร้อมของเวชภัณฑ์ต่างๆ ซึ่งขณะนี้มีความพร้อมและเพียงพอทุกด้าน
อย่างไรก็ตาม ด้วยสายพันธุ์โอมิครอนที่มีลักษณะการแพร่เชื้อได้ง่าย ทำให้จำนวนผู้ติดเชื้อใหม่ที่ยังทรงตัวในระดับสูง แม้ความรุนแรงของโรคจะไม่มากสำหรับผู้มีร่างกายแข็งแรง แต่ก็ได้มีผู้หายป่วยแล้วจำนวนมากที่มีภาวะลองโควิด (Long Covid) หรืออาการที่เกิดขึ้นภายหลังหายป่วยจากโควิด ที่เกิดขึ้นได้กับหลายระบบในร่างกาย ไม่ว่าจะระบบทางเดินหายใจ ระบบประสาท ระบบทางเดินอาหาร ระบบหัวใจและหลอดเลือด
นายกรัฐมนตรีจึงได้กำชับให้กระทรวงสาธารณสุขให้ความรู้ และเพิ่มการรับรู้แก่ประชาชนในวงกว้างเกี่ยวกับภาวะลองโควิดและการดูแลตัวเองเมื่อเกิดภาวะดังกล่าว เนื่องจากยังมีผู้ป่วยที่รักษาตนเองที่บ้านที่ไม่ได้มารับการรักษาในโรงพยาบาลบางส่วนที่อาจยังไม่มีความรู้และยังไม่ได้รับการแนะนำในการดูแลตนเองหลังหายป่วยจากโควิด19
“ปัจจุบันกระทรวงสาธารณสุขได้มีแนวเวชปฏิบัติเกี่ยวกับการวินิจฉัย การรักษาผู้ที่มีภาวะลองโควิด ตลอดจนข้อแนะนำในการดูแลตนเองของผู้ป่วยอยู่แล้ว ซึ่งท่านนายกรัฐมนตรีก็ได้กำชับให้กระทรวงสาธารณสุข สร้างการรับรู้ ให้ความรู้กับประชาชนในส่วนนี้ในวงกว้างมากขึ้น เนื่องจากยอดผู้ติดเชื้อที่ยังสูงจะทำให้สัดส่วนผู้มีภาวะลองโควิดเพิ่มมากขึ้นเช่นเดียวกัน และผู้ดูแลตัวเองที่บ้านบางส่วนอาจจะยังไม่มีความรู้ในส่วนนี้ โดยหากประชาชนสามารถดูแลตนเองได้ก็จะช่วยลดภาระของบุคลากรทางการแพทย์ลงอีกทางหนึ่งด้วย” น.ส.ไตรศุลี กล่าว

ที่มา : https://www.thaigov.go.th/news/contents/details/53628