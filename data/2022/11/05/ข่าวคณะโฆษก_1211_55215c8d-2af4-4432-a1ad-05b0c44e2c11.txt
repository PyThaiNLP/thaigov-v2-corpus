รัฐบาลไทย-ข่าวทำเนียบรัฐบาล-โฆษกรัฐบาลเผย "นายกฯ" สั่งการตำรวจ เกษตร พาณิชย์ ลงพื้นที่ตรวจสอบสต๊อกข้าวโพดเลี้ยงสัตว์ทั่วประเทศ ด่วน หากพบการกักตุนสินค้า ฉวยโอกาสทำกำไร ให้ดำเนินการตามกฎหมาย


วันเสาร์ที่ 12 มีนาคม 2565
พิมพ์
โฆษกรัฐบาลเผย "นายกฯ" สั่งการตำรวจ เกษตร พาณิชย์ ลงพื้นที่ตรวจสอบสต๊อกข้าวโพดเลี้ยงสัตว์ทั่วประเทศ ด่วน หากพบการกักตุนสินค้า ฉวยโอกาสทำกำไร ให้ดำเนินการตามกฎหมาย
โฆษกรัฐบาลเผย "นายกฯ" สั่งการตำรวจ เกษตร พาณิชย์ ลงพื้นที่ตรวจสอบสต๊อกข้าวโพดเลี้ยงสัตว์ทั่วประเทศ ด่วน หากพบการกักตุนสินค้า ฉวยโอกาสทำกำไร ให้ดำเนินการตามกฎหมาย
วันนี้ (12 มีนาคม 2565) นายธนกร วังบุญคงชนะ โฆษกประจำสำนักนายกรัฐมนตรี เผย จากกรณีปรากฏปริมาณข้าวโพดเลี้ยงสัตว์ในตลาดมีราคาพุ่งสูงขึ้นอย่างต่อเนื่อง โรงงานผลิตอาหารสัตว์ไม่สามารถหาซื้อข้าวโพดเลี้ยงสัตว์ได้ พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ได้สั่งการสำนักงานตำรวจแห่งชาติ กระทรวงเกษตรและสหกรณ์ และกระทรวงพาณิชย์ ลงพื้นที่ตรวจสอบสต๊อกข้าวโพดเลี้ยงสัตว์ของพ่อค้าคนกลางทั่วประเทศโดยด่วน พร้อมให้รายงานนายกรัฐมนตรีรับทราบข้อเท็จจริง หากพบมีพฤติกรรมที่ฝ่าฝืนกฎหมาย มีการกักตุนสินค้า ปั่นราคาแพง ฉวยโอกาสทำกำไรในสภาวการณ์ที่ราคาวัตถุดิบสูงในขณะนี้ ให้เจ้าหน้าที่ดำเนินการตามกฎหมายกับผู้ที่กระทำผิดทุกราย โดยไม่ละเว้น
“มีการตั้งข้อสังเกตว่า ที่ผ่านมามีการเก็บเกี่ยวผลผลิตข้าวโพด เพื่อขายเข้าสู่ตลาดแล้ว แต่กลับพบว่า  ปริมาณข้าวโพดในตลาดมีน้อยผิดปกติ ไม่สอดคล้องกับผลผลิตที่พ่อค้ารับซื้อจากเกษตรกรผู้ปลูกข้าวโพด  ดันให้ราคาข้าวโพดเลี้ยงสัตว์พุ่งขึ้นทุกวัน ซึ่งเข้าข่ายพฤติกรรมการกักตุนสินค้า รวมทั้งเป็นการกดดันผู้ผลิตอาหารสัตว์ให้ต้องจ่ายราคาพิเศษเพิ่มขึ้นอีก ถือเป็นการซ้ำเติมผู้ผลิตอาหารสัตว์และเกษตรกรผู้เลี้ยงสัตว์ที่กำลังเดือดร้อนในสถานการณ์ปัจจุบันอย่างมาก ซึ่งท่านนายกฯ รับทราบกรณีดังกล่าว โดยกำชับให้มีการตรวจสอบข้อเท็จจริง อย่าให้มีการฉวยโอกาส หรือใช้ประโยชน์จากสถานการณ์ ซ้ำเติมภาระให้ประชาชน ในขณะที่รัฐบาลกำลังเร่งแก้ปัญหาต่าง ๆ อยู่ในขณะนี้ และขอให้ทุกฝ่ายเห็นแก่ประโยชน์ส่วนรวมของประเทศด้วย” นายธนกร กล่าว
.......................

ที่มา : https://www.thaigov.go.th/news/contents/details/52467