รัฐบาลไทย-ข่าวทำเนียบรัฐบาล-นายกฯ ยินดีกับทีม “ช้างศึก” คว้าแชมป์ฟุตบอลชิงแชมป์แห่งชาติอาเซียน AFF Suzuki Cup 2020 ได้อีกครั้งเป็นของขวัญปีใหม่ให้คนไทย


วันเสาร์ที่ 1 มกราคม 2565
พิมพ์
นายกฯ ยินดีกับทีม “ช้างศึก” คว้าแชมป์ฟุตบอลชิงแชมป์แห่งชาติอาเซียน AFF Suzuki Cup 2020 ได้อีกครั้งเป็นของขวัญปีใหม่ให้คนไทย
นายกฯ ยินดีกับทีม “ช้างศึก” คว้าแชมป์ฟุตบอลชิงแชมป์แห่งชาติอาเซียน AFF Suzuki Cup 2020 ได้อีกครั้งเป็นของขวัญปีใหม่ให้คนไทย
นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ร่วมยินดีกับผลการแข่งขัน AFF Suzuki Cup 2020 ที่ทีมช้างศึกของไทยมอบของขวัญในช่วงเทศกาลปีใหม่ 2565 ให้กับประชาชนและแฟนกีฬา ด้วยการคว้าแชมป์ AFF Suzuki Cup 2020 (ASEAN Football Federation Championship) และสร้างประวัติศาสตร์เป็นแชมป์ในการแข่งขันดังกล่าวเป็นสมัยที่ 6 ซึ่งนายกรัฐมนตรีได้ขอบคุณทุกความทุ่มเทของนักกีฬาทีมชาติไทยและทีมงานทุกคน ที่ได้สร้างผลงานอันยอดเยี่ยม ทั้งนี้ เชื่อมั่นว่า ด้วยความพร้อม ทีมเวิร์ค และศักยภาพของทีมชาติไทย จะสามารถสร้างผลงานที่น่าประทับใจได้อีกมากในอนาคต
ทีมชาติไทยสามารถสร้างสถิติด้วยการคว้าแชมป์อีกสมัย จากการเสมอทีมชาติอินโดนีเซีย ในการแข่งขันรอบชิงชนะเลิศ นัดที่ 2 ในวันที่ 1 มกราคม 2565 เวลา 19.30 น. ณ สนามกีฬาแห่งชาติสิงคโปร์ ไปด้วยคะแนน 2 ต่อ 2 หลังจากเมื่อวันที่ 29 ธันวาคม 2564 เอาชนะอินโดนีเซีย ในการแข่งขันนัดที่ 1 ไปด้วยคะเเนน 4 ต่อ 0 ซึ่งทำให้คะแนนรวมของการแข่งขันรอบชิงชนะเลิศสองนัด ไทยชนะไปด้วยคะแนน 6 ต่อ 2
โฆษกประจำสำนักนายกฯ กล่าวว่า ช้างศึกของไทยไม่ทำให้แฟนบอลชาวไทยผิดหวัง เชื่อมั่นว่า ผลงานของนักกีฬาทุกคนทำให้ชาวไทยชื่นชม และประทับใจ ทั้งนี้ โฆษกรัฐบาลกล่าวว่า รัฐบาลพร้อมและให้ความสำคัญกับการสนับสนุนวงการกีฬาตลอดเวลาที่ผ่านมา เพื่อสรรหาและพัฒนาศักยภาพของประชาชนที่มีความสนใจด้านกีฬาให้ประสบความสำเร็จในเส้นทางกีฬาอาชีพ ตลอดจน รัฐบาลพร้อมพัฒนาองค์ความรู้และบุคลากรด้านการกีฬา และสนับสนุนการจัดกิจกรรมการแข่งขันกีฬาในประเทศ รวมทั้งปรับปรุงการจัดการแข่งขันให้เหมาะสมกับยุคสมัย เพื่อส่งเสริมการฟื้นฟูทางเศรษฐกิจของประเทศต่อไป
ทั้งนี้ ขอฝากให้พี่น้องประชาชนร่วมกันส่งกำลังใจ แรงเชียร์ และติดตามผลงานของทีมช้างศึกไทยและนักกีฬาชนิดอื่น ๆ เพื่อร่วมเป็นหนึ่งกำลังใจให้ทัพนักกีฬาไทยได้สร้างผลงานที่ยอดเยี่ยมต่อไป
ทั้งนี้ การแข่งขัน AFF Suzuki Cup หรือ การแข่งขันฟุตบอลชิงแชมป์แห่งชาติอาเซียน เป็นการแข่งขันกีฬาฟุตบอลที่จัดขึ้นทุกๆ 2 ปี โดยสหพันธ์ฟุตบอลอาเซียน (ASEAN Football Federation: AFF) และประเทศไทยได้รับชัยชนะในการแข่งขันดังรวม 6 ครั้ง ได้แก่ ปี 2539 2543 2545 2557 2559 และในปีนี้

ที่มา : https://www.thaigov.go.th/news/contents/details/50137