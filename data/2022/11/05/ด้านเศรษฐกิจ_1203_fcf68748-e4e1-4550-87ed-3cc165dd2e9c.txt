รัฐบาลไทย-ข่าวทำเนียบรัฐบาล-กรรมการผู้จัดการใหญ่ บขส. นำทีมเจ้าหน้าที่สาธิตการใช้ชุดตรวจ ATK ในกลุ่มพนักงานด่านหน้า


วันพฤหัสบดีที่ 7 ตุลาคม 2564
กรรมการผู้จัดการใหญ่ บขส. นำทีมเจ้าหน้าที่สาธิตการใช้ชุดตรวจ ATK  ในกลุ่มพนักงานด่านหน้า
ตรวจ swab ทุก 7 วัน ก่อนปฏิบัติหน้าที่ สร้างความมั่นใจให้ผู้ใช้บริการ
นายสัญลักข์ ปัญวัฒนลิขิต กรรมการผู้จัดการใหญ่ บริษัท ขนส่ง จำกัด (บขส.) กระทรวงคมนาคม เปิดเผยภายหลังร่วมชมการสาธิตวิธีการหาเชื้อ COVID-19 ด้วยชุดตรวจ Antigen test kit (ATK) ว่า จากนโยบายของนายศักดิ์สยาม ชิดชอบ รัฐมนตรีว่าการกระทรวงคมนาคม ที่ให้ทุกหน่วยงานดำเนินการตามมาตรการป้องกันและควบคุมการแพร่ระบาดของโรคติดเชื้อไวรัสโคโรนา 2019 (COVID-19) อย่างเคร่งครัด และกระทรวงคมนาคม ได้สนับสนุนชุดตรวจ ATK ให้กับ บขส. จำนวน 1,000 ชุด นั้น ในวันที่ 6 ต.ค. 64 บขส. จึงได้จัดเจ้าหน้าที่จากกองการแพทย์ มาสาธิตวิธีการ swab โพรงหลังจมูก และแปลผลชุดตรวจ Antigen test kit (ATK) ตรวจด้วยตนเอง ให้กับพนักงานที่ปฏิบัติหน้าที่บนรถ อาทิ กลุ่มพนักงานขับรถ และพนักงานบริการ โดยพนักงานกลุ่มดังกล่าวจะต้องตรวจ ATK ทุก 7 วัน เพื่อตรวจคัดกรองในเบื้องต้น และเป็นการเตรียมความพร้อมก่อนปฏิบัติหน้าที่ เพื่อสร้างความมั่นใจให้แก่ผู้ใช้บริการด้วย
กรรมการผู้จัดการใหญ่ บขส. กล่าวด้วยว่า  บขส. คำนึงถึงความปลอดภัยของพนักงานและผู้ใช้บริการ จึงได้สร้างภูมิคุ้มกันหมู่ โดยพนักงานที่ปฏิบัติหน้าที่ในด่านหน้าของ บขส. อาทิกลุ่มพนักงานขับรถ และพนักงานบริการ ได้รับวัคซีนเข็มที่ 3 หรือบูสเตอร์โดส ครบ 100 % แล้ว  อย่างไรก็ดีจากสถานการณ์การแพร่ระบาดของโรคติดเชื้อไวรัสโคโรนา 2019 (COVID-19) บขส. ได้กำชับให้เจ้าหน้าที่ที่ปฏิบัติงาน เพิ่มการเฝ้าระวังและความเข้มงวดในการคัดกรองผู้ใช้บริการ และให้ปฏิบัติตามมาตรการป้องกันการแพร่ระบาดของโรคติดเชื้อไวรัสโคโรนา 2019 (COVID-19) ของสาธารณสุขอย่างเคร่งครัด

ที่มา : https://www.thaigov.go.th/news/contents/details/46665