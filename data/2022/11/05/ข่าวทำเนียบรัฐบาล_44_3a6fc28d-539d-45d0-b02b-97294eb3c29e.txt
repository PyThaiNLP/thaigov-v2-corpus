รัฐบาลไทย-ข่าวทำเนียบรัฐบาล-ผู้ช่วยโฆษก ศบค. เผยไทยฉีดวัคซีนแล้วกว่า 15 ล้านโดส ย้ำทุกจังหวัดเร่งระดมฉีดวัคซีนให้เร็วที่สุด โดยให้มีการจัดการ การเว้นระยะ และการนัดหมายที่เหมาะสม


วันจันทร์ที่ 26 กรกฎาคม 2564
พิมพ์
ผู้ช่วยโฆษก ศบค. เผยไทยฉีดวัคซีนแล้วกว่า 15 ล้านโดส ย้ำทุกจังหวัดเร่งระดมฉีดวัคซีนให้เร็วที่สุด โดยให้มีการจัดการ การเว้นระยะ และการนัดหมายที่เหมาะสม
ผู้ช่วยโฆษก ศบค. เผยไทยฉีดวัคซีนแล้วกว่า 15 ล้านโดส ย้ำทุกจังหวัดเร่งระดมฉีดวัคซีนให้เร็วที่สุด โดยให้มีการจัดการ การเว้นระยะ และการนัดหมายที่เหมาะสม
วันนี้ (26 ก.ค. 64) เวลา 12.30 น. ณ โถงกลาง ตึกสันติไมตรี ทำเนียบรัฐบาล แพทย์หญิงอภิสมัย ศรีรังสรรค์ ผู้ช่วยโฆษกศูนย์บริหารสถานการณ์โควิด-19 (ศบค.) กล่าวถึงความคืบหน้าของการฉีดวัคซีนว่า ยอดการฉีดวัคซีนของวันที่ 25 กรกฎาคม 64 มีการฉีดวัคซีนเพิ่มประมาณ 90,000 โดส ทำให้ยอดการฉีดวัคซีนตอนนี้อยู่ที่ 15,960,778 โดส โดยกรุงเทพมหานครฉีดวัคซีนเข็มที่ 1 แล้วร้อยละ 56.24 ในจำนวนนี้ กลุ่มผู้สูงอายุฉีดแล้วร้อยละ 54 กลุ่มผู้มีโรคประจำตัวฉีดแล้วร้อยละ 70.52
ผู้ช่วยโฆษก ศบค. กล่าวถึงประเด็นสถานที่ฉีดวัคซีนสถานีกลางบางซื่อที่ตอนนี้มีความแออัดเนื่องจากมีประชาชนจากทั้งกรุงเทพมหานครและต่างจังหวัด Walk in เข้ามาฉีดวัคซีนเป็นจำนวนมาก ทางสาธารณสุขได้มีความเป็นห่วงในสถานการณ์นี้ เนื่องจากตอนนี้อยู่ในมาตรการห้ามเดินทางเข้าออกบริเวณพื้นที่สีแดงเข้ม แต่อย่างไรก็ตาม การฉีดวัคซีนเป็นนโยบายที่ต้องเร่งดำเนินการ จึงขอฝากถึงสถานีกลางบางซื่อให้มีการทบทวนการชะลอการฉีด เนื่องจากเมื่อประชาชนเดินทางมาเป็นจำนวนมาก ทำให้การจัดระเบียบและการเว้นระยะอาจทำได้ยาก โดยที่ประชุม ศบค. จะเร่งหารือในการจัดการและแก้ปัญหาในประเด็นนี้ต่อไป
นอกจากนี้ ผู้ช่วยโฆษก ศบค. ยังกล่าวอีกว่า สาธารณสุขได้เน้นย้ำให้ทุกจังหวัดทั่วประเทศเร่งฉีดวัคซีนเข็มที่ 1 ให้ได้ร้อยละ 50 ของประเทศ ซึ่งในปัจจุบันค่อนข้างที่จะดำเนินการช้าพอสมควร กรมควบคุมโรคได้แจ้งว่ามีการจัดส่งวัคซีนให้จังหวัดอื่น ๆ ในประเทศแล้ว และยังมีวัคซีนที่รอค้างอยู่อีกประมาณ 2 ล้านโดส ขอให้ทางจังหวัดเร่งระดมฉีดวัคซีนให้เร็วที่สุด โดยให้มีการจัดการ การเว้นระยะ และการนัดหมายที่เหมาะสม เพื่อป้องกันการแออัดที่ทำให้เสี่ยงต่อการแพร่เชื้อ และฝากถึงประชาชนที่จะเดินทาง Walk in ไปฉีดวัคซีน ให้ติดตามสถานการณ์ของจุดฉีดวัคซีนด้วย
------------------------
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/44121