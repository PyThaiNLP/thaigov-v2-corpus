รัฐบาลไทย-ข่าวทำเนียบรัฐบาล-วธ.ผนึกหน่วยงานภาครัฐ เอกชน และเครือข่ายวัฒนธรรมจัดกิจกรรมเฉลิมพระเกียรติสมเด็จเจ้าฟ้าฯ กรมพระศรีสวางควัฒนฯ ๔ ก.ค. ๒๕๖๔ น้อมสำนึกถึงพระกรุณาธิคุณที่ทรงมีต่อประชาชนชาวไทย


วันอังคารที่ 29 มิถุนายน 2564
วธ.ผนึกหน่วยงานภาครัฐ เอกชน และเครือข่ายวัฒนธรรมจัดกิจกรรมเฉลิมพระเกียรติสมเด็จเจ้าฟ้าฯ กรมพระศรีสวางควัฒนฯ ๔ ก.ค. ๒๕๖๔ น้อมสำนึกถึงพระกรุณาธิคุณที่ทรงมีต่อประชาชนชาวไทย
วธ.ผนึกหน่วยงานภาครัฐ เอกชน และเครือข่ายวัฒนธรรมจัดกิจกรรมเฉลิมพระเกียรติสมเด็จเจ้าฟ้าฯ กรมพระศรีสวางควัฒนฯ ๔ ก.ค. ๒๕๖๔ น้อมสำนึกถึงพระกรุณาธิคุณที่ทรงมีต่อประชาชนชาวไทย
นายอิทธิพล คุณปลื้ม รัฐมนตรีว่าการกระทรวงวัฒนธรรม (รมว.วธ.) เปิดเผยว่า กระทรวงวัฒนธรรม (วธ.) มีนโยบายเทิดทูนสถาบันชาติ ศาสนาและพระมหากษัตริย์ และเสริมสร้างค่านิยม อัตลักษณ์ไทยและความเป็นไทย รวมทั้งสืบสาน รักษาและต่อยอดมรดกทางศิลปวัฒนธรรมของไทย ดังนั้น วธ.จึงร่วมกับหน่วยงานภาครัฐ เอกชน และเครือข่ายทางวัฒนธรรม จัดกิจกรรมเฉลิมพระเกียรติสมเด็จพระเจ้าน้องนางเธอ เจ้าฟ้าจุฬาภรณวลัยลักษณ์ อัครราชกุมารี กรมพระศรีสวางควัฒน วรขัตติยราชนารี เนื่องในวันคล้ายวันประสูติ ๔ กรกฎาคม ๒๕๖๔ เพื่อน้อมสำนึกในพระกรุณาธิคุณที่พระองค์ทรงปฏิบัติพระกรณียกิจด้านต่างๆโดยเฉพาะด้านวิทยาศาสตร์ งานวิจัยและเทคโนโลยี การแพทย์และการสาธารณสุข ศาสนา ศิลปะ วัฒนธรรมและดนตรี เพื่อพัฒนาประเทศและยกระดับคุณภาพชีวิตก่อให้เกิดประโยชน์สุขแก่ประชาชนชาวไทย
รัฐมนตรีว่ากระทรวงวัฒนธรรม กล่าวอีกว่า สำหรับกิจกรรมเฉลิมพระเกียรติสมเด็จพระเจ้าน้องนางเธอ เจ้าฟ้าจุฬาภรณวลัยลักษณ์ อัครราชกุมารี กรมพระศรีสวางควัฒน วรขัตติยราชนารีทั้งส่วนกลางและส่วนภูมิภาคประกอบด้วยกิจกรรมการตกแต่งสถานที่ การจัดโต๊ะหมู่ประดับพระฉายาลักษณ์ พิธีทำบุญตักบาตรถวายเป็นพระราชกุศล พิธีเจริญพระพุทธมนต์และถวายภัตตาหารเพลแด่พระภิกษุสงฆ์สามเณร ณ วัดสุวรรณภูมิพุทธชยันตี จังหวัดสมุทรปราการ ในวันที่ ๑ กรกฎาคม ๒๕๖๔ พิธีเจริญนวัคคหายุสมธัมม์ ณ วัดราชประดิษฐสถิตมหาสีมาราม กรุงเทพฯ ในวันที่ ๒ กรกฎาคม ๒๕๖๔ ลงนามถวายพระพรออนไลน์ที่เว็บไซต์ www.royaloffice.th ระหว่างวันที่ ๑ – ๖ กรกฎาคม ๒๕๖๔
นายอิทธิพล กล่าวด้วยว่า ขณะเดียวกัน วธ.จัดโครงการเฉลิมพระเกียรติสมเด็จพระเจ้าน้องนางเธอ  เจ้าฟ้าจุฬาภรณวลัยลักษณ์ อัครราชกุมารี กรมพระศรีสวางควัฒน วรขัตติยราชนารี โดยจัดทำหนังสือเฉลิมพระเกียรติ “สิริศิลปิน” สร้างสรรค์บทเพลงและตราสัญลักษณ์ “สิริศิลปิน” เนื่องด้วยเมื่อวันที่ ๑๐ พ.ย.๒๕๖๓ คณะรัฐมนตรี (ครม.) มีมติรับทราบการถวายพระสมัญญา “สิริศิลปิน” แด่สมเด็จพระเจ้าน้องนางเธอ เจ้าฟ้าจุฬาภรณวลัยลักษณ์ อัครราชกุมารี กรมพระศรีสวางควัฒน วรขัตติยราชนารีด้วยน้อมสำนึกถึงพระกรุณาธิคุณที่ทรงมีต่อวงการศิลปะร่วมสมัยและประจักษ์ถึงพระปรีชาสามารถที่เป็นเลิศในการสร้างสรรค์งานศิลปะร่วมสมัยหลากหลายสาขาทั้งงานทัศนศิลป์ วรรณศิลป์ ดนตรี และงานออกแบบ นอกจากนี้ ยังได้จัดกิจกรรมเผยแพร่องค์ความรู้ด้านศิลปะร่วมสมัยสู่ชุมชนด้วย และหอภาพยนตร์ (องค์การมหาชน) จัดกิจกรรมเผยแพร่วีดิทัศน์พระจริยวัตรสมัยทรงพระเยาว์ของสมเด็จพระเจ้าน้องนางเธอ  เจ้าฟ้าจุฬาภรณวลัยลักษณ์ อัครราชกุมารี กรมพระศรีสวางควัฒน วรขัตติยราชนารี ผ่านทางสื่อออนไลน์ทั้งยูทูปและเพจเฟสบุ๊กของหอภาพยนตร์
พร้อมกันนี้ วธ.ขอเชิญชวนพสกนิกรชาวไทยร่วมลงนามถวายพระพรออนไลน์ที่เว็บไซต์ www.royaloffice.th ระหว่างวันที่ ๑ – ๖ กรกฎาคม ๒๕๖๔ เพื่อแสดงออกถึงความจงรักภักดีและน้อมสำนึกในพระกรุณาธิคุณของสมเด็จพระเจ้าน้องนางเธอ เจ้าฟ้าจุฬาภรณวลัยลักษณ์ อัครราชกุมารี กรมพระศรีสวางควัฒน วรขัตติยราชนารี ทั้งนี้ ได้กำชับให้ทุกกิจกรรมปฏิบัติตามมาตรการของศูนย์บริหารสถานการณ์การแพร่ระบาดของโรคติดเชื้อไวรัสโคโรนา ๒๐๑๙ (โควิด-19) อย่างเคร่งครัด

ที่มา : https://www.thaigov.go.th/news/contents/details/43214