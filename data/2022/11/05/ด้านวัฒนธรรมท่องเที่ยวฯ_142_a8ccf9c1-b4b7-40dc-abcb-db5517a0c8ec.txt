รัฐบาลไทย-ข่าวทำเนียบรัฐบาล-วธ.ผนึกหอการค้าไทยในจีน จัดกิจกรรมถ่ายทอดสดรายการ “ตามรอยของอร่อยในละครไทย” เพื่อโปรโมทอาหารไทยผ่านแอปพลิเคชันโตว่ยิน ในวันที่ 11 ก.ย.นี้


วันศุกร์ที่ 10 กันยายน 2564
วธ.ผนึกหอการค้าไทยในจีน จัดกิจกรรมถ่ายทอดสดรายการ “ตามรอยของอร่อยในละครไทย” เพื่อโปรโมทอาหารไทยผ่านแอปพลิเคชันโตว่ยิน ในวันที่ 11 ก.ย.นี้
วธ.ผนึกหอการค้าไทยในจีน จัดกิจกรรมถ่ายทอดสดรายการ “ตามรอยของอร่อยในละครไทย” เพื่อโปรโมทอาหารไทยผ่านแอปพลิเคชันโตว่ยิน ในวันที่ 11 ก.ย.นี้
วธ.ผนึกหอการค้าไทยในจีน จัดกิจกรรมถ่ายทอดสดรายการ “ตามรอยของอร่อยในละครไทย” เพื่อโปรโมทอาหารไทยผ่านแอปพลิเคชันโตว่ยิน ในวันที่ 11 ก.ย.นี้ ชูใช้มิติวัฒนธรรม-ท่องเที่ยว เน้นย้ำความสัมพันธ์ “จีน-ไทย ใช่อื่นไกล พี่น้องกัน” และฟื้นฟูเศรษฐกิจของประเทศหลังพ้นโควิด-19
นายอิทธิพล คุณปลื้ม  รัฐมนตรีว่าการกระทรวงวัฒนธรรม เปิดเผยว่า กระทรวงวัฒนธรรม (วธ.) มีนโยบายส่งเสริมและพัฒนาความสัมพันธ์ทางวัฒนธรรมกับต่างประเทศเพื่อนำความเป็นไทยสู่สากลและขับเคลื่อนวาระปีสากลแห่งเศรษฐกิจสร้างสรรค์เพื่อการพัฒนาอย่างยั่งยืน พ.ศ. 2564 และนโยบายโมเดลเศรษฐกิจใหม่ BCG ของรัฐบาล ในเรื่องเศรษฐกิจสร้างสรรค์ด้วยการนำทุนทางวัฒนธรรมมาต่อยอดสร้างสรรค์สินค้าและบริการ (Creative Culture) เพื่อเพิ่มมูลค่าทางเศรษฐกิจ สร้างรายได้จากการท่องเที่ยวและบริการทางวัฒนธรรมให้แก่ชุมชนและประเทศชาติอย่างยั่งยืนโดยเฉพาะอุตสาหกรรมวัฒนธรรมที่มีศักยภาพของไทยหรือ 5F ได้แก่ อาหาร (Food) ภาพยนตร์และวีดิทัศน์ (Film) การออกแบบแฟชั่นไทย (Fashion) ศิลปะการป้องกันตัวแบบไทย (Fighting) และเทศกาลประเพณีไทย (Festival) ซึ่งในส่วนของประเทศจีนนั้น ที่ผ่านมาวธ.ร่วมกับหอการค้าไทยในจีนประชาสัมพันธ์สถานที่ท่องเที่ยวชุมชนทางวัฒนธรรมของไทยและนำเสนอศิลปวัฒนธรรมร่วมไทย จีนและฝรั่ง สถาปัตยกรรมและอาหารผ่านแอปพลิเคชัน โตว่ยิน (Douyin) หรือ TikTok เครือข่ายจีน ซึ่งเป็นแอปพลิเคชันที่ได้รับความนิยมมากที่สุดในตลาดออนไลน์ของจีนในปัจจุบัน ทั้งนี้ ช่วงที่ผ่านมาวธ.ได้เผยแพร่สื่อประชาสัมพันธ์อุตสาหกรรมภาพยนตร์และวีดิทัศน์ผ่านแอปพลิเคชันนี้ 46 คลิปและมียอดเข้าชมกว่า 2.3 ล้านครั้ง
รัฐมนตรีว่าการกระทรวงวัฒนธรรม กล่าวอีกว่า ล่าสุด วธ. ได้หารือและร่วมกับ ดร.ไพจิตร วิบูลย์ธนสาร รองประธานและเลขาธิการหอการค้าไทยในจีนและหน่วยงานที่เกี่ยวข้องในการนำมิติด้านวัฒนธรรมและการท่องเที่ยวมาส่งเสริมความสัมพันธ์ฉันท์พี่น้อง ซึ่งมีร่วมกันมาอย่างยาวนาน ผ่านการแบ่งปัน และแลกเปลี่ยนเรียนรู้ ของประชาชนทั้งสองประเทศ โดยเฉพาะด้านศิลปวัฒนธรรม ทั้งสถาปัตยกรรม ศิลปะการแสดง ดนตรี สื่อบันเทิง วรรณกรรม อาหาร และวัฒนธรรม ดังคำกล่าวว่า “จีน-ไทย ใช่อื่นไกลพี่น้องกัน” ซึ่งจะช่วยส่งเสริมภาพลักษณ์ความสัมพันธ์ของทั้งสองประเทศ และช่วยฟื้นฟูเศรษฐกิจหลังสถานการณ์การแพร่ระบาดของโรคติดเชื้อไวรัสโคโรนา 2019 (โควิด-19) คลี่คลาย ด้วยการจัดกิจกรรมรายการที่นำเสนออาหารไทยโดยเชื่อมโยงกับละครซีรีส์ไทยที่โด่งดังในประเทศจีนในหัวข้อ “ตามรอยของอร่อยในละครไทย” ซึ่งเป็นการส่งออกวัฒนธรรมอาหารไทยผ่านสื่อบันเทิงให้ชาวจีนได้รับชม โดยจะมี  การถ่ายทอดสดกิจกรรมรายการดังกล่าวผ่านแอปพลิเคชันโตว่ยิน ในวันเสาร์ที่ 11 กันยายน 2564 เวลา 11.30-12.30 น. ตามเวลาในประเทศจีน
นายอิทธิพล กล่าวด้วยว่า นอกจากนี้ วธ.ได้ผลิตคลิปประชาสัมพันธ์ความเป็นไทย ผ่านแอปพลิเคชัน โตว่ยินรายสัปดาห์ โดยผลิตสื่อประชาสัมพันธ์อุตสาหกรรมภาพยนตร์และวีดิทัศน์ ศิลปวัฒนธรรมไทย และภาพลักษณ์ไทย เพื่อเผยแพร่ผ่านแอปพลิเคชัน โตว่ยินของวธ.สัปดาห์ละ 1-2 คลิป ที่เป็นเสน่ห์ของประเทศไทยและทำให้ชาวจีนที่ชื่นชอบประเทศไทยได้มีโอกาสสัมผัสและชื่นชมความเป็นไทยในมิติต่างๆ ในช่วงที่ยังไม่สามารถเข้ามาท่องเที่ยวในประเทศไทยในสถานการณ์วิกฤติการแพร่ระบาดของโรคติดเชื้อไวรัสโควิด-19 ในขณะนี้

ที่มา : https://www.thaigov.go.th/news/contents/details/45698