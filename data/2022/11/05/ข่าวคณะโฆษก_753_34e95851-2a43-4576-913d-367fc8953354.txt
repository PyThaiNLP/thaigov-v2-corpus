รัฐบาลไทย-ข่าวทำเนียบรัฐบาล-โฆษกรัฐบาลเผย “นายกฯ” ย้ำ ขอประชาชนฉลอง “วันส่งท้ายปีเก่า” ภายใต้มาตรการป้องกันตนเองขั้นสูงสุดแบบครอบจักรวาล ให้ปลอดภัยจากโควิด-19


วันศุกร์ที่ 31 ธันวาคม 2564
พิมพ์
โฆษกรัฐบาลเผย “นายกฯ” ย้ำ ขอประชาชนฉลอง “วันส่งท้ายปีเก่า” ภายใต้มาตรการป้องกันตนเองขั้นสูงสุดแบบครอบจักรวาล ให้ปลอดภัยจากโควิด-19
โฆษกรัฐบาลเผย “นายกฯ” ย้ำ ขอประชาชนฉลอง “วันส่งท้ายปีเก่า” ภายใต้มาตรการป้องกันตนเองขั้นสูงสุดแบบครอบจักรวาล ให้ปลอดภัยจากโควิด-19 ภายหลังการติดเชื้อไวรัสโควิด-19 โอมิครอน ภายในประเทศมีแนวโน้มเพิ่มมากขึ้น
วันนี้ (31 ธันวาคม 2564 )นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหมขอให้ประชาชนเฉลิมฉลองส่งท้ายปีเก่า ต้อนรับปีใหม่ 2565 อย่างมีความสุข โดยเน้นย้ำให้ประชาชนทุกคนต้องดูแลระมัดระวังป้องกันตนเองด้วยการปฏิบัติตามมาตรการด้านสาธารณสุขแบบครอบจักรวาล Universal Prevention ขั้นสูงสุดอย่างเคร่งครัด เพื่อให้ปลอดภัยจากการแพร่ระบาดของโควิด-19 และสายพันธุ์โอมิครอน โดยเฉพาะการใส่หน้ากากผ้าและหน้ากากอนามัยอยู่เสมอ เนื่องจากขณะนี้พบคลัสเตอร์ที่มีการติดเชื้อโควิด-19 มาจากปัจจัยเสี่ยงในร้านที่เป็นห้องปรับอากาศ ที่อากาศถ่ายเทไม่ดี และมีการตรวจพบเชื้อโควิดอยู่ในเครื่องปรับอากาศด้วย ขณะที่ช่วงเวลาการรับประทานอาหาร หรือดื่มเครื่องดื่ม ที่ใช้เวลาค่อนข้างนาน ทำให้ไม่ได้สวมหน้ากากอนามัยหรือหน้ากากผ้าเป็นเวลานาน ดังนั้น จึงควรใช้เวลาในการรับประทานอาหารให้น้อยที่สุด และระหว่างที่ไม่รับประทานอาหาร หรือเครื่องดื่ม ก็ให้สวมใส่หน้ากากตลอดเวลา ซึ่งจะช่วยลดความเสี่ยงจากการติดเชื้อได้อย่างมาก
นายธนกรกล่าวว่า นายกรัฐมนตรีเชิญชวนให้ประชาชนเข้ารับการฉีดวัคซีนให้ครบตามเกณฑ์ที่กำหนดให้มากขึ้นเพื่อสร้างภูมิคุ้มกัน ซึ่งขณะนี้สามารถที่จะ walk in ไปรับการฉีดวัคซีนกระตุ้นเข็มที่ 3 ที่โรงพยาบาลหรือสถานพยาบาลต่าง ๆ ที่ได้มีการประกาศให้ลงทะเบียนจองคิวฉีดวัคซีนได้แล้ว ซึ่งจะช่วยลดอาการรุนแรงของโรคได้หากติดเชื้อ และหลีกเลี่ยงความเสี่ยงในการที่จะต้องเข้ารับการรักษาในโรงพยาบาลและการเสียชีวิตได้อีกด้วยทั้งนี้ WHO ได้คาดการณ์ว่า หากสามารถฉีดวัคซีนให้แก่ประชากรทั่วโลกได้ร้อยละ 70 จะสามารถช่วยให้การหยุดยั้งการแพร่ระบาดเร็วขึ้น
สำหรับสถานการณ์การแพร่ระบาดของโรคติดเชื้อไวรัสโคโรนา 2019 (COVID-19) ในประเทศไทยวันนี้ (31 ธันวาคม 2564) พบผู้ติดเชื้อเพิ่ม รวม 3,111 ราย  รวมยอดผู้ป่วยสะสม 2,194,572 ราย (ตั้งแต่ 1 เมษายน) ขณะที่หายป่วยกลับบ้านแล้ว 3,241 ราย ทำให้ตัวเลขรวมหายป่วยสะสม 2,141,068 ราย (ตั้งแต่ 1 เมษายน) โดยมีผู้ป่วยกำลังรักษา33,243 ราย และเสียชีวิต 26 ราย
-------------

ที่มา : https://www.thaigov.go.th/news/contents/details/50083