รัฐบาลไทย-ข่าวทำเนียบรัฐบาล-รมว.เฮ้ง มอบที่ปรึกษา เพิ่มทักษะ นวดไทย เสริมท่องเที่ยวเมืองเพชร ตั้งเป้าปี 65 กว่า 2,000 คน


วันพุธที่ 20 เมษายน 2565
พิมพ์
รมว.เฮ้ง มอบที่ปรึกษา เพิ่มทักษะ นวดไทย เสริมท่องเที่ยวเมืองเพชร ตั้งเป้าปี 65 กว่า 2,000 คน
รมว.แรงงาน มอบที่ปรึกษา ลงพื้นที่จังหวัดเพชรบุรี เปิดฝึกอบรม นวดไทย เสริมท่องเที่ยวเชิงคุณภาพ (Thailand Wellness Sandbox)
เมื่อวันที่ 20 เมษายน 2565 ณ ห้องประชุม ชั้น 1 สำนักงานพัฒนาฝีมือแรงงานเพชรบุรี อำเภอชะอำ จังหวัดเพชรบุรี นายสุชาติ ชมกลิ่น รัฐมนตรีกระทรวงแรงงาน มอบหมายให้ นางธิวัลรัตน์ อังกินันทน์ ที่ปรึกษารัฐมนตรีว่าการกระทรวงแรงงาน เป็นประธานในพิธีเปิดการฝึกอบรมยกระดับฝีมือ หลักสูตร การนวดปรับสมดุลโครงสร้างร่างกาย ภายใต้โครงการยกระดับเพื่อเพิ่มศักยภาพฝีมือและสมรรถนะแรงงาน ให้แก่แรงงานที่ประกอบอาชีพนวดไทยในพื้นที่จังหวัดเพชรบุรี จำนวน 20 คน เพื่อรองรับการฟื้นตัวภาคการท่องเที่ยวและบริการในพื้นที่จังหวัดเพชรบุรี และรองรับการเปิดประเทศตามนโยบายของกระทรวงแรงงาน และการส่งเสริมให้ประเทศเป็นจุดหมายปลายทางการท่องเที่ยวเชิงสุขภาพตามนโยบายของรัฐบาล โดยมี นางเธียรรัตน์ นะวะมะวัฒน์ โฆษกกระทรวงแรงงาน (ฝ่ายการเมือง) นางสาวอาภากร ว่องเขตกร ผู้ตรวจราชการกรมพัฒนาฝีมือแรงงาน และหัวหน้าส่วนราชการสังกัดกระทรวงแรงงานจังหวัดเพชรบุรี ร่วมเป็นเกียรติในพิธีดังกล่าว ซึ่ง นางธิวัลรัตน์ กล่าวหลังจากเป็นประธานในพิธีดังกล่าวว่า รัฐบาลภายใต้การนำของ พลเอกประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม และภายใต้การกำกับดูแลของ พลเอก ประวิตร วงษ์สุวรรณ รองนายกรัฐมนตรี และท่านสุชาติ ชมกลิ่น รัฐมนตรีว่าการกระทรวงแรงงาน มีนโยบายส่งเสริมพัฒนาทักษะฝีมือให้แก่แรงงาน รวมถึงส่งเสริมการมีงานทำ และให้ความสำคัญในการพัฒนาทรัพยากรมนุษย์ทุกช่วงวัย ให้เป็นแรงงานคุณภาพสอดคล้องกับความต้องการของตลาดแรงงาน และสอดคล้องกับนโยบายส่งเสริมการท่องเที่ยวเชิงคุณภาพ (Thailand Wellness Sandbox) โดยเฉพาะพื้นที่การท่องเที่ยวอย่าง อำเภอชะอำ หัวหินซึ่งเป็นจุดหมายการท่องเที่ยวเชิงสุขภาพแห่งใหม่ของไทย ทั้งนี้ ท่าน รมว.แรงงาน ได้มอบหมายให้กรมพัฒนาฝีมือแรงงาน ดำเนินการพัฒนาทักษะให้แก่แรงงานเป็นการเร่งด่วน
ประทีป ทรงลำยอง อธิบดีกรมพัฒนาฝีมือแรงงาน กล่าวว่า ได้มอบหมายให้หน่วยงานในสังกัดกรมพัฒนาฝีมือแรงงาน ได้แก่ สถาบันพัฒนาฝีมือแรงงาน และสำนักงานพัฒนาฝีมือแรงงาน ดำเนินการฝึกอบรมการนวดแผนไทย ซึ่งมีหลายหลักสูตร เช่น นวดไทยเพื่อสุขภาพ เทคนิคการนวด การนวดน้ำมันหอมระเหย การนวดตอกเส้นเพื่อสุขภาพ การนวดอโรมา การนวดหน้าเพื่อความงาม เป็นต้น ซึ่งปี 2564 ดำเนินการฝึกอบรมแล้ว จำนวน 1,347 คน และในปี 2565 มีเป้าหมาย จำนวน 2,000 คน ซึ่งในวันนี้สำนักงานพัฒนาฝีมือแรงงานเพชรบุรี ดำเนินการฝึกอบรม หลักสูตร การนวดปรับสมดุลโครงสร้างร่างกาย ระยะเวลาการฝึก 30 ชั่วโมง ผู้เข้าอบรม จำนวน 24 คน กลุ่มเป้าหมายเป็นแรงงานที่ประกอบอาชีพนวดไทยในพื้นที่จังหวัดเพชรบุรี ฝึกอบรมระหว่างวันที่ 20 – 24 เมษายน 2565 โดยผู้ที่เข้ารับการฝึกอบรมจะได้เรียนรู้ทั้งภาคทฤษฎี และปฏิบัติ ให้มีความเข้าใจในวิธีการ ขั้นตอน หลักเกณฑ์ ข้อห้าม ข้อควรระวังต่างๆ เกี่ยวกับการนวดเพื่อปรับสมดุลโครงสร้างร่างกาย เพื่อนำไปใช้ในการประกอบอาชีพให้บริการด้านสุขภาพได้อย่างถูกต้องและปลอดภัย สำหรับผู้ที่สนใจฝึกอบรม ติดต่อสอบถามข้อมูลเพิ่มเติมได้ที่สายด่วนกระทรวงแรงงาน 1506 กด 4

ที่มา : https://www.thaigov.go.th/news/contents/details/53743