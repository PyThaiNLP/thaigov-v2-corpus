รัฐบาลไทย-ข่าวทำเนียบรัฐบาล-Mr. Takeo Kato ประธานหอการค้าญี่ปุ่น กรุงเทพฯ เข้าเยี่ยมคารวะ รมว.เอนก เพื่อแนะนำตัวในโอกาสเข้ารับตำแหน่งใหม่


วันพฤหัสบดีที่ 4 สิงหาคม 2565
Mr. Takeo Kato ประธานหอการค้าญี่ปุ่น กรุงเทพฯ เข้าเยี่ยมคารวะ รมว.เอนก เพื่อแนะนำตัวในโอกาสเข้ารับตำแหน่งใหม่
Mr. Takeo Kato ประธานหอการค้าญี่ปุ่น กรุงเทพฯ เข้าเยี่ยมคารวะ รมว.เอนก เพื่อแนะนำตัวในโอกาสเข้ารับตำแหน่งใหม่
วันนี้ (19 กรกฎาคม 2565) เวลา 14.00 น. Mr. Takeo Kato ประธานหอการค้าญี่ปุ่น กรุงเทพฯ (Japanese Chamber of Commerce, Bangkok) และคณะ เข้าเยี่ยมคารวะ ศ.(พิเศษ) เอนก เหล่าธรรมทัศน์ รัฐมนตรีว่าการกระทรวงการอุดมศึกษา วิทยาศาสตร์ วิจัยและนวัตกรรม โดยมีผู้บริหารระดับสูงร่วมให้การต้อนรับ ณ ห้องพระจอมเกล้า ชั้น 4 อาคารพระจอมเกล้า สำนักงานปลัดกระทรวงการอุดมศึกษา วิทยาศาสตร์ วิจัยและนวัตกรรม เพื่อแนะนำตัวในโอกาสเข้ารับตำแหน่งใหม่ รวมทั้งแนะนำคณะกรรมการหอการค้าญี่ปุ่น กรุงเทพฯ ชุดใหม่
ในโอกาสนี้ทั้งสองฝ่ายได้แลกเปลี่ยนมุมมองทางเศรษฐกิจ และแนวทางการพัฒนาความร่วมมือระหว่างกันเพื่อส่งเสริมเศรษฐกิจ โดยมีประเด็นที่สำคัญ 2 ด้าน ได้แก่ ด้านการพัฒนาเศรษฐกิจผ่านนโยบายเศรษฐกิจชีวภาพ-หมุนเวียน-สีเขียว (BCG Economy Model) และการพัฒนาทรัพยากรบุคคลผ่านสถาบันไทยโคเซ็น (Thai KOSEN)
หอการค้าญี่ปุ่น กรุงเทพฯ (Japanese Chamber of Commerce, Bangkok) เป็นหนึ่งในหอการค้าญี่ปุ่นในต่างประเทศที่ใหญ่ที่สุด โดยมีสมาชิกปัจจุบันที่ 1,642 บริษัท โดยก่อตั้งขึ้นเพื่อการพัฒนาทางเศรษฐกิจระหว่างประเทศไทยและประเทศญี่ปุ่น และดำเนินกิจกรรมทางสังคมต่างๆ ทั้งนี้จากข้อมูลของกรมส่งเสริมการค้าระหว่างประเทศ ปัจจุบันประเทศญี่ปุ่นเป็นคู่ค้าอันดับที่ 2 ของไทย และไทยเป็นคู่ค้าอันที่ 5 ของญี่ปุ่น โดยในปี 2564 (มกราคม-ตุลาคม) มีมูลการค้ารวมสูงถึง 50,641.05 ล้าน เหรียญดอลลาร์สหรัฐ

ที่มา : https://www.thaigov.go.th/news/contents/details/57631