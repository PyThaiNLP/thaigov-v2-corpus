รัฐบาลไทย-ข่าวทำเนียบรัฐบาล-โฆษกรัฐบาลจวก “เพื่อไทย” จ้องแต่จะเล่นเกมการเมือง ไม่สนประชาชนที่กำลังรอจัดสรรงบประมาณเข้าไปแก้ปัญหาความเดือดร้อนให้


วันพุธที่ 25 พฤษภาคม 2565
พิมพ์
โฆษกรัฐบาลจวก “เพื่อไทย” จ้องแต่จะเล่นเกมการเมือง ไม่สนประชาชนที่กำลังรอจัดสรรงบประมาณเข้าไปแก้ปัญหาความเดือดร้อนให้
โฆษกรัฐบาลจวก “เพื่อไทย” จ้องแต่จะเล่นเกมการเมือง ไม่สนประชาชนที่กำลังรอจัดสรรงบประมาณเข้าไปแก้ปัญหาความเดือดร้อนให้
วันนี้ (25 พฤษภาคม 2565) นายธนกร วังบุญคงชนะ โฆษกประจำสำนักนายกรัฐมนตรี กล่าวถึงกรณีที่ นพ.ชลน่าน ศรีแก้ว หัวหน้าพรรคเพื่อไทย ระบุว่า หากร่างพระราชบัญญัติงบประมาณรายจ่ายประจำปีงบประมาณ 2566 ไม่ผ่านการรับรองของสภาฯ ไม่ว่าจะในวาระรับหลักการ หรือเสร็จสิ้นวาระที่ 3 รัฐบาลจะต้องแสดงความรับผิดชอบ หากไม่ลาออกก็ต้องยุบสภาฯ ว่า แทนที่วันนี้ฝ่ายค้านจะคิดว่า จะเสนอแนะรัฐบาลอย่างไรเพื่อให้งบประมาณลงไปถึงประชาชนให้มากที่สุด กลับคิดถึงแต่เมื่อไรจะยุบสภาฯ เมื่อไรจะได้กลับมามีอำนาจอีกครั้ง เป็นการแสดงให้ประชาชนได้เห็นอย่างชัดเจนว่า ฝ่ายค้านในวันนี้ไม่สามารถฝากผีฝากไข้อะไรได้อีกแล้ว เพราะวันๆ จ้องแต่หาโอกาสและช่องทางให้ตัวเองได้กลับมาเป็นรัฐบาลอีกครั้งโดย ไม่สนใจแม้กระทั่งว่าประชาชนกำลังรอเม็ดเงินเพื่อเข้าไปแก้ปัญหาความเดือดร้อนให้กับเขาอยู่ ซึ่งเป็นเรื่องที่น่าผิดหวังอย่างยิ่ง อย่างไรก็ตาม มั่นใจว่าร่างพระราชบัญญัติงบประมาณรายจ่ายประจำปีงบประมาณ 2566 จะผ่านการพิจารณาของสภาฯ อย่างแน่นอน
ส่วนกรณีที่นายสมชัย ศรีสุทธิยากร สมาชิกพรรคเสรีรวมไทย ระบุว่า วันนี้ความต่างของเสียงฝ่ายรัฐบาลและฝ่ายค้านอยู่แค่ 14 เสียง หากเปลี่ยนเกิน 7 เสียงก็จบนั้น นายธนกร กล่าวว่า ไม่แปลกใจที่นายสมชัยเข้าๆ ออกๆ เป็นสมาชิกพรรคการเมืองมาแล้วหลายต่อหลายพรรค เพราะมองอะไรแค่เผินๆ วิจารณ์จากตัวเลขเท่าที่เห็น ทั้งๆ ที่ในความเป็นจริงอาจจะมีฝ่ายค้านอีกหลายเสียงที่เห็นว่า การกระทำของฝ่ายค้านในขณะนี้ไม่เกิดประโยชน์อะไรกับประเทศ มีแต่กำลังจะสร้างความเดือดร้อนให้กับประชาชนเพิ่มมากขึ้นไปอีก แล้วหันมาโหวตสนับสนุนรัฐบาลก็เป็นได้ ที่สำคัญ หาก ส.ส.คนไหนจ้องแต่จะเล่นเกมการเมือง โดยไม่สนว่าประชาชนกำลังรอการจัดสรรงบประมาณเพื่อเข้าไปแก้ไขปัญหาความเดือดร้อนให้กับเขาอยู่ การเลือกตั้งสมัยหน้าก็อาจไม่ได้กลับเข้าสู่สภาฯ อีกก็เป็นได้

ที่มา : https://www.thaigov.go.th/news/contents/details/54993