รัฐบาลไทย-ข่าวทำเนียบรัฐบาล-กรมบัญชีกลางพัฒนาระบบจ่ายตรงเงินเดือนและค่าจ้างประจำ (e-Payroll) พร้อมใช้งานบน Google Chrome ตั้งแต่ 1 ส.ค. 65 เป็นต้นไป


วันจันทร์ที่ 18 กรกฎาคม 2565
พิมพ์
กรมบัญชีกลางพัฒนาระบบจ่ายตรงเงินเดือนและค่าจ้างประจำ (e-Payroll) พร้อมใช้งานบน Google Chrome ตั้งแต่ 1 ส.ค. 65 เป็นต้นไป
กรมบัญชีกลางได้ปรับปรุงระบบจ่ายตรงเงินเดือนและค่าจ้างประจำของกรมบัญชีกลาง (e-Payroll) เพื่อรองรับการใช้งานบนเบราว์เซอร์ Google Chrome แทนเบราว์เซอร์ Internet Explore ให้ส่วนราชการสามารถเข้าใช้งานตั้งแต่วันจันทร์ที่ 1 ส.ค.2565 เวลา 08.30 น. เป็นต้นไป
นางสาววารี แว่นแก้ว รองอธิบดีกรมบัญชีกลาง ในฐานะโฆษกกรมบัญชีกลาง เปิดเผยว่า กรมบัญชีกลางได้ปรับปรุงระบบจ่ายตรงเงินเดือนและค่าจ้างประจำของกรมบัญชีกลาง หรือระบบ e-Payroll เพื่อรองรับการใช้งานบนเบราว์เซอร์ Google Chrome แทนเบราว์เซอร์ Internet Explore ซึ่งระบบ e-Payroll เป็นระบบงานในการจ่ายตรงเงินเดือน ค่าจ้างประจำ ค่าตอบแทนและเงินอื่นที่จ่ายในลักษณะเดียวกันกับเงินเดือน เข้าบัญชีเงินฝากธนาคารพาณิชย์ของผู้มีสิทธิโดยตรง การปรับปรุงระบบดังกล่าวจะช่วยให้การใช้บริการระบบ e-Payroll มีความต่อเนื่องและปลอดภัยบนเบราว์เซอร์ Google Chrome ส่วนราชการสามารถมั่นใจในด้านความปลอดภัยของข้อมูลและความสะดวกในการใช้บริการ โดยกรมบัญชีกลางจะปิดการใช้งานระบบ e-Payroll บนเบราว์เซอร์ Internet Explorer ในวันจันทร์ที่ 25 กรกฎาคม 2565 ตั้งแต่เวลา 17.00 น. และเปิดระบบ e-Payroll ให้ส่วนราชการสามารถเข้าใช้งานบนเบราว์เซอร์ Google Chrome ได้ตั้งแต่วันจันทร์ที่ 1 สิงหาคม 2565 เวลา 08.30 น. เป็นต้นไป
“ทั้งนี้ กรมบัญชีกลางได้เตรียมความพร้อมสำหรับการเข้าใช้งานระบบ e-Payroll โดยจัดทำคู่มือการติดตั้งซอฟต์แวร์และการปรับสภาพแวดล้อมเครื่องคอมพิวเตอร์เพื่อรองรับการใช้งานระบบดังกล่าวบนเบราว์เซอร์ Google Chrome ซึ่งส่วนราชการสามารถดาวน์โหลดคู่มือดังกล่าวได้ที่ http://epayroll.cgd.go.th/ download/SetupManual_Chrome.pdf และสามารถติดตั้งซอฟต์แวร์บนเครื่องคอมพิวเตอร์ที่ใช้งานระบบ e-Payroll บนเบราว์เซอร์ Internet Explorer ได้ โดยไม่เกิดผลกระทบกับการทำงานของระบบ ณ ปัจจุบัน สำหรับส่วนราชการที่ยังไม่ได้ติดตั้งเบราว์เซอร์ Google Chrome สามารถดาวน์โหลดได้ที่ https://www.google.com /intl/th/chrome/ หรือศึกษารายละเอียดเพิ่มเติมได้จากหนังสือกรมบัญชีกลาง ด่วนที่สุด ที่ กค 0411.4/ว 787 ลงวันที่ 11 กรกฎาคม 2565” โฆษกกรมบัญชีกลาง กล่าวทิ้งท้าย

ที่มา : https://www.thaigov.go.th/news/contents/details/57001