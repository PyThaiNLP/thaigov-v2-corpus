รัฐบาลไทย-ข่าวทำเนียบรัฐบาล-“อนุทิน” สำรวจอาคาร Sat1 สุวรรณภูมิ เตรียมทำ รพ.สนามยกระดับ 5 พันเตียง


วันอังคารที่ 6 กรกฎาคม 2564
“อนุทิน” สำรวจอาคาร Sat1 สุวรรณภูมิ เตรียมทำ รพ.สนามยกระดับ 5 พันเตียง
รองนายกรัฐมนตรีและรัฐมนตรีว่าการกระทรวงสาธารณสุข ลงพื้นที่สำรวจอาคาร Satellite 1 ท่าอากาศยานสุวรรณภูมิ เตรียมเสนอนายกรัฐมนตรีจัดทำโรงพยาบาลสนามยกระดับ 5 พันเตียง ดูแลผู้ป่วยโควิดอาการหนักได้
รองนายกรัฐมนตรีและรัฐมนตรีว่าการกระทรวงสาธารณสุข ลงพื้นที่สำรวจอาคาร Satellite 1 ท่าอากาศยานสุวรรณภูมิ เตรียมเสนอนายกรัฐมนตรีจัดทำโรงพยาบาลสนามยกระดับ 5 พันเตียง ดูแลผู้ป่วยโควิดอาการหนักได้
วันนี้ (6 กรกฎาคม 2564) ที่อาคาร Satellite 1 ท่าอากาศยานสุวรรณภูมิ นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข พร้อมด้วยนายแพทย์เกียรติภูมิ วงศ์รจิต ปลัดกระทรวงสาธารณสุข นายแพทย์โอภาส การย์กวินพงศ์ อธิบดีกรมควบคุมโรค นายแพทย์ธเรศ กรัษนัยรวิวงค์ อธิบดีกรมสนับสนุนบริการสุขภาพ นายแพทย์สุวรรณชัย วัฒนายิ่งเจริญชัย และนายแพทย์ไพศาล ดั่นคุ้ม เลขาธิการคณะกรรมการอาหารและยา (อย.) ลงพื้นที่สำรวจสถานที่จัดทำโรงพยาบาลสยามยกระดับรองรับผู้ป่วยโควิด 19
นายอนุทินให้สัมภาษณ์ว่า นายกรัฐมนตรีมีข้อสั่งการเมื่อสัปดาห์ก่อนให้เตรียมจัดหาสถานที่จัดตั้งโรงพยาบาลสนามยกระดับ เพื่อดูแลผู้ป่วยโควิด 19 อาการสีเหลืองขึ้นไปให้มากที่สุด เพื่อให้เกิดความมั่นใจว่าระบบการดูแลผู้ป่วยจะไม่ขาดแคลนเตียง ดังนั้น รัฐมนตรีว่าการกระทรวงคมนาคมจึงประสานให้กระทรวงสาธารณสุขเข้ามาสำรวจอาคาร Satellite 1 ท่าอากาศยานสุวรรณภูมิ เนื่องจากการท่าอากาศยานแห่งประเทศไทยยินดีให้ใช้สถานที่จัดทำโรงพยาบาลสนามรองรับ เนื่องจากเป็นอาคารที่เพิ่งก่อสร้างเสร็จ ยังไม่เปิดบริการอยู่ระหว่างการทดสอบระบบ และเป็นอาคารที่แยกออกมา ไม่ได้ใกล้ชิดกับอาคารอื่นๆ
นายอนุทินกล่าวต่อว่า อาคารแห่งนี้มีพื้นที่ 1 แสนตารางเมตร ความยาว 1 กิโลเมตร สามารถรองรับผู้ป่วยได้ประมาณ 5 พันเตียง มีจำนวน 4 ชั้น สามารถแยกชั้นสำหรับเตียงสีเขียว สีเหลือง และทำไอซียูยูนิตสีแดงเหมือนมณฑลทหารบกที่ 11 ได้ โดยจะมอบกรมสนับสนุนบริการสุขภาพไปออกแบบทำโรงพยาบาลสนาม โดยเน้นเป็นการน็อกดาวน์และบิวท์อิน ถอดออกได้เมื่อเสร็จภารกิจ ไม่ให้กระทบหรือสร้างความเสียหายแก่สถานที่
“วันนี้มาสำรวจสถานที่ถือว่าน่าพอใจ ต้องขอบคุณการท่าอากาศยานแห่งประเทศไทยที่จะสนับสนุนให้ใช้สถานที่ ถ้าจัดตั้งเป็นโรงพยาบาลสนามได้ ผู้ป่วยจะได้รักษาตัวอย่างสะดวกสบายยิ่งขึ้น เราพยายามทำให้คุณภาพชีวิตผู้ป่วยดีมากที่สุด โดยจะนำเรื่องนี้เรียนนายกรัฐมนตรี ถ้าได้รับการสนับสนุนก็ดำเนินการได้ ถือเป็นสถานที่เสริมเพิ่มจากโรงพยาบาลบุษราคัมที่ให้บริการทางการแพทย์ระดับสูง ดูแลผู้ป่วยหนักได้” นายอนุทินกล่าว
*********************************** 6 กรกฎาคม 2564
*************************************

ที่มา : https://www.thaigov.go.th/news/contents/details/43518