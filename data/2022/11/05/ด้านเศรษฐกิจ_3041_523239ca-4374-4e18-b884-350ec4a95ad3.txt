รัฐบาลไทย-ข่าวทำเนียบรัฐบาล-สนามบินนานาชาติอู่ตะเภา ระยอง และพัทยา ได้รับใบรับรองการดำเนินงานสนามบินสาธารณะจากสำนักงานการบินพลเรือนแห่งประเทศไทย (CAAT)


วันพฤหัสบดีที่ 3 มีนาคม 2565
สนามบินนานาชาติอู่ตะเภา ระยอง และพัทยา ได้รับใบรับรองการดำเนินงานสนามบินสาธารณะจากสำนักงานการบินพลเรือนแห่งประเทศไทย (CAAT)
สำนักงานการบินพลเรือนแห่งประเทศไทย (CAAT) กระทรวงคมนาคม โดยนายสุทธิพงษ์ คงพูล ผู้อำนวยการ CAAT มอบใบรับรองการดำเนินงานสนามบินสาธารณะของสนามบินนานาชาติให้การท่าอากาศยานอู่ตะเภา ระยอง และพัทยา
สำนักงานการบินพลเรือนแห่งประเทศไทย (CAAT) กระทรวงคมนาคม โดยนายสุทธิพงษ์ คงพูล ผู้อำนวยการ CAAT มอบใบรับรองการดำเนินงานสนามบินสาธารณะของสนามบินนานาชาติอู่ตะเภา ระยอง และพัทยา ให้การท่าอากาศยานอู่ตะเภา (กทภ.) กองทัพเรือ โดยมีพลเรือเอก วรพล ทองปรีชา ผู้อำนวยการ การท่าอากาศยานอู่ตะเภา เป็นผู้รับมอบ เมื่อวันที่ 2 มีนาคม 2565 ณ ห้องประชุมสุวรรณภูมิ CAAT
ใบรับรองการดำเนินงานสนามบินสาธารณะ (Public Aerodrome Operating Certificate: PAOC) เป็นเอกสารที่ออกให้กับเจ้าของหรือผู้ดำเนินการสนามบินที่ได้รับอนุญาตในการเปิดให้บริการแก่สาธารณะ  ทำให้สามารถยืนยันได้ถึงมาตรฐานความปลอดภัยของสนามบินนานาชาติอู่ตะเภา ระยอง พัทยานับเป็นสนามบินสาธารณะแห่งที่สองและสนามบินนานาชาติแห่งแรกที่ได้รับมอบใบรับรองนี้ภายใต้การพิจารณาด้วยกระบวนการใหม่ตามมาตรฐานสากล ภายหลังการจัดตั้ง CAAT
สนามบินนานาชาติอู่ตะเภา ระยอง พัทยา ปัจจุบันได้ให้บริการสาธารณะแก่อากาศยานภายในประเทศและต่างประเทศ ตลอด 24 ชั่วโมง มีความยาวทางวิ่ง 3,505 เมตร ซึ่งสามารถรองรับอากาศยานขนาดใหญ่ได้ทั้ง B777, B787, A330 รวมถึง Antonov และสนามบินแห่งนี้ยังอยู่ระหว่างการพัฒนาภายใต้โครงการพัฒนาสนามบินอู่ตะเภาและเมืองการบินภาคตะวันออก ซึ่งเป็นหนึ่งในโครงการโครงสร้างพื้นฐานหลักสำคัญของ Eastern Economic Corridor (EEC) โดยมีวัตถุประสงค์เพื่อยกระดับสนามบินนานาชาติอู่ตะเภา ระยอง พัทยา เป็น “สนามบินนานาชาติเชิงพาณิชย์หลักแห่งที่ 3" ที่เชื่อมต่อกับท่าอากาศยานดอนเมืองและ ท่าอากาศยานสุวรรณภูมิด้วยรถไฟความเร็วสูง ทำให้ทั้ง 3 สนามบินสามารถรองรับผู้โดยสารรวมกันได้มากถึง 200 ล้านคนต่อปี

ที่มา : https://www.thaigov.go.th/news/contents/details/52128