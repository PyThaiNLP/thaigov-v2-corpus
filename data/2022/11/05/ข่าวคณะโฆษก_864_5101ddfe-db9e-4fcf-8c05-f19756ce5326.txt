รัฐบาลไทย-ข่าวทำเนียบรัฐบาล- โฆษกรัฐบาลลั่น รัฐบาลพร้อมแจงศึกซักฟอก ดักคอขอให้ใช้ข้อเท็จจริงในการอภิปราย ไม่ใช่ใช้จินตนาการหรือเอาข่าวมาตัดแปะ เหน็บอย่าให้ประชาชนคิดว่ามี-ไม่มีฝ่ายค้านก็ไม่แตกต่างกัน


วันจันทร์ที่ 17 มกราคม 2565
พิมพ์
โฆษกรัฐบาลลั่น รัฐบาลพร้อมแจงศึกซักฟอก ดักคอขอให้ใช้ข้อเท็จจริงในการอภิปราย ไม่ใช่ใช้จินตนาการหรือเอาข่าวมาตัดแปะ เหน็บอย่าให้ประชาชนคิดว่ามี-ไม่มีฝ่ายค้านก็ไม่แตกต่างกัน
โฆษกรัฐบาลลั่น รัฐบาลพร้อมแจงศึกซักฟอก ดักคอขอให้ใช้ข้อเท็จจริงในการอภิปราย ไม่ใช่ใช้จินตนาการหรือเอาข่าวมาตัดแปะ เหน็บอย่าให้ประชาชนคิดว่ามี-ไม่มีฝ่ายค้านก็ไม่แตกต่างกัน ชี้วันอภิปรายเป็นเรื่องวิปรัฐบาล-ฝ่ายค้านต้องไปตกลงกันเอง
วันที่ 17 ม.ค. 65 นายธนกร วังบุญคงชนะ โฆษกประจำสำนักนายกรัฐมนตรี กล่าวถึงกรณีที่นายประเสริฐ จันทรรวงทอง ส.ส.นครราชสีมา และเลขาธิการพรรคเพื่อไทย ระบุว่า คาดว่าน่าจะได้อภิปรายไม่ไว้วางใจรัฐบาลไม่เกินกลางเดือนกุมภาพันธ์ และไม่อยากให้รัฐบาลยื้อวันอภิปรายออกไปจนถึงใกล้วันปิดสมัยประชุมสภาฯ ในวันที่ 28 ก.พ.ว่า เป็นสิทธิที่ฝ่ายค้านสามารถดำเนินการได้ แต่ขอให้ใช้ข้อมูลและข้อเท็จจริงในการอภิปราย ไม่ใช่ใช้จินตนาการหรือข่าวจากสื่อมวลชนมาตัดแปะ เพราะแบบนั้นประชาชนจะไม่ได้ประโยชน์อะไรเลย นอกจากได้เห็นการอภิปรายแบบเลอะเทอะของฝ่ายค้าน เสียเวลานั่งฟังอยู่หลายวันโดยเปล่าประโยชน์ อย่างไรก็ตาม รัฐบาลจะใช้โอกาสนี้ในการอธิบายข้อเท็จจริงให้ประชาชนได้เข้าใจว่า การแก้ไขปัญหาเศรษฐกิจของรัฐบาลภายใต้การนำของ พล.อ.ประยุทธ์ จันทร์โอชา นายกรัฐมนตรี และรัฐมนตรีว่าการกระทรวงกลาโหมนั้น ไม่ได้ล้มเหลวอย่างที่ฝ่ายค้านมักสร้างความสับสนให้กับประชาชน และการแก้ไขปัญหาการแพร่ระบาดของไวรัสโควิด-19 นั้น ก็สามารถบริหารจัดการได้ดีจนนานาชาติต่างให้การยอมรับมาแล้ว
"อยากให้การอภิปรายของฝ่ายค้านในครั้งนี้ มีการเสนอแนะแนวทางการแก้ไขปัญหาอย่างเป็นรูปธรรมให้กับรัฐบาลด้วย ซึ่งหากข้อเสนอไหนที่เกิดประโยชน์กับประชาชน รัฐบาลก็พร้อมที่จะนำไปปฏิบัติอยู่แล้ว ดีกว่าอภิปรายแบบป้ายสี สาดโคลนใส่กัน ซึ่งนอกจากจะไม่เกิดประโยชน์แล้ว ยังอาจจะทำให้ประชาชนที่รอฟังการอภิปรายรู้สึกว่า วันนี้สภาฯ มีหรือไม่มีฝ่ายค้านผลงานที่ออกมาก็ไม่ได้แตกต่างกัน อย่างไรก็ตาม สำหรับวันอภิปรายนั้น เป็นเรื่องที่วิปทั้ง 2 ฝ่ายจะต้องไปพูดคุยกัน แล้วจึงแจ้งวันมาให้รัฐบาล ซึ่งรัฐบาลพร้อมที่จะชี้แจงอยู่แล้ว ถ้าหากจะมีการยื้อ ก็น่าจะเป็นฝ่ายค้านที่อยากจะได้วันอภิปรายหลายวันโดยไม่คำนึงถึงเนื้อหาการอภิปรายมากกว่า ว่าเหมาะสมหรือไม่" นายธนกร กล่าว
............................

ที่มา : https://www.thaigov.go.th/news/contents/details/50579