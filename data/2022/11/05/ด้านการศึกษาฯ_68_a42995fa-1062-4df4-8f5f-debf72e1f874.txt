รัฐบาลไทย-ข่าวทำเนียบรัฐบาล-ดีอีเอส อบรม หลักสูตร การสร้างกรอบความคิดและเทคนิคการเขียนภาพแทนความคิด (Visual Thinking)


วันพฤหัสบดีที่ 9 มิถุนายน 2565
ดีอีเอส อบรม หลักสูตร การสร้างกรอบความคิดและเทคนิคการเขียนภาพแทนความคิด (Visual Thinking)
ดีอีเอส อบรม หลักสูตร การสร้างกรอบความคิดและเทคนิคการเขียนภาพแทนความคิด (Visual Thinking)
เมื่อวันที่ 8 มิถุนายน 2565 นางสาวอัจฉรินทร์ พัฒนพันธ์ชัย ปลัดกระทรวงดิจิทัลเพื่อเศรษฐกิจและสังคม (ดีอีเอส) ให้เกียรติเป็นวิทยากร โครงการฝึกอบรมเชิงปฏิบัติการ หลักสูตร การสร้างกรอบความคิดและเทคนิคการเขียนภาพแทนความคิด (Visual Thinking) ของสำนักงานปลัดกระทรวงดิจิทัลเพื่อเศรษฐกิจและสังคม ให้แก่ ข้าราชการพนักงานราชการ และเจ้าหน้าที่ ในสังกัดสำนักงานปลัดกระทรวงดิจิทัลเพื่อเศรษฐกิจและสังคม และผู้เกี่ยวข้อง รวมจำนวน 30 คน ผ่านระบบออนไลน์  จัดขึ้นระหว่าง ในวันที่ 8 - 9  มิถุนายน 2565  ณ สถาบันวิชาการ บริษัทโทรคมนาคมแห่งชาติ จำกัด (มหาชน)
ทั้งนี้เพื่อให้ผู้เข้ารับการอบรมสามารถฝึกคิดได้อย่างเป็นระบบ สามารถวิเคราะห์ข้อมูล และเชื่อมโยงข้อมูลได้ให้ผู้เข้ารับการอบรมสามารถสื่อสารได้อย่างมีประสิทธิภาพ รวมทั้งสามารถนำเครื่องมือคิดด้วยภาพไปประยุกต์ใช้ในการทำงาน
สำหรับ การคิด (Thinking) หมายถึง การทำงานของกลไกสมอง ที่เกิดจากสิ่งเร้าตามสภาพต่างๆ เพื่อนำไปแก้ปัญหา หาคำตอบ ตัดสินใจ  ซึ่งในโลกการทำงานและการดำเนินชีวิตในปัจจุบันนั้น มีความหลากหลายทั้งด้านข้อมูลข่าวสารจำนวนมหาศาล ซึ่งเกินกว่าความสามารถของสมองมนุษย์ทั่วไปจะรับรู้และจดจำได้หมด  จึงจำเป็นต้องหาวิธีการ หรือเครื่องมือ หรือเทคนิคที่สามารถเพิ่มการรับเข้าของข้อมูลข่าวสารให้มากขึ้น เป็นที่มาของการถ่ายถอดความคิดออกมาเป็นรูปภาพ หรือ Visual Thinking ซึ่งจะเป็นการใช้ภาพหรือสัญลักษณ์ เพื่อสื่อความหมายของการคิดแทนการเขียนเป็นตัวหนังสือ ประโยค หรือถ้อยคำ โดยการฝึกเขียน Visual Thinking จะช่วยกระตุ้นการทำงานของสมองให้คิดอย่างเป็นกระบวนการ วิเคราะห์เห็นความสัมพันธ์ สร้างความไหลลื่น จดจำได้ดีขึ้น
************

ที่มา : https://www.thaigov.go.th/news/contents/details/55530