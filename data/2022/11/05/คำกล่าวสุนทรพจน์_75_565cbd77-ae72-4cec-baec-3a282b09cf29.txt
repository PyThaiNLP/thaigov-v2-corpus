รัฐบาลไทย-ข่าวทำเนียบรัฐบาล-คำกล่าว พลเอก ประยุทธ์ จันทร์โอชา นายกรัฐมนตรี เนื่องในโอกาสเป็นประธานในพิธีลงนามบันทึกข้อตกลงความร่วมมือ โครงการพัฒนาเพิ่มคุณภาพการบริการด้านการแพทย์และสาธารณสุขฯ


วันพฤหัสบดีที่ 17 มีนาคม 2565
พิมพ์
คำกล่าว พลเอก ประยุทธ์ จันทร์โอชา นายกรัฐมนตรี เนื่องในโอกาสเป็นประธานในพิธีลงนามบันทึกข้อตกลงความร่วมมือ โครงการพัฒนาเพิ่มคุณภาพการบริการด้านการแพทย์และสาธารณสุขฯ
คำกล่าว พลเอก ประยุทธ์ จันทร์โอชา นายกรัฐมนตรี เนื่องในโอกาสเป็นประธานในพิธีลงนามบันทึกข้อตกลงความร่วมมือ โครงการพัฒนาเพิ่มคุณภาพการบริการด้านการแพทย์และสาธารณสุขผ่านเทคโนโลยีดิจิทัล
ท่านรองนายกรัฐมนตรี
ท่านรัฐมนตรี
ท่านผู้ว่าราชการกรุงเทพมหานคร
ท่านประธานคณะกรรมการปฏิรูปประเทศด้านสาธารณสุข
หัวหน้าหน่วยงาน และผู้มีเกียรติทุกท่าน
ผมมีความยินดีเป็นอย่างยิ่งที่ได้มาเป็นประธานในพิธีลงนามบันทึกข้อตกลงความร่วมมือโครงการพัฒนาเพิ่มคุณภาพบริการด้านการแพทย์และสาธารณสุขผ่านเทคโนโลยีดิจิทัลในวันนี้ ซึ่งถือเป็นนิมิตหมายที่ดีของการพัฒนาด้านสาธารณสุขไทยในอีกระดับหนึ่ง
จากสถานการณ์การระบาดโควิด-19 ที่เกิดขึ้นในปัจจุบัน ไม่เพียงแต่ส่งผลกระทบต่อสุขภาพและวิถีชีวิตความเป็นอยู่ของประชาชน แต่ยังส่งผลกระทบทั้งด้านเศรษฐกิจและสังคมของประเทศด้วย สิ่งเหล่านี้ล้วนเป็นเหตุผลและเป็นแรงขับเคลื่อนสำคัญที่ทำให้เราต้องเร่งพัฒนาระบบบริการและการบริหารจัดการของประเทศในทุก ๆ ด้านให้มีประสิทธิภาพยิ่งขึ้น โดยเฉพาะระบบบริการสุขภาพประชาชนที่ถือเป็นหนึ่งในยุทธศาสตร์ของประเทศ
สิ่งหนึ่งที่มีความสำคัญอย่างยิ่งที่จะนำมาสู่การเปลี่ยนแปลงระบบบริการและบริหารจัดการด้านสาธารณสุขของประเทศ คือ เทคโนโลยีในการบริหารจัดการข้อมูลขนาดใหญ่หรือ Big Data แต่การนำข้อมูลขนาดใหญ่มาช่วยการบริหารจัดการและการวิเคราะห์เพื่อพัฒนางานบริการนั้นต้องอาศัยการเชื่อมโยงฐานข้อมูล และการแลกเปลี่ยนข้อมูลสุขภาพอย่างมีประสิทธิภาพ ซึ่งวันนี้ผมต้องขอขอบคุณกระทรวงสาธารณสุข กระทรวงการอุดมศึกษา วิทยาศาสตร์ วิจัยและนวัตกรรม กระทรวงดิจิทัลเพื่อเศรษฐกิจและสังคม กระทรวงกลาโหม และหน่วยงานที่เกี่ยวข้อง ที่ได้นำร่องในการเชื่อมโยงข้อมูลด้านสุขภาพผ่านระบบ Health Link โดยปัจจุบันมีโรงพยาบาลกว่า 100 แห่งที่เข้าร่วมและสามารถเชื่อมต่อและแลกเปลี่ยนข้อมูลนั้นได้สำเร็จ ทำให้ประชาชนที่เข้าร่วมโครงการมีความสะดวกสบายเพิ่มมากขึ้น ไม่ว่าท่านจะเจ็บป่วยไปรักษาที่ไหน แพทย์สามารถตรวจสอบประวัติการรักษาและให้การรักษาอย่างมีประสิทธิภาพเพิ่มมากขึ้น
ทั้งนี้ ผมต้องขอบคุณคณะกรรมการปฏิรูปประเทศด้านสาธารณสุขที่ได้มีส่วนร่วมสำคัญในการผลักดันการปฏิรูประบบบริหารจัดการฐานข้อมูลและการสื่อสารของประเทศให้มีประสิทธิภาพสามารถรองรับสถานการณ์การระบาดทั้งในปัจจุบันและอนาคต สามารถเพิ่มประสิทธิภาพการบริการและความมั่นคงด้านสุขภาพของประชาชนคนไทย โดยผมหวังว่าในระยะต่อไปทุกหน่วยงานที่เกี่ยวข้องจะร่วมกันผลักดันให้เกิดแพลตฟอร์มกลางการเชื่อมโยงฐานข้อมูลสุขภาพของประเทศขึ้น เพื่อสร้างรากฐานระบบสาธารณสุขของประเทศให้ก้าวหน้าต่อไป
ข้อตกลงความร่วมมือของทั้ง 12 หน่วยงานในวันนี้จึงนับเป็นก้าวสำคัญที่เราจะสร้างคลังข้อมูลด้านสาธารณสุขขนาดใหญ่ ผ่านการประยุกต์ใช้เทคโนโลยีและนวัตกรรมสุขภาพในการให้บริการด้านสาธารณสุขแก่ประชาชน เพื่อให้พี่น้องประชาชนทั่วทุกภูมิภาคของประเทศไทยได้รับการรักษาที่มีประสิทธิภาพอย่างทั่วถึงและเข้าถึงบริการสุขภาพได้อย่างเที่ยงธรรม ได้รับการดูแลอย่างมีคุณภาพและปลอดภัย ซึ่งจะช่วยลดความเหลื่อมล้ำในการเข้าถึงระบบสาธารณสุข พร้อมกับยกระดับคุณภาพชีวิตของพี่น้องประชาชนทุกคน
ผมขอขอบคุณผู้มีส่วนเกี่ยวข้องทุกท่าน และขอให้ความพยายาม และความร่วมมือร่วมใจกันของทุกท่านในวันนี้ นำพาไปสู่การปฏิรูปประเทศตามเจตจำนงที่ตั้งใจไว้ และสร้างการบริการประชาชนที่มีประสิทธิภาพและยังยืนในอนาคตต่อไป
ขอบคุณครับ

ที่มา : https://www.thaigov.go.th/news/contents/details/52650