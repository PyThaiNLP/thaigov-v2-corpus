รัฐบาลไทย-ข่าวทำเนียบรัฐบาล-รมว.ยุติธรรม รับประกาศเกียรติคุณจากทูตออสเตรเลีย หลัง 2 ปีที่ผ่านมาจับมือปราบยาเสพติดอย่างเข้มข้น ลั่นเร่งพัฒนาทุกทางให้ทันคนค้า พร้อมประสานงานนานาชาติต่อเนื่อง ชี้เป็นรางวัลของทุก


วันศุกร์ที่ 10 ธันวาคม 2564
รมว.ยุติธรรม รับประกาศเกียรติคุณจากทูตออสเตรเลีย หลัง 2 ปีที่ผ่านมาจับมือปราบยาเสพติดอย่างเข้มข้น ลั่นเร่งพัฒนาทุกทางให้ทันคนค้า พร้อมประสานงานนานาชาติต่อเนื่อง ชี้เป็นรางวัลของทุก
นายสมศักดิ์ เทพสุทิน รมว.ยุติธรรม รับประกาศเกียรติคุณจากทูตออสเตรเลีย หลัง 2 ปีที่ผ่านมาจับมือปราบยาเสพติดอย่างเข้มข้น ลั่นเร่งพัฒนาทุกทางให้ทันคนค้า พร้อมประสานงานนานาชาติต่อเนื่อง ชี้เป็นรางวัลของทุกคนที่ช่วยกันทำงานหนัก เชื่อสถานการณ์จะดีขึ้นฯ
นายสมศักดิ์ เทพสุทิน รัฐมนตรีว่าการกระทรวงยุติธรรม เปิดเผยว่า นายอัลลัน แมคคินนอน เอกอัครราชทูตออสเตรเลียประจำประเทศไทย ได้มอบประกาศเกียรติคุณให้กับตน ในฐานะ รมว.ยุติธรรม เพราะในช่วง 2 ปีที่ผ่านมา เราทั้ง 2 ประเทศ มีความร่วมมือระหว่าง สำนักงาน ป.ป.ส. และ ตำรวจสหพันธรัฐออสเตรเลีย ในเรื่องยาเสพติดมาตลอด จนล่าสุดประเทศไทยได้แจ้งเบาะแสการลักลอบนำเข้ายาเสพติดจนไปสู่การจับกุมได้ของกลางเป็นเฮโรอีน มูลค่า 120 ล้านบาท แต่ของกลางชุดดังกล่าวหากนำไปจำหน่ายในประเทศออสเตรเลียจะมีมูลค่าสูงกว่าไทย 10 เท่า โดยรางวัลนี้ตนเป็นเพียงผู้ขึ้นรับรางวัลเท่านั้น แต่แท้จริงแล้วรางวัลนี้คือของพวกเราทุกคนที่ทำงานหนักด้านยาเสพติดมาตลอด และตนได้ยืนยันกับนานาชาติว่า ประเทศไทยจะยังคงมุ่งมั่นในการสกัดกั้นยาเสพติดไปยังประเทศปลายทาง เราจะทำอย่างต่อเนื่อง เพิ่มความเข้มข้น ขอให้มั่นใจว่าเราไม่ได้นิ่งนอนใจกับปัญหา เราพัฒนาทุกทางให้เท่าทันกลุ่มผู้ค้ายาเสพติด ประเทศไทยพร้อมจะทำงานหนักและยินดีให้ความร่วมมือในทุกด้านกับนานาประเทศ และตนมั่นใจว่าสถานการณ์ยาเสพติดจะดีขึ้นเป็นลำดับหากพวกเราร่วมแรงร่วมใจในการปราบปราม
นายสมศักดิ์ กล่าวอีกว่า นอกจากนี้ตนต้องขอแสดงความยินดีกับผู้ที่ได้รับโล่เกียรติคุณองค์กรที่มีผลการปฏิบัติงานด้านการยึดและอายัดทรัพย์สินคดียาเสพติด 9 รางวัลโดยในระดับภาค 3 รางวัลได้แก่ ประเภทยอดเยี่ยม คือ ผู้บัญชาการตำรวจภูธรภาค 5 ประเภทดีเด่น คือ ผู้บัญชาการตำรวจภูธรภาค 6 และประเภทดีมาก คือ ผู้บัญชาการตำรวจปราบปรามยาเสพติด และยังมีรางวัลในระดับจังหวัด  6 รางวัล ได่แก่  1. ผู้อำนวยการศูนย์อำนวยการป้องกันและปราบปรามยาเสพติดจังหวัดเชียงใหม่ 2. ผู้บังคับการตำรวจภูธรจังหวัดเชียงใหม่ 3. ผู้อำนวยการศูนย์อำนวยการป้องกันและปราบปรามยาเสพติดจังหวัดตาก 4. ผู้บังคับการตำรวจภูธรจังหวัดตาก 5.ผู้อำนวยการศูนย์อำนวยการป้องกันและปราบปรามยาเสพติดจังหวัดลำพูน และ 6.ผู้บังคับการตำรวจภูธรจังหวัดลำพูน
"วันนี้ประเทศไทยได้ประกาศใช้ประมวลกฎหมายยาเสพติดฉบับใหม่แล้ว การปรับแก้เพื่อให้ทันสมัยเท่าทันกลุ่มผู้ค้ายาเสพติด เจ้าหน้าที่ด้านยาเสพติดจะทำงานได้ง่ายขึ้น สามารถเดินหน้ายึดอายัดทรัพย์ย้อนหลังได้ถึง 10 ปี และยังดึงความร่วมมือจากประชาชน เพราะมีรางวัลนำจับที่จะแบ่งให้กับประชาชนที่ช่วยงานส่วนนี้ถึง 500 ล้านบาท และอีกหนึ่งข้อดี คือศาลสามารถใช้ดุลยพินิจในการกำหนดโทษหรือใช้มาตรการทางเลือกอื่นได้ตามความเหมาะสมกับระดับความร้ายแรงของการกระทำผิด และที่สำคัญผู้ติดยาเสพติดจะได้รับการบำบัดด้วยกระบวนการทางสาธารณสุขและให้โอกาสผู้เสพ หรือครอบครองเพื่อเสพสมัครใจเข้าบำบัดรับการรักษาแทนการดำเนินคดีทางอาญา และผมต้องขอบคุณทุกท่าน การปราบปรามยาเสพติด ไม่ใช่เป็นหน้าที่ขององค์กรใดองค์กรหนึ่ง พวกท่านเสียสละทำงานอย่างหนักมาโดยตลอด ผมรับรู้ ผมรับทราบ จากนี้เราต้องช่วยกันบูรณาการ เพื่อสังคมไทยที่ดี ลูกหลานจะได้ห่างไกลจากยาเสพติด ผมจะเป็นกำลังใจและเคียงข้างเจ้าหน้าที่ทุกท่าน ขอให้ทุกท่านโชคดี ปลอดภัยในการปฎิบัติหน้าที่" นายสมศักดิ์ กล่าว

ที่มา : https://www.thaigov.go.th/news/contents/details/49327