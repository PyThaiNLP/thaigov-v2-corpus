รัฐบาลไทย-ข่าวทำเนียบรัฐบาล-กรมท่าอากาศยานจัดการประชุมรับฟังความคิดเห็นของประชาชน ครั้งที่ 2 (ปัจฉิมนิเทศ)


วันพฤหัสบดีที่ 24 มีนาคม 2565
กรมท่าอากาศยานจัดการประชุมรับฟังความคิดเห็นของประชาชน ครั้งที่ 2 (ปัจฉิมนิเทศ)
โครงการศึกษาความเป็นไปได้ และประเมินผลกระทบสิ่งแวดล้อม โครงการขยายพัฒนาท่าอากาศยานแพร่
นายปริญญา แสงสุวรรณ อธิบดีกรมท่าอากาศยาน กระทรวงคมนาคม มอบหมายให้ นายจรุณ มีสมบูรณ์ รองอธิบดีกรมท่าอากาศยาน (ด้านมาตรฐาน) พร้อมด้วยนายวีระวัฒน์ ทะคง ผู้อำนวยการท่าอากาศยานน่านนคร รักษาราชการแทน ผู้อำนวยการท่าอากาศยานแพร่ เป็นผู้แทนกรมท่าอากาศยานเข้าร่วมการประชุมปัจฉิมนิเทศโครงการศึกษาความเป็นไปได้ และประเมินผลกระทบสิ่งแวดล้อม โครงการขยายพัฒนาท่าอากาศยานแพร่ ตำบลนาจักร อำเภอเมืองแพร่ โดยได้รับเกียรติจาก นายวิเชียร อนุสาสนนันท์ รองผู้ว่าราชการจังหวัดแพร่ เป็นประธานเปิดประชุม พร้อมด้วยตัวแทนจากสำนักงานจังหวัดแพร่ หน่วยงานภาครัฐ ภาคเอกชน และประชาชนที่สนใจเข้าร่วมการประชุม เมื่อวันที่ 24 มีนาคม 2565 ณ ห้องนครา แกรนด์บอลรูม โรงแรมแพร่นครา อำเภอเมือง จังหวัดแพร่
การประชุมรับฟังความคิดเห็นของประชาชน ครั้งที่ 2 (ปัจฉิมนิเทศ) โครงการศึกษาความเป็นไปได้ และประเมินผลกระทบสิ่งแวดล้อม โครงการขยายพัฒนาท่าอากาศยานแพร่ มีวัตถุประสงค์เพื่อนำเสนอสรุปผลการศึกษา ผลกระทบสิ่งแวดล้อม มาตรการป้องกันและแก้ไขผลกระทบสิ่งแวดล้อม มาตรการติดตามตรวจสอบผลกระทบสิ่งแวดล้อม และผลการรับฟังความคิดเห็นของประชาชน ทั้งนี้หากมีการพัฒนาท่าอากาศยานแพร่ จะช่วยส่งเสริมการพัฒนาด้านเศรษฐกิจในพื้นที่โครงการและภูมิภาค เช่น อุตสาหกรรม การบริการ การค้า การท่องเที่ยว เป็นต้น
สำหรับรูปแบบในการพัฒนาโครงการได้กำหนดแนวทางเพื่อให้จังหวัดแพร่เป็นศูนย์กลางการคมนาคมของภูมิภาค เชื่อมโยงการเดินทางไปยังจังหวัดต่าง ๆ ที่อยู่ใกล้เคียง ทั้งทางบก ราง และอากาศ ดังนี้
1. ก่อสร้างอาคารที่พักผู้โดยสารหลังใหม่ รองรับผู้โดยสารเพิ่มขึ้น
2. ขยายและปรับปรุงที่จอดรถยนต์
3. ขยายทางวิ่งจาก 1,500 เมตร เป็น 2,100 เมตร และเสริมความแข็งแรงทางวิ่งเดิม เพื่อรองรับอากาศยานขนาด 180 ที่นั่ง
4. ขยายและเสริมความแข็งแรงของลานจอดเครื่องบิน จากเดิมขนาด 60 x 180 เมตร สามารถจอดอากาศยานขนาด 80 ที่นั่ง ได้ 2 ลำ ในเวลาเดียวกัน เป็นลานจอดขนาด 90 x 185 เมตร ให้สามารถจอดอากาศยานขนาด 180 ที่นั่ง ได้ 4 ลำ ในเวลาเดียวกัน
5. ยกระดับประเภทท่าอากาศยาน ขยายจาก 3C เป็น 4C ตามมาตรฐานของ ICAO
หลังจากนี้กรมท่าอากาศยาน (ทย.) จะจัดทำรายงานฉบับสมบูรณ์ และรายงานการประเมินผลกระทบสิ่งแวดล้อม เพื่อนำเสนอสำนักงานนโยบายและแผนทรัพยากรธรรมชาติและสิ่งแวดล้อมพิจารณา ก่อน ทย. ดำเนินการต่อไป

ที่มา : https://www.thaigov.go.th/news/contents/details/52909