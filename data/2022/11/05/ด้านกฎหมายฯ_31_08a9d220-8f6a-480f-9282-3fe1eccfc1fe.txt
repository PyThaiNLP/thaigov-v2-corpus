รัฐบาลไทย-ข่าวทำเนียบรัฐบาล-รมว.ยุติธรรม แนะนักโทษอย่าตั้งแก๊งเกเรในคุก ชี้ต้องทำตัวให้ดีตั้งใจฝึกอาชีพที่ชอบ ออกมาเป็นคนดีของสังคม อย่ายุ่งกับยาเสพติดเพราะโทษยึดทรัพย์แรงกว่าเดิม


วันอาทิตย์ที่ 27 มิถุนายน 2564
พิมพ์
รมว.ยุติธรรม แนะนักโทษอย่าตั้งแก๊งเกเรในคุก ชี้ต้องทำตัวให้ดีตั้งใจฝึกอาชีพที่ชอบ ออกมาเป็นคนดีของสังคม อย่ายุ่งกับยาเสพติดเพราะโทษยึดทรัพย์แรงกว่าเดิม
รมว.ยุติธรรม แนะนักโทษอย่าตั้งแก๊งเกเรในคุก ชี้ต้องทำตัวให้ดีตั้งใจฝึกอาชีพที่ชอบ ออกมาเป็นคนดีของสังคม อย่ายุ่งกับยาเสพติดเพราะโทษยึดทรัพย์แรงกว่าเดิม ยืนยันราชทัณฑ์เร่งกระจายวัคซีนโควิดให้ครบ ญาติผู้ต้องขังไม่ต้องห่วง
นายสมศักดิ์ เทพสุทิน รัฐมนตรีว่าการกระทรวงยุติธรรม เปิดเผยว่า สัปดาห์ที่ผ่านมาตนลงพื้นที่ จ.สุโขทัย โดยได้ไปตรวจการฉีดวัคซีนโควิด-19 ที่เรือนจำ โดยเรือนจำจังหวัดสุโขทัย​ ฉีดไปแล้ว 1,034​ คน และเรือนจำอำเภอสวรรคโลก​ ฉีดไปแล้ว 711​ คน ถือว่าเกือบครบทั้งหมดแล้ว ซึ่งขอให้ญาติพี่น้องของผู้ต้องขังไม่ต้องเป็นห่วง ทางกรมราชทัณฑ์กำลังเร่งกระจายวัคซีนที่ได้รับมาจากกระทรวงสาธารณสุขไปยังเรือนจำต่างๆอย่างเร็วที่สุด นอกจากนี้ตนยังได้เน้นย้ำกับผู้ต้องขังขอให้ตั้งใจฝึกอาชีพที่เราได้จัดหลักสูตรไว้ เช่น การเรียนภาษาอังกฤษ คณิตศาสตร์ การปลูกพืช การเลี้ยงสัตว์ งานฝีมือต่างๆ ตั้งใจฝึกอาชีพในสิ่งที่ตนเองชอบ เพื่อเมื่อพ้นโทษออกมาแล้ว จะได้มีงานทำเลี้ยงตนเอง เป็นการคืนคนดีสู่สังคม
ระหว่างการตรวจเรือนจำอำเภอสวรรคโลก รัฐมนตรีว่าการกระทรวงยุติธรรมได้ระบุกับผู้ต้องขังว่า ผมใส่ใจผู้ต้องขังทุกคนเพราะตนต้องการให้ทุกคนที่ได้รับการปล่อยตัวมีชีวิตที่ดีขึ้น มีงานทำ ไม่กลับสู่วังวนเดิม เวลานี้ที่อยู่ในเรือนจำ ทุกคนอย่าเกเร อย่าพยายามสร้างกลุ่มสร้างแก๊งข้างใน ต้องทำตัวให้ดีเพื่อให้ตัวเองเป็นนักโทษชั้นดี เวลามีการพิจารณาลดโทษ จะได้มีสิทธิตรงนี้ และเมื่อออกไปแล้วอย่าไปยุ่งกับยาเสพติดโดยเฉพาะการเป็นพ่อค้ายา เพราะประมวลกฎหมายยาเสพติดฉบับใหม่นั้น จะมีเรื่องของการยึดทรัพย์ที่สามารถยึดทรัพย์ย้อนหลังตามมูลค่ายาเสพติดได้ กฎหมายใหม่จะมีความรุนแรง ดังนั้นควรตั้งใจเรียนรู้ฝึกอาชีพประกอบอาชีพที่สุจริตเลี้ยงดูตนเองและครอบครัว"นายสมศักดิ์ กล่าว

ที่มา : https://www.thaigov.go.th/news/contents/details/43134