รัฐบาลไทย-ข่าวทำเนียบรัฐบาล-โฆษกรัฐบาลเผย "นายกฯ" มั่นใจ ไทยพร้อมรองรับนักท่องเที่ยวจากการยกเว้นการลงทะเบียน Thailand Pass ของชาวต่างชาติ เริ่ม 1 กรกฎาคม นี้ และขอความร่วมมือประชาชนปฏิบัติตามมาตรการ


วันพุธที่ 29 มิถุนายน 2565
พิมพ์
โฆษกรัฐบาลเผย "นายกฯ" มั่นใจ ไทยพร้อมรองรับนักท่องเที่ยวจากการยกเว้นการลงทะเบียน Thailand Pass ของชาวต่างชาติ เริ่ม  1 กรกฎาคม นี้  และขอความร่วมมือประชาชนปฏิบัติตามมาตรการ
โฆษกรัฐบาลเผย "นายกฯ" มั่นใจ ไทยพร้อมรองรับนักท่องเที่ยวจากการยกเว้นการลงทะเบียน Thailand Pass ของชาวต่างชาติ เริ่ม  1 กรกฎาคม นี้  และขอความร่วมมือประชาชนปฏิบัติตามมาตรการ Universal Prevention เว้นระยะห่าง ล้างมือ สวมหน้ากากอนามัยในพื้นที่แออัด
วันนี้ (29  มิถุนายน 2565) นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม มั่นใจทุกหน่วยงานไทยมีความพร้อมต้อนรับนักท่องเที่ยวจากที่ศูนย์บริหารสถานการณ์โควิด-19 (ศบค.) เห็นชอบให้ผ่อนคลายมาตรการป้องกันควบคุมโรคสำหรับการเดินทางเข้าประเทศ ซึ่งจะเริ่มตั้งแต่วันที่ 1 กรกฎาคม 2565 โดยยกเว้นการลงทะเบียน Thailand Pass หรือ CoE ของชาวต่างชาติ ให้แสดงเอกสารรับรองการฉีดวัคซีนหรือผลการตรวจหาเชื้อโควิด ในกรณีที่ยังไม่ได้รับการฉีดวัคซีนหรือฉีดไม่ครบโดส   โดยได้กำชับกระทรวงสาธารณสุข  กระทรวงการท่องเที่ยวและกีฬา และหน่วยงานที่เกี่ยวข้องเตรียมความพร้อมระบบ และเจ้าหน้าที่ปฏิบัติงานในพื้นที่ให้เหมาะสม ทั้งนี้ การท่องเที่ยวยังเป็นหนึ่งในการสร้างรายได้สู่ประชาชนขับเคลื่อนเศรษฐกิจของประเทศ อย่างไรก็ตาม นายกรัฐมนตรียืนยันไม่ต้องกังวลว่าจะเกิดการระบาดซ้ำของโควิด-19 โดยไทยเน้นท่องเที่ยวอย่างปลอดภัย สิ่งสำคัญต้องขอความร่วมมือจากประชาชนปฏิบัติตามมาตรการ Universal Prevention ด้วยการเว้นระยะห่าง ล้างมือ และยังคงแนะนำให้สวมหน้ากากอนามัย เสมอ
สำหรับสถานการณ์การแพร่ระบาดของโควิด-19 วันนี้ พบผู้ติดเชื้อโควิด-19 รายใหม่ 2,569 ราย จำแนกเป็น ผู้ติดเชื้อในประเทศ 2,569 ราย และผู้ป่วยมาจากต่างประเทศ 0 ราย ผู้เสียชีวิต14 ราย ผู้ที่กำลังรักษาตัว 23,029 ราย และมียอดผู้ที่หายป่วยกลับบ้านแล้ว 1,984 ราย ทำให้มียอดผู้ป่วย ยืนยันสะสมตั้งแต่ 1 ม.ค. 65 จำนวน 2,296,785 ราย จำนวนผู้ที่หายป่วยสะสมจำนวน 2,298,063 ราย จำนวนผู้ป่วยปอดอักเสบรักษาตัวอยู่ในโรงพยาบาล 665 ราย

ที่มา : https://www.thaigov.go.th/news/contents/details/56283