รัฐบาลไทย-ข่าวทำเนียบรัฐบาล-กระทรวงยุติธรรม โดยสถาบันนิติวิทยาศาสตร์ ประสานสปสช. จัดหาชุดตรวจโควิด หลังบุคลากรมีความเสี่ยงสูง เพิ่มมาตรการชันสูตรศพ เหตุเชื้อไวรัสระบาดหนัก แต่ยังมุ่งมั่นพร้อมให้บริการประชาชน


วันศุกร์ที่ 13 สิงหาคม 2564
พิมพ์
กระทรวงยุติธรรม โดยสถาบันนิติวิทยาศาสตร์ ประสานสปสช. จัดหาชุดตรวจโควิด หลังบุคลากรมีความเสี่ยงสูง เพิ่มมาตรการชันสูตรศพ เหตุเชื้อไวรัสระบาดหนัก แต่ยังมุ่งมั่นพร้อมให้บริการประชาชน
กระทรวงยุติธรรม โดยสถาบันนิติวิทยาศาสตร์ ประสานสปสช. จัดหาชุดตรวจโควิด หลังบุคลากรมีความเสี่ยงสูง เพิ่มมาตรการชันสูตรศพ เหตุเชื้อไวรัสระบาดหนัก แต่ยังมุ่งมั่นพร้อมให้บริการประชาชน
พ.ต.อ.ทรงศักดิ์ รักศักดิ์สกุล ผู้อำนวยการสถาบันนิติวิทยาศาสตร์ เปิดเผยว่า สถาบันนิติวิทยาศาสตร์ มีภารกิจในการให้บริการตรวจชันสูตรพลิกศพในสถานที่เกิดเหตุตามที่พนักงานสอบสวนร้องขอตลอด 24 ชั่วโมง โดยมีพื้นที่การปฏิบัติงานในจังหวัดนนทบุรีและปทุมธานี ซึ่งเป็นพื้นที่ที่มีการระบาดของไวรัสโควิด-19 อย่างรุนแรง อีกทั้งยังให้บริการในการผ่าชันสูตรศพที่ได้ถูกส่งมาจากจังหวัดต่าง ๆ ตามที่พนักงานสอบสวนและญาติผู้เสียชีวิตร้องขอ โดยให้บริการทุกวันโดยไม่มีวันหยุด และเนื่องการปฎิบัติงานดังกล่าวมีความเสี่ยงจากการสัมผัสผู้ติดเชื้อและศพติดเชื้อไวรัสโควิด-19 ทางสถาบันนิติวิทยาศาสตร์ ได้มีมาตรการเพื่อลดความเสี่ยงในการติดเชื้อของบุคลากรอันได้แก่ การใส่เครื่องป้องกัน การฉีดวัคซีนให้บุคลากรที่ต้องสัมผัสศพติดเชื้อ การนำเครื่องเอ็กซเรย์คอมพิวเตอร์มาใช้ในการหาสาเหตุการเสียชีวิต โดยพบว่าในช่วงเดือนที่ผ่านมามีจำนวนศพที่ติดเชื้อโควิด-19 จากการออกชันสูตรที่เกิดเหตุเป็นจำนวนจำนวน 20 ราย และพบที่ห้องผ่าชันสูตรศพจำนวน 9 ราย
ด้านนายแพทย์ศราวุฒิ สุจริตธรรม โฆษกสถาบันนิติวิทยาศาสตร์ กล่าวว่า แม้จะมีการปฎิบัติตามมาตรการต่าง ๆ เพื่อลดความเสี่ยงจากการติดเชื้อของบุคลากร ก็ยังพบว่ามีบุคลากรทางการแพทย์ที่ปฎิบัติงานด้านชันสูตรศพติดเชื้อ 2 ราย ซึ่งทางสถาบันนิติวิทยาศาสตร์กำลังอยู่ระหว่างการจัดหาชุดตรวจ Antigen Test Kit โดยขอความร่วมมือไปยัง สปสช. เพื่อนำมาใช้คัดกรองศพที่ติดเชื้อก่อนผ่าชันสูตร อีกทั้งกำลังอยู่ในระหว่างการจัดหาชุดป้องกันชนิด PAPR เพื่อในบุคลากรลดความเสี่ยงจากการติดเชื้อให้ได้มากที่สุด และในขณะนี้ยังพบปัญหาในการบริหารจัดการพื้นที่เก็บศพที่ติดเชื้อมีอยู่จำกัด เนื่องจากศพที่ติดเชื้อที่ถูกส่งมาตรวจพิสูจน์บางกรณีเป็นศพนิรนามหรือศพที่ไม่มีญาติมาติดต่อขอรับศพ โดยทางสถาบันนิติวิทยาศาสตร์อยู่ในระหว่างการประสานงานกับหน่วยงานสาธารณสุขจังหวัดที่เกี่ยวข้องเพื่อหาแนวทางในการจัดการศพดังกล่าวข้างต้น

ที่มา : https://www.thaigov.go.th/news/contents/details/44732