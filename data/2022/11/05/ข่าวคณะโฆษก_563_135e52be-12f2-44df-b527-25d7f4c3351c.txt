รัฐบาลไทย-ข่าวทำเนียบรัฐบาล-โฆษกรัฐบาล เผย “นายกฯ” เห็นใจผู้ประกอบการสถานบันเทิง ประเมินพบปัจจัยเสี่ยงหลายมิติหากเร่งเปิดเร็ว กระทบสังคมหมู่มาก ต้องรอบคอบ ขอให้เคร่งครัดมาตรการ COVID Free Setting


วันเสาร์ที่ 27 พฤศจิกายน 2564
พิมพ์
โฆษกรัฐบาล เผย “นายกฯ” เห็นใจผู้ประกอบการสถานบันเทิง ประเมินพบปัจจัยเสี่ยงหลายมิติหากเร่งเปิดเร็ว กระทบสังคมหมู่มาก ต้องรอบคอบ ขอให้เคร่งครัดมาตรการ COVID Free Setting
โฆษกรัฐบาล เผย “นายกฯ” เห็นใจผู้ประกอบการสถานบันเทิง ประเมินพบปัจจัยเสี่ยงหลายมิติหากเร่งเปิดเร็ว กระทบสังคมหมู่มาก ต้องรอบคอบ ขอให้เคร่งครัดมาตรการ COVID Free Setting เตรียมประเมินขึ้นทะเบียนก่อนเปิดดำเนินการ
วันนี้ (27 พ.ย.64) นายธนกร วังบุญคงชนะ โฆษกประจำสำนักนายกรัฐมนตรี เผยว่า พลเอกประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม แสดงความเห็นใจ สถานประกอบการ สถานบันเทิง ธุรกิจกลางคืนตามที่ที่ประชุมคณะกรรมการบริหารสถานการณ์การแพร่ระบาดของโรคติดเชื้อไวรัสโคโรนา 2019 (ศบค.) ครั้งที่19/2564 ยังคงมติเปิดดำเนินการตามกำหนดเดิม (16 มกราคม 2565) ไปก่อน แม้ว่าสถานการณ์การแพร่ระบาดของโควิด-19 ในประเทศจะมีสัญญาณดีขึ้น จำนวนผู้ติดเชื้อลดลงอย่างต่อเนื่อง แต่เนื่องจากกิจการสถานบันเทิงยังถือว่ามีปัจจัยความเสี่ยงหลายมิติ  เช่น เป็นสถานที่ปิด ต้องเปิดแมสดื่ม-กิน-พูดคุย ร่วมกันเป็นเวลานาน  หากเกิดคลัสเตอร์แพร่ระบาดจะส่งผลกระทบต่อสังคมหมู่มาก  จึงต้องพิจารณาอย่างรอบคอบหลายด้าน ในระหว่างนี้จึงขอให้ สถานบันเทิง ผับ บาร์ คาราโอเกะ เคร่งครัดในมาตรการ COVID Free Setting เพื่อเตรียมความพร้อมในการเปิดดำเนินการ
โฆษกประจำสำนักนายกรัฐมนตรี กล่าวเพิ่มเติมถึงมาตรการ COVID Free Setting สำหรับสถานบันเทิง ที่ต้องดำเนินการอย่างเคร่งครัดมีดังนี้
1. ผู้ประกอบการ  ต้องเร่งรัดให้พนักงานทุกคนได้รับวัคซีน 100% คัดกรองด้วย ATK ปรับปรุงสภาพแวดล้อม ระบบระบายอากาศ  เน้นการทำความสะอาดพื้นที่และอุปกรณ์ที่มีการสัมผัสร่วมกัน
2. จัดระยะห่างระหว่างโต๊ะอย่างน้อย 1 เมตร กรณีเล่นดนตรีเป็นวง มีระยะห่างระหว่างเวทีกับโต๊ะอาหาร อย่างน้อย 5 เมตร
3. มีพื้นที่ให้บริการ 1 คน ต่อ 4 ตารางเมตร และติดป้ายแสดงจำนวนผู้ใช้บริการให้เห็นชัดเจน โดยจำกัดจำนวนผู้ใช้บริการ หากเป็นพื้นอาคารปิด มีระบบปรับอากาศ จำกัดจำนวนผู้ใช้บริการไม่เกินร้อยละ 50 หากพื้นที่เปิดโล่ง อากาศถ่ายเท จำกัดจำนวนผู้ใช้บริการไม่เกินร้อยละ 75
4. จัดพื้นที่สำหรับสูบบุหรี่ด้านนอกอาคาร
5. เปิดประตู หน้าต่าง หรือเปิดพัดลมระบายอากาศ เป็นเวลา 2 ชั่วโมง ก่อนและหลังให้บริการ
6. มีแสงสว่างเพียงพอ และเหมาะสมกับการใช้งาน
7. ห้ามกระทำการอื่นใดที่ผิดกฎหมาย เช่น ยาเสพติด การพนัน ค้ามนุษย์ การลักลอบเข้าเมืองของแรงงานต่างด้าว
ทั้งนี้ มอบหมายให้กระทรวงมหาดไทย กระทรวงสาธารณสุข และคณะกรรมการโรคติดต่อจังหวัด/กทม. กำกับติดตามจัดทีมประเมินสถานบันเทิง และซักซ้อมความเข้าใจมาตรฐานที่กำหนดไว้ เพื่อขึ้นทะเบียนและออกใบอนุญาต (ในกรณีผ่านการประเมิน) เป็นการให้สถานบันเทิงเตรียมความพร้อม ดำเนินการคู่ขนานไปกับการประเมินสถานการณ์โควิด- 19 ในแต่ละวันอย่างใกล้ชิด หากจำนวนสถานบันเทิงที่ผ่านการประเมินมีจำนวนมากก็จะมีการพิจารณาห้วงเวลาการเปิดกิจการที่มีความเหมาะสมเป็นระยะ
“นายกรัฐมนตรีมีความเห็นใจผู้ประกอบการและ พนักงาน ลูกจ้างกิจการสถานบันเทิง สั่งการให้กระทรวงแรงงาน และหน่วยงานที่เกี่ยวข้องเร่งพิจารณาหาแนวทางช่วยเหลือเยียวยา เพิ่มเติม นอกเหนือจากมาตรการที่ดำเนินการอยู่แล้วการดำเนินการต่างๆ ต้องเป็นไปด้วยความรอบคอบ อยากให้คนไทยมีความสุขได้เฉลิมฉลองเทศกาลปีใหม่ที่กำลังจะมาถึง การเร่งเปิดกิจกรรมบันเทิงมีปัจจัยเสี่ยงหลายมิติ หากเกิดเป็นคลัสเตอร์ขึ้นจะกระทบต่อสังคมหมู่มากได้ ในช่วงนี้จึงขอความร่วมมือจากสถานบันเทิง เคร่งครัดในมาตรการ COVID Free Setting เพื่อเตรียมความพร้อมในการเปิดดำเนินการไปก่อน”  โฆษกประจำสำนักนายกรัฐมนตรี กล่าว
———————-

ที่มา : https://www.thaigov.go.th/news/contents/details/48773