รัฐบาลไทย-ข่าวทำเนียบรัฐบาล-กรมการขนส่งทางบกเตือน การซื้อขายรถมือสองไม่ควรซื้อขายด้วยวิธีการโอนลอย เสี่ยงอาจเป็นรถที่ได้มาด้วยวิธีไม่ถูกต้องตามกฎหมาย


วันอังคารที่ 1 กุมภาพันธ์ 2565
กรมการขนส่งทางบกเตือน การซื้อขายรถมือสองไม่ควรซื้อขายด้วยวิธีการโอนลอย เสี่ยงอาจเป็นรถที่ได้มาด้วยวิธีไม่ถูกต้องตามกฎหมาย
...
นางพรรณี พุ่มพันธ์ รองอธิบดีกรมการขนส่งทางบก กระทรวงคมนาคม เปิดเผยว่า ปัญหาการหลอกลวงประชาชนโดยนำรถสวมทะเบียนมาหลอกขายมักเกิดขึ้นกับการซื้อขายรถมือสองด้วย “วิธีการโอนลอย” เป็นการดำเนินการโอนรถโดยในแบบคำขอโอนมีเพียงชื่อผู้โอน (ชื่อเจ้าของรถ) และยังไม่มีการกรอกชื่อผู้รับโอนหรือกรอกแล้วแต่ยังไม่ไปจดแจ้งการโอนให้เรียบร้อยและผู้ซื้อหรือผู้รับโอนไม่นำรถไปดำเนินการตรวจสภาพรถด้วยตนเองตามขั้นตอนของกรมการขนส่งทางบก (ขบ.) ซึ่งทำให้เกิดช่องว่างให้กลุ่มมิจฉาชีพนำรถโจรกรรมมาหลอกขายได้โดยง่าย ดังนั้น เพื่อความปลอดภัยและพิทักษ์สิทธิของประชาชน ขบ. แนะนำให้ผู้ซื้อรถดำเนินการโอนรถด้วยตนเองและตรวจสอบหลักฐานเกี่ยวกับตัวรถโดยละเอียดก่อนทำการซื้อขาย ทั้งนี้ ขบ. ได้กำชับเจ้าหน้าที่ให้เข้มงวดกวดขันการตรวจสภาพรถตามรายการที่กำหนดทุกคัน เพื่อป้องกันไม่ให้รถผิดกฎหมายดำเนินการทางทะเบียนได้โดยเด็ดขาด ซึ่งเมื่อเจ้าหน้าที่ตรวจพบจะมีการระงับการดำเนินการทางทะเบียนที่ไม่ถูกต้องทันที
รองอธิบดีกรมการขนส่งทางบก กล่าวเพิ่มเติมว่า ในการซื้อ - ขาย รถมือสองทุกครั้ง ทั้งผู้ซื้อหรือผู้ขายต้องตรวจสอบแหล่งที่มาของรถ ตรวจสอบหลักฐานทะเบียนรถให้ครบถ้วนเพื่อการซื้อขายที่ถูกต้องโดยเฉพาะสมุดคู่มือรถฉบับจริงที่มีชื่อเจ้าของรถเลขตัวถังเลขเครื่องยนต์สีรถต้องถูกต้องตรงกับรถคันที่จะซื้อขายทุกรายการตรวจสอบว่ามีการชำระภาษีรถประจำปีครบถ้วนถูกต้องหรือไม่พร้อมนำรถเข้าตรวจสภาพและดำเนินการตามขั้นตอนโอนทางทะเบียนรถ ณ สำนักงานขนส่งที่รถจดทะเบียนด้วยตนเองในทันที ไม่ควรซื้อ - ขายด้วยวิธีการโอนลอยหรือการมอบอำนาจให้ผู้ซื้อหรือผู้ขายดำเนินการแทน เนื่องจากการซื้อ - ขายรถด้วยวิธีการโอนลอยโดยไม่ดำเนินการโอนทางทะเบียนให้ถูกต้องในทันที อาจก่อปัญหาให้ทั้งผู้ซื้อและผู้ขาย เช่น เอกสารหลักฐานประกอบการดำเนินการหมดอายุซึ่งจะทำให้ไม่สามารถดำเนินการทางทะเบียนได้หรือกรณีที่ผู้ซื้อไม่ดำเนินการชำระภาษีรถประจำปีหรือรถเกิดอุบัติเหตุยังคงปรากฏชื่อผู้ขายหรือเจ้าของรถเดิมทางทะเบียนเจ้าของรถรายเดิมยังคงมีส่วนรับผิดชอบกับความผิดนั้น ๆ ขณะที่การไม่ดำเนินการโอนทางทะเบียนทำให้ผู้ซื้อไม่อาจตรวจสอบความถูกต้องของรถได้โดยสมบูรณ์ ดังนั้น การซื้อ - ขาย รถมือสองทุกครั้งควรดำเนินการทางทะเบียนกับ ขบ. ให้ถูกต้องด้วยตนเองในทันที เพื่อความปลอดภัย สบายใจทั้งผู้ซื้อและผู้ขายมั่นใจได้ว่ารถที่ซื้อนั้นเป็นรถที่ถูกต้องตามกฎหมาย

ที่มา : https://www.thaigov.go.th/news/contents/details/51109