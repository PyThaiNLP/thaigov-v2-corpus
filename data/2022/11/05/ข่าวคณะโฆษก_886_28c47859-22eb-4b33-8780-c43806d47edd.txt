รัฐบาลไทย-ข่าวทำเนียบรัฐบาล-โฆษกรัฐบาลเผย “นายกฯ” พอใจ สถานการณ์ติดเชื้อโควิด-19 ในไทยทรงตัว เป็นสัญญาณดีมีแนวโน้มลดลง อาจพิจารณาสถานการณ์อีกครั้งในที่ประชุม ศบค. พรุ่งนี้ (20 ม.ค. 65)


วันพุธที่ 19 มกราคม 2565
พิมพ์
โฆษกรัฐบาลเผย “นายกฯ” พอใจ สถานการณ์ติดเชื้อโควิด-19 ในไทยทรงตัว เป็นสัญญาณดีมีแนวโน้มลดลง อาจพิจารณาสถานการณ์อีกครั้งในที่ประชุม ศบค. พรุ่งนี้ (20 ม.ค. 65)
โฆษกรัฐบาลเผย “นายกฯ” พอใจ สถานการณ์ติดเชื้อโควิด-19 ในไทยทรงตัว เป็นสัญญาณดีมีแนวโน้มลดลง อาจพิจารณาสถานการณ์อีกครั้งในที่ประชุม ศบค. พรุ่งนี้ (20 ม.ค. 65)
วันที่ 19 มกราคม 2565 นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม พอใจ สถานการณ์การติดเชื้อโควิด-19 ทรงตัว เป็นสัญญาณที่ดีว่าอาจมีแนวโน้มลดลง ย้ำเชื้อโอมิครอนสามารถติดได้รวดเร็ว ขอให้ทุกคนปฏิบัติตามมาตรการสาธารณสุขอย่างเคร่งครัด ยืนยันระบบสาธารณสุขมีความพร้อมและเพียงพอต่อการรักษาแน่นอน โดยผู้มีอาการน้อยให้เน้นรักษาด้วย Home Isolation และ Community Isolation ก่อน
โฆษกประจำสำนักนายกรัฐมนตรี กล่าวว่า สถานการณ์การติดเชื้อในวันนี้ พบว่ามีผู้ติดเชื้อโควิด-19 รายใหม่ 7,122 ราย จำแนกเป็น ผู้ติดเชื้อในประเทศ 6,950 ราย และผู้ป่วยมาจากต่างประเทศ 172 ราย ผู้เสียชีวิต 12 ราย ผู้ที่กำลังรักษาตัว 81,602 ราย และมียอดผู้ที่หายป่วยกลับบ้านแล้ว 7,460 ราย ทำให้มียอดผู้ป่วยยืนยันสะสมตั้งแต่ 1 ม.ค. 65 จำนวน 121,498 ราย จำนวนผู้ที่หายป่วยสะสมจำนวน 72,869 ราย ขณะที่รายงานภาพรวมการฉีดวัคซีนโควิด-19 สรุปจำนวนผู้ที่ได้รับได้รับวัคซีนสะสม ตั้งแต่ 28 ก.พ. - 17 ม.ค. 2565 รวม 110,663,601 โดส ใน 77 จังหวัด แบ่งเป็นผู้ได้รับวัคซีนเข็มที่ 1 สะสม 51,831,768 ราย ผู้ได้รับวัคซีนเข็มที่ 2 สะสม 47,676,337 ราย ผู้ได้รับวัคซีนเข็มที่ 3 สะสม 10,507,085 ราย และผู้ได้รับวัคซีนเข็มที่ 4 สะสม 648,393 ราย
“นายกรัฐมนตรีสนับสนุนข้อเสนอต่าง ๆ ที่ให้ประชาชนจะสามารถใช้ชีวิตได้อย่างปกติสุขมากที่สุด ภายหลังประเมินแล้วเห็นว่าสถานการณ์มีแนวโน้มที่ดีขึ้น โดยรัฐบาลจะทำการประเมินสถานการณ์อีกครั้งในการประชุม ศบค. ชุดใหญ่ ในวันที่ 20 ม.ค. นี้ ซึ่งเป็นการประเมินในรอบ 20 วัน ภายหลังเทศกาลปีใหม่ เพื่อปรับหามาตรการที่เหมาะสมกับสถานการณ์ โดยคำนึงถึงความปลอดภัยของประชาชนเป็นสำคัญ ย้ำขอความร่วมมือประชาชนป้องกันตนเองอย่างเคร่งครัด เพื่อนำไปสู่การผ่อนคลายมาตรการต่าง ๆ ที่อาจพิจารณาได้เร็วขึ้น” นายธนกร กล่าว

ที่มา : https://www.thaigov.go.th/news/contents/details/50672