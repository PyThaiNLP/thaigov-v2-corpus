รัฐบาลไทย-ข่าวทำเนียบรัฐบาล-‘นายก’ ห่วงใย คนงานในยูเครนหลังสองชุดแรกบินกลับถึงไทยแล้ว ‘ปลัดแรงงาน’ ปลอบขวัญจ่ายเงินสงเคราะห์กองทุนแก่สมาชิก 69 คน มูลค่ากว่า 1 ล้านบาท


วันพุธที่ 2 มีนาคม 2565
พิมพ์
‘นายก’ ห่วงใย คนงานในยูเครนหลังสองชุดแรกบินกลับถึงไทยแล้ว ‘ปลัดแรงงาน’ ปลอบขวัญจ่ายเงินสงเคราะห์กองทุนแก่สมาชิก 69 คน มูลค่ากว่า 1 ล้านบาท
เมื่อวันที่ 2 มีนาคม 2565 นายสุชาติ ชมกลิ่น รัฐมนตรีว่าการกระทรวงแรงงาน มอบหมายให้นายบุญชอบ สุทธมนัสวงษ์ ปลัดกระทรวงแรงงาน ตรวจเยี่ยมให้กำลังใจ พร้อมมอบเงินแก่แรงงานไทยที่เดินทางกลับมาจากประเทศยูเครน
และเป็นสมาชิกกองทุนเพื่อช่วยเหลือคนหางานไปทำงานในต่างประเทศ จำนวน 69 คน ณ อาคาร Quarantine Center สถาบันบำราศนราดูร ถนนติวานนท์ ตำบลตลาดขวัญ อำเภอเมืองนนทบุรี จังหวัดนนทบุรี โดยมีนางเธียรรัตน์ นะวะมะวัฒน์ โฆษกกระทรวงแรงงาน (ฝ่ายการเมือง) นายวรรณรัตน์ ศรีสุขใส รองปลัดกระทรวงแรงงาน นายไพโรจน์ โชติกเสถียร อธิบดีกรมการการจัดหางาน พร้อมด้วยผู้บริหารระดับสูงกระทรวงแรงงาน เข้าร่วมในครั้งนี้ด้วย
นายบุญชอบ กล่าวว่า ตามที่รัฐบาล ภายใต้การนำของ พล.อ.ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม และกระทรวงแรงงานภายใต้การกำกับดูแลของ พล.อ.ประวิตร วงษ์สุวรรณ รองนายกรัฐมนตรี เป็นห่วงคนไทยและแรงงานไทยทุกคนที่ได้รับผลกระทบจากเหตุการณ์ในยูเครน และได้กำชับให้ท่านรัฐมนตรีสุชาติ ชมกลิ่น รมว.แรงงาน ดูแลแรงงานไทยทุกคนอย่างดีที่สุด และได้รับรายงานจากกระทรวงการต่างประเทศว่าเมื่อวานนี้ (1 มี.ค.65) ได้นำคณะคนไทยชุดแรกจำนวน 38 คน ในจำนวนนี้เป็นสมาชิกกองทุนเพื่อช่วยเหลือคนหางานไปทำงานในต่างประเทศ จำนวน 21 คน เดินทางโดยเครื่องบินสายการบินไทย เที่ยวบินที่ TG 923 ออกจากกรุงบูคาเรสต์มาถึงประเทศไทยเวลา 06.25 น. ในวันนี้ ส่วนคนไทยชุดที่สอง จำนวน 58 คน ในจำนวนนี้เป็นสมาชิกกองทุนฯ จำนวน 48 คน เดินทางโดยเครื่องบินสายการบินเอมิเรตส์ เที่ยวบินที่ EK 384 ออกจากกรุงวอร์ซอมาถึงประเทศไทยเวลา 12.05 น. ในวันนี้เช่นกัน โดยท่านสุชาติฯ ได้มอบหมายให้ผมมอบเงินแก่แรงงานไทยที่เดินทางกลับมาจากประเทศยูเครน และเป็นสมาชิกกองทุนเพื่อช่วยเหลือคนหางานไปทำงานในต่างประเทศ จำนวน 69 คน คนละ 15,000 บาท รวมเป็นเงินทั้งสิ้น 1,035,000 บาท
ด้านนายไพโรจน์ โชติกเสถียร อธิบดีกรมการจัดหางาน กล่าวว่า กรมการจัดหางาน ได้จัดเจ้าหน้าที่ตั้งโต๊ะลงทะเบียน เพื่อรับคำร้องและอำนวยความสะดวกในการดูแลทั้งในเรื่องขั้นตอน เอกสารหลักฐานต่าง ๆ รวมทั้งชี้แจงเรื่องสิทธิประโยชน์จากกองทุนให้แก่แรงงานไทย นอกจากนี้ ที่ด่านตรวจคนหางานสุวรรณภูมิ ได้จัดเจ้าหน้าที่เข้าไปอำนวยความสะดวกตั้งแต่คนงานลงเครื่องบินจนถึงพาไปส่งที่ขึ้นรถบัสของกรมการขนส่งทางบก เพื่อเดินทางมายังสถาบันบำราศนราดูรเพื่อรอตรวจหาเชื้อโควิด-19 (RT-PCR) ซึ่งหากแรงงานผลตรวจออกมาเป็นบวกจะเข้ารับการรักษาที่สถาบันบำราศนราดูร แต่หากผลเป็นลบจะใช้มาตรการ Test & Go เดินทางกลับบ้านได้ทันที

ที่มา : https://www.thaigov.go.th/news/contents/details/52110