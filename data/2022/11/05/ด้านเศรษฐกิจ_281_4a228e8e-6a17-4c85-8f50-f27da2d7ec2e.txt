รัฐบาลไทย-ข่าวทำเนียบรัฐบาล-ขายไม่ยั้ง!! 7 เดือน 7 ประมูลบ้านมือสองออนไลน์ของ ธอส. ขายได้ 70% ของจำนวนทรัพย์ที่ออกประมูล มูลค่ารวม 80.30 ล้านบาท


วันพฤหัสบดีที่ 8 กรกฎาคม 2564
พิมพ์
ขายไม่ยั้ง!! 7 เดือน 7 ประมูลบ้านมือสองออนไลน์ของ ธอส. ขายได้ 70% ของจำนวนทรัพย์ที่ออกประมูล มูลค่ารวม 80.30 ล้านบาท
ผลการจัดงาน “7.7 บ้านมือสอง Double Sale Double Promotion” ประมูลบ้านมือสองออนไลน์ผ่าน Application: G H Bank Smart NPA ในวันที่ 7 ก.ค.2564 เพียง 1 ชม. จำหน่ายทรัพย์ได้ทั้งสิ้น 53 รายการ คิดเป็นมูลค่ารวม 80.30 ลบ. คิดเป็น 70% ของจำนวนทรัพย์นำออกประมูล
ธนาคารอาคารสงเคราะห์ เผยผลการจัดงาน “7.7 บ้านมือสอง Double Sale Double Promotion” ประมูลบ้านมือสองออนไลน์ผ่าน Application : G H Bank Smart NPA ในวันนี้(7 กรกฎาคม 2564) เพียง 1 ชั่วโมง สามารถจำหน่ายทรัพย์ได้ทั้งสิ้น 53 รายการ คิดเป็นมูลค่ารวม 80.30 ล้านบาท คิดเป็น 70% ของจำนวนทรัพย์นำออกประมูล แบ่งเป็นทรัพย์ในส่วนภูมิภาค 47 รายการ และทรัพย์ในพื้นที่กรุงเทพฯ และปริมณฑล 6 รายการ พิเศษ!! ลูกค้า 7 รายแรก ที่ชนะประมูลและโอนกรรมสิทธิ์ภายในวันที่ 30 กันยายน 2564 รับฟรี!! สลากออมทรัพย์ ธอส. ชุดเกล็ดดาว มูลค่า 5,000 บาท ลุ้นรับรางวัลมูลค่าสูงสุดถึง 1 ล้านบาททุกเดือน
นายฉัตรชัย ศิริไล กรรมการผู้จัดการ ธนาคารอาคารสงเคราะห์ (ธอส.) เปิดเผยว่า ในวันนี้ (7 กรกฎาคม 2564) ธอส. ได้จัดงาน “7.7 บ้านมือสอง Double Sale Double Promotion” ประมูลบ้านมือสองออนไลน์ผ่าน Application : G H Bank Smart NPA เพื่อลดความเสี่ยงจากปัญหาการแพร่ระบาดของ COVID-19 โดยคัดสรรทรัพย์ใหม่ คุณภาพดี ราคาที่โดนใจ ทั้งในพื้นที่กรุงเทพฯ ปริมณฑล และในส่วนภูมิภาคมาเปิดประมูลระหว่างเวลา 12.00-13.00 น. และผลปรากฏว่าในช่วงระยะเวลาเพียง 1 ชั่วโมง มีลูกค้าที่ต้องการมีที่อยู่อาศัยเป็นของตนเองเข้าร่วมประมูลซื้อทรัพย์ถึง 53 รายการ หรือคิดเป็น 70% ของจำนวนทรัพย์นำออกประมูล คิดเป็นมูลค่าที่จำหน่ายได้รวม 80.30 ล้านบาท แบ่งเป็นทรัพย์ ที่ตั้งอยู่ในพื้นที่กรุงเทพฯ และปริมณฑล 6 รายการ และทรัพย์ในส่วนภูมิภาค 47 รายการ โดยรายการทรัพย์เด่นที่มีผู้ประมูลซื้อได้ในครั้งนี้ คือ ทรัพย์ประเภททาวน์เฮ้าส์    2 ชั้น สไตล์ Modern ขนาดเนื้อที่ 21.9 ตารางวา ในโครงการพฤกษา ไลท์ล็อกซ์ ดอนเมือง เขตดอนเมือง กรุงเทพฯ โดยเป็นทรัพย์ที่มีระบบสาธารณูปโภคครบครัน และการเดินทางสะดวก ใกล้ดอนเมืองโทลล์เวย์ ทางด่วน และสนามบินดอนเมือง ปิดประมูลในราคาเพียง 2,340,000 บาท
ขณะที่ทรัพย์รายการที่มีราคาประมูลต่ำสุดที่มีผู้ประมูลซื้อได้ในครั้งนี้ คือ ทรัพย์ประเภทห้องชุดชั้นที่ 2 ขนาดเนื้อที่ 33.02 ตารางเมตร โครงการเอื้ออาทรหทัยราษฎร์ 2 เขตคลองสามวา กรุงเทพฯ ปิดประมูลในราคาตั้งต้นประมูลเพียง 495,000 บาทเท่านั้น ส่วนทรัพย์ที่ประมูลขายได้ในราคาสูงที่สุด คือ ทรัพย์ประเภทบ้านแฝด 2 ชั้น เนื้อที่ 37.1 ตารางวา ในโครงการหมู่บ้านชวนชื่น เพชรเกษม 81 เขตหนองแขม กรุงเทพฯ ปิดประมูล     ในราคาตั้งต้นประมูลที่ 3,305,000 บาท ส่วนทรัพย์ประเภททาวน์เฮ้าส์ 1 ชั้น ขนาดเนื้อที่ 30 ตารางวา ในโครงการตะวันทอง อ.หัวหิน จ.ประจวบคีรีขันธ์ เป็นรายการที่มีผู้ประมูลแข่งราคามากที่สุดที่จำนวน 4 ราย โดยปิดประมูลขายได้ในราคา 1,075,000 บาท จากราคาเริ่มต้นประมูลที่ 1,045,000 บาท
ทั้งนี้ คาดว่าการที่ลูกค้าประชาชนให้ความสนใจซื้อทรัพย์ NPA ของ ธอส.เป็นจำนวนสูงถึง 53 รายการ ภายในระยะเวลาเพียงชั่วโมงเดียวนั้น เป็นเพราะทรัพย์ของธนาคารมีระดับราคาที่คุ้มค่าสำหรับผู้ซื้อ รวมถึงยังมีโปรโมชั่นพิเศษทั้งการได้ลุ้นรับสลากออมทรัพย์ ธอส. จำนวน 1 หน่วย(หน่วยละ 5,000 บาท)  ที่สามารถนำไปลุ้นรับ    รางวัลใหญ่ มูลค่า 1 ล้านบาท ที่จะมอบให้แก่ลูกค้า 7 รายแรก ที่โอนกรรมสิทธิ์ ภายในวันที่ 30 กันยายน 2564 และยังจะได้รับส่วนลดเพิ่มอีก 10% จากราคาที่ปิดประมูล เพียงทำสัญญาและทำนิติกรรมภายในวันที่ 30 กันยายน 2564 รวมทั้งยังสามารถเลือกใช้โปรโมชั่นผ่อนดาวน์ดอกเบี้ย 0% นานสูงสุด 48 เดือนอีกด้วย
สำหรับผู้ที่พลาดการประมูลบ้านมือสองออนไลน์ผ่าน Application : G H Bank Smart NPA ในครั้งนี้ สามารถดาวน์โหลด Application : G H Bank Smart NPA และลงทะเบียนเพื่อเข้าร่วมประมูลทรัพย์ทั่วประเทศแบบออนไลน์ในครั้ง  ต่อไป ซึ่งจะมีขึ้นในวันที่เลขวันตรงกับเลขเดือน คือ 8/8 หรือวันที่ 8 สิงหาคม 2564 สอบถามรายละเอียดและดูข้อมูลทรัพย์ NPA ของธนาคารได้ที่ www.ghbhomecenter.com กรณีทรัพย์ในเขตกรุงเทพฯและปริมณฑล โทร 0-2202-1016,0-202-1582 ส่วนทรัพย์ในภูมิภาค โทร 0-202-1170 หรือ 0-202-2036 และ Facebook Fanpage ธนาคารอาคารสงเคราะห์

ที่มา : https://www.thaigov.go.th/news/contents/details/43560