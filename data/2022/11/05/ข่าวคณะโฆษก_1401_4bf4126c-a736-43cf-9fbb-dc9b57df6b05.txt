รัฐบาลไทย-ข่าวทำเนียบรัฐบาล-ครม.เห็นชอบร่างกรอบความร่วมมือว่าด้วยการส่งเสริมความร่วมมือด้านการเรียนการสอนภาษาจีนเดินหน้าพัฒนาหลักสูตรการเรียนการสอนและการวิจัยเพื่อพัฒนาการเรียนการสอนภาษาจีน


วันอังคารที่ 12 เมษายน 2565
พิมพ์
ครม.เห็นชอบร่างกรอบความร่วมมือว่าด้วยการส่งเสริมความร่วมมือด้านการเรียนการสอนภาษาจีนเดินหน้าพัฒนาหลักสูตรการเรียนการสอนและการวิจัยเพื่อพัฒนาการเรียนการสอนภาษาจีน
ครม.เห็นชอบร่างกรอบความร่วมมือว่าด้วยการส่งเสริมความร่วมมือด้านการเรียนการสอนภาษาจีนเดินหน้าพัฒนาหลักสูตรการเรียนการสอนและการวิจัยเพื่อพัฒนาการเรียนการสอนภาษาจีน
วันที่ 12 เมษายน 2565 น.ส.ไตรศุลี ไตรสรณกุล รองโฆษกประจำสำนักนายกรัฐมนตรีกล่าวว่า คณะรัฐมนตรี (ครม.) เห็นชอบร่างกรอบความร่วมมือว่าด้วยการส่งเสริมความร่วมมือด้านการเรียนการสอนภาษาจีนระหว่าง กระทรวงการอุดมศึกษา วิทยาศาสตร์ วิจัยและนวัตกรรม (อว.) กับศูนย์แลกเปลี่ยนและส่งเสริมความร่วมมือด้านภาษาจีนระหว่างประเทศ กระทรวงศึกษาธิการแห่งสาธารณรัฐประชาชนจีน เพื่อกระชับความร่วมมือในด้านการแลกเปลี่ยนภาษาและวัฒนธรรม การพัฒนาหลักสูตรภาษาจีนและการสอนภาษาจีนและอาชีวศึกษาและเทคโนโลยี  พร้อมทั้งอนุมัติให้ปลัดกระทรวงอว.เป็นผู้ลงนามในกรอบความร่วมมือฯดังกล่าว ร่วมกับนายหม่า เจี้ยนเฟย ผู้อำนวยการศูนย์ความร่วมมือด้านภาษาจีนฯ ซึ่งคาดว่าจะมีพิธีลงนามในวันที่ 20 เมษายน 2565  โดยทางอว.จะเรียนเชิญสมเด็จพระมหารัชมงคลมุนี ประธานสถาบันขงจื่อเส้นทางสายไหมทางทะเล ลงนามเป็นพยาน
สำหรับกรอบความร่วมมือฯครั้งนี้จะมีผลนับตั้งแต่วันที่ทั้ง 2 ฝ่ายลงนาม โดยจะมีอายุ 5 ปี  และขยายเวลาออกไปอีก 5 ปีโดยอัตโนมัติ เว้นแต่ฝ่ายใดฝ่ายหนึ่งแจ้งยกเลิกเป็นลายลักษณ์อักษรให้อีกฝ่ายหนึ่งได้ทราบล่วงหน้าอย่างน้อย 90 วัน โดยมีกรอบแนวทางความร่วมมือ เช่น การดำเนินการโครงการให้ทุนการศึกษาแก่ครูสอนภาษาจีนในระดับปริญญาตรี ปริญญาโท และปริญญาเอก การพัฒนาอาจารย์และครูผู้สอนระดับอาชีวศึกษาในด้านภาษาจีนและอาชีวศึกษาและเทคโนโลยี และการจัดส่งครูอาสาสมัครสอนภาษาจีนไปยังสถาบันอุดมศึกษา
นอกจากนี้ครม.ยังให้ความเห็นชอบร่างกรอบความร่วมมือว่าด้วยการส่งเสริมความร่วมมือด้านการเรียนการสอนภาษาจีนระหว่างกระทรวงศึกษาธิการของไทยกับศูนย์แลกเปลี่ยนและส่งเสริมความร่วมมือด้านภาษาจีนระหว่างประเทศ กระทรวงศึกษาธิการของจีน พร้อมอนุมัติให้ปลัดกระทรวงศึกษาธิการเป็นผู้ลงนามในกรอบความร่วมมือฯ  เพื่อใช้เป็นแนวทางการดำเนินความร่วมมือในด้านการส่งเสริมและพัฒนาการศึกษาภาษาจีนระหว่างประเทศ เช่น การพัฒนาหลักสูตรการเรียนการสอนภาษาจีน การวิจัยเพื่อพัฒนาการเรียนการสอนภาษาจีน และการมอบทุนการศึกษาและฝึกอบรมครูสอนภาษาจีนชาวไทย

ที่มา : https://www.thaigov.go.th/news/contents/details/53553