รัฐบาลไทย-ข่าวทำเนียบรัฐบาล-17 หน่วยงานสังกัดกระทรวงสาธารณสุข ผ่านการประเมินคุณธรรมและความโปร่งใสภาครัฐ ปี 2564 ในระดับ AA และ A


วันศุกร์ที่ 22 ตุลาคม 2564
17 หน่วยงานสังกัดกระทรวงสาธารณสุข ผ่านการประเมินคุณธรรมและความโปร่งใสภาครัฐ ปี 2564 ในระดับ AA และ A
หน่วยงานในสังกัดกระทรวงสาธารณสุข 17 หน่วยงาน ผ่านการประเมินคุณธรรมและความโปร่งใสภาครัฐ (ITA) ประจำปีงบประมาณ 2564 ระดับ AA และ A จากสำนักงานคณะกรรมการป้องกันและปราบปรามการทุจริตแห่งชาติ (สำนักงาน ป.ป.ช.)
หน่วยงานในสังกัดกระทรวงสาธารณสุข 17 หน่วยงาน ผ่านการประเมินคุณธรรมและความโปร่งใสภาครัฐ (ITA) ประจำปีงบประมาณ 2564 ระดับ AA และ A จากสำนักงานคณะกรรมการป้องกันและปราบปรามการทุจริตแห่งชาติ (สำนักงาน ป.ป.ช.)
นายแพทย์ธงชัย กีรติหัตถยากร รองปลัดกระทรวงสาธารณสุข ให้สัมภาษณ์ว่า ปีงบประมาณ 2564 หน่วยงานในสังกัดกระทรวงสาธารณสุข ผ่านการประเมินคุณธรรมและความโปร่งใสภาครัฐ จากสำนักงานคณะกรรมการป้องกันและปราบปรามการทุจริตแห่งชาติ (สำนักงาน ป.ป.ช.) ทั้งหมด 17 หน่วยงาน ประกอบด้วย ส่วนราชการระดับกรม จำนวน 10 หน่วยงาน หน่วยงานของรัฐในกำกับรัฐมนตรีว่าการกระทรวงสาธารณสุข จำนวน 4 หน่วยงาน องค์การมหาชน จำนวน 2 หน่วยงาน และรัฐวิสาหกิจ จำนวน 1 หน่วยงาน โดย 2 หน่วยงาน ได้แก่ สำนักงานปลัดกระทรวงสาธารณสุข และสถาบันวิจัยระบบสาธารณสุข มีคะแนนการประเมินสูงสุด ได้คะแนนร้อยละ 96.67 และ 95.64 ตามลำดับ ผลการประเมินอยู่ในระดับ AA (95-100) ส่วนอีก 15 หน่วยงาน ได้แก่ กรมการแพทย์ กรมควบคุมโรค กรมการแพทย์แผนไทยและการแพทย์ทางเลือก กรมวิทยาศาสตร์การแพทย์ กรมสนับสนุนบริการสุขภาพ กรมสุขภาพจิต กรมอนามัย สำนักงานคณะกรรมการอาหารและยา สถาบันพระบรมราชชนก สำนักงานหลักประกันสุขภาพแห่งชาติ สถาบันการแพทย์ฉุกเฉินแห่งชาติ สถาบันวัคซีนแห่งชาติ โรงพยาบาลบ้านแพ้ว (องค์การมหาชน) สถาบันรับรองคุณภาพสถานพยาบาล (องค์การมหาชน) และองค์การเภสัชกรรม มีผลการประเมินอยู่ในระดับ A (85.00-94.99)
“กระทรวงสาธารณสุขให้ความสำคัญในการดำเนินงานโดยยึดหลักธรรมาภิบาล สุจริต โปร่งใส และประโยชน์ของประชาชน ได้กำหนดให้เป็นหนึ่งในนโยบายสำคัญของกระทรวงสาธารณสุข เพื่อให้ทุกหน่วยงานสร้างการรับรู้ให้แก่บุคลากรและมีการปฏิบัติงานตามมาตรการการป้องกันการทุจริตอย่างเป็นรูปธรรม และมีประสิทธิภาพ โดยยึดประโยชน์ผู้มารับบริการ ประชาชน และสังคมเป็นหลัก” นายแพทย์ธงชัย กล่าว
****************************************  22 ตุลาคม 2564

ที่มา : https://www.thaigov.go.th/news/contents/details/47290