รัฐบาลไทย-ข่าวทำเนียบรัฐบาล-เลขานุการรัฐมนตรีว่าการกระทรวงยุติธรรม นำคณะลุยไกล่เกลี่ย ช่วยชาวบ้านในงานมหกรรมไกล่เกลี่ยหนี้สินครัวเรือน ครั้งที่ ๓๖ จังหวัดน่าน และยุติธรรมพบประชาชน


วันพฤหัสบดีที่ 23 มิถุนายน 2565
พิมพ์
เลขานุการรัฐมนตรีว่าการกระทรวงยุติธรรม นำคณะลุยไกล่เกลี่ย ช่วยชาวบ้านในงานมหกรรมไกล่เกลี่ยหนี้สินครัวเรือน ครั้งที่ ๓๖ จังหวัดน่าน และยุติธรรมพบประชาชน
เลขานุการรัฐมนตรีว่าการกระทรวงยุติธรรม นำคณะลุยไกล่เกลี่ย ช่วยชาวบ้านในงานมหกรรมไกล่เกลี่ยหนี้สินครัวเรือน ครั้งที่ ๓๖ จังหวัดน่าน และยุติธรรมพบประชาชน
ในวันพฤหัสบดีที่ ๒๓ มิถุนายน ๒๕๖๕ ณ โรงแรมน้ำทองน่าน อำเภอเมือง จังหวัดน่าน มีการจัดงานมหกรรมไกล่เกลี่ยหนี้สินครัวเรือน และยุติธรรมพบประชาชน จังหวัดน่าน โดยมี ว่าที่ร้อยตรี ธนกฤต จิตรอารีย์รัตน์ เลขานุการรัฐมนตรีว่าการกระทรวงยุติธรรม เป็นประธานเปิดงาน พร้อมด้วย นายกฤชเพชร เพชระบูรณิณ รองผู้ว่าราชการจังหวัดน่าน นายวีระกิตต์ หาญปริพรรณ์ ผู้ตรวจราชการกระทรวงยุติธรรม นายเฉลิมชัย บัวจันอัด ผู้ตรวจราชการกรมบังคับคดี นายธีรยุทธ แก้วสิงห์ ผู้เชี่ยวชาญเฉพาะด้านพิทักษ์สิทธิและเสรีภาพ กรมคุ้มครองสิทธิและเสรีภาพ นายประสงค์ชัย ไตรยะสุทธิ์ ผู้ตรวจราชการกรมพินิจและคุ้มครองเด็กและเยาวชน นายบัญญัติ วงศ์สว่าง ผู้ตรวจราชการกรมคุมประพฤติ นพ. ศราวุฒิ สุจริตธรรม ผู้เชี่ยวชาญเฉพาะด้านนิติเวช สถาบันนิติวิทยาศาสตร์ นายไกรเลิศ ดาวเรือง ผู้อำนวยการ สำนักงาน ปปส. ภาค ๕ ข้าราชการ เจ้าหน้าที่กระทรวงยุติธรรม และประชาชนเข้าร่วมงานจำนวนมาก โดยก่อนเข้างานมีการตรวจคัดกรองโควิด- 19 อย่างเข้มงวด
ว่าที่ร้อยตรี ธนกฤต กล่าวว่า ตนดีใจที่ได้มาเป็นประธานในงานมหกรรมไกล่เกลี่ยหนี้สินครัวเรือน ครั้งที่ ๓๖ และยุติธรรมพบประชาชน เป้าหมายประชาชนที่เข้าร่วมงานครั้งนี้ ๔,๕๕๑ คน ทุนทรัพย์ทั้งสิ้นกว่า ๒๙๗ ล้านบาท หน่วยงานที่เข้าร่วมไกล่เกลี่ยมีทั้ง กยศ. และสถาบันการเงิน จำนวน ๔ แห่ง คือ ธนาคารออมสิน ธนาคาร ธกส. บริษัท บริหารสินทรัพย์ เจ จำกัด และ บริษัท เจเอ็มที เน็ทเวอร์ค เซอร์วิสเซส จำกัด (มหาชน)
โดยมหกรรมไกล่เกลี่ยหนี้สินครัวเรือน ๓๓ ครั้งที่ผ่านมา มีลูกหนี้ขอไกล่เกลี่ยทั้งสิ้น ๒๖,๕๔๕ คน รวมทุนทรัพย์ทั้งสิ้น ๕,๘๔๐,๓๔๕,๔๒๒.๘๙ บาท สามารถลดค่าใช้จ่ายให้แก่ประชาชนได้กว่า ๒,๐๓๕ ล้านบาท ขอเชิญชวนให้ผู้ที่มีหนี้ได้เข้ามาสู่กระบวนการไกล่เกลี่ยหนี้สิน ไม่ว่าจะเป็นหนี้สินก่อนฟ้องหรือหลังศาลพิพากษา ประโยชน์ที่พี่น้องประชาชนจะได้รับ อาทิ ปลดผู้ค้ำประกันหนี้ กยศ. ขยายเวลา/ลดจำนวนเงินผ่อนชำระหนี้ ไม่ถูกฟ้อง ไม่ถูกยึดทรัพย์ ไม่ถูกบังคับคดี
จากนั้น ว่าที่ร้อยตรี ธนกฤต ได้มอบเงินเยียวยาผู้เสียหาย ตาม พ.ร.บ. ค่าตอบแทนผู้เสียหายและค่าทดแทนและค่าใช้จ่ายแก่จำเลยในคดีอาญา พ.ศ.๒๕๔๔ และที่แก้ไขเพิ่มเติม พ.ศ. ๒๕๕๙ จำนวน ๔ ราย รวมเป็นเงิน ๓๓๗,๒๔๐ บาท มอบป้ายศูนย์ไกล่เกลี่ยข้อพิพาทภาคประชาชน ๖ ศูนย์  และมอบเงินช่วยเหลือกองทุนยุติธรรม กรณีการช่วยเหลือประชาชนในการดำเนินคดี จำนวน ๓๒ ราย พร้อมทั้งเดินเยี่ยมชมบูธนิทรรศการเผยแพร่ความรู้บทบาทภารกิจของหน่วยงานในจังหวัดน่าน และร่วมพูดคุยไกล่เกลี่ยด้วยตนเองกับประชาชนที่เข้าร่วมงานอย่างใกล้ชิด รายแรกเป็นหนี้ กยศ. ก่อนฟ้อง ไม่เคยผ่อนชำระเลย ยอดหนี้ ๒๕๖,๑๕๒.๑๙ บาท วันนี้มาร่วมไกล่เกลี่ย เลขา รมว. ยธ. เจรจาไกล่เกลี่ยขอปรับลดเบี้ยปรับให้ทั้งหมด ยอดเหลือหนี้ ๒๒๙,๐๘๐ บาท ผ่อนชำระเดือนละ ๑,๐๐๐ บาท เป็นเวลา ๒๕ ปี อีกรายเป็นลูกหนี้กยศ. หลังฟ้อง ยอดหนี้ ๓๕๙,๖๐๑.๐๘ บาท เบี้ยปรับ ๒๑๖,๖๖๘ บาท วันนี้มาเจรจาขอปิดบัญชี ลดให้เหลือ ๑๔๕,๙๓๒.๗๔ บาท
ประชาชนที่เข้าร่วมงานกล่าวขอบคุณไปยังท่านนายกรัฐมนตรี และท่านสมศักดิ์ เทพสุทิน รมว. ยุติธรรมที่ได้จัดงานมหกรรมนี้ขึ้น ก่อนหน้านี้เครียดมากกำลังจะถูกฟ้อง หลังจากมาเจรจาไกล่เกลี่ย สามารถปรับลดยอดหนี้ ลดค่างวดรายเดือน ขยายระยะเวลาผ่อนชำระ และไม่ถูกฟ้องดำเนินคดีอีกด้วย หายเครียดและกลับไปประกอบอาชีพอย่างมีความสุข

ที่มา : https://www.thaigov.go.th/news/contents/details/56060