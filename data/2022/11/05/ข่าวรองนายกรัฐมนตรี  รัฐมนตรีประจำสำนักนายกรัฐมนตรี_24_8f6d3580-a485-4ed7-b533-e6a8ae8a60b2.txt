รัฐบาลไทย-ข่าวทำเนียบรัฐบาล-รมต.อนุชา สั่งการ พศ. ตรวจสอบด่วน กรณีพระวัดดวงแขพร้อมเจ้าหน้าที่ติดโควิด เบื้องต้นให้งดเดินบาตร หวั่นแพร่เชื้อประชาชน


วันเสาร์ที่ 14 สิงหาคม 2564
พิมพ์
รมต.อนุชา สั่งการ พศ. ตรวจสอบด่วน กรณีพระวัดดวงแขพร้อมเจ้าหน้าที่ติดโควิด เบื้องต้นให้งดเดินบาตร หวั่นแพร่เชื้อประชาชน
นายอนุชา นาคาศัย รัฐมนตรีประจำสำนักนายกรัฐมนตรี สั่งการ พศ. ตรวจสอบด่วน กรณีพระวัดดวงแขพร้อมเจ้าหน้าที่ติดโควิด เบื้องต้นให้งดเดินบาตร หวั่นแพร่เชื้อประชาชน
วันนี้ (14 ส.ค.64) จากกรณีที่มีกระแสข่าวการร้องเรียนของประชาชนที่อาศัยในชุมชนวัดดวงแข แขวงรองเมือง เขตปทุมวัน กทม. ว่าพระวัดดวงแขติดโควิด-19 แต่ยังคงออกเดินบิณฑบาตในช่วงเช้าทุกวัน สร้างความวิตกกังวลแกประชาชนในพื้นที่ใกล้เคียงและพุทธศาสนิกชนที่รอใส่บาตร กลัวจะเป็นสาเหตุของการแพร่เชื้อโควิด-19 ในชุมชนและส่งผลกระทบวงกว้าง
เบื้องต้น นายอนุชา นาคาศัย รัฐมนตรีประจำสำนักนายกรัฐมนตรี ได้สั่งการสำนักงานพระพุทธศาสนาแห่งชาติ (พศ.) เร่งติดตามสถานการณ์และให้ความช่วยเหลืออย่างใกล้ชิด โดย พศ. ได้ประสานสำนักอนามัยเข้าตรวจหาเชื้อพระสงฆ์ เจ้าหน้าที่ และผู้ใกล้ชิดทั้งหมดภายในวัด โดยมีพระสงฆ์จำวัด จำนวน 38 รูป ทุกรูปได้รับถวายวัคซีน ยกเว้นเจ้าอาวาสและผู้ช่วยเจ้าอาวาส 2 รูป เนื่องจากชราภาพ
จากการตรวจหาเชื้อ พบพระสงฆ์ติดเชื้อโควิด-19 จำนวน 11 รูป  เจ้าหน้าที่พร้อมครอบครัว ติดเชื้อ 6 คน โดยได้ทำการแยกกักตัวผู้ที่ติดเชื้อออกจากผู้อื่นแล้ว และขอความร่วมมือห้ามพระสงฆ์ออกบิณฑบาต จนกว่าจะรักษาตัวผู้ติดเชื้อในวัดหายเป็นปรกติ นอกจากนี้ ทางวัดได้จัดตั้งศูนย์พักคอย เพื่อเป็นจุดรองรับผู้ติดเชื้อโควิดในชุมชนอีกด้วย ซึ่งทาง พศ. ได้นำเครื่องอุปโภคบริโภคจำเป็นถวายแด่ทางวัดเพื่อใช้ในช่วงที่ไม่สามารถออกบิณฑบาตได้  และช่วยเหลือประชาชนที่มารักษาตัวในศูนย์พักคอยของทางวัด
รัฐมนตรีประจำสำนักนายกรัฐมนตรี กล่าวว่า พระสงฆ์และเจ้าหน้าที่ภายในวัดเป็นส่วนที่ใกล้ชิดประชาชนในทุกชุมชนเพราะวัดเป็นศูนย์กลางชุมชน เป็นจุดศูนย์รวมของพุทธศาสนิกชน รัฐบาลได้ดำเนินการถวายวัคซีนพระสงฆ์อย่างต่อเนื่องทุกพื้นที่ทั่วประเทศ และได้ขอความร่วมมือทุกวัดงดการจัดกิจกรรมที่มีการรวมกลุ่มคนหมู่มาก เพื่อป้องกันการแพร่ระบาดโควิด-19 แม้หลายวัดที่ยังคงมีพระสงฆ์ออกบิณฑบาตตามกิจวัตรทางพระพุทธศาสนา จึงขอความร่วมมือพระสงฆ์และประชาชนปฏิบัติตามมาตรการควบคุมโรคติดต่อระหว่างการใส่บาตรอย่างเคร่งครัด เช่น สวมใส่หน้ากากอนามัยตลอดเวลา ของถวายพระต้องอยู่ในบรรจุภัณฑ์แบบปิด มีการเว้นระยะห่างหรือจุดจัดวางของถวายสวมใส่ถุงมือหรือล้างมือด้วยเจลแอลกอฮอล์ทุกครั้งเมื่อใส่บาตร เป็นต้น
_______

ที่มา : https://www.thaigov.go.th/news/contents/details/44755