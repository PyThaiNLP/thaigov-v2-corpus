รัฐบาลไทย-ข่าวทำเนียบรัฐบาล-โฆษกรัฐบาลเผย สำนักงานประกันสังคม เริ่มทยอยโอนเงินคืนกรณีลดอัตราเงินสมทบ ม.40 วันนี้วันแรก โดยมีผู้ประกันตนได้รับผลประโยชน์กว่า 3.1 ล้านราย จำนวน 447 ล้านบาท


วันจันทร์ที่ 8 สิงหาคม 2565
พิมพ์
โฆษกรัฐบาลเผย สำนักงานประกันสังคม เริ่มทยอยโอนเงินคืนกรณีลดอัตราเงินสมทบ ม.40 วันนี้วันแรก โดยมีผู้ประกันตนได้รับผลประโยชน์กว่า 3.1 ล้านราย จำนวน 447 ล้านบาท
โฆษกรัฐบาลเผย สำนักงานประกันสังคม เริ่มทยอยโอนเงินคืนกรณีลดอัตราเงินสมทบ ม.40 วันนี้วันแรก โดยมีผู้ประกันตนได้รับผลประโยชน์กว่า 3.1 ล้านราย จำนวน 447 ล้านบาท
วันนี้ (8 สิงหาคม 2565) นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า ตามที่สำนักงานประกันสังคม กระทรวงแรงงาน ได้คืนเงินกรณีลดอัตราเงินสมทบ สำหรับผู้ประกันตนมาตรา 40 (ม.40) ที่ชำระเงินสมทบเต็มจำนวน งวดเดือน ส.ค. 2564 - ม.ค. 2565 และ งวดเดือน ก.พ. - ก.ค. 2565  โดยผู้ประกันตนจะได้รับเงินคืนในส่วนที่ชำระเกิน ผ่านบัญชีพร้อมเพย์ที่ผูกกับเลขประจำตัวประชาชน นั้น โดยมีผู้ประกันตนมาตรา 40 ที่ได้รับคืนเงินจำนวนทั้งสิ้น 3,135,442 ราย จำนวนเงิน 447,246,778 บาท โดยเริ่มโอนเงินตั้งแต่วันที่ 8 สิงหาคม – 11 สิงหาคม 2565 ผ่านบัญชีพร้อมเพย์ ซึ่งธนาคารกรุงไทย จะทำการโอนเงินวันละ 1 ล้านราย ทั้งนี้ จะทำการโอนตามลำดับรหัสพื้นที่เริ่มจากกรุงเทพมหานคร ปริมณฑล และสุดท้ายในพื้นที่ภาคใต้ ขอให้ผู้ประกันตนมาตรา 40 รอรับเงินผ่านบัญชีพร้อมเพย์ได้เลย
โฆษกประจำสำนักนายกรัฐมนตรี กล่าวว่า  ฝากถึง ผู้ประกันตนมาตรา 40 ที่ยังไม่ได้ทำการผูกบัญชีพร้อมเพย์ ขอให้รีบดำเนินการผูกบัญชีก่อน 8 กันยายน 2565 ซึ่งจะได้รับการโอนคืนผ่านบัญชีพร้อมเพย์ ระหว่างวันที่ 14-16 ก.ย. 2565 สำหรับผู้ประกันตนท่านไหน ที่ไม่สามารถผูกบัญชีพร้อมเพย์ได้ ขอให้ไปดำเนินการ ณ สำนักงานประกันสังคม ในพื้นที่ที่สะดวก เพื่อขอรับคืนเงินได้

ที่มา : https://www.thaigov.go.th/news/contents/details/57768