รัฐบาลไทย-ข่าวทำเนียบรัฐบาล-กรมการขนส่งทางราง ลงพื้นที่ตรวจสอบมลภาวะทางเสียง บริเวณสถานีรถไฟฟ้า แอร์พอร์ต เรล ลิงก์ พญาไท


วันพุธที่ 1 กันยายน 2564
กรมการขนส่งทางราง ลงพื้นที่ตรวจสอบมลภาวะทางเสียง บริเวณสถานีรถไฟฟ้า แอร์พอร์ต เรล ลิงก์ พญาไท
เพื่อลดผลกระทบต่อประชาชน
กรมการขนส่งทางราง (ขร.) กระทรวงคมนาคม ร่วมกับแอร์พอร์ตเรลลิงค์ และผู้ควบคุมงานของบริษัท เจริญโภคภัณฑ์วิศวกรรม จำกัด ลงพื้นที่เพื่อสำรวจ ตรวจสอบมลภาวะทางเสียงจากการก่อสร้างบริเวณสถานีสถานีรถไฟฟ้า แอร์พอร์ต เรล ลิงก์ พญาไท
หลังจากที่กรมการขนส่งทางรางได้รับเรื่องร้องเรียนเรื่องเสียงจากผู้พักอาศัยโครงการโนเบิลรีเวนต์คอนโดมิเนียม โดยมี นายสถานีพญาไท บริษัท รถไฟฟ้า ร.ฟ.ท. จำกัด (รฟฟท.)  เจ้าหน้าที่ รฟฟท.  และผู้ควบคุมงานของบริษัท เจริญโภคภัณฑ์วิศวกรรม จำกัด ร่วมดำเนินการตรวจสอบบริเวณสถานีพบว่า มีการก่อสร้างบริเวณทางเดินเท้า และชั้นจำหน่ายตั๋ว โดยปรับปรุงสภาพกายภาพและการให้บริการ ได้แก่ พื้นผิวทางเท้า ระบบพื้นผิวต่างสัมผัสรองรับคนพิการทางการมองเห็น  จุดจอดรับ - ส่ง  ระบบป้ายแนะนำ ป้ายบอกทาง ป้ายสัญลักษณ์ต่างๆ ไฟส่องสว่าง ห้องน้ำ เป็นต้น ซึ่งส่งผลกระทบให้มีเสียงดังในช่วงเวลากลางคืน เนื่องจากบางภาระงานจำเป็นต้องดำเนินการในช่วงที่ปิดสถานีแล้ว เพื่อไม่ให้กระทบต่อความปลอดภัยของผู้โดยสารที่สัญจรภายในสถานี โดยมีกำหนดแล้วเสร็จในวันที่ 20 ต.ค. 64
จากการหารือร่วมกันระหว่าง ขร. และ รฟฟท. และบริษัท เจริญโภคภัณฑ์วิศวกรรม จำกัด สรุปวิธีลดผลกระทบจากเสียง ได้ดังนี้
1. บริษัท เจริญโภคภัณฑ์วิศวกรรม จำกัด จะปรับแผนการดำเนินงานและระมัดระวังในการดำเนินงานที่มีเสียงดังไม่ให้เกินช่วงเวลา 23.00 น. เช่น การเจาะหรือตัดแผ่นกระเบื้องปูพื้น การรื้อโครงเหล็กนั่งร้าน การติดตั้งโครงฝ้า เป็นต้น
2. หลังเวลา 23.00 - 04.00 น. จะเน้นการดำเนินงานที่ไม่ใช้เสียง เช่น การเดินท่อไฟ การปูพื้นกระเบื้อง เป็นต้น ทั้งนี้ ทางบริษัท ฯ จะควบคุมการใช้เสียงให้ไม่เกิน 70 เดซิเบล เพื่อลดผลกระทบทางเสียงให้กับประชาชน
ทั้งนี้ กรมการขนส่งทางรางจะสรุปรายงานกระทรวงคมนาคมเพื่อมอบหมายให้หน่วยงานที่เกี่ยวข้องรับไปดำเนินการต่อไป และแจ้งผู้ร้องเรียนทราบผลการดำเนินงานในเบื้องต้นด้วย

ที่มา : https://www.thaigov.go.th/news/contents/details/45393