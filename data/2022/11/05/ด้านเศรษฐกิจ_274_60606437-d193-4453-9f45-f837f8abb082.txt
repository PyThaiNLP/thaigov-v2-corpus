รัฐบาลไทย-ข่าวทำเนียบรัฐบาล-ออมสินช่วยเหลือประชาชนผู้ติดเชื้อ COVID-19 สนับสนุนจัดตั้งศูนย์พักคอยฯ 20 ศูนย์ฯ ทั่วกรุงเทพมหานคร


วันพุธที่ 7 กรกฎาคม 2564
พิมพ์
ออมสินช่วยเหลือประชาชนผู้ติดเชื้อ COVID-19 สนับสนุนจัดตั้งศูนย์พักคอยฯ 20 ศูนย์ฯ ทั่วกรุงเทพมหานคร
ธนาคารออมสินมอบเงินสนับสนุน 8,000,000 บาท ให้แก่กรุงเทพมหานคร เพื่อสนับสนุนการจัดตั้งศูนย์พักคอยรอการส่งต่อผู้ป่วยที่ติดเชื้อ COVID-19 จำนวน 20 ศูนย์ฯ สำหรับช่วยลดความแออัดของผู้ติดเชื้อใน รพ. และ รพ.สนาม ในเขตพื้นที่กรุงเทพมหานครอย่างเร่งด่วน
วันนี้ (7 กรกฎาคม 2564) ณ ศาลาว่าการกรุงเทพมหานคร (ดินแดง) นายวิทัย รัตนากร ผู้อำนวยการธนาคารออมสิน มอบเงินสนับสนุน จำนวน 8,000,000 บาท ให้แก่ พล.ต.อ.อัศวิน ขวัญเมือง ผู้ว่าราชการกรุงเทพมหานคร เพื่อสนับสนุนการจัดตั้งศูนย์พักคอยรอการส่งต่อผู้ป่วยที่ติดเชื้อ COVID-19 จำนวน 20 ศูนย์ฯ สำหรับช่วยลดความแออัดของผู้ติดเชื้อในโรงพยาบาลและโรงพยาบาลสนาม ในเขตพื้นที่กรุงเทพมหานครอย่างเร่งด่วน และแบ่งเบาภารกิจภาครัฐและบุคลากรทางการแพทย์ ในการดูแลอาการเบื้องต้น และคัดแยกผู้ป่วยออกจากคนในครอบครัวและชุมชน รอการส่งต่อเข้ารับการรักษาในโรงพยาบาลหรือโรงพยาบาลสนามต่อไป
อนึ่ง การสนับสนุนงบประมาณการจัดตั้งศูนย์พักคอยฯ ครั้งนี้ เป็นการช่วยเหลือสังคม และประชาชน โดยเฉพาะผู้มีรายได้น้อยที่ติดเชื้อให้ได้มีที่พักคอยฯ ที่เหมาะสมตามมาตรฐานของกรมควบคุมโรค ระหว่างรอการส่งต่อเข้ารักษาตัวที่โรงพยาบาล ซึ่งสถานการณ์ขณะนี้มีจำนวนผู้ป่วยเพิ่มขึ้นอย่างต่อเนื่องในแต่ละวัน ธนาคารออมสิน จึงเล็งเห็นถึงความจำเป็นเร่งด่วนในการช่วยเหลือและสนับสนุนการจัดตั้งศูนย์พักคอยฯ ดังกล่าว สอดคล้องกับบทบาทธนาคารเพื่อสังคมของธนาคารออมสิน ที่มุ่งมั่นในการขับเคลื่อนและช่วยเหลือภารกิจเพื่อสังคมให้เกิดขึ้นอย่างเป็นรูปธรรมและรวดเร็ว

ที่มา : https://www.thaigov.go.th/news/contents/details/43537