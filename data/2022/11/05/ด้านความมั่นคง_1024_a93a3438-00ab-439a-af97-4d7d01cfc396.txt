รัฐบาลไทย-ข่าวทำเนียบรัฐบาล-นายก ห่วงใย แรงงานไทยในสิงคโปร์ ส่ง รมว.เฮ้ง เยี่ยมให้กำลังใจถึงไซส์งานหลังโควิดคลี่คลาย


วันจันทร์ที่ 9 พฤษภาคม 2565
นายก ห่วงใย แรงงานไทยในสิงคโปร์ ส่ง รมว.เฮ้ง เยี่ยมให้กำลังใจถึงไซส์งานหลังโควิดคลี่คลาย
....
นายสุชาติ ชมกลิ่น รัฐมนตรีว่าการกระทรวงแรงงาน พร้อมด้วย นายบุญชอบ สุทธมนัสวงษ์ ปลัดกระทรวงแรงงาน นางเธียรรัตน์ นะวะมะวัฒน์ โฆษกกระทรวงแรงงาน (ฝ่ายการเมือง) นายไพโรจน์ โชติกเสถียร อธิบดีกรมการจัดหางาน นายประทีป ทรงลำยอง อธิบดีกรมพัฒนาฝีมือแรงงาน นายบุญสงค์ ทัพชัยยุทธ์ เลขาธิการสำนักงานประกันสังคม ลงพื้นที่ตรวจเยี่ยมพบปะให้กำลังใจแรงงานไทยในสิงคโปร์ ซึ่งได้พบกับนายปรีชา ชามารัตน์ มีภูมิลำเนาเป็นชาวจังหวัดเลย ได้มาทำงานเป็นครูสอนมวยไทยที่สิงคโปร์ 8 ปีแล้ว เนื่องจากเคยเป็นนักมวยอาชีพมาก่อน ประกอบกับคนสิงคโปร์ชื่นชอบการออกกำลังกายและศิลปะดารต่อสู้แบบมวยไทย ทำให้อาชีพครูมวยที่นี่มีรายได้ดี เฉลี่ยเดือนละกว่า 75,000 บาท จากการพูดคุยกับนายปรีชา ยังได้ฝากขอบคุณมายังท่านนายกรัฐมนตรี พล.อ.ประยุทธ์ จันทร์โอชา ที่ท่านได้แสดงความห่วงใยและส่งกำลังใจมาให้แรงงานไทยทุกคนที่มาทำงานในประเทศสิงคโปร์ รวมทั้งส่งรัฐมนตรีว่าการกระทรวงแรงงาน และคณะลงพื้นที่มาเยี่ยมเยียนพบปะเพื่อสอบถามความเป็นอยู่ในครั้งนี้ด้วย           นอกจากนี้ ยังได้ลงพื้นที่ตรวจเยี่ยมสถานประกอบการ ที่บริษัท KPW Singapore Pte Ltd. รวมทั้งที่ไซส์งานก่อสร้างของบริษัท United tec construction ซึ่งเป็นสถานประกอบกิจการประเภทก่อสร้าง อาคารคอนโดมิเนียม 56 ชั้น สูงที่สุดในโลก ปัจจุบันมี 6 ไซส์งาน โดยมีแรงงานไทยทำงานอยู่จำนวน 200 คน จากการพูดคุยกับนายจ้างพบว่า ยังมีความต้องการแรงงานไทยเพิ่มอีกเป็นจำนวนมาก และที่ต้องการเร่งด่วนอยู่ในขณะนี้ประมาณ 60 คน โดยเฉพาะแรงงานภาคก่อสร้างระดับฝีมือ เนื่องจากสิงคโปร์มีโครงสร้างก่อสร้างทั้งที่พักอาศัยของรัฐ รวมถึงการปรับปรุงพื้นที่พักอาศัย โครงการงานด้านสาธารณสุข งานโครงสร้างพื้นฐานงานต่าง ๆ เช่น รถไฟฟ้า ตลอดจนการก่อสร้างอาคารพาณิชย์ที่เพิ่มขึ้นเนื่องจากโรงแรมและสถานที่ท่องเที่ยวอยู่ระหว่างการปรับปรุงเตรียมความพร้อมสำหรับการฟื้นฟูการท่องเที่ยวภายหลังสถานการณ์โควิด-19 เริ่มคลี่คลาย           นายสุชาติ กล่าวว่า ท่านนายกรัฐมนตรีและรัฐมนตรีว่าการกระทรวงกลาโหม พล.อ.ประยุทธ์ จันทร์โอชา และกระทรวงแรงงานภายใต้การกำกับดูแลของ พล.อ.ประวิตร วงษ์สุวรรณ รองนายกรัฐมนตรี ได้ฝากความห่วงใยและให้กำลังใจมายังพี่น้องแรงงานไทยทุกคนที่เดินทางมาทำงานในต่างประเทศ แรงงานไทยที่ทำงานในต่างประเทศถือว่ามีความสำคัญ เนื่องจากแต่ละคนเป็นเสาหลักของครอบครัวตั้งใจมาทำงานหาเงินส่งกลับเลี้ยงครอบครัวที่ประเทศไทย ซึ่งแต่ละปีมีรายได้ส่งกลับเพื่อพัฒนาประเทศเป็นจำนวนมาก ในส่วนของกระทรวงแรงงานได้มีสำนักงานแรงงานไทยในต่างประเทศ 12 แห่งทั่วโลก และฝ่ายแรงงาน ณ สิงคโปร์ คือหนึ่งในสำนักงานแรงงานไทยในต่างประเทศ ที่มีหน้าที่ช่วยแรงงานไทยดูแลผลประโยชน์ในการจ้างงาน ป้องกันการถูกเอารัดเอาเปรียบ และช่วยเรียกร้องสิทธิประโยชน์ กรณีลูกจ้างไม่ได้รับความเป็นธรรม           “การเดินทางมาเยี่ยมแรงงานไทยในประเทศสิงคโปร์ครั้งนี้ เพื่อต้องการพบปะพูดคุยกับแรงงานไทยภายหลังสถานการณ์โควิด – 19 เริ่มคลี่คลายลง เนื่องจากแรงงานไทยเหล่านี้ต้องจากบ้านมาทำงานต่างแดน เป็นผู้เสียสละ นำรายได้ให้แก่ครอบครัวและประเทศชาติ จึงได้มาสอบถามสารทุกข์สุกดิบ พร้อมส่งกำลังใจและความห่วงใยจากรัฐบาล ซึ่งท่านนายกรัฐมนตรีและรองนายกรัฐมนตรีที่กำกับดูแลกระทรวงแรงงาน ท่านมีความห่วงใยและกำชับมอบหมายให้ผมสอบถามพูดคุยกับแรงงานทุกท่านด้วยตัวเอง”นายสุชาติ กล่าวตอนท้าย

ที่มา : https://www.thaigov.go.th/news/contents/details/54316