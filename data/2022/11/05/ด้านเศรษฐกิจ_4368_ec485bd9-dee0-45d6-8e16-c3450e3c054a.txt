รัฐบาลไทย-ข่าวทำเนียบรัฐบาล-กรมทางหลวงชนบทเตรียมพร้อมมาตรการอำนวยความสะดวกและปลอดภัยให้ประชาชน รองรับการเดินทางช่วงวันหยุดยาวในเดือนกรกฎาคม 2565


วันพฤหัสบดีที่ 7 กรกฎาคม 2565
กรมทางหลวงชนบทเตรียมพร้อมมาตรการอำนวยความสะดวกและปลอดภัยให้ประชาชน รองรับการเดินทางช่วงวันหยุดยาวในเดือนกรกฎาคม 2565
ตามนโยบายของรัฐมนตรีว่าการกระทรวงคมนาคม
กรมทางหลวงชนบท (ทช.) กระทรวงคมนาคม เตรียมความพร้อมดำเนินการตามมาตรการอำนวยความสะดวกและปลอดภัย เพื่อรองรับการเดินทางของประชาชนช่วงวันหยุดยาวในเดือนกรกฎาคม 2565 โดยแบ่งเป็น 2 ช่วง ประกอบด้วย ช่วงวันอาสาฬหบูชาและวันเข้าพรรษาระหว่างวันที่ 13 - 17 กรกฎาคม 2565 และช่วงวันเฉลิมพระชนมพรรษาฯ ระหว่างวันที่ 28 - 31 กรกฎาคม 2565 ซึ่งเป็นไปตามนโยบายของนายศักดิ์สยาม ชิดชอบ รัฐมนตรีว่าการกระทรวงคมนาคม ที่ได้สั่งการให้ทุกหน่วยงานในสังกัดกระทรวงคมนาคมที่เกี่ยวข้องดำเนินการตามมาตรการอำนวยความสะดวกและความปลอดภัยด้านการเดินทางให้กับประชาชน เพื่อเพิ่มประสิทธิภาพในการเดินทางให้กับประชาชนเป็นการป้องกันและลดอัตราการเกิดอุบัติเหตุบนท้องถนนอย่างเป็นรูปธรรม โดยในส่วนของ ทช. ได้มีการเตรียมแนวทางให้หน่วยงานทั้งในส่วนกลางและส่วนภูมิภาคทั่วประเทศดำเนินการตามมาตรการ ดังนี้
1. ปรับปรุงซ่อมแซมถนนและสะพานในความรับผิดชอบให้มีความสะดวกและปลอดภัย โดยติดตั้งเครื่องหมายจราจร อุปกรณ์อำนวยความปลอดภัย ไฟฟ้าแสงสว่าง และไฟสัญญาณจราจร
2. ตรวจสอบและวิเคราะห์ข้อมูลสถิติอุบัติเหตุที่เกิดขึ้นระหว่างวันที่ 13 - 17 และ 28 - 31 กรกฎาคม 2565 ผ่านระบบ ARMS
3. เฝ้าระวังอุบัติเหตุให้กับผู้ใช้เส้นทางและเข้าช่วยเหลือเมื่อพบรถเสียหรือเกิดอุบัติเหตุโดยดำเนินการตามความเหมาะสมในแต่ละพื้นที่
4. โครงการที่อยู่ระหว่างดำเนินการก่อสร้างและงานซ่อมบำรุงทางและสะพาน ให้ตรวจสอบพื้นที่โครงการในความรับผิดชอบแล้วดำเนินการคืนพื้นผิวจราจรให้สามารถสัญจรได้ พร้อมทั้งติดตั้งป้ายเตือน สัญญาณไฟจราจร ไฟฟ้าแสงสว่าง และอุปกรณ์อำนวยความปลอดภัยบริเวณพื้นที่ก่อสร้างให้ครบถ้วน พร้อมตรวจสอบให้อยู่ในสภาพที่สามารถใช้งานได้อยู่เสมอ
ทช. ร่วมส่งทุกท่านเดินทางกลับบ้านด้วยความปลอดภัยและโปรดใช้ความระมัดระวังในการขับขี่ไม่ประมาท เมาไม่ขับ คาดเข็มขัดนิรภัยปฏิบัติตามกฎจราจรอย่างเคร่งครัด และสวมหมวกนิรภัยทุกครั้งก่อนใช้รถ เพื่อให้สามารถเดินทางท่องเที่ยวและเดินทางกลับภูมิลำเนาได้อย่างอุ่นใจสะดวปลอดภัย ทั้งนี้ หากต้องการสอบถามเส้นทางหรือแจ้งเหตุได้ที่สายด่วน ทช. โทร. 1146 เว็บไซต์ ww.drr.go.th และ Facebook : กรมทางหลวงชนบทกระทรวงคมนาคม

ที่มา : https://www.thaigov.go.th/news/contents/details/56646