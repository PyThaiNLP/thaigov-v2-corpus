รัฐบาลไทย-ข่าวทำเนียบรัฐบาล-​โฆษกรัฐบาลเผย นายกฯ ชื่นชมความสำเร็จนักกีฬาไทยหลังปิดฉากศึกซีเกมส์ครั้งที่ 31 อย่างเป็นทางการ


วันอังคารที่ 24 พฤษภาคม 2565
พิมพ์
​โฆษกรัฐบาลเผย นายกฯ ชื่นชมความสำเร็จนักกีฬาไทยหลังปิดฉากศึกซีเกมส์ครั้งที่ 31 อย่างเป็นทางการ
ซึ่งไทยได้รับรวม 331 เหรียญ พร้อมขอบคุณนักกีฬาทีมชาติไทย และทุกฝ่ายที่มุ่งมั่นทำหน้าที่ของตนเพื่อประเทศชาติ
วันนี้ (24 พฤษภาคม 2565) นายธนกร วังบุญคงชนะ โฆษกประจำสำนักนายรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ชื่นชมความสำเร็จของทัพนักกีฬาไทยในการแข่งขันกีฬาซีเกมส์ ครั้งที่ 31 ณ สาธารณรัฐสังคมนิยมเวียดนาม ระหว่างวันที่ 12-23 พฤษภาคม 2565 หลังร่วมติดตามและส่งกำลังใจแก่ทุกฝ่ายมาอย่างต่อเนื่อง ซึ่งในปีนี้ประเทศไทยคว้าชัยในหลายกิจกรรมกีฬา กวาดรางวัลไปทั้งสิ้น 331 เหรียญ ประกอบด้วย 92 เหรียญทอง 103 เหรียญเงิน 136 เหรียญทองแดง พร้อมทั้งสร้างประวัติศาสตร์การแข่งขัน ทำสถิติใหม่ในบางประเภทกีฬา ถือเป็นความภาคภูมิใจของชาติในการพัฒนาทรัพยากรบุคคลด้านกีฬา
โฆษกประจำสำนักนายรัฐมนตรี กล่าวว่า พิธีปิดการแข่งขันกีฬาซีเกมส์ ครั้งที่ 31 จัดขึ้นอย่างยิ่งใหญ่ในคืนวันที่ 23 พฤษภาคม 2565 ตั้งแต่เวลา 20.00 น. ที่ผ่านมาตามเวลาประเทศไทย ณ ศูนย์กีฬาในร่ม “ก่วน เหงือ พาเลซ ออฟ แอธเลติกส์” ในกรุงฮานอย โดยในตอนท้ายของพิธีปิดฯ ประเทศเวียดนามได้ส่งมอบการเป็นเจ้าภาพจัดการแข่งขันกีฬาซีเกมส์ ครั้งที่ 32 ในปีหน้าแก่ประเทศกัมพูชา มีกำหนดการระหว่างวันที่ 5-17 พฤษภาคม 2566 ณ กรุงพนมเปญ ซึ่งเบื้องต้นจะบรรจุกีฬาชิงชัย 40 ชนิดด้วยกัน
นายธนกร กล่าวว่า นายกรัฐมนตรีขอบคุณทุกฝ่ายที่เกี่ยวข้องในการร่วมบูรณาการการทำงานเพื่อผลักดันศักยภาพนักกีฬาไทยให้มีการพัฒนาอย่างต่อเนื่อง ซึ่งรัฐบาลพร้อมสนับสนุนการแข่งขันทุกระดับ ทั้งนี้ หากนักกีฬาคนไหนอาจจะไม่ประสบความสำเร็จในการแข่งขันครั้งนี้ ไม่ต้องเสียกำลังใจ ให้ถือว่าทำหน้าที่ดีที่สุดเพื่อประเทศชาติแล้ว โดยนายกฯ ชื่นชมในวินัยในการฝึกซ้อม ความทุ่มเทความพยายามฝึกซ้อมอย่างหนัก อีกทั้งการดึงพรสวรรค์ที่ตนมีมาใช้ให้เกิดประโยชน์สูงสุดแก่ประเทศ สร้างชื่อเสียงในระดับสากล ถือเป็นภาพลักษณ์ด้านกีฬาจากชาวไทยสู่สายตาชาวโลก อีกทั้งถือเป็นแรงบันดาลใจแก่เยาวชนที่มีความสามารถให้กล้าคิด กล้าทำ ใช้เวลาว่างให้เป็นประโยชน์ จึงขอให้ทุกฝ่ายร่วมผลักดันความเป็นเลิศด้านกีฬาเพื่อสร้างทรัพยากรบุคคลที่มีคุณภาพเพื่อประเทศไทยต่อไป

ที่มา : https://www.thaigov.go.th/news/contents/details/54914