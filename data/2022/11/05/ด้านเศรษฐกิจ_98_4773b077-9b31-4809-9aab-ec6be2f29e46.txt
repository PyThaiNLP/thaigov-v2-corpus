รัฐบาลไทย-ข่าวทำเนียบรัฐบาล-บริษัท ขนส่ง จำกัด เพิ่มเที่ยววิ่งรถวีไอพี เส้นทางภาคใต้ กรุงเทพฯ - เกาะสมุย


วันอังคารที่ 22 มิถุนายน 2564
บริษัท ขนส่ง จำกัด เพิ่มเที่ยววิ่งรถวีไอพี เส้นทางภาคใต้ กรุงเทพฯ - เกาะสมุย
อำนวยความสะดวกผู้ใช้บริการ พร้อมคุมเข้มความปลอดภัย และให้ปฏิบัติตามมาตรการสาธารณสุขอย่างเคร่งครัด
นายสัญลักข์ ปัญวัฒนลิขิต กรรมการผู้จัดการใหญ่ บริษัท ขนส่ง จำกัด (บขส.) กระทรวงคมนาคม เปิดเผยว่า บขส. ได้ปรับเที่ยววิ่งเส้นทางกรุงเทพฯ (หมอชิต2) - เกาะสมุย เพิ่มขึ้นอีกวันละ 2 เที่ยววิ่ง (ไป-กลับ) จากเดิมที่ได้มีการปรับลดเที่ยววิ่งลงเหลือให้บริการเฉพาะรถโดยสารปรับอากาศชั้น 1 วันละ 2 เที่ยว (ไป-กลับ) รวมเป็นให้บริการวันละ 4 เที่ยววิ่ง เริ่มตั้งแต่วันที่ 21 มิถุนายน 2564 เป็นต้นไป
โดยรถโดยสารปรับอากาศวีไอพี ออกจากต้นทางสถานีขนส่งผู้โดยสารกรุงเทพ (จตุจักร) หรือหมอชิต 2 เวลา 18.45 น. และออกจากปลายทางเกาะสมุย เวลา 16.31 น. อัตราค่าโดยสาร 860 บาท/เที่ยว (ไม่รวมค่าเรือ) ส่วนรถโดยสารปรับอากาศชั้น 1 ออกจากต้นทางสถานีขนส่งผู้โดยสารหมอชิต 2 เวลา 19.05 น. และออกจากปลายทางเกาะสมุย เวลา 16.00 น. อัตราค่าโดยสาร 553 บาท/เที่ยว (ไม่รวมค่าเรือ)
ทั้งนี้ผู้โดยสารสามารถใช้สิทธิบัตรสวัสดิการแห่งรัฐ เราชนะ และ ม.33 เรารักกัน จองตั๋วเดินทางกับ บขส. ได้ที่ช่องจำหน่ายตั๋วของ บขส. ทั่วประเทศ (โดยสิทธิ์เราชนะ และ ม.33 เรารักกัน จะใช้ได้ถึงวันที่ 30 มิถุนายน 2564 เท่านั้น) และสามารถจองตั๋วล่วงหน้าผ่าน Website บขส. https://tcl99web.transport.co.th/Home ร้าน 7-Eleven เคาน์เตอร์เซอร์วิสทุกสาขา และตัวแทนจำหน่ายตั๋วของ บขส. ทั่วประเทศ รวมทั้งจะได้รับส่วนลดค่าโดยสารเพิ่มอีก 10% เมื่อจองตั๋วเดินทางไป-กลับ ในทุกเส้นทางของ บขส. ด้วย สอบถามข้อมูลการเดินทางเพิ่มเติม ได้ที่ Call Center1490 เรียก บขส. ตลอด 24 ชั่วโมง
กรรมการผู้จัดการใหญ่ บขส. กล่าวเพิ่มเติมว่า เพื่ออำนวยความสะดวกให้แก่ผู้ใช้บริการ บขส. จะพิจารณาปรับตารางเดินรถเพิ่มขึ้น เพื่อให้สอดคล้องกับความต้องการของผู้ใช้บริการ โดยคาดว่าประมาณเดือนตุลาคม 2564 ประชาชนจะกลับมาเดินทางมากขึ้น ทั้งนี้ขอความร่วมมือผู้ใช้บริการ ปฏิบัติตามมาตรการสาธารณสุข D-M-H-T-T-A อาทิ เว้นระยะระหว่างกัน  หลีกเลี่ยงการสัมผัสกับผู้อื่น  สวมหน้ากากผ้าหรือหน้ากากอนามัยตลอดเวลา  ล้างมือบ่อย ๆ  ลงทะเบียนผ่านแอปพลิเคชันไทยชนะ กรณีไม่สามารถใช้แอปพลิเคชันได้ สามารถกรอกข้อมูลตามแบบฟอร์มที่กรมการขนส่งทางบกกำหนด และหากเคยไปในพื้นที่เสี่ยง หรือสัมผัสใกล้ชิดกับบุคคลในกลุ่มเสี่ยง ขอให้ใช้มาตรการกักตนเอง (Self-quarantine) อย่างเคร่งครัด เพื่อลดการแพร่ระบาดของเชื้อไวรัส COVID-19 ในวงกว้าง

ที่มา : https://www.thaigov.go.th/news/contents/details/42944