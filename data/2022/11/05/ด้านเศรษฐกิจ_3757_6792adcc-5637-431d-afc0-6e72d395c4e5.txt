รัฐบาลไทย-ข่าวทำเนียบรัฐบาล-รฟท. ชี้แจงกรณี “ตลาดค่ายเฉลยศึก” จ.กาญจนบุรี โดยพบเป็นเขตพื้นที่ที่ถูกเลิกเช่า และอยู่ระหว่างเร่งรัดขอคืนพื้นที่จากเอกชน


วันพุธที่ 11 พฤษภาคม 2565
รฟท. ชี้แจงกรณี “ตลาดค่ายเฉลยศึก” จ.กาญจนบุรี  โดยพบเป็นเขตพื้นที่ที่ถูกเลิกเช่า และอยู่ระหว่างเร่งรัดขอคืนพื้นที่จากเอกชน
โดยพร้อมร่วมมือกับเจ้าหน้าที่ดำเนินคดีแก่ผู้กระทำผิดอย่างถึงที่สุด
จากกรณีชุดปฏิบัติการพิเศษกรมการปกครอง ร่วมกับกรมพินิจและคุ้มครองเด็กและเยาวชน กองร้อยปฏิบัติการพิเศษที่ 1 กองบัญชาการกองอาสารักษาดินแดน (บก.อส.) ได้เข้าตรวจค้นตลาดค่ายเฉลยศึก ที่ตั้งอยู่ริมแม่น้ำแควใหญ่ เชิงสะพานข้ามแม่น้ำแคว ต.ท่ามะขาม อ.เมือง จ.กาญจนบุรี ซึ่งได้รับร้องเรียนว่ามีการจำหน่ายสุราให้กับเด็กอายุต่ำกว่า 20 ปี รวมทั้งมีการแสดงดนตรีส่งเสียงรบกวนในยามวิกาล โดยพื้นที่ดังกล่าวเป็นพื้นที่ของ รฟท.
นายเอกรัช ศรีอาระยันพงษ์ ผู้อำนวยการศูนย์ประชาสัมพันธ์ การรถไฟแห่งประเทศไทย (รฟท.) กระทรวงคมนาคม ชี้แจงว่า หลังจากรับทราบเหตุ รฟท. ได้ส่งเจ้าหน้าที่เข้าตรวจสอบข้อเท็จจริงในทันที โดยพบว่าพื้นที่ดังกล่าวเป็นพื้นที่ของ รฟท. ที่ได้มีการประกาศเชิญชวนจัดทำโครงการพัฒนาพื้นที่ เมื่อปี 2561 ซึ่งขณะนั้น บริษัท วิชั่น อินสเป็คเตอร์ แอนด์ เอ็นจิเนียริ่ง จำกัด เป็นผู้เสนอราคาให้ รฟท. สูงสุด และได้รับอนุมัติให้เป็นผู้ได้รับสิทธิ์การเช่าพื้นที่ดังกล่าว จากนั้นบริษัทฯ ได้มีหนังสือขออนุญาตเข้าใช้พื้นที่มายัง รฟท. เมื่อเดือนธันวาคม 2561 เพื่อตรวจสอบขนาดสัดส่วนแนวเขตที่ดิน รวมทั้งเจรจากับผู้บุกรุกในพื้นที่ ซึ่งฝ่ายบริหารทรัพย์สิน ได้มีหนังสือแจ้งอนุญาตให้บริษัทฯ เข้าใช้พื้นที่ เมื่อเดือนมีนาคม 2562 ซึ่งให้นับเป็นวันเริ่มต้นสัญญา
อย่างไรก็ตาม บริษัท วิชั่น อินสเป็คเตอร์ แอนด์ เอ็นจิเนียริ่ง จำกัด ไม่มาลงนามและชำระค่าเช่าต่างๆ ตามที่ตกลงไว้ ฝ่ายบริหารทรัพย์สิน รฟท. จึงมีหนังสือลงวันที่ 5 เมษายน 2565 ให้ยกเลิกการได้รับสิทธิ์การเช่า ตั้งแต่ 1 เมษายน 2565 เป็นต้นมา พร้อมกับแจ้งให้ดำเนินการขนย้ายทรัพย์สินออกจากพื้นที่ภายใน 30 วัน พร้อมกับเรียกเก็บค่าใช้ประโยชน์ตั้งแต่วันใช้พื้นที่ด้วย ซึ่งปัจจุบัน รฟท. อยู่ระหว่างเร่งรัดเพื่อรับมอบพื้นที่คืน อย่างไรก็ตาม หากบริษัทฯ ไม่คืนพื้นที่ รฟท. จะให้สำนักงานอาณาบาล แจ้งความดำเนินคดีต่อไป
“รฟท. ขอยืนยันว่า ไม่ได้นิ่งนอนใจหรือละเลยต่อปัญหาที่เกิดขึ้น โดยการกระทำดังกล่าวถือเป็นการบุกรุกที่ดินกรรมสิทธิ์ของ รฟท. อีกทั้งยังเป็นการกระทำที่ผิดระเบียบ ฝ่าฝืนกฎหมายบ้านเมือง มีการจำหน่ายสุราให้กับเด็กอายุต่ำกว่า 20 ปี ดังนั้นจึงได้ดำเนินการตามขั้นตอนทางกฎหมาย เพื่อเร่งรัดขอคืนพื้นที่จากเอกชนโดยเร็ว พร้อมกับให้ความร่วมมือกับเจ้าหน้าที่ในการดำเนินคดีกับผู้กระทำผิดอย่างถึงที่สุด”

ที่มา : https://www.thaigov.go.th/news/contents/details/54483