รัฐบาลไทย-ข่าวทำเนียบรัฐบาล-กลุ่มคนทำงานบันเทิง ปลื้ม!! นายก ห่วงใย สั่ง รมว.เฮ้ง หารือสภาพัฒน์ เยียวยาเร่งด่วน


วันจันทร์ที่ 29 พฤศจิกายน 2564
พิมพ์
กลุ่มคนทำงานบันเทิง ปลื้ม!! นายก ห่วงใย สั่ง รมว.เฮ้ง หารือสภาพัฒน์ เยียวยาเร่งด่วน
กลุ่มคนทำงานบันเทิง ปลื้ม!! นายก ห่วงใย สั่ง รมว.เฮ้ง หารือสภาพัฒน์ เยียวยาเร่งด่วน
เมื่อวันที่ 29 พฤศจิกายน 2564 นายสุชาติ ชมกลิ่น รัฐมนตรีว่าการกระทรวงแรงงาน เป็นประธานการประชุมหารือรับฟังปัญหาและข้อเสนอแนะแนวทางให้การช่วยเหลือเยียวยาโดยเร่งด่วน กับตัวแทนสมาคม ชมรม เครือข่ายนักร้อง นักแสดง นักดนตรี และผู้ประกอบการสถานบันเทิง คลับ ผับ บาร์ ที่ได้รับผลกระทบจากการแพร่ระบาดของโควิด-19 โดยมี นายสุรชัย ชัยตระกูลทอง ผู้ช่วยรัฐมนตรีประจำกระทรวงแรงงาน นางธิวัลรัตน์ อังกินันทน์ที่ปรึกษารัฐมนตรีว่าการกระทรวงแรงงาน นายสุเทพ ชิตยวงษ์  เลขานุการรัฐมนตรีว่าการกระทรวงแรงงานพล.ต.ต.นันทชาติ ศุภมงคล ประจำสำนักเลขาธิการนายกรัฐมนตรี ปฏิบัติหน้าที่ประจำกระทรวงแรงงานนายสุทธิ สุโกศล ประจำสำนักเลขาธิการนายกรัฐมนตรี ปฏิบัติหน้าที่ประจำกระทรวงแรงงาน นางเธียรรัตน์  นะวะมะวัฒน์ โฆษกกระทรวงแรงงาน (ฝ่ายการเมือง) นายบุญชอบ สุทธมนัสวงษ์ ปลัดกระทรวงแรงงาน พร้อมด้วย ผู้บริหารระดับสูงกระทรวงแรงงาน เข้าร่วมในครั้งนี้ด้วย โดย รมว.แรงงาน กล่าวว่า ตามที่ท่านนายกรัฐมนตรีและ รมว.กลาโหม พล.อ.ประยุทธ์จันทร์โอชา ได้มีความห่วงใยกลุ่มนักร้อง นักดนตรีและอาชีพที่เกี่ยวข้อง โดยเฉพาะกลุ่มคนทำงานบันเทิงกลางคืน จากผลกระทบโควิด-19 จึงได้มีข้อสั่งการในการประชุม ศบค.ชุดใหญ่ให้ผมในฐานะรัฐมนตรีว่าการกระทรวงแรงงานดูแลเยียวยาผู้ที่ได้รับผลกระทบ ทั้งผู้ประกอบการ ลูกจ้าง นักดนตรี กลุ่มคนบันเทิงกลางคืน เนื่องจากมีความจำเป็นที่จะต้องเตรียมความพร้อมก่อนการเปิดให้บริการนั้น และในวันนี้ผมได้เชิญตัวแทนสมาคม ชมรม เครือข่ายนักร้องนักแสดง นักดนตรี และผู้ประกอบการสถานบันเทิง คลับ ผับ บาร์ นำโดย คุณธเนส สุขวัฒน์ตัวแทนนักดนตรี ผู้จัดงานคอนเสิร์ต คุณวรพจน์ นิ่มวิจิตร ตัวแทนผู้จัดงานคอนเสิร์ต อีเว้นท์ จากสมาพันธ์เครือข่ายคนบันเทิงอาชีพแห่งประเทศไทย นายวิฑูรย์ จันทร์บุญแก้ว ตัวแทนจากสมาพันธ์เครือข่ายคนบันเทิงอาชีพแห่งประเทศไทย นายศิวกฤษฎิ์ เฮงอุดมเจริญ เป็นตัวแทนจากผู้ประกอบธุรกิจสถานบันเทิงร้านอาหาร คุณเกียรติคุณ ทักษิณนุกุลวงศ์ ผู้อำนวยการฝ่ายขาย คุณสินอนันต์ รัตนตระกูลชัย  ผู้อำนวยการฝ่ายอาวุโสหน่วยงานบริหารลิขสิทธ์  คุณสุทธิกานต์ ปีรติกานต์สกุล ผู้อำนวยการฝ่ายทรัพยากรบุคคล คุณลลนา เรืองพร ผู้อำนวยการฝ่ายขาย คุณเกียรติคุณ วีระพงษ์ประดิษฐ์ ตัวแทนจากสายนักดนตรี นักร้อง ผู้จัดงาน สมาคมดนตรีแห่งประเทศไทย เพื่อมาประชุมหารือรับฟังปัญหาและข้อเสนอแนะหาแนวทางให้การช่วยเหลือเยียวยาโดยเร่งด่วน
นายสุชาติ กล่าวต่อว่า ในวันนี้ผมยังได้เชิญผู้แทนจากสภาพัฒน์ฯ โดยมี นายวิโรจน์ นรารักษ์รองเลขาธิการ สศช. มาร่วมรับฟังและพิจารณาแนวทางการให้ความช่วยเหลือแก่กลุ่มนักร้องนักแสดง และผู้ประกอบการสถานบันเทิงตามข้อสั่งการของท่านนายกรัฐมนตรี เนื่องจากกลุ่มคนเหล่านี้เป็นอาชีพอิสระได้รับความเดือดร้อนจากผลกระทบโควิด-19 ทำให้ต้องหยุดแสดงมาเป็นเวลานาน วันนี้จึงมาพิจารณาว่ารัฐบาล โดยกระทรวงแรงงานจึงต้องหารือกับสภาพัฒน์เพื่อกำหนดแนวทางการช่วยเหลือที่เหมาะสม เพื่อให้กลุ่มคนเหล่านี้ได้รับการดูแลอย่างทั่วถึงและครอบคลุมอย่างเร็วที่สุดต่อไป
สำหรับแนวทางการช่วยเหลือ จะแบ่งเป็น 3 กลุ่ม กลุ่มที่ 1 นายจ้าง ให้ลงทะเบียนโครงการSME (โครงการส่งเสริมและรักษาระดับการจ้างงาน) ต่ออีก 1 เดือน เพื่อช่วยเหลือนายจ้างกลุ่มนี้ 3 เดือน โดยไม่มีภาษี กลุ่มที่ 2 ลูกจ้างที่อยู่ในระบบประกันสังคม จะให้ประกันสังคมเยียวยาว่างงานจากเหตุสุดวิสัยจ่าย 50 เปอร์เซ็นต์ และจ่ายอีก 5,000 บาท จากรัฐบาล (ม.33 เรารักกัน) กลุ่มที่ 3 ลูกจ้างที่ไม่อยู่ในระบบประกันสังคม จะได้รับเงินเยียวยาจากรัฐบาล โดยใช้เงินกู้จากรัฐบาล แต่ต้องให้สมาคม/สมาพันธ์รับรอง
“ท่านนายกรัฐมนตรี ได้มีความห่วงใยและให้ความสำคัญกับการดูแลช่วยเหลือกลุ่มคนทำงานทุกสาขาอาชีพที่ได้รับผลกระทบจากโควิด-19 โดยเฉพาะกลุ่มนักร้อง นักดนตรี และอาชีพที่เกี่ยวข้อง ซึ่งกระทรวงแรงงาน จะเร่งดูแลเยียวยาผู้ที่ได้รับผลกระทบ ทั้งผู้ประกอบการ ลูกจ้างกลุ่มเหล่านี้ให้ได้รับการช่วยเหลือทุกคน ทุกกลุ่มอย่างเร่งด่วน ตามนโยบายรัฐบาล โดยไม่ทิ้งใครไว้ข้างหลัง” นายสุชาติ กล่าวในท้ายสุด
คุณธเนส สุขวัฒน์ ตัวแทนนักดนตรี ผู้จัดงานคอนเสิร์ต กล่าวว่า ในนามตัวแทนนักดนตรีและผู้จัดงานคอนเสิร์ต ต้องขอขอบคุณท่านนายกรัฐมนตรีที่ท่านเป็นห่วงนักร้อง นักดนตรี และกลุ่มคนทำงานบันเทิง และในวันนี้พวกเราได้มาหารือกับท่านสุชาติ ชมกลิ่น รมว.แรงงาน ซึ่งท่านได้ช่วยแก้ไขปัญหาให้พวกเรากลุ่มคนทำงานบันเทิง ซึ่งส่วนใหญ่เป็นอาชีพอิสระให้ได้สมัครผู้ประกันตนมาตรา 40 เพื่อเข้าระบบประกันสังคม เป็นข้อมูลให้รัฐบาลได้เข้าถึงการช่วยเหลือ ซึ่งท่าน รมว.แรงงาน ทำงานได้รวดเร็วมาก น่าจะเป็นสิ่งที่ดีในการทำให้นักร้อง นักดนตรี และคนทำงานบันเทิงได้รับการช่วยเหลือเยียวยา รวมทั้งทุกภาคส่วนที่ช่วยกันดูแลให้ระบบสาธารณสุขและระบบเศรษฐกิจเดินหน้าควบคู่กันไป รวมทั้งกลุ่มคนทำงานทุกสาขาอาชีพและผู้ประกอบการเองสามารถขับเคลื่อนธุรกิจต่อไปได้เช่นกัน
+++++++++++++++++++
กองเผยแพร่และประชาสัมพันธ์
29 พฤศจิกายน 2564

ที่มา : https://www.thaigov.go.th/news/contents/details/48846