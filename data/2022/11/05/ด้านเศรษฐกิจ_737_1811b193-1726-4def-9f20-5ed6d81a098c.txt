รัฐบาลไทย-ข่าวทำเนียบรัฐบาล-การรถไฟแห่งประเทศไทยเปิดเดินรถขบวนพิเศษขนส่งสินค้าเส้นทางภาคใต้ อำนวยความสะดวกการขนส่งสินค้าและผลไม้ในช่วงฤดูกาลเก็บเกี่ยวให้แก่ประชาชนและเกษตรกรในพื้นที่


วันพฤหัสบดีที่ 26 สิงหาคม 2564
การรถไฟแห่งประเทศไทยเปิดเดินรถขบวนพิเศษขนส่งสินค้าเส้นทางภาคใต้ อำนวยความสะดวกการขนส่งสินค้าและผลไม้ในช่วงฤดูกาลเก็บเกี่ยวให้แก่ประชาชนและเกษตรกรในพื้นที่
การรถไฟแห่งประเทศไทยเปิดเดินรถขบวนพิเศษขนส่งสินค้าเส้นทางภาคใต้ อำนวยความสะดวกการขนส่งสินค้าและผลไม้ในช่วงฤดูกาลเก็บเกี่ยวให้แก่ประชาชนและเกษตรกรในพื้นที่ เริ่ม 26 สิงหาคม - 1 ตุลาคมนี้
นายนิรุฒ มณีพันธ์ ผู้ว่าการรถไฟแห่งประเทศไทย การรถไฟแห่งประเทศไทย (รฟท.) กระทรวงคมนาคม เปิดเผยว่า รฟท. ได้เปิดเดินรถขบวนพิเศษนำร่องขนส่งสินค้าประเภทหีบห่อเส้นทางภาคใต้ เพื่ออำนวยความสะดวกในการขนส่งสินค้าให้แก่เกษตรกร และประชาชนในช่วงมาตรการควบคุมการแพร่ระบาดของโรคติดเชื้อไวรัส COVID-19 รวมถึงรองรับผลผลิตทางเกษตรที่จะออกมาจำนวนมากในช่วงฤดูกาลนี้ ให้สามารถขนส่งได้อย่างสะดวก รวดเร็ว ปลอดภัย โดย รฟท. จะเปิดให้บริการรถขบวนพิเศษแบบวันเว้นวัน เริ่มตั้งแต่วันที่ 26 สิงหาคม - 1 ตุลาคม 2564 มีรายละเอียด ดังนี้
เที่ยวไป
เริ่มวันที่ 26, 28, 30 สิงหาคม  และวันที่ 1, 3, 5, 7, 9, 11, 13, 15, 17, 19, 21, 23, 25, 27, 29 กันยายน 2564
- ขบวนรถด่วนที่ 985 กรุงเทพ – สุไหงโกลก ออกจากกรุงเทพ เวลา 12.00 น. ถึงสุไหงโกลก เวลา 12.10 น. (วันรุ่งขึ้น)
เที่ยวกลับ
เริ่มวันที่ 28, 30 สิงหาคม วันที่ 1, 3, 5, 7, 9, 11, 13, 15, 17, 19, 21, 23, 25, 27, 29 กันยายน และวันที่ 1 ตุลาคม 2564
- ขบวนรถด่วนที่ 986 สุไหงโกลก - กรุงเทพ ออกจากสุไหงโกลก เวลา 11.40 น. ถึงกรุงเทพฯ เวลา 13.00 น. (วันรุ่งขึ้น)
ทั้งนี้ ขบวนรถขนส่งสินค้าจะให้บริการรับ-ส่งสินค้าตามสถานีรายทาง จำนวน 33 สถานี ประกอบด้วย กรุงเทพ สามเสน ชุมทางบางซื่อ บางบำหรุ ศาลายา นครปฐม บ้านโป่ง โพธาราม ราชบุรี เพชรบุรี หัวหิน ประจวบคีรีขันธ์ ชุมพร สวี หลังสวน ไชยา สุราษฎร์ธานี นาสาร บ้านส้อง คลองจันดี ชุมทางทุ่งสง ชะอวด พัทลุง ชุมทางหาดใหญ่ จะนะ เทพา ปัตตานี ยะลา รือเสาะ ตันหยงมัส สุไหงปาดี และสุไหงโกลก
นายนิรุฒกล่าวว่า รฟท. พร้อมพิจารณาเปิดให้บริการเดินรถขบวนพิเศษรับ - ส่งสินค้าเพิ่มขึ้น รวมทั้งขยายการขนส่งสินค้าไปยังภูมิภาคอื่น เพื่อช่วยบรรเทาความเดือดร้อนของประชาชนและเกษตรกร รวมถึงช่วยสนับสนุนการเชื่อมโยงสินค้าเกษตรจากผู้ผลิต และตลาดกลางสินค้าเกษตร ไปถึงมือผู้บริโภค ร้านค้า โรงแรม ร้านอาหาร และเครือข่ายตลาดกลางโดยตรง เป็นการช่วยระบายผลผลิตไม่เกิดปัญหาล้นตลาด และราคาตกต่ำ ตลอดจนเป็นการช่วยกระจายรายได้ลงสู่ชุมชน ทำให้เศรษฐกิจฐานรากเกิดความเข้มแข็ง
ท้ายนี้ รฟท. ขอให้คำมั่นสัญญาว่า พร้อมยืนเคียงข้าง ทำหน้าที่ดูแลประชาชน และเกษตรกรที่ได้รับความเดือดร้อนในทุกภาคส่วนอย่างเต็มกำลัง เพื่อให้ก้าวข้ามผ่านวิกฤตครั้งนี้ไปด้วยกัน โดยผู้สนใจใช้บริการขนส่งสินค้าโดยขบวนรถพิเศษ สามารถสอบถามข้อมูลเพิ่มเติมได้ที่ศูนย์บริการลูกค้าสัมพันธ์ หมายเลขโทรศัพท์ 1690 ตลอด 24 ชั่วโมง

ที่มา : https://www.thaigov.go.th/news/contents/details/45190