รัฐบาลไทย-ข่าวทำเนียบรัฐบาล-นายกฯ ยินดี เยอรมนี ชู “ไทย ไรซ์ นามา” ต้นแบบทำนาลดโลกร้อน ด้วยหลัก “4 ป.” ขับเคลื่อนเป็นกลางทางคาร์บอน - ลดการปล่อยก๊าซเรือนกระจก


วันพุธที่ 18 พฤษภาคม 2565
นายกฯ ยินดี เยอรมนี ชู “ไทย ไรซ์ นามา” ต้นแบบทำนาลดโลกร้อน ด้วยหลัก “4 ป.” ขับเคลื่อนเป็นกลางทางคาร์บอน - ลดการปล่อยก๊าซเรือนกระจก
.....
พลเอก ประยุทธ์ จันทร์โอชา นายกรัฐมนตรี แสดงความยินดีที่ไทยและเยอรมนีร่วมกันผลักดัน "โครงการเพิ่มประสิทธิภาพการผลิตและลดภาวะโลกร้อนจากการทำนาเพื่อการพัฒนาที่ยั่งยืน (Thai Rice NAMA)"
.
โครงการดังกล่าวเกิดจากความร่วมมือระหว่างหน่วยงานภาครัฐของไทย ร่วมกับองค์กรความร่วมมือระหว่างประเทศของเยอรมนี (GIZ) และได้รับงบประมาณสนับสนุนจาก NAMA Facility สำหรับแก้ไขปัญหาความเปลี่ยนแปลงทางสภาพภูมิอากาศจากรูปแบบการทำนาดั้งเดิมที่สามารถปล่อยก๊าซเรือนกระจกสูงถึง 55% ของภาคเกษตรกรรมทั้งหมดในไทย ซึ่งมากเป็นอันดับ 4 ของโลก
.
ดำเนินการด้วยองค์ความรู้ด้านการทำนาสมัยใหม่ด้วยเทคโนโลยี 4 ป. คือ 1.ปรับระดับพื้นที่นาด้วยระบบเลเซอร์ (Laser Land Leveling: LLL) 2.เปียกสลับแห้ง 3.ปุ๋ยตามค่า และ 4.แปรสภาพฟางและตอซังข้าว ครอบคลุมพื้นที่ 6 จังหวัด ได้แก่ พระนครศรีอยุธยา อ่างทอง ชัยนาท สิงห์บุรี สุพรรณบุรี และปทุมธานี มีพื้นที่รวมกว่า 2.8 ล้านไร่
.
นอกจากนี้ ได้ส่งต่อแนวคิดสู่เกษตรกรรายย่อยให้ครอบคลุมในทุกพื้นที่ ด้วยมาตรการ “3 เพิ่ม 3 ลด” คือ เพิ่มผลผลิตข้าว เพิ่มคุณภาพข้าว เพิ่มรายได้ ลดต้นทุนการผลิต ลดการใช้น้ำ และลดการปล่อยก๊าซเรือนกระจกและภาวะโลกร้อน
.
ผลสำเร็จจากโครงการดังกล่าว ในช่วงปี พ.ศ. 2561 - 2564 ที่ผ่านมา พบว่า มีเกษตรกรได้รับประโยชน์จากโครงการกว่า 25,000 คน สามารถลดปริมาณก๊าซเรือนกระจกจากนาข้าวได้กว่า 305,000 ตันคาร์บอนไดออกไซด์เทียบเท่า
.
อ่านเพิ่มเติม คลิก https://www.thaigov.go.th/news/contents/details/54615
#ไทยคู่ฟ้า #ร่วมต้านโควิด19
-------------------

ที่มา : https://www.thaigov.go.th/news/contents/details/54690