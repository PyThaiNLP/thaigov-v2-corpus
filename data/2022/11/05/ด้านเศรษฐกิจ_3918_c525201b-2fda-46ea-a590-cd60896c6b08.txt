รัฐบาลไทย-ข่าวทำเนียบรัฐบาล-ที่ปรึกษารัฐมนตรีฯ กระทรวงอุตสาหกรรม ร่วมบรรยายในหัวข้อธุรกิจกัญชงและกัญชา ณ DLG Forum งานประชุมภายใต้งาน AGRITECHNICA ASIA และ HORTI ASIA 2022


วันพฤหัสบดีที่ 26 พฤษภาคม 2565
พิมพ์
ที่ปรึกษารัฐมนตรีฯ กระทรวงอุตสาหกรรม ร่วมบรรยายในหัวข้อธุรกิจกัญชงและกัญชา ณ DLG Forum งานประชุมภายใต้งาน AGRITECHNICA ASIA และ HORTI ASIA 2022
ที่ปรึกษารัฐมนตรีฯ กระทรวงอุตสาหกรรม ร่วมบรรยายในหัวข้อธุรกิจกัญชงและกัญชา ณ DLG Forum งานประชุมภายใต้งาน AGRITECHNICA ASIA และ HORTI ASIA 2022
ที่ปรึกษารัฐมนตรีฯ กระทรวงอุตสาหกรรม ร่วมบรรยายในหัวข้อธุรกิจกัญชงและกัญชา ณ DLG Forum งานประชุมภายใต้งาน AGRITECHNICA ASIA และ HORTI ASIA 2022
วันที่ 25 พฤษภาคม 2565 นายสุชาติ ไตรแสงรุจิระ ที่ปรึกษารัฐมนตรีว่าการกระทรวงอุตสาหกรรม ร่วมการบรรยายพิเศษในหัวข้อ ธุรกิจกัญชงและกัญชา ณ ลานสัมมนา DLG Forum ภายใต้การจัดงาน AGRITECHNICA ASIA และ HORTI ASIA งานแสดงเทคโนโลยีเครื่องจักรกลการเกษตร และ ปัจจัยการผลิตทางการเกษตร ตลอดจนนวัตกรรมด้านการปลูกพืชผัก ไม้ผล และดอกไม้แห่งภูมิภาคเอเชีย ระหว่างวันที่ 25-27 พฤษภาคม 2565 ณ ศูนย์นิทรรศการและการประชุม ไบเทค กรุงเทพฯ
ภายในงานสัมมนามีการบรรยายถึงคุณประโยชน์ของกัญชง-กัญชาที่คนไทยไม่ค่อยรู้จัก ตลอดจนการแบ่งปันแนวความคิดใหม่สำหรับเกษตรกรในการส่งเสริมให้ธุรกิจการปลูกกัญชงกลายมาเป็นอีกหนึ่งพืชเศรษฐกิจที่เติบโตอย่างน่าจับตามอง นอกจากนั้นทั้งกัญชง-กัญชายังถูกนำมาใช้ทั้งในเชิงพาณิชย์และการค้ามากมาย ไม่ว่าจะเป็น เครื่องแต่งกายและรองเท้าจากเส้นใยกัญชง อาหารสัตว์ ซึ่งต้องผ่านการรับรองจาก สมอ. และ ผลิตภัณฑ์เวชสำอางที่จำเป็นต้องมีการผ่าน อย. ให้ถูกต้องก่อนนำมาจัดจำหน่าย เมื่อเปรียบเทียบกันแล้วกัญชงจะเป็นพืชเศรษฐกิจใหม่ที่น่าสนใจสำหรับเกษตรกรและนักลงทุน เนื่องจากเติบโตไวใช้เวลาเพาะปลูก เพียง 90-150 วัน มีความปลอดภัยสูงเพราะมีสาร CBD ในปริมาณมากและ มีสาร THC ในปริมาณน้อย และมีต้นทุนการผลิตต่ำ แต่ได้ราคาขายสูง ซึ่งพืชเศรษฐกิจชนิดนี้เป็นหนึ่งในพืชที่อยู่ในแผนการพัฒนาธุรกิจของประเทศในอนาคตอันใกล้ ซึ่งการปลดล็อคการปลูกกัญชงและกัญชาอย่างเสรี จำเป็นอย่างยิ่งที่ต้องให้ความรู้เชิงลึกกับบรรดาเกษตรกรผู้ปลูก-ผู้บริโภคต่อไป
หลังการบรรยาย ที่ปรึกษารัฐมนตรีฯ กระทรวงอุตสาหกรรม ได้เยี่ยมชมงานแสดงเทคโนโลยีและนวัตกรรมการเกษตร มีการเยี่ยมชมบูธของผู้ประกอบการภายในงาน ไม่ว่าจะเป็นบูธแสดงสินค้าของบริษัท Root Containment Solution / บริษัท เนต้าฟิม (ประเทศไทย) / บริษัท กนกโปรดักส์ จำกัด / บริษัท เบสท์การ์เดนสเตท จำกัด / บริษัท  Sinclair Asia Technology / บริษัท สยามอิมพลีเม้น จำกัด และพาวิลเลี่ยนเนเธอร์แลนด์ เพื่อค้นหานวัตกรรมและเทคโนโลยีใหม่ที่จะนำมาพัฒนาและส่งเสริมการปลูกกัญชงในประเทศไทยได้อย่างมีประสิทธิภาพ
ทั้งนี้ขอเชิญชวนเกษตรกรที่สนใจศึกษาเพิ่มเติมเกี่ยวกับกัญชงและกัญชา และค้นหานวัตกรรมทางการเกษตรสมัยใหม่ ได้ที่งาน AGRITECHNICA ASIA and HORTI ASIA ระหว่างวันที่ 25-27 พฤษภาคม 2565 ณ ศูนย์นิทรรศการและการประชุม   ไบเทค กรุงเทพฯ ตั้งแต่เวลา 10:00-18:00 น. ลงทะเบียนผ่านระบบออนไลน์เพื่อรับบัตรเข้าร่วมงานฟรี สอบถามรายละเอียดเพิ่มเติม www.agritechnica-asia.com / www.horti-asia.com หรือโทร. 02-1116611 (วีเอ็นยู เอเชีย แปซิฟิค)

ที่มา : https://www.thaigov.go.th/news/contents/details/55027