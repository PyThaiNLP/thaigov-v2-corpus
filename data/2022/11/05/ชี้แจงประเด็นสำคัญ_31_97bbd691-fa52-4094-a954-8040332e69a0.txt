รัฐบาลไทย-ข่าวทำเนียบรัฐบาล-กระทรวงแรงงานและกระทรวงการท่องเที่ยวและกีฬา ชี้แจงข้อเรียกร้องให้เยียวยาและฉีดวัคซีนกลุ่มมัคคุเทศก์


วันศุกร์ที่ 10 กันยายน 2564
พิมพ์
กระทรวงแรงงานและกระทรวงการท่องเที่ยวและกีฬา ชี้แจงข้อเรียกร้องให้เยียวยาและฉีดวัคซีนกลุ่มมัคคุเทศก์
กระทรวงแรงงานและกระทรวงการท่องเที่ยวและกีฬา ยืนยันว่ากลุ่มมัคคุเทศก์ที่อยู่ในพื้นที่ 29 จังหวัดพื้นที่เข้มงวดสูงสุดจะได้รับเงินเยียวยาจากโครงการรัฐ และเตรียมประสาน สสจ.สงขลาเพื่อขอจัดสรรวัคซีนโควิด-19 ให้กลุ่มดังกล่าวต่อไป
วันที่ 9 กันยายน 2564 นายประทีป ทรงลำยอง ผู้ตรวจราชการกระทรวงแรงงาน ในฐานะโฆษกกระทรวงแรงงาน  กล่าวถึงการเยียวยาและฉีดวัคซีนกลุ่มมัคคุเทศก์ ดังนี้
1. กรณีที่มัคคุเทศก์เป็นลูกจ้างบริษัททัวร์  ได้รับค่าจ้างเป็นรายเดือนหรือรายวัน นายจ้างมีหน้าที่ขึ้นทะเบียนผู้ประกันตนมาตรา 33 ให้แก่มัคคุเทศก์ นำส่งเงินสมทบเพื่อรับสิทธิประโยชน์ จากกองทุนประกันสังคม 7 กรณี ได้แก่ เจ็บป่วยหรือประสบอันตราย คลอดบุตร สงเคราะห์บุตร ทุพพลภาพ เสียชีวิต ว่างาน ชราภาพ และ รับสิทธิจากกองทุนเงินทดแทน กรณีเจ็บป่วยประสบอันตราย ทุพพลภาพ เสียชีวิตหรือสูญหาย เนื่องจากการทำงานให้แก่นายจ้าง
- ธุรกิจจัดนำเที่ยว กิจกรรมของมัคคุเทศก์ อยู่ใน ประเภทกิจการ กิจกรรมการบริหารและบริการสนับสนุน ซึ่งอยู่ใน 9 ประเภทกิจการที่ได้รับการเยียวยาตามโครงการเยียวยานายจ้างและผู้ประกันตนมาตรา 33 ของรัฐ และจังหวัดสงขลาอยู่ใน 29 จังหวัดพื้นที่เข้มงวดสูงสุดที่ได้รับเงินเยียวยา ดังนั้น มัคคุเทศก์ที่เป็นผู้ประกันตนมาตรา 33 จะได้รับเงินเยียวยาคนละ 2,500 บาทเป็นเวลา 2 เดือน
- มัคคุเทศก์ที่เป็นผู้ประกันตนมาตรา 33  หากมีความประสงค์ต้องการรับวัคซีนโควิด-19 ให้แจ้งนายจ้างแจ้งความประสงค์ในระบบ e-service ของสำนักงานประกันสังคม
2. มัคคุเทศก์อิสระ สามารถเข้าสู่มาตรา 40 ของกฎหมายแรงงาน
ผู้ประกันตนมาตรา 40 คือ บุคคลทั่วไปที่ไม่เป็นผู้ประกันตนมาตรา 33 มาตรา 39 ไม่เป็นข้าราชการหรือรัฐวิสาหกิจบุคคลประกอบอาชีพอิสระ เช่น พ่อค้า แม่ค้า แท็กซี่ มอเตอร์ไซค์รับจ้าง เกษตรกร มัคคุเทศก์ ที่มีอายุตั้งแต่ 15-65 ปีบริบูรณ์ สามารถสมัครเป็นผู้ประกันตนมาตรา 40 ได้  ดังนั้นบุคคลที่ประกอบอาชีพมัคคุเทศก์สามารถสมัครเป็นผู้ประกันตนมาตรา 40 ได้เช่นกัน
การชำระเงิน  และสิทธิประโยชน์ของผู้ประกันตนมาตรา 40 มีดังนี้
ทางเลือกที่ 1 จ่ายเงินสมทบ 70 บาท/เดือน คุ้มครอง 3 กรณี คือ กรณีประสบอันตรายหรือเจ็บป่วยรับเงินทดแทนการขาดรายได้ กรณีทุพพลภาพ กรณีตาย
ทางเลือกที่ 2 จ่ายเงินสมทบ 100 บาท/เดือน คุ้มครอง 4 กรณี คือ กรณีประสบอันตรายหรือเจ็บป่วยรับเงินทดแทนการขาดรายได้ กรณีทุพพลภาพ กรณีตาย และกรณีชราภาพ
ทางเลือกที่ 3 จ่ายเงินสมทบ 300 บาท/เดือน คุ้มครอง 5 กรณี คือ กรณีประสบอันตรายหรือเจ็บป่วยรับเงินทดแทนการขาดรายได้ กรณีทุพพลภาพ กรณีตาย กรณีชราภาพ และกรณีสงเคราะห์บุตร
ทั้งนี้ผู้ประกันตนที่ต้องการเปลี่ยนแปลงทางเลือกความคุ้มครองสามารถเปลี่ยนแปลงได้ปีละ 1 ครั้ง โดยยื่นความประสงค์เปลี่ยนแปลงทางเลือกกับสำนักงานประกันสังคมและจะมีผลในการเปลี่ยนแปลงทางเลือกใหม่ในเดือนถัดไป
ช่องทางการสมัคร 1.เว็บไซต์สำนักงานประกันสังคม www.sso.go.th 2.เคาน์เตอร์เซอร์วิส ได้แก่  เซเว่นอีเลฟเว่น บิ๊กซี  ธนาคาร ธกส. 3.สายด่วน 1506 และ 4.เครือข่ายประกันสังคม
การแก้ปัญหา : มัคคุเทศก์อิสระที่มีสถานะเป็นผู้ประกันตนมาตรา 39 หรือมาตรา 40 ที่อยู่ในพื้นที่ 29 จังหวัดตามเงื่อนไขการรับสิทธิโครงการเยียวยาจากรัฐ  จะได้รับเงินเยียวยาคนละ 5,000 บาท (1 หรือ 2 เดือน ตามเงื่อนไขที่กำหนด) มัคคุเทศก์ที่เป็นผู้ประกันตนมาตรา 33 หากมีความประสงค์ต้องการรับวัคซีนโควิด-19 ให้แจ้งนายจ้างแจ้งความประสงค์ในระบบ e-service ของสำนักงานประกันสังคม
นายอนันต์ วงศ์เบญจรัตน์  อธิบดีกรมการท่องเที่ยว กระทรวงการท่องเที่ยวและกีฬา กล่าวชี้แจง ดังนี้
1. เมื่อวันที่ 15 มิถุนายน 2564 กรมการท่องเที่ยว ได้ดำเนินการขอรายชื่อมัคคุเทศก์ที่มีความประสงค์จะฉีดวัคซีนป้องกันโรคโควิด 19 จากสมาคมมัคคุเทศก์ฯ รวมจำนวนทั้งสิ้น 1,085 ราย เพื่อส่งให้กระทรวงการท่องเที่ยวและกีฬาดำเนินการจัดหาวัคซีนในภาพรวม โดยส่วนใหญ่เป็นมัคคุเทศก์ที่อยู่ในพื้นที่กรุงเทพมหานคร และขณะนี้กระทรวงการท่องเที่ยวและกีฬาอยู่ระหว่างการจัดหาวัคซีนให้กับมัคคุเทศก์ดังกล่าว สำหรับมัคคุเทศก์ในต่างจังหวัดจะได้รับการจัดสรรวัคซีนภายใต้การบริหารจัดการของแต่ละจังหวัด
2. กรมการท่องเที่ยวได้ประสานไปยังหน่วยงานในพื้นที่จังหวัดอื่น เพื่อขอให้จัดหาวัคซีนป้องกันโรคโควิด 19 ให้แก่มัคคุเทศก์เพิ่มมากขึ้น เพื่อเตรียมความพร้อมรองรับการเปิดประเทศ
3. ขณะนี้กรมการท่องเที่ยวอยู่ระหว่างดำเนินการเสนอขอยกเว้นค่าธรรมเนียมการต่ออายุใบอนุญาตเป็นมัคคุเทศก์ เพื่อบรรเทาความเดือดร้อนให้แก่มัคคุเทศก์อีกทางหนึ่ง
การแก้ปัญหา  : กรณีมัคคุเทศก์จังหวัดสงขลา กรมการท่องเที่ยวจะดำเนินการประสานไปยังสมาคมมัคคุเทศก์จังหวัดสงขลา เพื่อขอรายชื่อมัคคุเทศก์ที่ยังไม่ได้รับการฉีดวัคชีนป้องกันโควิด 19 ในพื้นที่ทั้งหมด และประสานงานโดยตรงไปยังสำนักงานสาธารณสุขจังหวัดสงขลา เพื่อพิจารณาจัดสรรวัคซีนป้องกันโรคโควิด 19 ให้แก่มัคคุเทศก์ดังกล่าวโดยด่วน

ที่มา : https://www.thaigov.go.th/news/contents/details/45690