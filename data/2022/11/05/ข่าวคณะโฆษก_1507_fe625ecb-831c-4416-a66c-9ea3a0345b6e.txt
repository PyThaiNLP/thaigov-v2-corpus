รัฐบาลไทย-ข่าวทำเนียบรัฐบาล-โฆษกรัฐบาล เตือนประชาชนระวังแบงก์ปลอม ขอให้ตรวจสอบให้แน่ใจอย่าตกเป็นเหยื่อมิจฉาชีพ ขณะที่ “นายกฯ” สั่งจัดการแก๊งหลอกลวงเด็ดขาด ย้ำบังคับใช้กฎหมายเคร่งครัด


วันอังคารที่ 3 พฤษภาคม 2565
พิมพ์
โฆษกรัฐบาล เตือนประชาชนระวังแบงก์ปลอม ขอให้ตรวจสอบให้แน่ใจอย่าตกเป็นเหยื่อมิจฉาชีพ ขณะที่ “นายกฯ” สั่งจัดการแก๊งหลอกลวงเด็ดขาด ย้ำบังคับใช้กฎหมายเคร่งครัด
โฆษกรัฐบาล เตือนประชาชนระวังแบงก์ปลอม ขอให้ตรวจสอบให้แน่ใจอย่าตกเป็นเหยื่อมิจฉาชีพ ขณะที่ “นายกฯ” สั่งจัดการแก๊งหลอกลวงเด็ดขาด ย้ำบังคับใช้กฎหมายเคร่งครัด ขอความร่วมมือประชาชนอย่านำแบงก์ปลอมกลับมาใช้ มีความผิดตามกฎหมาย
วันนี้ (3 พฤษภาคม 2565) นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า จากกรณีที่มีการนำธนบัตรแบงก์พันปลอมมาใช้ซื้อสินค้าในขณะนี้ พลเอก ประยุทธ์ จันทร์โอชา นายกรัฐมนตรีฝากเตือนประชาชน โดยเฉพาะกลุ่มพ่อค้า แม่ค้าให้ระมัดระวัง ขอให้ตรวจสอบธนบัตรที่ได้รับ โดยเฉพาะธนบัตรที่มีมูลค่าสูง ขอให้สละเวลาในการตรวจสอบให้แน่ใจเสียก่อน จะได้มีตกเป็นเหยื่อมิจฉาชีพแก๊งปลอมธนบัตร พร้อมขอความร่วมมือประชาชนหากพบธนบัตรปลอม ห้ามนำธนบัตรปลอมออกไปใช้อีก เพราะมีความผิดตามกฎหมาย  ให้เขียนคำว่า "ปลอม" ลงบนธนบัตรเพื่อแยกแยะออกจากธนบัตรฉบับจริง แล้วนำไปส่งมอบให้เจ้าหน้าที่ธนาคารพาณิชย์เพื่อนำส่งเข้าระบบ แจ้งเจ้าหน้าที่ตำรวจที่อยู่ใกล้ที่เกิดเหตุ โดยให้ข้อมูลกับเจ้าหน้าที่ให้ได้มากที่สุด หรือโทรศัพท์แจ้งธนาคารแห่งประเทศไทย  โทร. 0 2356 7987
โฆษกประจำสำนักนายกรัฐมนตรี กล่าวเพิ่มเติมว่า วิธีสังเกต "ธนบัตรปลอม" มีอยู่หลายจุดสังเกตุด้วยกัน ดังนี้ 1.การสัมผัส กระดาษธนบัตร เป็นกระดาษที่ทำจากกระดาษที่มีใยฝ้ายเป็นส่วนประกอบหลัก จึงมีความแกร่ง ทนทาน และไม่ยุ่ยง่าย เมื่อจับสัมผัสจะให้ความรู้สึกแตกต่างจากกระดาษทั่วไป 2.ยกส่อง ส่องลายน้ำ ซึ่งเป็นส่วนหนึ่งของกระดาษ จากขั้นตอนการผลิตกระดาษโดยใช้กรรมวิธีพิเศษที่ทำให้เนื้อกระดาษมีความหนาบางไม่เท่ากันจนเกิดเป็นภาพตามต้องการ ลายน้ำในธนบัตรไทย เป็นพระบรมฉายาสาทิสลักษณ์พระบาทสมเด็จพระเจ้าอยู่หัว เมื่อยกส่องกับแสงสว่าง จะเห็นได้อย่างชัดเจนทั้งด้านหน้าและด้านหลังของธนบัตร นอกจากนี้ ลายน้ำยังมีตัวเลขชนิดราคารูปลายไทยที่โปร่งแสงเป็นพิเศษ และ 3. การพลิกเอียงตัวเลขแฝง ตัวเลขแจ้งชนิดราคาซ่อนอยู่ในลายประดิษฐ์ มองเห็นได้เมื่อเอียงธนบัตรเข้าหาแสงสว่าง ภายในมีตัวเลขแจ้งชนิดราคา เมื่อพลิกธนบัตรขึ้นลงหรือพลิกซ้ายขวา ชนิดราคา 500 บาทและ 1,000 บาท จะเห็นการเคลื่อนไหวและเปลี่ยนสลับสี ส่วนชนิดราคา 100 บาท จะเห็นเป็นประกาย
“นายกรัฐมนตรี เน้นย้ำให้มีการบังคับใช้กฎหมายจัดการกลุ่มมิจฉาชีพสร้างความเดือดร้อนให้สังคมและประชาชนอย่างเคร่งครัด โดยโทษฐานปลอมหรือแปลงธนบัตรคือจำคุกตลอดชีวิต หรือจำคุกตั้งแต่ 10-20 ปี และปรับตั้งแต่ 200,000-400,000 บาท ตามประมวลกฎหมายอาญามาตรา 240 ส่วนคนที่นำธนบัตรปลอมไปใช้โดยรู้ว่าเป็นของปลอมต้องระวางโทษจำคุกตั้งแต่ 1-15 ปี และปรับตั้งแต่ 20,000-300,000 บาท ตามประมวลกฎหมายอาญามาตรา 244” นายธนกรฯ ย้ำ
----------------------------------------------

ที่มา : https://www.thaigov.go.th/news/contents/details/54169