รัฐบาลไทย-ข่าวทำเนียบรัฐบาล-“รมช.มนัญญา” ระบุผลสอบฉ้อฉลเงินสหกรณ์ออมทรัพย์กระทรวงเกษตรฯ ยังรอสรุปยอดหลังสอบบัญชีครบ 100% เผยดีเอสไอ-ปปง.พร้อมขยับ


วันอาทิตย์ที่ 10 เมษายน 2565
“รมช.มนัญญา” ระบุผลสอบฉ้อฉลเงินสหกรณ์ออมทรัพย์กระทรวงเกษตรฯ ยังรอสรุปยอดหลังสอบบัญชีครบ 100% เผยดีเอสไอ-ปปง.พร้อมขยับ
“รมช.มนัญญา” ระบุผลสอบฉ้อฉลเงินสหกรณ์ออมทรัพย์กระทรวงเกษตรฯ ยังรอสรุปยอดหลังสอบบัญชีครบ 100% เผยดีเอสไอ-ปปง.พร้อมขยับ
นางสาวมนัญญา ไทยเศรษฐ์ รัฐมนตรีช่วยว่าการกระทรวงเกษตรและสหกรณ์ เปิดเผยกรณีตรวจสอบความเสียหายของสหกรณ์ออมทรัพย์กระทรวงเกษตรและสหกรณ์ จำกัด กรณีผู้จัดการและเจ้าหน้าที่การเงินของสหกรณ์ยักยอกทรัพย์สมาชิก ซึ่งได้สั่งการให้ตรวจสอบความเสียหายตั้งแต่ทราบเรื่องดังกล่าวเมื่อวันที่ 1 เม.ย. ถึง 9 เม.ย. 2565 พบว่า ยอดการยักยอกเพิ่มขึ้นจากการประชุมร่วมกันเมื่อวันที่ 6 เม.ย. ที่ผ่านมาที่เบื้องต้นพบ 491 ล้านบาท อย่างไรก็ตามขอเวลาเพื่อตรวจสอบความเสียหายของสมาชิกให้ครบ 100% คาดว่าใช้เวลาไม่นาน และจะแล้วเสร็จเร็วๆ นี้
“ขณะนี้ได้ให้กรมส่งเสริมสหกรณ์และกรมตรวจบัญชีสหกรณ์พร้อมกรรมการที่ตั้งเป็นทีมลงพื้นที่ตรวจสอบพร้อมกันทั้งสองกรม และให้ตรวจสอบการทำงานของนักบัญชีที่รับตรวจสหกรณ์แห่งนี้ด้วย รวมทั้งพฤติกรรมของกรรมการสหกรณ์ด้วยว่ามีรายใดที่ร่วมกระทำผิดหรือเข้าข่ายสมรู้ร่วมคิดเพื่อดำเนินการเอาผิดด้วย  ทั้งนี้ให้เตรียมข้อมูลทรัพย์ที่เกิดจากการยักยอกของทั้งสองคนที่ก่อเหตุให้พร้อม  โดยในเรื่องนี้จะขอให้พล.อ.ประยุทธ์ จันทร์โอชา นายกรัฐมนตรีสั่งการให้กรมสอบสวนคดีพิเศษ (ดีเอสไอ) และสำนักงานป้องกันและปราบปรามการฟอกเงิน (ปปง.) เข้ามาช่วยเหลือให้คดีนี้เป็นคดีพิเศษ จากนั้นกรมส่งเสริมสหกรณ์และกรมตรวจบัญชีจะลุยดำเนินการตามกฏหมายทันที" รมช.มนัญญา กล่าว
ทั้งนี้ สหกรณ์ออมทรัพย์กระทรวงเกษตรและสหกรณ์ จำกัด มีทุนเรือนหุ้น 1,574 ล้านบาท เงินฝากของสมาชิกออมทรัพย์กว่า 1,600 ล้านบาท ทุนสำรอง 151 ล้านบาท และเงินลงทุน 650 ล้านบาท.

ที่มา : https://www.thaigov.go.th/news/contents/details/53480