รัฐบาลไทย-ข่าวทำเนียบรัฐบาล-ผู้ซื้อรายใหญ่ไทยกว่า 40 ราย-นักลงทุนต่างชาติ แห่ร่วมโต๊ะเจรจาจับคู่ธุรกิจผ้าไทย Business Matching ในงานเฉลิมพระเกียรติฯ “ภูษาศิลป์ จากท้องถิ่นสู่สากล”


วันศุกร์ที่ 12 สิงหาคม 2565
ผู้ซื้อรายใหญ่ไทยกว่า 40 ราย-นักลงทุนต่างชาติ แห่ร่วมโต๊ะเจรจาจับคู่ธุรกิจผ้าไทย Business Matching ในงานเฉลิมพระเกียรติฯ “ภูษาศิลป์ จากท้องถิ่นสู่สากล”
ผู้ซื้อรายใหญ่ไทยกว่า 40 ราย-นักลงทุนต่างชาติ แห่ร่วมโต๊ะเจรจาจับคู่ธุรกิจผ้าไทย Business Matching ในงานเฉลิมพระเกียรติฯ “ภูษาศิลป์ จากท้องถิ่นสู่สากล”
ผู้ซื้อรายใหญ่ไทยกว่า 40 ราย-นักลงทุนต่างชาติ แห่ร่วมโต๊ะเจรจาจับคู่ธุรกิจผ้าไทย Business Matching ในงานเฉลิมพระเกียรติฯ “ภูษาศิลป์ จากท้องถิ่นสู่สากล” นักลงทุนต่างชาติ อินเดีย ออสเตรเลีย มาเลเซีย อินโดนีเซีย ฟิลิปปินส์ คาดมีการจับคู่เจรจากว่า 250 คู่
วันที่ 12 สิงหาคม 2565 ดร.ยุพา ทวีวัฒนะกิจบวร ปลัดกระทรวงวัฒนธรรม กล่าวว่า รัฐบาล โดยกระทรวงวัฒนธรรม (วธ.)  จัดงานเฉลิมพระเกียรติสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง เนื่องในโอกาสมหามงคลเฉลิมพระชนมพรรษา 90 พรรษา 12 สิงหาคม 2565  “ภูษาศิลป์ จากท้องถิ่นสู่สากล” ระหว่างวันที่ 11-14 สิงหาคม 2565 ณ ชั้น 5 รอยัล พารากอน ฮอลล์ สยามพารากอน เพื่อน้อมสำนึกในพระมหากรุณาธิคุณที่ทรงมีพระวิริยอุตสาหะ ปฏิบัติพระราชกรณียกิจในการส่งเสริมเรื่อง “ผ้าไทย” เป็นที่ประจักษ์มายาวนานมาตลอด 70 ปี ให้เป็นที่รู้จักในระดับสากล ประกอบกับ ครม.เห็นชอบให้วันที่ 12 สิงหาคมของทุกปี เป็นวันผ้าไทยแห่งชาติ ถือเป็นงานแสดงและจัดจำหน่ายสุดยอดผ้าไทยครั้งยิ่งใหญ่แห่งปี
ปลัดกระทรวงวัฒนธรรม กล่าวต่อไปว่า ในปีนี้มีความพิเศษกว่าทุกครั้งที่ผ่านมา ภายในงานจะมีการเจรจาธุรกิจ “Thai Traditional Textiles Hybrid Presentation” ในรูปแบบ Live Video Conference ผ่านโปรแกรม Zoom โดยมี ดร.สุรภี โรจนวงศ์ นายกสมาคมการค้าส่งเสริมหัตถกรรมไทยและสมาคมส่งเสริมและพัฒนาหัตถกรรมอาเซียน (THTA) มร.เอ็ดดริก ออง นายกสมาคมส่งเสริมและพัฒนาหัตถกรรมอาเซียน (AHPADA) ผู้บริหาร วธ. ผู้แทนหน่วยงาน ผู้ประกอบการผ้าไทยเข้าร่วม  ถือเป็นครั้งแรกที่ได้จัดให้มีกิจกรรมการเจรจาการค้าในรูปแบบ B2B หรือ Business-to-Business เปิดโอกาสให้ผู้ประกอบการภาคอุตสาหกรรมผ้าไทยได้ใช้โอกาสนี้เป็นเวทีทางการค้าสร้างช่องทางการตลาด มีกลุ่มผู้ซื้อรายใหญ่ในประเทศสนใจผลิตภัณฑ์ผ้าไทยเข้าร่วมเจรจาธุรกิจกว่า 40 ราย อาทิ กลุ่มอุตสาหกรรมหัตถกรรมสร้างสรรค์ สภาอุตสาหกรรม สมาคมสตรีเพื่อสตรี สโมสรซอนต้ากรุงเทพ ห้องเสื้อ ร้านค้าปลีกชั้นนำ และกลุ่มนักออกแบบ เป็นต้น
นอกจากนี้ กระทรวงฯ ยังได้ร่วมมือกับสมาคมการค้าส่งเสริมหัตถกรรมไทยและสมาคมส่งเสริมและพัฒนาหัตถกรรมอาเซียน (THTA) และสมาคมส่งเสริมและพัฒนาหัตถกรรมอาเซียน (AHPADA) จัดกิจกรรม “Thai Traditional Textiles Hybrid Presentation” กิจกรรมการเจรจาธุรกิจกับกลุ่มเป้าหมายในต่างประเทศในรูปแบบออนไลน์ ซึ่งเป็นครั้งแรกของประเทศไทยที่ได้รับเกียรติจากองค์กรและผู้ทรงอิทธิพลในวงการหัตถกรรมโลกเข้าร่วมกิจกรรมดังกล่าว อาทิ Delhi Crafts Council จากประเทศอินเดีย, World Craft Council Asia Pacific Region, Craft Revival Trust รวมถึงกลุ่มผู้ประกอบการธุรกิจจากประเทศต่างๆ อาทิ ออสเตรเลีย มาเลเซีย อินโดนีเซีย ฟิลิปปินส์ เป็นต้น
ทั้งนี้ คาดว่าจะเกิดการเจรจาจับคู่ธุรกิจภายในงานนี้ได้ไม่น้อยกว่า 250 คู่เจรจา วธ. มั่นใจเป็นอย่างยิ่งว่าอุตสาหกรรมผ้าไทยมีความพร้อมเต็มที่ที่จะสามารถก้าวเข้าสู่ตลาดโลกได้อย่างเต็มภาคภูมิ และได้รับการยอมรับจากนานาชาติทั่วโลก รวมถึงผู้ประกอบการในอุตสาหกรรมผ้าไทยมีความสามารถ และมีความคิดสร้างสรรค์ในการพัฒนานวัตกรรมผ้าไทยในรูปแบบใหม่ๆ ตลอดจนภาครัฐให้การส่งเสริม สนับสนุน และเปิดโอกาสสร้างช่องทางเจรจาการค้า เพื่อสร้างความเชื่อมโยงทางการค้ากับนานาประเทศอย่างต่อเนื่อง เชื่อว่าปัจจัยหลักเหล่านี้จะอุตสาหกรรมผ้าไทยเติบโตในภูมิภาคเอเชีย และในตลาดโลกอย่างมีศักยภาพตามนโยบายรัฐบาล

ที่มา : https://www.thaigov.go.th/news/contents/details/57954