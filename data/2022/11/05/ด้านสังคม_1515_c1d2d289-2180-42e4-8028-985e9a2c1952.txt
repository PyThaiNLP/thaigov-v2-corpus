รัฐบาลไทย-ข่าวทำเนียบรัฐบาล-สธ.ขยายออกใบรับรองสุขภาพดิจิทัล สำหรับคลินิก-ร้านยา-รพ.เอกชน ลงทะเบียนเข้าร่วมได้แล้ววันนี้


วันอาทิตย์ที่ 8 พฤษภาคม 2565
สธ.ขยายออกใบรับรองสุขภาพดิจิทัล สำหรับคลินิก-ร้านยา-รพ.เอกชน ลงทะเบียนเข้าร่วมได้แล้ววันนี้
กระทรวงสาธารณสุขขยายการออกใบรับรองสุขภาพดิจิทัล สำหรับคลินิกเวชกรรม คลินิกทันตกรรม คลินิกเทคนิคการแพทย์ ร้านยา และโรงพยาบาลเอกชน ลงทะเบียนเข้าร่วมผ่านหมอพร้อม Station ได้แล้วตั้งแต่วันนี้ ไม่มีค่าใช้จ่าย ไม่จำกัดจำนวนผู้ลงนาม 2 ปี
กระทรวงสาธารณสุขขยายการออกใบรับรองสุขภาพดิจิทัล สำหรับคลินิกเวชกรรม คลินิกทันตกรรม คลินิกเทคนิคการแพทย์ ร้านยา และโรงพยาบาลเอกชน ลงทะเบียนเข้าร่วมผ่านหมอพร้อม Station ได้แล้วตั้งแต่วันนี้ ไม่มีค่าใช้จ่าย ไม่จำกัดจำนวนผู้ลงนาม 2 ปี เพิ่มความสะดวกประชาชนขอใบรับรองแบบดิจิทัล
วันนี้ (8 พฤษภาคม 2565) นพ.โสภณ เมฆธน ผู้ช่วยรัฐมนตรีประจำกระทรวงสาธารณสุข กล่าวว่า ตามที่กระทรวงสาธารณสุขมีนโยบายพัฒนาระบบหมอพร้อมให้เป็น Digital Health Platform ของประเทศไทย เพื่อสนับสนุนการทำงานของหน่วยงานและบุคลากรทางการแพทย์ในการให้บริการสุขภาพประชาชนที่มีคุณภาพ สะดวก รวดเร็ว ปลอดภัย และมีมาตรฐาน ปัจจุบันมีหน่วยบริการสุขภาพอยู่ในแพลตฟอร์มแล้วกว่า 15,000 แห่ง
ทั้งโรงพยาบาลรัฐ โรงพยาบาลเอกชน โรงพยาบาลส่งเสริมสุขภาพตำบล คลินิก และร้านยา มีประชาชนใช้บริการกว่า 31 ล้านคน ซึ่งการดำเนินการที่ผ่านมา กระทรวงสาธารณสุขได้ใช้ Digital Signature มาตรฐานการออกใบรับรองระดับที่ 3 หรือระดับสูงที่สุด ผ่านการรับรองจากสำนักงานพัฒนาธุรกรรมทางอิเล็กทรอนิกส์ (ETDA) โดยจัดหา License เพื่อใช้ในการออกใบรับรองอิเล็กทรอนิกส์ (Certificate Authority: CA) ให้กับโรงพยาบาลรัฐทุกสังกัดทั่วประเทศ เพื่อออกเอกสารรับรองทางการแพทย์ต่างๆ เช่น ใบรับรองการตรวจทางห้องปฏิบัติการ ใบรับรองแพทย์สำหรับการตรวจสุขภาพ ใบรับรองแพทย์สำหรับโรคโควิด 19 หลังการรักษาตัวแบบ Home Isolation ซึ่งผู้ป่วยสามารถรับใบรับรองฯ ผ่านหมอพร้อม ทั้ง LINE Official Account และแอปพลิเคชัน “หมอพร้อม” โดยไม่ต้องเดินทางมารับที่โรงพยาบาล ซึ่งช่วยลดความแออัดในโรงพยาบาล และให้บริการประชาชนได้อย่างรวดเร็ว
นพ.โสภณกล่าวอีกว่า กระทรวงสาธารณสุขเล็งเห็นความสำคัญในการพัฒนา Digital Health Platform ให้รองรับการใช้งานของประชาชนได้อย่างครอบคลุมทั้งประเทศ จึงได้จัดหา License เพิ่มเติมให้กับคลินิกเวชกรรม คลินิกทันตกรรม คลินิกเทคนิคการแพทย์ ร้านยา และโรงพยาบาลเอกชน เพื่อใช้ในการออกใบรับรองอิเล็กทรอนิกส์ต่าง ๆ เช่น ใบรับรองแพทย์สำหรับตรวจสุขภาพ ใบรับรองแพทย์กรณีติดเชื้อโควิด 19 ใบรับรองแพทย์สำหรับใบอนุญาตขับรถ ใบแสดงความเห็นแพทย์ ใบรับรองแพทย์ตรวจสุขภาพคนต่างด้าว/แรงงานต่างด้าว ใบรับรองการตรวจหาเชื้อโควิด 19 ด้วย ATK และ RT-PCR และใบรับรองสุขภาพอื่น ๆ ในอนาคต ซึ่งตั้งแต่วันนี้ได้เปิดให้หน่วยบริการดังกล่าวสามารถใช้งานได้โดยไม่มีค่าใช้จ่าย และไม่จำกัดจำนวนผู้ลงนาม เป็นระยะเวลา 2 ปี  โดยคลินิกเวชกรรม คลินิกทันตกรรม คลินิกเทคนิคการแพทย์ ร้านยา และโรงพยาบาลเอกชนที่สนใจ สามารถสมัครใช้งานได้ผ่าน“หมอพร้อม Station” หรือ https://mohpromtstation.moph.go.th/login โดยศึกษารายละเอียดเพิ่มเติมได้ที่เว็บไซต์หมอพร้อม https://mohpromt.moph.go.th/mpc/mohpromtstation/
สำหรับการให้บริการแชตบอตของหมอพร้อม ตั้งแต่วันที่ 21 กุมภาพันธ์ ถึง 25 เมษายน 2565 มีการสนทนาทั้งหมด 12 ล้านการสนทนา ให้บริการประชาชนแล้วกว่า 4.2 ล้านคน โดย 5 เรื่องที่ประชาชนใช้บริการสอบถามมากที่สุด ได้แก่ 1.ข้อมูลวัคซีนโควิด 19 จำนวน 1.1 ล้านการสนทนา 2.ใบรับรองฉีดวัคซีน จำนวน 4.5 แสนการสนทนา 3.แบบประเมินสำหรับผู้ติดเชื้อโควิด จำนวน 3.5 แสนการสนทนา  4.การติดเชื้อโควิด 19 จำนวน 2.4 แสนการสนทนา และ 5.การตรวจโควิด 19 จำนวน 2.2 แสนการสนทนา
******************************************   8 พฤษภาคม 2565

ที่มา : https://www.thaigov.go.th/news/contents/details/54340