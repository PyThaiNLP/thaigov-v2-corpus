รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม ลุยกระบี่ไหว้สักการะ


วันจันทร์ที่ 11 กรกฎาคม 2565
พิมพ์
รัฐมนตรีว่าการกระทรวงยุติธรรม ลุยกระบี่ไหว้สักการะ
รัฐมนตรีว่าการกระทรวงยุติธรรม ลุยกระบี่ไหว้สักการะ"เสด็จเตี่ย"ขออำนาจบารมีช่วยไกล่เกลี่ยหนี้สำเร็จ ให้กระทรวงยุติธรรมช่วยคนให้ได้มากที่สุด ยอมรับแม้ที่ผ่านมายังไม่เข้าเป้าแต่ไม่ท้อเดินหน้าต่อจัดให้ครบทุกจังหวัด
เมื่อวันที่ 4 มิ.ย. 2565 ที่องค์การบริหารส่วนจังหวัดกระบี่ มีการจัดงานมหกรรมไกล่เกลี่ยหนี้สินครัวเรือน และยุติธรรมพบประชาชน ครั้งที่ 20  จ.กระบี่ โดยมี นายสมศักดิ์ เทพสุทิน รมว.ยุติธรรม เป็นประธานเปิดงาน พร้อมด้วย นายอนุวรรตน์ โหมดพริ้ง รองผู้ว่าราชการจังหวัดกระบี่ นายสหการณ์ เพ็ชรนรินทร์ รองปลัดกระทรวงยุติธรรม นายสมศักดิ์ กิตติธรกุล นายก อบจ.กระบี่ นางสาวรวิวรรณ์ ศรีวนาภิรมย์ ผู้ตรวจราชการกระทรวงยุติธรรม นายเรืองศักดิ์ สุวารี อธิบดีกรมคุ้มครองสิทธิและเสรีภาพ นางทัศนีย์ เปาอินทร์ อธิบดีกรมบังคับคดี นายไตรยฤทธิ์ เตมหิวงศ์ อธิบดีกรมสอบสวนคดีพิเศษ นายนิพันธ์ ศิริธร  ส.ส.ตรัง นายนัทธี ถิ่นสาคู นายสุทา ประทีป ณ ถลาง ส.ส.ภูเก็ต นายสายันห์ ยุติธรรม นายอาญาสิทธิ์ ศรีสุวรรณ  ส.ส.นครศรีธรรมราช พรรคพลังประชารัฐ ข้าราชการ เจ้าหน้าที่กระทรวงยุติธรรม และประชาชนร่วมงาน โดยก่อนเข้างานมีการคัดกรองโควิด-19 อย่างเข้มงวด
โดยก่อนเข้างาน นายสมศักดิ์และคณะ ได้สักการะ พระบรมราชานุสาวรีย์พระเจ้าบรมวงศ์เธอ พระองค์เจ้าอาภากรเกียรติวงศ์ กรมหลวงชุมพรเขตอุดมศักดิ์ ที่ตั้งอยู่ด้านหน้าของ อบจ.กระบี่ โดยมีเรือรบหลวงลันตาที่จัดทำเป็นพิพิธภัณฑ์จอดอยู่ด้านข้าง ซึ่งนายสมศักดิ์ เปิดเผยว่า ตอนเด็กๆ ตนได้สวมสร้อยสมเด็จกรมหลวงฯ การมาสักการะท่านในวันนี้ตนดีใจมาก และตนได้อธิษฐานขออำนาจบารมีของท่านช่วยให้การจัดงานไกล่เกลี่ยประสบความสำเร็จประชาชนมาร่วมงานเยอะๆ ตามเป้าหมาย เพราะต้องยอมรับที่ผ่านมายังไม่เข้าเป้า แต่เราจะเดินหน้าต่อไปในทุกจังหวัด เกิดประโยชน์สูงสุด ลดภาวะความเดือดร้อนแก่พี่น้องประชาชนที่มาร่วมงานได้ และขอให้ช่วยแก้ปัญหาของชาวสหกรณ์น้ำมันปาล์ม และช่วยให้ชาวกระบี่มีความสุข
จากนั้น นายสมศักดิ์ ได้กล่าวเปิดงานว่า ตนดีใจที่ได้เดินทางมาเป็นประธานในงานมหกรรมไกล่เกลี่ยหนี้สินครัวเรือน และยุติธรรมพบประชาชน โดยมีเป้าหมายประชาชนที่เข้าร่วมงานครั้งนี้  7,459 ราย  ทุนทรัพย์ทั้งสิ้น 573 ล้านบาท ซึ่งงานมหกรรมไกล่เกลี่ยหนี้สินครัวเรือน 19 ครั้งที่ผ่านมา ไกล่เกลี่ยสำเร็จ 14,327 ราย ลดค่าใช้จ่ายประชาชน 1,953 ล้านบาท โดยนอกจากงานไกล่เกลี่ยแล้ว ลูกหนี้สามารถไปยังศูนย์ไกล่เกลี่ยก่อนฟ้องทั่วประเทศที่มีอยู่ 907 แห่ง มีผู้ไกล่เกลี่ย 3,176 คน และสำนักงานบังคับคดีช่วยไกล่เกลี่ยหลังฟ้องที่มี 117 แห่งทั่วประเทศ
"ผมอยากเชิญชวนลูกหนี้ทุกคนมาร่วมงาน อย่าไปกลัวการแก้หนี้ ไม่ต้องหนี เราจะได้หลุดพ้นจากกองทุกข์ จะได้หายปวดหัว และมีสติเต็มร้อยไปประกอบอาชีพใหม่ และการมาร่วมงานมีสิทธิพิเศษมากมาย ทั้งการได้ลดเงินต้น ลดดอกเบี้ยและเบี้ยปรับ สถาบันการเงินทุกแห่งพร้อมที่จะช่วยเหลือทุกคน นี่คือนโยบายของพล.อ.ประยุทธ์ จันทร์โอชา นายกรัฐมนตรีที่มอบหมายให้กระทรวงยุติธรรมช่วยเหลือประชาชน เราพร้อมที่จะช่วยเหลือทุกท่าน ทุกปัญหาที่ทุกท่านยื่นเรื่องเข้ามาเราพร้อมที่จะช่วยแก้ไข ไม่มีการหนีปัญหาอย่างแน่นอน"นายสมศักดิ์ กล่าว
จากนั้นนายสมศักดิ์ ได้มอบเงินเยียวยาผู้เสียหายจากคดีอาญา 536,000 บาท และมอบป้ายศูนย์ไกล่เกลี่ยข้อพิพาทภาคประชาชน 9 ศูนย์ และร่วมการไกล่เกลี่ยด้วยตนเอง รายแรกเป็นหนี้ กยศ. 252,000 บาท ผ่อนมา 20 ปี เหลือหนี้อีก 184,988 บาท โดย กยศ. ลดให้ 50,000 บาท เหลือ 134,988 บาทและผ่อน 15 ปีงวดละ 640 บาท โดยลูกหนี้กล่าวว่า ขอบคุณรัฐบาล ตนปวดหัวมานานแล้วเพราะตกงานด้วย ซึ่งนายสมศักดิ์ ได้ชำระเงินงวดแรกให้ด้วย รายต่อมา เป็นหนี้ธนาคารออมสิน 209,000 บาท เหลือ 99,000 บาท ธนาคารออมสินลดให้เหลือ 30,000 บาท เพื่อปิดบัญชี อีกรายกู้เงิน กยศ. 426,000 บาท ผ่อนมา 20 ปี โดนค่าปรับรวมเงินต้น 750,000 บาท กยศ. ไม่คิดดอกและเบี้ยปรับเหลือ 450,000 บาท

ที่มา : https://www.thaigov.go.th/news/contents/details/55372