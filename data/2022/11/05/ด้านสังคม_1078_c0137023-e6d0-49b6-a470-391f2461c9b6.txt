รัฐบาลไทย-ข่าวทำเนียบรัฐบาล-อนุทิน เผย ยังไม่พบปัญหาขาดแคลนเตียงโควิด 19 ผู้ป่วยไม่มีอาการ ใช้ HI/CI เป็นหลัก และให้ อภ.เร่งจัดหา ATK ให้เพียงพอต่อความต้องการ


วันจันทร์ที่ 10 มกราคม 2565
อนุทิน เผย ยังไม่พบปัญหาขาดแคลนเตียงโควิด 19 ผู้ป่วยไม่มีอาการ ใช้ HI/CI เป็นหลัก และให้ อภ.เร่งจัดหา ATK ให้เพียงพอต่อความต้องการ
รองนายกรัฐมนตรีและรัฐมนตรีว่าการกระทรวงสาธารณสุข เผยได้ติดตามสถานการณ์โควิด 19 หลังเทศกาลปีใหม่ต่อเนื่อง แม้จำนวนผู้ติดเชื้อจำนวนมากขึ้นแต่ผู้ที่อาการรุนแรงและเสียชีวิตไม่เพิ่มตาม ได้เตรียมความพร้อมทั้งสถานพยาบาล ยา เวชภัณฑ์ ไว้แล้ว
รองนายกรัฐมนตรีและรัฐมนตรีว่าการกระทรวงสาธารณสุข เผยได้ติดตามสถานการณ์โควิด 19 หลังเทศกาลปีใหม่ต่อเนื่อง แม้จำนวนผู้ติดเชื้อจำนวนมากขึ้นแต่ผู้ที่อาการรุนแรงและเสียชีวิตไม่เพิ่มตาม ได้เตรียมความพร้อมทั้งสถานพยาบาล ยา เวชภัณฑ์ ไว้แล้ว ขณะนี้ยังไม่พบปัญหาขาดแคลนเตียง เนื่องจากผู้ติดเชื้อที่ไม่มีอาการให้ใช้ระบบ HI /CI เป็นหลัก พร้อมให้องค์การเภสัชกรรมเร่งจัดหาชุดตรวจ ATK ให้เพียงพอต่อความต้องการ
วันนี้ (10 มกราคม 2565) ที่สำนักงานปลัดกระทรวงสาธารณสุข จ.นนทบุรี นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข ให้สัมภาษณ์ว่า กระทรวงสาธารณสุขได้ติดตามสถานการณ์โควิด 19 ช่วง 10 วันหลังเทศกาลปีใหม่อย่างเต็มที่ พบว่าแม้จะมีผู้ติดเชื้อจำนวนมากขึ้น แต่ผู้ที่มีอาการรุนแรงและเสียชีวิตไม่ได้เพิ่มขึ้นตามอัตราส่วน ได้เตรียมความพร้อมทั้งสถานพยาบาล ยา เวชภัณฑ์ไว้รองรับ สำหรับเตียงผู้ป่วยโควิด 19 ขณะนี้ยังไม่พบปัญหาขาดแคลน และมีการติดตามต่อเนื่อง รวมถึงเน้นให้มีการรักษาผู้ติดเชื้อที่ไม่มีอาการแบบ Home Isolation / Community Isolation ส่วนโรงพยาบาลสนามที่มีหลายแห่งเตรียมความพร้อมให้เป็น Community Isolation ซึ่งจะมีการปรับให้ประชาชนได้รับการดูแลที่เหมาะสมโดยยึดดุลพินิจของแพทย์และแนวทางของกรมการแพทย์ ซึ่งรัฐบาลมีเจตนารมณ์ที่จะดูแลผู้ติดเชื้อโควิด 19 โดยรับผิดชอบค่าใช้จ่ายตั้งแต่ติดเชื้อจนหาย
นายอนุทินกล่าวต่อว่า จากกรณีที่มีข่าวชุดตรวจ ATK ขาดตลาด ได้มอบนโยบายให้องค์การเภสัชกรรมเร่งจัดหาเพิ่มให้มากที่สุด ด้วยวิธีการประมูลเนื่องจากจะได้ราคาที่ดีกว่า และขายที่ราคาต้นทุนเพื่อเป็นการช่วยเหลือประชาชน เนื่องจากช่วงนี้มีการติดเชื้อเพิ่มมากขึ้น และประชาชนตรวจมากขึ้นเพื่อจะได้ดำเนินกิจการกิจกรรมได้สะดวก ในส่วนของสำนักงานหลักประกันสุขภาพแห่งชาติ (สปสช.) ขณะนี้ยังมีชุดตรวจ ATK อยู่อีกล้านกว่าชุดได้สั่งการให้กระจายไปยังกลุ่มเป้าหมายให้มากและเร็วที่สุด สำหรับผู้นำเข้าที่ได้รับอนุญาตสามารถนำเข้าชุดตรวจได้ และส่งให้ตรวจสอบประสิทธิภาพว่าเป็นไปตามขึ้นทะเบียนไว้ โดยราคาให้ยึดตามกลไกตลาดเป็นหลัก
สำหรับการชะลอ Test and Go ทำให้มีนักท่องเที่ยวต่างชาติเข้ามาลดลง กระทรวงสาธารณสุขคำนึงถึงความปลอดภัยของคนในประเทศเป็นหลัก โดยมุ่งเน้นคนไทยที่เดินทางไปยังต่างประเทศในช่วงเดือนธันวาคม และเดินทางเข้าประเทศ ซึ่งขณะนี้มีผู้ที่ลงลงทะเบียนในระบบ Test and Go ที่รอการเดินทางอีกประมาณ 10,000 คน และกรมควบคุมโรคยืนยันว่าสามารถรับได้ จึงขอให้คนไทยเดินทางกลับประเทศโดยเร็วที่สุด เพื่อความปลอดภัย ส่วนการผ่อนคลายมาตรการต่างๆ จะต้องดูสถานการณ์และอัตราการติดเชื้อในประเทศต่อไป
***************************************10 มกราคม 2565

ที่มา : https://www.thaigov.go.th/news/contents/details/50382