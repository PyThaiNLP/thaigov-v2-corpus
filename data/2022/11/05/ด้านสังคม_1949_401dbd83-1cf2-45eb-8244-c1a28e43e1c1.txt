รัฐบาลไทย-ข่าวทำเนียบรัฐบาล-สธ.เตือน “ยาลิ้นฟ้า” อันตราย เป็นยาควบคุม เสพเองอันตรายถึงชีวิต ผู้ขาย-ผู้เสพ โทษติดคุก 7 ปี ปรับสูงสุด 7 แสนบาท


วันอังคารที่ 16 สิงหาคม 2565
สธ.เตือน “ยาลิ้นฟ้า” อันตราย เป็นยาควบคุม เสพเองอันตรายถึงชีวิต ผู้ขาย-ผู้เสพ โทษติดคุก 7 ปี ปรับสูงสุด 7 แสนบาท
โฆษกกระทรวงสาธารณสุข เตือน “ยาลิ้นฟ้า” อันตราย ออกฤทธิ์ต่อจิตประสาท ถือเป็นยาควบคุม ไม่มีขายทั่วไป เผยโทษสำหรับผู้ขายผู้เสพ ผู้โฆษณา หรือชวนผู้อื่นมาเสพ มีโทษ ติดคุก 7 ปี ปรับสูงสุด 7 แสนบาท
วันนี้ (16 สิงหาคม 2565) นายแพทย์รุ่งเรือง กิจผาติ หัวหน้าที่ปรึกษาระดับกระทรวง (นายแพทย์ทรงคุณวุฒิ 11) และโฆษกกระทรวงสาธารณสุข กล่าวถึงกรณีวัยรุ่นบางกลุ่มนิยมใช้ยาลิ้นฟ้า ว่า ยาลิ้นฟ้า คือยาโรฮิบนอล ซึ่งเป็นชื่อทางการค้าของยาในกลุ่มฟลูนิแทรซิแพม (Flunitrazepam) หรืออาจเป็นกลุ่มยาลักษณะเดียวกัน จัดอยู่ในกลุ่มวัตถุออกฤทธิ์ต่อจิตประสาท ถือเป็นยาควบคุม ไม่มีขายทั่วไป ต้องจ่ายยาโดยแพทย์เท่านั้น หากสถานพยาบาลใดจ่ายยาดังกล่าวต้องทำรายงานส่งไปที่สำนักงานคณะกรรมการอาหารและยา (อย.) โดยยาดังกล่าวออกฤทธิ์ในการบรรเทาอาการวิตกกังวล สงบประสาท ทำให้นอนหลับ สูญเสียความทรงจำชั่วขณะ คลายกล้ามเนื้อ ต้านการชักและกดระบบการหายใจ ในทางการแพทย์จึงนิยมใช้เป็นยานอนหลับ ยานำสลบ และสงบประสาทก่อนทำการผ่าตัด
นายแพทย์รุ่งเรืองกล่าวต่อว่า ยาดังกล่าวมีผู้นำไปใช้ในทางที่ผิด เช่น นำไปมอมผู้อื่นให้หมดแรงต่อสู้ จำสิ่งที่เกิดขึ้นไม่ได้ เพื่อก่ออาชญากรรม โดยส่วนใหญ่ใช้ผสมในเครื่องดื่ม โดยเฉพาะเครื่องดื่มที่มีแอลกอฮอล์ เพื่อทำให้ Flunitrazepam ออกฤทธิ์กดประสาทแรงขึ้น ขณะนี้ พบว่ามีการนำไปเสพเพื่อให้เกิดอาการมึนและอวดลิ้นที่เปลี่ยนเป็นสีฟ้า จึงขอเตือนว่าเป็นเรื่องที่อันตรายอย่างมาก อาจเกิดผลข้างเคียง จนถึงแก่ชีวิตได้ เช่น หยุดหายใจ หากเสพปริมาณมาก หรือเสพร่วมกับเครื่องดื่มแอลกอฮอล์ รวมถึงความเสี่ยงจากอุบัติเหตุที่สูงมาก ทั้งนี้ ผู้ที่ลักลอบจำหน่ายยาฟลูนิแทรซิแพมและผู้ที่นำไปใช้เสพ ผู้จำหน่าย โฆษณาเชิญชวน ถือว่ามีความผิด จะถูกดำเนินคดีตามกฎหมาย กระทรวงสาธารณสุขจะดำเนินคดีอย่างถึงที่สุด
************************************  16 สิงหาคม 2565

ที่มา : https://www.thaigov.go.th/news/contents/details/58093