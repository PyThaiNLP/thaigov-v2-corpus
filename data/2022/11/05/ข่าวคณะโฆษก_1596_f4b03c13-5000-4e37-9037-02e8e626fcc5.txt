รัฐบาลไทย-ข่าวทำเนียบรัฐบาล-​โฆษกรัฐบาลเผยนายกฯ ยินดีไทยและซาอุดีอาระเบียมีพัฒนาการความร่วมมือทางเศรษฐกิจและท่องเที่ยวอย่างเป็นรูปธรรม หน่วยงานที่เกี่ยวข้องนำคณะภาคเอกชนเดินทางเยือนซาอุดีฯ สานต่อความร่วมมือ


วันพุธที่ 18 พฤษภาคม 2565
พิมพ์
​โฆษกรัฐบาลเผยนายกฯ ยินดีไทยและซาอุดีอาระเบียมีพัฒนาการความร่วมมือทางเศรษฐกิจและท่องเที่ยวอย่างเป็นรูปธรรม หน่วยงานที่เกี่ยวข้องนำคณะภาคเอกชนเดินทางเยือนซาอุดีฯ สานต่อความร่วมมือ
​โฆษกรัฐบาลเผยนายกฯ ยินดีไทยและซาอุดีอาระเบียมีพัฒนาการความร่วมมือทางเศรษฐกิจและท่องเที่ยวอย่างเป็นรูปธรรม หน่วยงานที่เกี่ยวข้องนำคณะภาคเอกชนเดินทางเยือนซาอุดีฯ สานต่อความร่วมมือ
วันนี้ (18 พฤษภาคม 2565) นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ยินดีต่อความสัมพันธ์ไทยและซาอุดีอาระเบียที่มีพัฒนาการและความคืบหน้าในการส่งเสริมความร่วมมือทางเศรษฐกิจและการท่องเที่ยวอย่างเป็นรูปธรรมอย่างมาก โดยเมื่อวันที่ 15 พฤษภาคม 2565 นายดอน ปรมัตถ์วินัย รองนายกรัฐมนตรีและรัฐมนตรีว่าการกระทรวงการต่างประเทศ นำคณะผู้แทนภาคเอกชนเดินทางเยือนซาอุดีฯ เพื่อกระชับความร่วมมือด้านการค้าและการลงทุน และรัฐมนตรีว่าการกระทรวงการท่องเที่ยวและกีฬา นำคณะผู้ประกอบการท่องเที่ยวไทย ทำการตลาดการท่องเที่ยวไทยในซาอุดีฯ
โฆษกประจำสำนักนายกรัฐมนตรีกล่าวว่า การเดินทางครั้งนี้นับเป็นการเดินทางอย่างเป็นทางการของรัฐร่วมกับเอกชนครั้งแรกในรอบ 32 ปี ซึ่งประกอบไปด้วย คณะผู้แทนจากหน่วยงานภาครัฐจำนวน 78 คน จาก 28 หน่วยงาน และภาคธุรกิจ จำนวน 57 คน จากสาขาธุรกิจที่มีศักยภาพกว่า 39 บริษัท อาทิ สาขาสินค้าอุปโภคบริโภค เกษตรและอาหาร พลังงานและเคมีภัณฑ์ เทคโนโลยีและดิจิทัล อัญมณีและเครื่องประดับ ท่องเที่ยวและบริการ ธุรกิจสุขภาพ เป็นต้น
เชื่อมั่นว่าการเดินทางเยือนซาอุดีฯ ครั้งนี้จะทำให้สัดส่วนส่งออกของไทยไปซาอุดีฯ ดีขึ้น โดยหอการค้าไทยประเมินว่าสัดส่วนการส่งออกจะเพิ่มกลับมาอยู่ที่ร้อยละ 2.2 ใกล้เคียงกับในปี 2532 จากเดิมก่อนหน้านี้ที่มีมูลค่าประมาณ 4.5 หมื่นล้านบาท คิดเป็นเพียงร้อยละ 0.6 ของการส่งออกทั้งหมด รวมทั้งคาดว่าหลังจากการเดินทางเยือนจะทำให้ปริมาณการค้ารวมสองประเทศขยับขึ้นมาอยู่ที่ 1.5 แสนล้านบาท
โดยนายธนกรฯ ระบุว่า รองนายกรัฐมนตรีและรัฐมนตรีว่าการกระทรวงการต่างประเทศ ได้ใช้โอกาสการเดินทางครั้งนี้หารือเพื่อซื้อปุ๋ยเคมีจากซาอุดีฯ เพื่อช่วยเหลือเกษตรกรไทย แก้ไขปัญหาการขาดแคลนปุ๋ยเคมีของไทย พร้อมร่วมเป็นสักขีพยานในการลงนามบันทึกความเข้าใจการจัดตั้งสภาความร่วมมือไทย - ซาอุดีอาระเบีย ซึ่งจะปูทางการส่งเสริมความร่วมมือระหว่างภาคธุรกิจเอกชนของทั้งสองฝ่าย และจะกล่าวถ้อยแถลงในงาน Saudi-Thai Investment Forum 2022 ซึ่งเป็นงานที่ภาครัฐและภาคเอกชนของไทยและซาอุดีฯ จะได้มาจับคู่ธุรกิจ รวมทั้งแลกเปลี่ยนนโยบายและข้อมูลเกี่ยวกับการส่งเสริมความร่วมมือด้านการลงทุนระหว่างกัน รวมทั้งจะร่วมพิธีเปิดงานเทศกาลอาหารฮาลาลไทย ปี 2565 ซึ่งเป็นกิจกรรมส่งเสริมการเปิดตลาดผลิตภัณฑ์ฮาลาลของไทย โดยเฉพาะอาหารในซาอุดีอาระเบีย
โฆษกประจำสำนักนายกรัฐมนตรีกล่าวเพิ่มเติมว่า นอกจากคณะผู้แทนไทยซึ่งนำโดยรองนายกรัฐมนตรีและรัฐมนตรีว่าการกระทรวงการต่างประเทศแล้ว นายพิพัฒน์ รัชกิจประการ รัฐมนตรีว่าการกระทรวงการท่องเที่ยวและกีฬา ยังนำคณะผู้ประกอบการท่องเที่ยวไทยจำนวน 67 ราย จาก 47 บริษัท ไปยังเมืองเจดดาห์ และกรุงริยาดของซาอุดีฯ เพื่อบุกตลาดการท่องเที่ยวเป็นครั้งแรกของผู้ประกอบการธุรกิจท่องเที่ยวไทยในตลาดซาอุดีฯ อีกด้วย โดยในวันที่ 15 พฤษภาคม 2565 รัฐมนตรีว่าการกระทรวงการท่องเที่ยวและกีฬา ได้เป็นสักขีพยานในการลงนามความร่วมมือระหว่างการท่องเที่ยวแห่งประเทศไทย (ททท.) และบริษัท Almosafer ซึ่งเป็นผู้ให้บริการด้านการท่องเที่ยวออนไลน์รายใหญ่ที่สุดของตลาดซาอุดีฯ และคูเวต และครองส่วนแบ่งการตลาดติด 1 ใน 3 ของภูมิภาคตะวันออกกลาง และแอฟริกาทางตอนเหนือ เพื่อส่งเสริมประเทศไทยในตลาดซาอุดีฯ และตลาดตะวันออกกลาง โดยเฉพาะอย่างยิ่งในกลุ่มตลาดคนรุ่นใหม่
นอกจากนี้ วันที่ 16 พฤษภาคม 2565 รัฐมนตรีว่าการกระทรวงการท่องเที่ยวและกีฬายังเป็นสักขีพยานในการลงนามความร่วมมือ การท่องเที่ยวแห่งประเทศไทย (ททท.) และสายการบิน SAUDIA ซึ่งเป็นสายการบินแห่งชาติซาอุดีฯ และใหญ่เป็นลำดับที่ 3 ของภูมิภาคตะวันออกกลางในเชิงรายได้ โดยภายใต้บันทึกข้อตกลงนี้ ททท. และสายการบิน SAUDIA จะร่วมกันหารือขยายความร่วมมือส่งเสริมการท่องเที่ยวไทยในกลุ่มนักท่องเที่ยวชาวซาอุดีฯ พร้อมสร้างความเชื่อมั่นต่อการท่องเที่ยวไทย
“นายกรัฐมนตรีเชื่อมั่นว่าความสัมพันธ์ทวิภาคีไทย-ซาอุดีฯ ยังมีศักยภาพ และโอกาสเพื่อประโยชน์ของทั้งสองประเทศอีกมาก และการเยือนซาอุดีฯ ของหน่วยงานที่เกี่ยวข้องครั้งนี้ จะสามารถสานต่อและขับเคลื่อนความร่วมมือด้านเศรษฐกิจและการท่องเที่ยวระหว่างกัน และแสดงถึงความมุ่งมั่น สะท้อนเจตนารมณ์ของไทยในการผลักดันร่วมมือระหว่างหน่วยงานภาครัฐและภาคเอกชนไทย-ซาอุดีฯ สร้างโอกาสในการการค้าและการลงทุนผ่านการจับคู่ทางธุรกิจ ขยายการส่งออกสินค้าไทยไปยังซาอุดีฯ และส่งเสริมการไปมาหาสู่ระหว่างประชาชนผ่านการท่องเที่ยว รวมทั้งเป็นโอกาสให้หน่วยงานที่เกี่ยวข้องได้ติดตามข้อสั่งการของนายกรัฐมนตรีในการแก้ไขปัญหาเรื่องปุ๋ยเคมีให้กับเกษตรกรไทย ท่ามกลางปัญหาขาดแคลนปุ๋ย ผ่านการแสวงหาพันธมิตรใหม่อย่างซาอุดีฯ อีกด้วย” นายธนกรฯ กล่าว

ที่มา : https://www.thaigov.go.th/news/contents/details/54674