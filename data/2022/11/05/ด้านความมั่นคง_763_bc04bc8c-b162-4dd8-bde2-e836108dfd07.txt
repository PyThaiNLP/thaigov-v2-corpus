รัฐบาลไทย-ข่าวทำเนียบรัฐบาล-รมว.เฮ้ง ห่วงอุบัติเหตุดินสไลด์ จ.พัทลุง ส่งเจ้าหน้าที่ให้ความช่วยเหลือ พร้อมเตือนนายจ้างป้องกันอุบัติเหตุจากการทำงาน


วันพฤหัสบดีที่ 24 กุมภาพันธ์ 2565
พิมพ์
รมว.เฮ้ง ห่วงอุบัติเหตุดินสไลด์ จ.พัทลุง ส่งเจ้าหน้าที่ให้ความช่วยเหลือ พร้อมเตือนนายจ้างป้องกันอุบัติเหตุจากการทำงาน
รัฐมนตรีว่าการกระทรวงแรงงานห่วงอุบัติเหตุดินสไลด์ จ.พัทลุง รุดส่งเจ้าหน้าที่เข้าตรวจสอบดูแลให้ความช่วยเหลือด้านสิทธิประโยชน์ที่ญาติผู้เสียชีวิตพึงได้ เตือนนายจ้างให้ปฏิบัติตามกฎหมายความปลอดภัยฯ ป้องกันการเกิดเหตุซ้ำ
นายสุชาติ ชมกลิ่น รัฐมนตรีว่าการกระทรวงแรงงาน เปิดเผยว่า เมื่อวันที่ 23 กุมภาพันธ์ 2565 เกิดอุบัติเหตุลูกจ้างเสียชีวิตจากดินสไลด์ทับขณะวางระบบสายไฟฟ้า ริมทางถนนสายบ้านหนองโต๊ะปาน หมู่ 8 ตำบลพนมวังก์ อำเภอควนขนุน จังหวัดพัทลุง ซึ่งลูกจ้างผู้เสียชีวิตเป็นลูกจ้างของห้างหุ้นส่วนสามัญนิติบุคคล เทคโนโลยีการไฟฟ้าพัทลุง ซึ่งรับเหมาจากแขวงทางหลวงชนบทจังหวัดพัทลุง ระยะทาง 3 กิโลเมตร โดยติดตั้งเสาไฟฟ้า เดินสายใต้ดิน ลักษณะการทำงาน เป็นการขุดหลุมลึกประมาณ 3 เมตร กว้าง 2 เมตร เพื่อวางท่อคอนกรีต จากรายงานในเบื้องต้นพบว่าผู้เสียชีวิตชื่อนายระพีรัตน์ เกตุดำ ขณะเกิดเหตุมีคนงานร่วมทำงานด้วยกัน 6 คน
นายสุชาติ กล่าวต่อไปว่า ขณะเกิดเหตุ ลูกจ้างผู้เสียชีวิตกำลังลงปฏิบัติงานในหลุมที่ขุดไว้เพื่อเชื่อมต่อสายไฟ ในระหว่างนั้นมีดินโคลนสไลด์ทับร่างลูกจ้างอย่างรวดเร็ว ทำให้ลูกจ้างเสียชีวิตทันที จากความเสียหายดังกล่าวตนขอแสดงความเสียใจกับญาติผู้เสียชีวิต และฝากไปถึงนายจ้างให้ปฏิบัติตามกฎหมายความปลอดภัยในการทำงาน เพื่อป้องกันไม่ให้เกิดอุบัติเหตุจากการทำงาน พร้อมกำชับให้กรมสวัสดิการและคุ้มครองแรงงาน (กสร.) เข้าตรวจสอบการดำเนินงานตามกฎหมาย และสั่งการให้สำนักงานประกันสังคม เข้าตรวจสอบดูแลให้ความช่วยเหลือด้านสิทธิประโยชน์ที่ญาติผู้เสียชีวิตพึงได้กรณีเสียชีวิตเนื่องจากการทำงาน จากกองทุนเงินทดแทนอย่างเต็มที่
ด้านนายนิยม สองแก้ว อธิบดีกรมสวัสดิการและคุ้มครองแรงงาน กล่าวเพิ่มเติมว่า กสร.ได้มอบหมายพนักงานตรวจความปลอดภัยรวมทั้งเจ้าหน้าที่ที่เกี่ยวข้องร่วมตรวจสอบเพิ่มเติมเพื่อสอบข้อเท็จจริงนายจ้าง และผู้ที่เกี่ยวข้อง เพื่อเตรียมรวบรวมพยานหลักฐานว่านายจ้างมีการฝ่าฝืนโดยไม่ปฏิบัติตามกฎหมายหรือไม่ ตามพระราชบัญญัติความปลอดภัย อาชีวอนามัยและสภาพแวดล้อมในการทำงาน พ.ศ. 2554 กฎกระทรวงกำหนดมาตรฐานในการบริหาร จัดการ และดำเนินการด้านความปลอดภัย อาชีวอนามัย และสภาพแวดล้อมในการทำงานเกี่ยวกับงานก่อสร้าง พ.ศ. 2564 และกฎกระทรวงกำหนดมาตรฐานในการบริหาร จัดการ และดำเนินการด้านความปลอดภัย อาชีวอนามัย และสภาพแวดล้อมในการทำงาน ในสถานที่ที่มีอันตรายจากการตกจากที่สูงและที่ลาดชัน จากวัสดุกระเด็น ตกหล่น และพังทลายและจากการตกลงไปในภาชนะเก็บหรือรองรับวัสดุ พ.ศ. 2564 หากนายจ้างไม่ปฏิบัติตามกฎหมายดังกล่าวจะดำเนินการตามกฎหมายต่อไป

ที่มา : https://www.thaigov.go.th/news/contents/details/51893