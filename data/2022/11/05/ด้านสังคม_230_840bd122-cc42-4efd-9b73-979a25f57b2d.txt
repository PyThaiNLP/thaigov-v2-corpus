รัฐบาลไทย-ข่าวทำเนียบรัฐบาล-ปลัดสธ. รับมอบเครื่องช่วยหายใจชนิด High Flow และอุปกรณ์ทางการแพทย์


วันพฤหัสบดีที่ 29 กรกฎาคม 2564
ปลัดสธ. รับมอบเครื่องช่วยหายใจชนิด High Flow และอุปกรณ์ทางการแพทย์
ปลัดกระทรวงสาธารณสุข รับมอบเครื่องช่วยหายใจชนิด High Flow และอุปกรณ์ทางการแพทย์ รวมมูลค่า 2,744,000 บาท จากกองทัพอากาศไทย มูลนิธิหลักประกันสุขภาพไทย และโครงการทุก(ข์)ภัยไทยช่วยกัน เพื่อสนับสนุนหน่วยบริการใช้ในการดูแลรักษาผู้ป่วยโรคโควิด 19
ปลัดกระทรวงสาธารณสุข รับมอบเครื่องช่วยหายใจชนิด High Flow และอุปกรณ์ทางการแพทย์ รวมมูลค่า 2,744,000 บาท จากกองทัพอากาศไทย มูลนิธิหลักประกันสุขภาพไทย และโครงการทุก(ข์)ภัยไทยช่วยกัน เพื่อสนับสนุนหน่วยบริการใช้ในการดูแลรักษาผู้ป่วยโรคโควิด 19 ทั้งนี้ กองทัพอากาศไทยจะนำส่งอุปกรณ์ทางการแพทย์ถึงโรงพยาบาล
วันนี้ (29 กรกฎาคม 2564) ที่ กระทรวงสาธารณสุข จ.นนทบุรี นายแพทย์เกียรติภูมิ วงศ์รจิต ปลัดกระทรวงสาธารณสุข พร้อมด้วยคณะผู้บริหารกระทรวงสาธารณสุข รับมอบเครื่องช่วยหายใจชนิด High Flow จำนวน 12 เครื่อง อุปกรณ์ปกป้องทางเดินหายใจแบบจ่ายอากาศบริสุทธิ์ หรือ PAPR จำนวน 7 เครื่อง ชุดอุปกรณ์ป้องกันส่วนบุคคล PPE จำนวน 300 ชุด และหน้ากากอนามัย N95 จำนวน 3,000 ชิ้น รวมมูลค่า 2,744,000 บาท จากพลอากาศโท ฐานัตถ์ จันทร์อำไพ เจ้ากรมกิจการพลเรือนทหารอากาศและโฆษกกองทัพอากาศ นพ.ประจักษวิช เล็บนาค ประธานมูลนิธิหลักประกันสุขภาพไทย คุณโกมล เมฆวัฒนา ประธานโครงการทุก(ข์)ภัยไทยช่วยกัน และคณะผู้สนับสนุน ได้แก่ บริษัท เจียไต๋ จำกัด, บริษัท แอสเซนด์ มันนี่ จำกัด หรือ ทรู มันนี่ วอลเล็ท, ธนาคารอาคารสงเคราะห์, สมาคมขนส่งสินค้าและโลจิสติกส์ไทย, บริษัท จีเทค คอร์ปอเรชั่น จำกัด, บริษัท ผลธัญญะ จำกัด มหาชน และ บริษัท กลัฟเท็กซ์ จำกัด มอบให้กับโรงพยาบาลสังกัดกระทรวงสาธารณสุข 6 แห่ง โรงพยาบาลภูมิพลอดุลยเดช โรงพยาบาลเจริญกรุงประชารักษ์ และสำนักงานหลักประกันสุขภาพแห่งชาติ เพื่อสนับสนุนในการดูแลรักษาผู้ป่วยโรคโควิด 19
นายแพทย์เกียรติภูมิกล่าวว่า ในนามกระทรวงสาธารณสุข ขอบคุณท่านผู้มีจิตศัรทธาที่เห็นถึงความสำคัญ นำเครื่องช่วยหายใจแบบ High Flow และอุปกรณ์ทางการแพทย์ มามอบให้ในวันนี้ โดยเฉพาะเครื่องช่วยหายใจที่มีความจำเป็นและมีประโยชน์อย่างมากในการดูแลรักษาผู้ป่วยโควิด 19 ที่มีอาการในระยะแรกๆ หรือระยะกลางที่มีอาการแล้ว เครื่องนี้จะช่วยทำให้ผู้ป่วยอาการไม่รุนแรงมากขึ้น สำหรับเครื่อง PAPR และอุปกรณ์ทางการแพทย์อื่นๆ ก็เข้ามาช่วยเสริมการปฏิบัติงานของเจ้าหน้าที่ได้อย่างปลอดภัย ถือเป็นอีกแรงหนึ่งที่ช่วยให้กระทรวงสาธารณสุขดูแลผู้ป่วยได้ดียิ่งขึ้น และวันพรุ่งนี้ ทางกองทัพอากาศจะช่วยอำนวยความสะดวกลำเลียงอุปกรณ์ทางการแพทย์ ส่งไปยังจังหวัดปัตตานี เพื่อกระจายไปในพื้นที่ 3 จังหวัดชายแดนภาคใต้ นอกจากนี้ ได้เตรียมพร้อมลำเลียงอุปกรณ์ทางการแพทย์ไปยังในพื้นที่ต่างจังหวัดอื่นๆ ด้วย
ทั้งนี้ โรงพยาบาลสังกัดกระทรวงสาธารณสุข 6 แห่ง ที่ได้รับเครื่องช่วยหายใจชนิด High Flow จำนวน 2 เครื่อง และอุปกรณ์ทางการแพทย์ ได้แก่ รพ.ยะลา รพ.ปัตตานี รพ.นราธิวาส รพ.สมุทรสาคร รพ.แม่สอด จ.ตาก และ รพ.ราชวิถี กรมการแพทย์
******************************* 29 กรกฎาคม 2564

ที่มา : https://www.thaigov.go.th/news/contents/details/44235