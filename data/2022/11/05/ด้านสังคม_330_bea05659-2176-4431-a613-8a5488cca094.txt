รัฐบาลไทย-ข่าวทำเนียบรัฐบาล-พม. ลงพื้นที่ "สวนหลวง" และอีก 7 เขต กทม. มอบ "ถุงกำลังใจ สู้โควิด 19" ช่วยเหลือผู้ป่วยติดเตียงในชุมชน


วันศุกร์ที่ 13 สิงหาคม 2564
พม. ลงพื้นที่ "สวนหลวง" และอีก 7 เขต กทม. มอบ "ถุงกำลังใจ สู้โควิด 19" ช่วยเหลือผู้ป่วยติดเตียงในชุมชน
พม. ลงพื้นที่ "สวนหลวง" และอีก 7 เขต กทม. มอบ "ถุงกำลังใจ สู้โควิด 19" ช่วยเหลือผู้ป่วยติดเตียงในชุมชน
เมื่อวันที่ 8 ส.ค. 64 เวลา 13.00 น. นางพัชรี  อาระยะกุล ปลัดกระทรวงการพัฒนาสังคมและความมั่นคงของมนุษย์ (ปลัด พม.) เปิดเผยว่า จากสถานการณ์การแพร่ระบาดของโรคติดเชื้อไวรัสโคโรนา 2019 (โควิด-19) ได้ส่งผลกระทบทั้งด้านเศรษฐกิจและสังคมต่อประชาชนในวงกว้างทั่วประเทศอย่างต่อเนื่องและมีแนวโน้มความรุนแรงเพิ่มมากขึ้น กระทรวง พม. จึงมีความห่วงใยประชาชนทุกกลุ่มเป้าหมาย โดยเฉพาะกลุ่มเปราะบางที่มีความเสี่ยงสูง ได้แก่ เด็ก ผู้สูงอายุ คนพิการ คนเร่ร่อน คนไร้บ้าน และผู้ด้อยโอกาส รวมทั้งผู้ป่วยติดเตียง ทั้งนี้ กระทรวง พม. ได้รับการสนับสนุนจากคณะกรรมการบริหารจัดการเงินบริจาคและทรัพย์สินเพื่อสนับสนุนการดำเนินการแก้ไขปัญหาจากโรคติดเชื้อไวรัสโคโรนา 2019 (COVID-19) โดยใช้เงินบริจาคจากบัญชี "สำนักงานปลัดสำนักนายกรัฐมนตรีเพื่อรับบริจาคสนับสนุนการแก้ไขปัญหาโรคติดเชื้อไวรัสโคโรนา 2019 (COVID-19)" จัดทำถุงยังชีพ  "ถุงกำลังใจ สู้โควิด 19" จำนวน 6,796 ชุด อีกทั้งกระทรวง พม.ได้จัดทำถุงยังชีพ "ถุงกำลังใจ สู้โควิด 19" เพิ่มให้เป็น 10,000 ถุง และจะจัดทำเพิ่มเติมเพื่อให้เพียงพอกับจำนวนผู้ป่วยติดเตียงที่เดือดร้อนในพื้นที่ กทม. ซึ่งเป็นหนึ่งในจังหวัดพื้นที่ควบคุมเข้มงวดและสูงสุด โดยระหว่างวันที่ 6-8 ส.ค. 2564 ได้กำหนดการลงพื้นที่ชุมชนเพื่อมอบถุงยังชีพ "ถุงกำลังใจ สู้โควิด 19" จำนวน 3,565 ถุง โดยในแต่ละวัน มีการแบ่งทีม พม. ออกเป็น 8 ทีมๆ ละ 1 เขต และส่วนที่เหลือจะร่วมมือกับบริษัทไปรษณีย์ไทย จำกัด เพื่อจัดส่งถุงยังชีพให้ผู้ป่วยติดเตียงอย่างทั่วถึงและรวดเร็วต่อไป
นางพัชรี กล่าวต่อไปว่า สำหรับวันนี้ เป็นวันที่สามของการลงพื้นที่ชุมชนของทีม พม. ทั้ง 8 ทีม ใน 8 เขต กทม. ได้แก่ เขตสวนหลวง บางกอกใหญ่ ทวีวัฒนา บางบอน พญาไท ดอนเมือง ประเวศ และมีนบุรี เพื่อมอบถุงยังชีพ "ถุงกำลังใจ สู้โควิด 19" จำนวนทั้งสิ้น 745 ถุง  สำหรับเขตสวนหลวง คณะผู้บริหารกระทรวง พม. นำโดยรองปลัดกระทรวง พม. ได้แก่ นายอนุกูล  ปีดแก้ว  นางสาวแรมรุ้ง  วรวัธ และนางสาวอังคณา ใจกิจสุวรรณ พร้อมด้วย ศูนย์ช่วยเหลือสังคม สายด่วน พม. โทร. 1300 และอาสาสมัคร พม. ร่วมบูรณาการลงพื้นที่ ณ วัดปากบ่อ ซอยอ่อนนุช 35 เพื่อมอบถุงยังชีพ "ถุงกำลังใจ สู้โควิด 19" จำนวน 32 ถุง ให้กับผู้แทนชุมชนนำไปแจกจ่ายช่วยเหลือผู้ป่วยติดเตียงในชุมชน นอกจากนี้ ยังได้ไปเยี่ยมบ้านพร้อมมอบถุงยังชีพให้ผู้ป่วยติดเตียงในชุมชนอีกด้วย
นางพัชรี กล่าวเพิ่มเติมว่า ทั้งนี้ หากประชาชนกลุ่มเปราะบางกำลังประสบปัญหาทางสังคมและความเดือดร้อนจากผลกระทบของโรคโควิด-19 สามารถติดต่อขอความช่วยเหลือได้ที่ 1) ศูนย์ช่วยเหลือสังคม สายด่วน พม. โทร.1300 2) สายด่วนคนพิการ โทร. 1479  3) สำนักงานพัฒนาสังคมและความมั่นคงของมนุษย์จังหวัดทั่วประเทศ และ 4) อาสาสมัครพัฒนาสังคมและความมั่นคงของมนุษย์ (อพม.) ในพื้นที่

ที่มา : https://www.thaigov.go.th/news/contents/details/44739