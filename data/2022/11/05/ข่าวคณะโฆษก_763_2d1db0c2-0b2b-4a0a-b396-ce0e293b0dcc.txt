รัฐบาลไทย-ข่าวทำเนียบรัฐบาล-โฆษกรัฐบาลเผย “นายกฯ” สั่งหน่วยงานปรับมาตรการ เตรียมรับมือประชาชนกลับทำงานหลังหยุดเทศกาลปีใหม่ เน้นรัฐ-เอกชน ทำงานที่บ้าน (WFH)


วันอาทิตย์ที่ 2 มกราคม 2565
พิมพ์
โฆษกรัฐบาลเผย “นายกฯ” สั่งหน่วยงานปรับมาตรการ เตรียมรับมือประชาชนกลับทำงานหลังหยุดเทศกาลปีใหม่ เน้นรัฐ-เอกชน ทำงานที่บ้าน (WFH)
โฆษกรัฐบาลเผย “นายกฯ” สั่งหน่วยงานปรับมาตรการ เตรียมรับมือประชาชนกลับทำงานหลังหยุดเทศกาลปีใหม่ เน้นรัฐ-เอกชน ทำงานที่บ้าน (WFH)
วันที่ 2 ม.ค. 65 นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม สั่งหน่วยงานที่เกี่ยวข้องจับตาดูสถานการณ์กลุ่มผู้ติดเชื้อโอมิครอนเข้มข้น ป้องกันการไม่ให้เกิดรูปแบบคลัสเตอร์ที่แพร่กระจายเชื้อ ถอดบทเรียนจากคลัสเตอร์กาฬสินธุ์ ที่มีผู้ติดเชื้อโอมิครอนคลัสเตอร์นี้แล้ว 244 ราย จำกัดวงลดการแพร่กระจายเชื้อในภายประเทศให้มากที่สุด
สำหรับรายงานยอดผู้ติดเชื้อโควิด-19 วันอาทิตย์ที่ 2 มกราคม 2565 พบยอดผู้ติดเชื้อโควิด-19 รวม 3,112 ราย จำแนกเป็น ผู้ป่วยจากระบบเฝ้าระวังฯ 2,896 ราย ผู้ป่วยจากการค้นหาเชิงรุก 65 ราย ผู้ป่วยภายในเรือนจำ/ที่ต้องขัง 2 ราย ผู้ป่วยมาจากต่างประเทศ 149 ราย ผู้ป่วยสะสม 2,200,695 ราย (ตั้งแต่ 1 เมษายน) หายป่วยกลับบ้าน 2,921 รายหายป่วยสะสม 2,147,304 ราย (ตั้งแต่ 1 เมษายน) ผู้ป่วยกำลังรักษา 33,108 ราย และเสียชีวิต 12 ราย ในส่วนของภาพรวมยอดฉีดวัคซีน วันที่ 1 มกราคม 2565 ยอดฉีดสะสม 104,661,310 โดส แบ่งเป็น เข็มที่ 1 รวม 51,272,838 ราย เข็มที่ 2 รวม 46,147,413 ราย เข็มที่ 3 รวม 6,998,205 ราย
นายธนกร กล่าวอีกว่า  สำหรับผู้ที่เดินทางกลับเข้ากรุงเทพฯ ณ สถานีหมอชิตและสถานีหัวลำโพง สามารถรับการตรวจคัดกรองโรคโควิด-19 ด้วย ATK โดยไม่เสียค่าใช้จ่าย โดยเป็นความร่วมมือระหว่าง กระทรวงสาธารณสุขและกระทรวงคมนาคม ตามข้อสั่งการนายกรัฐมนตรี ถึงวันพรุ่งนี้ (3 มกราคม 2565) เพื่อป้องกันการแพร่ระบาดและสร้างความมั่นใจให้กับประชาชน หลังเดินทางกลับมาทำงานต่อที่กรุงเทพฯ อย่างปลอดภัย
ขั้นตอนการปฏิบัติ 1) ลงทะเบียนผ่าน QR Code ICN Tracking มาจากบ้าน หรือ Walk In หน้างาน 2) ยื่นบัตรประชาชน และรหัสลงทะเบียน 4 หลัก ที่ได้จากการลงทะเบียนสำเร็จ 3) รับอุปกรณ์ Swab จากเจ้าหน้าที่ 4) เข้ารับการ Swab (NPS) ที่รถเก็บตัวอย่างชีวนิรภัย 5) รับทราบผลตรวจผ่าน 2 ช่องทาง ออนไลน์ หรือสแกน QR Code โดยใส่ เลขบัตรประชาชน เบอร์โทรศัพท์  กรณีตรวจพบผลบวก ทีมกรมควบคุมโรคจะให้คำปรึกษา และตรวจ RT-PCR ซ้ำ
ทั้งนี้ รวมทั้งขอความร่วมมือหน่วยงานราชการ-เอกชน  ให้ข้าราชการ/พนักงาน ปฏิบัติงานที่บ้าน (WFH) ในช่วง 14 วัน เมื่อเปิดทำการหลังหยุดเทศกาลปีใหม่ด้วย
“นายกรัฐมนตรียังเตือนประชาชน ในช่วงวันหยุดเทศกาลปีใหม่นี้ หากสงสัยว่าตนเองจะติดเชื้อไวรัสโควิด-19 ขอให้งดเดินทางเข้าไปในพื้นที่ งดร่วมกิจกรรมทันที กักตัวเอง ไม่สัมผัสกับผู้อื่น และรีบเข้าสู่กระบวนการรักษาทันที ปรึกษาแพทย์ เพื่อป้องกันการแพร่เชื้อไปยังผู้อื่นในสถานที่ต่าง ๆ ร่วมกันรับผิดชอบต่อตนเองและสังคม” นายธนกร กล่าว

ที่มา : https://www.thaigov.go.th/news/contents/details/50146