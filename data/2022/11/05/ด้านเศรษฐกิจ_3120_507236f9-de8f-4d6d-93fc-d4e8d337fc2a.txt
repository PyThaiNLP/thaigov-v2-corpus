รัฐบาลไทย-ข่าวทำเนียบรัฐบาล-กรมทางหลวงชนบทก่อสร้างทางเข้าโครงการอนุรักษ์ระบบนิเวศป่าไม้ห้วยลู่ตามพระราชดำริจังหวัดน่าน กว่า 10 กิโลเมตร คาดแล้วเสร็จกรกฎาคม 2565


วันพฤหัสบดีที่ 10 มีนาคม 2565
กรมทางหลวงชนบทก่อสร้างทางเข้าโครงการอนุรักษ์ระบบนิเวศป่าไม้ห้วยลู่ตามพระราชดำริจังหวัดน่าน กว่า 10 กิโลเมตร คาดแล้วเสร็จกรกฎาคม 2565
กรมทางหลวงชนบท (ทช.) กระทรวงคมนาคม โดยสำนักงานทางหลวงชนบทที่ 17 (เชียงราย) ดำเนินโครงการก่อสร้างถนนสายแยกทางหลวงแผ่นดินหมายเลข 1091 - โครงการอนุรักษ์ระบบนิเวศป่าไม้ห้วยลู่ตามพระราชดำริ อำเภอเมือง จังหวัดน่าน รวมระยะทาง 10.805 กิโลเมตร
กรมทางหลวงชนบท (ทช.) กระทรวงคมนาคม โดยสำนักงานทางหลวงชนบทที่ 17 (เชียงราย) ดำเนินโครงการก่อสร้างถนนสายแยกทางหลวงแผ่นดินหมายเลข 1091 - โครงการอนุรักษ์ระบบนิเวศป่าไม้ห้วยลู่ตามพระราชดำริ อำเภอเมือง จังหวัดน่าน ซึ่งก่อสร้างเป็นถนนคอนกรีตเสริมเหล็ก รวมระยะทาง 10.805 กิโลเมตร เนื่องจากพื้นที่ดังกล่าวอยู่ภายในบริเวณโครงการพระราชดำริ ประชาชนส่วนใหญ่มีการทำเกษตรกรรมปลูกพืชผักปลอดสารพิษ ข้าว และผลไม้เมืองหนาว จึงจำเป็นต้องใช้เส้นทางในการเดินทางขนส่งพืชผลทางการเกษตรเป็นประจำ การก่อสร้างเส้นทางซึ่งเชื่อมระหว่างพื้นที่โครงการพระราชดำริไปสู่ถนนสายหลัก จะเป็นการเพิ่มความสะดวกปลอดภัยในการเดินทางและการขนส่งผลผลิตของเกษตรกร ตลอดจนช่วยอำนวยความสะดวกให้กับหน่วยงานในการเข้าไปช่วยเหลือและส่งเสริมอาชีพด้านต่าง ๆ เพื่อพัฒนาคุณภาพชีวิตของประชาชนในพื้นที่ให้ดีขึ้น ตามนโยบายของนายศักดิ์สยาม ชิดชอบ รัฐมนตรีว่าการกระทรวงคมนาคม ในการยกระดับมาตรฐานงานทางเชื่อมโยงโครงข่ายถนนสายรองสู่ถนนสายหลัก สนับสนุนเส้นทางการคมนาคมเพื่อส่งเสริมการพัฒนาคุณภาพชีวิตของประชาชน ปัจจุบันโครงการดังกล่าวมีความคืบหน้าไปแล้วกว่าร้อยละ 57 ซึ่งอยู่ในขั้นตอนการก่อสร้างงานพื้นทางและงานผิวทาง คาดว่าจะก่อสร้างแล้วเสร็จในเดือนกรกฎาคม 2565

ที่มา : https://www.thaigov.go.th/news/contents/details/52402