รัฐบาลไทย-ข่าวทำเนียบรัฐบาล-กรมทางหลวงขยายทางหลวงหมายเลข 115 บ้านศรีวิลัย - บ้านทุ่งรวงทอง จังหวัดกำแพงเพชร แล้วเสร็จ


วันพฤหัสบดีที่ 18 พฤศจิกายน 2564
กรมทางหลวงขยายทางหลวงหมายเลข 115 บ้านศรีวิลัย - บ้านทุ่งรวงทอง จังหวัดกำแพงเพชร  แล้วเสร็จ
เพิ่มประสิทธิภาพการคมนาคมระหว่างภาคเหนือ พัฒนาอุตสาหกรรมการท่องเที่ยวและรองรับการเข้าสู่ประชาคมอาเซียน
กรมทางหลวง (ทล.) กระทรวงคมนาคม โดย สำนักก่อสร้างทางที่ 1 ดำเนินโครงการก่อสร้างขยายทางหลวงหมายเลข 115 สายกำแพงเพชร - พิจิตร ตอน บ้านศรีวิลัย - บ้านทุ่งรวงทอง จังหวัดกำแพงเพชร แล้วเสร็จ จาก 2 ช่องจราจร เป็น 4 ช่องจราจร ตามแผนงานบูรณาการพัฒนาด้านคมนาคมและระบบโลจิสติกส์ กิจกรรมก่อสร้างทางหลวงแผ่นดินเป็นช่วง ๆ ระหว่าง ช่วง กม. ที่ 25 - 31 ช่วง กม. ที่ 36 - 41 และช่วง กม. ที่ 42 - 47 ระยะทางยาวประมาณ 16.5 กิโลเมตร ตามนโยบายของ นายศักดิ์สยาม ชิดชอบ รัฐมนตรีว่าการกระทรวงคมนาคม ที่ต้องการพัฒนาโครงข่ายสายหลักให้ได้มาตรฐานเชื่อมโยงระหว่างประเทศ
โครงการทางหลวงหมายเลข 115 สายกำแพงเพชร - พิจิตร ตอนบ้านศรีวิลัย - บ้านทุ่งรวงทอง อยู่ในพื้นที่ อำเภอไทรงาม จังหวัดกำแพงเพชร เดิมเป็นถนนลาดยางขนาด 2 ช่องจราจร ซึ่งต่อมาชุมชนมีการขยายตัวจึงทำให้มีการเพิ่มการจราจรมากขึ้น ทล. จึงได้ดำเนินการเพิ่มศักยภาพทางหลวงโดยก่อสร้างเป็นมาตรฐานทางชั้นพิเศษ 4 ช่องจราจร (ไป - กลับ ข้างละ 2 ช่องจราจร) ผิวจราจรแอสฟัลท์คอนกรีตผิวจราจรกว้างช่องละ 3.5 เมตร ไหล่ทางชนิดเดียวกับผิวทาง ด้านนอกกว้างข้างละ 2.5 เมตร เกาะกลางแบบยก รวมงานไฟฟ้าแสงสว่าง งบประมาณ 567,562,216 บาท
โครงการดังกล่าวช่วยลดปัญหาการจราจรติดขัดจากปริมาณรถยนต์ที่จะขึ้นสู่ภาคเหนือช่วยเพิ่มประสิทธิภาพการคมนาคมขนส่งระหว่างภาคเหนือให้มีความสะดวก ปลอดภัยในการเดินทางยิ่งขึ้นช่วยเพิ่มขีดความสามารถในการรองรับปริมาณการจราจรและการขนส่ง ช่วยให้เกิดการพัฒนาพื้นที่สามารถใช้เป็นเส้นทางโครงข่ายส่งเสริมและพัฒนาด้านเศรษฐกิจ ลดต้นทุนการขนส่งเพิ่มศักยภาพโครงสร้างพื้นฐานระบบคมนาคมของประเทศ พัฒนาอุตสาหกรรมการท่องเที่ยวและรองรับการเข้าสู่ประชาคมอาเซียน ทั้งนี้ ทล. ขอความร่วมมือผู้ใช้ทาง “ชีวิตวิถีใหม่ ขับขี่อย่างปลอดภัย ไร้อุบัติเหตุ” ขับขี่ด้วยความระมัดระวังเพื่อความปลอดภัยของตัวท่านและผู้ร่วมทาง ประชาชนสามารถสอบถามเส้นทางการเดินทางได้ที่ สายด่วน กรมทางหลวง โทร 1586 (โทรฟรีทุกเครือข่ายตลอด 24 ชั่วโมง)

ที่มา : https://www.thaigov.go.th/news/contents/details/48398