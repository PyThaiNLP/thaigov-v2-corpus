รัฐบาลไทย-ข่าวทำเนียบรัฐบาล-วธ.รวมใจชาวกาฬสินธุ์ เปิดสุดยอดต้นแบบเที่ยวชุมชนยลวิถี “ชุมชนคุณธรรมฯบ้านโนนบุรี จ.กาฬสินธุ์” ชมซากไดโนเสาร์ดึกดำบรรพ์ ไหว้พระวัดภูสิงห์ สัมผัสวัฒนธรรมงดงาม สร้างรายได้สู่ชุมชน


วันอังคารที่ 5 ตุลาคม 2564
วธ.รวมใจชาวกาฬสินธุ์ เปิดสุดยอดต้นแบบเที่ยวชุมชนยลวิถี “ชุมชนคุณธรรมฯบ้านโนนบุรี จ.กาฬสินธุ์” ชมซากไดโนเสาร์ดึกดำบรรพ์  ไหว้พระวัดภูสิงห์ สัมผัสวัฒนธรรมงดงาม สร้างรายได้สู่ชุมชน
วธ.รวมใจชาวกาฬสินธุ์ เปิดสุดยอดต้นแบบเที่ยวชุมชนยลวิถี “ชุมชนคุณธรรมฯบ้านโนนบุรี จ.กาฬสินธุ์” ชมซากไดโนเสาร์ดึกดำบรรพ์  ไหว้พระวัดภูสิงห์ สัมผัสวัฒนธรรมงดงาม สร้างรายได้สู่ชุมชน
วธ.รวมใจชาวกาฬสินธุ์ เปิดสุดยอดต้นแบบเที่ยวชุมชนยลวิถี “ชุมชนคุณธรรมฯบ้านโนนบุรี จ.กาฬสินธุ์” ชมซากไดโนเสาร์ดึกดำบรรพ์  ไหว้พระวัดภูสิงห์ สัมผัสวัฒนธรรมงดงาม สร้างรายได้สู่ชุมชน เสริมเศรษฐกิจฐานราก
วันที่ 5 ตุลาคม 2564 นางยุพา ทวีวัฒนะกิจบวร ปลัดกระทรวงวัฒนธรรม เป็นประธานพิธีเปิดเที่ยวชุมชน ยลวิถี บ้านโนนบุรี อ.สหัสขันธ์ จ.กาฬสินธุ์ โดยมีนายทรงพล ใจกริ่ม ผู้ว่าราชการจังหวัดกาฬสินธุ์ นางทัศนีย์ ผลชานิโก รองอธิบดีกรมประชาสัมพันธ์ คณะผู้บริหารกระทรวงวัฒนธรรม วัฒนธรรมจังหวัดกาฬสินธุ์ วัฒนธรรมจังหวัดอุดรธานี วัฒนธรรมจังหวัดบุรีรัมย์ วัฒนธรรมจังหวัดร้อยเอ็ด วัฒนธรรมจังหวัดมหาสารคาม และรักษาการวัฒนธรรมจังหวัดขอนแก่น ประธานสภาวัฒนธรรมอำเภอสหัสขันธ์ ผู้นำชุมชน และชาวชุมชน เข้าร่วม ณ วัดสว่างหัวนาคำ อำเภอยางตลาด จังหวัดกาฬสินธุ์  จากนั้นเยี่ยมชมและให้กำลังใจผู้นำชุมชนคุณธรรมฯบ้านโนนบุรี ซึ่งเป็นหนึ่งในชุมชนที่วธ.ประกาศให้เป็น 10 สุดยอดชุมชนต้นแบบ “เที่ยวชุมชน ยลวิถี” ของกระทรวงวัฒนธรรม (วธ.)
ปลัด วธ. กล่าวว่า นโยบายของนายอิทธิพล คุณปลื้ม รัฐมนตรีว่าการกระทรวงวัฒนธรรม มุ่งขับเคลื่อนโมเดลเศรษฐกิจใหม่ BCG ตามนโยบายของรัฐบาล และผลักดัน "Soft Power"ความเป็นไทย โดยนำทุนทางวัฒนธรรมมาต่อยอดสร้างสรรค์สินค้าและบริการ (Creative Culture) เพื่อเพิ่มมูลค่าทางเศรษฐกิจ สร้างรายได้จากการท่องเที่ยว และบริการทางวัฒนธรรม เพื่อสร้างโอกาส สร้างงาน สร้างรายได้ให้แก่ประชาชนและชุมชน เสริมสร้างเศรษฐกิจฐานรากของชุมชน ช่วยฟื้นฟูเศรษฐกิจของประเทศ  หลังสถานการณ์การแพร่ระบาดของโรคติดเชื้อไวรัสโคโรนา 2019 (โควิด-19) คลี่คลาย โดยกระทรวงวัฒนธรรม (วธ.) ขับเคลื่อนโครงการและกิจกรรมต่างๆเพื่อส่งเสริมการท่องเที่ยวเชิงวัฒนธรรม ล่าสุดได้ดำเนินการโครงการ“เที่ยวชุมชน ยลวิถี”โดยประกาศ  10 สุดยอดชุมชนต้นแบบ“เที่ยวชุมชน ยลวิถี” เป็นชุมชนที่มีศักยภาพและมีความพร้อมด้านการท่องเที่ยวในทุกมิติและมีชุมชนคุณธรรมฯ ที่มีความพร้อม 228 แห่งทั่วประเทศ เข้าร่วมโครงการฯ
ปลัด วธ. กล่าวต่อไปว่า สำหรับชุมชนคุณธรรมฯบ้านโนนบุรี เป็นหนึ่งใน 10 สุดยอดชุมชนต้นแบบ “เที่ยวชุมชน ยลวิถี” ที่มีเสน่ห์ของชุมชนคือ การค้นพบซากดึกดำบรรพ์ของไดโนเสาร์และชาวชุมชนร่วมกันพัฒนาแหล่งเรียนรู้และแหล่งท่องเที่ยวที่มีความโดดเด่น ได้แก่ สวนไดโนเสาร์  พิพิธภัณฑ์สิรินธรเป็นศูนย์วิจัยเกี่ยวกับไดโนเสาร์แห่งแรกของประเทศไทย ถนนไดโนโรด ซึ่งเป็นถนนสายวัฒนธรรม วัดพุทธาวาส (วัดภูสิงห์) ขึ้นไปกราบสักการะสิ่งศักสิทธิ์และชมทิวทัศน์จากยอดภูสิงห์ ภูกุ่มข้าว ภูค่าว เขื่อนลำปาวและเป็นจุดชมพระอาทิตย์ตกที่งดงาม รวมทั้งโครงการอันเนื่องมาจากพระราชดำริ ศูนย์การเรียนรู้เศรษฐกิจพอเพียง อาทิ กลุ่มทอผ้าพื้นเมือง กลุ่มเลี้ยงปลา กลุ่มแปรรูปอาหาร(ปลา) นอกจากนี้ มีผลิตภัณฑ์วัฒนธรรมไทย(CPOT) ผ้าสไบแพรวาลายขิดไดโนเสาร์ที่มีความงดงามและแสดงถึงอัตลักษณ์ชุมชน รวมทั้งมีโฮมสเตย์ที่ได้รับการรับรองจากมาตรฐานโฮมสเตย์อาเซียน
นางยุพา กล่าวด้วยว่า วธ.จะขยายผลการพัฒนาต่อยอดงานท่องเที่ยวเชิงวัฒนธรรมไปสู่อีก 9 สุดยอดชุมชนต้นแบบ“เที่ยวชุมชน ยลวิถี” ได้แก่ ชุมชนคุณธรรมฯบ้านศรีดอนชัย จ.เชียงราย ชุมชนคุณธรรมฯ บ้านโคกเมือง ต.จรเข้มาก อ.ประโคนชัย จ.บุรีรัมย์ ชุมชนคุณธรรมฯ บ้านสามช่องเหนือ จ.พังงา ชุมชนคุณธรรมฯ วัดศรีดอนคำ จ.แพร่ ชุมชนคุณธรรมฯ บ้านผาบ่อง จ.แม่ฮ่องสอน ชุมชนคุณธรรมฯ บ้านเก่าริมน้ำประแส จ.ระยอง ชุมชนคุณธรรมฯ บ้านท่ามะโอ จ.ลำปาง ชุมชนคุณธรรมฯ วัดบางใบไม้ จ.สุราษฎร์ธานี และชุมชนคุณธรรมฯ เมืองลับแล จ.อุตรดิตถ์ ขณะเดียวกันวธ.ได้จัดทำ Mobile Application“ เที่ยวเท่ๆ เสน่ห์เมืองไทย” ทั้งในระบบ iOS และ Android ซึ่งเป็นแอปพลิเคชันที่รวบรวมข้อมูลประกอบด้วยเส้นทางท่องเที่ยว 76 จังหวัดที่มีข้อมูลแหล่งท่องเที่ยวและกิจกรรมการท่องเที่ยวที่โดดเด่น ร้านอาหาร สินค้า ทางวัฒนธรรมที่พัก ฯลฯ  และชุมชนคุณธรรมในโครงการ “เที่ยวชุมชน ยลวิถี” รวมทั้งเที่ยวตลาดน้ำและ  เที่ยวตลาดบก เพื่ออำนวยความสะดวกในการสืบค้นข้อมูลสารสนเทศด้านการท่องเที่ยวเชิงวัฒนธรรม และเป็นช่องทางสำคัญในการประชาสัมพันธ์กระตุ้นให้เกิดการเดินทางท่องเที่ยวในประเทศ ก่อให้เกิดรายได้ เสริมสร้างเศรษฐกิจฐานรากให้มีความเข้มแข็ง เพื่อให้ชุมชนสามารถพึ่งพาตนเองได้อย่างยั่งยืน

ที่มา : https://www.thaigov.go.th/news/contents/details/46590