รัฐบาลไทย-ข่าวทำเนียบรัฐบาล-'รมช.มนัญญา' เปิดโครงการต้นกล้าความดี สู่วิถีเศรษฐกิจพอเพียง หนุนเด็กและเยาวชนในถิ่นทุรกันดาร


วันพฤหัสบดีที่ 31 มีนาคม 2565
'รมช.มนัญญา' เปิดโครงการต้นกล้าความดี สู่วิถีเศรษฐกิจพอเพียง หนุนเด็กและเยาวชนในถิ่นทุรกันดาร
'รมช.มนัญญา' เปิดโครงการต้นกล้าความดี สู่วิถีเศรษฐกิจพอเพียง หนุนเด็กและเยาวชนในถิ่นทุรกันดาร เป็นศูนย์กลางนำบัญชีพัฒนาคุณภาพชีวิตในครอบครัวและชุมชน
รมช.มนัญญา ไทยเศรษฐ์ รัฐมนตรีช่วยว่าการกระทรวงเกษตรและสหกรณ์ กล่าวภายหลังลงพื้นที่ตรวจเยี่ยมการดำเนิน “โครงการต้นกล้าความดี สู่วิถีเศรษฐกิจพอเพียง” พร้อมด้วยนายอำพันธุ์ เวฬุตันติ อธิบดีกรมตรวจบัญชีสหกรณ์ นายวิศิษฐ์ ศรีสุวรรณ อธิบดีกรมส่งเสริมสหกรณ์ นายระพีภัทร์ จันทรศรีวงศ์ อธิบดีกรมวิชาการเกษตร ณ โรงเรียนตำรวจตระเวนชายแดนบ้านหางแมว ต.ขุนช่อง อ.แก่งหางแมว จ.จันทบุรี ว่า กระทรวงเกษตรและสหกรณ์ โดยกรมตรวจบัญชีสหกรณ์ ได้ดำเนินโครงการ “ต้นกล้าความดี สู่วิถีเศรษฐกิจพอเพียง”ให้แก่เด็กและเยาวชน เกษตรกร และชุมชนในพื้นที่ทุรกันดาร ตามพระราชดำริ สมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี ในการส่งเสริมการพัฒนาให้เด็กและเยาวชนได้มีโอกาสเข้าถึงความมั่นคงทางอาหารและโภชนาการ มีสุขภาพแข็งแรง ได้รับการศึกษาอย่างมีคุณภาพ สามารถพัฒนาตนเองให้เป็นคนดี พึ่งพาตนเองและช่วยเหลือพัฒนาชุมชน ให้มีชีวิตความเป็นอยู่ที่ดีขึ้น โดยส่งเสริมให้ครูและนักเรียนได้เรียนรู้วิธีการจดบันทึกบัญชีกิจกรรมสหกรณ์นักเรียน กิจกรรมผลิตผลทางการเกษตรเพื่ออาหารกลางวัน และมีความรู้ ความเข้าใจในหลักการของสหกรณ์ รวมทั้งการสอดแทรกความรู้การจัดทำบัญชีไว้ในกิจกรรมที่เกี่ยวข้อง เพื่อให้ครูและนักเรียนได้เรียนรู้และเข้าใจถึงวิธีการ บันทึกบัญชีรู้จักการคิดคำนวณเลข สามารถวางแผนในการจำหน่ายสินค้าและผลผลิต ปลูกฝังให้รักการจดบันทึกบัญชีซึ่งเป็นพื้นฐานสำคัญในการนำไปใช้ในชีวิตประจำวัน ทำให้รู้จักการใช้บัญชีเป็นเครื่องมือในการพัฒนาคุณภาพชีวิต สร้างความเข้มแข็งให้เกิดขึ้นในโรงเรียน ครอบครัว และชุมชนได้อย่างยั่งยืน
ในโอกาสนี้ รัฐมนตรีช่วยว่าการกระทรวงเกษตรและสหกรณ์ ได้มอบทุนการศึกษาจำนวน 12 ทุน อุปกรณ์การเรียนให้แก่นักเรียน จำนวน 3 โรงเรียนและมอบปัจจัยการผลิตแก่ตัวแทนผู้ปกครอง พร้อมตรวจเยี่ยมผลผลิตทางการเกษตรเพื่ออาหารกลางวัน และนิทรรศการจากหน่วยงานที่ร่วมสนองงานตามพระราชดำริสมเด็จพระกนิษฐาธิราชเจ้า กรมสมเด็จพระเทพรัตนราชสุดา ฯ สยามบรมราชกุมารี
นายอำพันธุ์ เวฬุตันติ อธิบดีกรมตรวจบัญชีสหกรณ์ กล่าวว่า เด็กและเยาวชน ถือเป็นกลุ่มเป้าหมายหนึ่งที่กรมฯ ให้ความสำคัญ และต้องการให้ตระหนักถึงประโยชน์ของการทำบัญชี ซึ่งโครงการต้นกล้าความดี สู่วิถีเศรษฐกิจพอเพียง ดําเนินการภายใต้โครงการพัฒนาเด็กและเยาวชนถิ่นทุรกันดาร ตามพระราชดําริสมเด็จพระกนิษฐาธิราชเจ้า กรมสมเด็จพระเทพรัตนราชสุดา ฯ สยามบรมราชกุมารี โดยมุ่งเน้นในการพัฒนาเด็กและเยาวชนได้มีวินัยในการใช้จ่ายเงินและเข้าถึงการดำเนินชีวิตตามหลักปรัชญาของเศรษฐกิจพอเพียง สามารถช่วยผู้ปกครองบันทึกรายรับ รายจ่ายในครัวเรือน และบัญชีต้นทุนประกอบอาชีพ รู้ผลกำไรขาดทุนจากการประกอบอาชีพ เมื่อเติบโตขึ้นสามารถนำไปประยุกต์ใช้ในการดำเนินชีวิตได้ ทั้งนี้ กรมตรวจบัญชีสหกรณ์มีโรงเรียนในความรับผิดชอบ จํานวน 447 โรงเรียน อยู่ในความรับผิดชอบและการกํากับแนะนําของสํานักงานตรวจบัญชีสหกรณ์จันทบุรี จํานวน 6 โรงเรียน และอยู่ในความดูแลของโรงเรียนตํารวจตระเวนชายแดน จํานวน 3 โรงเรียน ได้แก่ โรงเรียนตํารวจตระเวนชายแดนบ้านหางแมว โรงเรียนตํารวจตระเวนชายแดนบ้านบ่อชะอม และโรงเรียนตํารวจตระเวนชายแดนบ้านคลองแดง
ทั้งนี้ กรมตรวจบัญชีสหกรณ์ ได้เตรียมดำเนินการและวางรากฐานบัญชีให้กับคนรุ่นใหม่ โดยวางแผนทำ MOUร่วมกับสำนักงานคณะกรรมการการศึกษาขั้นพื้นฐาน เพื่อสอนการจัดทำบัญชีต้นกล้าเศรษฐกิจพอเพียงให้กับเด็กและเยาวชน รวมถึงการจัดทำวีดิทัศน์การสอนบัญชีต้นกล้าเศรษฐกิจพอเพียงในรูปแบบ 5 ภาษา ภาษาไทยกลาง ภาษาถิ่นเหนือ ภาษาถิ่นอีสาน ภาษาถิ่นใต้ และภาษายาวี อีกด้วย.

ที่มา : https://www.thaigov.go.th/news/contents/details/53163