รัฐบาลไทย-ข่าวทำเนียบรัฐบาล-กระทรวงเกษตรฯ เร่งฟื้นคืนความอุดมสมบูรณ์ให้กับทรัพยากรประมงให้แม่น้ำปราณบุรี


วันศุกร์ที่ 19 สิงหาคม 2565
กระทรวงเกษตรฯ เร่งฟื้นคืนความอุดมสมบูรณ์ให้กับทรัพยากรประมงให้แม่น้ำปราณบุรี
ปล่อยพันธุ์สัตว์น้ำกว่า 2 ล้านตัว หวังสร้างการมีส่วนร่วมของเกษตรกรชาวประมงและชุมชนได้ใช้ประโยชน์จากแหล่งน้ำอย่างยั่งยืน
ดร.เฉลิมชัย ศรีอ่อน รัฐมนตรีว่าการกระทรวงเกษตรและสหกรณ์ เป็นประธานพิธีปล่อยพันธุ์สัตว์น้ำ โครงการพัฒนาฟื้นฟูและแก้ไขปัญหาแม่น้ำปราณบุรี จังหวัดประจวบคีรีขันธ์ (ด้านประมง) ประจำปี พ.ศ.2565 เพื่อเร่งฟื้นคืนความอุดมสมบูรณ์ให้กับทรัพยากรสัตว์น้ำ พร้อมสร้างการมีส่วนร่วมให้เกษตรกรชาวประมงและชุมชนได้ใช้ประโยชน์จากแหล่งน้ำอย่างยั่งยืน โดยมีนายเฉลิมชัย สุวรรณรักษ์ อธิบดีกรมประมง นายเสถียร เจริญเหรียญ ผู้ว่าราชการจังหวัดประจวบคีรีขันธ์ ผู้บริหารหน่วยงานในสังกัดกระทรวงเกษตรและสหกรณ์ หัวหน้าส่วนราชการภาครัฐ องค์กรปกครองส่วนท้องถิ่น เกษตรกร ชาวประมง และประชาชนในพื้นที่ เข้าร่วมกิจกรรมกว่า 300 คน ณ บริเวณที่สาธารณประโยชน์ 24 ไร่ ต.ปากน้ำปราณ อ.ปราณบุรี จ.ประจวบคีรีขันธ์
รัฐมนตรีว่าการกระทรวงเกษตรและสหกรณ์ กล่าวว่า แม่น้ำปราณบุรีเป็นแม่น้ำสายสำคัญของจังหวัดประจวบคีรีขันธ์ ถือเป็นแหล่งก่อเกิดทรัพยากรประมงที่มีความหลากหลายทางชีวภาพ แต่ในปัจจุบันสภาพแวดล้อมได้เปลี่ยนแปลงไป จึงทำให้กระทรวงเกษตรฯ โดยกรมประมง และจังหวัดประจวบคีรีขันธ์ กำหนดให้เป็นแหล่งน้ำเป้าหมายในการพัฒนาและฟื้นฟูทรัพยากรสัตว์น้ำ เพื่อสร้างความสมดุลระหว่างการใช้ประโยชน์กับการอนุรักษ์อย่างเหมาะสม ซึ่งการจัดกิจกรรมปล่อยพันธุ์สัตว์น้ำในครั้งนี้ จะช่วยเร่งฟื้นฟูและสร้างความยั่งยืนให้กับทรัพยากรสัตว์น้ำ อีกทั้งยังเป็นการส่งเสริมให้มีการใช้ประโยชน์อย่างคุ้มค่า และคืนความอุดมสมบูรณ์กลับมาในระยะยาวได้เป็นอย่างดี ซึ่งจะเป็นการเพิ่มผลผลิตให้มีเพียงพอต่อความต้องการบริโภค สามารถสร้างรายได้ ลดรายจ่ายในครัวเรือนให้แก่เกษตรกรชาวประมงในพื้นที่ ทำให้มีความมั่นคงในการประกอบอาชีพที่ยั่งยืนมากขึ้น
"สำหรับการดำเนินงานที่ผ่านมา กรมประมงยังได้ใช้มาตรการ 3 ป. ป้อง ปราม ปราบ เพื่อที่จะดูแลจัดการทรัพยากรสัตว์น้ำในแม่น้ำปราณบุรี เพื่อให้คงอยู่ในระดับรักษาความสมดุลและมีปริมาณเพิ่มมากขึ้น โดยได้ร่วมบูรณาการกับจังหวัดประจวบคีรีขันธ์ ในการฟื้นฟูและพัฒนาแม่น้ำปราณบุรี ตั้งแต่ต้นทาง กลางทาง และปลายทาง ให้กลับคืนสภาพความอุดมสมบูรณ์ เพื่อให้พี่น้องประชาชนในพื้นที่จังหวัดประจวบคีรีขันธ์ และจังหวัดใกล้เคียง ได้ใช้ประโยชน์จากแหล่งน้ำอย่างยั่งยืนต่อไป และสำหรับโครงการในวันนี้ เป็นโครงการที่กรมประมงตั้งใจที่จะส่งสัญญาณว่าจะต้องการอนุรักษ์ธรรมชาติอย่างจริงจัง และการอนุรักษ์นั้นต้องทำร่วมกันกับพี่น้องประชาชน โดยพี่น้องประชาชนต้องได้รับประโยชน์ด้วย ซึ่งนอกจากการรักษาสมดุลทางธรรมชาติแล้ว ยังสามารถเพิ่มรายได้ให้กับพี่น้องชาวประมงอีกทางหนึ่งด้วย อย่างไรก็ตาม การที่กรมประมงเข้ามาดูแลพี่น้องชาวประมงกลุ่มต่าง ๆ ทั้งในเรื่องของประมงชายฝั่ง หรือสิทธิ์ต่าง ๆ ที่จะได้รับการดูแลจากภาครัฐ ขอให้รู้ว่ากระทรวงเกษตรฯ โดยกรมประมง ตั้งใจทำอย่างเต็มที่ และจะดูแลพี่น้องชาวประมงอย่างดีที่สุด หากเกิดปัญหาขอให้มีการพูดคุยและร่วมกันแก้ไขปัญหา ซึ่งจะทำให้เกิดประโยชน์ต่อทุก ๆ ฝ่ายอย่างแน่นอน" ดร.เฉลิมชัย กล่าว
ด้าน นายเฉลิมชัย สุวรรณรักษ์ อธิบดีกรมประมง กล่าวเพิ่มเติมว่า การจัดกิจกรรมในครั้งนี้ กระทรวงเกษตรฯ โดยกรมประมงได้ทำการปล่อยพันธุ์สัตว์น้ำลงสู่แม่น้ำปราณบุรี จำนวนถึง 2 ล้านตัว ประกอบด้วย กุ้งทะเล 1,200,000 ตัว ปลากะพงขาว 90,000 ตัว ปลากินพืชน้ำจืด 700,000 ตัว และปูม้า 10,000 ตัว โดยพันธุ์สัตว์น้ำส่วนหนึ่งได้มอบให้กับองค์กรชุมชนประมงท้องถิ่น และองค์กรปกครองส่วนท้องถิ่น ในพื้นที่อำเภอปราณบุรี อำเภอหัวหิน และกลุ่มเครือข่ายอนุรักษ์แม่น้ำปราณบุรี รวม 17 ชุมชน สำหรับนำไปปล่อยในแม่น้ำปราณบุรีในจุดอื่น ๆ ต่อไป นอกจากนี้ ภายในงานยังมีกิจกรรมอื่น ๆ ที่น่าสนใจ ได้แก่ นิทรรศการให้ความรู้ด้านการประมงและการเกษตรจากหน่วยงานสังกัดกระทรวงเกษตรและสหกรณ์ตั้งแต่ต้นน้ำถึงปากแม่น้ำปราณบุรี และคลินิกชาวประมงร่วมกับหน่วยงานภาครัฐอื่น ๆ ได้แก่ คลินิกกรมเจ้าท่า คลินิกกรมการจัดหางาน คลินิกกรมสวัสดิการและคุ้มครองแรงงาน เพื่อให้คำปรึกษาแก่ชาวประมง อีกทั้งยังมีการออกร้านจำหน่ายสินค้าประมงและผลิตภัณฑ์ประมง Fisherman shop @ Prachuap Khiri Khan ซึ่งเชื่อมโยงตลาด กับ  Fisherman shop @ Ratchaburi ด้วย

ที่มา : https://www.thaigov.go.th/news/contents/details/58199