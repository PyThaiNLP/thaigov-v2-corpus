รัฐบาลไทย-ข่าวทำเนียบรัฐบาล-โฆษกรัฐบาลเผย “นายกฯ” ส่งเสริมประชาชนสร้างอาชีพ กระทรวงแรงงาน เดินหน้าแนะนำอาชีพอิสระประชาชนสร้างอาชีพ ลงทุนน้อย ทำง่าย รายได้ดี รองรับโควิด-19


วันพฤหัสบดีที่ 5 พฤษภาคม 2565
พิมพ์
โฆษกรัฐบาลเผย “นายกฯ” ส่งเสริมประชาชนสร้างอาชีพ กระทรวงแรงงาน เดินหน้าแนะนำอาชีพอิสระประชาชนสร้างอาชีพ ลงทุนน้อย ทำง่าย รายได้ดี รองรับโควิด-19
โฆษกรัฐบาลเผย “นายกฯ” ส่งเสริมประชาชนสร้างอาชีพ กระทรวงแรงงาน เดินหน้าแนะนำอาชีพอิสระประชาชนสร้างอาชีพ ลงทุนน้อย ทำง่าย รายได้ดี รองรับโควิด-19
(วันนี้ 5 พ.ค. 65) นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ให้ความสำคัญกับการส่งเสริมต่อยอดการประกอบอาชีพ เพื่อให้ประชาชนมีงานทำ มีรายได้ มีคุณภาพชีวิตที่ดี โดยเฉพาะในสถานการณ์การแพร่ระบาดของโควิด – 19 ที่ประชาชนบางส่วนมีรายได้ลดลงจากการปรับลดชั่วโมงทำงาน หรือว่างงานชั่วคราว โดยล่าสุดกระทรวงแรงงาน โดยกรมการจัดหางานได้ดำเนินการจัดทำข้อมูลอาชีพอิสระเพื่อเป็นทางเลือกให้กับประชาชน แบ่งเป็น 10 หมวดหมู่ จำนวน 199 อาชีพ ซึ่งเป็นอาชีพที่ทำได้ง่าย รายได้ดี เพื่อให้ประชาชนใช้เป็นทางเลือกในหารประกอบอาชีพ
โฆษกประจำสำนักนายกรัฐมนตรี กล่าวต่อไปว่า ข้อมูลและคลิปสาธิตอาชีพ โดย 10 ประเภทอาชีพอิสระ ได้แก่ 1) ประเภทการขายและการให้บริการ อาทิ ดูแลผู้สูงอายุ แอดมินเพจ/ดูแลร้านค้าออนไลน์ 2) ประเภทการใช้เทคนิคและความรู้เฉพาะด้าน อาทิ รับทำโมเดล 3 มิติ รับตัดต่อวีดิโอ รับสร้าง/ตอบแบบสอบถาม 3) ประเภทการออกแบบ อาทิ รับออกแบบโลโก้ รับทำ sticker Line รับออกแบบและวาดภาพประกอบ Map Designer 4) ประเภทการสอน อาทิ สอนภาษา รับสอนโหราศาสตร์ สอนลงทุน/เล่นหุ้น 5) ประเภทงานประดิษฐ์ หัตถกรรม และภูมิปัญญา อาทิ ทำน้ำปรุง ทำแป้งพวง เสื้อมัดย้อม ทำกำไลหินนำโชค 6) ประเภทการตัด – เย็บ อาทิ รับซ่อมตุ๊กตา เย็บเสื้อผ้าสุนัข รับตัด-เย็บ/แก้ไขเสื้อผ้า 7) ประเภทการทำอาหาร อาทิ ชิฟฟ่อนมะพร้าวอ่อน วุ้นข้าวเหนียวมะม่วง คาราเมลคอนเฟลก น้ำผลไม้สกัดเย็น 8) ประเภทการให้คำปรึกษา อาทิ ที่ปรึกษาทางกฎหมาย รับวางแผนการเดินทาง 9) ประเภทการเขียนและรีวิว อาทิ นักเขียน รับรีวิวอาหาร รับโปรโมทสินค้า รับเขียนบทความ และ 10) ประเภทการเกษตรและเลี้ยงสัตว์ อาทิ เลี้ยงจิ้งหรีด เพาะเห็ดนางฟ้า ปลูกข้าวโพดอ่อน เลี้ยงกบฮอร์นฟรอก ปลูกกล้วยไม้ เลี้ยงด้วงสาคู ทั้งนี้ ผู้ที่สนใจสามารถเข้าชมได้ที่เว็บไซต์กองส่งเสริมการมีงานทำ กรมการจัดหางาน www.doe.go.th/vgnew เลือกหัวข้อ “อาชีพอิสระ 2022”
“ที่ผ่านมา รัฐบาลก็ได้ออกมาตรการแบ่งเบาภาระค่าใช้จ่ายให้ประชาชน เพื่อช่วยบรรเทาปัญหาเรื่องรายได้ แต่ขณะนี้เศรษฐกิจเริ่มเข้าสู่ภาวะที่ดีขึ้น รายรับของประชาชนเริ่มกลับมา นายกรัฐมนตรีได้เน้นให้หน่วยงานที่เกี่ยวข้องส่งเสริมให้ประชาชนเข้าไปสู่การสร้างงานสร้างอาชีพ เพื่อทำให้ประชาชนกลับมามีรายได้เพิ่มขึ้นได้เองด้วยต่อไป” โฆษกประจำสำนักนายกรัฐมนตรี กล่าว
................................

ที่มา : https://www.thaigov.go.th/news/contents/details/54227