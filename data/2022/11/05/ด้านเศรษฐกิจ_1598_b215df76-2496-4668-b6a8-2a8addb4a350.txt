รัฐบาลไทย-ข่าวทำเนียบรัฐบาล-การรถไฟแห่งประเทศไทย เปิดให้บริการเดินรถเพิ่ม 46 ขบวน รองรับการผ่อนคลายมาตรการของ ศบค. และนโยบายการเปิดประเทศของรัฐบาล เริ่มวันที่ 1 พฤศจิกายน เป็นต้นไป


วันอังคารที่ 2 พฤศจิกายน 2564
การรถไฟแห่งประเทศไทย เปิดให้บริการเดินรถเพิ่ม 46 ขบวน รองรับการผ่อนคลายมาตรการของ ศบค. และนโยบายการเปิดประเทศของรัฐบาล เริ่มวันที่ 1 พฤศจิกายน เป็นต้นไป
เพิ่มการให้บริการขบวนรถเชิงพาณิชย์ และขบวนรถเชิงสังคมจำนวน 46 ขบวน ได้แก่ เส้นทางสายเหนือ 10 ขบวน สายตะวันออกเฉียงเหนือ 16 ขบวน สายใต้ 6 ขบวน สายตะวันออก 4 ขบวน และสายวงเวียนใหญ่ - มหาชัย 10 ขบวน
นายนิรุฒ มณีพันธ์ ผู้ว่า การรถไฟแห่งประเทศไทย (รฟท.) กระทรวงคมนาคม เปิดเผยว่า ตามที่ศูนย์บริหารสถานการณ์แพร่ระบาดของโรคติดเชื้อไวรัสโคโรนา 2019 (ศบค.)ได้มีมาตรการผ่อนคลายการเดินทาง และยกเลิกมาตรการห้ามออกนอกเคหสถาน (เคอร์ฟิว) ทุกจังหวัด ยกเว้นพื้นที่ควบคุมสูงสุดและเข้มงวด (สีแดงเข้ม) 7 จังหวัด รฟท. จึงได้ปรับการเดินขบวนรถให้สอดคล้องกับสภาพการเดินทางและรองรับนโยบายการเปิดประเทศของรัฐบาล โดยเพิ่มการให้บริการขบวนรถเชิงพาณิชย์ และขบวนรถเชิงสังคมจำนวน 46 ขบวน ได้แก่ เส้นทางสายเหนือ 10 ขบวน สายตะวันออกเฉียงเหนือ 16 ขบวน สายใต้ 6 ขบวน สายตะวันออก 4 ขบวน และสายวงเวียนใหญ่-มหาชัย 10 ขบวน รวมทั้งปรับเปลี่ยนสถานีต้นทางปลายทางในบางขบวนใหม่ เพื่ออำนวยความสะดวกการเดินทางแก่ประชาชน นักเรียน นักศึกษาและนักท่องเที่ยว เริ่มตั้งแต่วันที่ 1 พฤศจิกายน 2564 เป็นต้นไป โดยมีขบวนรถที่ให้บริการในเส้นทางต่าง ๆ ดังนี้
สายเหนือ
ขบวนรถเชิงพาณิชย์ จำนวน 6 ขบวน
- ขบวนรถด่วนพิเศษที่ 13/14  กรุงเทพ - เชียงใหม่ - กรุงเทพ (เริ่มให้บริการตั้งแต่วันที่ 12 พฤศจิกายน 2564)
- ขบวนรถด่วนที่ 107/108  กรุงเทพ - เด่นชัย - กรุงเทพ
- ขบวนรถเร็วที่ 111/112  กรุงเทพ - เด่นชัย - กรุงเทพ
ขบวนรถเชิงสังคม จำนวน 4 ขบวน
- ขบวนรถธรรมดาที่ 207/208  กรุงเทพ - นครสวรรค์ - กรุงเทพ
- ขบวนรถธรรมดาที่ 209/210  กรุงเทพ - บ้านตาคลี - กรุงเทพ
สายตะวันออกเฉียงเหนือ
ขบวนรถเชิงพาณิชย์ จำนวน 4 ขบวน
- ขบวนรถด่วนพิเศษที่ 21/22  กรุงเทพ - อุบลราชธานี - กรุงเทพ
- ขบวนรถเร็วที่ 133/134  กรุงเทพ - หนองคาย - กรุงเทพ
ขบวนรถเชิงสังคม จำนวน 12 ขบวน
- ขบวนรถชานเมืองที่ 339/340  กรุงเทพ - ชุมทางแก่งคอย - กรุงเทพ
- ขบวนรถท้องถิ่นที่ 419/420  นครราชสีมา - อุบลราชธานี – ลำชี
- ขบวนรถท้องถิ่นที่ 423/424  ลำชี - สำโรงทาบ - นครราชสีมา
- ขบวนรถท้องถิ่นที่ 425/422  ลำชี - อุบลราชธานี - ลำชี
- ขบวนรถท้องถิ่นที่ 431/432  ชุมทางแก่งคอย - ขอนแก่น - ชุมทางแก่งคอย
- ขบวนรถท้องถิ่นที่ 439/440 ชุมทางแก่งคอย - ชุมทางบัวใหญ่ - ชุมทางแก่งคอย
สายใต้
ขบวนรถเชิงสังคม จำนวน 6 ขบวน
- ขบวนรถท้องถิ่นที่ 455/456  ชุมทางหาดใหญ่ - ยะลา – ชุมทางหาดใหญ่  (ไม่มีเดินช่วงนครศรีธรรมราช – หาดใหญ่ – นครศรีธรรมราช)
- ขบวนรถท้องถิ่นที่ 489/490  สุราษฎร์ธานี - คีรีรัฐนิคม - สุราษฎร์ธานี
- ขบวนรถท้องถิ่นที่ 485/486  กาญจนบุรี - น้ำตก - กาญจนบุรี (ไม่มีเดินช่วงหนองปลาดุก – กาญจนบุรี – หนองปลาดุก)
สายตะวันออก
ขบวนรถเชิงพาณิชย์ จำนวน 1 ขบวน
- ขบวนรถพิเศษที่ 997/998  กรุงเทพ - บ้านพลูตาหลวง – กรุงเทพ  (ให้บริการตั้งแต่วันที่  6 พฤศจิกายน 2564)
ขบวนรถเชิงสังคม จำนวน 1 ขบวน
- ขบวนรถธรรมดาที่ 281/282  กรุงเทพ - กบินทร์บุรี - กรุงเทพ
สายมหาชัย-วงเวียนใหญ่ จำนวน 10 ขบวน
- ขบวนรถธรรมดาที่ 4308/4309 มหาชัย - วงเวียนใหญ่ - มหาชัย
- ขบวนรถธรรมดาที่ 4310/4311 มหาชัย - วงเวียนใหญ่ - มหาชัย
- ขบวนรถธรรมดาที่ 4326/4327 มหาชัย - วงเวียนใหญ่ - มหาชัย
- ขบวนรถธรรมดาที่ 4328/4329 มหาชัย - วงเวียนใหญ่ - มหาชัย
- ขบวนรถธรรมดาที่ 4340/4341 มหาชัย - วงเวียนใหญ่ - มหาชัย
นายนิรุฒ กล่าวเพิ่มเติมว่า รฟท. ได้ทยอยปรับเพิ่มการเดินรถให้สอดรับกับการผ่อนคลายมาตรการของ ศบค. เพื่อให้มีจำนวนเพียงพอและเหมาะสมต่อการให้บริการแก่ประชาชนที่เพิ่มขึ้นอย่างต่อเนื่อง โดยปัจจุบันได้เปิดให้บริการทั้งสิ้น 108 ขบวนต่อวัน เป็นขบวนรถเชิงพาณิชย์ 26 ขบวน และขบวนรถเชิงสังคม 82 ขบวน โดยแบ่งตามเส้นทางเป็นสายเหนือ 22 ขบวน สายตะวันออกเฉียงเหนือ 24 ขบวน สายใต้ 30 ขบวน สายตะวันออก 16 ขบวน สายมหาชัย 12 ขบวน  และสายแม่กลอง 4 ขบวน
อย่างไรก็ตาม การปรับเพิ่มให้บริการเดินรถในครั้งนี้ รฟท. คำนึงถึงการให้บริการประชาชน ควบคู่กับมาตรการเฝ้าระวังและป้องกันการแพร่ระบาดของไวรัสโควิด-19 ตามนโยบายของกระทรวงคมนาคม และกระทรวงสาธารณสุขอย่างเคร่งครัด โดยได้กำหนดจุดคัดกรองวัดไข้ผู้โดยสารก่อนเข้าในพื้นที่สถานี การตั้งจุดบริการแอลกอฮอล์ล้างมือ การให้สวมหน้ากากอนามัยตลอดเวลา พร้อมกับให้สแกนแอพพลิเคชันไทยชนะก่อนและหลังใช้บริการ หากผู้โดยสารไม่สามารถใช้แอพพลิเคชันไทยชนะให้กรอกข้อมูลการเดินทางแทน พร้อมกับต้องกรอกข้อมูลเดินทางข้ามจังหวัด-ข้ามเขตผ่านเว็บไซต์ “หยุดเชื้อ เพื่อชาติ” https://covid-19.in.th/ ในพื้นที่ควบคุมสูงสุดและเข้มงวด เพื่อให้เกิดความปลอดภัย และลดความเสี่ยงจากการแพร่ระบาดของไวรัสโควิด-19 ตลอดการเดินทาง สำหรับประชาชนที่ต้องการเดินทาง สามารถสอบถามข้อมูลเพิ่มเติมได้ที่ ศูนย์บริการลูกค้าสัมพันธ์ หมายเลขโทรศัพท์ 1690 ตลอด 24 ชั่วโมง หรือเฟซบุ๊กแฟนเพจทีมพีอาร์การรถไฟแห่งประเทศไทย

ที่มา : https://www.thaigov.go.th/news/contents/details/47696