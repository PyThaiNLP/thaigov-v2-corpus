รัฐบาลไทย-ข่าวทำเนียบรัฐบาล-กรมการขนส่งทางราง เก็บรวบรวมสถิติผู้ใช้บริการระบบขนส่งทางราง หลังการเปิดประเทศครบ 1 เดือน


วันศุกร์ที่ 3 ธันวาคม 2564
กรมการขนส่งทางราง เก็บรวบรวมสถิติผู้ใช้บริการระบบขนส่งทางราง  หลังการเปิดประเทศครบ 1 เดือน
...
นายพิเชฐ คุณาธรรมรักษ์ รองอธิบดีกรมการขนส่งทางราง กระทรวงคมนาคม เปิดเผยตัวเลขสถิติผู้โดยสารที่ใช้บริการระบบขนส่งทางรางทั้งระบบรถไฟฟ้า (MRT BTS ARL สายสีแดง) และรถไฟระหว่างเมือง (SRT) หลังจากรัฐบาลประกาศเปิดประเทศครบ 1 เดือน (1 - 30 พฤศจิกายน 2564) โดยจากการเก็บสถิติพบว่ามีผู้มาใช้บริการระบบขนส่งทางรางรวมแล้วกว่า 18 ล้านคน แยกเป็นระบบรถไฟฟ้ามีผู้ใช้บริการรวมกว่า 17 ล้านคน ดังนี้ MRT 5.8 ล้านคน BTS 10 ล้านคน ARL 8 แสนคน และสายสีแดงที่พึ่งเริ่มเปิดให้บริการรวมกว่า 2 แสนคน และรถไฟระหว่างเมืองที่ให้บริการทั้งในเชิงพาณิชย์และเชิงสังคมมีผู้ใช้บริการรวมกว่า 8 แสนคน ซึ่งในวันธรรมดาจันทร์ - ศุกร์ จะมีผู้โดยสารเฉลี่ยอยู่ที่ 6.7 แสนคนต่อวัน และวันหยุดเสาร์ - อาทิตย์ จะมีผู้โดยสารอยู่ที่ 5.4 แสนคนต่อวัน
ทั้งนี้ กรมการขนส่งทางราง (ขร.) คาดว่าในช่วงเดือนธันวาคมนี้ จะมีผู้ใช้บริการระบบขนส่งทางรางมากยิ่งขึ้น เนื่องจากเป็นเดือนที่มีวันหยุดต่อเนื่องกันหลายสัปดาห์ โดยเฉพาะในช่วงวันสิ้นปีที่จะมีประชาชนใช้บริการระบบขนส่งทางรางในการเดินทางกลับภูมิลำเนากันอย่างมาก รวมทั้งใช้บริการระบบขนส่งทางรางในเขตกรุงเทพฯ และปริมณฑล เพื่อเดินไปร่วมเฉลิมฉลองเทศกาลปีใหม่ 2565 ตามสถานที่ที่จัดต่าง ๆ
แต่จากข่าวการกลายพันธ์ของเชื้อไวรัส COVID-19 (โอไมคอน)  ขร. จึงยังจะคงความเข้มงวดการให้บริการระบบขนส่งทางรางอย่างต่อเนื่องเพื่อความปลอดภัยของผู้ใช้บริการต่อไป

ที่มา : https://www.thaigov.go.th/news/contents/details/49081