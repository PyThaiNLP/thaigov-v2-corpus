รัฐบาลไทย-ข่าวทำเนียบรัฐบาล-คำกล่าวปาฐกถาของนายกรัฐมนตรี สำหรับการประชุม APEC CEO Summit


วันศุกร์ที่ 12 พฤศจิกายน 2564
พิมพ์
คำกล่าวปาฐกถาของนายกรัฐมนตรี สำหรับการประชุม APEC CEO Summit
หัวข้อ “ประเด็นสำคัญการเป็นเจ้าภาพของไทยในปี 2565” (Thailand’s Priorities for APEC 2022)
ท่านผู้นำเขตเศรษฐกิจเอเปค ประธานเอแบค และผู้มีเกียรติทุกท่าน
ผมยินดีที่ได้เข้าร่วมการประชุมเอเปค CEO ซัมมิท ในวันนี้ และขอแสดงความยินดีกับเอแบคนิวซีแลนด์ที่จัดการประชุมครั้งนี้ได้เป็นอย่างดี
ปี 2564 เป็นอีกปีที่ท้าทายสำหรับเอเปค การแพร่ระบาดของโควิด-19 ยังคงส่งผลกระทบอย่างรุนแรงต่อธุรกิจ การจ้างงาน และชีวิตความเป็นอยู่ของผู้คน ในขณะที่โลกพยายามจะฟื้นตัวจากวิกฤติทางเศรษฐกิจ สังคม และสุขภาพครั้งที่รุนแรงเป็นประวัติการณ์ กรอบความร่วมมือเอเปคที่ถูกจับตามองว่าจะสามารถมีส่วนส่งเสริมความพยายามของประชาคมโลกได้หรือไม่ ซึ่งพวกเราก็ได้พิสูจน์ให้เห็นแล้วว่า ภายใต้การเป็นเจ้าภาพของนิวซีแลนด์ และด้วยจิตวิญญาณแห่งความร่วมมือ เอเปคสามารถยืนหยัดเอาชนะความท้าทายต่าง ๆ ฟื้นฟูการสาธารณสุข เปิดพรมแดน และพลิกฟื้นเศรษฐกิจ โดยมีเป้าหมายเพื่อความเป็นอยู่ที่ดีของประชาชน โลกที่เราอยู่อาศัย และความมั่งคั่งร่วมกัน ตัวอย่างความสำเร็จของเอเปค คือ ความพยายามร่วมกันในการเพิ่มการเข้าถึงวัคซีน และการอำนวยความสะดวกในการขนส่งวัคซีนและเวชภัณฑ์ ซึ่งในประเด็นนี้ เราต้องขอขอบคุณการสนับสนุนจากภาคเอกชนด้วยเช่นกัน
สถานการณ์การแพร่ระบาดยังคงไม่สิ้นสุดในระยะเวลาอันใกล้นี้ และเรายังมีเรื่องต้องทำอีกมาก เพื่อเปลี่ยนผ่านไปสู่ช่วงของการฟื้นฟูเศรษฐกิจและการพลิกโฉมระบบเศรษฐกิจของพวกเรา
เรายังคงต้องเผชิญกับความท้าทายในทุกด้าน ทั้งผลกระทบทางเศรษฐกิจและสังคมจากโควิด-19 ไปจนถึงความไม่เท่าเทียมที่หยั่งรากลึก และความไม่สมดุลในการดำเนินชีวิต ตลอดจนการดำเนินธุรกิจและการปฏิสัมพันธ์กับธรรมชาติ ซึ่งการแพร่ระบาดของโควิดได้ทำให้สิ่งเหล่านี้เลวร้ายลงไปอีก
ถึงเวลาแล้วที่เราต้องเปลี่ยนทัศนคติไปสู่ “ความพอดี” และพยายามสร้างสังคมหลังการแพร่ระบาดที่มีความยั่งยืนและสมดุลมากขึ้น เพื่อประชาชนและโลกของเรา เวลานี้เป็นโอกาสที่เราจะเปลี่ยนแปลงการกระทำของเราเพื่ออนาคตที่ดีกว่าเดิม
ความพยายามดังกล่าวต้องอาศัยความสามารถในการสร้างสมดุลระหว่างทุกสิ่ง ด้วยเหตุนี้ ประเทศไทยจึงได้นำโมเดลการพัฒนาเศรษฐกิจชีวภาพ เศรษฐกิจหมุนเวียน และเศรษฐกิจสีเขียว หรือ โมเดลเศรษฐกิจ BCG มาใช้เป็นส่วนหนึ่งของยุทธศาสตร์ชาติในการฟื้นฟูเศรษฐกิจหลังโควิด ซึ่งเป็นการผสาน 3 แนวทางไปสู่ความยั่งยืนเข้าด้วยกัน เพื่อมุ่งสู่แนวทางการพัฒนาเป้าหมายทางเศรษฐกิจ สิ่งแวดล้อม และสังคม อย่างเป็นองค์รวมและมีความสมดุลมากขึ้น และโมเดลนี้จะเป็นเครื่องยนต์ขับเคลื่อนประเด็นสำคัญในการเป็นเจ้าภาพเอเปคของไทย
เรามุ่งมั่นที่จะสานต่อการทำงานที่ผ่านมาของเอเปค และเชื่อมโยงกับวิสัยทัศน์ปุตราจายา ค.ศ. 2040 โดยเราจะแปลงวิสัยทัศน์ไปสู่การปฏิบัติ ผ่านปัจจัยขับเคลื่อนทางเศรษฐกิจ 3 ประการ ได้แก่ หนึ่ง การค้าและการลงทุน สอง ดิจิทัลและนวัตกรรม และ สาม ความยั่งยืนและการมีส่วนร่วม การรับรองแผนปฏิบัติการของวิสัยทัศน์ปุตราจายาในคืนนี้จะเป็นความสำเร็จที่สำคัญของนิวซีแลนด์ ที่ได้ทำงานหนักตลอดทั้งปีเพื่อการแปลงวิสัยทัศน์ของผู้นำเอเปคไปสู่แผนการทำงานที่เป็นรูปธรรมและปฏิบัติได้จริง
ในปี 2565 ประเทศไทยมุ่งมั่นจะทำให้เอเปค “เปิดกว้าง” สำหรับทุกโอกาส “เชื่อมโยง” ในทุกมิติ และ “สมดุล” ในทุกด้าน วาระการเป็นเจ้าภาพเอเปคของไทยจะสอดคล้องกับเป้าหมายและการดำเนินการที่มีอยู่แล้วของเอเปค แต่นำเสนอภายใต้แนวคิดแบบใหม่
ประเด็นสำคัญในการเป็นเจ้าภาพเอเปคของไทยมีอยู่ 3 ประการด้วยกัน ได้แก่ หนึ่ง การอำนวยความสะดวกการค้าและการลงทุน สอง การฟื้นฟูความเชื่อมโยง และ สาม การส่งเสริมการเติบโตที่ยั่งยืนและครอบคลุม ผมเชื่อว่า วาระการเป็นเจ้าภาพเอเปคของไทยได้สะท้อนข้อเรียกร้องของภาคธุรกิจที่ต้องการให้ฟื้นฟูเศรษฐกิจ รวมทั้งทำให้เศรษฐกิจเข้มแข็งขึ้น และมีความยืดหยุ่นมากขึ้น เพื่อจะได้ฟื้นตัวอย่างรวดเร็ว
ประการแรก ไทยจะสานต่องานของเอเปคในการเปิดตลาดผ่านการส่งเสริมระบบการค้าพหุภาคีขณะเดียวกัน เราจะใช้โอกาสจากสถานการณ์โควิด-19 พิจารณาแนวทางการหารือใหม่ ๆ เกี่ยวกับการค้าและการลงทุนของเอเปค ในฐานะพลังขับเคลื่อนสิ่งดี ๆ ที่สะท้อนความต้องการและผลประโยชน์ที่เปลี่ยนแปลงไปของภาคธุรกิจ และผู้มีส่วนร่วมในวงกว้าง
ไทยจะพยายามอย่างเต็มที่ในการฟื้นการหารือเรื่องการจัดทำเขตการค้าเสรีในเอเชีย-แปซิฟิก หรือ เอฟ-แทป หลังยุคโควิด เพื่อส่งเสริมการรวมตัวทางเศรษฐกิจในภูมิภาค รวมไปถึงการใช้ประโยชน์จากการเปลี่ยนแปลงไปสู่ดิจิทัล และการรับมือกับประเด็นทางการค้าใหม่ ๆ เช่น การเปลี่ยนแปลงสภาพภูมิอากาศ สาธารณสุข และการพัฒนาที่ครอบคลุม ซึ่งไทยหวังว่าจะได้ทำงานอย่างแข็งขันร่วมกับภาคเอกชนในเรื่องนี้
ประการที่สอง ในการที่จะอำนวยความสะดวกด้านการค้าและการลงทุนได้นั้น ภูมิภาคจะต้องกลับมาเชื่อมโยงกันอีกครั้ง เราจึงให้ความสำคัญกับการฟื้นฟูการเดินทางข้ามพรมแดนที่ปลอดภัยและไร้รอยต่อ ซึ่งไทยมุ่งมั่นที่จะเชื่อมโยงภูมิภาคโดยการเปิดพรมแดนอีกครั้ง โดยตั้งแต่เมื่อวันที่ 1 พฤศจิกายน ไทยได้เปิดประเทศเพื่อรับนักเดินทางทางอากาศจาก 63 ประเทศและอาณาเขต ซึ่งเขตเศรษฐกิจเอเปคส่วนใหญ่ก็รวมอยู่ด้วย และเรามีแผนจะขยายจำนวนต่อไปอีก
ความคืบหน้าในการเชื่อมโยงภูมิภาคมีความสำคัญต่อเส้นทางสู่การฟื้นตัวทางเศรษฐกิจของเอเปค ดังนั้น เราจึงเลือกความเชื่อมโยงให้เป็นหนึ่งในประเด็นสำคัญที่ไทยจะผลักดันในปีหน้า เราจะดำเนินการตามคำแนะนำของเอแบคในการจัดตั้งคณะทำงานด้านการเดินทางอย่างปลอดภัย เพื่อร่วมมือกันเชื่อมโยงภูมิภาคเข้าด้วยกันอีกครั้ง
จากนี้ไป เอเปคจำเป็นต้องเชื่อมโยงกันให้มากขึ้น และในระยะยาว ควรใช้ประโยชน์จากนวัตกรรมและเทคโนโลยีเพื่ออำนวยความสะดวกต่อการเคลื่อนย้ายข้ามพรมแดนในกลุ่มสมาชิกเอเปค เพื่อให้มั่นใจว่า การเคลื่อนย้ายสินค้า บริการ และผู้คน จะเป็นไปอย่างมีประสิทธิภาพ
ประการที่สาม ขณะที่เรากำลังฟื้นฟูจากการแพร่ระบาดของโควิด-19 ไทยยืนยันว่าการเติบโตทางเศรษฐกิจของเอเปคจะครอบคลุมและยั่งยืน โดยในที่ประชุม COP26 เมื่อสัปดาห์ที่ผ่านมาผู้นำประเทศต่าง ๆ ก็ได้ยืนยันความมุ่งมั่นร่วมกันไปสู่เพื่อนำไปสู่การสร้างความยั่งยืนและการมีสภาพภูมิอากาศที่ดี
ประเทศไทยจะศึกษาโมเดลทางเศรษฐกิจและการดำเนินการทางเศรษฐกิจต่าง ๆ รวมถึง โมเดลเศรษฐกิจ BCG ซึ่งให้ความสำคัญกับการจัดการการเปลี่ยนแปลงสภาพภูมิอากาศและความท้าทายด้านสิ่งแวดล้อมในภูมิภาค ควบคู่ไปกับการเติบโตทางเศรษฐกิจที่แข็งแกร่งและยืดหยุ่น ขณะเดียวกัน ไทยก็จะให้ความสำคัญกับการมีส่วนร่วมของทุกภาคส่วน รวมถึงการกระจายผลประโยชน์อย่างเท่าเทียมไปยังประชาชนและภาคธุรกิจทั้งหมดของเรา
ภายใต้แนวคิดเศรษฐกิจ BCG และประเด็นสำคัญสามประเด็นภายใต้การเป็นเจ้าภาพเอเปคของไทย ผมขอเชิญชวนทุกท่านให้ร่วมกันทำงานอย่างเต็มที่และดำเนินการในทันทีเพื่ออนาคตที่รุ่งเรือง ยั่งยืนและมีความสมดุลของพวกเรา
ไทยยืนยันว่า ประเด็นสำคัญของเราจะสานต่องานของเอเปคและมอบมุมมองใหม่ต่อประเด็นอื่น ๆ ที่เกี่ยวข้อง โดยเฉพาะในบริบทของโลกหลังโควิด เอเปคต้องคงความยืดหยุ่นและความเชื่อมโยงกับผู้คนและธุรกิจต่าง ๆ ของเรา ผมตั้งตารอที่จะหารือเรื่องนี้ต่อไปในเดือนพฤศจิกายนปีหน้า
ขอบคุณครับ
*   *   *   *   *

ที่มา : https://www.thaigov.go.th/news/contents/details/48125