รัฐบาลไทย-ข่าวทำเนียบรัฐบาล-จุรินทร์ ระดมทีม "พาณิชย์-เอกชน-จังหวัด-ความมั่นคง" ลงพื้นที่ด่านท่าเส้น ชายแดน"ตราด-กัมพูชา" ดันเปิดสัญจรค้าขายระหว่างกัน ฟื้นเศรษฐกิจชายแดน


วันจันทร์ที่ 11 ตุลาคม 2564
จุรินทร์ ระดมทีม "พาณิชย์-เอกชน-จังหวัด-ความมั่นคง" ลงพื้นที่ด่านท่าเส้น ชายแดน"ตราด-กัมพูชา" ดันเปิดสัญจรค้าขายระหว่างกัน ฟื้นเศรษฐกิจชายแดน
​วันที่ 8 ตุลาคม 2564 เวลา 14.00 น.
นายจุรินทร์ ลักษณวิศิษฏ์ หัวหน้าพรรคประชาธิปัตย์ รองนายกรัฐมนตรี และรัฐมนตรีว่าการกระทรวงพาณิชย์ นายชำนาญวิทย์ เตรัตน์ ผู้ว่าราชการจังหวัดตราด พลเรือตรีอภิรักษ์ กลิ่นหมิ่น รองผู้บัญชาการ หน่วยบัญชาการหน่วยบัญชาการนาวิกโยธิน และรองผู้บัญชาการป้องกันชายแดนจันทบุรีและตราด และ นายธีระ สลักเพชร อดีต ส.ส.จังหวัดตราด พร้อมคณะทั้งกระทรวงพาณิชย์ ภาคเอกชนที่เกี่ยวข้อง ลงพื้นที่ตรวจเยี่ยมและติดตามความคืบหน้าในการยกระดับช่องทางการค้าทางธรรมชาติบ้านท่าเส้น สู่จุดผ่านแดนถาวร ณ ด่านบ้านท่าเส้น อำเภอเมือง จังหวัดตราด
นายจุรินทร์ กล่าวว่า เมื่อเช้าตนได้มีการประชุมร่วมกันระหว่างส่วนราชการจากส่วนกลางโดยมีกระทรวงพาณิชย์ร่วมด้วย และผู้ว่าราชการจังหวัดตราด ภาคเอกชน ฝ่ายความมั่นคง ตัวแทนภาคส่วนอื่นๆ ภาคเอกชนได้เสนออยากให้มีการเปิดด่านท่าเส้น เพื่อส่งเสริมการค้าขาระหว่างกันและเพื่อส่งเสริมการท่องเที่ยวระหว่างกัน ซึ่งได้มีมติว่าจะให้ท่านผู้ว่าราชการจังหวัดดำเนินการทำเรื่องไปยังสภาความมั่นคงเพื่อขอให้มีการเปิดด่านที่นี่ จะเป็นในรูปแบบใดก็ตาม อาจจะนำไปสู่การเปิดด่านถาวรขึ้นที่นี่ แต่ยังมีขั้นตอนบางส่วน เพราะมีประเด็นเรื่องสิ่งที่ค้างคา การปักปันเขตแดนและประเด็นที่ยังไม่ยุติที่เป็นห่วงว่ากัมพูชาได้สร้างอาคารบางส่วนล้ำเข้ามาในเขต no man land เขตที่ไม่สามารถสร้างสิ่งปลูกสร้างได้ตามข้อตกลงระหว่างประเทศ ต้องหาข้อยุติต่อไป
" แต่ในหลักเห็นตรงกันว่าถ้าสามารถดำเนินการจนจบกระบวนการ ควรจะได้มีการเปิดด่านที่นี่ซึ่งถ้าจะเป็นด่านถาวรต้องรองบประมาณ รอการก่อสร้างอาคารใช้เวลาหลายปี ถ้าเห็นตรงกันอาจใช้วิธีตั้งคอนเทนเนอร์ 2 ฝ่าย เอาส่วนราชการที่จำเป็นมาทำงานพลางก่อน เช่น ศุลกากร ตม. ฝ่ายความมั่งคง หรือส่วนราชการอื่นที่เกี่ยวข้องกับการดูแลสุขอนามัย ของสิ้นค้าที่ข้ามไปมาและในอนาคตอาจสามารถรับนักท่องเที่ยวผ่านแดน เพื่อมาเที่ยวในไทยและเราไปเที่ยวฝั่งกัมพูชาได้ต่อไป
ซึ่งผู้ว่าราชการจังหวัดจะเร่งดำเนินการเสนอเรื่องไป ซึ่งตนจะช่วยติดตามต่อไป เพราะเท่าที่ฟังประชาชนในพื้นที่อยากเห็นด่านนี้เปิด จากหาดเล็กที่มีอยู่แล้ว 1 ด่าน แต่การเปิดหลายช่อง ในทางการค้าเป็นผลดีเพราะประเทศกำลังต้องการรายเข้าเข้าประเทศและการค้าขายระหว่างชายแดนไทย-กัมพูชา เราได้ดุลเกือบหมื่นล้านบาทต่อปี จะเป็นประโยชน์ทางด้านเศรษฐกิจ แต่ความมั่นคงก็เป็นประเด็นที่สำคัญต้องดูควบคู่กันไปว่าความสมดุลอยู่ตรงไหน ระดับรัฐบาลจะช่วยดูอีกขั้นตอนหนึ่ง " นายจุรินทร์ กล่าว
และระบุด้วยว่าด่านทั่วประเทศมีอยู่ 97 ด่าน ตอนนี้เปิดได้แล้ว 46 ด่าน ตอนนี้ตนทยอยเปิดด่านที่ปิดไปเพราะโควิด-19 ถ้าปัญหาโควิดคลี่คลายทั้ง 2 ด้าน ก็สามารถเปิดได้เพราะตัวเลขการค้าชายแดนเราเป็นบวก 30-40% สำหรับ 8 เดือนที่ผ่านมา ถือว่าเป็นตัวเลขที่ดี เราได้ดุลเยอะเป็นแสนล้านในช่วง 8 เดือน ดังนั้นจึงเป็นแนวทางการทำงานเพื่อช่วยสร้างรายได้ให้ประเทศต่อไป

ที่มา : https://www.thaigov.go.th/news/contents/details/46845