รัฐบาลไทย-ข่าวทำเนียบรัฐบาล-“เฉลิมชัย” นำทีมเยือนดูไบ ดันไทยเป็นเจ้าภาพจัดงานมหกรรมพืชสวนโลก หวังฟื้นเศรษฐกิจสร้างความเชื่อมั่นประเทศ ชูคอนเซ็ปท์ “วิถีชีวิต สายน้ำ และพืชพรรณ”


วันเสาร์ที่ 5 มีนาคม 2565
“เฉลิมชัย” นำทีมเยือนดูไบ ดันไทยเป็นเจ้าภาพจัดงานมหกรรมพืชสวนโลก หวังฟื้นเศรษฐกิจสร้างความเชื่อมั่นประเทศ ชูคอนเซ็ปท์ “วิถีชีวิต สายน้ำ และพืชพรรณ”
“เฉลิมชัย” นำทีมเยือนดูไบ ดันไทยเป็นเจ้าภาพจัดงานมหกรรมพืชสวนโลก หวังฟื้นเศรษฐกิจสร้างความเชื่อมั่นประเทศ ชูคอนเซ็ปท์ “วิถีชีวิต สายน้ำ และพืชพรรณ” พร้อมเจรจาหารือกับรัฐมนตรีเศรษฐกิจของสหรัฐอาหรับเอมิเรตส์
“เฉลิมชัย” นำทีมเยือนดูไบ ดันไทยเป็นเจ้าภาพจัดงานมหกรรมพืชสวนโลก หวังฟื้นเศรษฐกิจสร้างความเชื่อมั่นประเทศ ชูคอนเซ็ปท์ “วิถีชีวิต สายน้ำ และพืชพรรณ” พร้อมเจรจาหารือกับรัฐมนตรีเศรษฐกิจของสหรัฐอาหรับเอมิเรตส์ (UAE) เพื่อขยายความร่วมมือด้านการค้าการลงทุนสินค้าเกษตร-อาหารและระบบรับรองมาตรฐานฮาลาล
ดร.เฉลิมชัย ศรีอ่อน รัฐมนตรีว่าการกระทรวงเกษตรและสหกรณ์ เปิดเผยวันนี้ (5 มี.ค.) ว่า เตรียมนำคณะผู้บริหารของ3 หน่วยงาน ได้แก่ กระทรวงเกษตรและสหกรณ์ สำนักงานส่งเสริมการจัดประชุมและนิทรรศการ (องค์การมหาชน) และจังหวัดอุดรธานี เดินทางไปเยือนนครดูไบ ประเทศสหรัฐอาหรับเอมิเรตส์ (UAE) ตามคำเชิญของคณะกรรมการบริหารสมาคมพืชสวนระหว่างประเทศ (AIPH)ในการเข้าร่วมประชุม Spring Meeting ของ AIPH ระหว่างวันที่ 6 – 12 มีนาคม 2565 เพื่อพิจารณาข้อเสนอของประเทศไทยพร้อมกับหารือแลกเปลี่ยนความคิดเห็นและการสนับสนุนการจัดงานมหกรรมพืชสวนโลกจังหวัดอุดรธานี พ.ศ.2569 และจังหวัดนครราชสีมา พ.ศ.2572
“งานมหกรรมพืชสวนโลกเป็นงานที่ยิ่งใหญ่และมีความสำคัญต่อประเทศไทยเป็นอย่างยิ่ง เป็นโอกาสที่ประเทศไทยจะได้แสดงศักยภาพในการจัดงานมหกรรมพืชสวนโลกอีกครั้งหนึ่ง ภายใต้หัวข้อ “วิถีชีวิต สายน้ำ และพืชพรรณ” (Diversity of Life : People, Water and Plants) และยืนยันว่าประเทศไทยมีความพร้อมในการจัดงานซึ่งหากประเทศไทยได้รับการคัดเลือกเป็นเจ้าภาพในการจัดงานครั้งนี้จะส่งผลดีต่อการกระตุ้นเศรษฐกิจและสร้างความเชื่อมั่นด้านการลงทุนและการค้าต่อประเทศไทย” รมว.เกษตรฯ กล่าว
นายเฉลิมชัย กล่าวอีกว่า ประเทศไทยเคยเป็นเจ้าภาพการจัดงานมหกรรมพืชสวนโลกมาแล้ว จำนวน 2 ครั้ง ครั้งแรกในปี พ.ศ. 2549 (Type A1) ได้รับรางวัลเหรียญทอง (Gold Medal) และครั้งที่ 2 ในปี พ.ศ. 2554 (Type B) ซึ่งประเทศไทยประสบความสำเร็จเป็นอย่างมากในการจัดงาน จนเป็นที่ประจักษ์และได้รับความชื่นชมจากหน่วยงานและองค์กรต่าง ๆ ทั้งในประเทศและต่างประเทศ ส่งผลให้ประเทศไทยก้าวขึ้นสู่ความเป็นผู้นำในด้านพืชสวนโลกประเทศหนึ่งในเอเชีย เป็นที่รู้จักและยอมรับในระดับสากล หากได้ความเห็นชอบให้ไทยเป็นเจ้าภาพงานมหกรรมพืชสวนโลกจังหวัดอุดรธานี พ.ศ. 2569
ทางด้านนายอลงกรณ์ พลบุตร ที่ปรึกษารัฐมนตรีว่าการกระทรวงเกษตรและสหกรณ์ เปิดเผยด้วยว่า ในการเยือนนครดูไบครั้งนี้ รัฐมนตรีว่าการกระทรวงเกษตรและสหกรณ์ยังมีกำหนดการเจรจาหารือขยายความร่วมมือด้านการส่งเสริมการค้าและการลงทุนสินค้าเกษตรและอาหาร และระบบรับรองมาตรฐานฮาลาลกับ ฯพณฯ ดร.ทานี อาเหม็ด อัลเซยูดี (H.E. Dr. Thani bin Ahmed Al Zeyoudi) รัฐมนตรีด้านการค้าระหว่างประเทศแห่งสหรัฐอาหรับเอมิเรตส์ ณกระทรวงเศรษฐกิจแห่งสหรัฐอาหรับเอมิเรตส์
สำหรับการจัดงานมหกรรมพืชสวนโลกจังหวัดอุดรธานี พ.ศ.2569 (ระดับ B) กำหนดสถานที่จัดงานเป็นบริเวณพื้นที่ชุ่มน้ำหนองแด ตำบลกุดสระ อำเภอเมือง จังหวัดอุดรธานี รวม 1,030 ไร่ ตั้งเป้าหมายมีผู้เข้าชมงานไม่น้อยกว่า3.6 ล้านคน เป็นชาวต่างชาติร้อยละ 30 ตลอดระยะเวลาจัดงาน 134 วัน (ระหว่างวันที่ 1 พฤศจิกายน 2569 – 14 มีนาคม 2570)
นายอลงกรณ์ กล่าวต่อไปว่า คณะรัฐมนตรีได้เห็นชอบโครงการประมูลสิทธิ์ กรอบงบประมาณ และผู้มีอำนาจลงนามงานมหกรรมพืชสวนโลกจังหวัดอุดรธานี พ.ศ. 2569 (Type B) และจังหวัดนครราชสีมา พ.ศ. 2572 (Type A1) เมื่อวันที่ 16 พฤศจิกายน 2564 และวันที่ 4 มกราคม 2565 ต่อมาในวันที่ 4 มกราคม ครม.ได้อนุมัติกรอบวงเงินจัดงานมหกรรมพืชสวนโลก จังหวัดอุดรธานี พ.ศ.2569 วงเงิน 2,500 ล้านบาท และจังหวัดนครราชสีมา พ.ศ.2572 วงเงินงบ 4,281 ล้านบาท รวมวงเงินทั้งสิ้น 6,781 ล้านบาท ตามที่กระทรวงเกษตรและสหกรณ์ เสนอ มีวัตถุประสงค์เพื่อแสดงให้เห็นถึงศักยภาพในการพัฒนาด้านพืชสวนของไทย กระตุ้นเศรษฐกิจด้านธุรกิจการส่งออกผลผลิตการเกษตรและธุรกิจท่องเที่ยว และส่งเสริมการต่อยอดการวิจัยและพัฒนา (R&D) เทคโนโลยีด้านการเกษตร ทั้งยังก่อให้เกิดพื้นที่ทางเศรษฐกิจใหม่ตามนโยบายอีสานเกตเวย์และระเบียงเศรษฐกิจอีสานจากการพัฒนาพื้นที่หลังการจัดงาน

ที่มา : https://www.thaigov.go.th/news/contents/details/52227