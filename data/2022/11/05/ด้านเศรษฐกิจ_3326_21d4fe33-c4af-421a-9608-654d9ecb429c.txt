รัฐบาลไทย-ข่าวทำเนียบรัฐบาล-ก.อุตฯ ร่วมพิธีประกาศ MISSION 2023 ผนึกกําลังมุ่งเป้าลดก๊าซเรือนกระจก 1,000,000 ตัน CO2 สู่ความเป็นกลางทางคาร์บอน


วันพุธที่ 30 มีนาคม 2565
พิมพ์
ก.อุตฯ ร่วมพิธีประกาศ MISSION 2023 ผนึกกําลังมุ่งเป้าลดก๊าซเรือนกระจก 1,000,000 ตัน CO2 สู่ความเป็นกลางทางคาร์บอน
ก.อุตฯ ร่วมพิธีประกาศ MISSION 2023 ผนึกกําลังมุ่งเป้าลดก๊าซเรือนกระจก 1,000,000 ตัน CO2 สู่ความเป็นกลางทางคาร์บอน
ก.อุตฯ ร่วมพิธีประกาศ MISSION 2023 ผนึกกําลังมุ่งเป้าลดก๊าซเรือนกระจก 1,000,000 ตัน CO2 สู่ความเป็นกลางทางคาร์บอน
วันนี้ (29 มีนาคม 2565) เวลา 10.00 น. นายกอบชัย สังสิทธิสวัสดิ์ ปลัดกระทรวงอุตสาหกรรม  เป็นประธานร่วมกล่าวสนับสนุนและประกาศ 'MISSION 2023' การผนึกกำลังเพื่อการบรรลุเป้าหมาย 1,000,000 ตัน CO2 สู่ความเป็นกลางทางคาร์บอนสาขากระบวนการอุตสาหกรรมและการใช้ผลิตภัณฑ์ : มาตรการทดแทนปูนเม็ด โดยมีนายจตุพร บุรุษพัฒน์ ปลัดกระทรวงทรัพยากรธรรมชาติและสิ่งแวดล้อม นายชยธรรม พรหมศร ปลัดกระทรวงคมนาคม นายสุทธิพงษ์ จุลเจริญ ปลัดกระทรวงมหาดไทย นายวันชัย วราวิทย์ รองปลัดกระทรวงพาณิชย์ นายประยูร อินสกุล รองปลัดกระทรวงเกษตรและสหกรณ์ นายชนะ ภูมี นายกสมาคมอุตสาหกรรมปูนซีเมนต์ไทย (TCMA) ดร.พิรุณ สัยยะสิทธิ์พานิช เลขาธิการสำนักงานนโยบายและแผนทรัพยากรธรรมชาติและสิ่งแวดล้อม หน่วยประสานงานกลางของอนุสัญญาสหประชาชาติว่าด้วยการเปลี่ยนแปลงสภาพภูมิอากาศ นายวันชัย พนมชัย อธิบดีกรมโรงงานอุตสาหกรรม นายนิรันดร์ ยิ่งมหิศรานนท์ อธิบดีกรมอุตสาหกรรมพื้นฐานและการเหมืองแร่ นายบรรจง สุกรีฑา เลขาธิการสำนักงานมาตรฐานผลิตภัณฑ์อุตสาหกรรม นายรณรงค์ พูลพิพัฒน์ ผู้อำนวยการสำนักงานนโยบายและยุทธศาสตร์การค้า กระทรวงพาณิชย์ ผู้บริหารระดับสูงของภาคี ร่วมเปิดงานและประกาศ MISSION 2023 ณ ห้องแกรนด์ บอลรูม โรงแรมแชงกรี-ลา กรุงเทพฯ
นายกอบชัย สังสิทธิสวัสดิ์ ปลัดกระทรวงอุตสาหกรรม กล่าวว่า กระทรวงอุตสาหกรรม มีความยินดีและเป็นเกียรติอย่างยิ่งที่มีส่วนร่วมในพิธีประกาศ MISSION 2023” ผนึกกำลังมุ่งเป้าลดก๊าซเรือนกระจก 3,000,000 ตันคาร์บอนไดออกไซด์ สู่ความเป็นกลางทางคาร์บอน สาขากระบวนการอุตสาหกรรมและการใช้ผลิตภัณฑ์ : มาตรการทดแทนปูนเม็ดในครั้งนี้ กระทรวงอุตสาหกรรม ได้ตระหนักถึงประเด็นปัญหาด้านสิ่งแวดล้อม ภาวะโลกร้อน และการเปลี่ยนแปลงสภาพภูมิอากาศ โดยให้ความสำคัญต่อการยกระดับอุตสาหกรรมที่ยั่งยืนและเป็นมิตรต่อสิ่งแวดล้อม การพัฒนาอุตสาหกรรมสีเขียว และอุตสาหกรรมเชิงนิเวศ การส่งเสริมให้ภาคอุตสาหกรรมมีการพัฒนาแบบองค์รวมตามแนวทาง BCG เพื่อสร้างสมดุลทั้งด้านเศรษฐกิจ สังคม และสิ่งแวดล้อม รวมทั้งมีนโยบายเพิ่มขีดความสามารถให้กับภาคอุตสาหกรรมในการปรับตัวรับกับมาตรการทางด้านสิ่งแวดล้อม โดยเฉพาะอย่างยิ่ง การลดการปล่อยก๊าซเรือนกระจก จากกระบวนการทางอุตสาหกรรมและการใช้ผลิตภัณฑ์รวมถึงการจัดการพลังงานและของเสียในภาคอุตสาหกรรม
“มาตรการทดแทนปูนเม็ด” เป็นหนึ่งในมาตรการหลักภายใต้แผนปฏิบัติการลดก๊าซเรือนกระจกของประเทศ สาขากระบวนการอุตสาหกรรมและการใช้ผลิตภัณฑ์ ซึ่งกระทรวงอุตสาหกรรม มีภารกิจในการขับเคลื่อน เพื่อให้บรรลุเป้าหมายการมีส่วนร่วม ที่ประเทศกำหนด (หรือ NDC) ตามที่ประเทศไทยได้ประกาศเจตจำนงไว้ ที่ร้อยละ 20 - 25 ภายใต้ความตกลงปารีส โดยการบูรณาการความร่วมมือของภาคีร่วมดำเนินการขับเคลื่อน มาตรการทดแทนปูนเม็ด ตั้งแต่เดือนสิงหาคม 2563 ที่ผ่านมาได้ประสบผลสำเร็จอย่างเป็นรูปธรรม และสามารถบรรลุเป้าหมายแรกในการลดก๊าซเรือนกระจกได้ 300,000 ตันคาร์บอนไดออกไซด์ ภายในปี 2564
ทั้งนี้ในการประชุม COP26 ที่ผ่านมา นายกรัฐมนตรีพลเอก ประยุทธ์ จันทร์โอชา ได้แสดงเจตนารมณ์ของประเทศไทยที่จะยกระดับการลด ก๊าซเรือนกระจกของประเทศจากร้อยละ 20-25 เป็นร้อยละ 40 ภายในปี พ.ศ. 2573 รวมทั้งมุ่งสู่ความเป็นกลางทางคาร์บอน (Carbon Neutrality) ภายในปี พ.ศ. 2593 และปล่อยก๊าซเรือนกระจกสุทธิเป็นศูนย์ (Net Zero Emission) ภายในปี พ.ศ. 2608 ดังนั้น การผนึกกำลังจากหน่วยงานภาครัฐ ภาควิชาชีพ ภาคอุตสาหกรรม และภาคการศึกษาร่วมกันขับเคลื่อน ‘MISSION 2023 ที่มุ่งลดก๊าซเรือนกระจก 1,000,000 ตันฯ ในครั้งนี้ จึงมีความสำคัญและจะเป็นประโยชน์อย่างยิ่ง ต่อการสนับสนุนนโยบายยกระดับการลด ก๊าซเรือนกระจกของประเทศ และมุ่งสู่ความเป็นกลางทางคาร์บอน โดยกระทรวงอุตสาหกรรม รวมถึงหน่วยงานในสังกัดที่เกี่ยวข้อง ได้แก่ กรมโรงงานอุตสาหกรรม สำนักงานมาตรฐานผลิตภัณฑ์อุตสาหกรรม กรมอุตสาหกรรมพื้นฐานและการเหมืองแร่ และสถาบันการก่อสร้างแห่งประเทศไทย ยินดีให้ความร่วมมือและยึดมั่นที่จะร่วมกับทุกภาคส่วนดำเนินการขับเคลื่อนให้บรรลุผลสําเร็จต่อไป #กระทรวงอุตสาหกรรม #MISSION 2023 #ลดก๊าซเรือนกระจก1000000ตันCO2สู่ความเป็นกลางทางคาร์บอน

ที่มา : https://www.thaigov.go.th/news/contents/details/53095