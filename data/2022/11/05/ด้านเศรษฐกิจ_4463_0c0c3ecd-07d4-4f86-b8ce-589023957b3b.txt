รัฐบาลไทย-ข่าวทำเนียบรัฐบาล-กรมการขนส่งทางราง รายงานการเดินทางด้วยระบบรางในวันที่ 16 กรกฎาคม 2565 มีผู้ใช้บริการระบบราง 715,688 คน


วันอาทิตย์ที่ 17 กรกฎาคม 2565
กรมการขนส่งทางราง รายงานการเดินทางด้วยระบบรางในวันที่ 16 กรกฎาคม 2565 มีผู้ใช้บริการระบบราง 715,688 คน
สำหรับวันนี้พร้อมรับประชาชนเดินทางเที่ยวกลับไม่ให้ตกค้าง
นายพิเชฐ คุณาธรรมรักษ์ อธิบดีกรมการขนส่งทางราง กระทรวงคมนาคม เปิดเผยว่า ช่วงวันหยุดต่อเนื่องวันอาสาฬหบูชาและเข้าพรรษา 2565 (13 - 17 กรกฎาคม 2565) พบว่า มีผู้โดยสารที่ใช้บริการระบบรางสะสม 4 วัน คือ วันที่ 13 - 16 กรกฎาคม 2565 มีประชาชนมาใช้บริการระบบรางรวม 3,173,010 คน  ประกอบด้วย รถไฟระหว่างเมืองของการรถไฟแห่งประเทศไทย (รฟท.) มีผู้ใช้บริการรวม 233,615 คน แบ่งเป็น ผู้โดยสารเชิงพาณิชย์ 93,166 คน และผู้โดยสารเชิงสังคม 140,449 คน โดยมีผู้โดยสารขาออกสะสม 114,400 คน และขาเข้า 119,215 คน ซึ่งพบว่า สายใต้มีผู้ใช้บริการระบบรางมากสุดถึง 87,982 คน รองลงมาคือสายตะวันออกเฉียงเหนือ 57,875 คน สายเหนือ 47,769 คน สายตะวันออก 27,339 คน และสายมหาชัย/แม่กลอง 12,650 คน และสำหรับระบบรถไฟฟ้าในเขตกรุงเทพมหานครและปริมณฑล (รวมรถไฟฟ้าชานเมืองสายสีแดง) สะสม 4 วัน มีผู้ใช้บริการรวม 2,939,395 คน ประกอบด้วย Airport Rail Link 154,366 คน สายสีแดง 44,325 คน สายฉลองรัชธรรม (สีม่วง) 94,882 คน สายเฉลิมรัชมงคล (สีน้ำเงิน) 828,455 คน และรถไฟฟ้าบีทีเอส (สีเขียวและสีทอง) 1,817,367 คน สำหรับด้านความปลอดภัยด้านระบบราง สะสม 4 วัน มีเหตุอันตรายทางราง 2 ครั้ง และมีรถไฟฟ้าขัดข้องรวม 4 ครั้ง
สำหรับในวันนี้ (17 กรกฎาคม 2565) คาดว่าประชาชนจะเดินทางเที่ยวกลับมากที่สุด โดยกรมการขนส่งทางราง ได้ประสาน รฟท. เพิ่มตู้พ่วงไปกับขบวนรถที่มีผู้โดยสารเดินทางเป็นจำนวนมาก และสำหรับระบบรถไฟฟ้าได้เตรียมพร้อมขบวนรถเสริมในช่วงชั่วโมงเร่งด่วนกรณีมีผู้โดยสารหนาแน่น โดยตั้งเป้าหมายว่า ไม่มีผู้โดยสารตกค้าง และไม่มีผู้โดยสารเสียชีวิตและได้รับบาดเจ็บจากการเดินทางด้วยระบบราง
ทั้งนี้ สำหรับเมื่อวาน (16 กรกฎาคม 2565) ซึ่งเป็นวันที่สี่ของช่วงวันหยุดต่อเนื่องวันอาสาฬหบูชาและวันเข้าพรรษา ระหว่างวันที่ 13 - 17 กรกฎาคม 2565 ประชาชนมาใช้บริการระบบราง รวมจำนวน 715,688 คน (ลดลงจากวันที่ 15 กรกฎาคม 2565 จำนวน 193,520 คน หรือลดลงร้อยละ 21.28) แบ่งเป็น รถไฟระหว่างเมืองของ รฟท. จำนวน 59,287 คน และรถไฟฟ้าในเขตกรุงเทพมหานครและปริมณฑลและรถไฟชานเมือง (สายสีแดง) จำนวน 656,401 คน โดยมีรายละเอียดดังนี้
1. รถไฟของ รฟท. จำนวน 59,287 คน (เพิ่มขึ้นจากวันที่ 15 กรกฎาคม 2565 จำนวน 2,733 คน หรือเพิ่มขึ้นร้อยละ 4.83)  แบ่งเป็น ผู้โดยสารเชิงพาณิชย์ 25,489 คนและเชิงสังคม 33,798 คน โดยมีผู้โดยสารขาออกจำนวน 27,598 คน (เพิ่มขึ้นจากวันที่ 15 กรกฎาคม 2565 จำนวน 883 คน หรือเพิ่มขึ้นร้อยละ 3.31) และผู้โดยสารขาเข้า 31,689 คน (เพิ่มขึ้นจากวันที่ 15 กรกฎาคม 2565 จำนวน 1,850 คน หรือเพิ่มขึ้นร้อยละ 6.20) โดยพบว่า สายใต้มีผู้ใช้บริการมากสุดถึง 22,638 คน (ผู้โดยสารขาออก 10,364 คน ผู้โดยสารขาเข้า 12,274 คน) รองลงมาคือสายตะวันออกเฉียงเหนือ จำนวน 15,283 คน (ผู้โดยสารขาออก 6,954 คน ผู้โดยสารขาเข้า 8,329 คน) สายเหนือ 12,261 คน (ผู้โดยสารขาออก 5,827 คน ผู้โดยสารขาเข้า 6,434 คน) สายตะวันออก 6,216 คน (ผู้โดยสารขาออก 3,022 คน ผู้โดยสารขาเข้า 3,194 คน) และสายมหาชัย/แม่กลอง 2,889 คน (ผู้โดยสารขาออก 1,431 คน ผู้โดยสารขาเข้า 1,458 คน) พบว่า ไม่มีผู้โดยสารตกค้าง
2. ระบบรถไฟฟ้า จำนวน 656,401 คน (ลดลงจากวันที่ 15 กรกฎาคม 2565 จำนวน 196,253 คน หรือลดลงร้อยละ 23.02) ประกอบด้วย รถไฟฟ้า Airport Rail Link จำนวน 34,176 คน รถไฟฟ้าชานเมือง (สายสีแดง) จำนวน 10,379 คน รถไฟฟ้าสายฉลองรัชธรรม (สีม่วง) จำนวน 20,775 คน รถไฟฟ้าสายเฉลิมรัชมงคล (สีน้ำเงิน) จำนวน 179,930 คน และรถไฟฟ้าบีทีเอส (สีเขียวและสีทอง) จำนวน 411,141 คน สามารถรองรับผู้โดยสารได้เพียงพอ โดยไม่มีขบวนรถเสริม ทั้งนี้มีเหตุรถไฟฟ้าขัดข้อง 1 ครั้ง เมื่อเวลา 6.46 น. สายเฉลิมรัชมงคล (สีน้ำเงิน) ขบวนรถไฟฟ้าหมายเลข 36 เกิดเหตุประตูรถไฟฟ้าขัดข้อง จำนวน 1 ขบวน ที่สถานีศูนย์วัฒนธรรมแห่งประเทศไทยฝั่งขาล่อง (ปลายทางสถานีหลักสอง) ดำเนินการถอนรถออกจากการให้บริการ โดยมีขบวนรถให้บริการทดแทน ล่าช้า 3 นาที
สำหรับมาตรการด้านความปลอดภัยประจำวันที่ 16 กรกฎาคม 2565 พบว่า หน่วยงานผู้ให้บริการระบบรางดำเนินการตามมาตรการป้องกันการแพร่ระบาดของโรคติดเชื้อไวรัสโคโรนาสายพันธุ์ใหม่ (COVID-19) อย่างต่อเนื่อง มีเหตุอันตรายทางรถไฟ 2 ครั้ง ดังนี้
1. เมื่อเวลา 14.38 น. ขบวนรถไฟธรรมดาที่ 284 (พลูตาหลวง - กรุงเทพ ) ขณะทำขบวนรถถึงทางผ่านมีเครื่องกั้นอัตโนมัติ (ข.1) กม. ที่ 139+938.70 ทำงานปิดกั้นถนนเรียบร้อยอยู่ในท้องที่ อ.ศรีราชา จ.ชลบุรี  ได้เกิดเหตุขบวนรถได้เฉี่ยวชนรถยนต์กระบะ Mitsubishi สีดำ ทะเบียน มด 4167 กรุงเทพฯ วิ่งจากทิศตะวันออก ไปทิศตะวันตก ผู้ขับขี่บาดเจ็บเล็กน้อย ไม่ประสงค์ไปโรงพยาบาล มูลนิธิสว่างบริบูรณ์ศรีราชาทำการปฐมพยาบาล ณ จุดเกิดเหตุขบวนรถไฟช้าเพิ่มที่เกิดเหตุรวม 45 นาที นายสถานีบางละมุง แจ้งความ สภ.บางละมุง ตามระเบียบ
2. เมื่อเวลา 21.43 น. ขณะขบวนรถเร็วที่ 139 (กรุงเทพ - อุบลราชธานี) ถึงสถานีชุมทางแก่งคอย นายสถานีแก่งคอย แจ้งว่า พบผู้เสียชีวิตในห้องน้ำรถชั้นสามของขบวน ตรวจสอบชื่อนายมานพ ศรีสันต์ อายุ 36 ปี ไม่พบตั๋วโดยสาร เจ้าหน้าที่ตำรวจ สภ.แก่งคอยตรวจสอบที่เกิดเหตุ แจ้งมูลนิธิปอเต๊กตึ้งผู้เสียชีวิตส่งโรงพยาบาลแก่งคอย ส่งผลให้ขบวนรถเร็วที่ 139 ช้าเพราะเหตุนี้ 70 นาที
กรมการขนส่งทางราง เพื่อความสุขและความปลอดภัยในการเดินทางระบบรางของไทย

ที่มา : https://www.thaigov.go.th/news/contents/details/56932