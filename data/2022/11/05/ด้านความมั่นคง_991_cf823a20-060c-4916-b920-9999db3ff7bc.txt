รัฐบาลไทย-ข่าวทำเนียบรัฐบาล-รมว.สุชาติ – รองนายกฯ อนุทิน ร่วมเปิดสวนกีฬากมล เอฟบีที เป็นแลนด์มาร์คออกกำลังกายแห่งใหม่ย่านหนองจอก


วันพฤหัสบดีที่ 28 เมษายน 2565
พิมพ์
รมว.สุชาติ – รองนายกฯ อนุทิน ร่วมเปิดสวนกีฬากมล เอฟบีที เป็นแลนด์มาร์คออกกำลังกายแห่งใหม่ย่านหนองจอก
รมว.สุชาติ – รองนายกฯ อนุทิน ร่วมเปิดสวนกีฬากมล เอฟบีที เป็นแลนด์มาร์คออกกำลังกายแห่งใหม่ย่านหนองจอก
เมื่อวันที่ 28 เมษายน 2565 นายสุชาติ ชมกลิ่น รัฐมนตรีว่าการกระทรวงแรงงาน พร้อมด้วยนายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข ร่วมเป็นประธานในพิธีเปิด “สวนกีฬากมล เอฟบีที” เพื่อให้เป็นสถานที่ออกกำลังกายและแลนด์มาร์คแห่งใหม่ของพี่น้องประชาชนทุกเพศวัย โดยมี คุณกมล โชคไพบูลย์กิจ และคุณปวีณา โชคไพบูลย์กิจ ประธานและกรรมการ บริษัท โรงงานฟุตบอลล์ไทย สปอร์ตติ้งกู๊ดส์ จำกัด พร้อมด้วยผู้บริหารเอฟบีที ให้การต้อนรับ นายสุรชัย ชัยตระกูลทอง ผู้ช่วยรัฐมนตรีประจำกระทรวงแรงงาน นางธิวัลรัตน์ อังกินันทน์ ที่ปรึกษารัฐมนตรีว่าการกระทรวงแรงงาน นายสุเทพ ชิตยวงษ์เลขานุการรัฐมนตรีว่าการกระทรวงแรงงาน นางเธียรรัตน์ นะวะมะวัฒน์ โฆษกกระทรวงแรงงาน(ฝ่ายการเมือง) พร้อมด้วยผู้บริหารระดับสูงกระทรวงแรงงาน เข้าร่วมในครั้งนี้ด้วย ณ สวนกีฬากมล เอฟบีที เขตหนองจอก กรุงเทพมหานคร นายสุชาติ กล่าวว่า ผมมีความยินดีเป็นอย่างยิ่งที่ได้มาร่วมพิธีเปิดสวนกีฬากมล เอฟบีที ในครั้งนี้ ซึ่งสวนกีฬากมล เอฟบีที แห่งนี้จะเป็นอีกหนึ่งกำลังที่จะช่วยผลักดันและพัฒนาศักยภาพของพี่น้องประชาชนให้หันมาเล่นกีฬากันมากขึ้นนอกจากนี้สวนกีฬาดังกล่าวถือได้ว่าเป็นแลนด์มาร์คแห่งใหม่ที่จะรองรับไลฟ์สไตล์ของคนเมืองได้เป็นอย่างดี เพราะมีความหลากหลายของชนิดกีฬา เล่นได้ตั้งแต่เด็กอายุ 2 ขวบ ถึงคนสูงวัยที่รักในการออกกำลังกาย โอกาสนี้ รมว.แรงงาน ยังได้มอบใบประกาศเกียรติคุณแก่บริษัทโรงงานฟุตบอลล์ไทย สปอร์ตติ้งกู๊ดส์ จำกัด ที่เป็นสถานประกอบการให้ความร่วมมือส่งเสริมและสนับสนุนภารกิจของสำนักงานประกันสังคม
นายสุชาติ กล่าวต่อว่า ขอชื่นชมคุณกมล และคุณปวีณา โชคไพบูลย์กิจ ผู้บริหารของเอฟบีที ที่อยู่เบื้องหลังความสำเร็จของนักกีฬาและวงการกีฬาไทยมาอย่างยาวนานกว่า 60 ปี ไม่ใช่แค่พัฒนาเสื้อผ้าและอุปกรณ์กีฬาไทยออกสู่สายตานานาชาติเท่านั้น แต่ท่านยังเล็งเห็นถึงความสำคัญของการดูแลสุขภาพคนไทยให้ได้ออกกำลังกายรวมถึงพัฒนาความสามารถและศักยภาพของตัวเอง เพื่อก้าวไปสู่กีฬาอาชีพได้ เพราะสนามกีฬาแห่งนี้ได้มาตรฐานและได้รับการรับรองจากสหพันธ์นานาชาติ และขอขอบคุณเอฟบีที ที่ได้พัฒนาวงการกีฬาให้เดินหน้าต่อไป
“ในวันนี้ กระทรวงแรงงานขอขอบคุณผู้ใหญ่ใจดีอย่างบริษัท โรงงานฟุตบอลล์ไทย หรือเอฟบีทีที่ให้การสนับสนุนความร่วมมือกับนโยบายภาครัฐด้วยดีตลอดมา การเปิดสวนกีฬากมล เอฟบีที แห่งนี้ ถือเป็นการเปิดพื้นที่สาธารณะให้พี่น้องประชาชน พี่น้องผู้ใช้แรงงาน ได้มีโอกาสเข้ามาใช้พื้นที่ส่วนนี้ให้เกิดประโยชน์ในการทำกิจกรรมต่าง ๆ ร่วมกัน โดยเฉพาะเป็นสถานที่ออกกำลังกายและนันทนาการแห่งใหม่ให้แก่ผู้คนทุกเพศทุกวัย เพื่อสร้างความเข้มแข็งให้แก่ร่างกายและจิตใจ รวมทั้งเป็นการสร้างภูมิคุ้มกันต่อสู้กับการแพร่ระบาดของโควิด-19 ได้อีกด้วย” นายสุชาติ กล่าวตอนท้าย
+++++++++++++++++++
กองเผยแพร่และประชาสัมพันธ์
28 เมษายน 2565

ที่มา : https://www.thaigov.go.th/news/contents/details/54030