รัฐบาลไทย-ข่าวทำเนียบรัฐบาล-กรมทางหลวงเปิดฟรีมอเตอร์เวย์ 3 สายทาง รวม 5 วัน เพื่ออำนวยความสะดวกในการเดินทางแก่ประชาชนช่วงเทศกาลปีใหม่ 2565


วันพฤหัสบดีที่ 16 ธันวาคม 2564
กรมทางหลวงเปิดฟรีมอเตอร์เวย์ 3 สายทาง รวม 5 วัน เพื่ออำนวยความสะดวกในการเดินทางแก่ประชาชนช่วงเทศกาลปีใหม่ 2565
...
นายสราวุธ  ทรงศิวิไล อธิบดีกรมทางหลวง กระทรวงคมนาคม เปิดเผยว่า เมื่อวันที่ 14 ธันวาคม 2564 ที่ประชุมคณะรัฐมนตรีได้มีมติอนุมัติยกเว้นค่าธรรมเนียมผ่านทางบนทางหลวงพิเศษระหว่างเมืองของกรมทางหลวง (ทล.) ในช่วงเทศกาลปีใหม่ ตั้งแต่เวลา 00.01 น. ของวันที่ 30 ธันวาคม 2564 ถึง เวลา 24.00 น. ของวันที่ 3 มกราคม 2565 รวม 5 วัน ดังนี้ 1) ทางหลวงพิเศษหมายเลข 7 กรุงเทพ - ชลบุรี - พัทยา - มาบตาพุด 2) ทางหลวงพิเศษหมายเลข 9 บางปะอิน - บางพลี และ 3) ทางหลวงพิเศษหมายเลข 9 พระประแดง - บางขุนเทียน เพื่อช่วยแบ่งเบา ภาระค่าใช้จ่ายในการเดินทางและสนับสนุนให้ประชาชนสามารถเดินทางได้สะดวกรวดเร็วยิ่งขึ้น
ทั้งนี้ ทล. คาดการณ์ว่าจะมีปริมาณจราจรเข้าออกกรุงเทพฯ บนทางหลวงสายหลักและมอเตอร์เวย์ในช่วงเทศกาลปีใหม่ 2565 ระหว่างวันที่ 29 ธันวาคม 2564 - 4 มกราคม 2565 จำนวน 7,636,816 คัน แบ่งเป็น ฝั่งขาเข้า 3,852,687 คัน ฝั่งขาออก 3,784,129 คัน เมื่อเปรียบเทียบกับเทศกาลปีใหม่ 2564 พบว่า ปริมาณจราจรจะเพิ่มขึ้น 20.7% แบ่งเป็นฝั่งขาเข้าเพิ่มขึ้น 19.9% และฝั่งขาออกเพิ่มขึ้น 21.5%
หากประชาชนผู้ใช้ทางต้องการสอบถามข้อมูลการเดินทางเพิ่มเติมหรือแจ้งอุบัติเหตุ สามารถติดต่อได้ที่สายด่วนกรมทางหลวง 1586 (โทรฟรีทุกเครือข่ายตลอด 24 ชั่วโมง) สายด่วนมอเตอร์เวย์ 1586 กด 7 และตำรวจทางหลวง 1193 ตลอด 24 ชั่วโมง

ที่มา : https://www.thaigov.go.th/news/contents/details/49515