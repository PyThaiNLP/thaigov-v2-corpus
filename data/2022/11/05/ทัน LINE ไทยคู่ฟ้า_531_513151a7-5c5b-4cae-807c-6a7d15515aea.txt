รัฐบาลไทย-ข่าวทำเนียบรัฐบาล-เปิด 9 มาตรการรับฤดูแล้ง ปี 64/65 และโครงการเพิ่มประสิทธิภาพการบริหารจัดการน้ำ ช่วยเหลือประชาชน


วันพุธที่ 12 มกราคม 2565
เปิด 9 มาตรการรับฤดูแล้ง ปี 64/65 และโครงการเพิ่มประสิทธิภาพการบริหารจัดการน้ำ ช่วยเหลือประชาชน
.....
ที่ประชุม ครม. (11 ม.ค. 65) รับทราบ 9 มาตรการรองรับสถานการณ์ขาดแคลนน้ำฤดูแล้ง ปี 2564/2565 และโครงการเพิ่มประสิทธิภาพการบริหารจัดการทรัพยากรน้ำเพื่อรองรับสถานการณ์ภัยแล้งและฝนทิ้งช่วง ปี 2565 เตรียมรับมือในช่วงหน้าแล้ง ดังนี้
.
มาตรการที่ 1 เร่งเก็บกักน้ำในแหล่งน้ำทุกประเภท พร้อมปรับปรุงและพัฒนาแหล่งเก็บน้ำ ระบบธนาคารน้ำใต้ดิน
มาตรการที่ 2 จัดหาแหล่งน้ำสำรองในพื้นที่เสี่ยงขาดแคลนน้ำ สำรวจพื้นที่ที่มีศักยภาพ จัดทำแผนปฏิบัติการสำรองน้ำและทะเบียนผู้ใช้น้ำจากแหล่งน้ำ
มาตรการที่ 3 ปฏิบัติการเติมน้ำให้แหล่งน้ำในพื้นที่เกษตรและพื้นที่เสี่ยงขาดแคลนน้ำ
มาตรการที่ 4 กำหนดการจัดสรรน้ำฤดูแล้งให้ชัดเจน ควบคุมการใช้น้ำของพื้นที่ลุ่มน้ำตอนบนให้มีประสิทธิภาพ
มาตรการที่ 5 วางแผนเพาะปลูกพืชฤดูแล้ง จัดทำทะเบียนเกษตรกร ระบุพื้นที่เพาะปลูกและแหล่งน้ำที่นำมาใช้ให้ชัดเจน
มาตรการที่ 6 เตรียมน้ำสำรองสำหรับพื้นที่ลุ่มต่ำ เพื่อเตรียมแปลงเพาะปลูกนารอบที่ 1 (นาปี)
มาตรการที่ 7 เฝ้าระวังคุณภาพน้ำในแม่น้ำ เตรียมแผนปฏิบัติการรองรับ และควบคุมการปล่อยน้ำเสียสู่แหล่งน้ำ
มาตรการที่ 8 ติดตามประเมินผลการดำเนินงาน โดยรายงานเป็นประจำทุกเดือน พร้อมติดตาม ควบคุมการจัดสรรน้ำ และการเพาะปลูกพืชฤดูแล้ง (นารอบที่ 2: นาปรัง) ให้เป็นไปตามแผน
มาตรการที่ 9 สร้างการรับรู้สถานการณ์และแผนบริหารจัดการน้ำ เพื่อให้เกิดความร่วมมือในการใช้น้ำอย่างประหยัด
.
สำหรับตัวอย่างโครงการเพิ่มประสิทธิภาพการบริหารจัดการทรัพยากรน้ำฯ ได้แก่ โครงการการสร้างความมั่นคงด้านน้ำเพื่อการอุปโภค - บริโภค โครงการเพิ่มน้ำต้นทุน เพื่อช่วยเหลือประชาชนที่ได้รับผลกระทบจากภัยแล้ง สร้างอาชีพ – รายได้ และเป็นการกระตุ้นเศรษฐกิจอีกทางหนึ่ง
#ไทยคู่ฟ้า #ร่วมต้านโควิด19
-------------------

ที่มา : https://www.thaigov.go.th/news/contents/details/50444