รัฐบาลไทย-ข่าวทำเนียบรัฐบาล-กรมการขนส่งทางบก ผ่านการรับรองมาตรฐานศูนย์ราชการสะดวก (GECC) ประจำปี 2564 จำนวน 98 ศูนย์ มุ่งสร้างมาตรฐานการให้บริการที่เป็นเลิศทุกสำนักงานขนส่งทั่วประเทศ


วันศุกร์ที่ 1 ตุลาคม 2564
กรมการขนส่งทางบก ผ่านการรับรองมาตรฐานศูนย์ราชการสะดวก (GECC) ประจำปี 2564 จำนวน 98 ศูนย์ มุ่งสร้างมาตรฐานการให้บริการที่เป็นเลิศทุกสำนักงานขนส่งทั่วประเทศ
...
นายจิรุตม์ วิศาลจิตร อธิบดีกรมการขนส่งทางบก กระทรวงคมนาคม เปิดเผยว่า กรมการขนส่งทางบก (ขบ.) มุ่งยกระดับการบริการประชาชนอย่างต่อเนื่อง ซึ่งปัจจุบัน ขบ. มีหน่วยงานให้บริการประชาชน ได้แก่ สำนักงานขนส่งกรุงเทพมหานครจำนวน 5 แห่ง สำนักงานขนส่งจังหวัดจำนวน 76 แห่ง และสำนักงานขนส่งจังหวัดสาขากระจายอยู่ทั่วประเทศอีกจำนวน 114 แห่ง ดังนั้น เพื่อส่งเสริมให้สำนักงานขนส่งทุกแห่งพัฒนาการบริการที่มีประสิทธิภาพและสร้างความเชื่อมั่นให้แก่ประชาชน ขบ. จึงให้สำนักงานขนส่งทุกแห่งจัดตั้งศูนย์ราชการสะดวก (Government Easy Contact Center : GECC) ตามนโยบายของรัฐบาลและพัฒนาระบบการให้บริการตามแนวทางของศูนย์ราชการสะดวกเพื่อให้ประชาชนสามารถเข้าถึงการให้บริการต่าง ๆ ได้อย่าง สะดวก รวดเร็ว เสมอภาค เท่าเทียม และเป็นมาตรฐานเดียวกันทั่วประเทศ โดยมีสำนักงานขนส่งที่ผ่านการรับรองมาตรฐานศูนย์ราชการสะดวกมาอย่างต่อเนื่อง นับตั้งแต่ปี 2559 จนถึงปัจจุบัน สำหรับปี 2564 มีสำนักงานขนส่งผ่านการรับรองมาตรฐานการให้บริการของศูนย์ราชการสะดวก จำนวนทั้งสิ้น 98 ศูนย์ แบ่งเป็นระดับก้าวหน้า จำนวน 9 ศูนย์ ประกอบด้วย หน่วยงานในส่วนกลาง คือสำนักงานขนส่งกรุงเทพมหานครพื้นที่ 3 และหน่วยงานส่วนภูมิภาค ได้แก่ สำนักงานขนส่งจังหวัดกาฬสินธุ์ ชลบุรี ชัยภูมิ เชียงใหม่ นราธิวาส เพชรบุรี เพชรบูรณ์ อุดรธานี แห่งที่ 2 และระดับพื้นฐาน จำนวน 89 ศูนย์ เป็นหน่วยงานในส่วนกลาง จำนวน 4 ศูนย์ สำนักงานขนส่งจังหวัดจำนวน 50 ศูนย์ และสำนักงานขนส่งจังหวัดสาขา จำนวน 35 ศูนย์ โดยสำนักงานขนส่งแต่ละแห่งจะเข้ารับโล่และตรารับรองมาตรฐานศูนย์ราชการสะดวกจากนายอนุชา นาคาศัย รัฐมนตรีประจำสำนักนายกรัฐมนตรี ในวันพฤหัสบดีที่ 30 กันยายน 2564 ผ่านระบบ Video Conference : Zoom Meeting โดยสามารถรับชมการถ่ายทอดสดได้ทาง https://www.facebook.com/GECC2019
อธิบดีกรมการขนส่งทางบก กล่าวเพิ่มเติมว่า ขบ. ได้นำเทคโนโลยีดิจิทัลมาเพิ่มประสิทธิภาพในทุกกระบวนการทำงาน และยกระดับการให้บริการทุกสำนักงานขนส่งทั่วประเทศมาอย่างต่อเนื่อง โดยเฉพาะในช่วงสถานการณ์การแพร่ระบาดของโรคติดเชื้อไวรัส COVID-19 เพื่อให้ประชาชนสามารถเข้าถึงการให้บริการต่าง ๆ ได้อย่างสะดวกมากขึ้น อาทิ การจองคิวเข้ารับบริการล่วงหน้าผ่านแอปพลิเคชัน DLT Smart Queue การชำระภาษีรถประจำปีผ่านเว็บไซต์ https://eservice.dlt.go.th แอปพลิเคชัน DLT Vehicle Tax หรือตู้รับชำระภาษีรถประจำปีอัตโนมัติ (Kiosk) ที่ให้บริการ ณ สำนักงานขนส่งกรุงเทพมหานคร พื้นที่ 1 - 5 รวมถึงบริการเลื่อนล้อต่อภาษี (Drive Thru for Tax) ชำระภาษีโดยไม่ต้องลงจากรถ ณ สำนักงานขนส่งทุกแห่งทั่วประเทศ การอบรมต่ออายุใบอนุญาตขับรถออนไลน์ ผ่านเว็บไซต์ https://www.dlt-elearning.com การจองเลขทะเบียนรถยนต์ผ่านระบบอินเตอร์เน็ตทางเว็บไซต์ http://reserve.dlt.go.th การประมูลทะเบียนรถเลขสวยผ่านทางเว็บไซต์ http://www.tabienrod.com รวมถึงการให้บริการด้านประกอบการขนส่งด้วยรถบรรทุกในรูปแบบออนไลน์ DLT e-Transport License ทั้งนี้ ขบ. มุ่งมั่นรักษาคุณภาพและพัฒนาการให้บริการที่ “สะดวก รวดเร็ว เข้าถึงง่าย” ด้วยมาตรฐานที่เป็นเลิศทุกสำนักงานขนส่งทั่วประเทศ

ที่มา : https://www.thaigov.go.th/news/contents/details/46448