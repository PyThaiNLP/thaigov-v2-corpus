รัฐบาลไทย-ข่าวทำเนียบรัฐบาล-วธ. เดินหน้าอบรมเจ้าหน้าที่พิธีการศพที่ได้รับพระราชทาน 8 เรื่องเข้มข้น เกิดความรู้ ความเข้าใจ นำไปปฏิบัติเป็นแนวทางเดียวกันทั่วประเทศ


วันศุกร์ที่ 8 กรกฎาคม 2565
วธ. เดินหน้าอบรมเจ้าหน้าที่พิธีการศพที่ได้รับพระราชทาน 8 เรื่องเข้มข้น เกิดความรู้ ความเข้าใจ นำไปปฏิบัติเป็นแนวทางเดียวกันทั่วประเทศ
วธ. เดินหน้าอบรมเจ้าหน้าที่พิธีการศพที่ได้รับพระราชทาน 8 เรื่องเข้มข้น เกิดความรู้ ความเข้าใจ นำไปปฏิบัติเป็นแนวทางเดียวกันทั่วประเทศ
วธ. เดินหน้าอบรมเจ้าหน้าที่พิธีการศพที่ได้รับพระราชทาน 8 เรื่องเข้มข้น เกิดความรู้ ความเข้าใจ นำไปปฏิบัติเป็นแนวทางเดียวกันทั่วประเทศ พร้อมเชิญชมวีดีทัศน์การปฏิบัติน้ำหลวงพระราชทาน เพลิงศพพระราชทาน และ ดินพระราชทาน เพื่อเป็นแนวทางปฏิบัติอย่างถูกต้อง
เมื่อเร็ว ๆ นี้ นางยุพา ทวีวัฒนะกิจบวร ปลัดกระทรวงวัฒนธรรม เป็นประธานพิธีเปิดโครงการเสริมสร้างบุคลิกภาพและพัฒนาสมรรถนะการปฏิบัติงานพิธี หลักสูตรฝึกอบรมวิทยากรการปฏิบัติงานพิธี ประจำปีงบประมาณ พ.ศ. 2565 โดยมีนางสุภัทร กิจเวช ผู้อำนวยการกองกลาง นางพนารัตน์ คนขยัน ผู้อำนวยการกองยุทธศาสตร์และแผนงาน นางสาวสุดารัตน์ พงศ์อัมพรไกวัล ผู้อำนวยการศูนย์เทคโนโลยีสารสนเทศและการสื่อสาร นายชนะกิจ คชชี ผู้อำนวยการกองพิธีการศพที่ได้รับพระราชทาน ผู้บริหาร ข้าราชการ พนักงานราชการ ในสังกัดกองพิธีการศพที่ได้รับพระราชทาน กลุ่มอำนวยการพิธีการศพที่ได้รับพระราชทานกรุงเทพมหานคร กลุ่มอำนวยการพิธีการศพที่ได้รับพระราชทานที่ 1 – 15 จำนวน 61 คน เข้าร่วม ณ โรงแรมเอส รัชดา เลเซอร์ ห้วยขวาง กรุงเทพมหานคร
ปลัดกระทรวงวัฒนธรรม กล่าวว่า กระทรวงวัฒนธรรม (วธ.) โดยกองพิธีการศพที่ได้รับพระราชทาน ได้สนองงานตามพระบรมราโชบาย เกี่ยวกับพิธีการศพที่ได้รับพระราชทานเกียรติยศ ให้แก่ผู้วายชนม์ ซึ่งประกอบคุณงามความดีต่อประเทศชาติที่มีสิทธิตามหลักเกณฑ์ของสำนักพระราชวัง ทั้งในกรุงเทพมหานครและต่างจังหวัด ตั้งแต่วันที่ 1 พฤษภาคม 2562 และมีนโยบายในการพัฒนากองพิธีการศพที่ได้รับพระราชทาน ไปสู่องค์กรที่มีความเป็นเลิศทางด้านวิชาการ และการปฏิบัติงานที่ถูกต้อง ตามหลักเกณฑ์ของสำนักพระราชวัง จึงได้จัดโครงการเสริมสร้างบุคลิกภาพและพัฒนาสมรรถนะการปฏิบัติงานพิธี หลักสูตรฝึกอบรมวิทยากรการปฏิบัติงานพิธี ประจำปีงบประมาณ พ.ศ. 2565 เพื่อส่งเสริมให้บุคลากรพิธีการศพที่ได้รับพระราชทานทุกคน ประพฤติปฏิบัติตน ตามหลักในการประพฤติปฏิบัติตน คือ ครองตน ครองคน ครองงาน มีความจงรักภักดีและเทิดทูนสถาบันหลักของชาติ โดยเฉพาะอย่างยิ่ง พระบาทสมเด็จพระเจ้าอยู่หัว ผู้พระราชทานพระบรมราโชบาย ภารกิจพิธีการศพที่ได้รับพระราชทาน
นางยุพา กล่าวอีกว่า วธ. โดยกองพิธีการศพที่ได้รับพระราชทาน ส่งเสริมการฝึกอบรมทบทวนความรู้เพิ่มความชำนาญการปฏิบัติงานพิธี โดยมีวิทยากรต้นแบบการฝึกอบรมบุคลากร ในการเผยแพร่ความรู้ความเข้าใจในการปฏิบัติงานพิธีการศพที่ได้รับพระราชทาน และสามารถเป็นต้นแบบในการฝึกอบรมประจำกลุ่มอำนวยการพิธีการศพที่ได้รับพระราชทาน และถ่ายทอดขั้นตอนการปฏิบัติงานพิธีตามคู่มือการปฏิบัติงานพิธีการศพที่ได้รับพระราชทาน ได้อย่างถูกต้องและเหมาะสม ซึ่งกิจกรรมการอบรมประกอบด้วย 1. งานพระราชทานน้ำหลวงอาบศพ หรือสรงศพ งานพระราชทานเพลิงศพงานพระราชทานดินฝังศพ 2. งานพระราชทานน้ำหลวงอาบศพ หรือสรงศพ งานพระราชทานเพลิงศพ โกศแปดเหลี่ยมโกศโถ และหีบพระราชทาน 3. งานพระราชทานน้ำหลวงอาบศพ หรือสรงศพ งานพระราชทานเพลิงศพ โกศโถ 4. งานพระราชทานน้ำหลวงอาบศพ หรือสรงศพ งานพระราชทานเพลิงศพ หีบพระราชทาน 5. งานพระราชทานเพลิงศพ พร้อมเครื่องเกียรติยศประกอบศพ โกศแปดเหลี่ยม 6. งานพระราชทานเพลิงศพ พร้อมเครื่องเกียรติยศประกอบศพ โกศโถ 7. งานพระราชทานเพลิงศพ พร้อมเครื่องเกียรติยศประกอบศพ หีบพระราชทาน 8. งานพระราชทานดินฝังศพ พร้อมเครื่องเกียรติยศประกอบศพ โกศแปดเหลี่ยม โกศโถ และ หีบพระราชทาน
นางยุพา กล่าวต่อไปอีกว่า นอกจากการอบรมดังกล่าว วธ. โดยกองพิธีการศพที่ได้รับพระราชทาน ยังมีการเผยแพร่วีดีทัศน์การปฏิบัติน้ำหลวงพระราชทาน เพลิงศพพระราชทาน และ ดินพระราชทาน ในกรณีเจ้าภาพรับไปปฏิบัติเอง ผ่านทางเว็บไซต์กองพิธีการศพที่ได้รับพระราชทาน www.m-culture.go.th/funeral  เพื่อให้เจ้าภาพหรือทายาทสามารถนำแนวทางจากวีดีทัศน์ไปปฏิบัติได้ด้วยตนเองอย่างถูกต้องต่อไป

ที่มา : https://www.thaigov.go.th/news/contents/details/56695