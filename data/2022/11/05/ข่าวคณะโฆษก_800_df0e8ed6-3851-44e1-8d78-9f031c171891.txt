รัฐบาลไทย-ข่าวทำเนียบรัฐบาล-รัฐบาลพบข้อร้องเรียนชุดตรวจ ATK ราคาพุ่ง หลังความต้องการใช้สูงขึ้น นายกรัฐมนตรีมอบกระทรวงพาณิชย์ติดตามใกล้ชิดวางแนวทางสกัดการเอาเปรียบประชาชน


วันศุกร์ที่ 7 มกราคม 2565
พิมพ์
รัฐบาลพบข้อร้องเรียนชุดตรวจ ATK ราคาพุ่ง หลังความต้องการใช้สูงขึ้น นายกรัฐมนตรีมอบกระทรวงพาณิชย์ติดตามใกล้ชิดวางแนวทางสกัดการเอาเปรียบประชาชน
รัฐบาลพบข้อร้องเรียนชุดตรวจ ATK ราคาพุ่ง หลังความต้องการใช้สูงขึ้น นายกรัฐมนตรีมอบกระทรวงพาณิชย์ติดตามใกล้ชิดวางแนวทางสกัดการเอาเปรียบประชาชน
วันที่ 7 ม.ค 2565 น.ส.ไตรศุลี ไตรสรณกุล รองโฆษกประจำสำนักนายกรัฐมนตรี กล่าวว่า ขณะนี้รัฐบาลได้รับข้อร้องเรียนจากหลายช่องทางเกี่ยวกับราคาชุดตรวจโควิด Rapid Antigen Test Kit (ATK) ด้วยตนเอง ที่ได้ปรับตัวเพิ่มขึ้น ทั้งในส่วนที่ขายในร้านขายยา และร้านค้าออนไลน์ เนื่องจากมีความต้องการใช้เพื่อการตรวจคัดกรองมากขึ้น ทั้งในช่วงเทศกาลปีใหม่ที่ใช้สำหรับคัดกรองก่อนเข้าร่วมกิจกรรมที่มีการรวมกลุ่ม และหลังเทศกาลปีใหม่ที่มีแนวโน้มการระบาดเพิ่มขึ้น
ทั้งนี้ พล.อ.ประยุทธ์ จันทร์โอชา นายกรัฐมนตรีและรมว.กลาโหม ได้มอบหมายไปยังกระทรวงพาณิชย์ให้ติดตามเรื่องนี้อย่างใกล้ชิด หากพบว่ามีการฉวยโอกาสขึ้นราคาก็ให้ดำเนินการตามกฎหมาย พร้อมกับวางแนวทางป้องกันไม่เกิดการเอารัดเอาเปรียบประชาชนที่อยู่ในช่วงยากลำบาก
น.ส.ไตรศุลี กล่าวว่า นายกรัฐมนตรีขอให้กระทรวงพาณิชย์ร่วมกับหน่วยงานที่เกี่ยวข้องดำเนินการเช่นเดียวกับช่วงแรกที่รัฐบาลอนุญาตให้ใช้ชุดตรวจ ATK แล้วมีปัญหาชุดตรวจราคาสูง โดยกระทรวงพาณิชย์ได้ร่วมกับหน่วยงานเกี่ยวข้อ อาทิ กระทรวงสาธารณสุข สำนักนายกรัฐมนตรี กระทรวงการคลัง และสำนักงานตำรวจแห่งชาติ ตั้งคณะทำงานเพื่อทำหน้าที่ติดตาม วิเคราะห์สถานการณ์ซื้อขายชุดตรวจ ATK  นำไปสู่การวางมาตรการต่างๆ เพื่อให้มีการขายที่เป็นธรรม เปิดให้มีการแข่งขันสูงขึ้น ให้จำหน่ายผ่านช่องทางที่หลากหลายขึ้น ซึ่งได้ช่วยแก้ไขปัญหาและราคาชุดตรวจ ATK ต่ำลงมากจนประชาชนสามารถเข้าถึงในวงกว้างและกลายเป็นกลไกการตรวจคัดกรองและนำผู้ป่วยเข้าสู่การรักษาได้รวดเร็ว ลดการเสียชีวิต จำกัดวงจรการระบาด
“ชุดตรวจ ATK เป็นเครื่องมือช่วยคัดกรองที่สำคัญ นอกจากกระทรวงพาณิชย์ต้องติดตาม แก้ไขและป้องกันปัญหาเรื่องราคาแล้ว นายกรัฐมนตรียังขอความร่วมมือผู้ขายอย่าฉวยโอกาสเอาเปรียบประชาชน ขอให้ทำธุรกิจอย่างเป็นธรรม โดยภาครัฐมีกลไกติดตามการค้าขายในทุกช่องทางหากพบมีการเอารัดเอาเปรียบ ค้าขายไม่เป็นธรรมจะต้องถูกลงโทษตามกฎหมาย”น.ส.ไตรศุลี กล่าว
----------------------

ที่มา : https://www.thaigov.go.th/news/contents/details/50291