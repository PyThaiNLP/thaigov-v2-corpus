รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม ตรวจการทดลองการผลิตฟ้าทะลายโจรอัดเม็ด หลังให้องค์การเภสัชกรรมซ่อมเครื่องปั๊มยาบ้า พร้อมกินโชว์ ยันสะอาดปลอดภัยตามมาตรฐาน


วันเสาร์ที่ 21 สิงหาคม 2564
พิมพ์
รัฐมนตรีว่าการกระทรวงยุติธรรม ตรวจการทดลองการผลิตฟ้าทะลายโจรอัดเม็ด หลังให้องค์การเภสัชกรรมซ่อมเครื่องปั๊มยาบ้า พร้อมกินโชว์ ยันสะอาดปลอดภัยตามมาตรฐาน
รัฐมนตรีว่าการกระทรวงยุติธรรม ตรวจการทดลองการผลิตฟ้าทะลายโจรอัดเม็ด หลังให้องค์การเภสัชกรรมซ่อมเครื่องปั๊มยาบ้า พร้อมกินโชว์ ยันสะอาดปลอดภัยตามมาตรฐาน ล้าง - เปลี่ยนหัวตอกอย่างดี ให้โรงพยาบาลราชทัณฑ์ดูแลการผลิต เผยภาคเอกชนสนใจเยอะพร้อมช่วยบริจาคผง
ในวันเสาร์ที่ ๒๑ สิงหาคม ๒๕๖๔ เวลา ๑๐.๐๐ น. ณ สำนักงาน ป.ป.ส. นายสมศักดิ์ เทพสุทิน รัฐมนตรีว่าการกระทรวงยุติธรรม ตรวจเยี่ยมการทดลองทดสอบการผลิตฟ้าทะลายโจรแบบอัดเม็ด จากเครื่องปั๊มยาบ้าที่ยึดมาจากผู้ผลิต โดยมี น.ส.ณัฐธ์ภัสส์ ยงใจยุทธ ผู้ช่วยรัฐมนตรีประจำกระทรวงยุติธรรม นายโฆสิต สุวินิจจิต คณะที่ปรึกษารัฐมนตรีว่าการกระทรวงยุติธรรม นายวิชัย ไชยมงคล เลขาธิการ ป.ป.ส. และ นพ.วัฒน์ชัย มิ่งบรรเจิด รักษาการผู้อำนวยการทัณฑสถานโรงพยาบาลราชทัณฑ์ ร่วมตรวจเยี่ยม
นายสมศักดิ์ กล่าวว่า วันนี้ ป.ป.ส. กำลังจะผลิตฟ้าทะลายโจรแบบอัดเม็ด  กำกับดูแลโดยโรงพยาบาลราชทัณฑ์ ซึ่งวันนี้มีเจ้าหน้าที่ของกรมราชทัณฑ์มาช่วยให้คำแนะนำต่างๆ ให้เป็นไปตามกฎหมายด้วย ในส่วนของฟ้าทะลายโจรผงวันนี้ได้ บริษัท กุยลิ้มฮึ้ง ปราชญา จำกัด บริษัทที่มีความชำนาญด้านสมุนไพรไทย-จีน มากว่า ๑๐๐ ปี บริจาคฟ้าทะลายโจร ๖๐๐ กิโลกรัม โดยนายชุติพงษ์ กอร์ปอริยจิต เป็นตัวแทนมอบ ซึ่งจะผลิตได้ถึง ๑.๕ ล้านเม็ด โดยการดำเนินการวันนี้เป็นการเริ่มทดลองหลังเราซ่อมเครื่องจักรได้ หลังจากที่ช่างจากองค์กรเภสัชกรรมมาซ่อมให้และเปลี่ยนหัวตอกใหม่ โดยเครื่องนี้เป็นเครื่องรูปแบบเดียวกับที่องค์การเภสัชกรรมใช้ ซึ่งเรายึดมาได้จากลุ่มผู้ค้ายา โดยกลุ่มผู้ค้าได้นำไปแปลงหัวตอก เราจึงนำมาซ่อม ทำความสะอาดและเปลี่ยนไปเป็นหัวตอกเดิมสำหรับผลิตยา
นายสมศักดิ์ กล่าวอีกว่า ส่วนที่มีคนกังวลถึงความสะอาดเพราะเคยผลิตยาบ้ามาก่อน ตรงนี้ไม่ต้องห่วงเราได้ทำความสะอาดล้างทุกซอกทุกมุมอย่างดี และที่ตรงหัวตอกเราได้ถอดทิ้งไปทั้งหมด และมีการตรวจจากองค์การเภสัชกรรม ขอให้ทุกท่านสบายใจได้ โดยเมื่อเราผลิตในการใช้ผู้ต้องขังในเรือนจำแล้ว หากมีเหลือเราจะแจกจ่ายได้ตามกฎระเบียบของกฎหมาย ส่วนเรื่องของวัตถุดิบ นอกจากทุกเรือนจำจะปลูกแล้ว ทาง ป.ป.ส. มีงานที่เกี่ยวข้องกับกองทุนแม่ของแผ่นดิน มี ๒๔,๔๕๕ หมู่บ้านทั่วประเทศ เป็นหมู่บ้านพัฒนา เราหาอาสาสมัครประมาณ ๑,๐๐๐ หมู่บ้าน และเตรียมเงินเพื่อสนับสนุนต้นกล้า ๑๒ ล้านต้น ปลูกไร่ละ ๑๒,๐๐๐ ต้น เพื่อเป็นจุดเริ่มต้นของการปลูก จะเริ่มในวันที่ ๒๓ สิงหาคม ซึ่งเป็นเดือนของวันแม่ จะเก็บได้ช่วงเดือนธันวาคม ซึ่งเป็นช่วงเดือนของวันพ่อ ตนเชื่อว่าเมื่อเวลาผ่านไปเรื่อยๆ จะมีฟ้าทะลายโจรมากขึ้น ตนทำการบ้านตลอดเวลาเพราะมีเรือนจำติดเชื้อเรื่อยๆ แต่เราให้ยาเร็ว ทำงานกันเร็วทำให้เชื้อไม่ลงปอดลดการเสียชีวิตได้ ซึ่งหากประชาชนมีฟ้าทะลายโจรแล้วไม่มีที่ผลิตสามารถติดต่อ ป.ป.ส. และเรือนจำทั่วประเทศได้ จะช่วยผลิตให้
นายวิชัย กล่าวว่า เครื่องอัดเม็ดยาตัวนี้เป็นเครื่องสำหรับอัดยาเพื่อรักษาโรคที่ผู้ค้ายานำไปแปลงหัวนำไปผลิตยาบ้า แต่เราได้ซ่อมแซมทำความสะอาดเรียบร้อย ขอให้สบายใจได้ว่ามีมาตรฐาน ส่วนการผลิตยาในครั้งนี้ เราดำเนินการตาม พ.ร.บ.ผลิตภัณฑ์พืชสมุนไพร ๒๕๖๒ ที่กำหนดการผลิต การซื้อนำเข้าส่งออก ต้องขออนุญาต อย. แต่ พ.ร.บ.พืชสมุนไพร ๒๕๖๒ มีข้อยกเว้นให้กับกระทรวง ทบวง กรม และสถาบันการศึกษา รวมทั้งหน่วยงานอื่นของรัฐ สามารถทำเพื่อรักษาโรคได้ แต่เราต้องปรึกษากับ อย.ก่อน เพื่อให้ถูกต้อง
นพ.วัฒน์ชัย กล่าวว่า ที่ผ่านมาเราเป็นหน่วยบริการสุขภาพตามมาตรฐานของกระทรวงสาธารณสุข ซึ่งในเรื่องนี้ เราจะกำกับดูแลการผลิต มีแพทย์ พยาบาล และเภสัชกร มาช่วยดูแลและควบคุมทุกขั้นตอน เมื่อผลผลิตออกมาแล้ว เราจะกำกับการใช้กับผู้ป่วยให้ถูกต้องตามมาตรฐานด้วย เพื่อให้เกิดประโยชน์สูงสุด
นายโฆสิต กล่าวว่า โครงการนี้เป็นที่สนใจของภาคประชาชนมาก จึงมีบริษัทที่ทราบข่าวอยากมาสนับสนุนโครงการ เพื่อสนับสนุนประชาชนในภาวะวิกฤต วันนี้ผงฟ้าทะลายโจรหายาก และเรากำลังเผยแพร่ให้อาสาสมัครยุติธรรม เผยแพร่ความรู้ในการรักษา ป้องกัน และการปลูกฟ้าทะลายโจร เพื่อขยายผลในเรื่องนี้
จากนั้นนายสมศักดิ์ และคณะได้เดินรับชมขั้นตอนการผลิต รวมทั้งได้ทดลองกินยาฟ้าทะลายโจรเพื่อยืนยันว่าสามารถกินได้จริง มีความสะอาดและปลอดภัยตามมาตรฐาน

ที่มา : https://www.thaigov.go.th/news/contents/details/44999