รัฐบาลไทย-ข่าวทำเนียบรัฐบาล-​โฆษกรัฐบาลเผยนายกฯ ผลักดันความร่วมมือทางการค้าและเพิ่มโอกาสส่งออกสินค้าไทยไปตลาดสหราชอาณาจักร เชื่อมั่นสร้างรายได้กลับสู่ภาคเศรษฐกิจของไทย


วันพฤหัสบดีที่ 23 มิถุนายน 2565
​โฆษกรัฐบาลเผยนายกฯ ผลักดันความร่วมมือทางการค้าและเพิ่มโอกาสส่งออกสินค้าไทยไปตลาดสหราชอาณาจักร เชื่อมั่นสร้างรายได้กลับสู่ภาคเศรษฐกิจของไทย
นายกฯ ผลักดันความร่วมมือทางการค้าและเพิ่มโอกาสส่งออกสินค้าไทยไปตลาดสหราชอาณาจักร เชื่อมั่นสร้างรายได้กลับสู่ภาคเศรษฐกิจของไทย
วันนี้ (23 มิ.ย. 65) นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม มุ่งผลักดันความร่วมมือทางการค้า และเพิ่มโอกาสในการส่งออกสินค้าไทยเข้าสู่ตลาดสหราชอาณาจักร หลังจากกระทรวงพาณิชย์ซึ่งนำโดยนายจุรินทร์ ลักษณวิศิษฏ์ รองนายกรัฐมนตรีและรัฐมนตรีว่าการกระทรวงพาณิชย์ ได้ร่วมประชุมคณะกรรมการร่วมด้านเศรษฐกิจและการค้าไทย-สหราชอาณาจักรครั้งที่ 1 (Joint Economic and Trade Committee: JETCO)  ณ สหราชอาณาจักร พร้อมนำคณะเอกชนไทยลงนาม MOU ส่งออกสินค้าและบริการไทยไปยังตลาดสหราชอาณาจักร
โฆษกประจำสำนักนายกรัฐมนตรีกล่าวว่า เมื่อวันที่ 21 มิถุนายน 2565 ที่ผ่านมา กระทรวงพาณิชย์ ได้นำคณะเดินทางเข้าร่วมการประชุมคณะกรรมการร่วมด้านเศรษฐกิจและการค้า ไทย-สหราชอาณาจักร (ระดับรัฐมนตรี) ครั้งที่ 1 (JETCO) ร่วมกับ นางเพนนี มอร์ดอนท์ (H.E. Ms. Penny Mordaunt) รัฐมนตรีด้านนโยบายการค้า กระทรวงการค้าระหว่างประเทศ ของสหราชอาณาจักร ณ กรุงลอนดอน สหราชอาณาจักร ซึ่งทั้งสองฝ่ายได้แลกเปลี่ยนวิสัยทัศน์ พัฒนาความร่วมมือให้เป็นรูปธรรมในทั้งด้านการค้า การเงิน เกษตร อาหารและเครื่องดื่ม ด้านดิจิทัล และการลงทุน ด้วยความมุ่งหวังให้ตัวเลขมูลค่าการค้าระหว่างกันฟื้นตัวกลับมาได้โดยเร็ว ตามเป้าหมายที่วางไว้ 7,000 ล้านเหรียญสหรัฐต่อปี
นอกจากนี้ รองนายกรัฐมนตรีและรัฐมนตรีว่าการกระทรวงพาณิชย์ ยังได้นำคณะเอกชนไทย ผู้ประกอบการสินค้าไทยประเภทต่าง ๆ ได้แก่ ข้าวหอมมะลิ เครื่องปรุงรส ไก่แปรรูป และอาหารสำเร็จรูปแช่แข็ง เข้าร่วมกิจกรรมส่งเสริมการค้า เพื่อสร้างความเชื่อมั่นและภาพลักษณ์อาหารไทยให้แก่ผู้บริโภคชาวสหราชอาณาจักร รวมทั้งเพิ่มโอกาสในการส่งออกสินค้าไทยเข้าสู่ตลาดสหราชอาณาจักร พร้อมทั้งได้เป็นประธานลงนาม MOU ระหว่างผู้ประกอบการไทย–สหราชอาณาจักร ที่ห้าง Wing Yip สาขา Croydon สหราชอาณาจักร ซึ่งเป็นผู้นำเข้าและจำหน่ายปลีก/ส่ง สินค้าอาหารจากเอเชีย มีสินค้าทั้งหมดกว่า 4,500 ชนิด โดยการจัดกิจกรรมร่วมกับห้าง Wing Yip กระทรวงพาณิชย์คาดว่าจะทำให้การนำเข้าสินค้าไทยของห้างฯ ขยายตัวเพิ่มขึ้นเป็น 500 ล้านบาท ในปี 2566
“สหราชอาณาจักรนับเป็นตลาดที่มีศักยภาพและมีกำลังซื้อสูง สินค้าไทย อาหารไทย และร้านอาหารไทยต่างได้รับความนิยม และมีการขยายตัวสูงในตลาดสหราชอาณาจักร ซึ่งรัฐบาลภายใต้การนำของนายกรัฐมนตรีมุ่งผลักดันความร่วมมือทางด้านเศรษฐกิจกับมิตรประเทศ เพื่อกระตุ้นให้เกิดการค้า การลงทุนระหว่างประเทศ ตลอดจนหาตลาดใหม่ๆ เพื่อเพิ่มโอกาส รวมทั้งส่งเสริมการส่งออกสินค้าและบริการ เพื่อเป็นรายได้กลับสู่ภาคเศรษฐกิจของไทย” นายธนกรฯ กล่าว

ที่มา : https://www.thaigov.go.th/news/contents/details/56022