รัฐบาลไทย-ข่าวทำเนียบรัฐบาล-โฆษกรัฐบาลเผย นายกฯ เตือนประชาชนอย่าซื้อยาต้านไวรัสโควิดผ่านสื่อออนไลน์ทานเอง อาจเกิดอันตรายและภาวะดื้อยา กำชับเจ้าหน้าที่ตำรวจเร่งตรวจสอบและจับกุม ยืนยันไทยมีเวชภัณฑ์เพียงพอ


วันพฤหัสบดีที่ 4 สิงหาคม 2565
พิมพ์
โฆษกรัฐบาลเผย นายกฯ เตือนประชาชนอย่าซื้อยาต้านไวรัสโควิดผ่านสื่อออนไลน์ทานเอง อาจเกิดอันตรายและภาวะดื้อยา   กำชับเจ้าหน้าที่ตำรวจเร่งตรวจสอบและจับกุม ยืนยันไทยมีเวชภัณฑ์เพียงพอ
โฆษกรัฐบาลเผย นายกฯ เตือนประชาชนอย่าซื้อยาต้านไวรัสโควิดผ่านสื่อออนไลน์ทานเอง อาจเกิดอันตรายและภาวะดื้อยา   กำชับเจ้าหน้าที่ตำรวจเร่งตรวจสอบและจับกุม ยืนยันไทยมีเวชภัณฑ์เพียงพอ ขอประชาชนฟังคำแนะนำตามที่ สธ. กำหนด
วันนี้ (4 สิงหาคม 2565) นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ฝากเตือนประชาชนอย่าซื้อยาต้านไวรัสโควิด-19 มารับประทานเอง ซึ่งจะเป็นอันตรายต่อร่างกายและอาจเกิดการดื้อยาถ้ารับประทานไม่เหมาะสม  โดยกรมอนามัย ยังพบว่า มีการขายยาโมลนูพิราเวียร์ผ่านทางสื่อออนไลน์ โดยได้กำชับให้เจ้าหน้าที่ตำรวจเร่งตรวจสอบและดำเนินการขยายผลจับกุมเครือข่ายผู้ลักลอบมาดำเนินคดีโดยเร็ว เพื่อความปลอดภัยของประชาชน   ทั้งนี้ นายกรัฐมนตรียืนยันระบบสาธารณสุขไทยมีเวชภัณฑ์เพียงพอดูแลประชาชน ขอให้ประชาชนดำเนินการตามขั้นตอนที่กระทรวงสาธารณสุขกำหนด
กระทรวงสาธารณสุขยืนยันว่า ผู้ติดเชื้อบางรายอาจไม่ต้องรับยาต้านไวรัสซึ่งขึ้นอยู่กับดุลยพินิจของแพทย์ที่รักษา โดยขณะนี้ประชาชนที่ติดเชื้อโควิด-19 สามารถโทรเข้าสายด่วน 1330 เพื่อแจ้งอาการซึ่งจะมีเจ้าหน้าที่ทำการประเมินอาการ หากเข้าข่ายที่จะได้รับยาต้านไวรัสจะดำเนินการส่งยาให้ถึงที่พักอาศัย
สำหรับสถานการณ์การแพร่ระบาดของโควิด-19 วันนี้ พบผู้ติดเชื้อโควิด-19 รายใหม่ 2,166 ราย จำแนกเป็น ผู้ติดเชื้อในประเทศ 2,166 ราย และผู้ป่วยมาจากต่างประเทศ 0 ราย ผู้เสียชีวิตเพิ่มขึ้น 29 ราย ผู้ที่กำลังรักษาตัว 21,377 ราย และมียอดผู้ที่หายป่วยกลับบ้านแล้ว 2,700 ราย ทำให้มียอดผู้ป่วย ยืนยันสะสมตั้งแต่ 1 ม.ค. 65 จำนวน 2,375,290 ราย จำนวนผู้ที่หายป่วยสะสมจำนวน 2,377,362 ราย จำนวนผู้ป่วยปอดอักเสบรักษาตัวอยู่ในโรงพยาบาล 905 ราย

ที่มา : https://www.thaigov.go.th/news/contents/details/57600