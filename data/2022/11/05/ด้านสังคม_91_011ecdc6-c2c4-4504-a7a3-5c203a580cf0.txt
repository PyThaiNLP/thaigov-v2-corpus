รัฐบาลไทย-ข่าวทำเนียบรัฐบาล-อนุทิน ติดตามการฉีดวัคซีนผู้สูงอายุ 75 ปีวันแรก แบบ On-site ที่บางซื่อ


วันพุธที่ 30 มิถุนายน 2564
อนุทิน ติดตามการฉีดวัคซีนผู้สูงอายุ 75 ปีวันแรก แบบ On-site ที่บางซื่อ
รองนายกรัฐมนตรีและรัฐมนตรีว่าการกระทรวงสาธารณสุข ตรวจเยี่ยมศูนย์ฉีดวัคซีนกลางบางซื่อ เปิดให้บริการฉีดวัคซีน On-site ให้ผู้สูงอายุ 75 ปีขึ้นไปเป็นวันแรก เพื่ออำนวยความสะดวกให้แก่ผู้สูงอายุที่ไม่สามารถเข้าถึงเทคโนโลยีหรือลงทะเบียนออนไลน์ได้
รองนายกรัฐมนตรีและรัฐมนตรีว่าการกระทรวงสาธารณสุข ตรวจเยี่ยมศูนย์ฉีดวัคซีนกลางบางซื่อ เปิดให้บริการฉีดวัคซีน On-site ให้ผู้สูงอายุ 75 ปีขึ้นไปเป็นวันแรก เพื่ออำนวยความสะดวกให้แก่ผู้สูงอายุที่ไม่สามารถเข้าถึงเทคโนโลยีหรือลงทะเบียนออนไลน์ได้ เร่งฉีดวัคซีนในกลุ่มผู้สูงอายุและ 7 กลุ่มโรคเรื้อรัง เพื่อให้ครอบคลุมร้อยละ 50 ภายในเดือนกรกฎาคมนี้
วันนี้ (30 มิถุนายน 2564) ที่ศูนย์ฉีดวัคซีนกลางบางซื่อ กทม. นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข พร้อมด้วยนายแพทย์สมศักดิ์ อรรฆศิลป์ อธิบดีกรมการแพทย์ นายแพทย์โอภาส การย์กวินพงศ์ อธิบดีกรมควบคุมโรค และคณะผู้บริหาร ตรวจเยี่ยมการฉีดวัคซีน On-site ให้ผู้สูงอายุตั้งแต่ 75 ปีขึ้นไปเป็นวันแรก
นายอนุทินให้สัมภาษณ์ว่า ในวันนี้เห็นภาพการตื่นตัว โดยเฉพาะลูกหลานที่พาพ่อ แม่ ผู้สูงอายุ มารับบริการฉีดวัคซีน เป็นไปตามนโยบายของรัฐบาลในการเร่งฉีดวัคซีนในกลุ่มผู้สูงอายุและ 7 โรคเรื้อรัง เพื่อให้ครอบคลุมร้อยละ 50 ภายในเดือนกรกฎาคมนี้ ถือเป็นกลุ่มเสี่ยง หากได้รับเชื้อโควิด 19 แล้ว มักมีอาการรุนแรง ซึ่งกลุ่มนี้อาจเข้าถึงระบบการลงทะเบียนได้ยาก ทำให้ยังไม่ได้รับสิทธิและตกค้างเป็นจำนวนมาก ดังนั้นกระทรวงสาธารณสุข โดยกรมการแพทย์ จึงปรับแนวทางให้บริการ เปิดเป็นช่องทางเฉพาะ อำนวยความสะดวกให้แก่ผู้สูงอายุที่มีอายุตั้งแต่ 75 ปีขึ้นไป เกิดก่อนวันที่ 31 ธันวาคม 2489 โดยให้ลูกหลานหรือคนใกล้ชิดพามารับบริการฉีดวัคซีนเข็มที่ 1 โดยระบบบริการแบบ On-site สามารถมาลงทะเบียนได้ที่ศูนย์ฉีดฯ ไม่ต้องลงทะเบียนล่วงหน้า ขอให้ประชาชนมั่นใจว่าจะได้รับความสะดวก มีทีมแพทย์ พยาบาล และเจ้าหน้าที่ ให้คำแนะนำ ดูแลทุกท่านอย่างดีที่สุด เปิดให้บริการระหว่างวันที่ 30 มิถุนายน - 18 กรกฎาคม 2564 ช่องทางประตูที่ 1 เวลา 09.30-18.00 น ทุกวันไม่เว้นวันหยุดราชการ
นายอนุทินกล่าวต่อว่า สำหรับสถานการณ์ขณะนี้ที่มีผู้ป่วยเพิ่มขึ้น แพทย์และบุคลากรสาธารณสุขที่ปฏิบัติงาน แม้จะเหนื่อยแต่ไม่ท้อ เมื่อมีผู้ป่วยก็พร้อมยินดีรักษาอย่างเต็มที่ และมีการบริหารจัดการ อาทิ จัดหาเตียงเพิ่ม เปิดเตียงในโรงพยาบาลทั่วไปให้มากที่สุด นอกจากนี้ ทางกรมการแพทย์ ได้เตรียมโครงการ Home isolation สำหรับผู้ป่วยสีเขียวที่มีอาการน้อย หรือไม่มีอาการ นำเข้าระบบและให้รักษาตัวที่บ้าน เพื่อให้มีเตียงดูแลผู้ป่วยอาการหนักในโรงพยาบาล โดยจะมีทีมแพทย์ พยาบาลและเจ้าหน้าที่ ติดตามอย่างใกล้ชิด พร้อมทั้งมีการเช็คอาการ แจกอุปกรณ์วัดไข้ วัดค่าออกซิเจนในเลือด และรายงานส่งข้อมูลหากันได้ตลอดเวลา ซึ่งกระทรวงสาธารณสุขพยายามบริหารจัดการทุกอย่างเต็มที่ เพื่อให้สถานการณ์ทุกอย่างดีขึ้น
************************************* 30 มิถุนายน 2564

ที่มา : https://www.thaigov.go.th/news/contents/details/43293