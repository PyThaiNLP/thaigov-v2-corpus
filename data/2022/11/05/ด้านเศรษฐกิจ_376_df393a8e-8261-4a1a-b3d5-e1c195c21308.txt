รัฐบาลไทย-ข่าวทำเนียบรัฐบาล-ส่งเสริมการปลูกพืชสมุนไพรในเรือนจำ/ทัณฑสถาน


วันศุกร์ที่ 16 กรกฎาคม 2564
ส่งเสริมการปลูกพืชสมุนไพรในเรือนจำ/ทัณฑสถาน
กระทรวงเกษตรฯ ร่วมสนับสนุนกระทรวงยุติธรรม ส่งเสริมการปลูกพืชสมุนไพรในเรือนจำ/ทัณฑสถาน
นายอำพันธุ์ เวฬุตันติ รองปลัดกระทรวงเกษตรและสหกรณ์ ร่วมประชุมระบบทางไกล (Video Conference) ในการประชุมคณะทำงานส่งเสริมการปลูกพืชสมุนไพรในเรือนจำ/ทัณฑสถาน ครั้งที่ 1/2564 ผ่านระบบโปรแกรม Cisco Webex Meeting โดยมีนายสมศักดิ์ เทพสุทิน รัฐมนตรีว่าการกระทรวงยุติธรรม เป็นประธาน ซึ่งการประชุมในครั้งนี้ เป็นการหารือในเรื่องการบูรณาการการทำงานร่วมกันในการส่งเสริมให้ปลูกพืชสมุนไพรในพื้นที่ที่เหลือของเรือนจำ/ทัณฑสถานทั่วประเทศ โดยเบื้องต้นมีเรือนจำ/ทัณฑสถานขอเข้าร่วมโครงการ 125 แห่ง พื้นที่ปลูก 147 ไร่
สำหรับโครงการดังกล่าว จะสามารถส่งเสริมให้ผู้ต้องขังมีทักษะความรู้ในเรื่องการปลูกพืชสมุนไพร และเรือนจำ/ทัณฑสถานสามารถใช้พื้นที่ที่มีอยู่ให้เกิดประโยชน์ได้อย่างเต็มที่ โดยที่ประชุมได้นำร่องส่งเสริมการปลูกฟ้าทะลายโจรเป็นหลัก ซึ่งเป็นสมุนไพรที่มีความต้องการทางการตลาดสูง เนื่องจากสามารถใช้ในการป้องกันและรักษาอาการจากโรคติดเชื้อไวรัสโคโรน่า 2019 (Covid - 19) เบื้องต้นได้
อย่างไรก็ตาม กระทรวงเกษตรและสหกรณ์พร้อมสนับสนุนการดำเนินโครงการดังกล่าว ในด้านการตรวจสอบความเหมาะสมของพื้นที่ การปรับสภาพดินให้มีความเหมาะสมต่อการปลูกสมุนไพร ด้านองค์ความรู้ในการผลิตพืชสมุนไพร การควบคุมคุณภาพและมาตรฐาน รวมถึงด้านกล้าพันธุ์ และเมล็ดพันธุ์สมุนไพร ที่สามารถนำไปขยายพันธุ์ต่อ โดยกระทรวงเกษตรและสหกรณ์จะได้ประสานร่วมกับกระทรวงยุติธรรมในการสนับสนุนแต่ละด้านต่อไป

ที่มา : https://www.thaigov.go.th/news/contents/details/43822