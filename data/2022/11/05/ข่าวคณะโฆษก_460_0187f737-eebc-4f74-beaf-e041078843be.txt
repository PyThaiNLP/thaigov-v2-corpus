รัฐบาลไทย-ข่าวทำเนียบรัฐบาล-โฆษกรัฐบาลแจงเพื่อไทย ตลอด 7 ปี "นายก”มองชาวนาคือกระดูกสันหลังของชาติ เผย 9 พ.ย. ธ.ก.ส.โอนเงินให้เกษตรกรผู้ปลูกข้าวในโครงการประกันรายได้งวดแรก


วันเสาร์ที่ 6 พฤศจิกายน 2564
พิมพ์
โฆษกรัฐบาลแจงเพื่อไทย ตลอด 7 ปี "นายก”มองชาวนาคือกระดูกสันหลังของชาติ เผย 9 พ.ย. ธ.ก.ส.โอนเงินให้เกษตรกรผู้ปลูกข้าวในโครงการประกันรายได้งวดแรก
โฆษกรัฐบาลแจงเพื่อไทย ตลอด 7 ปี "นายก”มองชาวนาคือกระดูกสันหลังของชาติ เผย 9 พ.ย. ธ.ก.ส.โอนเงินให้เกษตรกรผู้ปลูกข้าวในโครงการประกันรายได้งวดแรก เหน็บ ชาวนาจำ"ยิ่งลักษณ์"ได้ดี ทุจริตมหาศาลโครงการจำนำข้าว แถมหนีคดีแล้วปล่อยอดีต รมต.ให้ลำบากเพราะถูกจำคุก
วันที่ 6 พฤศจิกายน 2564 นายธนกร วังบุญคงชนะ โฆษกประจำสำนักนายกรัฐมนตรี กล่าวถึงกรณีที่พรรคเพื่อไทยระบุว่า รัฐบาล พล.อ.ประยุทธ์ จันทร์โอชา นายกรัฐมนตรี และรัฐมนตรีว่าการกระทรวงกลาโหม เหยียบย่ำชาวนาตลอด 7 ปี นโยบายหาเสียงเป็นแค่ภาพลวงตา หาก น.ส.ยิ่งลักษณ์ ชินวัตร ยังเป็นนายกฯ อยู่ จะไม่ปล่อยให้ชาวนาลำบากว่า นายจุรินทร์ ลักษณวิศิษฏ์ รองนายกรัฐมนตรี และรัฐมนตรีว่าการกระทรวงพาณิชย์ พูดชัดเจนแล้วว่า ที่ราคาข้าวตกเพราะที่ผ่านมาค่าเงินบาทแข็งตัว ทำให้ไม่สามารถทำราคาได้ถูกกว่าราคาของประเทศคู่แข่งได้ แต่ขณะนี้ค่าเงินบาทเริ่มอ่อนตัวลงแล้ว จะทำให้การระบายข้าวเริ่มดีขึ้น  ซึ่งอาจจะต้องใช้เวลา อีกสักพักให้ราคาข้าวดีดตัวเพิ่มขึ้น  อย่างไรก็ตาม ขณะนี้เริ่มมีคำสั่งซื้อจากต่างประเทศมากขึ้น คาดว่าปีนี้จะส่งออกได้ราว 6 ล้านตันตามที่ตั้งเป้าไว้ ประกอบกับความต้องการบริโภคในประเทศสัญญานดีขึ้นจากการเปิดประเทศ รวมถึงสถานการณ์น้ำท่วมที่เริ่มคลี่คลายลง และมาตรการที่กระทรวงพาณิชย์เข้าไปแก้ไขปัญหา จะช่วยให้ราคาข้าวเปลือกในตลาดดีขึ้นเป็นลำดับ
นายธนกร กล่าวอีกว่า สำหรับมาตรการดูแลพี่น้องชาวนามีทั้งโครงการประกันรายได้ปี 2564/65 โดยกำหนดราคาข้าวเปลือกที่ความชื้นไม่เกิน 15% เช่น ข้าวเปลือกหอมมะลิ ตันละ 15,000 บาท ข้าวเปลือกเจ้า ตันละ 10,000 บาท ข้าวเปลือกเหนียว ตันละ 12,000 บาท รวมทั้งยังมีมาตรการให้เกษตรกรรวบรวมจัดเก็บข้าวไว้ในยุ้งฉาง ซึ่งจะได้รับค่าฝากเก็บตันละ 1,500 บาท และรับซื้อข้าวเปลือกกับสหกรณ์และโรงสีเพื่อเพิ่มสภาพคล่อง โดยชดเชยดอกเบี้ย 3% ระยะเวลา 2-6 เดือนสำหรับโรงสี และ 1 ปีสำหรับสหกรณ์อีกด้วย ซึ่งจะเห็นได้ว่า ตลอดระยะเวลา 7 ปีที่ผ่านมาของรัฐบาล พล.อ.ประยุทธ์มีนโยบายที่ชัดเจนในการแก้ไขปัญหาราคาข้าวตกต่ำ เพราะท่านนายกฯ คิดเสมอว่าชาวนาคือกระดูกสันหลังของชาติ ทั้งนี้ โครงการประกันรายได้เกษตรกรผู้ปลูกข้าวนั้น เป็นการสร้างความแน่นอนในเรื่องรายได้ เพื่อดูแลเกษตรกรผู้ปลูกข้าวครอบคลุมกว่า 4.68 ล้านครัวเรือน โดยล่าสุดนั้น ทาง ธ.ก.ส.แจ้งว่า ระบบจะสามารถโอนเงินให้เกษตรกรผู้ปลูกข้าวในโครงการประกันรายได้ งวดแรกในวันที่ 9 พ.ย.นี้
“รัฐบาลพยายามผลักดันทุกนโยบายเพื่อช่วยเหลือชาวนาอย่างเต็มที่ เพราะเข้าใจดีว่าชาวนาคือกระดูกสันหลังของชาติ จึงเห็นมาตรการต่างๆ ออกมาแบบจับต้องได้จริง ดูแลชาวนาทั้งในส่วนของต้นทุนการผลิตและราคา ไม่ได้แค่สร้างภาพลวงตาให้กับประชาชนอย่างที่พรรคเพื่อไทยกล่าวหา ส่วนที่พรรคเพื่อไทยระบุว่า ชาวนาบ่นคิดถึงโครงการจำนำข้าว และหาก น.ส.ยิ่งลักษณ์ยังเป็นนายกฯ อยู่ จะไม่ปล่อยให้คนไทยลำบากนั้น วันนี้ชาวนายังจดจำโครงการจำนำข้าวที่เกิดการทุจริตอย่างมหาศาล จนรัฐบาล พล.อ.ประยุทธ์ต้องเข้ามาแก้ไขปัญหาได้ดี และก็จำได้เช่นกันว่า น.ส.ยิ่งลักษณ์หนีคดีไปต่างประเทศ แล้วปล่อยให้อดีตรัฐมนตรีต้องลำบากเพราะถูกจำคุกอยู่” นายธนกร กล่าว
----------------------------

ที่มา : https://www.thaigov.go.th/news/contents/details/47901