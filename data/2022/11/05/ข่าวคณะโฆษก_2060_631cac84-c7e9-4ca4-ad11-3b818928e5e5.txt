รัฐบาลไทย-ข่าวทำเนียบรัฐบาล-ครม.อนุมัติกรอบวงเงิน 10,974 ล้านบาท ลงทุนก่อสร้างสวนสัตว์แห่งใหม่ (คลองหก) ปทุมธานี บนที่ดินพระราชทาน 300 ไร่ คาด! เปิดบริการระยะแรกปี 69


วันอังคารที่ 26 กรกฎาคม 2565
พิมพ์
ครม.อนุมัติกรอบวงเงิน 10,974 ล้านบาท ลงทุนก่อสร้างสวนสัตว์แห่งใหม่ (คลองหก) ปทุมธานี บนที่ดินพระราชทาน 300 ไร่ คาด! เปิดบริการระยะแรกปี 69
ครม.อนุมัติกรอบวงเงิน 10,974 ล้านบาท ลงทุนก่อสร้างสวนสัตว์แห่งใหม่ (คลองหก) ปทุมธานี บนที่ดินพระราชทาน 300 ไร่ คาด! เปิดบริการระยะแรกปี 69
นางสาวรัชดา ธนาดิเรก รองโฆษกประจำสำนักนายกรัฐมนตรี เปิดเผยหลังการประชุมคณะรัฐมนตรี (ครม.) เมื่อวันที่ 26 กรกฎาคม 2565 ว่า ครม.อนุมัติโครงการลงทุนก่อสร้างสวนสัตว์แห่งใหม่ (คลองหก) จังหวัดปทุมธานี ในกรอบวงเงินงบประมาณรวมทั้งสิ้น 10,974.65 ล้านบาท มีระยะเวลาดำเนินโครงการ 5 ปี พ.ศ.2566 – 2570 และวงเงินเบิกจ่ายในปีงบประมาณ 2566 จำนวน 1,109.07 ล้านบาท ซึ่งการดำเนินการก่อสร้างโครงการแบ่งออกเป็น 2 ระยะ คือ ระยะที่ 1 มีมูลค่าการก่อสร้าง 5,383.82 ล้านบาท (ครม.ได้มีมติเห็นชอบไปแล้วเมื่อ 11 ม.ค. 2565) ส่วนระยะที่ 2 มีมูลค่าการก่อสร้าง 4,340.16 ล้านบาท เมื่อรวมกับค่าใช้จ่ายอื่นๆ จะมีวงเงินโครงการทั้งสิ้น 10,974.65 ล้านบาท
โครงการสวนสัตว์แห่งใหม่ (คลองหก) เป็นสวนสัตว์ที่ทันสมัยระดับนานาชาติ เพื่อเป็นแหล่งเรียนรู้ทางธรรมชาติ ชีวิตสัตว์ป่า การอนุรักษ์ ศึกษาวิจัย และเพาะขยายพันธุ์สัตว์ป่าคืนสู่ธรรมชาติ รวมถึงเป็นแหล่งนันทนาการรองรับการท่องเที่ยวเชิงอนุรักษ์ที่เป็นมิตรกับสิ่งแวดล้อม โครงการตั้งอยู่ที่ตำบลรังสิต อำเภอธัญบุรี จังหวัดปทุมธานี บนที่ดินพระราชทานจำนวน 300 ไร่ โดยแบ่งการใช้ประโยชน์พื้นที่ออกเป็น 1.พื้นที่จัดแสดงสัตว์และนิทรรศการ 171 ไร่  2.พื้นที่ป้องกันน้ำท่วมและถนน 42 ไร่ 3.พื้นที่ส่วนบริหารและวิจัย 33 ไร่ 4.พื้นที่สวนเฉลิมพระเกียรติ 21 ไร่ 5.พื้นที่ส่วนกลางและเชิงพาณิชย์ 18 ไร่ 6.ที่จอดรถ 15 ไร่ คาดว่าจะเปิดให้บริการระยะแรกในปี 2569 และเปิดให้บริการเต็มรูปแบบตั้งแต่ปี 2571 เป็นต้นไป

ที่มา : https://www.thaigov.go.th/news/contents/details/57293