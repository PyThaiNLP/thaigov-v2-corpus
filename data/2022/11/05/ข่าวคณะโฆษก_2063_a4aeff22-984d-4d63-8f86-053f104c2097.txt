รัฐบาลไทย-ข่าวทำเนียบรัฐบาล-ครม.เห็นชอบโครงการสลากการกุศล นำรายได้สนับสนุน 16 โครงการด้านสาธารณสุขกว่า 8,239 ล้านบาท


วันอังคารที่ 26 กรกฎาคม 2565
พิมพ์
ครม.เห็นชอบโครงการสลากการกุศล นำรายได้สนับสนุน 16 โครงการด้านสาธารณสุขกว่า 8,239 ล้านบาท
ครม.เห็นชอบโครงการสลากการกุศล นำรายได้สนับสนุน 16 โครงการด้านสาธารณสุขกว่า 8,239 ล้านบาท
นางสาวรัชดา ธนาดิเรก รองโฆษกประจำสำนักนายกรัฐมนตรี เปิดเผยหลังการประชุมคณะรัฐมนตรี (ครม.) เมื่อวันที่ 26 กรกฎาคม 2565 ว่า ครม.เห็นชอบให้มีการออกสลากการกุศลไม่เกินงวดละ 11 ล้านฉบับ เพื่อสนับสนุนโครงการที่ขอรับการสนับสนุนเงินจากโครงการสลากการกุศล จำนวน 16 โครงการ วงเงินรวม 8,239.93 ล้านบาท  โดยมอบหมายให้สำนักงานสลากกินแบ่งรัฐบาลเป็นผู้จัดพิมพ์ จัดจำหน่าย และจ่ายเงินรางวัลสลากการกุศล และประสานงานกับหน่วยงานเจ้าของโครงการ เพื่อดำเนินการตามขั้นตอนการออกสลากการกุศล โครงการสลากการกุศลนี้ มีวัตถุประสงค์เพื่อนำเงินรายได้จากการจำหน่ายสลากการกุศลไปสนับสนุนโครงการของส่วนราชการ/มูลนิธิ/องค์กรที่มีวัตถุประสงค์มุ่งพัฒนาด้านการสาธารณสุขป้องกันและบรรเทาโรคติดต่ออันตราย หรือลดความเหลื่อมล้ำทางสังคมรวมถึงเป็นโครงการที่ก่อประโยชน์แก่ประชาชนและสังคมอย่างทั่วถึงในวงกว้าง โดยผู้เสนอโครงการต้องไม่ได้รับการจัดสรรงบประมาณจากภาครัฐ ซึ่งจะเป็นการช่วยให้ประชาชนได้รับการบริการด้านสาธารณสุขและการบริการขั้นพื้นฐานอย่างมีประสิทธิภาพและทั่วถึงมากยิ่งขึ้น
สำหรับโครงการที่ผ่านการพิจารณาแล้วทั้ง 16 โครงการ ส่วนใหญ่เป็นโครงการก่อสร้างและปรับปรุงอาคารในโรงพยาบาลต่างๆ และโครงการจัดหาอุปกรณ์ทางการแพทย์ โดยจะได้รับการสนับสนุนงบประมาณไม่เกินโครงการละ 1,000 ล้านบาท ประกอบด้วย
1. โครงการปรับปรุงอาคารผู้ป่วยโรงพยาบาลมหาราชนครเชียงใหม่ วงเงิน 997 ล้านบาท
2. การจัดหาอุปกรณ์เครื่องมือทางการแพทย์ อาคารรักษาพยาบาลและฟื้นฟูข้าราชการตำรวจ โรงพยาบาลตำรวจ วงเงิน 1,000 ล้านบาท
3. การจัดหาอุปกรณ์ห้องผ่าตัดและอุปกรณ์การแพทย์อื่นๆ สำหรับศูนย์การแพทย์ภัทรมหาราชานุสรณ์ โรงพยาบาลจุฬาภรณ์ ราชวิทยาลัยจุฬาภรณ์ วงเงิน 964.66 ล้านบาท
4. โครงการพัฒนาโครงสร้างพื้นฐานวิทยาลัยแพทยศาสตร์พระมงกุฎเกล้ามุ่งสู่ความเป็นเลิศระดับสากล เป็นต้น วงเงิน 900 ล้านบาท
5. โครงการศูนย์วิทยาการเวชศาสตร์ผู้สูงอายุระดับชาติ ระยะที่ 2 คณะแพทยศาสตร์ศิริราชพยาบาล มหาวิทยาลัยมหิดล วงเงิน 349.66 ล้านบาท
6. โครงการฟื้นฟูสุขภาพช่องปากด้วยรากฟันเทียม ที่พัฒนาขึ้นเองเพื่อประชาชนที่ได้รับผลกระทบจากสถานการณ์การแพร่ระบาดของโรคติดเชื้อไวรัสโคโรนา 2019 ศูนย์ความเป็นเลิศทางทันตกรรมรากเทียม  คณะทันตแพทยศาสตร์ มหาวิทยาลัยเชียงใหม่ วงเงิน 140 ล้านบาท
7. โครงการก่อสร้างสถาบันพยาธิวิทยา สถาบันพยาธิวิทยา กรมการแพทย์ วงเงิน 33.50 บาท
8. โครงการศูนย์บริการสุขภาพนานาชาติชั้นเลิศ ด้านโรคหัวใจและหลอดเลือด (Medical Hub Excellent Cardiovascular Service) โรงพยาบาลเชียงรายประชานุเคราะห์ สำนักงานปลัดกระทรวงสาธารณสุข (สป.สธ.) วงเงิน 766.08 ล้านบาท
9. โครงการเพิ่มศักยภาพบริการทางการแพทย์สู่ความเป็นเลิศในเขตภาคใต้ตอนบน โรงพยาบาลมหาราชนครศรีธรรมราช วงเงิน 722.84 ล้านบาท
10. โครงการจัดซื้อเครื่องมือแพทย์อาคารผู้ป่วยนอก ส่วนต่อขยาย (Extended OPD) โรงพยาบาลจุฬาลงกรณ์ สภากาชาดไทย วงเงิน 399.06 ล้านบาท
11. โครงการก่อสร้างอาคารศูนย์บริการการแพทย์ชั้นเลิศ ปรับปรุงห้องผ่าตัดและตกแต่งภายในคณะแพทยศาสตร์ มหาวิทยาลัยขอนแก่น วงเงิน 376.67 ล้านบาท
12. โครงการก่อสร้างโรงพยาบาลพระจอมเกล้าเจ้าคุณทหาร มูลนิธิโรงพยาบาลพระจอมเกล้า เจ้าคุณทหาร ในพระสังฆราชูปถัมภ์ วงเงิน 665.05 ล้านบาท
13. โครงการจัดหาครุภัณฑ์สายการแพทย์ประกอบอาคารศูนย์รักษาโรคหัวใจ โรงพยาบาลภูมิพลอดุลยเดช กรมแพทย์ทหารอากาศ วงเงิน 211.65 ล้านบาท
14. โครงการก่อสร้างอาคารอเนกประสงค์พร้อมติดตั้ง แผงพลังงานแสงอาทิตย์ (โซล่าเซลส์) โรงเรียนเฉลิมพระเกียรติ 48 พรรษา ในพระราชูปถัมภ์สมเด็จพระเทพรัตนราชสุดาฯ สยามบรมราชกุมารี  มูลนิธิร่วมน้ำใจ ต้านภัยเอดส์ วงเงิน 150 ล้านบาท
15. โครงการคัดกรองมะเร็งเต้านมโดยเครื่องเอ็กซเรย์เต้านม (Mammogram) ในสตรีกลุ่มเสี่ยงและด้อยโอกาส 7 หน่วย (รถเอ็กซเรย์เต้านมเคลื่อนที่ 4 คัน) 4 ภาค ทั่วประเทศ เฉลิมพระเกียรติพระบาทสมเด็จพระวชิรเกล้าเจ้าอยู่หัว ในโอกาสเจริญพระชนมพรรษาครบ 70 พรรษา 28 กรกฎาคม 2565 วงเงิน 450.60 ล้านบาท
16. โครงการทำขาเทียมพระราชทาน 20,000 ขา และปรับปรุงศักยภาพมูลนิธิขาเทียมในสมเด็จพระศรีนครินทรา บรมราชชนนี และโรงงานทำขาเทียมพระราชทาน มูลนิธิขาเทียม ในสมเด็จพระศรีนครินทรา บรมราชชนนี วงเงิน 112.56 ล้านบาท

ที่มา : https://www.thaigov.go.th/news/contents/details/57298