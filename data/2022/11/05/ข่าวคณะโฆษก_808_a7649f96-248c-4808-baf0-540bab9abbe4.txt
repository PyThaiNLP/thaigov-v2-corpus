รัฐบาลไทย-ข่าวทำเนียบรัฐบาล-รัฐบาลเตรียมพร้อมฉีดวัคซีนเด็ก 5-11 ปี คาด ก.พ. ใช้โรงเรียนเป็นจุดฉีดหลัก เด็ก12 ปีขึ้น เข้าฉีดแบบ Walk In ได้เลย


วันเสาร์ที่ 8 มกราคม 2565
พิมพ์
รัฐบาลเตรียมพร้อมฉีดวัคซีนเด็ก 5-11 ปี คาด ก.พ. ใช้โรงเรียนเป็นจุดฉีดหลัก เด็ก12 ปีขึ้น เข้าฉีดแบบ Walk In ได้เลย
รัฐบาลเตรียมพร้อมฉีดวัคซีนเด็ก 5-11 ปี คาด ก.พ. ใช้โรงเรียนเป็นจุดฉีดหลัก เด็ก12 ปีขึ้น เข้าฉีดแบบ Walk In ได้เลย
วันที่ 8 ม.ค. 65 นางสาวรัชดา ธนาดิเรก รองโฆษกประจำสำนักนายกรัฐมนตรี เปิดเผยว่า รัฐบาลเตรียมพร้อมการฉีดวัคซีนไฟเซอร์ให้กับเด็กอายุ 5-11 ปี ซึ่งทางกระทรวงสาธารณสุขคาดว่าจะเริ่มฉีดได้ในช่วงเดือนกุมภาพันธ์ ทั้งนี้ การฉีดจะขึ้นอยู่กับความสมัครใจของเด็กและผู้ปกครอง ขณะนี้กระทรวงศึกษาธิการอยู่ระหว่างการสำรวจความสมัครใจ โดยสถานที่ฉีดจะใช้โรงเรียนเป็นจุดฉีดหลัก ร่วมกับจุดฉีดที่โรงพยาบาล และสำหรับเด็กอายุ 12 ปีขึ้นไปที่ยังไม่ได้รับการฉีดวัคซีน สามารถเข้ารับการฉีดแบบ Walk In ได้ตามสถานพยาบาลที่คณะกรรมการโรคติดต่อจังหวัด/กรุงเทพมหานครกำหนดไว้
นางสาวรัชดา กล่าวด้วยว่า ตามแผนการฉีดวัคซีนเดิมของปี 2564 รัฐบาลตั้งเป้าไว้ที่การฉีดวัคซีนครอบคลุม 70% ของประชากรไทย 70 ล้านคน คิดเป็นจำนวน 50 ล้านคน ใช้วัคซีน 100 ล้านโดส ซึ่งผลการดำเนินการจริง นับถึง 31 ธ.ค. 64 สามารถฉีดวัคซีนแล้วทั้งหมด 104.4 ล้านโดส และสามารถจัดหาวัคซีนรวม 130.6 ล้านโดส ส่วนในปี 65 นี้ มีความพร้อมในการจัดหาวัคซีนจำนวน 120 ล้านโดส เพื่อฉีดเป็นเข็มกระตุ้นให้แก่ประชาชน รวมถึงฉีดให้กับกลุ่มเป้าหมายเพิ่มเติมคือ เด็กอายุ 5-11 ปี ขณะเดียวกัน ทางกระทรวงสาธารณสุขได้สั่งการให้โรงพยาบาลในสังกัดทุกแห่ง ประสานเครือข่ายโรงเรียนแพทย์และโรงพยาบาลภาคีเครือข่ายภาครัฐและเอกชน ให้เตรียมความพร้อมทั้งเตียง ยา วัสดุอุปกรณ์เครื่องมือแพทย์ รองรับผู้ป่วยกลุ่มเด็กให้มากที่สุดหากเกิดกรณีมีการติดเชื้อจำนวนมาก

ที่มา : https://www.thaigov.go.th/news/contents/details/50331