รัฐบาลไทย-ข่าวทำเนียบรัฐบาล-โฆษกรัฐบาล เผย กระแสตอบรับ “คนละครึ่ง เฟส 3/ยิ่งใช้ยิ่งได้” กิน ช้อป ใช้ผ่าน Platform Delivery ดีเกินคาด ทำเศรษฐกิจคึกคัก ประชาชนขอบคุณ “นายกฯ” เติมเงินช่วยลดภาระค่าใช้จ่ายได้จริง


วันเสาร์ที่ 23 ตุลาคม 2564
พิมพ์
โฆษกรัฐบาล เผย กระแสตอบรับ “คนละครึ่ง เฟส 3/ยิ่งใช้ยิ่งได้” กิน ช้อป ใช้ผ่าน Platform Delivery ดีเกินคาด ทำเศรษฐกิจคึกคัก ประชาชนขอบคุณ “นายกฯ” เติมเงินช่วยลดภาระค่าใช้จ่ายได้จริง
โฆษกรัฐบาล เผย กระแสตอบรับ “คนละครึ่ง เฟส 3/ยิ่งใช้ยิ่งได้” กิน ช้อป ใช้ผ่าน Platform Delivery ดีเกินคาด ทำเศรษฐกิจคึกคัก ประชาชนขอบคุณ “นายกฯ” เติมเงินช่วยลดภาระค่าใช้จ่ายได้จริง ขณะยอดรวม 4 มาตรการใช้จ่ายลดค่าครองชีพของรัฐสูง 1.2 แสนล้านบาท
วันที่ 23 ตุลาคม 2564 นายธนกร วังบุญคงชนะ โฆษกประจำสำนักนายกรัฐมนตรี เปิดเผยถึงความคืบหน้ามาตรการใช้จ่ายลดค่าครองชีพของรัฐ ได้แก่ โครงการคนละครึ่ง เฟส 3 เพิ่มกำลังซื้อในบัตรสวัสดิการแห่งรัฐ โครงการยิ่งใช้ยิ่งได้ และโครงการเพิ่มกำลังซื้อให้แก่ผู้ที่ต้องการความช่วยเหลือเป็นพิเศษ ว่า ประชาชนและร้านค้ามีความพอใจกับโครงการนี้ โดยเฉพาะโครงการคนละครึ่ง เป็นไปตามข้อสั่งการของ พล.อ.ประยุทธ์  จันทร์โอชา นายกรัฐมนตรีและรัฐมนตรีว่าการกระทรวงกลาโหม ซึ่งเป็นโครงการที่สามารถลดภาระค่าใช้จ่ายประจำวันของประชาชนได้จริง สร้างเม็ดเงินสะพัดในชุมชน เจ้าของร้านค้า หาบเร่ แผงลอย รถเข็น ต่างก็มีรายได้เพิ่มขึ้น และการใช้จ่ายผ่านแพลตฟอร์มฟู้ดเดลิเวอรี่ก็สะดวก โดยล่าสุด ยอดรวมของมาตรการเยียวยาและการฟื้นฟูเศรษฐกิจในประเทศ ทั้งโครงการคนละครึ่ง เฟส 3 เพิ่มกำลังซื้อในบัตรสวัสดิการแห่งรัฐ โครงการยิ่งใช้ยิ่งได้ และโครงการเพิ่มกำลังซื้อให้แก่ผู้ที่ต้องการความช่วยเหลือเป็นพิเศษนั้น มียอดการใช้จ่ายของแต่ละโครงการ ผู้ใช้สิทธิสะสมรวม 40.16 ล้านคน ยอดใช้จ่ายสะสมรวม 119,627.3 ล้านบาทแล้ว แบ่งเป็น 1) โครงการคนละครึ่ง เฟส 3 มีผู้ใช้สิทธิสะสม 25.32 ล้านคน ยอดใช้จ่ายสะสม 105,444.1 ล้านบาท แบ่งเป็นส่วนที่ประชาชนจ่ายสะสม 53,587.7 ล้านบาท และรัฐร่วมจ่ายสะสม 51,856.3 ล้านบาท 2) โครงการยิ่งใช้ยิ่งได้ มีผู้ใช้สิทธิสะสม 83,574 คน ยอดใช้จ่ายส่วนประชาชนสะสม 2,702 ล้านบาท และยอดใช้จ่ายด้วย e-voucher สะสม 140 ล้านบาท 3) โครงการเพิ่มกำลังซื้อให้แก่ผู้มีบัตรสวัสดิการแห่งรัฐ มีผู้ใช้สิทธิสะสม 13.54 ล้านคน ยอดใช้จ่ายสะสม 10,563.5 ล้านบาท และ 4) โครงการเพิ่มกำลังซื้อให้แก่ผู้ที่ต้องการความช่วยเหลือเป็นพิเศษ มีผู้ใช้สิทธิสะสม 1.22 ล้านคน ยอดใช้จ่ายสะสม 777.7 ล้านบาท
โฆษกประจำสำนักนายกรัฐมนตรี กล่าวว่า ในส่วนของข้อมูลการใช้จ่ายผ่านฟู้ดเดลิเวอรี่แพลตฟอร์ม ล่าสุด (22 ตุลาคม 2564 เวลา 8.00 น.) โครงการคนละครึ่ง เฟส 3 มีการใช้จ่ายสะสมประมาณ 633.8 ล้านบาท แบ่งเป็นเงินที่ประชาชนใช้สะสมจ่าย 326.7 ล้านบาท และรัฐร่วมจ่าย 307.1 ล้านบาท สำหรับโครงการยิ่งใช้ยิ่งได้ มีค่าใช้จ่ายสะสมกว่า 381,000 บาท โดยมีผู้ประกอบการร้านอาหารและเครื่องดื่มให้บริการผ่านฟู้ดเดลิเวอรี่แพลตฟอร์มแล้ว กว่า 60,000 ราย โดยมติคณะรัฐมนตรีล่าสุด รัฐบาลยังเพิ่มวงเงินให้กับผู้ได้รับสิทธิในโครงการคนละครึ่งอีกคนละ 1,500 บาท ในเดือนพฤศจิกายน นี้ รวมวงเงินที่ได้รับในโครงการคนละครึ่ง เฟส 3 ทั้งหมดเป็น 4,500 บาท ซึ่งประชาชนสามารถใช้สิทธิได้ถึง 31 ธันวาคม 2564 ในขณะที่โครงการคนละครึ่งเฟส 3 มีสิทธิเหลือ ประมาณ 7 หมื่นสิทธิจาก 28 ล้านสิทธิประชาชนยังสามารถสมัครเข้าร่วมโครงการได้จนกว่าสิทธิจะเต็มทาง เว็บไซต์ www.คนละครึ่ง.com
“ประชาชนส่วนใหญ่ชื่นชมโครงการนี้ ขอบคุณรัฐบาล ขอบคุณท่านนายกฯ ในมาตรการช่วยเหลือผู้มีรายได้น้อย กระตุ้นการจับจ่ายใช้สอยของประชาชนให้คล่องตัวมากขึ้น สอดคล้องกับชีวิตวิถีใหม่ New Normal เศรษฐกิจชุมชนก็ค่อย ๆ ขยายตัว คู่ขนานไปกับการเตรียมพร้อมเปิดประเทศ เชื่อมั่นว่าเศรษฐกิจในไตรมาสที่ 4 เข้าสู่ช่วงไฮซีซั่น และเทศกาลปีใหม่ ทั้งชาวไทยและชาวต่างชาติจะท่องเที่ยวกลับมาจับจ่ายใช้สอยมากขึ้น เป็นการเดินหน้าเศรษฐกิจไทย ตามนโยบายของพลเอกประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม สู่เป้าหมายพลิกโฉมประเทศได้อย่างแน่นอน” โฆษกประจำสำนักนายกรัฐมนตรี กล่าว

ที่มา : https://www.thaigov.go.th/news/contents/details/47297