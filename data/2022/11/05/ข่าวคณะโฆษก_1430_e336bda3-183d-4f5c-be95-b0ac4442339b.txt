รัฐบาลไทย-ข่าวทำเนียบรัฐบาล-โฆษกรัฐบาลเผย "นายกฯ" เตือนประชาชนที่จะเดินทางข้ามพื้นที่ ตรวจสอบสภาพภูมิอากาศตลอดเส้นทางการเดินทาง ขณะที่กรมอุตุนิยมวิทยาประกาศ "พายุฤดูร้อน" 17-18 เมษายน นี้ โดยวันนี้ มีผู้ป่วยติดเชื้อรายใหม่ รวม 17,775 ราย


วันอาทิตย์ที่ 17 เมษายน 2565
พิมพ์
โฆษกรัฐบาลเผย "นายกฯ" เตือนประชาชนที่จะเดินทางข้ามพื้นที่ ตรวจสอบสภาพภูมิอากาศตลอดเส้นทางการเดินทาง ขณะที่กรมอุตุนิยมวิทยาประกาศ "พายุฤดูร้อน" 17-18 เมษายน นี้ โดยวันนี้ มีผู้ป่วยติดเชื้อรายใหม่ รวม 17,775 ราย
โฆษกรัฐบาลเผย "นายกฯ" เตือนประชาชนที่จะเดินทางข้ามพื้นที่ ตรวจสอบสภาพภูมิอากาศตลอดเส้นทางการเดินทาง ขณะที่กรมอุตุนิยมวิทยาประกาศ "พายุฤดูร้อน" 17-18 เมษายน นี้ โดยวันนี้ มีผู้ป่วยติดเชื้อรายใหม่ รวม 17,775 ราย
วันที่ 17 เมษายน 2565 นายธนกร วังบุญคงชนะ โฆษกประจำสำนักนายกรัฐมนตรี เผย พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหมเตือนประชาชนที่จะเดินทางข้ามพื้นที่ ทั้งกลับจากภูมิลำเนาและกลับจากการท่องเที่ยว เพื่อกลับเข้ามาทำงานหลังวันหยุดต่อเนื่องในช่วงเทศกาลสงกรานต์ว่า ควรตรวจสอบสภาพภูมิอากาศตลอดเส้นทางการเดินทาง ขณะที่ กรมอุตุนิยมวิทยา ออกประกาศเตือนฉบับที่ 7  ให้ทุกภาคเตรียมรับมือ "พายุฤดูร้อน" ในช่วงวันที่ 17-18 เมษายน 2565  ซึ่งหลายจังหวัดจะมีสภาพอากาศ ฝนฟ้าคะนอง ลมกระโชกแรง ลูกเห็บตกบางแห่ง  แนะผู้ขับขี่ควรตรวจเช็คความพร้อมของยานพาหนะก่อนการเดินทาง  พักผ่อนให้เพียงพอ ขับขี่ยานพาหนะด้วยความระมัดระวังและปฏิบัติตามกฎหมายอย่างเคร่งครัด
ทั้งนี้ จากสถิติในช่วง 5 วันที่ผ่านมา (11 – 15 เม.ย. 65)  พบสาเหตุหลักของการเกิดอุบัติเหตุ ยังคงเกิดจากการขับรถเร็วเกินกว่าที่กฎหมายกำหนด การดื่มแล้วขับ และการตัดหน้ากระชั้นชิด ทั้งนี้ นายกรัฐมนตรี ยังฝากหน่วยงานที่เกี่ยวข้องลงพื้นที่  จัดจุดบริการเพื่ออำนวยความสะดวกให้กับประชาชน เดินทางได้อย่างปลอดโรค ปลอดภัยด้วย
ทั้งนี้ ประกาศกรมอุตุนิยมวิทยารายงานว่า บริเวณความกดอากาศสูงหรือมวลอากาศเย็นกำลังปานกลางได้แผ่ลงมาปกคลุมถึงประเทศลาวตอนบน ภาคตะวันออกเฉียงเหนือของประเทศไทยและทะเลจีนใต้แล้ว ในขณะที่ประเทศไทยมีอากาศร้อนถึงร้อนจัด ลักษณะเช่นนี้จะทำให้บริเวณดังกล่าวมีพายุฤดูร้อนเกิดขึ้นในช่วงวันที่ 17-18 เมษายน 2565  โดยภาคตะวันออกเฉียงเหนือจะได้รับผลกระทบก่อน  และภาคเหนือ ภาคกลาง ภาคตะวันออก รวมทั้งกรุงเทพมหานครและปริมณฑลภาคใต้ตอนบน จะได้รับผลกระทบในระยะถัดไป จึงขอให้ประชาชนเดินทางด้วยความระมัดระวัง
สำหรับสถานการณ์การแพร่ระบาดของโควิด-19 วันนี้    ผู้ป่วยติดเชื้อรายใหม่ วันอาทิตย์ที่ 17 เมษายน 2565 รวม 17,775 ราย จำแนกเป็น ผู้ป่วยจากในประเทศ 17,693 ราย ผู้ป่วยมาจากต่างประเทศ 82 ราย ผู้ป่วยสะสม 1,806,524 ราย (ตั้งแต่ 1 มกราคม 2565)  หายป่วยกลับบ้าน 24,545 ราย  หายป่วยสะสม 1,620,029 ราย (ตั้งแต่ 1 มกราคม 2565)  ผู้ป่วยกำลังรักษา 214,554 ราย  เสียชีวิต 128  ราย จำนวนผู้ป่วยปอดอักเสบ รักษาตัวอยู่ในโรงพยาบาล 2,079 ราย เฉลี่ยจังหวัดละ 27 ราย อัตราครองเตียง ร้อยละ 26.5
................

ที่มา : https://www.thaigov.go.th/news/contents/details/53653