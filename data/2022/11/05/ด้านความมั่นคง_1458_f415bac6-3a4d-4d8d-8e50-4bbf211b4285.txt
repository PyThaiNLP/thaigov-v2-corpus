รัฐบาลไทย-ข่าวทำเนียบรัฐบาล-ความสัมพันธ์และความร่วมมือระหว่าง ไทย-อิสราเอลภายใต้ภัยคุกคามรูปแบบใหม่ในปัจจุบัน


วันจันทร์ที่ 22 สิงหาคม 2565
ความสัมพันธ์และความร่วมมือระหว่าง ไทย-อิสราเอลภายใต้ภัยคุกคามรูปแบบใหม่ในปัจจุบัน
วัน พุธ ที่ 17 ส.ค.65 เวลา10.00น. พล.อ. ชัยชาญ ช้างมงคล รมช.กห. ได้ให้การต้อนรับ นาง Orna Sagiv (ออร์นา ซากิฟ) ออท. อิสราเอล/ไทย ในโอกาสเข้ารับตำแหน่ง
รมช. กห. กล่าวต้อนรับ และแสดงความเชื่อมั่นในการปฏิบัติหน้าที่ของ ออท.อิสราเอล/ไทย เนื่องจากมีความคุ้นเคยกับไทยและอาเซียนจากประสบการณ์การดำรงตำแหน่งที่ผ่านมาก่อนหน้านี้ รมช.กห.ชื่นชมอิสราเอลที่เป็นแบบอย่างให้กับไทยได้เรียนรู้ และความร่วมมือในมิติต่างๆ อาทิ ความมั่นคงและการข่าวกรอง การต่อต้านการก่อการร้าย แรงงาน การศึกษา เศรษฐกิจ อุตสาหกรรม เทคโนโลยีและนวัตกรรม การแพทย์ ความมั่นคงทางไซเบอร์ เป็นต้น ส่วนความร่วมมือทางการทหารนั้น ไทยกับอิสราเอลก็มีความร่วมมือกันในหลายด้านและมีความสัมพันธ์ที่ดีมาอย่างยาวนาน ส่งผลให้มีการขยายขอบเขตความร่วมมือด้านต่างๆ เช่นด้านข้อมูลข่าวสารและประสบการณ์ทางทหาร อุตสาหกรรมป้องกันประเทศ การส่งกำลังบำรุง การแลกเปลี่ยนการเยือน วัฒนธรรม รวมทั้งการป้องกันประเทศด้วย
ออท.อิสราเอล/ไทย ได้ขอบคุณในการต้อนรับ และพร้อมที่จะขยายความร่วมมือในระดับทวิภาคี ทางด้านแรงงานก็มีแรงงานไทยที่ทำงานอยู่ที่อิสราเอลจำนวนมากและขอยืนยันในการให้ดูแลแรงงานไทยเป็นอย่างดี และยินดีที่จะแบ่งปันแลกเปลี่ยนประสบการณ์การต่อสู้กับการก่อการร้าย ความสัมพันธ์ระหว่างกลาโหมของทั้ง2ประเทศที่ผ่านมานั้นได้มีการหารือทวิภาคีในหลายครั้งและในอนาคตจะได้หารือร่วมกันในด้านป้องกันประเทศในระดับทวิภาคีด้วย และพร้อมที่จะร่วมมือกันในด้านอุตสาหกรรมป้องกันประเทศเพื่อพัฒนาร่วมกัน ส่วนทางด้านความร่วมมือทางด้านไซเบอร์ระหว่างสองประเทศที่เกิดขึ้นแล้วนั้นถือว่าเป็นรากฐานสำคัญในการพัฒนาต่อไปในอนาคต โดยอิสราเอลก็พร้อมที่จะสนับสนุนและต่อยอดความร่วมมือทางด้านความปลอดภัยทางไซเบอร์นี้
โดยทั้งสองประเทศเห็นร่วมกันในการที่จะสานต่อความสัมพันธ์และความร่วมมือในทุกระดับและทุกด้านต่อไปรวมทั้งจะพัฒนาความร่วมมือในด้านอื่นๆให้มากยิ่งขึ้น เพื่อความมั่นคงในภูมิภาคและบริบทของสังคมโลกอย่างยั่งยืน

ที่มา : https://www.thaigov.go.th/news/contents/details/58278