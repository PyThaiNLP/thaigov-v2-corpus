รัฐบาลไทย-ข่าวทำเนียบรัฐบาล-รมต.อนุชา เร่งตรวจสอบกรณีโรงงานปล่อยน้ำเสีย สร้างความเดือดร้อนประชาชน สั่งการตรวจสารเคมีในน้ำและประสานคุยโรงงานต้นเหตุโดยด่วน


วันจันทร์ที่ 25 กรกฎาคม 2565
พิมพ์
รมต.อนุชา เร่งตรวจสอบกรณีโรงงานปล่อยน้ำเสีย สร้างความเดือดร้อนประชาชน สั่งการตรวจสารเคมีในน้ำและประสานคุยโรงงานต้นเหตุโดยด่วน
รมต.อนุชา เร่งตรวจสอบกรณีโรงงานปล่อยน้ำเสีย สร้างความเดือดร้อนประชาชน สั่งการตรวจสารเคมีในน้ำและประสานคุยโรงงานต้นเหตุโดยด่วน
วันนี้ (24 กรกฎาคม 2565) เวลา 14.00 น. นายอนุชา นาคาศัย รัฐมนตรีประจำสำนักนายกรัฐมนตรี พร้อมด้วย นายรังสรรค์ ตันเจริญ ผู้ว่าราชการจังหวัดชัยนาท นายอนุสรณ์ นาคาศัย นายกองค์การบริหารส่วนจังหวัดชัยนาท นายอรรถสิทธิ์ อึ้งเหมอนันต์ อุตสาหกรรมจังหวัดนครสวรรค์ และ นายชัยยุทธ์ เทพยา นายกองค์การบริหารส่วนตำบลไร่พัฒนา  เดินทางลงพื้นที่วัดหัวหว้าและชุมชนตำบลไร่พัฒนา เพื่อตรวจสอบกรณีประชาชนได้รับผลกระทบจากโรงงานปล่อยน้ำเสียลงคลองชลประทาน
จากการตรวจสอบพบว่าโรงงานดังกล่าวตั้งอยู่ที่ ต.หนองโพ อ.ตาคลี จ.นครสวรรค์ โดยประชาชนได้แจ้งความเสียหายไปยัง นายชัยยุทธ์ เทพยา นายก อบต.ไร่พัฒนา อ.มโนรมย์ จ.ชัยนาท ว่าได้รับความเดือดร้อนจากการที่โรงงานปล่อยน้ำไหลลงคลองชลประทานไปสู่พื้นที่ จ.ชัยนาท เนื่องจากเป็นน้ำมีลักษณะเป็นน้ำเสีย มีสีเขียว มีกลิ่นเหม็น คาดว่ามาจากเยื่ออ้อยที่ใช้ในการผลิตของโรงงาน
เบื้องต้นทางอุตสาหกรรมจังหวัดนครสวรรค์ได้ลงพื้นที่ตรวจสอบ พบว่ามีความเสียหายเกิดขึ้นจริง โดยในรายละเอียดของ EIA มีการอนุโลมให้สามารถนำน้ำไปใช้กับเกษตรกรได้ แต่พบว่าระบบกักเก็บน้ำมีปัญหา จึงได้สั่งการให้โรงงานแก้ไขและดำเนินการ โดยห้ามโรงงานปล่อยน้ำลงคลองชลประทานอีกเด็ดขาด หากจำเป็นต้องนำน้ำออกให้ทำระบบท่อไปสู่แปลง โดยผ่านการทำ MOU ระหว่างโรงงานและเกษตรกรรายแปลงไป และต้องมีระบบจัดการน้ำที่ดี นอกจากนี้ ยังได้กำชับให้โรงงานทำพื้นที่รับน้ำหรือบ่อกักเก็บเพิ่มเติม โดยให้ดำเนินการให้ถูกต้องตาม EIA ต่อไป
รัฐมนตรีประจำสำนักนายกรัฐมนตรี กำชับหน่วยงานที่เกี่ยวข้องเร่งหารือร่วมกัน เนื่องจากโรงงานและพื้นที่ที่เกิดปัญหาคาบเกี่ยวระหว่างจังหวัดนครสวรรค์และจังหวัดชัยนาท จำเป็นต้องหารือและประสานความร่วมมือกับหลายฝ่ายเพื่อแก้ไขปัญหา พรัอมกับเน้นย้ำให้มีการตรวจสอบสารเคมีในน้ำเสียที่ปล่อยลงสู่แม่น้ำ หวั่นกระทบต่อคุณภาพน้ำ ซึ่งจะส่งผลเสียต่อสุขภาพของประชาชน และระบบนิเวศ ขอให้เร่งประสานโรงงานต้นเหตุ เพื่อให้กระบวนการแก้ปัญหาเป็นไปอย่างเบ็ดเสร็จครบถ้วน
....................

ที่มา : https://www.thaigov.go.th/news/contents/details/57192