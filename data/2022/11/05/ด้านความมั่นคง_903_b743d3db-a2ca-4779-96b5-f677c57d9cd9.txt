รัฐบาลไทย-ข่าวทำเนียบรัฐบาล-รมว.สุชาติ มอบ‘เลขาสุเทพ’ต้อนรับ รมว.แรงงานฯ มองโกเลีย หารือกระชับความร่วมมือด้านแรงงาน


วันพฤหัสบดีที่ 31 มีนาคม 2565
พิมพ์
รมว.สุชาติ มอบ‘เลขาสุเทพ’ต้อนรับ รมว.แรงงานฯ มองโกเลีย หารือกระชับความร่วมมือด้านแรงงาน
รมว.สุชาติ มอบ‘เลขาสุเทพ’ต้อนรับ รมว.แรงงานฯ มองโกเลีย หารือกระชับความร่วมมือด้านแรงงาน
เมื่อวันที่ 31 มีนาคม 2565 นายสุชาติ ชมกลิ่น รัฐมนตรีว่าการกระทรวงแรงงาน มอบหมายให้ นายสุเทพ ชิตยวงษ์ เลขานุการรัฐมนตรีว่าการกระทรวงแรงงาน พร้อมด้วย นายสมาสภ์ ปัทมะสุคนธ์ ผู้ช่วยปลัดกระทรวงแรงงาน และผู้บริหารระดับสูงกระทรวงแรงงาน ให้การต้อนรับ H.E.Mrs.Ariunzaya Ayush รัฐมนตรีว่าการกระทรวงแรงงานและการคุ้มครองทางสังคมของมองโกเลีย และคณะ ในโอกาสเข้าเยี่ยมคารวะและหารือในประเด็นด้านแรงงาน ได้แก่ ความร่วมมือในการพัฒนาฝีมือแรงงาน การบริการจัดหางาน การคุ้มครองแรงงาน และความเป็นไปได้ในการเข้าร่วมเป็นผู้สังเกตการณ์ในการประชุมรัฐมนตรีแรงงานอาเซียนและการประชุมอื่นๆที่จัดขึ้นภายใต้กรอบแรงงานอาเซียน ณ ห้องจัตุมงคล ชั้น 6 อาคารกระทรวงแรงงาน
นายสุเทพ กล่าวว่า เนื่องจากท่านสุชาติ ชมกลิ่น รัฐมนตรีว่าการกระทรวงแรงงาน มีภารกิจสำคัญเดินทางไปราชการในต่างประเทศซาอุดีอาระเบียและสหรัฐอาหรับเอมิเรตส์ จึงได้มอบหมายผมและคณะให้การต้อนรับรัฐมนตรีว่าการกระทรวงแรงงานและการคุ้มครองทางสังคมของมองโกเลีย และคณะ ในวันนี้ กระทรวงแรงงานมีความยินดีเป็นอย่างยิ่งที่ประเทศไทยและมองโกเลียจะมีความร่วมมือและสนับสนุนการทำงานร่วมกัน เพื่อเป็นการเสริมสร้างความสัมพันธ์ในด้านแรงงานระหว่างประเทศให้แน่นแฟ้นมากยิ่งขึ้น ซึ่งจะเป็นประโยชน์ต่อการพัฒนาเศรษฐกิจและสังคมของทั้งสองประเทศร่วมกัน
“กระทรวงแรงงานขอขอบคุณท่านรัฐมนตรีว่าการกระทรวงแรงงานและการคุ้มครองทางสังคมของมองโกเลีย และคณะ ในโอกาสเดินทางมาเยือนและให้ความสนใจหารือประเด็นด้านแรงงานร่วมกัน ซึ่งการหารือร่วมกันในครั้งนี้จะเป็นการสร้างความสัมพันธ์อันดีด้านแรงงานระหว่างทั้งสองประเทศต่อไป” นายสุเทพ กล่าวในท้ายสุด
+++++++++++++++++++
กองเผยแพร่และประชาสัมพันธ์
31 มีนาคม 2565

ที่มา : https://www.thaigov.go.th/news/contents/details/53151