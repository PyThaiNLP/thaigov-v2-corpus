รัฐบาลไทย-ข่าวทำเนียบรัฐบาล-รปอ.วรวรรณฯ และคณะลงพื้นที่ชุมชนเมืองเก่าภูเก็ต เดินหน้าส่งเสริมอุตฯ ชุมชน


วันพุธที่ 27 กรกฎาคม 2565
พิมพ์
รปอ.วรวรรณฯ และคณะลงพื้นที่ชุมชนเมืองเก่าภูเก็ต เดินหน้าส่งเสริมอุตฯ ชุมชน
รปอ.วรวรรณฯ และคณะลงพื้นที่ชุมชนเมืองเก่าภูเก็ต เดินหน้าส่งเสริมอุตฯ ชุมชน ชูสินค้า–อาหารแหล่งท่องเที่ยวเชิงอัตลักษณ์ เติมความรู้ สร้างตัวตนบนโลกออนไลน์ พร้อมผลักดัน BCG Model เพื่อจัดการปัญหาขยะในเมือง
จังหวัดภูเก็ต   :  วันที่ 25 กรกฎาคม 2565 นางวรวรรณ  ชิตอรุณ รองปลัดกระทรวงอุตสาหกรรม พร้อมด้วยนายนฤบดินทร์ วุฒิวรรณ ผู้อำนวยการกองยุทธศาสตร์และแผนงาน นายธรรมนูญ  เกตุแก้ว อุตสาหกรรมจังหวัดภูเก็ต  และคณะลงพื้นที่เยี่ยมชมการดำเนินงานหมู่บ้านอุตสาหกรรมสร้างสรรค์ (CIV)  ชุมชนเมืองเก่าภูเก็ต โดยมี นายดอน ลิ้มนันทพิสิฐ ผู้นำชุมชนท่องเที่ยวย่านเมืองเก่าภูเก็ต ให้การต้อนรับและนำเยี่ยมชมวิถีชุมชน
โดยคณะได้เยี่ยมชมย่านเมืองเก่าภูเก็ต เป็นหนึ่งในหมู่บ้านอุตสาหกรรมสร้างสรรค์ของกระทรวงอุตสาหกรรม มีจุดเด่นคืออาคารเก่าแก่สไตล์ชิโนโปรตุรกีสโดยอาคารเก่าได้รับการดูแลรักษาอย่างดีด้วยความร่วมมือของชุมชนและหน่วยงานภาครัฐ ถือเป็นจุดท่องเที่ยวที่มีความโดดเด่นทางสถาปัตยกรรมอันเกิดจากการผสมผสานความแตกต่างทางวัฒนธรรมจนเกิดเป็น อัตลักษณ์ของเมืองภูเก็ตและเยี่ยมชมผลิตภัณฑ์พื้นถิ่นผ้าบ่า บ๋า ย่าหยา  ที่กระทรวงอุตสาหกรรม เข้าไปพัฒนาตั้งแต่ต้นน้ำกลางน้ำและปลายน้ำโดยใช้แรงบันดาลใจจากวัฒนธรรมภูมิปัญญาให้มีความทันสมัย  พัฒนาลวดลายและรูปทรงให้สามารถใช้ได้จริงในชีวิตประจำวันที่เป็นอัตลักษณ์
.
โดยคาดการณ์ว่าในอนาคต เมื่อมีนักท่องเที่ยวเข้ามาในพื้นที่มากขึ้น จะส่งผลให้ชุมชนมีขยะเพิ่มข้น จึงต้องมีการบริหารจัดการขยะอย่างเป็นระบบ ไม่ว่าการจะเป็นการคัดแยกขยะ การสร้างประโยชน์จากขยะชุมชนที่เกิดขึ้น โดยอาศัยความร่วมมือจากทุกภาคส่วน ไม่ว่าจะเป็นภาครัฐ ภาคเอกชน และภาคประชาชน ที่จะเข้ามาร่วมมือกันเพื่อลดผลกระทบทางลบของต่อสิ่งแวดล้อม กระทรวงอุตสาหกรรม มีแนวคิดที่จะนำแนวคิด BCG มาปรับใช้ ซึ่งในเบื้องต้นได้แนะนำให้ชุมชนทำการคัดแยกขยะ ออกมาเป็นขยะเปียก และขยะที่สามารถนำมา Recycle ได้ โดยในอนาคตอาจจะมีการนำ Big Brother มาช่วยสนับสนุนให้เกิดการขับเคลื่อนและช่วยเหลือชุมชนอย่างยั่งยืนต่อไป
โดยในเดือนกันยายน 2565  ทีมของกระทรวงอุตสาหกรรมและบริษัท โทเทิ่ล แอ็คเซ็ส คอมมูนิเคชั่น จำกัด (มหาชน) หรือ ดีแทค โครงการ“ดีแทคเน็ตทำกิน”จะลงพื้นที่ชุมชนย่านเมืองเก่าภูเก็ต เพื่อร่วมกันพัฒนาผู้ประกอบการชุมชนเชื่อมโยงกับอัตลักษณ์ในพื้นที่ นำเทคโนโลยีดิจิทัลมาประยุกต์ใช้ในการบริหารจัดการและการตลาดรองรับการท่องเที่ยวระดับชุมชนงานฟื้นฟูการท่องเที่ยวและกระตุ้นเศรษฐกิจชุมชนต่อไป

ที่มา : https://www.thaigov.go.th/news/contents/details/57342