รัฐบาลไทย-ข่าวทำเนียบรัฐบาล-กระทรวงยุติธรรม โดยกรมราชทัณฑ์ เร่งช่วยเกษตรกรไทยจากวิกฤตโควิด - 19 ปรับเมนูผลไม้เพิ่มวิตามินซีให้ผู้ต้องขัง เสริมสร้างภูมิคุ้มกันโรคให้กับร่างกาย


วันพุธที่ 4 สิงหาคม 2564
พิมพ์
กระทรวงยุติธรรม โดยกรมราชทัณฑ์ เร่งช่วยเกษตรกรไทยจากวิกฤตโควิด - 19 ปรับเมนูผลไม้เพิ่มวิตามินซีให้ผู้ต้องขัง เสริมสร้างภูมิคุ้มกันโรคให้กับร่างกาย
กระทรวงยุติธรรม โดยกรมราชทัณฑ์ เร่งช่วยเกษตรกรไทยจากวิกฤตโควิด - 19 ปรับเมนูผลไม้เพิ่มวิตามินซีให้ผู้ต้องขัง เสริมสร้างภูมิคุ้มกันโรคให้กับร่างกาย
จากนโยบายรัฐบาลของพลเอก ประยุทธ์ จันทร์โอชา นายกรัฐมนตรี ที่ห่วงใยพี่น้องเกษตรกรที่ได้รับผลกระทบจากวิกฤตการแพร่ระบาดของโรคติดเชื้อไวรัสโคโรนา 2019 (โควิด - 19) ทั้งในเรื่องราคาผลผลิตที่ตกต่ำกว่าทุกปี และปัญหาด้านการขนส่งทั้งในประเทศและต่างประเทศ ส่งผลให้ผลไม้ไทยในฤดูกาลผลิตปีนี้มีผลผลิตที่ออกมาพร้อมกันประสบปัญหาอย่างมากในส่วนของกรมราชทัณฑ์ หนึ่งในหน่วยงานภาครัฐของประเทศไทยภายใต้การบริหารงานของนายสมศักดิ์ เทพสุทิน รัฐมนตรีว่าการกระทรวงยุติธรรม ที่ประสบปัญหาเผชิญกับการแพร่ระบาดของโรคติดเชื้อโควิด - 19 ในเรือนจำและทัณฑสถานเช่นเดียวกัน จึงเข้าใจในสถานการณ์ของพี่น้องเกษตรกรไทย และขอร่วมเป็นส่วนหนึ่งที่จะแก้ไขวิกฤตครั้งนี้ด้วยการกระตุ้นการซื้อและส่งเสริมการบริโภคผลไม้และผลผลิตทางการเกษตรภายในประเทศให้มากขึ้น
ด้านนายอายุตม์ สินธพพันธุ์ อธิบดีกรมราชทัณฑ์ กล่าวว่า รัฐมนตรีว่าการกระทรวงยุติธรรม ได้สั่งการมอบหมายให้กรมราชทัณฑ์เร่งช่วยเหลือพี่น้องเกษตรกรไทยด้วยการอุดหนุนผลผลิตตามฤดูกาล ทั้งในส่วนของผลไม้และพืชผลทางการเกษตรตามนโยบายของนายกรัฐมนตรี ซึ่งตนได้ลงนามในหนังสือสั่งการไปยังผู้บัญชาการเรือนจำ ผู้อำนวยการทัณฑสถาน และผู้อำนวยการสถานกักขังทั่วประเทศ เพื่อให้ปรับเมนูอาหารในส่วนผลไม้ให้มีมังคุดสัปดาห์ละ 3 ครั้ง รวมถึงขอความร่วมมือจากเรือนจำ/ทัณฑสถาน/สถานกักขัง เพื่อสนับสนุน ส่งเสริมการบริโภคผลไม้และพืชผลทางการเกษตร ด้วยการปรับปรุงเมนูอาหารของผู้ต้องขังให้สอดคล้องกับผลผลิตด้านการเกษตรในแต่ละพื้นที่ ซึ่งนอกจากจะเป็นช่วยเหลือเกษตรกรไทยในการกระจายผลผลิตแล้ว ยังเป็นการเสริมสร้างภูมิคุ้มกันโรคให้แก่ผู้ต้องขังด้วยการบริโภคผลไม้ของคนไทยที่ได้รับการยอมรับว่าเป็นสินค้าดี มีคุณภาพ รวมทั้งเป็นการส่งต่อกำลังใจ และเชื่อว่าพวกเราทุกคนจะร่วมมือและช่วยเหลือกันเพื่อให้ก้าวผ่านวิกฤตโควิด-19 ครั้งนี้ไปด้วยกัน

ที่มา : https://www.thaigov.go.th/news/contents/details/44457