รัฐบาลไทย-ข่าวทำเนียบรัฐบาล-กรมการจัดหางานรับไม้ต่อ รมว.สุชาติ เร่งหางานให้ลูกจ้าง JSL


วันอาทิตย์ที่ 3 กรกฎาคม 2565
พิมพ์
กรมการจัดหางานรับไม้ต่อ รมว.สุชาติ เร่งหางานให้ลูกจ้าง JSL
นายสุชาติ ชมกลิ่น รัฐมนตรีว่าการกระทรวงแรงงาน เปิดเผยว่า จากกรณี บริษัท เจ เอส แอล โกลบอล มีเดีย จำกัด ประกาศเลิกจ้างพนักงานจำนวน 89 คน จากพนักงานทั้งหมดประมาณ 130 คน (ชาย  70 คน หญิง 60 คน)
หลังสั่งการสำนักงานประกันสังคม และกรมสวัสดิการและคุ้มครองแรงงานลงพื้นที่รับฟังปัญหา และดูแลสิทธิตามกฎหมายของแต่ละหน่วยงานแล้ว ได้มอบหมายให้กรมการจัดหางานรับไม้ต่อเตรียมตำแหน่งงานที่มีความใกล้เคียงกับตำแหน่งงานเดิม เพื่อช่วยให้พนักงานของบริษัท JSL กลับมาฟื้นตัวได้เป็นปกติ มีงาน มีรายได้ สามารถจัดการภาระค่าใช้จ่ายของตนเอง และกลับมามีความมั่นคงดังก่อนจะถูกเลิกจ้างได้โดยเร็ว ตามที่พล.อ.ประยุทธ์ จันทร์โอชา นายกรัฐมนตรี และพล.อ.ประวิตร วงษ์สุวรรณ รองนายกรัฐมนตรี ซึ่งกำกับดูแลกระทรวงแรงงาน ย้ำมาโดยตลอดว่า "คนไทยที่ประสงค์จะมีงานทำ ต้องมีโอกาสเข้าถึงตำแหน่งงาน และบริการจัดหางานของรัฐอย่างเท่าเทียม"
ด้านนายไพโรจน์ โชติกเสถียร อธิบดีกรมการจัดหางาน กล่าวว่า กรมการจัดหางานรับข้อสั่งการรัฐมนตรีว่าการกระทรวงแรงงาน โดยลงพื้นที่เพื่อเตรียมพร้อมดูแลอำนวยความสะดวกทั้งในเรื่องการขึ้นทะเบียนผู้ประกันตนกรณีว่างงานเพื่อให้ผู้ประกันตนได้รับสิทธิประโยชน์ และเตรียมตำแหน่งงานว่างที่เกี่ยวกับการผลิตรายการโทรทัศน์ ภาพยนตร์ การขายและตำแหน่งอื่น ๆ ที่เกี่ยวข้อง จำนวน 72 อัตรา อาทิ นักโฆษณา นักออกแบบเสื้อผ้า ผู้จัดการฝ่ายการตลาด ผู้จัดการฝ่ายบุคคล พนักงานขับรถ เป็นต้น  นอกจากนี้ยังแนะนำช่องทางหางานเพิ่มเติมด้วยตัวเองที่  เว็บไซต์ ไทยมีงานทำ.doe.go.th ซึ่งมีตำแหน่งงาน 161,895 อัตราไว้ให้บริการ ซึ่งพนักงานของบริษัท JSL สามารถเลือกสมัครงานทางออนไลน์ได้โดยไม่ต้องเดินทางซึ่งรวดเร็วและประหยัดค่าใช้จ่ายมากกว่า นอกจากนี้บนแพลตฟอร์ม “ไทยมีงานทำ” ยังให้บริการโดยไม่มีค่าใช้จ่าย สามารถค้นหาข้อมูลตำแหน่งงานที่เหมาะสมกับตัวเองมากที่สุด โดย Matching ตำแหน่งงานตามพื้นที่ และภูมิลำเนา รวมถึงจับคู่ตำแหน่งงานจากความรู้ ความสามารถ และทักษะที่มีอยู่
ทั้งนี้ ประชาชน คนหางานสามารถสอบถามรายละเอียดเพิ่มเติมได้ที่สำนักงานจัดหางานจังหวัดทุกจังหวัด สำนักงานจัดหางานกรุงเทพมหานครพื้นที่ 1 – 10 หรือที่สายด่วนกระทรวงแรงงาน โทร.1506 กด 2 กรมการจัดหางาน หรือสายด่วนกรมการจัดหางาน โทร. 1694

ที่มา : https://www.thaigov.go.th/news/contents/details/56469