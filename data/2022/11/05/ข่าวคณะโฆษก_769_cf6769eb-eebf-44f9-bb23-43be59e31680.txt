รัฐบาลไทย-ข่าวทำเนียบรัฐบาล-​นายกรัฐมนตรีมอบมหาดไทยกำชับท้องถิ่นดูแลขยะ ATK ที่เพิ่มขึ้นมากช่วงเทศกาลปีใหม่ ย้ำกำจัดให้ถูกวิธีไม่ให้เป็นแหล่งแพร่เชื้อ ด้านสาธารณสุขร่วมคมนาคมเปิดบริการตรวจคัดกรองฟรีที่หมอชิต-หัวลำโพงวันที่ 1-3 ม.ค.


วันจันทร์ที่ 3 มกราคม 2565
พิมพ์
​นายกรัฐมนตรีมอบมหาดไทยกำชับท้องถิ่นดูแลขยะ ATK ที่เพิ่มขึ้นมากช่วงเทศกาลปีใหม่ ย้ำกำจัดให้ถูกวิธีไม่ให้เป็นแหล่งแพร่เชื้อ ด้านสาธารณสุขร่วมคมนาคมเปิดบริการตรวจคัดกรองฟรีที่หมอชิต-หัวลำโพงวันที่ 1-3 ม.ค.
​นายกรัฐมนตรีมอบมหาดไทยกำชับท้องถิ่นดูแลขยะ ATK ที่เพิ่มขึ้นมากช่วงเทศกาลปีใหม่ ย้ำกำจัดให้ถูกวิธีไม่ให้เป็นแหล่งแพร่เชื้อ ด้านสาธารณสุขร่วมคมนาคมเปิดบริการตรวจคัดกรองฟรีที่หมอชิต-หัวลำโพงวันที่ 1-3 ม.ค.ให้ประชาชนกลับเข้าทำงานอย่างปลอดภัย
วันที่ 3 ม.ค. 2565 น.ส.ไตรศุลี ไตรสรณกุล รองโฆษกประจำสำนักนายกรัฐมนตรี กล่าวว่า ในช่วงเทศกาลปีใหม่ที่ประชาชนออกเดินทางท่องเที่ยว กลับไปเยี่ยมภูมิลำเนา ตลอดจนมีการกิจกรรมที่รวมกลุ่ม ได้มีการใช้ชุดตรวจ Antigen Test Kit (ATK) ในการคัดกรองซึ่งทำให้เกิดขยะจาก ATK  รวมถึงขยะจากอุปกรณ์ป้องกันโรค เช่นหน้ากากอนามัยเพิ่มขึ้นมาก
ในกรณีนี้ พล.อ.ประยุทธ์ จันทร์โอชา นายกรัฐมนตรีและรมว.กลาโหม ได้มีข้อสั่งการในการประชุมร่วมกับหน่วยงานที่เกี่ยวข้องตั้งแต่ก่อนเทศกาลปีใหม่ให้ทุกหน่วยเตรียมการดูแลขยะติดเชื้อที่จะเพิ่มขึ้น โดยให้กระทรวงมหาดไทยกำชับหน่วยงานท้องถิ่นดูแลเรื่องของการจัดเก็บและทำลายขยะติดเชื้อให้ถูกวิธี ตามข้อแนะนำของทั้งกระทรวงสาธารณสุข และกระทรวงทรัพยากรธรรมชาติและสิ่งแวดล้อม
“ทั้งในช่วงเทศกาลปีใหม่ และช่วงประชาชนเดินทางกลับเข้าทำงานหลังสิ้นสุดเทศกาลจะต้องมีการตรวจคัดกรองและมีขยะติดเชื้อเพิ่มขึ้นจำนวนมาก  รัฐบาลได้เตรียมการสำหรับเรื่องนี้โดยนายกรัฐมนตรีให้กระทรวงมหาดไทยกำชับท้องถิ่นซึ่งดูแลจัดการขยะในพื้นที่ ให้มีการจัดเก็บและทำลายให้ถูกวิธี ไม่ให้กลายเป็นแหล่งแพร่ระบาดในชุมชน” น.ส.ไตรศุลี กล่าว
น.ส.ไตรศุลี กล่าวว่า  สำหรับการคัดกรองประชาชนที่เดินทางกลับเข้ากรุงเทพฯนั้น รัฐบาลโดยกระทรวงสาธารณสุขและกระทรวงคมนาคม ได้อำนวยกความสะดวกโดยการจัดบริการตรวจคัดกรองด้วยชุดตรวจ ATK โดยไม่เสียค่าใช้จ่าย ณ สถานีขนส่งหมอชิตและ สถานีหัวลำโพง ระหว่างวันที่ 1- 3 ม.ค.2565
สำหรับขั้นตอนรับบริการ ประชาชนลงทะเบียนผ่าน QR Code ICN Tracking มาจากบ้าน หรือวอล์คอิน ยื่นบัตรประชาชน รับรหัสลงทะเบียน 4 หลัก เพื่อรับอุปกรณ์ตรวจจากเจ้าหน้าที่ เข้ารับการตรวจที่รถเก็บตัวอย่างชีวนิรภัย รับทราบผลตรวจผ่านช่องทางออนไลน์ ซึ่งกรณีตรวจพบผลบวก ทีมกรมควบคุมโรคจะให้คำปรึกษาและตรวจซ้ำด้วยวิธี RT-PCR พร้อมส่งต่อเพื่อเข้าสู่กระบวนการรักษาต่อไป
..................

ที่มา : https://www.thaigov.go.th/news/contents/details/50156