รัฐบาลไทย-ข่าวทำเนียบรัฐบาล-นายก ห่วง นายจ้าง ผู้ประกันตน เร่งเยียวยาไปแล้วกว่าแสนล้านบาท


วันพุธที่ 6 ตุลาคม 2564
นายก ห่วง นายจ้าง ผู้ประกันตน เร่งเยียวยาไปแล้วกว่าแสนล้านบาท
นายกรัฐมนตรี มีข้อสั่งการให้กระทรวงแรวงาน โดยสำนักงานประกันสังคม ดำเนินการโครงการเยียวยานายจ้าง ผู้ประกันตนมาตรา 33 มาตรา 39 และมาตรา 40
เมื่อวันที่ 6 ตุลาคม 2564 นายสุชาติ ชมกลิ่น รัฐมนตรีว่าการกระทรวงแรงงาน เปิดเผยถึงความคืบหน้าการจ่ายเงินเยียวยาแรงงานและผู้ประกอบการจากรัฐบาลใน 29 จังหวัดพื้นที่สีแดงเข้ม ได้แก่ กรุงเทพมหานคร นครปฐม นนทบุรี ปทุมธานี สมุทรปราการ สมุทรสาคร ปัตตานี ยะลา นราธิวาส สงขลา ชลบุรี ฉะเชิงเทรา พระนครศรีอยุธยา กาญจนบุรี สมุทรสงคราม สุพรรณบุรี เพชรบุรี ประจวบคีรีขันธ์ ราชบุรี อ่างทอง นครนายก ปราจีนบุรี ลพบุรี ระยอง สิงห์บุรี สระบุรี นครราชสีมา เพชรบูรณ์ และตาก เพื่อควบคุมการแพร่ระบาดของโควิด -19 ตามมาตรการของ ศบค.นั้นว่า ท่านนายกรัฐมนตรี และรัฐมนตรีว่าการกระทรวงกลาโหม พล.อ.ประยุทธ์ จันทร์โอชา ได้มีความห่วงใยพี่น้องผู้ใช้แรงงานและผู้ประกอบการที่ได้รับผลกนะทบจากโควิด -19 จึงได้มีข้อสั่งการให้กระทรวงแรวงาน โดยสำนักงานประกันสังคม ดำเนินการโครงการเยียวยานายจ้าง ผู้ประกันตนมาตรา 33 มาตรา 39 และมาตรา 40 ซึ่งตั้งแต่ช่วงต้น ถึง 28 กันยายน 2564 กระทรวงแรงงาน โดยสำนักงานประกันสังคม (สปส.) ได้โอนเงินเข้าบัญชีพร้อมเพย์ที่ผูกกับเลขบัตรประชาชน เพื่อให้ความช่วยเหลือนายจ้าง และผู้ประกันตนทั้ง 3 มาตรา ให้แก่นายจ้างกว่า 165,000 ราย เป็นเงินกว่า 12,700 ล้านบาท ผู้ประกันตน ม.33,39 และ 40 จำนวนกว่า 12 ล้านคน เป็นเงินกว่า 88,700 ล้านบาท เกิดเม็ดเงินเข้าสู่ระบบเศรษฐกิจกว่า 1 แสนล้านบาท
นายสุชาติ กล่าวต่อว่า ท่านนายกรัฐมนตรี ได้กำชับให้กระทรวงแรงงานเร่งจ่ายเยียวยาสำหรับกลุ่มตกค้าง ผมจึงได้สั่งการให้สำนักงานประกันสังคมเร่งประชาสัมพันธ์ ไปยังผู้ประกันตน ที่ตกหล่นในการโอนเงิน หากเช็คแล้วว่าเงินยังไม่เข้าบัญชี ให้รีบไปติดต่อธนาคารด่วน ท่านที่ยังไม่ผูกพร้อมเพย์เลขบัตรประชาชน ให้รีบไปดำเนินการผูกบัญชีพร้อมเพย์เลขบัตรประชาชน หรือเปลี่ยนจากพร้อมเพย์เบอร์โทรศัพท์เป็นพร้อมเพย์เลขบัตรประชาชน ท่านที่ไม่ได้รับเงินโอนเนื่องจากสาเหตุอื่น ๆ เช่น บัญชีปิด หรือยังไม่เปิดบัญชี ก็ให้รีบไปติดต่อธนาคาร และดำเนินการให้แล้วเสร็จโดยเร็ว ทั้งนี้ นายจ้างและผู้ประกันตน ตรวจสอบข้อมูลได้ที่ https://www.sso.go.th/eform_news/ เพื่อให้ได้รับสิทธิประโยชน์การเยียวยาจากรัฐบาลโดยเร็ว

ที่มา : https://www.thaigov.go.th/news/contents/details/46625