รัฐบาลไทย-ข่าวทำเนียบรัฐบาล-ดีอีเอส เตือนเพจปลอม ประกันสังคมเปิดเพจเฟซบุ๊ก Www Sso go th เพื่อให้ตรวจสอบสถานะสิทธิ์โครงการเยียวยาผู้ประกันตนมาตรา 40


วันอาทิตย์ที่ 21 พฤศจิกายน 2564
ดีอีเอส เตือนเพจปลอม ประกันสังคมเปิดเพจเฟซบุ๊ก Www Sso go th เพื่อให้ตรวจสอบสถานะสิทธิ์โครงการเยียวยาผู้ประกันตนมาตรา 40
ดีอีเอส เตือนเพจปลอม ประกันสังคมเปิดเพจเฟซบุ๊ก Www Sso go th เพื่อให้ตรวจสอบสถานะสิทธิ์โครงการเยียวยาผู้ประกันตนมาตรา 40
นางสาวนพวรรณ หัวใจมั่น โฆษกกระทรวงดิจิทัลเพื่อเศรษฐกิจและสังคมฝ่ายการเมือง กล่าวว่า  ตามที่มีเพจเฟซบุ๊กใช้ชื่อว่า Www Sso go th ตรวจสอบสถานะสิทธิ์โครงการเยียวยาผู้ประกันตนมาตรา 40 ทางศูนย์ต่อต้านข่าวปลอมได้ดำเนินการตรวจสอบข้อเท็จจริงกับทางสำนักงานประกันสังคมพบว่าประเด็นดังกล่าวนั้น เป็นข้อมูลเท็จ
กรณีเพจเฟซบุ๊กที่ใช้ชื่อว่า “Www Sso go th ตรวจสอบสถานะสิทธิ์โครงการเยียวยาผู้ประกันตนมาตรา 40” ซึ่งให้ประชาชนกรอกข้อมูลส่วนตัวเพื่อตรวจสอบสิทธิ์นั้น ทางสำนักงานประกันสังคม ได้ตรวจสอบและชี้แจงว่ามาตรการเยียวยาผู้ประกันตนมาตรา 33 มาตรา 39 และมาตรา 40 ใน 29 จังหวัดสีแดงเข้ม ที่ให้กลุ่มตกหล่นยื่นแบบคำขอทบทวนสิทธิ์โครงการเยียวยาฯ ได้สิ้นสุดแล้วเมื่อวันที่ 31 ต.ค. 64 ที่ผ่านมาว่า ผู้ประกันตนสามารถตรวจสอบผลการทบทวนสิทธิ์ทางเว็บไซต์สำนักงานประกันสังคม www.sso.go.th โดยสำนักงานประกันสังคม พร้อมเริ่มทยอยโอนเงินเยียวยา ให้ผู้ประกันตนตามมาตรา 33 มาตรา 39 และมาตรา 40 กลุ่มตกหล่น โดยได้เริ่มโอนเงินไปแล้วตั้งแต่ต้นเดือนพฤศจิกายน 2564 ที่ผ่านมา ซึ่งผู้ประกันตนตามมาตรา 39 และมาตรา 40 จะโอนทุกวันพฤหัสบดี และผู้ประกันตนมาตรา 33 จะโอนทุกวันศุกร์ ถึงวันที่ 31 ธ.ค.64 นี้ และสำนักงานประกันสังคมขอย้ำกับผู้ประกันตนที่เข้าเงื่อนไขได้รับสิทธิ์ว่า เงินเยียวยาจะโอนผ่านบัญชีธนาคารที่ผูกพร้อมเพย์กับเลขบัตรประจำตัวประชาชนเท่านั้น
สำหรับเพจเฟซบุ๊กที่ใช้ชื่อว่า “Www Sso go th ตรวจสอบสถานะสิทธิ์โครงการเยียวยาผู้ประกันตนมาตรา 40” เป็นเพจปลอม ซึ่งไม่มีความเกี่ยวข้องกับสำนักงานประกันสังคมแต่อย่างใด จึงขอเตือนไปยังผู้ประกันตนว่า ขณะนี้พบพวกมิจฉาชีพได้จัดทำเพจ facebook ปลอม แอบอ้างชื่อสำนักงานประกันสังคม หลอกขอ ข้อมูลส่วนตัวผู้ประกันตนพร้อมให้โอนเงิน ค่าดำเนินการแล้วจะได้รับเงินเยียวยาดังกล่าว ซึ่งเป็นการสร้างความเสียหายแก่ผู้ที่หลงเชื่อ เสียทั้งทรัพย์สิน และเสี่ยงต่อการถูกโจรกรรมข้อมูลส่วนบุคคลไปใช้ประโยชน์ในทางมิชอบ สำนักงานประกันสังคม (สปส.) จึงขอแจ้งเตือนให้ผู้ประกันตน โปรดระมัดระวังอย่าหลงเชื่อเป็นอันขาด ทั้งนี้หากผู้ประกันตนพบเห็นเพจปลอมหรือแพลตฟอร์มออนไลน์ต่าง ๆ ที่แอบอ้างชื่อสำนักงานประกันสังคม โปรดแจ้งมายังสำนักงานประกันสังคม หรือหากท่านเป็นผู้ได้รับความเสียหายจากการโอนเงินให้มิจฉาชีพดังกล่าว สามารถแจ้งความกับตำรวจเพื่อดำเนินคดีตามกฎหมายได้ทันที ด้วยความห่วงใยจากสำนักงานประกันสังคม หากผู้ประกันตนมีข้อสงสัยติดต่อสอบถามที่สายด่วนสำนักงานประกันสังคม 1506 ทุกวัน ตลอด 24 ชั่วโมง
ดังนั้นขอให้ประชาชนอย่าหลงเชื่อข้อมูลดังกล่าว และขอความร่วมมือไม่ส่ง หรือแชร์ข้อมูลดังกล่าวต่อในช่องทางสื่อสังคมออนไลน์ต่างๆ และสามารถติดตามและแจ้งเบาะแสข่าวปลอม ได้ผ่านช่องทางต่างๆ ของศูนย์ต่อต้านข่าวปลอม ดังนี้ ไลน์ @antifakenewscenter  เว็บไซต์ https://www.antifakenewscenter.com/ ทวิตเตอร์https://twitter.com/AFNCThailand และช่องทางโทรศัพท์โทรสายด่วน GCC 1111 ต่อ 87
**************

ที่มา : https://www.thaigov.go.th/news/contents/details/48518