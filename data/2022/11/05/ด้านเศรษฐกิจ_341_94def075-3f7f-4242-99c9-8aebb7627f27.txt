รัฐบาลไทย-ข่าวทำเนียบรัฐบาล-“ยิ่งออมยิ่งได้” ผ่าน 4 ธนาคาร วงเงิน 40,000 ล้านบาท จำหน่ายหมดแล้ว


วันอังคารที่ 13 กรกฎาคม 2564
พิมพ์
“ยิ่งออมยิ่งได้” ผ่าน 4 ธนาคาร วงเงิน  40,000 ล้านบาท จำหน่ายหมดแล้ว
วานนี้ (12 ก.ค.2564) เป็นวันแรกของการจำหน่ายพันธบัตรออมทรัพย์พิเศษรุ่น “ยิ่งออมยิ่งได้” ผ่าน 4 ธนาคารตัวแทนจำหน่าย วงเงิน 40,000 ลบ. ถือเป็นการปิดจำหน่ายพันธบัตรออมทรัพย์พิเศษรุ่น “ยิ่งออมยิ่งได้” ทุกช่องทางในวันนี้เมื่อเวลา 10.00 น.
นางแพตริเซีย มงคลวนิช ผู้อำนวยการสำนักงานบริหารหนี้สาธารณะ เปิดเผยว่า เมื่อวานนี้ (12 กรกฎาคม 2564) เป็นวันแรกของการจำหน่ายพันธบัตรออมทรัพย์พิเศษรุ่น “ยิ่งออมยิ่งได้” ผ่าน 4 ธนาคารตัวแทนจำหน่าย วงเงิน 40,000 ล้านบาท ซึ่งเป็นการจำหน่ายต่อเนื่องจาก “ยิ่งออมยิ่งได้บนวอลเล็ต สบม.” วงเงิน 10,000 ล้านบาท เมื่อวันที่ 5 กรกฎาคม 2564 ที่ผ่านมา โดยถือเป็นการปิดการจำหน่ายพันธบัตรออมทรัพย์พิเศษรุ่น “ยิ่งออมยิ่งได้” ทุกช่องทางในวันนี้เมื่อเวลา 10.00 น. ซึ่งการจำหน่ายพันธบัตรรัฐบาลในครั้งนี้ถือได้ว่าประสบความสำเร็จอย่างดีเยี่ยม ผู้ลงทุนทั้งประชาชนทั่วไป และนิติบุคคลที่ไม่แสวงหาผลกำไรให้ความสนใจลงทุนในพันธบัตรที่มีความมั่นคง ได้รับดอกเบี้ยแน่นอน ตามระยะเวลาที่กำหนด
สบน. ขอขอบคุณประชาชนและนิติบุคคลที่ไม่แสวงหากำไรที่ให้ความสนใจลงทุนพันธบัตรออมทรัพย์พิเศษรุ่น “ยิ่งออมยิ่งได้” ทั้ง 2 รุ่น และขอบคุณธนาคารตัวแทนจำหน่ายทั้ง 4 แห่ง ได้แก่ ธนาคารกรุงเทพฯ ธนาคารกรุงไทยฯ ธนาคารกสิกรไทยฯ และธนาคารไทยพาณิชย์ฯ ที่เป็นส่วนหนึ่งของความสำเร็จในครั้งนี้
ทั้งนี้ ผู้สนใจสามารถติดตามข่าวสารการจำหน่ายพันธบัตรออมทรัพย์ได้ทางเว็บไซต์ www.pdmo.go.th และ Facebook ของสำนักงานบริหารหนี้สาธารณะ
สำนักพัฒนาตลาดตราสารหนี้ สำนักงานบริหารหนี้สาธารณะ
โทร. 0 2271 7999 ต่อ 5809/ 0 2265 8050 ต่อ 5307

ที่มา : https://www.thaigov.go.th/news/contents/details/43705