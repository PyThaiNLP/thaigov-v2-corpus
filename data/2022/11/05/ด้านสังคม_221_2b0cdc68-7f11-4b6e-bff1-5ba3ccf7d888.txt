รัฐบาลไทย-ข่าวทำเนียบรัฐบาล- โฆษกดีอีเอส เผย ข่าวปลอม ชุดตรวจโควิด-19 SGTi-flex COVID-19 Ag ได้รับอนุญาตจาก อย. ไทยแล้ว แนะประชาชนตรวจสอบข้อมูลผู้ขายที่ขึ้นทะเบียนแล้วจากเว็บไซต์ อย.


วันจันทร์ที่ 26 กรกฎาคม 2564
โฆษกดีอีเอส เผย ข่าวปลอม ชุดตรวจโควิด-19 SGTi-flex COVID-19 Ag ได้รับอนุญาตจาก อย. ไทยแล้ว แนะประชาชนตรวจสอบข้อมูลผู้ขายที่ขึ้นทะเบียนแล้วจากเว็บไซต์ อย.
โฆษกดีอีเอส เผย ข่าวปลอม ชุดตรวจโควิด-19 SGTi-flex COVID-19 Ag ได้รับอนุญาตจาก อย. ไทยแล้ว แนะประชาชนตรวจสอบข้อมูลผู้ขายที่ขึ้นทะเบียนแล้วจากเว็บไซต์ อย.
นางสาวนพวรรณ หัวใจมั่น โฆษกกระทรวงดิจิทัลเพื่อเศรษฐกิจและสังคมฝ่ายการเมือง (ดีอีเอส)  กล่าวว่า จากการรับแจ้งเบาะแสการโฆษณาขายชุดตรวจโควิด-19 ประเภท Rapid Test Antigen หรือ Antigen Test Kits (ATK) ทางออนไลน์และโซเชียล ล่าสุดศูนย์ต่อต้านข่าวปลอม พบข่าวปลอม ชุดตรวจโควิด-19 SGTi-flex COVID-19 Ag ได้รับอนุญาติจาก อย. ไทยแล้ว
กรณีผลิตภัณฑ์ชุดตรวจโควิด-19 ข้างต้น ทางสำนักงานคณะกรรมการอาหารและยา (อย.) ได้ชี้แจงว่า ชุดตรวจและน้ำยาที่เกี่ยวข้องกับการวินิจฉัยการติดเชื้อ SARs- CoV-2 (เชื้อก่อโรค COVID-19) แบบตรวจหาแอนติเจน ชื่อSGTi-flex COVID-19 Ag ยังไม่ได้รับการอนุญาตจากสำนักงานคณะกรรมการอาหารและยา
ปัจจุบันชุดตรวจสำหรับโควิด -19 ประเภท Rapid Test Antigen หรือ Antigen Test Kits (ATK) ที่ประชาชนสามารถเข้าถึงได้เองที่ขึ้นทะเบียนไว้กับ อย. มีอยู่ 11 ยี่ห้อ โดยมีการประกาศรายชื่อบริษัทที่ขายได้สำหรับประชาชนบนเว็บไซต์ อย. เพื่อให้ประชาชนสามารถเข้าไปตรวจสอบ
“มีข้อแนะนำจาก อย. ในการใช้ชุดตรวจตรวจโควิด -19 สำหรับประชาชนใช้ตรวจเองว่าจะต้องเป็นชนิดตรวจแอนติเจนที่ได้รับอนุญาตจาก อย. โดยสามารถตรวจสอบได้ที่https://www.fda.moph.go.th/sites/Medical/SitePages/test_kit_covid19.aspx และควรใช้ภายใต้คำแนะนำของบุคลากรทางการแพทย์ เพราะต้องมีเทคนิคในการเก็บตัวอย่างไม่ให้เกิดการบาดเจ็บและปนเปื้อนเชื้อโรค การหยดน้ำยา และการอ่านผล เพื่อความปลอดภัยของผู้ใช้และการแปลผลที่ถูกต้อง”
ทั้งนี้ จากการรับแจ้งเบาะแสการโฆษณาขายชุดตรวจโควิด-19 ประเภท Rapid Test Antigen หรือ Antigen Test Kits (ATK) ทางออนไลน์และโซเชียล ล่าสุดศูนย์ต่อต้านข่าวปลอม ได้ร่วมกับ สำนักงานคณะกรรมการอาหารและยา(อย.) ตรวจสอบพบที่เข้าข่ายการกระทำความผิดจำนวน 84 ราย ผ่านเฟซบุ๊ก 8 ราย อินสตาแกรม 27 ราย ทวิตเตอร์37 ราย และอื่นๆ 12 ราย ซึ่งได้มีการร่วมกับ อย. ในการประสานงานและดำเนินการปิดกั้น และดำเนินการกับผู้กระทำความผิดตามกฎหมาย นางสาวนพวรรณ กล่าว
************

ที่มา : https://www.thaigov.go.th/news/contents/details/44132