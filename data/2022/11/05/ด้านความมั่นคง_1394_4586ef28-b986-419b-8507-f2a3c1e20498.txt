รัฐบาลไทย-ข่าวทำเนียบรัฐบาล-นายอำเภอสันกำแพงเข้ม นำทีมลงพื้นที่ตรวจสถานบันเทิงและจับผู้ลักลอบเล่นการพนันตู้สล็อต เพื่อดูแลความสงบเรียบร้อยในพื้นที่ ให้ประชาชนเกิดความสุข มีความไว้วางใจ และเป็นที่พึงของประชาชน


วันเสาร์ที่ 6 สิงหาคม 2565
พิมพ์
นายอำเภอสันกำแพงเข้ม นำทีมลงพื้นที่ตรวจสถานบันเทิงและจับผู้ลักลอบเล่นการพนันตู้สล็อต เพื่อดูแลความสงบเรียบร้อยในพื้นที่ ให้ประชาชนเกิดความสุข มีความไว้วางใจ และเป็นที่พึงของประชาชน
นายอำเภอสันกำแพงเข้ม นำทีมลงพื้นที่ตรวจสถานบันเทิงและจับผู้ลักลอบเล่นการพนันตู้สล็อต เพื่อดูแลความสงบเรียบร้อยในพื้นที่ ให้ประชาชนเกิดความสุข มีความไว้วางใจ และเป็นที่พึงของประชาชนได้ทุกเวลา
วันนี้ (6 สิงหาคม 2565) นายภิญโญ พัวศรีพันธุ์ นายอำเภอสันกำแพง กล่าวว่า เมื่อวานนี้ลงพื้นที่ตรวจสถานประกอบการที่มีลักษณะคล้ายกับสถานบริการ ร้านอาหาร ร้านเหล้าในพื้นที่รวม 8 แห่งพร้อมปลัดอำเภอฝ่ายความมั่นคง ปลัดอำเภอฝ่ายอำนวยความเป็นธรรม สมาชิกอาสารักษาดินแดน เจ้าหน้าที่ตำรวจ สถานีตำรวจภูธรสันกำแพง และเจ้าหน้าที่สาธารณสุขอำเภอสันกำแพง
นายภิญโญ พงศ์ศรีพันธุ์ นายอำเภอสันกำแพง กล่าวว่า พลเอก อนุพงษ์ เผ่าจินดา รัฐมนตรีว่าการกระทรวงมหาดไทย และนายสุทธิพงษ์ จุลเจริญ ปลัดกระทรวงมหาดไทยให้ความสำคัญ และเน้นย้ำในการประชุมมอบนโยบายและข้อสั่งการของกระทรวงมหาดไทยให้กับผู้ว่าราชการจังหวัด และนายอำเภอ ในการดำเนินการตามนโยบาย "ลดอบายมุข สร้างสุขให้สังคม" มาอย่างต่อเนื่อง พร้อมทั้งกำชับให้เข้มงวดกวดขัน ตรวจตราสถานบริการและสถานประกอบการที่มีลักษณะคล้ายสถานบริการให้ปฏิบัติตามกฎหมายที่เกี่ยวข้องอย่างเคร่งครัด เพื่อความปลอดภัยในชีวิตและทรัพย์สินของผู้ที่เข้าไปใช้บริการ ทั้งการตรวจสอบสถานบริการที่มีสภาพอาคารเสี่ยงต่อความปลอดภัยในชีวิตและทรัพย์สินของผู้เข้าไปใช้บริการจากการลงพื้นที่ตรวจสถานประกอบการที่มีลักษณะคล้ายกับสถานบริการร้านอาหาร ร้านเหล้าในพื้นที่ ได้กำชับเจ้าของร้านทุกประเภทในเรื่องของการปฏิบัติมาตรการป้องกันการแพร่ระบาดของโรคติดเชื้อไวรัสโคโรนา 2019 อายุผู้เข้าใช้บริการเวลาปิดบริการ ปัญหาเสียงดัง และการปฏิบัติตาม พ.ร.บ. ควบคุมเครื่องดื่มแอลกอฮอล์ โดยหากพบว่ามีการกระทำความผิดจะดำเนินคดีตามกฎหมายอย่างเด็ดขาด รวมทั้งได้ให้คำแนะนำเกี่ยวกับการรักษาความปลอดภัยการตรวจอาวุธของผู้มาใช้บริการ การจัดให้มีทางหนีไฟ ป้ายแจ้งเตือนทางออกฉุกเฉิน และถังดับเพลิง เป็นต้น
นายภิญโญ พัวศรีพันธุ์ ยังกล่าวเพิ่มเติมว่า ได้มอบหมายให้นายณัฐพงษ์ สมบูรณ์กิจ ปลัดอำเภอหัวหน้าฝ่ายความมั่นคง นายธชชัย สุยะ ปลัดฝ่ายปกครอง พร้อมสมาชิกกองอาสารักษาดินแดนอำเภอสันกำแพง ลงพื้นที่ตรวจสอบหลังจากได้รับแจ้งจากสายข่าวว่ามีการลักลอบจัดให้มีการเล่นการพนันตู้สล็อต (ตู้เครื่องเล่นซึ่งใช้เครื่องกลพลังงานไฟฟ้า) จากการตรวจสอบสถานที่ดังกล่าว พบเป็นร้านขายของชำตั้งอยู่หมู่ที่ 10 ตำบลแช่ช้าง อำเภอสันกำแพง มีตู้สล็อตจำนวน 3 ตู้อยู่บริเวณหลังร้านโดยเปิดไว้พร้อมใช้งานให้บริการกับลูกค้า เจ้าของร้านขายของชำยอมรับว่ายินยอมให้นำตู้ดังกล่าวมาลงที่ร้านและให้บริการลูกค้าที่มาใช้บริการตู้ดังกล่าวเป็นประจำ จึงได้ทำการแจ้งข้อกล่าวหาแก่เจ้าของร้านขายของชำคือจัดให้มีการเล่นการพนันในการเล่นอันระบุไว้ในบัญชี ข ลำดับที่ 28 นำส่ง สภ. สันกำแพงดำเนินคดีต่อไป
ในการปฏิบัติงานครั้งนี้ เป็นการทำหน้าที่เพื่อดูแลความสงบเรียบร้อยในพื้นที่ และให้ประชาชนในพื้นที่เกิดความสุข และมีความไว้วางใจว่า นายอำเภอเป็นที่พึงของประชาชนได้ทุกเวลา นายภิญโญ กล่าวทิ้งท้าย

ที่มา : https://www.thaigov.go.th/news/contents/details/57722