รัฐบาลไทย-ข่าวทำเนียบรัฐบาล-พม. เผยผลโพล “Gen Z มีอะไรจะบอกต่อสังคมไทย” พร้อมเปิดตัวจดหมายข่าวอิเล็กทรอนิกส์ พม. (E-newsletter)


วันพุธที่ 30 มิถุนายน 2564
พม. เผยผลโพล “Gen Z มีอะไรจะบอกต่อสังคมไทย” พร้อมเปิดตัวจดหมายข่าวอิเล็กทรอนิกส์ พม. (E-newsletter)
พม. เผยผลโพล “Gen Z มีอะไรจะบอกต่อสังคมไทย” พร้อมเปิดตัวจดหมายข่าวอิเล็กทรอนิกส์ พม. (E-newsletter)
วันนี้ (30 มิ.ย. 64) เวลา 10.00 น. นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานเปิดงานแถลงข่าว พม. โพล “Gen Z มีอะไรจะบอกต่อสังคมไทย” และเปิดตัวจดหมายข่าวอิเล็กทรอนิกส์ พม. (E-newsletter) ผ่านระบบออนไลน์ โดยมีนางพัชรี อาระยะกุล ปลัดกระทรวงการพัฒนาสังคมและความมั่นคงของมนุษย์ (ปลัด พม.) ดำเนินการแถลงข่าว ณ บริเวณชั้น 1 อาคารกรมพัฒนาสังคมและสวัสดิการ  กระทรวงการพัฒนาสังคมและความมั่นคงของมนุษย์สะพานขาว ถนนกรุงเกษม กรุงเทพฯ
นายจุติ กล่าวว่า  ปัจจุบัน สถานการณ์ต่างๆ ที่เกิดขึ้นทั้งในประเทศไทยและทั่วโลกมีการเปลี่ยนแปลงอย่างรวดเร็ว และไม่สามารถคาดการณ์ได้ ซึ่งผลกระทบทั้งทางตรงและทางอ้อมต่อกลุ่มเป้าหมายของกระทรวง พม. ตั้งแต่เด็ก เยาวชน ผู้สูงอายุ คนพิการ และผู้ด้อยโอกาส ดังนั้น จึงจำเป็นต้องมีข้อมูลที่รอบด้านและทันต่อสถานการณ์ เพื่อนำมาใช้ประโยชน์ในการกำหนดนโยบาย ออกแบบมาตรการ และการให้บริการในการดูแลและช่วยเหลือกลุ่มเป้าหมายอย่างรวดเร็วทันต่อสถานการณ์และมีประสิทธิภาพ  กระทรวง พม. จึงได้จัดทำการสำรวจความคิดเห็น เพื่อให้ได้ข้อมูลใหม่ๆ ที่ทันสมัย ในการนำมาพัฒนาข้อเสนอเชิงนโยบาย และออกแบบมาตรการที่สอดรับกับสถานการณ์และคำนึงถึงความเห็นของกลุ่มเป้าหมายวัยต่างๆ รวมถึงการจัดทำข้อมูลข่าวสาร ในรูปแบบจดหมายข่าวอิเล็กทรอนิกส์ เพื่อเผยแพร่ให้ประชาชนได้รับรู้ รับทราบ และเข้าถึงการบริการด้านสวัสดิการสังคมของกระทรวง พม.
นางพัชรี กล่าวต่อไปว่า กระทรวง พม. ได้จัดทำกิจกรรมวัดอุณหภูมิทางสังคม หรือ พม. โพล ร่วมกับศูนย์สำรวจความคิดเห็น “นิด้าโพล” ในหัวข้อเรื่อง “Gen Z มีอะไรจะบอกต่อสังคมไทย” โดยเด็กและเยาวชนไทยที่มีอายุระหว่าง 12-24 ปี เป็นคน Gen Z ซึ่งในปี 2563 มีจำนวน 10.8 ล้านคน คิดเป็นร้อยละ 16.4 ของประชากรทั้งประเทศ และในอนาคต คน Gen Z จะเป็นคนรุ่นใหม่ที่จะเข้ามีบทบาทสำคัญในการขับเคลื่อนการพัฒนาประเทศ ทั้งนี้ กระทรวง พม. จึงได้สำรวจข้อมูลกลุ่มเด็กและเยาวชนไทยที่มีอายุระหว่าง 12-24 ปี ในทุกภูมิภาคทั่วประเทศ จำนวน 4,472 หน่วยตัวอย่าง ซึ่งผลการสำรวจ พบว่า Idol หรือบุคคลต้นแบบที่เด็กส่วนใหญ่ยึดถือมากที่สุด คือ พ่อและแม่ ร้อยละ 42.06 รองลงมา ได้แก่ ครู อาจารย์ ร้อยละ 19.43 และญาติ คนรู้จัก ร้อยละ 15.47 ดังนั้น จะเห็นได้ว่า ถึงแม้ว่าเด็ก เยาวชนรุ่นใหม่จะใช้เวลาอยู่กับโลกดิจิทัลมากกว่าคนรุ่นก่อน แต่ยังยึดถือพ่อและแม่เป็นต้นแบบในการดำเนินชีวิต
นางพัชรี กล่าวต่อไปอีกว่า เมื่อสอบถามถึงเป้าหมายในชีวิตของเด็กและเยาวชนมากที่สุด คือ เรียนจบมีงานทำ ร้อยละ 38.29 รองลงมา คือ การประสบความสำเร็จ มีความก้าวหน้าในที่ทำงาน ร้อยละ 18.74 ขณะที่การมีครอบครัวที่สมบูรณ์อยู่ในลำดับที่สาม ร้อยละ 15.78 นอกจากนี้ เมื่อสอบถามถึงสิ่งที่ Gen Z อยากจะบอกผู้ใหญ่ ในบ้านเมือง พบว่า เรื่องที่เด็กมีความกังวลต่อสังคมไทยมากที่สุด 3 อันดับแรก คือ (1) ปัญหาทางเศรษฐกิจ ร้อยละ 31.02 (2) ปัญหาโรคระบาด ร้อยละ 18.92 (3) และปัญหาความขัดแย้งทางการเมือง ร้อยละ 16.08  เรื่องที่เด็กอยากให้คนไทยพัฒนามากที่สุด คือ เรื่องความมีระเบียบวินัย/เคารพกฎหมาย  สิ่งที่อยากเห็นในประเทศไทยอีก 10 ปีข้างหน้า 3 อันดับแรก คือ (1) เศรษฐกิจดีขึ้น (2) การไม่มีการทุจริตคอร์รัปชั่น และ (3) ประเทศชาติเจริญก้าวหน้า ทั้งนี้ จากผลการสำรวจ พบว่า Gen Z เป็นกลุ่มที่มีมุมมองที่น่าสนใจในหลาย ๆ อย่าง เช่น การมองว่าผู้ปกครองเป็นบุคคลต้นแบบ แต่มีความคิดว่าพวกเขาต้องดีกว่าคนรุ่นพ่อแม่ เป็นกลุ่มที่เริ่มวางแผนการออมเงินเร็วที่สุด แต่ก็เป็นกลุ่มที่มีการลงทุนหารายได้เร็วที่สุดเช่นกัน หรือการที่เป็นกลุ่มที่มีความสนใจใกล้ชิดกับโลกเทคโนโลยี แต่ขณะเดียวกันก็มีความใส่ใจทำอะไรเพื่อสังคม ดังนั้น จึงควรมีการวางแนวทาง นโยบายในการสร้างภูมิคุ้มกัน ทั้งการพัฒนาทักษะชีวิต การให้โอกาสทางการศึกษาในระดับที่สูงขึ้น เพื่อเพิ่มโอกาสการทำงาน การเสริมสร้างสวัสดิการที่เหมาะสม รวมถึงการส่งเสริมความอบอุ่นในครอบครัว เพื่อให้เด็กและเยาวชน Gen Z เป็นพลังสำคัญในการขับเคลื่อนการพัฒนาประเทศอย่างมีศักยภาพต่อไป
นางพัชรี กล่าวเพิ่มเติมว่า นอกจากนี้ มีการจัดทำจดหมายข่าวอิเล็กทรอนิกส์ พม. (E – newsletter) เป็นรายเดือน ทุกวันที่ 5 ของเดือน เพื่อเผยแพร่ผลการดำเนินงานให้ประชาชนได้รับรู้ รับทราบ และเข้าถึงบริการด้านสวัสดิการสังคมของกระทรวง พม. โดยได้เริ่มฉบับที่ 1 ประจำเดือนมิถุนายน 2564 มีเนื้อหาเกี่ยวกับมาตรการการให้ความช่วยเหลือกลุ่มเปราะบางของกระทรวง พม. ในสถานการณ์โควิด-19 ประกอบด้วย 1) แนวโน้มสถานการณ์ทางสังคม 2) ด้านบริการใหม่ของกระทรวง พม. 3) ด้านนโยบายสำคัญ เร่งด่วน 4) กระทรวง พม. กับงานด้านการต่างประเทศ 5) ข้อมูลครัวเรือน กลุ่มเปราะบางที่กระทรวง พม. ช่วยเหลือ 6) การขับเคลื่อนโครงการที่สำคัญในภูมิภาค และ 7) ข้อคิดในการปฏิบัติงานจากปลัดกระทรวง พม. ทั้งนี้ ประชาชนสามารถติดตามข้อมูลข่าวสารใน พม. โพล และจดหมายข่าวอิเล็กทรอนิกส์ พม. ในหลายช่องทาง ทั้งเว็บไซต์และ เพจ เฟซบุ๊ก แอปพลิเคชั่น Line Official และห้องสมุดอิเล็กทรอนิกส์ ของกระทรวง พม.

ที่มา : https://www.thaigov.go.th/news/contents/details/43282