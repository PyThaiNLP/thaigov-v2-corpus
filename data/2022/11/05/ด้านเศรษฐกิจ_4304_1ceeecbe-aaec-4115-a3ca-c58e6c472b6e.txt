รัฐบาลไทย-ข่าวทำเนียบรัฐบาล-นางสุขสมรวย วันทนียกุล เลขานุการรัฐมนตรีว่าการกระทรวงคมนาคม ให้ผู้แทนจากสมาคมผู้ขับขี่รถจักรยานยนต์ไฟฟ้า (EV) รับจ้างสาธารณะ สมาคมผู้ขับขี่รถจักรยานยนต์รับจ้างแห่งประเทศไทย เข้าพบ


วันศุกร์ที่ 1 กรกฎาคม 2565
นางสุขสมรวย วันทนียกุล เลขานุการรัฐมนตรีว่าการกระทรวงคมนาคม ให้ผู้แทนจากสมาคมผู้ขับขี่รถจักรยานยนต์ไฟฟ้า (EV) รับจ้างสาธารณะ สมาคมผู้ขับขี่รถจักรยานยนต์รับจ้างแห่งประเทศไทย เข้าพบ
...
นางสุขสมรวย วันทนียกุล เลขานุการรัฐมนตรีว่าการกระทรวงคมนาคม ให้ผู้แทนจากสมาคมผู้ขับขี่รถจักรยานยนต์ไฟฟ้า (EV) รับจ้างสาธารณะ สมาคมผู้ขับขี่รถจักรยานยนต์รับจ้างแห่งประเทศไทย ชมรมเพื่อนแท้ชาววิน และชมรมพิทักษ์สิทธิ์ เข้าพบ
นายศักดิ์สยาม ชิดชอบ รัฐมนตรีว่าการกระทรวงคมนาคม มอบหมายให้ นางสุขสมรวย วันทนียกุล เลขานุการรัฐมนตรีว่าการกระทรวงคมนาคม เป็นผู้แทน ให้สมาคมผู้ขับขี่รถจักรยานยนต์ไฟฟ้า (EV) รับจ้างสาธารณะ สมาคมผู้ขับขี่รถจักรยานยนต์รับจ้างแห่งประเทศไทย ชมรมเพื่อนแท้ชาววิน และชมรมพิทักษ์สิทธิ์เข้าพบ เพื่อยื่นหนังสือคัดค้านการขยายเวลาให้ผู้ขับแกร็บไบค์ หรือ GrabBike (win) และบริษัท แกร็บ (Grab) ออกไปอีก 60 วัน โดยมี นางสิริรัตน์ วีรวิศาล รองอธิบดีกรมการขนส่งทางบก และเจ้าหน้าที่ที่เกี่ยวข้อง  ร่วมรับหนังสือ ในวันที่ 1 กรกฎาคม 2565 ณ ห้องประชุมกระทรวงคมนาคม
สมาคมผู้ขับขี่รถจักรยานยนต์ไฟฟ้า (EV) รับจ้างสาธารณะ สมาคมผู้ขับขี่รถจักรยานยนต์รับจ้างแห่งประเทศไทย ชมรมเพื่อนแท้ชาววิน และชมรมพิทักษ์สิทธิ์ ได้ยื่นหนังสือต่อกระทรวงคมนาคม เพื่อคัดค้านการขยายเวลาให้ผู้ขับแกร็บไบค์ หรือ GrabBike (win) และบริษัท แกร็บ (Grab) ออกไปอีก 60 วัน เนื่องจากกรมการขนส่งทางบก (ขบ.) ได้กำหนดให้ Grab ต้องปรับปรุงแก้ไขแอปพลิเคชันให้เป็นไปตามที่ ขบ. กำหนด คือ การนำบริการที่ผิดกฎหมายออกจากระบบเพื่อให้สามารถรับรองแอปพลิเคชันได้ ทำให้ Grab จะหยุดให้บริการ GrabBike (win) ตั้งแต่วันที่ 15 กรกฎาคม 2565 เป็นต้นไป เพื่อให้เป็นไปตามเงื่อนไข  ในการให้การรับรองแอปพลิเคชันสำหรับรถรับจ้างผ่านระบบอิเล็กทรอนิกส์ ซึ่งจะต้องไม่มีการให้บริการ ที่นำไปสู่การกระทำที่ผิดกฎหมายโดยนำรถจักรยานยนต์ส่วนบุคคลไปรับส่งผู้โดยสารผ่านแอปพลิเคชัน
เลขานุการรัฐมนตรีว่าการกระทรวงคมนาคม ได้เน้นย้ำว่ารัฐมนตรีว่าการกระทรวงคมนาคมให้ความสำคัญและมีความตั้งใจอย่างยิ่งในการสั่งการให้หน่วยงานในสังกัดกระทรวงฯ ที่เกี่ยวข้อง ร่วมกันพิจารณาแนวทางในการช่วยเหลือการประกอบอาชีพให้ถูกต้องตามกฎหมาย โดยมีเป้าหมายในการจัดระเบียบรถจักรยานยนต์สาธารณะให้ทุกกลุ่มสามารถประกอบอาชีพภายใต้กรอบของกฎหมาย ให้เกิดความเป็นธรรมกับทุกฝ่าย และสอดคล้องกับวิถีชีวิตของสังคมไทยในปัจจุบัน ทั้งนี้ ได้มอบหมายให้ ขบ. หารือร่วมกับกลุ่มผู้มายื่นหนังสือดังกล่าว เพื่อให้ได้ข้อมูลที่ครอบคลุม ครบถ้วน และรอบด้าน แล้วเสนอมายังกระทรวงคมนาคม และเสนอคณะกรรมการประจำกรุงเทพมหานคร ซึ่งประกอบด้วย ขบ. ตำรวจนครบาล กรุงเทพมหานคร และหน่วยงานอื่นที่เกี่ยวข้อง เพื่อพิจารณาแนวทางที่เหมาะสมที่สุดต่อไป

ที่มา : https://www.thaigov.go.th/news/contents/details/56426