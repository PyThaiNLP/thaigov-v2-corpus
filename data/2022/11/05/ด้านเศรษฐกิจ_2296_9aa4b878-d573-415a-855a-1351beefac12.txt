รัฐบาลไทย-ข่าวทำเนียบรัฐบาล-รมช.มนัญญา เยี่ยมชมสวนทุเรียน GAP กลุ่มวิสาหกิจชุมชนบ้านคลองม่วง


วันเสาร์ที่ 18 ธันวาคม 2564
รมช.มนัญญา เยี่ยมชมสวนทุเรียน GAP กลุ่มวิสาหกิจชุมชนบ้านคลองม่วง
รมช.มนัญญา เยี่ยมชมสวนทุเรียน GAP กลุ่มวิสาหกิจชุมชนบ้านคลองม่วง
รมช.มนัญญา ไทยเศรษฐ์ รัฐมนตรีช่วยว่าการกระทรวงเกษตรและสหกรณ์ และคณะ ลงพื้นที่ตรวจเยี่ยมกลุ่มวิสาหกิจชุมชนทุเรียนคลองม่วงบ้านคลองม่วง ตำบลคลองม่วง อำเภอปากช่อง จังหวัดนครราชสีมา โดยเยี่ยมชมสวนทุเรียนและน้อยหน่าตัวอย่าง ของนางละมัย อินทร์ยิ้ม ณ ต.คลองม่วง อ.ปากช่อง จ.นครราชสีมา ซึ่งเป็นสวนขนาดเล็กแบบผสมผสานพืชเศรษฐกิจหลัก  ซึ่งทุเรียนในอำเภอปากช่องมีมากกว่า 2,500 ไร่ และให้ผลแล้วกว่า 1,000 ไร่ สำหรับตำบลคลองม่วงมีเกษตรกรรวมกลุ่มปลูกทุเรียน สมาชิก 32 ราย พื้นที่ 650 ไร่ ได้รับมาตรฐาน GAP 18 ราย  รายได้ไร่ละ 80,000 บาท/ปี รายได้ 800,000 บาท/คน ผลผลิตออกช่วงเดือน มิ.ย - ก.ค. เป็นทุเรียนพันธุ์หมอนทอง 95%  และอีก 5% เป็นทุเรียนพื้นเมือง รวมทั้งสมาชิกได้ปลูกมะม่วง น้อยหน่าพันธุ์ฝ้าย/พันธุ์เพ็ชรปากช่อง มะยงชิด แก้วมังกร ผ่านมาตรฐาน GAP และมาตรฐาน GI (พืชแหล่งบ่งชี้ทางภูมิศาสตร์ทุเรียนปากช่องเขาใหญ่) และสมาชิกฯ ได้รวมกลุ่มกันเพื่อเผยแผ่ความรู้และส่งเสริมด้านการตลาด และจะพัฒนาเป็นแหล่งท่องเที่ยงเชิงเกษตรต่อไป
สำหรับอำเภอปากช่องมีครัวเรือนเกษตรกร 12,000 ครัวเรือน พื้นที่การเกษตร แบ่งเป็นข้าวโพดเลีเยงสัตว์ 200,000 ไร่ มันสำปะหลัง 85,200 ไร่ ไม้ผล 32,000 ไร่ และพืชผักอื่นๆ
“ทุเรียนปากช่องมีเอกลักษณ์ รสชาติดี ซึ่งขอชื่นชมกลุ่มวิสาหกิจฯ ที่มีความตั้งใจไม่ใช้สารเคมีในการปลูก สำหรับปากช่องเป็นพื้นที่ใหม่ สมาชิกยังไม่มีความเชี่ยวชาญมากจึงเกิดการรวมกลุ่มกันเพื่อแลกเปลี่ยนความรู้ มีการพัฒนาอบรมให้ความรู้แก่สมาชิก นับว่าเป็นตัวอย่างที่ดี เชื่อว่ารสชาติของทุเรียนปากช่องไม่แพ้ที่ใด หากการส่งเสริมและพัฒนา จะทำให้ยกระดับการปลูกทุเรียนและสามารถแข่งขันในตลาดได้  ทำให้ได้รับความนิยมจากผู้บริโภคทั้งในและต่างจังหวัดเพิ่มมากขึ้น เพราะทุเรียน เป็นไม้ผลที่สร้างมูลค่าทางเศรษฐกิจ” นางสาวมนัญญา กล่าว

ที่มา : https://www.thaigov.go.th/news/contents/details/49622