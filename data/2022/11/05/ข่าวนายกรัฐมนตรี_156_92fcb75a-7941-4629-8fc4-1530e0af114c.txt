รัฐบาลไทย-ข่าวทำเนียบรัฐบาล-ทูตอาร์เจนตินาอำลา นายกฯ ชื่นชมโครงการ Phuket Sandbox และพร้อมสนับสนุนการผลักดันความร่วมมือทุกมิติระหว่างกัน


วันจันทร์ที่ 18 ตุลาคม 2564
ทูตอาร์เจนตินาอำลา นายกฯ ชื่นชมโครงการ Phuket Sandbox และพร้อมสนับสนุนการผลักดันความร่วมมือทุกมิติระหว่างกัน
ทูตอาร์เจนตินาอำลา นายกฯ ชื่นชมโครงการ Phuket Sandbox และพร้อมสนับสนุนการผลักดันความร่วมมือทุกมิติระหว่างกัน
วันนี้ (18 ตุลาคม 2564) เวลา 11.00 น. นางมารีอา อาลีเซีย กุซโซนี เด โซนเชน (Mrs. Maria Alicia Cuzzoni de Sonschein) เอกอัครราชทูตสาธารณรัฐอาร์เจนตินาประจำประเทศไทย เข้าอำลา พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ในโอกาสพ้นหน้าที่ ณ ห้องสีงาช้าง ตึกไทยคู่ฟ้า ทำเนียบรัฐบาล โดยนายธนกร วังบุญคงชนะ โฆษกประจำสำนักนายกรัฐมนตรี เปิดเผยถึงสาระสำคัญของการหารือ ดังนี้
นายกรัฐมนตรีขอบคุณ และชื่นชมผลงานของเอกอัครราชทูตฯ ที่ช่วยกระชับความสัมพันธ์อันดีระหว่างไทย-อาร์เจนตินา ซึ่งนับเป็นมิตรประเทศที่สำคัญของไทยและเป็นคู่ค้าที่สำคัญในกลุ่มประเทศลาตินอเมริกาและแคริบเบียน มีความสัมพันธ์ที่ราบรื่นและยาวนาน ทั้งนี้ หวังว่าเอกอัครราชทูตอาร์เจนตินาฯ คนใหม่จะสานต่อความร่วมมือกันต่อไป โอกาสนี้ นายกรัฐมนตรีได้ฝากความปรารถนาดีไปยังนายอัลเบร์โต อันเฆล เฟร์นันเดซ ประธานาธิบดีอาร์เจนตินา และหวังว่าทั้งสองประเทศจะเพิ่มพูนความร่วมมือกันเพื่อฟื้นฟูความร่วมมือภายหลังสถานการณ์โควิด-19 คลี่คลาย และมีโอกาสในการแลกเปลี่ยนการเยือนทุกระดับได้ในอนาคต
เอกอัครราชทูตอาร์เจนตินาฯ รู้สึกภูมิใจและเป็นเกียรติที่ได้ปฏิบัติหน้าที่ในไทยตลอดระยะเวลาที่ผ่านมา พร้อมกล่าวชื่นชมความสัมพันธ์ของทั้งสองประเทศที่มีความใกล้ชิด โดยไทยและอาร์เจนตินาครบรอบ 66 ปี การสถาปนาความสัมพันธ์ระหว่างกัน ในปี 2564 และทั้งสองประเทศยังมีศักยภาพอีกมากในความร่วมมือด้านเศรษฐกิจ การพัฒนาทรัพยากรมนุษย์ การเกษตรและปศุสัตว์ วัฒนธรรม และความร่วมมือด้านพลังงานนิวเคลียร์เพื่อสันติ ทั้งนี้ แม้ว่าเอกอัครราชทูตอาร์เจนตินาฯจะพ้นตำแหน่ง แต่ยังคงยืนยันสานต่อความร่วมมือและส่งเสริมความร่วมมือระหว่างทั้งสองประเทศต่อไปในทุกมิติที่ทั้งสองฝ่ายมีผลประโยชน์ร่วมกัน
โอกาสนี้ เอกอัครราชทูตอาร์เจนตินาฯ ยังกล่าวขอบคุณความร่วมมือจากรัฐบาลตลอดระยะเวลาที่ผ่านมา เอกอัครราชทูตฯ ชื่นชมการดำเนินนโยบายของนายกรัฐมนตรีในการเปิดประเทศเพื่อฟื้นฟูเศรษฐกิจ เห็นได้จากความสำเร็จของโครงการ Phuket Sandbox ที่ได้ฟื้นฟูการท่องเที่ยวของไทยให้กลับมามีชีวิตชีวา ทั้งนี้ โดยส่วนตัวเอกอัครราชทูตฯ ชื่นชอบการท่องเที่ยวที่ภูเก็ต ซึ่งได้มีโอกาสไปท่องเที่ยวหลายครั้ง และมีความความประทับใจต่อธรรมชาติและสถานที่ท่องเที่ยวที่สวยงามในประเทศไทย และมิตรภาพที่ดีของคนไทย

ที่มา : https://www.thaigov.go.th/news/contents/details/47105