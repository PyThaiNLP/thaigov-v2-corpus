รัฐบาลไทย-ข่าวทำเนียบรัฐบาล-กระทรวงยุติธรรม โดยสถาบันนิติวิทยาศาสตร์ มั่นใจ ตรวจพิสูจน์หลักฐานภาคประชาชนได้มาตรฐานสากลเชื่อถือได้


วันจันทร์ที่ 3 มกราคม 2565
พิมพ์
กระทรวงยุติธรรม โดยสถาบันนิติวิทยาศาสตร์ มั่นใจ ตรวจพิสูจน์หลักฐานภาคประชาชนได้มาตรฐานสากลเชื่อถือได้
กระทรวงยุติธรรม โดยสถาบันนิติวิทยาศาสตร์ มั่นใจ ตรวจพิสูจน์หลักฐานภาคประชาชนได้มาตรฐานสากลเชื่อถือได้ เข้าถึงง่ายแค่ลงทะเบียนนัดหมายหน้าเว็บไซต์ เชื่อ ช่วยลดความเหลื่อมล้ำแถมตรวจสอบซ้ำได้หลายครั้งเพื่อไขความกระจ่าง
พันตำรวจเอกทรงศักดิ์ รักศักดิ์สกุล ผู้อำนวยการสถาบันนิติวิทยาศาสตร์ เปิดเผยว่า สถาบันนิติวิทยาศาสตร์ได้ให้บริการการตรวจพิสูจน์ภาคประชาชนมาตั้งแต่ปี 2560 โดยใช้หลักการทางนิติวิทยาศาสตร์หรือวิทยาศาสตร์เข้ามาตรวจพิสูจน์ด้วยเครื่องมือต่าง ๆ ที่มีมาตรฐานสากลรองรับเชื่อถือได้เพื่อให้ได้ความจริงจากพยานวัตถุหรือวัตถุพยานที่ไม่อาจบิดเบือนและยังตรวจซ้ำได้หลายครั้งอีกด้วย ส่วนประชาชนผู้ขอรับบริการเพียงชำระค่าธรรมเนียมที่เป็นค่าน้ำยา และเครื่องมือวิเคราะห์เพียงเท่านั้น ทั้งนี้ การตรวจพิสูจน์ภาคประชาชนมีทั้งหมด 4 ด้าน คือ การตรวจสารพันธุกรรมเพื่อพิสูจน์ความสัมพันธ์การเป็น พ่อ-แม่-ลูก ไว้ใช้ในการรับรองบุตรหรือไขข้อข้องใจหรือการตรวจความสัมพันธ์ทางเครือญาติ เพื่อนำไปรับรองการขอสัญชาติ ,การตรวจหาสารเสพติดหรือยาในเส้นผม จากนักเรียน นักศึกษา พนักงานบริษัท ฯลฯ ที่จำเป็นต้องใช้ผลการตรวจพิสูจน์สมัครเรียนหรือสมัครงาน การตรวจพยานเอกสาร เช่น ลายมือชื่อในพินัยกรรมที่บิดาหรือมารดาจัดทำไว้ก่อนเสียชีวิต และสุดท้ายบริการติดตามหาคนหายในต่างแดน กรณีสงสัยว่าญาติหายตัวไปในต่างประเทศหรือชาวต่างชาติที่สงสัยว่าญาติหายตัวไปในประเทศไทย โดยมีข้อแม้ว่าต้องเป็นเรื่องที่ยังไม่เข้าสู่กระบวนการทางกฎหมาย
พันตำรวจเอกทรงศักดิ์ เผยอีกว่า ประชาชนไม่จำเป็นต้องเข้ามาติดต่อที่สถาบันนิติวิทยาศาสตร์ให้เสียเวลา สามารถติดต่อผ่านทางหน้าเว็บไซต์สถาบันนิติวิทยาศาสตร์ www.cifs.go.th เข้าสู่ “บริการประชาชนและเอกชน” และ “การบริการด้านนิติวิทยาศาสตร์” ตามลำดับ พร้อมกับสมัครสมาชิกแล้วส่งเรื่องมาสู่สถาบันนิติวิทยาศาสตร์ จากนั้นเจ้าหน้าที่จะทำการนัดหมายให้เข้ามารับบริการเก็บตัวอย่าง ก่อนที่จะมีการจัดส่งรายงานผลการตรวจพิสูจน์กลับด้วยความรวดเร็วและเป็นความลับ
“ผมเชื่อว่าประชาชนจะสามารถเข้าถึงบริการของทางหน่วยงานของรัฐได้ง่าย รวดเร็วโดยไม่เลือกว่าประชาชนที่ขอรับบริการจะมีฐานะรวยหรือจน ซึ่งจะช่วยลดความเหลื่อมล้ำในการเข้าถึงบริการการตรวจพิสูจน์ทางนิติวิทยาศาสตร์ได้แน่นอน”  พันตำรวจเอกทรงศักดิ์ ระบุ

ที่มา : https://www.thaigov.go.th/news/contents/details/50157