รัฐบาลไทย-ข่าวทำเนียบรัฐบาล-รมว.ยุติธรรม ประชุมคณะกรรมการประสานงานแก้ไขปัญหาหนี้สิน ของกองทุนเงินให้กู้ยืมเพื่อการศึกษา (กยศ.)


วันศุกร์ที่ 29 ตุลาคม 2564
พิมพ์
รมว.ยุติธรรม ประชุมคณะกรรมการประสานงานแก้ไขปัญหาหนี้สิน ของกองทุนเงินให้กู้ยืมเพื่อการศึกษา (กยศ.)
รมว.ยุติธรรม ประชุมคณะกรรมการประสานงานแก้ไขปัญหาหนี้สิน ของกองทุนเงินให้กู้ยืมเพื่อการศึกษา (กยศ.)
ในวันศุกร์ที่ ๒๙ ตุลาคม ๒๕๖๔ เวลา ๑๓.๓๐ น. นายสมศักดิ์ เทพสุทิน รัฐมนตรีว่าการกระทรวงยุติธรรม เป็นประธานการประชุมคณะกรรมการประสานงานแก้ไขปัญหาหนี้สินของกองทุนเงินให้กู้ยืมเพื่อการศึกษา (กยศ.) ครั้งที่ ๑/๒๕๖๔ เพื่อแก้ไขปัญหาหนี้สินของกองทุนฯ อย่างเร่งด่วนในลักษณะของการบูรณาการร่วมกันอย่างเป็นระบบ โดยหน่วยงานที่เกี่ยวข้อง ทั้งก่อนศาลมีคำพิพากษา และศาลมีคำพิพากษาแล้ว โดยมี นายธนวัชร นิติกาญจนา ที่ปรึกษารัฐมนตรีว่าการกระทรวงยุติธรรม นายโฆสิต สุวินิจจิต คณะที่ปรึกษารัฐมนตรีว่าการกระทรวงยุติธรรม และนายวิวรรธนไชย ณ กาฬสินธุ์ คณะที่ปรึกษารัฐมนตรีว่าการกระทรวงยุติธรรม นางทัศนีย์ เปาอินทร์ รองอธิบดี  รักษาราชการแทนอธิบดีกรมบังคับคดี นายเสกสรร สุขแสง รองอธิบดีกรมบังคับคดี พร้อมด้วยคณะกรรมการประสานงานแก้ไขปัญหาหนี้สินของกองทุนเงินให้กู้ยืมเพื่อการศึกษา เข้าร่วมประชุม ผ่านระบบการประชุมทางไกล (Video Conference) และห้องประชุม ๐๕-๐๑ อาคารกระทรวงยุติธรรม
จากข้อมูลระหว่างปี พ.ศ. ๒๕๕๔ - ๒๕๖๔ มีจำนวนหมายบังคับคดีในคดีกองทุนเงินให้กู้ยืมเพื่อการศึกษาเป็นเจ้าหนี้ตามคำพิพากษาที่ยังไม่พ้นระยะเวลาการบังคับคดี จำนวน ๖๑,๕๘๖ คดี ทุนทรัพย์รวม ๘,๒๘๓,๐๒๖,๐๒๒.๔๑ บาท โดยกรมบังคับคดี ได้จัดโครงการช่วยเหลือลูกหนี้กองทุนเงินให้กู้ยืมเพื่อการศึกษา ในช่วงระหว่างเดือนตุลาคมถึงธันวาคม ๒๕๖๔ จำนวน ๒ โครงการ เพื่อบรรเทาความเดือดร้อนให้ลูกหนี้และเป็นการไกล่เกลี่ยเชิงรุก ได้แก่ ๑) โครงการเอื้ออาทรไกล่เกลี่ยหนี้กองทุนเงินให้กู้ยืมเพื่อการศึกษา (กยศ.) หลังศาลมีคำพิพากษา ระหว่างวันที่ ๑๕ ตุลาคม ถึง ๓๑ ธันวาคม ๒๕๖๔  ณ ศูนย์ไกล่เกลี่ยข้อพิพาท กรมบังคับคดี และสำนักงานบังคับคดีจังหวัด/สาขาทั่วประเทศ จำนวน ๑๑๗ แห่ง ๒) โครงการมหกรรมไกล่เกลี่ยช่วยเหลือลูกหนี้ ๔ ภาค ระหว่างวันที่ ๑ พฤศจิกายน ถึง ๓๑ ธันวาคม ๒๕๖๔ ณ ศูนย์ไกล่เกลี่ยข้อพิพาท กรมบังคับคดี สำนักงานบังคับคดีจังหวัดเชียงใหม่ สำนักงานบังคับคดีจังหวัดพิษณุโลก สำนักงานบังคับคดีจังหวัดขอนแก่น สำนักงานบังคับคดีจังหวัดชลบุรี สำนักงานบังคับคดีจังหวัดสงขลา และสำนักงานบังคับคดีจังหวัดสุราษฎร์ธานี รวมทั้งสิ้น ๗ แห่ง
โดยแนวทางการดำเนินการของคณะกรรมการแก้ไขปัญหาหนี้สินของกองทุนเงินให้กู้ยืมเพื่อการศึกษา แบ่งออกเป็น ๒ แนวทาง ประกอบด้วย ๑) แนวทางการแก้ไขการชำระหนี้สินของลูกหนี้กองทุนเงินให้กู้ยืมเพื่อการศึกษาก่อนฟ้อง ๒) แนวทางแก้ไขการชำระหนี้สินของลูกหนี้กองทุนเงินให้กู้ยืมเพื่อการศึกษาหลังศาลมีคำพิพากษา
นอกจากนี้ คณะกรรมการประสานงานแก้ไขปัญหาหนี้สินของกองทุนเงินให้กู้ยืมเพื่อการศึกษา (กยส.) ได้เสนอการจัดมหกรรมไกล่เกลี่ยเพื่อช่วยลูกหนี้ กยส. ในพื้นที่จังหวัดสุโขทัย จังหวัดกาฬสินธุ์ จังหวัดในกลุ่ม Sandbox และส่วนกลาง เพื่อช่วยเหลือและสร้างความเข้าใจกับประชาชนอีกด้วย

ที่มา : https://www.thaigov.go.th/news/contents/details/47610