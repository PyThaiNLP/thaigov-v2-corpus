รัฐบาลไทย-ข่าวทำเนียบรัฐบาล-​รัฐบาลเชิญชวนประชาชนร่วมงาน “Amazing Thailand Countdown 2022” ส่งท้ายปีเก่าต้อนรับปีใหม่ตามมาตรฐานสาธารณสุขด้วยความปลอดภัย


วันอังคารที่ 14 ธันวาคม 2564
พิมพ์
​รัฐบาลเชิญชวนประชาชนร่วมงาน “Amazing Thailand Countdown 2022” ส่งท้ายปีเก่าต้อนรับปีใหม่ตามมาตรฐานสาธารณสุขด้วยความปลอดภัย
ใน 5 พื้นที่หลัก ยึดมาตรฐาน Covid Free Setting และ SHA
นางสาวรัชดา ธนาดิเรก รองโฆษกประจำสำนักนายกรัฐมนตรี เปิดเผยว่า รัฐบาลประชาสัมพันธ์การจัดงานเทศกาลปีใหม่ 2565 “Amazing Thailand Countdown 2022” จัดโดยการท่องเที่ยวแห่งประเทศไทย ในช่วงระหว่างวันที่ 27-30 ธันวาคม 2564 ระหว่างเวลา 16.00-22.00 น. และวันที่ 31 ธันวาคม 2564 ระหว่างเวลา 16.00-00.30 น. ซึ่งจะมีการจัดงานใน 5 พื้นที่หลัก ได้แก่ 1. หอคำหลวง อุทยานราชพฤกษ์ จังหวัดเชียงใหม่ 2. หน้าศาลากลาง จังหวัดนครราชสีมา 3. หาดแสงจันทร์ จังหวัดระยอง 4. วัดพระราม จังหวัดพระนครศรีอยุธยา และ 5. หาดปลายแหลมสะพานหิน จังหวัดภูเก็ต และในพื้นที่อื่นๆ อีกรวม 44 จังหวัดทั่วประเทศ ทั้งนี้ พลเอก ประยุทธ์ จันทร์โอชา นายกรัฐมนตรี กำชับให้การจัดงานรื่นเริงในช่วงเทศกาลปีใหม่เป็นไปตามมาตรฐานทางสาธารณสุข เคร่งครัด แต่เปิดโอกาสให้ประชาชนได้ร่วมกันเฉลิมฉลองช่วงเวลาส่งท้ายปีเก่าต้อนรับปีใหม่ด้วยความสุข และด้วยความปลอดภัย
การจัดงานกิจกรรมส่งท้ายปีเก่าต้อนรับปีใหม่นี้ จัดขึ้นในรูปแบบ new normal ภายใต้มาตรการกระทรวงสาธารณสุข (Covid free setting) และมาตรฐาน SHA โดยมีการคัดกรองผู้เข้าร่วมงาน อาทิ จัดระบบการลงทะเบียน การตรวจวัดอุณหภูมิ ผู้เข้าร่วมงานต้องได้รับการฉีดวัคซีนตามที่กำหนด หากได้รับไม่ครบตามเกณฑ์ ต้องตรวจ ATK ก่อนเข้าร่วมงาน เป็นต้น และมีการการควบคุมจำนวนผู้เข้าร่วมงาน เว้นระยะห่าง ลดความเสี่ยงบริเวณจุดสัมผัสร่วม รวมถึงมีการดำเนินมาตรการอื่นๆ เช่น จัดเจ้าหน้าที่ดูแลการปฏิบัติตามมาตรการฯ และจัดเจลแอลกอฮอล์ทำความสะอาดมือ โดยขอให้ประชาชนที่จะเข้าร่วมงานเร่งฉีดวัคซีนให้ได้โดยเร็วที่สุด
นางสาวรัชดา กล่าวด้วยว่า งาน “Amazing Thailand Countdown 2022” ในแต่ละพื้นที่จะประกอบด้วยกิจกรรมการแสดงศิลปินวัฒนธรรมจากศิลปินพื้นบ้าน นักร้องในพื้นที่หรือศิลปินผู้มีชื่อเสียงจากต่างประเทศ รวมทั้งจะมีการจำหน่ายสินค้าและอาหารจากร้านอาหารพื้นถิ่น การประดับตกแต่งไฟ และการจุดพลุเฉลิมฉลองในช่วงกิจกรรมส่งท้ายปีเก่าต้อนรับปีใหม่ โดยไม่ขายเครื่องดื่มแอลกอฮอล์ ซึ่งคาดว่าจะมีนักเที่ยวเที่ยวเดินทางมาเข้าร่วมงานกว่า 15,000 คน ตลอดการจัดงานในแต่ละพื้นที่

ที่มา : https://www.thaigov.go.th/news/contents/details/49405