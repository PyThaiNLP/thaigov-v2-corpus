รัฐบาลไทย-ข่าวทำเนียบรัฐบาล-พม. จับมือสมาคม ไว ดับยู ซี เอ กรุงเทพฯ นำทีมอาสาฉีดพ่นน้ำยาฆ่าเชื้อโรค "ลาซารัส" ป้องกันโควิด-19 ให้ชาวชุมชนวัดมะกอกส่วนหน้า เขตพญาไท กรุงเทพฯ


วันพุธที่ 30 มิถุนายน 2564
พม. จับมือสมาคม ไว ดับยู ซี เอ กรุงเทพฯ นำทีมอาสาฉีดพ่นน้ำยาฆ่าเชื้อโรค "ลาซารัส" ป้องกันโควิด-19 ให้ชาวชุมชนวัดมะกอกส่วนหน้า เขตพญาไท กรุงเทพฯ
พม. จับมือสมาคม ไว ดับยู ซี เอ กรุงเทพฯ นำทีมอาสาฉีดพ่นน้ำยาฆ่าเชื้อโรค "ลาซารัส" ป้องกันโควิด-19 ให้ชาวชุมชนวัดมะกอกส่วนหน้า เขตพญาไท กรุงเทพฯ
วันนี้ (30 มิ.ย. 64) เวลา 09.00 น. นายอนุกูล ปีดแก้ว รองปลัดกระทรวงการพัฒนาสังคมและความมั่นคงของมนุษย์ เปิดเผยว่า กระทรวงการพัฒนาสังคมและความมั่นคงของมนุษย์ (พม.) ร่วมกับสมาคม ไว ดับยู ซี เอ กรุงเทพฯ จัดโครงการทำความดีเพื่อสังคม ด้วยการนำทีมอาสาฉีดพ่นน้ำยาฆ่าเชื้อโรค "ลาซารัส" ในชุมชนวัดมะกอกส่วนหน้า เขตพญาไท กรุงเทพฯ จำนวน 98 ครัวเรือน เพื่อเป็นการป้องกันการแพร่ระบาดของโรคติดเชื้อไวรัสโคโรนา 2019 (โควิด-19) ภายใต้โครงการ "Hope for Home บ้านนี้มีความหวัง"  โดยมีนายธนสุนทร สว่างสาลี ผู้ตรวจราชการกระทรวงการพัฒนาสังคมและความมั่นคงของมนุษย์ เป็นประธานเปิด โครงการฯ พร้อมทั้งมอบเครื่องอุปโภคบริโภคที่จำเป็นเพื่อบรรเทาความเดือดร้อนให้ชาวชุมชนและผู้ป่วยติดเตียงในชุมชนวัดมะกอกส่วนหน้า  ชุมชนวัดมะกอกกลางสวน ชุมชนสุขสวัสดิ์ และชุมชนอุทัยนัตน์ เขตพญาไท กทม.
นายอนุกูล กล่าวว่า โครงการ "ทำความดีเพื่อสังคม" เป็นโครงการที่ขยายผลจากโครงการ "Hope for Home บ้านนี้มีความหวัง" เป็นความร่วมมือของภาคีเครือข่าย ทั้งหน่วยงานภาครัฐ ภาคเอกชน และภาคประชาชน อาทิ ผลิตภัณฑ์ฆ่าเชื้อโรค ลาซารัส และเครือข่ายเพื่อสังคม รวมทั้งศิลปินอาสา อพม. (อาสาสมัครพัฒนาสังคมและความมั่นคงของมนุษย์) ได้แก่ นายศตวรรษ เศรษฐกร (เต๊ะ) นักร้อง นักแสดง และนางสาวปุณยนุช วรนิธิพงศ์ (ตุ๊กตา) พิธีกรรายการโทรทัศน์ และอาสาสมัครพัฒนาสังคมและความมั่นคงของมนุษย์ (อพม.) ในพื้นที่ ที่ร่วมกันสนับสนุนการพัฒนาสังคมและประชาชนในชุมชนต่างๆ โดยเฉพาะอย่างยิ่งกลุ่มเปราะบางที่ประสบปัญหาความเดือดร้อนจากสถานการณ์การแพร่ระบาดของโรคโควิด-19 ระลอกใหม่ ทั้งเด็ก ผู้สูงอายุ คนพิการ คนไร้บ้าน คนไร้ที่พึ่ง และผู้ด้อยโอกาสในชุมชนต่างๆ ในพื้นที่ กทม. ซึ่งที่ผ่านมา มีการนำทีมอาสาฉีดพ่นน้ำยาฆ่าเชื้อโรค ลาซารัส ในหลายชุมชนชุมชน อาทิ ชุมชนโค้งรถไฟยมราช ชุมชนเทพรักษา และชุมชนรัชฏภัณฑ์ (ซอยหมอเหล็ง) ทั้งนี้ ชุมชนอื่นๆ สามารถขอความช่วยเหลือ ผ่านกระทรวง พม. เพื่อประสานทีมอาสาเข้าฉีดพ่นฆ่าเชื้อให้กับชุมชนที่ได้รับผลกระทบต่อไป
นายอนุกูล กล่าวต่อไปว่า ตนขอแสดงความชื่นชมและขอขอบคุณกับทุกภาคส่วนที่ให้ความสำคัญกับการพัฒนาคนและสังคมให้มีคุณภาพ และมีภูมิคุ้มกันต่อการเปลี่ยนแปลง นับเป็นสิ่งที่น่ายกย่องเป็นอย่างยิ่ง โดยเฉพาะในสถานการณ์การแพร่ระบาดของโรคโควิด-19 ซึ่งภาคีเครือข่ายเพื่อสังคม ทั้งสมาคมไว ดับยู ซี เอ กรุงเทพฯ กลุ่มการแพทย์อาสาเพื่อสังคม โครงการรอดด้วยรัก ได้นำผลิตภัณฑ์ฆ่าเชื้อโรค "ลาซารัส" ที่ไม่ติดไฟและไม่เป็นอันตรายต่อผู้อยู่อาศัย มาฉีดพ่นฆ่าเชื้อในชุมชน ทั้งนี้ หากประชาชนกำลังประสบปัญหาความเดือดร้อนและความยากลำบากจากผลกระทบของโรคโควิด-19 หรือชุมชนใดต้องการความช่วยเหลือเร่งด่วน สามารถติดต่อได้ที่ ศูนย์ช่วยเหลือสังคม สายด่วน พม. โทร. 1300 บริการ 24 ชั่วโมง และสำนักงานพัฒนาสังคมและความมั่นคงของมนุษย์จังหวัด หรือประสานขอความช่วยเหลือผ่าน อพม. ในพื้นที่

ที่มา : https://www.thaigov.go.th/news/contents/details/43281