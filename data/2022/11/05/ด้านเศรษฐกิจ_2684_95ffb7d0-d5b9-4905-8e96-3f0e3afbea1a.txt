รัฐบาลไทย-ข่าวทำเนียบรัฐบาล-การรถไฟแห่งประเทศไทย ประกาศปิดเส้นทางช่วงระหว่างสถานีบางซื่อ - บางบำหรุ เป็นการชั่วคราว


วันพุธที่ 26 มกราคม 2565
การรถไฟแห่งประเทศไทย ประกาศปิดเส้นทางช่วงระหว่างสถานีบางซื่อ - บางบำหรุ เป็นการชั่วคราว
เพื่อซ่อมแซมโครงสร้างสะพานพระราม 6 และตรวจสอบด้านวิศวกรรมเพื่อความปลอดภัยของขบวนรถและประชาชนผู้ใช้บริการ
ตามที่ได้เกิดเหตุโครงสร้างกลางสะพานพระราม 6 เคลื่อนตัว เมื่อวันที่ 24 มกราคมที่ผ่านมา ส่งผลให้ขบวนรถไฟในเส้นทางสายใต้ไม่สามารถผ่านได้ จำเป็นต้องประกาศปิดทาง ช่วงระหว่างสถานีชุมทางบางซื่อ - บางบำหรุ เป็นการชั่วคราว
นายเอกรัช ศรีอาระยันพงษ์ ผู้อำนวยการศูนย์ประชาสัมพันธ์ การรถไฟแห่งประเทศไทย (รฟท.) กระทรวงคมนาคม แจ้งว่า รฟท. ประกาศแจ้งปิดทางช่วงระหว่างสถานีบางซื่อ - บางบำหรุ เป็นการชั่วคราวเพื่อให้กิจการร่วมค้าไอทีดี เออาร์ซี ซึ่งเป็นผู้รับเหมาที่รับผิดชอบโครงการงานปรับปรุงเสริมความมั่นคงของสะพานพระราม 6 เนื่องด้วยสะพานพระราม 6 นี้ เป็นสะพานที่ขบวนรถไฟในเส้นทางสายใต้ทุกขบวนทำขบวนผ่านเป็นประจำทุกวัน เพื่อให้เกิดความปลอดภัยสูงสุดกับขบวนรถและประชาชนผู้ใช้บริการ จึงมีมาตรการตรวจสอบโครงสร้างสะพานในด้านวิศวกรรมทั้งหมด โดยจะแจ้งกำหนดการเปิดใช้งานของสะพานพระราม 6 ให้ทราบอีกครั้ง
อย่างไรก็ตาม ระหว่างที่กำลังมีการปรับปรุงสะพานฯ การรถไฟฯขอแจ้งปรับเปลี่ยนแผนการเดินรถในเส้นทางสายใต้เพื่อให้สอดคล้องกับการซ่อมบำรุงสะพานพระราม 6 โดยมีการปรับเปลี่ยนสถานีต้นทาง ปลายทาง จากสถานีกรุงเทพ เป็นสถานีบางบำหรุและธนบุรี เป็นการชั่วคราว จำนวน 16 ขบวน ดังนี้
เที่ยวไป
- ขบวนรถด่วนพิเศษที่ 43 กรุงเทพ - สุราษฎร์ธานี ปรับเปลี่ยนเป็น บางบำหรุ - สุราษฎร์ธานี
- ขบวนรถธรรมดาที่ 261 กรุงเทพ - หัวหิน ปรับเปลี่ยนเป็น ธนบุรี - หัวหิน
- ขบวนรถเร็วที่ 171 กรุงเทพ - สุไหงโกลก ปรับเปลี่ยนเป็น บางบำหรุ - สุไหงโกลก
- ขบวนรถด่วนพิเศษทักษิณารัถย์ที่ 31 กรุงเทพ - ชุมทางหาดใหญ่ ปรับเปลี่ยนเป็น บางบำหรุ - ชุมทางหาดใหญ่
- ขบวนรถชานเมืองที่ 355 กรุงเทพ - หนองปลาดุก ปรับเปลี่ยนเป็น บางบำหรุ - หนองปลาดุก (ให้บริการ 27 ม.ค. 65)
- ขบวนรถด่วนที่ 83 กรุงเทพ - ตรัง ปรับเปลี่ยนเป็น บางบำหรุ - ตรัง
- ขบวนรถด่วนที่ 85 กรุงเทพ - นครศรีธรรมราช ปรับเปลี่ยนเป็น บางบำหรุ - นครศรีธรรมราช
- ขบวนรถด่วนพิเศษที่ 39 กรุงเทพ - สุราษฎร์ธานี ปรับเปลี่ยนเป็น บางบำหรุ - สุราษฎร์ธานี
เที่ยวกลับ
- ขบวนรถชานเมืองที่ 356 หนองปลาดุก - กรุงเทพ ปรับเปลี่ยนเป็น หนองปลาดุก - บางบำหรุ
- ขบวนรถด่วนพิเศษที่ 40 สุราษฎร์ธานี   กรุงเทพ ปรับเปลี่ยนเป็น สุราษฎร์ธานี   บางบำหรุ
- ขบวนรถเร็วที่ 172 สุไหงโกลก - กรุงเทพ ปรับเปลี่ยนเป็น สุไหงโกลก - บางบำหรุ
- ขบวนรถธรรมดาที่ 262 หัวหิน - กรุงเทพ ปรับเปลี่ยนเป็น หัวหิน - ธนบุรี
- ขบวนรถด่วนที่ 86 นครศรีธรรมราช - กรุงเทพ ปรับเปลี่ยนเป็น นครศรีธรรมราช - บางบำหรุ
- ขบวนรถด่วนที่ 84 ตรัง - กรุงเทพ ปรับเปลี่ยนเป็น ตรัง - บางบำหรุ
- ขบวนรถด่วนพิเศษทักษิณารัถย์ที่ 32 ชุมทางหาดใหญ่ - กรุงเทพ ปรับเปลี่ยนเป็น ชุมทางหาดใหญ่ - บางบำหรุ
- ขบวนรถด่วนพิเศษที่ 44 สุราษฎร์ธานี - กรุงเทพ ปรับเปลี่ยนเป็น สุราษฎร์ธานี –-บางบำหรุ
สำหรับผู้โดยสารที่ซื้อตั๋วโดยสารล่วงหน้าไว้ รฟท. จะดำเนินการขนส่งผู้โดยสารจากสถานีกรุงเทพและสถานีสามเสน ไปยังสถานีบางบำหรุ โดยทางรถยนต์ และสำหรับผู้โดยสารที่สถานีชุมทางบางซื่อ สามารถใช้ตั๋วโดยสารรถไฟทางไกล เดินทางด้วยรถไฟฟ้าสายสีแดงจากสถานีกลางบางซื่อไปยังสถานีบางบำหรุ โดยไม่เสียค่าใช้จ่ายใดๆเพิ่มเติม
ในด้านการรับ - ส่งสินค้าห่อวัตถุ สัมภาระ และรถจักรยานยนต์ในเส้นทางสายใต้ รฟท. งดให้บริการ
ที่สถานีกรุงเทพ สามเสน บางซื่อ และบางบำหรุ เป็นการชั่วคราว
สำหรับผู้โดยสารที่จองตั๋วล่วงหน้าในเส้นทางสายใต้ มีความประสงค์ที่จะไม่เดินทางสามารถติดต่อขอคืนค่าตั๋วโดยสารได้เต็มราคา ทั้งนี้ อาจมีขบวนรถในเส้นทางสายใต้บางขบวนเกิดความล่าช้าไปบ้าง ซึ่งการรถไฟฯ ต้องขออภัยในความไม่สะดวกมา ณ โอกาสนี้  สอบถามรายละเอียดเพิ่มเติมได้ที่ ศูนย์บริการลูกค้าสัมพันธ์ โทรศัพท์สายด่วน 1690 ตลอด 24 ชั่วโมง

ที่มา : https://www.thaigov.go.th/news/contents/details/50916