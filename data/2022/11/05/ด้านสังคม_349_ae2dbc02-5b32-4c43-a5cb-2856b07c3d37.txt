รัฐบาลไทย-ข่าวทำเนียบรัฐบาล-สธ. ร่วม เครือ รพ. ปิยะเวท เปิด รพ.โรงพยาบาลสนามรับผู้ป่วยสีเหลือง 350 เตียง


วันจันทร์ที่ 16 สิงหาคม 2564
สธ. ร่วม เครือ รพ. ปิยะเวท เปิด รพ.โรงพยาบาลสนามรับผู้ป่วยสีเหลือง 350 เตียง
กระทรวงสาธารณสุข ร่วมเครือโรงพยาบาลปิยะเวท ใช้พื้นที่โครงการเดอะบาซาร์ รัชดาภิเษก ซึ่งเป็น Hospitel ขนาด 1,450 เตียง ขยายศักยภาพเปิดโรงพยาบาลสนามรับผู้ป่วยสีเหลือง พร้อมเครื่องติดตั้งช่วยหายใจเพิ่ม 350 เตียง เตรียมรับผู้ป่วยวันพรุ่งนี้
วันนี้ (16 สิงหาคม 2564) ที่ โครงการเดอะบาซาร์ รัชดาภิเษก กทม. ดร.สาธิต ปิตุเตชะ รัฐมนตรีช่วยว่าการกระทรวงสาธารณสุข พร้อมด้วย นพ.ธเรศ กรัษนัยรวิวงค์ อธิบดีกรมสนับสนุนบริการสุขภาพ และนพ.วิทิต อรรถเวชกุล ประธานเจ้าหน้าที่บริหารและกรรมการผู้จัดการ โรงพยาบาลปิยะเวท ตรวจความพร้อมโรงพยาบาลสนาม โครงการ “ลมหายใจเดียวกัน” โดยดร.สาธิตกล่าวว่า รัฐบาลและกระทรวงสาธารณสุขมีนโยบายให้โรงพยาบาลทุกสังกัดขยายเตียงเพื่อรองรับจำนวนผู้ป่วยโควิด 19 เพิ่มมากขึ้น โดยเฉพาะเตียงสีเหลือง และสีแดงซึ่งจะทำให้เตียงใน กทม. และปริมณฑล มีเพียงพอสำหรับดูแลผู้ป่วยที่มีอาการ ช่วยลดการเสียชีวิตลดลงได้จึงมอบให้กรมสนับสนุนบริการสุขภาพ ได้ขอความร่วมมือสถานพยาบาลเอกชนในการเพิ่มเตียง เพื่อให้เกิดความคล่องตัวในการรับมือ
“ขอขอบคุณ ประธานเจ้าหน้าที่บริหารและกรรมการผู้จัดการ โรงพยาบาลปิยะเวท นพ.วิทิต อรรถเวชกุล ที่ให้ความร่วมมือรัฐบาล เปิดโรงพยาบาลสนามรองรับผู้ป่วยกลุ่มสีเหลือง รวมถึงทุกโรงพยาบาลทั้งรัฐและเอกชน ในการร่วมกันบริหารจัดการเตียงดูแลผู้ป่วยโควิด 19 อย่างครอบคลุม” ดร.สาธิตกล่าว
ด้าน นพ.ธเรศกล่าวว่า ที่ผ่านมา โครงการเดอะบาซาร์ รัชดาภิเษก ให้การสนับสนุนพื้นที่โรงแรมเป็น Hospitel จำนวน 1,450 เตียง รับผู้ป่วยกลุ่มสีเขียวที่ไม่มีอาการ และได้เปิดเพิ่มอีก 350 เตียง เป็นโรงพยาบาลสนามสำหรับผู้ป่วยสีเหลือง พร้อมติดตั้งเครื่องช่วยหายใจ เครื่องกรองอากาศ โดยจะรับผู้ป่วยที่มีอาการเปลี่ยนแปลงจาก Hospitel และจากระบบประสานหาเตียง โดยจะรับผู้ป่วยเข้ารักษาในวันพรุ่งนี้ และเร็วๆ นี้ โรงพยาบาลปิยะเวทมีแผนขยายเตียงสำหรับผู้ป่วยสีแดงเพิ่มอีก 120 เตียง
*********************************** 16 สิงหาคม 2564

ที่มา : https://www.thaigov.go.th/news/contents/details/44802