รัฐบาลไทย-ข่าวทำเนียบรัฐบาล-โฆษกรัฐบาลเผย "นายกฯ" มั่นใจสถานการณ์การแพร่ระบาดโควิด-19 เป็นไปตามคาดการณ์ของ ศบค. และสธ. แต่ยังขอประชาชนร่วมมือฉีดวัคซีน เพื่อลดจำนวนผู้เสียชีวิตจากโควิด-19


วันอังคารที่ 3 พฤษภาคม 2565
พิมพ์
โฆษกรัฐบาลเผย "นายกฯ" มั่นใจสถานการณ์การแพร่ระบาดโควิด-19 เป็นไปตามคาดการณ์ของ ศบค. และสธ. แต่ยังขอประชาชนร่วมมือฉีดวัคซีน เพื่อลดจำนวนผู้เสียชีวิตจากโควิด-19
โฆษกรัฐบาลเผย "นายกฯ" มั่นใจสถานการณ์การแพร่ระบาดโควิด-19 เป็นไปตามคาดการณ์ของ ศบค. และสธ. แต่ยังขอประชาชนร่วมมือฉีดวัคซีน เพื่อลดจำนวนผู้เสียชีวิตจากโควิด-19 วันนี้ พบผู้ติดเชื้อโควิด-19 รายใหม่ 9,721 ราย
วันนี้ (3 พฤษภาคม 2565) นายธนกร วังบุญคงชนะ โฆษกประจำสำนักนายกรัฐมนตรี เผย พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ติดตามตัวเลขผู้ติดเชื้อโควิด-19 จำนวนผู้ป่วยปอดอักเสบ และจำนวนผู้เสียชีวิตใหม่รายวัน แม้สถานการณ์การแพร่ระบาดโควิด-19 ในไทย เป็นไปตามคาดการณ์ของศูนย์บริหารสถานการณ์โควิด-19 (ศบค.) จำนวนผู้ติดเชื้อรายใหม่เริ่มอยู่ในระดับทรงตัว แต่อัตราการเสียชีวิตในประเทศไทยยังคงสูงเมื่อเทียบกับจำนวนผู้ติดเชื้อรายวัน นายกรัฐมนตรียังเน้นย้ำประชาชนให้ความสำคัญในการฉีดวัคซีนทั้งเข็มหลักและเข็มกระตุ้น เพื่อลดอัตราการติดเชื้อ และลดการสูญเสียชีวิตเพื่อเตรียมพร้อมให้โควิด-19 เข้าสู่โรคประจำถิ่น ทั้งนี้กระทรวงสาธารณสุข พบว่าผู้ป่วยที่เสียชีวิตมาจากสาเหตุของโรคอื่นร่วมด้วย ดังนั้น การแยกกลุ่มผู้เสียชีวิตจากโรคร่วมแต่ติดเชื้อโควิด-19 กับผู้เสียชีวิตที่ติดเชื้อโควิด-19 ที่มีภาวะปอดอักเสบและเสียชีวิต จะทำให้สามารถวางแผนการรักษาพยาบาลในอนาคตได้ ซึ่งจะส่งผลต่อแนวทางการลดอัตราการเสียชีวิตของทั้งสองกลุ่มด้วย ซึ่งจะนำไปสู่การเป็นโรคประจำถิ่นต่อไป
สำหรับสถานการณ์การแพร่ระบาดของโควิด-19 วันนี้ พบผู้ติดเชื้อโควิด-19 รายใหม่ 9,721 ราย จำแนกเป็น ผู้ติดเชื้อในประเทศ 9,670 ราย และผู้ป่วยมาจากต่างประเทศ 51 ราย ผู้เสียชีวิตเพิ่มขึ้น 77 ราย ผู้ที่กำลังรักษาตัว 118,567 ราย และมียอดผู้ที่หายป่วยกลับบ้านแล้ว 20,145 ราย ทำให้มียอดผู้ป่วย ยืนยันสะสมตั้งแต่ 1 ม.ค. 65 จำนวน 2,058,101 ราย จำนวนผู้ที่หายป่วยสะสมจำนวน 1,956,697 ราย จำนวนผู้ป่วยปอดอักเสบรักษาตัวอยู่ในโรงพยาบาล 1,669 ราย เฉลี่ยจังหวัดละ 22 ราย อัตราครองเตียง ร้อยละ 21.2 ขณะที่รายงานภาพรวมการฉีดวัคซีนโควิด-19 สรุปจำนวนผู้ที่ได้รับได้รับวัคซีนสะสม ตั้งแต่ 28 ก.พ. 64 - 1 พ.ค. 65 รวม 133,869,962 โดส ใน 77 จังหวัด แบ่งเป็นผู้ได้รับวัคซีนเข็มที่ 1 สะสม 56,303,713 โดส ผู้ได้รับวัคซีนเข็มที่ 2 สะสม 51,349,203 โดส และผู้ได้รับวัคซีนเข็มที่ 3 สะสม 23,492,850 และผู้ได้รับวัคซีนเข็ม 4 สะสม 2,724,196 โดส

ที่มา : https://www.thaigov.go.th/news/contents/details/54167