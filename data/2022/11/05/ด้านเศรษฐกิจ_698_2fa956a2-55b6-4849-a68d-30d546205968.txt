รัฐบาลไทย-ข่าวทำเนียบรัฐบาล-“กอช. แจงสมาชิก นักเรียน นิสิต นักศึกษา เข้าสู่ระบบการทำงาน ส่งเงินออมต่อได้ สิทธิสมาชิกคงเดิม”


วันจันทร์ที่ 23 สิงหาคม 2564
พิมพ์
“กอช. แจงสมาชิก นักเรียน นิสิต นักศึกษา เข้าสู่ระบบการทำงาน ส่งเงินออมต่อได้ สิทธิสมาชิกคงเดิม”
กองทุนการออมแห่งชาติ (กอช.) แจง นร. นิสิต นศ. ที่เป็นสมาชิก กอช. สิทธิสมาชิกคงเดิม เมื่อเข้าสู่ระบบการทำงานมีสวัสดิการจากรัฐหรือหน่วยงาน สามารถส่งเงินออมกับ กอช.ต่อเนื่องเพื่อใช้สิทธิส่งเงินออมสะสม และสามารถนำเงินออมใช้ลดหย่อนภาษีเงินได้ประจำปี
นางสาวจารุลักษณ์ เรืองสุวรรณ เลขาธิการคณะกรรมการกองทุนการออมแห่งชาติ หรือ กอช.  เปิดเผยว่า สมาชิก กอช. นักเรียน นิสิต นักศึกษา อายุตั้งแต่ 15 ปีขึ้นไปที่ส่งเงินออมสะสมและได้รับเงินสมทบจากรัฐ 50% ของเงินออม และเมื่อจบการศึกษาเข้าสู่ระบบทำงาน ได้รับสวัสดิการจากหน่วยงาน อาทิ กองทุนบำเหน็จบำนาญข้าราชการ (กบข.) ประกันสังคม กองทุนสำรองเลี้ยงชีพ สมาชิก กอช. สามารถส่งเงินออมสะสมกับ กอช.  ต่อได้ โดยเงินที่ออมกับ กอช. จะนำเงินไปบริหารให้เกิดผลตอบแทนจากการลงทุน และสมาชิกสามารถนำเงินออมกับ กอช. ตั้งแต่ 50 บาท สูงสุด 13,200 บาทต่อปี ไปใช้ในการลดหย่อนภาษีเงินได้ประจำปี
สำหรับสถานการณ์การแพร่ระบาดโรคติดเชื้อไวรัสโควิด-19 สมาชิกสามารถสมัคร ส่งเงินออมสะสม ดูยอดเงินออม ผ่านช่องทาง แอปพลิเคชัน “กอช.” หรือ หน่วยรับสมัครสมาชิกใกล้บ้านท่าน อาทิ ที่ว่าการอำเภอทั่วประเทศ  สำนักงานคลังจังหวัด สถาบันการเงินชุมชน ตัวแทน กอช. ประจำหมู่บ้าน ธนาคารออมสิน ธ.ก.ส. ธอส. และธนาคารกรุงไทย ทุกสาขา รวมทั้งเคาน์เตอร์เซอร์วิส เทสโก้โลตัส บิ๊กซี ตู้บุญเติม และเครือข่ายรับสมัครทั่วประเทศ สอบถามข้อมูลเพิ่มเติมได้ที่ สายด่วนเงินออม โทร. 02-049-9000
“คุณออม  รัฐช่วยออม  คุณได้บำนาญ”

ที่มา : https://www.thaigov.go.th/news/contents/details/45055