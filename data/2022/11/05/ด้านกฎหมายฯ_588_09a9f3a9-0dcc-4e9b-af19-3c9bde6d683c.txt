รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม ช่วยพลิกชีวิตหญิงสมุทรสาคร หลังได้ลดดอกเบี้ย-ค่าปรับ 100% จากออมสิน เหลือจ่ายแค่ 9,900 บาทปิดบัญชี ชวนลูกหนี้มาไกล่เกลี่ยหายปวดหัว


วันอาทิตย์ที่ 10 กรกฎาคม 2565
พิมพ์
รัฐมนตรีว่าการกระทรวงยุติธรรม ช่วยพลิกชีวิตหญิงสมุทรสาคร หลังได้ลดดอกเบี้ย-ค่าปรับ 100% จากออมสิน เหลือจ่ายแค่ 9,900 บาทปิดบัญชี ชวนลูกหนี้มาไกล่เกลี่ยหายปวดหัว
รัฐมนตรีว่าการกระทรวงยุติธรรม ช่วยพลิกชีวิตหญิงสมุทรสาคร หลังได้ลดดอกเบี้ย-ค่าปรับ 100% จากออมสิน เหลือจ่ายแค่ 9,900 บาทปิดบัญชี อีกรายสาวกู้เงิน กยศ. มา 15 ปี เจรจาให้ผ่อนเดือนละ 400 บาท ปลื้มใจได้ลดภาระครองชีพ ชวนลูกหนี้มาไกล่เกลี่ยหายปวดหัว
เมื่อวันที่ 9 ก.ค. 2565 เวลา 14.00 น. ที่วิทยาลัยเทคนิคสมุทรสาคร นายสมศักดิ์ เทพสุทิน รัฐมนตรีว่าการกระทรวงยุติธรรม เป็นประธานเปิดงานมหกรรมไกล่เกลี่ยหนี้สินครัวเรือน ครั้งที่ 45 และยุติธรรมพบประชาชน จ.สมุทรสาคร พร้อมด้วย นายณรงค์ รักร้อย ผู้ว่าราชการจังหวัดสมุทรสาคร นางพงษ์สวาท กายอรุณสุทธิ์ รองเลขาธิการคณะกรรมการกฤษฎีกา รักษาราชการแทนปลัดกระทรวงยุติธรรม นายวีระกิตติ์ หาญปริพรรณ์ ผู้ตรวจราชการกระทรวงยุติธรรม นางทัศนีย์ เปาอินทร์ อธิบดีกรมบังคับคดี นายวิตถวัลย์ สุนทรขจิต อธิบดีกรมคุมประพฤติ นายวิชัย ไชยมงคล เลขาธิการ ป.ป.ส. นายเกิดโชค เกษมวงศ์จิตร รองอธิบดีกรมคุ้มครองสิทธิและเสรีภาพ พันตำรวจโท มนตรี บุณยโยธิน รองอธิบดีกรมคุมประพฤติ นายณรงค์ จุ้ยเส่ย รองอธิบดีกรมราชทัณฑ์ นายโกมล พรมเพ็ง รองอธิบดีกรมพินิจและคุ้มครองเด็กและเยาวชน นางสาวนันทวัน วงศ์ขจรกิตติ รองผู้จัดการกองทุนให้กู้ยืมเพื่อการศึกษา (กยศ.) นายอุดม ไกรวัตนุสรณ์ นายก อบจ.สมุทรสาคร นายพุทธพร ปราโมทย์ ผู้อำนวยการวิทยาลัยเทคนิคสมุทรสาคร ข้าราชการ เจ้าหน้าที่กระทรวงยุติธรรม และประชาชนร่วมงานจำนวนมาก โดยก่อนเข้างานมีการคัดกรองโควิด-19 อย่างเข้มงวด
นายสมศักดิ์ กล่าวว่า ตนดีใจที่ได้เดินทางมาเป็นประธานในงานมหกรรมไกล่เกลี่ยหนี้สินครัวเรือน และยุติธรรมพบประชาชน ครั้งที่ 45 เป้าหมายประชาชนที่เข้าร่วมงานครั้งนี้ 6,610 ราย ทุนทรัพย์ทั้งสิ้น 510 ล้านบาท โดยงาน 44 ครั้งที่ผ่านมา มีลูกหนี้ขอไกล่เกลี่ย 35,625 ราย ไกล่เกลี่ยสำเร็จ 33,110 ราย สามารถลดค่าใช้จ่ายประชาชน 2,870 ล้านบาท และเรายังมีศูนย์ไกล่เกลี่ยก่อนฟ้องทั่วประเทศ 934 แห่ง ผู้ไกล่เกลี่ยก่อนฟ้อง 3,278 คน และสำนักงานบังคับคดีช่วยไกล่เกลี่ยหลังฟ้อง 117 แห่งทั่วประเทศที่จะช่วยเหลือประชาชนทุกคน
จากนั้นนายสมศักดิ์ ได้มอบเงินเยียวยาผู้เสียหายจากคดีอาญา มอบป้ายศูนย์ไกล่เกลี่ยข้อพิพาทภาคประชาชน และร่วมการไกล่เกลี่ยด้วยตนเอง โดยรายแรกเป็นหนี้ กยศ. กู้มาแล้ว 15 ปี เป็นเงิน 124,572 บาท ชำระแล้ว 71,590 บาท เหลือ 52,982 บาท โดยผลเจรจาได้ส่วนลด 28,146 บาท เหลือ 24,836 บาท โดยให้ผ่อน 72 งวดๆละ 400 บาท อีกรายเป็นหญิงอาชีพรับจ้าง เป็นหนี้ธนาคารออมสินเงินต้น 9,900 บาท ขาดชำระจนถูกศาลพิพากษาให้ชำระเงินต้น ดอกเบี้ยและค่าปรับเป็นเงิน 71,222 บาท โดยผลเจรจาได้ส่วนลดดอกเบี้ย ค่าปรับ และค่าใช้จ่ายในคดี 100% เหลือจ่าย 9,900 บาทปิดบัญชี โดยทั้ง 2 คนกล่าวว่า ขอขอบคุณนายกรัฐมนตรี รัฐบาลและกระทรวงยุติธรรม ที่จัดโครงการดีๆแบบนี้ขึ้นมา ทำให้ลดภาระค่าใช้จ่าย ไม่ต้องเสียค่าปรับจำนวนมหาศาล เหมือนได้ตายแล้วเกิดใหม่ และอยากเชิญชวนลูกหนี้ทุกคนมาร่วมงานไกล่เกลี่ยเพราะมีสิทธิพิเศษมากมาย ทำให้เราหายเครียดกลับไปดำเนินชีวิตต่อได้

ที่มา : https://www.thaigov.go.th/news/contents/details/56737