รัฐบาลไทย-ข่าวทำเนียบรัฐบาล-สธ. แจงผลตรวจ Antigen Test Kit เป็นบวก เข้าระบบแยกกักที่บ้านได้ทันที


วันอังคารที่ 27 กรกฎาคม 2564
สธ. แจงผลตรวจ Antigen Test Kit เป็นบวก เข้าระบบแยกกักที่บ้านได้ทันที
สธ. แจงผลตรวจ Antigen Test Kit เป็นบวก เข้าระบบแยกกักที่บ้านได้ทันที
กระทรวงสาธารณสุข แจงประชาชนหากตรวจเชื้อด้วยชุดตรวจเร็ว Antigen Test Kit ให้ผลเป็นบวก สามารถเข้าระบบแยกกักที่บ้านได้ทันที โดยแจ้งสายด่วน 1330 กด 14 หรือเว็บไซต์ของ สปสช. กรณีแยกกักในชุมชน ศูนย์พักคอย ฮอสปิเทล หรือ โรงพยาบาล จะมีการตรวจ RT-PCR ป้องกันผลบวกลวง
วันนี้ (27 กรกฎาคม 2564) ที่ศูนย์แถลงข่าวโรคติดเชื้อไวรัสโคโรนา 2019 กระทรวงสาธารณสุข จ.นนทบุรี นายแพทย์สมศักดิ์ อรรฆศิลป์ อธิบดีกรมการแพทย์ พร้อมด้วย ทันตแพทย์อรรถพร ลิ้มปัญญาเลิศ รองเลขาธิการสำนักงานหลักประกันสุขภาพแห่งชาติ (สปสช.) แถลงข่าวประเด็น การตรวจโควิด 19 ด้วย ATK เข้าสู่ระบบการรักษา โดยนายแพทย์สมศักดิ์ กล่าวว่า ชุดตรวจเร็ว (Antigen Test Kit : ATK) ที่วางขายอยู่ในท้องตลาดขณะนี้มีหลายชนิด คุณภาพแตกต่างกัน บางชนิดความไวความจำเพาะอาจไม่ถึง 90% แนะนำให้ใช้ชุดตรวจที่สำนักงานคณะกรรมการอาหารและยา (อย.) รับรอง ซึ่งกระทรวงสาธารณสุข และสำนักงานหลักประกันสุขภาพแห่งชาติ (สปสช.) ใช้ ให้ผลร้อยละ 95 ขึ้นไป อย่างไรก็ตามอาจพบผลบวกลวงได้ประมาณร้อยละ 3-5 แปลว่าผู้ป่วยจำนวนหนึ่งผลบวกแล้วอาจจะไม่ได้ติดเชื้อจริง เรียกผลบวกนี้ว่า “ผู้ที่น่าจะติดเชื้อ” หากนำไปรวมกับผู้ติดเชื้ออาจทำให้เกิดการติดเชื้อจริงๆ ได้ ส่วนผลลบแต่สงสัยติดเชื้อต้องตรวจซ้ำใน 3-5 วัน
นายแพทย์สมศักดิ์กล่าวต่อว่า หากตรวจด้วยชุดตรวจ ATK ให้ผลบวกและเข้าเกณฑ์เงื่อนไข สามารถเข้าระบบแยกกักที่บ้าน (Home Isolation : HI) ได้ทันที ไม่ต้องตรวจด้วยวิธี RT-PCR ซ้ำ โดยจะต้องอยู่คนเดียวใช้ห้องนอนคนเดียว ไม่มีปฏิสัมพันธ์กับคนในบ้าน แยกกิน แยกอยู่ แยกใช้ห้องน้ำ แยกทิ้งขยะจากผู้อื่นโดย สปสช. จะสนับสนุนให้เงินกับโรงพยาบาลที่ดูแล ในการจัดส่งอาหาร 3 มื้อถึงบ้าน เครื่องวัดอุณหภูมิ เครื่องวัดออกซิเจนในเลือด และยาที่จำเป็น หากเริ่มมีอาการหรือมีโรคประจำตัวทางการแพทย์แนะนำให้เริ่มฟาวิพิราเวียร์ให้เร็วที่สุด ซึ่งจะมีการส่งยาให้ที่บ้าน หรือหากอยู่บ้านไม่ได้ ต้องเข้าการแยกกักในชุมชน (Community Isolation : CI) จะให้ลงชื่อในใบยินยอมรับการรักษา และนำตัวไปที่ CI ศูนย์พักคอย ฮอสปิเทล หรือโรงพยาบาล มีความจำเป็นจะต้องตรวจด้วยวิธี RT-PCR ซ้ำ ระหว่างรอผล จะมีการแยกผู้ติดเชื้อที่ตรวจด้วย ATK ออกมา เพื่อความปลอดภัยและความรวดเร็วในการรักษา
สำหรับยาฟาวิพิราเวียร์ ขณะนี้มีสต๊อกเกือบ 10 ล้านเม็ด และจะทยอยเข้ามาในเดือนสิงหาคม และกันยายน เดือนละ 40 ล้านเม็ด และกรมการแพทย์ได้ทำระบบโรงพยาบาลเสมือนจริง (Virtual Hospital) นำผู้ป่วยจากระบบ 1668 มาขึ้นทะเบียนดูแลที่บ้าน หากมีอาการจะส่งยาฟาวิพิราเวียร์ไปให้ ถ้าสบายดีไม่มีโรคร่วม อาจกินยาฟ้าทะลายโจร และเมื่อเริ่มมีอาการจะให้ยาฟาวิพิราเวียร์ทันที หากผู้ป่วยมีโรคประจำตัวแต่ไม่มีอาการให้อยู่ในดุลยพินิจแพทย์ เพื่อป้องกันอาการสีเขียวเป็นสีเหลือง
“กทม. และปริมณฑล ขณะนี้มีผู้ติดเชื้อจำนวนมากเกินกว่าระบบรับได้ประมาณ 3 เท่าแล้ว แพทย์ พยาบาล สหวิชาชีพคนหน้างาน ยังตั้งใจทำงานเต็มที่ในการดูแลประชาชน และจะให้ดีที่สุดเพื่อทุกชีวิต ขอย้ำว่าการฉีดวัคซีนป้องกันโรคโควิด 19 จะเป็นส่วนหนึ่งที่ช่วยให้กลุ่มเสี่ยงลดความสูญเสียได้” นายแพทย์สมศักดิ์กล่าว
ด้านทันตแพทย์อรรถพร กล่าวว่า กรณีผลตรวจแบบเร็ว ATK เป็นบวกสามารถเข้าระบบกักตัวที่บ้านได้ทันทีโดยไม่ต้องไปตรวจซ้ำด้วยวิธี RT-PCR ขณะนี้ สปสช. ได้ให้บริการตรวจคัดกรองด้วย ATK ที่ลานจอดรถชั้น 1 อาคาร B ศูนย์ราชการแจ้งวัฒนะ วันละประมาณ 2,500 ราย หากผลตรวจเป็นบวกจะบันทึกเข้าไปอยู่ในฐานข้อมูล Home Isolation Database ข้อมูลล่าสุดมีผู้ป่วยสะสมประมาณ 37,000 ราย เป็นรายใหม่วันนี้ 2,843 ราย จากนั้นจะมีการจับคู่ผู้ติดเชื้อกับคลินิกหรือศูนย์บริการสาธารณสุขใกล้บ้านในการรับดูแล ขณะนี้ได้จับคู่ไปแล้ว 35,511 ราย สำหรับรายที่ไม่สามารถกักตัวที่บ้านได้ จะแยกกักในชุมชนหรือโรงพยาบาลซึ่งต้องมีการตรวจยืนยันซ้ำด้วยวิธี RT-PCR ขณะที่แยกกักตัว การแยกกักตัวที่บ้าน/ชุมชนมีเงื่อนไขคือ ต้องเป็นผู้ติดเชื้อกลุ่มสีเขียวไม่มีอาการหรืออาการน้อย มีอายุไม่เกิน 60 ปี ไม่มีโรคประจำตัว 7 กลุ่มโรค หรือมีภาวะอ้วน หรือผู้ป่วยนอนที่โรงพยาบาลเกิน 10 วัน และอาการดีขึ้นแล้วสามารถกักตัวที่บ้านได้
ทันตแพทย์อรรถพรกล่าวต่อว่า คนไทยที่อยู่ในกลุ่มเสี่ยงสามารถเข้าสู่ระบบการตรวจคัดกรองด้วย ATK หากผลเป็นบวกเข้า HI ได้ทันที โดยไม่เสียค่าใช้จ่าย ลงทะเบียนได้ทางสายด่วน 1330 กด 14 หรือบันทึกข้อมูลเองด้วยการแสกน QR code กรอกข้อมูลทางเว็บไซต์ของ สปสช. จะมีเจ้าหน้าที่ติดต่อกลับเพื่อสอบทวนข้อมูล และนำเข้าสู่ระบบ HI มีคลินิกหรือศูนย์บริการสาธารณสุขในพื้นที่ไปดูแล มีการเยี่ยมติดตามอาการผ่านระบบ VDO Callวันละ 2 ครั้ง สปสช.จะสนับสนุนงบประมาณให้กับคลินิก/ ศูนย์บริการสาธารณสุขไว้ล่วงหน้าตามรายชื่อคนละ 3,000 บาทต่อสัปดาห์ เพื่อซื้ออุปกรณ์ที่มีความจำเป็น ได้แก่ เครื่องวัดอุณหภูมิดิจิตอล และเครื่องออกซิมิเตอร์สำหรับวัดค่าออกซิเจนในกระแสเลือด ยาที่จำเป็น จัดส่งอาหารให้ที่บ้าน 3 มื้อ ค่ารถพยาบาลสำหรับส่งต่อและค่าใช้จ่ายในการเอกซเรย์ ทั้งนี้ บอร์ด สปสช. มีมติอนุมัติชุดตรวจ ATK ฟรีสำหรับประชาชนแล้ว คาดว่าภายในต้นเดือนสิงหาคม จะมีชุด ATK แจกไปยังโรงพยาบาล เน้นในพื้นที่สีแดงเพื่อให้โรงพยาบาลส่งชุดตรวจไปยังประชาชนกลุ่มเสี่ยงสำหรับตรวจเองที่บ้าน
*******************************27 กรกฎาคม 2564

ที่มา : https://www.thaigov.go.th/news/contents/details/44172