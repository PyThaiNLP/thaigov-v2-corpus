รัฐบาลไทย-ข่าวทำเนียบรัฐบาล-​ สธ.ดูแลผู้หนีภัยสู้รบใน จ.ตาก ตามหลักมนุษยธรรม พร้อมป้องกันควบคุมโรคเต็มที่


วันศุกร์ที่ 31 ธันวาคม 2564
​ สธ.ดูแลผู้หนีภัยสู้รบใน จ.ตาก ตามหลักมนุษยธรรม พร้อมป้องกันควบคุมโรคเต็มที่
รองปลัดกระทรวงสาธารณสุข เผย สาธารณสุขไทยให้การดูแลผู้อพยพหนีภัยชาวเมียนมาตามหลักมนุษยธรรม พร้อมเฝ้าระวังควบคุมป้องกันโรคระบาดที่อาจเกิดขึ้น โดยเฉพาะโรคโควิด 19
รองปลัดกระทรวงสาธารณสุข เผย สาธารณสุขไทยให้การดูแลผู้อพยพหนีภัยชาวเมียนมาตามหลักมนุษยธรรม พร้อมเฝ้าระวังควบคุมป้องกันโรคระบาดที่อาจเกิดขึ้น โดยเฉพาะโรคโควิด 19 เร่งจัดส่งวัสดุอุปกรณ์ในการป้องกันควบคุมโรคสนับสนุนการดำเนินงานของพื้นที่เต็มที่
นายแพทย์ธงชัย กีรติหัตถยากร รองปลัดกระทรวงสาธารณสุข เผยว่า นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข มีความห่วงใยต่อสถานการณ์การสู้รบระหว่างทหารเมียนมากับกองกำลังชนกลุ่มน้อยเชื้อสายกะเหรี่ยงตามแนวชายแดนจังหวัดตาก ซึ่งทำให้มีผู้อพยพหนีภัยจำนวนมากข้ามมาอาศัยอยู่ในพื้นที่ปลอดภัยชั่วคราว 2 แห่งในจังหวัดตาก ได้มอบหมายให้สำนักงานสาธารณสุขจังหวัดตากและโรงพยาบาลแม่สอด ร่วมกันดูแลทั้งด้านการเจ็บป่วยด้วยโรคต่างๆ การดูแลอนามัยสิ่งแวดล้อม เพื่อควบคุมป้องกันโรคระบาดที่อาจเกิดขึ้นจากการอยู่รวมกันจำนวนมากโดยเฉพาะการควบคุมป้องกันโรคโควิด 19 โดยให้เป็นไปตามหลักมนุษยธรรม
นายแพทย์ธงชัยกล่าวต่อว่า ได้รับรายงานสถานการณ์ล่าสุดการสู้รบไม่ส่งผลกระทบต่อความปลอดภัยในชีวิตและทรัพย์สินของประชาชนคนไทยบริเวณแนวชายแดนไทย พื้นที่ปลอดภัยชั่วคราว คอกวัวเมยโค้ง บ้านมหาวัน ตำบลมหาวัน อำเภอแม่สอด มีผู้หนีภัยชาวเมียนมาพักอยู่  3,988 คน ส่วนพื้นที่ปลอดภัยชั่วคราว วัดบ้านหมื่นฤชัย บ้านหมื่นฤชัย ตำบลพบพระ อำเภอพบพระ มีผู้หนีภัยชาวเมียนมาพักอยู่ 52 คน ได้มอบหมายให้นายแพทย์สาธารณสุขจังหวัดส่งทีมแพทย์และพยาบาลเข้าไปดูแล ทั้งนี้ ยังไม่พบปัญหาโรคระบาด มีเพียงการเจ็บป่วยเล็กน้อย ส่วนกลางโดยกองสาธารณสุขฉุกเฉิน ได้เร่งจัดส่งวัสดุอุปกรณ์ในการป้องกันควบคุมโรค เช่น หน้ากากอนามัย/N95, ถุงมือ, ชุด Cover all, หมวกคลุมผม Face shield เป็นต้น เพื่อสนับสนุนการดำเนินงานป้องกันควบคุมโรคในพื้นที่อย่างเต็มที่แล้ว และเตรียมพร้อมให้การสนับสนุนเพิ่มเติมหากได้รับการร้องขอ
*********************************** 31 ธันวาคม 2564

ที่มา : https://www.thaigov.go.th/news/contents/details/50112