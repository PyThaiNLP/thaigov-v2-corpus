รัฐบาลไทย-ข่าวทำเนียบรัฐบาล-‘รมช.มนัญญา’ เปิดการประชุมสัมมนา “การตรวจสอบบัญชีกับความท้าทายของโลกยุคใหม่”


วันศุกร์ที่ 26 สิงหาคม 2565
‘รมช.มนัญญา’ เปิดการประชุมสัมมนา “การตรวจสอบบัญชีกับความท้าทายของโลกยุคใหม่”
พัฒนาระบบตรวจสอบบัญชีมีคุณภาพ ยกระดับขบวนการสหกรณ์เข้มแข็ง โปร่งใส มุ่งประโยชน์สู่สมาชิก
นางสาวมนัญญา ไทยเศรษฐ์ รัฐมนตรีช่วยว่าการกระทรวงเกษตรและสหกรณ์ เป็นประธานเปิดการประชุมสัมมนาวิชาการ กรมตรวจบัญชีสหกรณ์ ประจำปี 2565 เรื่อง “การตรวจสอบบัญชีกับความท้าทายของโลกยุคใหม่ CAD Audit VS a VUCA World” พร้อมมอบรางวัลผลงานนวัตกรรม ดีเด่น ประจำปี 2565 เพื่อพัฒนาคุณภาพการตรวจสอบบัญชีสหกรณ์และกลุ่มเกษตรกร ให้มีความเข้มแข็ง โปร่งใส ป้องปรามการทุจริต และเตรียมความพร้อมรับการเปลี่ยนแปลงในอนาคต พร้อมทั้งเป็นประธานพิธีมอบประกาศเกียรติคุณผู้เกษียณอายุราชการ กรมตรวจบัญชีสหกรณ์ ประจำปี 2565 ณ สวนลอยฟ้า ฮอลล์ 1 นงนุช เทรดดิชั่น รีสอร์ต (สวนนงนุช) อ.สัตหีบ จ.ชลบุรี
รัฐมนตรีช่วยว่าการกระทรวงเกษตรและสหกรณ์ กล่าวว่า กระทรวงเกษตรและสหกรณ์ มีนโยบายในการสร้างความเข้มแข็งให้แก่สถาบันเกษตรกรและเศรษฐกิจฐานราก จึงได้มอบนโยบายให้กรมตรวจบัญชีสหกรณ์ ดำเนินงานสร้างความเข้มแข็งทางการเงินการบัญชีแก่สหกรณ์และกลุ่มเกษตรกร เพื่อให้มีระบบการเงินการบัญชีและการควบคุมภายในที่ดี สามารถดำเนินธุรกิจได้อย่างโปร่งใส สร้างความเชื่อมั่นให้สมาชิก สหกรณ์และกลุ่มเกษตรกรได้รับการตรวจสอบบัญชีตามมาตรฐานสากล เป็นที่ยอมรับและเชื่อถือได้ เป็นการยกระดับศักยภาพสถาบันเกษตรกรและพัฒนาสหกรณ์ ให้มีความเข้มแข็งอย่างยั่งยืน สามารถสร้างคุณภาพชีวิตที่ดีให้แก่สมาชิกสหกรณ์และคนในชุมชน โดยในปัจจุบันมีสหกรณ์และกลุ่มเกษตรกรเป้าหมายที่กรมตรวจบัญชีสหกรณ์ ต้องเข้าปฏิบัติงานตรวจสอบบัญชี จำนวน 11,800 แห่ง ให้สามารถใช้ประโยชน์จากผลการตรวจสอบบัญชีและข้อสังเกตจากผู้สอบบัญชีไปปรับปรุงการบริหารจัดการและอํานวยประโยชน์แก่มวลสมาชิกโดยรวม
ทั้งนี้ จากการดำเนินงานของสหกรณ์ที่มีรูปแบบที่เปลี่ยนแปลงไป ประกอบกับการเกิดเหตุทุจริต ในสหกรณ์ จึงต้องมีมาตรการเชิงรุกในการยกระดับมาตรฐานการสอบบัญชีให้มีความเข้มข้นมากยิ่งขึ้น ทั้งในด้านการพัฒนาระบบการตรวจสอบบัญชีและการพัฒนาสมรรถนะบุคลากรที่ทำหน้าที่ตรวจสอบบัญชี เพื่อดูแลรักษาผลประโยชน์ของสมาชิกสหกรณ์ที่มีมูลค่ากว่า 3.58 ล้านล้านบาท หรือคิดเป็นร้อยละ 13.54 ของ GDP ทั้งประเทศ พร้อมทั้งดำเนินงานเสริมสร้างและพัฒนาศักยภาพด้านการเงินการบัญชีแก่เกษตรกร ผ่านกระบวนการเรียนรู้การจัดทำบัญชีให้ครอบคลุมทุกกลุ่มเป้าหมาย
"ขอให้ผู้บริหารและเจ้าหน้าที่ของกรมตรวจบัญชีสหกรณ์ทุกท่าน ทำหน้าที่ตรวจสอบระบบการเงินการบัญชี การควบคุมภายใน และการดำเนินงานของสหกรณ์ให้เป็นไปตามมาตรฐานที่กำหนดอย่างโปร่งใส ป้องปรามการทุจริตและข้อผิดพลาดทางการเงินการบัญชี พร้อมทั้งพัฒนาสมรรถนะบุคลากรให้มีความเป็นมืออาชีพและพัฒนาทักษะใหม่ ๆ ที่จำเป็น มีการพัฒนานวัตกรรม เทคโนโลยีสารสนเทศ เป็นเครื่องมือช่วยอำนวยความสะดวกในการปฏิบัติงาน ซึ่งล้วนเป็นส่วนสำคัญในการพัฒนาให้สถาบันเกษตรกรและกลุ่มเกษตรกรเติบโตอย่างมั่นคงและยั่งยืน” รมช.มนัญญา กล่าว
นายอำพันธุ์ เวฬุตันติ อธิบดีกรมตรวจบัญชีสหกรณ์ กล่าวว่า กรมตรวจบัญชีสหกรณ์ เป็นหน่วยงานที่มีบทบาทสำคัญในการขับเคลื่อนการพัฒนาระบบการบริหารจัดการด้านการเงินและการบัญชีของสหกรณ์ และกลุ่มเกษตรกร ทั้งในด้านการสอบบัญชีสหกรณ์และกลุ่มเกษตรกรและในด้านการสอนบัญชีแก่เกษตรกรและกลุ่มเป้าหมาย การจัดประชุมสัมมนาวิชาการ หัวข้อ การตรวจสอบบัญชีกับความท้าทายของโลกยุคใหม่ CAD Audit VS VUCA World ในครั้งนี้ จึงเป็นการสร้างเครือข่ายความร่วมมือทางวิชาการ รวมทั้งรับทราบทิศทางการดำเนินงานของกรมตรวจบัญชีสหกรณ์ในอนาคตและเตรียมพร้อมการพัฒนาระบบบริหารจัดการสู่องค์กรดิจิทัล ของโลกยุคใหม่ ซึ่งยังมีการเผยแพร่ผลงานวิชาการและนวัตกรรมที่ได้สร้างและพัฒนาขึ้นมาตลอดปีงบประมาณ 2565 ให้เป็นที่ประจักษ์แก่สาธารณชนและแวดวงวิชาชีพ ซึ่งจะนำไปสู่การพัฒนาต่อยอดหรือประยุกต์ใช้ให้เกิดประโยชน์และตอบสนองต่อความต้องการของผู้รับบริการได้อย่างมีประสิทธิภาพและเกิดประสิทธิผลสูงสุด รวมทั้งเป็นการยกย่องเชิดชูบุคลากรของกรมตรวจบัญชีสหกรณ์ที่ทรงคุณค่าที่มีแนวคิดสร้างสรรค์และมุ่งพัฒนางานให้เกิดประโยชน์สูงสุด เป็นการสร้างขวัญกำลังใจและแรงบันดาลใจแก่ข้าราชการและเจ้าหน้าที่ของกรมตรวจบัญชีสหกรณ์ นอกจากนี้ ยังจัดให้มีกิจกรรมการเสวนาให้ความรู้ และการศึกษาดูงานการจัดพื้นที่ทางการเกษตรเพื่อการทำธุรกิจท่องเที่ยวเชิงเกษตร ในพื้นที่สวนนงนุช จังหวัดชลบุรี อีกด้วย
ทั้งนี้ กรมตรวจบัญชีสหกรณ์ ได้ดำเนินการตรวจสอบบัญชีสหกรณ์และกลุ่มเกษตรกร ทั้งในรูปแบบการเป็นผู้สอบบัญชีเอง และการควบคุมกำกับคุณภาพงานสอบบัญชีของผู้สอบบัญชีภาคเอกชน เพื่อการตรวจบัญชีอย่างโปร่งใส เป็นไปตามมาตรฐาน ป้องกันการทุจริต ปัจจุบัน กรมตรวจบัญชีสหกรณ์ มีผู้สอบบัญชี จำนวน 500 คน และผู้สอบบัญชีภาคเอกชนหรือบุคคลอื่นอีก 280 คน รวม 780 คน ซึ่งได้รับการเสริมสร้างการพัฒนาศักยภาพดำเนินงานสอบบัญชีให้มีคุณภาพและมีความโปร่งใส รู้เท่าทันกับการเปลี่ยนแปลงของโลก มีความรู้ ความเชี่ยวชาญ รู้กฎ ระเบียบ ข้อบังคับ หรือกฎหมายใหม่ ๆ นอกจากนี้ยังได้จัดทีมตรวจสอบพิเศษ เข้าประเมินระบบการควบคุมภายในของสหกรณ์ขนาดใหญ่ และจำแนกสหกรณ์ที่เข้าประเมินเป็น 3 ระดับ เพื่อวางมาตรการเฝ้าระวังตามระดับความเสี่ยงของสหกรณ์ ตลอดจนสร้างสรรค์นวัตกรรมที่มีคุณภาพ เพื่อช่วยในการสอบบัญชี โดยผลักดันให้สหกรณ์ใช้ Application Smart4m ในการตรวจสอบการดำเนินงานของฝ่ายจัดการ ซึ่งถือเป็นเครื่องมือที่มีประสิทธิภาพและให้ทุกภาคส่วนของสหกรณ์ได้มีส่วนร่วมในการสร้างระบบการควบคุมภายในที่ดีให้เกิดขึ้นในสหกรณ์ ส่งเสริมการนำนวัตกรรมมาใช้ในการบริหารจัดการสหกรณ์ และส่งเสริมให้สมาชิกสหกรณ์ มีส่วนร่วมในการตรวจสอบธุรกรรมทางการเงินของตนเอง ผ่านแอปพลิเคชันที่พัฒนาโดยกรมตรวจบัญชีสหกรณ์ นอกจากนี้ ในปี 2565 กรมฯ ยังได้บูรณาการความร่วมมือกับหน่วยงานต่าง ๆ เพื่อส่งเสริมการจัดทำบัญชีให้ขยายผลไปในทุกกลุ่มเป้าหมายกว่า 64,000 ราย อีกด้วย.

ที่มา : https://www.thaigov.go.th/news/contents/details/58506