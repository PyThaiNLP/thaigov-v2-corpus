รัฐบาลไทย-ข่าวทำเนียบรัฐบาล-นายกฯ ส่งใจเชียร์นักกีฬาไทย และเชิญชวนชาวไทยร่วมส่งกำลังใจเชียร์ ทัพนักกีฬาไทย แข่งกีฬา “ASEAN Para Games 2022” วันที่ 30 ก.ค. – 6 ส.ค. นี้


วันเสาร์ที่ 30 กรกฎาคม 2565
พิมพ์
นายกฯ ส่งใจเชียร์นักกีฬาไทย และเชิญชวนชาวไทยร่วมส่งกำลังใจเชียร์ ทัพนักกีฬาไทย แข่งกีฬา “ASEAN Para Games 2022” วันที่ 30 ก.ค. – 6 ส.ค. นี้
นายกฯ ส่งใจเชียร์นักกีฬาไทย และเชิญชวนชาวไทยร่วมส่งกำลังใจเชียร์ ทัพนักกีฬาไทย แข่งกีฬา “ASEAN Para Games 2022” วันที่ 30 ก.ค. – 6 ส.ค. นี้
นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ติดตามและส่งกำลังใจให้ทัพนักกีฬาคนพิการทีมชาติไทย ในการแข่งขันกีฬาอาเซียนพาราเกมส์ ครั้งที่ 11 (ASEAN Para Games 2022) ณ เมืองสุราการ์ตา (โซโล) ประเทศอินโดนีเซีย ระหว่างวันที่ 30 กรกฎาคม – 6 สิงหาคม 2565 โดยขอนักกีฬาทุกคนแสดงศักยภาพออกมาอย่างเต็มกำลังความสามารถ ตามที่ได้ทุ่มเทฝึกซ้อมมา พร้อมอวยพรให้นักกีฬาประสบความสำเร็จในการแข่งขัน ทำผลงานได้ตามที่ตั้งใจไว้
โฆษกประจำสำนักนายกรัฐมนตรี กล่าวว่า การแข่งขันกีฬาอาเซียนพาราเกมส์ ครั้งที่ 11 มีนักกีฬาคนพิการเข้าร่วมกว่า 1,500 คน จาก 11 ชาติอาเซียน ได้แก่ บรูไน, กัมพูชา, อินโดนีเซีย, ลาว, มาเลเซีย, เมียนมา, ฟิลิปปินส์, สิงคโปร์, ไทย, เวียดนาม และติมอร์เลสเต โดยจัดการแข่งขันทั้งหมด 14 ชนิดกีฬา ประกอบด้วย กรีฑา ยิงธนู แบดมินตัน บอคเซีย ฟุตบอลคนตาบอด หมากรุก โกลบอล ยูโด ยกน้ำหนัก ว่ายน้ำ เทเบิลเทนนิส วีลแชร์เทนนิส วอลเลย์บอลนั่ง และวีลแชร์บาสเกตบอล
โดยประเทศไทยส่งนักกีฬาเข้าร่วมทั้งหมด 310 คน ในทุกชนิดกีฬา และเจ้าหน้าที่อีก 169 คน รวมทั้งหมด 479 คน และตั้งเป้าหมายทำผลงานในการแข่งขันอาเซียนพาราเกมส์ครั้งนี้ไว้อย่างน้อย 70 เหรียญทอง ซึ่งจากผลงานการแข่งขันอาเซียนพาราเกมส์ที่ผ่านมาของนักกีฬาไทย ถือว่าประสบความสำเร็จมากที่สุด ด้วยการเป็นเจ้าเหรียญทองถึง 6 สมัย จากการแข่งขันทั้งหมด 9 ครั้ง (การแข่งขันครั้งที่ 10 ที่ประเทศฟิลิปปินส์ ปี 2563 ยกเลิกเนื่องจากสถานการณ์การแพร่ระบาดของโควิด-19)
“นายกรัฐมนตรีเป็นกำลังใจให้นักกีฬาคนพิการทีมชาติไทยและเจ้าหน้าที่ทุกคนในการแข่งขันกีฬาอาเซียนพาราเกมส์ครั้งนี้ โดยขอให้แสดงศักยภาพและความสามารถของตนอย่างเต็มที่ ตลอดจนเน้นย้ำการปฏิบัติตามมาตรการสาธารณสุขของประเทศเจ้าภาพอย่างเคร่งครัด เพื่อความปลอดภัยของทุกคน นอกจากนี้ นายกรัฐมนตรีเชิญชวนพี่น้องชาวไทยร่วมส่งแรงใจเชียร์นักกีฬาผู้พิการในการแข่งขันครั้งนี้ โดยสามารถรับชมการถ่ายทอดสดได้ทางสถานีโทรทัศน์ช่อง T Sports 7 ตลอดการแข่งขัน โดยพิธีเปิดการแข่งขันจะมีขึ้นในวันที่ 30 กรกฎาคม และเริ่มชิงชัยเหรียญทองตั้งแต่วันที่ 31 กรกฎาคมเป็นต้นไป” นายธนกรฯ กล่าว

ที่มา : https://www.thaigov.go.th/news/contents/details/57424