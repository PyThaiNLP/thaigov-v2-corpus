รัฐบาลไทย-ข่าวทำเนียบรัฐบาล-รองปลัดเกษตรฯ เป็นหัวหน้าคณะผู้แทนไทย เข้าร่วมการประชุมอาเซียนบวกสาม (จีน ญี่ปุ่น สาธารณรัฐเกาหลี) และอาเซียนกับรัสเซีย สานต่อความร่วมมือด้านการเกษตรและป่าไม้


วันพุธที่ 25 สิงหาคม 2564
รองปลัดเกษตรฯ เป็นหัวหน้าคณะผู้แทนไทย เข้าร่วมการประชุมอาเซียนบวกสาม (จีน ญี่ปุ่น สาธารณรัฐเกาหลี) และอาเซียนกับรัสเซีย สานต่อความร่วมมือด้านการเกษตรและป่าไม้
รองปลัดเกษตรฯ เป็นหัวหน้าคณะผู้แทนไทย เข้าร่วมการประชุมอาเซียนบวกสาม
เมื่อวันที่ 24 ส.ค. 64 นายระพีภัทร จันทรศรีวงศ์ รองปลัดกระทรวงเกษตรและสหกรณ์ เป็นหัวหน้าคณะผู้แทนไทย (SOM-AMAF Leader) เข้าร่วมการประชุมระดับเจ้าหน้าที่อาวุโสของการประชุมรัฐมนตรีอาเซียนด้านการเกษตรและป่าไม้กับเจ้าหน้าที่อาวุโสของจีน ญี่ปุ่น และสาธารณรัฐเกาหลี ครั้งที่ 20 สมัยพิเศษ (Special SOM-20th AMAF Plus 3) ผ่านการประชุมทางไกล โดยที่ประชุมได้รับทราบความก้าวหน้าของกิจกรรมความร่วมมืออาเซียนบวกสามด้านอาหาร เกษตร และป่าไม้ ในสาขา ได้แก่ จีน ญี่ปุ่น สาธารณรัฐเกาหลี ภายใต้ ASEAN Plus Three Cooperation Strategy (APTCS) Framework on Food, Agriculture, and Forestry และรับทราบผลการดำเนินงานขององค์กรสำรองข้าวฉุกเฉินของอาเซียน+3 (ASEAN Plus Three Emergency Rice Reserve: APTERR) และสำนักงานเลขานุการระบบข้อมูลสารสนเทศความมั่นคงทางอาหารในภูมิภาคอาเซียน (ASEAN Food Security Information System: AFSIS) ซึ่งตั้งอยู่ในประเทศไทย ผลการดำเนินงานของ APTERR ในช่วงโควิด-19 ปี 2563 เมียนมาได้รับการบริจาคเงินจากญี่ปุ่นจำนวน 300,000 เหรียญสหรัฐ เพื่อจัดซื้อข้าวภายในประเทศปริมาณ 750 เมตริกตัน เพื่อบรรเทาผลกระทบที่เกิดจากการแพร่ระบาดโควิด-19 ปี 2564 ฟิลิปปินส์ได้ระบายข้าว precooked จำนวน 2 ตัน และกัมพูชาได้ระบายข้าว 78 ตัน ที่ได้รับบริจาคจากญี่ปุ่น เพื่อช่วยเหลือผู้ที่ได้รับผลกระทบจากการแพร่ระบาดของโควิด-19
สำหรับการประชุมในครั้งนี้ ประเทศไทยได้กล่าวในที่ประชุมถึงสถานการณ์ปัจจุบันของวิกฤตโควิด-19 ส่งผลกระทบต่อระบบอาหารทั้งหมด ประเทศไทยเห็นควรส่งเสริมความร่วมมืออย่างใกล้ชิดของอาเซียนบวกสามมากยิ่งขึ้น ในด้านการแบ่งปันข้อมูลความมั่นคงด้านอาหารระหว่างประเทศในกลุ่มอาเซียนบวกสาม การส่งเสริมความร่วมมือในการวิจัยและพัฒนาในด้าน Food system ความมั่นคงอาหาร รวมถึงการควบคุมโรคระบาดจากพืชและสัตว์ ซึ่งในส่วนของกระทรวงเกษตรและสหกรณ์ยังให้ความสำคัญและมีมาตรการป้องกันการปนเปื้อนเชื้อโควิด-19 ในสินค้าเกษตร ทั้งสินค้าพืช ประมง และปศุสัตว์ ตลอดกระบวนการอย่างเข้มงวด รวมทั้งปฏิบัติตามแนวทางขององค์การอนามัยโลก (WHO) และองค์การอาหารและเกษตรแห่งสหประชาชาติ (FAO)
นอกจากนี้ รองปลัดกระทรวงเกษตรและสหกรณ์ยังเป็นหัวหน้าคณะผู้แทนไทยเข้าร่วมการประชุมระดับเจ้าหน้าที่อาวุโสของการประชุมรัฐมนตรีอาเซียนด้านการเกษตรและป่าไม้กับเจ้าหน้าที่อาวุโสของสหพันธรัฐรัสเซีย ครั้งที่ 6 (6th ARSOMA) โดยที่ประชุมได้รับทราบความก้าวหน้าในการดำเนินกิจกรรมภายใต้ ASEAN-Russia Agriculture and Food Security Cooperation Work Programme (2021 – 2025) โดยอาเซียนกับรัสเซียอาจมีความร่วมมือร่วมกันในอนาคต ในสาขาต่าง ๆ อาทิ โรคในพืชและสัตว์ข้ามพรมแดน Novel Food การใช้ทรัพยากรธรรมชาติอย่างยั่งยืน เพื่อให้การผลิตสินค้าเกษตรมีความยืดหยุ่นและบรรลุเป้าหมายการพัฒนาอย่างยั่งยืน

ที่มา : https://www.thaigov.go.th/news/contents/details/45148