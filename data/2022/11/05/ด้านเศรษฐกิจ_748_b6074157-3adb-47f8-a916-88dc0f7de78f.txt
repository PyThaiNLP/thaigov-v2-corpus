รัฐบาลไทย-ข่าวทำเนียบรัฐบาล-กยศ. เผยผลการประเมินคุณธรรมและความโปร่งใส ประจำปี 2564 ได้คะแนน 94.30 อยู่ในระดับ A


วันศุกร์ที่ 27 สิงหาคม 2564
พิมพ์
กยศ. เผยผลการประเมินคุณธรรมและความโปร่งใส ประจำปี 2564 ได้คะแนน 94.30 อยู่ในระดับ A
กองทุนเงินให้กู้ยืมเพื่อการศึกษา (กยศ.) ได้รับคะแนนจากการประเมินคุณธรรมและความโปร่งใสในการดำเนินงานของหน่วยงานภาครัฐ ประจำปี พ.ศ. 2564 อยู่ในเกณฑ์ระดับ A ด้วยคะแนน 94.30
นายชัยณรงค์ กัจฉปานันท์ ผู้จัดการกองทุนเงินให้กู้ยืมเพื่อการศึกษา ได้เปิดเผยว่า “จากการที่สำนักงานคณะกรรมการป้องกันและปราบปรามการทุจริตแห่งชาติ (ป.ป.ช.) ประกาศผลคะแนนการประเมินคุณธรรมและความโปร่งใสในการดำเนินงานของหน่วยงานภาครัฐ (Integrity and Transparency Assessment หรือ ITA) ประจำปี พ.ศ. 2564 ผลปรากฏว่า กองทุนเงินให้กู้ยืมเพื่อการศึกษา ได้รับ 94.30 คะแนน เพิ่มขึ้นจากปี 2563 ที่ได้รับ 90.18 คะแนน โดยจัดอยู่ในลำดับที่ 3 จากหน่วยงานประเภทกองทุน ซึ่งผลการประเมินดังกล่าวได้วัดจากความคิดเห็นของผู้มีส่วนได้ส่วนเสียทั้งภายในและภายนอกที่มีต่อการดำเนินงานกองทุน การเปิดเผยข้อมูลต่อสาธารณะ ตลอดจนนโยบายการป้องกันการทุจริต โดยกองทุนได้ให้ความสำคัญต่อการกำกับดูแลกิจการที่ดีตามหลักธรรมาภิบาล ดำเนินงานด้วยคุณธรรมและระบบการบริหารจัดการที่โปร่งใส ตรวจสอบได้ ซึ่งเกิดจากความร่วมมือร่วมใจของคณะกรรมการ ผู้บริหาร บุคลากรกองทุน ตลอดจนหน่วยงานองค์กรทุกภาคส่วน และผู้เกี่ยวข้องทุกท่านที่ได้ให้การสนับสนุนการดำเนินงานกองทุนด้วยดีเสมอมา ทั้งนี้ กองทุนจะดำเนินงานภายใต้หลักการกำกับดูแลกิจการที่ดี เพื่อให้การบริหารจัดการเงินทุนหมุนเวียนเป็นไปอย่างยั่งยืน ควบคู่กับภารกิจหลักในการสร้างโอกาสทางการศึกษาให้เยาวชนไทยสืบไป” ผู้จัดการกองทุนฯ กล่าวในที่สุด

ที่มา : https://www.thaigov.go.th/news/contents/details/45227