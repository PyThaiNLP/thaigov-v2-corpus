รัฐบาลไทย-ข่าวทำเนียบรัฐบาล-สธ.แจงฉีดวัคซีนโควิดแล้วไม่มีข้อมูลขึ้นใน “หมอพร้อม” เหตุศูนย์ฉีดยังไม่ลงข้อมูลเข้าระบบ


วันจันทร์ที่ 1 พฤศจิกายน 2564
สธ.แจงฉีดวัคซีนโควิดแล้วไม่มีข้อมูลขึ้นใน “หมอพร้อม” เหตุศูนย์ฉีดยังไม่ลงข้อมูลเข้าระบบ
กระทรวงสาธารณสุข เผย ระบบ “หมอพร้อม" เป็น Digital Health Pass โดยสมบูรณ์ แสดงผลการฉีดวัคซีนโควิดและผลตรวจหาเชื้อ เชิญชวนร้านยา คลินิก แล็บเอกชน เข้าร่วมเป็น “หมอพร้อม สเตชั่น” บันทึกผลตรวจโควิดเข้าระบบ เร่งพัฒนาให้ขอหนังสือรับรองการฉีดวัคซีนได้
กระทรวงสาธารณสุข เผย ระบบ “หมอพร้อม" เป็น Digital Health Pass โดยสมบูรณ์ แสดงผลการฉีดวัคซีนโควิดและผลตรวจหาเชื้อ เชิญชวนร้านยา คลินิก แล็บเอกชน เข้าร่วมเป็น “หมอพร้อม สเตชั่น” บันทึกผลตรวจโควิดเข้าระบบ เร่งพัฒนาให้ขอหนังสือรับรองการฉีดวัคซีนได้ ส่วนผู้ที่ฉีดวัคซีนแล้วยังไม่มีข้อมูลขึ้นในหมอพร้อม เกิดจากศูนย์ฉีดยังไม่ได้ลงข้อมูลหรือลงข้อมูลผิด ให้ติดต่อศูนย์ฉีดแก้ไข หากลงข้อมูลถูกต้อง ระบบจะแสดงผลทันที
วันนี้ (1 พฤศจิกายน 2564) นายแพทย์โสภณ เมฆธน ผู้ช่วยรัฐมนตรีประจำกระทรวงสาธารณสุข ในฐานะประธานอนุกรรมการอำนวยการบริหารจัดการการให้วัคซีนป้องกันโรคติดเชื้อไวรัสโคโรนา 2019 กล่าวว่า ขณะนี้ระบบหมอพร้อมเข้าสู่การเป็น Digital Health Pass อย่างสมบูรณ์แล้ว สามารถใช้เป็นหลักฐานแสดงการรับวัคซีนโควิด 19 และผลการตรวจหาเชื้อโควิด 19 ทั้งแบบ RT-PCR และ ATK ซึ่งหน่วยบริการต่าง ๆ จะเป็นผู้ลงข้อมูลผลการตรวจ โดยในส่วนของสถานพยาบาลภาครัฐจะดำเนินการในระบบเดิมที่มีอยู่แล้ว ส่วนภาคเอกชนจะมีระบบ “หมอพร้อม สเตชั่น” สำหรับลงข้อมูล ดังนั้น ขอเชิญชวนให้ร้านขายยา คลินิกเอกชน และห้องแล็บเอกชนต่างๆ ลงทะเบียนเข้าร่วมเป็นหมอพร้อม สเตชั่น โดยพื้นที่ กทม. ติดต่อได้ที่กลุ่มงานดิจิทัล กองยุทธศาสตร์และแผนงาน สำนักงานปลัดกระทรวงสาธารณสุข ต่างจังหวัดติดต่อได้ที่สำนักงานสาธารณสุขจังหวัดทุกแห่ง
“ข้อมูลที่จะปรากฏใน Digital Health Pass จะต้องให้ผู้ประกอบวิชาชีพด้านสุขภาพเป็นผู้ลงข้อมูล ดังนั้น ประชาชนที่ตรวจ ATK ด้วยตนเองและต้องการให้ผลการตรวจแสดงในหมอพร้อม แนะนำประสานกับร้านขายยาที่ซื้อชุดตรวจ ATK ให้ช่วยบันทึกผลการตรวจผ่านหมอพร้อม สเตชั่น เพื่อให้มีข้อมูลในระบบเป็นหลักฐานแสดงเมื่อเข้าใช้บริการต่างๆ ตามมาตรการ COVID Free Setting ได้” นายแพทย์โสภณกล่าว
นายแพทย์โสภณกล่าวอีกว่า ขณะนี้ระบบหมอพร้อมอยู่ระหว่างการพัฒนาให้สามารถยื่นข้อมูลเพื่อขอหนังสือรับรองการฉีดวัคซีนโควิด 19 เพื่อการเดินทางระหว่างประเทศ (International Vaccination Certificate) โดยสามารถเลือกรูปแบบการขอหนังสือรับรองได้ ทั้งมารับด้วยตนเอง จัดส่งตามที่อยู่ หรือทางอีเมลกรณีเป็นหนังสือรับรองแบบอิเล็กทรอนิกส์ และสามารถเลือกชำระเงินวันที่มารับหนังสือ หรือชำระเงินผ่านระบบอิเล็กทรอนิกส์ได้ ซึ่งจะช่วยอำนวยความสะดวกให้แก่ประชาชนมากยิ่งขึ้น ส่วนกรณีผู้ฉีดวัคซีนโควิด 19 แล้วไม่มีข้อมูลปรากฏในระบบหมอพร้อม ทำให้ไม่มีข้อมูลในการนัดฉีดเข็มต่อไป หรือไม่มีข้อมูลใน Digital Health Pass และไม่สามารถออกใบรับรองการฉีดวัคซีนเพื่อการเดินทางได้นั้น ปัญหาไม่ได้เกิดจากตัวระบบหมอพร้อมแต่เกิดจากหน่วยบริการฉีดวัคซีนยังไม่ได้ลงบันทึกข้อมูล เนื่องจากเป็นการฉีดนอกสถานที่ หรือการฉีดวัคซีนตามโครงการต่าง ๆ เช่น ไทยร่วมใจ ราชวิทยาลัยจุฬาภรณ์ ประกันสังคม เป็นต้น ซึ่งหน่วยบริการต้องส่งข้อมูลให้เจ้าของโครงการตรวจสอบก่อนแล้วค่อยบันทึกลงระบบของกระทรวงสาธารณสุข จึงทำให้มีการแสดงผลล่าช้า ขณะนี้ได้ประสานหน่วยบริการฉีดวัคซีนและโครงการต่าง ๆ ให้เร่งบันทึกผลการฉีดวัคซีน และขอให้ประชาชนที่รับวัคซีนแล้วตรวจสอบข้อมูลต่าง ๆ ให้ถูกต้อง ทั้งชื่อ นามสกุล เลขบัตรประจำตัวประชาชน ส่วนผู้ที่ฉีดวัคซีนแล้วยังไม่มีข้อมูลในระบบหมอพร้อม ขอให้ติดต่อหน่วยบริการฉีดวัคซีนหรือเจ้าของโครงการเพื่อติดตามความคืบหน้า ทั้งนี้ หากมีการลงข้อมูลเรียบร้อย ระบบหมอพร้อมจะแสดงผลได้ทันที
*********************************** 1 พฤศจิกายน 2564

ที่มา : https://www.thaigov.go.th/news/contents/details/47690