รัฐบาลไทย-ข่าวทำเนียบรัฐบาล-นฤมล มอบข้าวกล่องให้ชุมชนสีแดงเข้ม ส่งกำลังใจสู้ภัยโควิด-19


วันเสาร์ที่ 31 กรกฎาคม 2564
พิมพ์
นฤมล มอบข้าวกล่องให้ชุมชนสีแดงเข้ม ส่งกำลังใจสู้ภัยโควิด-19
รมช.แรงงาน ส่งทีมมอบข้าวกล่องให้ประชาชนในพื้นที่สีแดงเข้ม ร่วมส่งกำลังใจประชาชนและบุคลากรทางการแพทย์
วันที่ 31 กรกฎาคม 2564 ศาสตราจารย์ นฤมล ภิญโญสินวัฒน์ รัฐมนตรีช่วยว่าการกระทรวงแรงงาน เปิดเผยว่า ตนเองมีความตั้งใจในการส่งมอบข้าวกล่องให้ครอบคลุมทุกกลุ่มเป้าหมายให้ได้มากที่สุด ไม่ว่าจะเป็นแคมป์คนงานก่อสร้างที่ถูกสั่งปิด แม้แคมป์คนงานบางแห่งจะเปิดแล้วแต่ก็ยังคงได้รับผลกระทบ จึงเดินหน้ามอบข้าวกล่องอย่างต่อเนื่อง นอกจากนี้ ยังได้มอบให้แก่บุคลากรทางการแพทย์ที่ปฏิบัติหน้าที่ด่านหน้า ทั้งที่ปฏิบัติหน้าที่ในโรงพยาบาลหลักและโรงพยาบาลสนาม รวมถึงเจ้าหน้าที่จิตอาสาที่ร่วมเป็นส่วนหนึ่งในการคลี่คลายปัญหาผู้ติดเชื้อโควิด-19 อีกด้วย
รมช.แรงงาน กล่าวเพิ่มเติมว่า ในวันนี้ได้มอบหมายให้ทีมงานนำข้าวกล่องไปมอบให้โรงพยาบาลสนามโรงเรียนบางบัวทอง เพื่อส่งกำลังใจไปยังบุคลากรทางการแพทย์ที่ทำงานอย่างหนัก รวมถึงชุมชนบางบัวทองแลนด์ อำเภอบางบัวทอง จังหวัดนนทบุรี ซึ่งเป็นชุมชนเขตพื้นที่สีแดงเข้ม ทำให้ประชาชนไม่สามารถออกจากบ้านได้ สำหรับข้าวกล่องที่นำไปมอบให้ในวันนี้จะช่วยบรรเทาความเดือดร้อนให้แก่พี่น้องประชาชนได้ในระดับหนึ่ง และขอเป็นกำลังใจให้ทุกคนในการก้าวข้ามวิกฤตินี้ไปพร้อมกัน

ที่มา : https://www.thaigov.go.th/news/contents/details/44305