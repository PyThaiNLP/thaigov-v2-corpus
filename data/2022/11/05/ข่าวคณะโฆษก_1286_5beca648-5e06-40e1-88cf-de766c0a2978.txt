รัฐบาลไทย-ข่าวทำเนียบรัฐบาล-โฆษกรัฐบาลป้อง “นายกฯ” สวน “ศิริกัญญา” เลิกมโน อัดพูดเรื่อยเปื่อย แต่ไร้หลักฐาน ย้ำรัฐบาลมีงบเพียงพอ แจง 10 มาตรการเน้นช่วยบรรเทาผลกระทบของประชาชนในระยะสั้น


วันพฤหัสบดีที่ 24 มีนาคม 2565
พิมพ์
โฆษกรัฐบาลป้อง “นายกฯ” สวน “ศิริกัญญา” เลิกมโน อัดพูดเรื่อยเปื่อย แต่ไร้หลักฐาน ย้ำรัฐบาลมีงบเพียงพอ แจง 10 มาตรการเน้นช่วยบรรเทาผลกระทบของประชาชนในระยะสั้น
โฆษกรัฐบาลป้อง “นายกฯ” สวน “ศิริกัญญา” เลิกมโน อัดพูดเรื่อยเปื่อย แต่ไร้หลักฐาน ย้ำรัฐบาลมีงบเพียงพอ แจง 10 มาตรการเน้นช่วยบรรเทาผลกระทบของประชาชนในระยะสั้น ก่อนจะต่อยอดสู่มาตรการระยะกลางและยาวตามแผนที่รัฐบาลวางไว้ต่อไป
วันที่ 24 มี.ค. 65 นายธนกร วังบุญคงชนะ โฆษกประจำสำนักนายกรัฐมนตรี กล่าวถึงกรณีที่ น.ส.ศิริกัญญา ตันสกุล รองหัวหน้าพรรคก้าวไกล ระบุว่า รัฐบาลเงินหมดหน้าตัก 10 มาตรการลดค่าครองชีพประชาชนจึงเป็นแบบกะปริบกะปรอยแก้ขัด และส่วนใหญ่เป็นการต่ออายุมาตรการเดิมว่า น.ส.ศิริกัญญาไม่ควรมโนหรือใช้จินตนาการไปเรื่อย เพราะสิ่งที่พูดเป็นสิ่งที่คิดเองเออเองแทบทั้งสิ้น ทั้งการกล่าวหาว่ารัฐบาลรับสารภาพว่าเงินหมดหน้าตัก จึงไม่สามารถตรึงราคาน้ำมันดีเซลได้จนถึงเดือน พ.ค. และหากเลิกตรึงราคาแล้วจะปล่อยลอยตัวทันที หรือการบอกว่ากองทุนประกันสังคมอยู่ในสถานะกระง่อนกระแง่น ซึ่งการพูดลักษณะนี้เรียกว่าพูดเรื่อยเปื่อย แต่ปราศจากหลักฐาน พูดเรื่องที่ไม่จริงจนคนเข้าใจผิดคิดว่าเป็นเรื่องจริงได้
นายธนกร กล่าวต่อว่า มาตรการช่วยเหลือประชาชนนั้น ส่วนใหญ่ต้องใช้งบประมาณ ดังนั้น หากเงินหมดหน้าตักอย่างที่กล่าวอ้าง ก็คงจะไม่มีเงินมาดำเนินการไปนานแล้ว อย่างไรก็ตาม มาตรการบางเรื่องอาจทำให้รัฐต้องสูญเสียรายได้บ้าง แต่ก็ต้องยอม เพื่อบรรเทาผลกระทบให้กับประชาชนให้ได้มากที่สุด โดยเฉพาะในช่วงที่เกิดวิกฤตซ้อนวิกฤตเช่นนี้ เมื่อมีมาตรการที่หลากหลาย ก็จำเป็นต้องเกลี่ยงบประมาณให้ครอบคลุม เช่น ลดระยะเวลาตรึงราคาน้ำมันดีเซลลง เพื่อไปเพิ่มในส่วนอื่น แต่ไม่ได้หมายความว่าเมื่อเลิกตรึงราคาแล้วรัฐบาลจะนิ่งดูดาย
นายธนกร กล่าวอีกว่า ส่วนการต่ออายุมาตรการเดิมนั้น เพราะที่ผ่านมาพี่น้องประชาชนได้ประโยชน์โดยตรง โดยเฉพาะผู้มีรายได้น้อยและผู้ค้าหาบเร่แผงลอย ซึ่งขณะนี้อยู่ระหว่างกำหนดหลักเกณฑ์โครงการลงทะเบียนเพื่อสวัสดิการแห่งรัฐรอบใหม่ ที่จะครอบคลุมและมีประสิทธิภาพมากขึ้น ขณะที่กรณีของสถานะกองทุนประกันสังคมนั้น ก่อนพูดอะไรก็อยากขอให้ตรวจสอบข้อมูลให้ดีก่อน อย่าพูดลอย ๆ เพราะเงินที่รัฐบาลนำไปช่วยเหลือผู้ประกันตนในช่วงที่ผ่านมานั้นมาจาก พ.ร.บ.เงินกู้ ซึ่งเป็นคนละส่วนกัน
“มาตรการทั้ง 10 ข้อจะเกิดผลดีกับประชาชนไม่น้อยกว่า 40 ล้านคน โดยเฉพาะผู้มีรายได้น้อย ซึ่งเป็นการบรรเทาผลกระทบจากวิกฤตในระยะสั้น ก่อนที่จะมีการต่อยอดไปสู่มาตรการระยะกลางและระยะยาวที่รัฐบาลวางแผนไว้ต่อไป ทั้งนี้ นายกรัฐมนตรีได้มอบหมายให้รองนายกฯ ฝ่ายเศรษฐกิจ รมว.คลัง และทีมเศรษฐกิจ ร่วมกันชี้แจงรายละเอียดของมาตรการ รวมถึงแนวทางที่จะดำเนินการต่อไปด้วย ดังนั้น อยากให้ฝ่ายค้านติดตาม จะได้เลิกคิดเองเออเองจนเข้าใจผิดเสียเอง” นายธนกร กล่าว

ที่มา : https://www.thaigov.go.th/news/contents/details/52881