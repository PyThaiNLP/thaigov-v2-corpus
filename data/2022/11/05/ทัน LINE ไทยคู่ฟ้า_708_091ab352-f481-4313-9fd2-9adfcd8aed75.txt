รัฐบาลไทย-ข่าวทำเนียบรัฐบาล-นายกฯ ยินดี Fitch คาดการณ์ผลประกอบการของบริษัทไทยจะฟื้นตัวต่อเนื่องตลอดปี 65 นี้


วันจันทร์ที่ 14 มีนาคม 2565
นายกฯ ยินดี Fitch คาดการณ์ผลประกอบการของบริษัทไทยจะฟื้นตัวต่อเนื่องตลอดปี 65 นี้
.....
พล.อ.ประยุทธ์ จันทร์โอชา นายกรัฐมนตรีและ รมว.กลาโหม ยินดีกับผลการคาดการณ์ของบริษัท Fitch Ratings (ประเทศไทย) จำกัด ว่าผลประกอบการของบริษัทในไทยจะฟื้นตัวต่อเนื่องในปี 2565 โดยมีปัจจัยสนับสนุนจากการฟื้นตัวทางเศรษฐกิจและการเริ่มเปิดประเทศอย่างค่อยเป็นค่อยไป แม้บางภาคธุรกิจจะยังได้รับผลกระทบจากสถานการณ์โควิด-19 แต่อันดับเครดิตของบริษัทไทยส่วนใหญ่ยังมีเสถียรภาพ มีการบริหารจัดการกระแสเงินสดอย่างรอบคอบ และระมัดระวังในการใช้จ่ายและการลงทุนในด้านต่าง ๆ มากขึ้น
.
รัฐบาลพร้อมดำเนินนโยบายเพื่อพัฒนาเศรษฐกิจไทยให้ฟื้นตัวอย่างมีเสถียรภาพ เพื่อกระตุ้นเศรษฐกิจ ดูแลกลุ่มเปราะบาง และหาโอกาสใหม่ ๆ ทางธุรกิจเพื่อประเทศและประชาชนไทย ผลการรายงานดังกล่าว สะท้อนให้เห็นถึงความเชื่อมั่นของภาคเอกชนต่อภาคธุรกิจไทย รวมไปถึงวิสัยทัศน์การดำเนินนโยบายของรัฐบาลที่เดินหน้ามาอย่างถูกทาง
.
ขณะเดียวกัน จะมุ่งเดินหน้าพัฒนาเทคโนโลยีเพื่อปรับรูปแบบกิจกรรมทางเศรษฐกิจ ควบคู่ไปกับมาตรฐานทางสาธารณสุข ซึ่งเป็นการวางรากฐานแก้ไขปัญหาทุกด้านอย่างมีศักยภาพ ครอบคลุม และครบถ้วน
.
อ้างอิง : https://www.fitchratings.com/.../thai-corporate-earnings...
#ไทยคู่ฟ้า #ร่วมต้านโควิด19
-------------------

ที่มา : https://www.thaigov.go.th/news/contents/details/52533