รัฐบาลไทย-ข่าวทำเนียบรัฐบาล-รองปลัดกระทรวงมหาดไทยเป็นประธานในพิธีวางศิลาฤกษ์ พระมหาเจดีย์ศรีรัตนสุนทรประชาสรรค์ อำเภอเดิมบางนางบวช จังหวัดสุพรรณบุรี


วันจันทร์ที่ 16 พฤษภาคม 2565
พิมพ์
รองปลัดกระทรวงมหาดไทยเป็นประธานในพิธีวางศิลาฤกษ์ พระมหาเจดีย์ศรีรัตนสุนทรประชาสรรค์ อำเภอเดิมบางนางบวช จังหวัดสุพรรณบุรี
รองปลัดกระทรวงมหาดไทยเป็นประธานในพิธีวางศิลาฤกษ์ พระมหาเจดีย์ศรีรัตนสุนทรประชาสรรค์ อำเภอเดิมบางนางบวช จังหวัดสุพรรณบุรี
เมื่อวันที่ 15 พ.ค. 65 เวลา 15.59 น. ที่วัดเขาดิน หมู่ที่ 1 ต.เขาดิน อ.เดิมบางนางบวช จ.สุพรรณบุรี นายสุทธิพงษ์ จุลเจริญ ปลัดกระทรวงมหาดไทย มอบหมายให้ นายอรรษิษฐ์ สัมพันธรัตน์ รองปลัดกระทรวงมหาดไทย เป็นประธานในพิธีวางศิลาฤกษ์ พระมหาเจดีย์ศรีรัตนสุนทรประชาสรรค์ โดยได้รับเมตตาจาก พระราชรัตนสุนทร ผู้ช่วยเจ้าอาวาสวัดพระเชตุพนวิมลมังคลาราม ราชวรมหาวิหาร พระครูศรีรัตนาภิวัฒน์ รองเจ้าคณะจังหวัดสุพรรณบุรี พระครูศรีสุตาคม เจ้าคณะอำเภอเดิมบางนางบวช พร้อมด้วยพระสังฆาธิการ พระเถรานุเถระ ร่วมประกอบพิธี โดยมี นายณัฐภัทร สุวรรณประทีป ผู้ว่าราชการจังหวัดสุพรรณบุรี ว่าที่ร้อยตรี อภินันท์ เผือกผ่อง ผู้ตรวจราชการกระทรวงมหาดไทย นางจิณณารัชช์ สัมพันธรัตน์ อุปนายกสมาคมแม่บ้านมหาดไทย นายพิริยะ ฉันทดิลก รองอธิบดีกรมการปกครอง นายชูชีพ พงษ์ไชย รองผู้ว่าราชการจังหวัดสุพรรณบุรี ว่าที่ร้อยตรี ธราธร แข็งขัน นายอำเภอเดิมบางนางบวช จังหวัดสุพรรณบุรี นายณัฐวุฒิ ตั่งสินชัย นายอำเภอสรรพยา จังหวัดชัยนาท พร้อมด้วยคณะพุทธศาสนิกชนจากกรุงเทพมหานคร จังหวัดสุพรรณบุรี และจังหวัดต่าง ๆ ทั่วประเทศ ร่วมในพิธีเป็นจำนวนมาก โดยตลอดการจัดพิธีและได้ปฏิบัติตามมาตรการป้องกันการแพร่ระบาดของโรค COVID-19 อย่างเคร่งครัด
โอกาสนี้ นายอรรษิษฐ์ สัมพันธรัตน์ รองปลัดกระทรวงมหาดไทย กราบพระพุทธปัจเจกโพธิ (หลวงพ่อหร่ำ วาจาสิทธิ์) ภายในวิหาร จากนั้น เป็นประธานจุดธูปเทียนบูชาพระรัตนตรัย พระสงฆ์ทรงสมณศักดิ์ 10 รูป เจริญพระพุทธมนต์ จบแล้ว นายอรรษิษฐ์ สัมพันธรัตน์ รองปลัดกระทรวงมหาดไทย พร้อมด้วยพุทธศาสนิกชน ถวายจตุปัจจัยไทยธรรมแด่พระสงฆ์ กรวดน้ำ รับพร และเป็นประธานวางศิลาฤกษ์พระมหาเจดีย์ศรีรัตนสุนทรประชาสรรค์ เป็นอันเสร็จพิธี
พระราชรัตนสุนทร เจ้าคณะเขตบึงกุ่ม ผู้ช่วยเจ้าอาวาสวัดพระเชตุพนวิมลมังคลาราม วรมหาวิหาร ประธานอำนวยการจัดสร้างพระมหาเจดีย์ศรีรัตนสุนทรประชาสรรค์ กล่าวสัมโมทนียกถาใจความตอนหนึ่งว่า พระมหาเจดีย์ศรีรัตนสุนทรประชาสรรค์ จัดสร้างบนยอดเขาวัดเขาดิน บนเนื้อที่ 144 ตารางเมตร เป็นเจดีย์เหล็กเสริมคอนกรีต มีขนาดฐานกว้าง 12 เมตร ยาว 12 เมตร มีความสูง 19 เมตร ใช้งบประมาณในการจัดสร้างประมาณ 3,000,000 บาท มีกำหนดสร้างแล้วเสร็จและเปิดให้เข้ากราบสักการะพระประธาน ประมาณต้นปี 2566 โดยได้รับความร่วมมือจากคณะศรัทธาสาธุชนสายบุญ คณะศิษย์วัดเขาดิน ร่วมด้วยช่วยกันในการบริจาคทรัพย์จัดสร้างเจดีย์ในครั้งนี้ โดยมีกำหนดจัดพิธีวางศิลาฤกษ์ในวันนี้ (15 พ.ค. 65) ตรงกับวันขึ้น 15 ค่ำ เดือน 6 ซึ่งเป็นวันวิสาขบูชา
ด้าน ว่าที่ร้อยตรี ธราธร แข็งขัน นายอำเภอเดิมบางนางบวช กล่าวว่า บริเวณยอดเขาของเขาดิน มีพระพุทธรูปยืนปางห้ามสมุทร เนื้อปูน อายุประมาณ 50 ปี ประดิษฐานอยู่ ครั้นเมื่อพระครูสิริสิกขการ เจ้าอาวาสวัดเขาดิน ได้ถวายการต้อนรับท่านเจ้าคุณพระราชรัตนสุนทร เจ้าคณะเขตบึงกุ่ม ผู้ช่วยเจ้าอาวาสวัดพระเชตุพนวิมลมังคลาราม ราชวรมหาวิหาร เมื่อครั้งมาเยี่ยมชมการพัฒนาบูรณะ มณฑปพระมหาเจดีย์นวมงคลเศรษฐี วัดเขาดินให้เป็นสถานที่ท่องเที่ยว ซึ่งได้ถวายรายงานปรึกษาโครงการบูรณปฏิสังขรณ์พระพุทธรูปยืนปางห้ามสมุทรเพื่อเป็นสิ่งสักการะแก่พุทธศาสนิกชนที่ได้มาเที่ยววัดเขาดินให้ได้กราบไหว้บูชา โดยท่านเจ้าคุณพระราชรัตนสุนทรได้มีดำริให้จัดสร้างเจดีย์ครอบพระพุทธรูปปางห้ามสมุทรและมีดำริที่จะเป็นประธานอำนวยการจัดสร้างเพื่อเป็นพุทธบูชาและเป็นการแสดงความกตัญญูกตเวทีต่อมาตุภูมิบ้านเกิดชุมชนวัดเขาดิน

ที่มา : https://www.thaigov.go.th/news/contents/details/54613