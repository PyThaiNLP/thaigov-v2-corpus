รัฐบาลไทย-ข่าวทำเนียบรัฐบาล-ท่าอากาศยานสุวรรณภูมิ กระทรวงคมนาคม เปิดให้ผู้โดยสาร ผู้ใช้บริการ จอดรถ ณ ลานจอดรถยนต์ระยะยาว โซน C ฟรี ในช่วงวันหยุดยาว


วันพฤหัสบดีที่ 2 ธันวาคม 2564
ท่าอากาศยานสุวรรณภูมิ กระทรวงคมนาคม เปิดให้ผู้โดยสาร ผู้ใช้บริการ จอดรถ ณ ลานจอดรถยนต์ระยะยาว โซน C ฟรี ในช่วงวันหยุดยาว
ท่าอากาศยานสุวรรณภูมิ ทอท. กระทรวงคมนาคม เปิดให้ผู้โดยสาร ผู้ใช้บริการ จอดรถ ณ ลานจอดรถยนต์ระยะยาว โซน C ฟรี ในช่วงวันหยุดยาว วันพ่อแห่งชาติระหว่างวันที่ 3 - 7 ธ.ค. 64 และวันรัฐธรรมนูญ ระหว่างวันที่ 9 - 13 ธ.ค. 64
นายกิตติพงศ์ กิตติขจร ผู้อำนวยการท่าอากาศยานสุวรรณภูมิ บริษัท ท่าอากาศยานไทย จำกัด (มหาชน) (ทอท.) กระทรวงคมนาคม เปิดเผยว่า ท่าอากาศยานสุวรรณภูมิ (ทสภ.) ได้ทำการยกเว้นอัตราค่าบริการจอดรถยนต์ที่ลานจอดรถยนต์ระยะยาว (Long Term Parking) โซน C ซึ่งสามารถจอดรถยนต์ได้จำนวน 718 คัน ในช่วงวันหยุดยาว วันพ่อแห่งชาติ ระหว่างวันที่ 3 - 7 ธันวาคม 2564 ตั้งแต่เวลา 08.00 ของวันที่ 3 ธันวาคม 2564 ถึงเวลา 17.00 น. ของวันที่ 7 ธันวาคม 2564 และ ช่วงวันหยุดวันรัฐธรรมนูญ ระหว่างวันที่ 9 – 13 ธันวาคม 2564 ตั้งแต่เวลา 08.00 ของวันที่ 9 ธันวาคม 2564 ถึงเวลา 17.00 น. ของวันที่ 13 ธันวาคม 2564
ทั้งนี้ ทสภ. ได้จัดรถ Shuttle Bus สาย A วิ่งให้บริการรับ – ส่งเพื่ออำนวยความสะดวกแก่ผู้โดยสาร ระหว่างลานจอดรถยนต์ระยะยาวโซน C และอาคารผู้โดยสาร ทุกๆ 15 นาที ตลอด 24 ชั่วโมง และไม่เสียค่าใช้จ่าย โดยรถ Shuttle Bus สาย A จะเริ่มวิ่งจากศูนย์การขนส่งสาธารณะ (PUBLIC TRANSPORTATION CENTER) ไปยังลานจอดรถยนต์ระยะยาว โซน C และแวะจอดรับ - ส่งตามจุดต่างๆ ก่อนจะไปจอดที่อาคารผู้โดยสารตรงชั้น 1 ประตู 3 และ ประตู 8 จากนั้นจะวนขึ้นไปที่ชั้น 2 และจอดที่ประตู 5
นายกิตติพงศ์ กล่าวในตอนท้ายว่า ทสภ. หวังเป็นอย่างยิ่งว่าการยกเว้นอัตราค่าบริการจอดรถยนต์ที่ลานจอดรถยนต์ระยะยาว โซน C ในครั้งนี้เป็นอีกช่องทางที่จะช่วยลดภาระค่าใช้จ่ายให้กับผู้โดยสารผู้ใช้บริการ และขอให้ผู้โดยสาร ผู้ใช้บริการปฏิบัติตามมาตรการป้องกันการแพร่ระบาดของเชื้อไวรัส COVID -19 อย่างเคร่งครัด รวมถึงขอให้ผู้โดยสาร ผู้ใช้บริการเผื่อเวลาในการเดินทางมาถึงสนามบินล่วงหน้า 2 ชั่วโมง หากผู้โดยสารต้องการสอบถามข้อมูลเพิ่มเติมสามารถติดต่อ ได้ที่ AOT Contact Center หมายเลขโทรศัพท์ 1722 ตลอด 24 ชั่วโมง

ที่มา : https://www.thaigov.go.th/news/contents/details/49006