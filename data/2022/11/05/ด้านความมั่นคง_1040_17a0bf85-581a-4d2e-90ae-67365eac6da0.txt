รัฐบาลไทย-ข่าวทำเนียบรัฐบาล-ไทย-ฟิลิปปินส์สานต่องานด้านอุตสาหกรรมป้องกันประเทศ


วันพุธที่ 11 พฤษภาคม 2565
ไทย-ฟิลิปปินส์สานต่องานด้านอุตสาหกรรมป้องกันประเทศ
วันที่ 11 พ.ค.65 พลเอก ชัยชาญ ช้างมงคล รมช.กห. ได้ให้การต้อนรับ นาย Cesar B. Yano(เซซาร์ บาดง ยาโน) รมช.กห. สาธารณรัฐฟิลิปปินส์(ฟป.) ในโอกาสเดินทางมาเยือนประเทศไทยอย่างเป็นทางการในฐานะแขกของ สถาบันเทคโนโลยีป้องกันประเทศ (สปท.)
โดยทั้งสองฝ่ายเห็นพ้องกันในเรื่องการเรียนรู้ปัญหาร่วมกันของอาเซียนและของประเทศ ในฐานะสมาชิกอาเซียนที่มีบริบทแวดล้อมของประเทศคล้ายครึ่งกัน ไม่ว่าจะเป็นปัญหาด้านยาเสพติด การก่อการร้ายข้ามชาติ ความมั่นคงทางทะเล เป็นต้น และทั้งสองประเทศมีความพร้อมที่จะเรียนรู้ศึกษาร่วมกันเพื่อพัฒนาอุตสาหกรรมป้องกันประเทศ
รมช.กห.ไทย ได้กล่าวขอบคุณที่ทางฟิลิปปินส์ได้มาเยี่ยมเยือนและชื่นชมการบริหารจัดการโควิดของฟิลิปปินส์ซึ่งจะเป็นการส่งเสริมการท่องเที่ยวระหว่างกัน และได้ขอบคุณความร่วมมือทางทหารระหว่างสองประเทศทั้งด้านการและฝึกศึกษาในหลักสูตรต่างๆ และประเทศไทยมีความพร้อมในการส่งเสริมอุตสาหกรรมป้องกันประเทศ โดยกระทรวงกลาโหมมีนโยบายส่งเสริมในโครงการเขตพัฒนาพิเศษภาคตะวันออกเพื่อให้เกิดการถ่ายทอดเทคโนโลยีและนำประเทศไปสู่การพึ่งพาตนเองได้ และได้เชิญ ฟิลิปปินส์มาร่วมลงทุนในเขตพัฒนาพิเศษภาคตะวันออกด้วย
รมช.กห.ฟิลิปปินส์ ได้กล่าวขอบคุณในการต้อนรับและชื่นชมไทยในด้านการพัฒนาอุตสาหกรรมป้องกันประเทศ และพร้อมที่จะเรียนรู้ไปด้วยกันในปัญหาของอาเซียนร่วมกัน เพราะทั้งสองประเทศมีบริบทแวดล้อมคล้ายครึ่งกัน และขอบคุณไทยที่ได้เชิญมาร่วมงาน Defense&Security2022 ที่ไทยจะจัดขึ้นในเดือนสิงหาคม สำหรับฟิลิปปินส์มีความพร้อมที่จะขับเคลื่อนความร่วมมือ ด้านความมั่นคงเพื่อให้บรรลุเป้าหมายอย่างเป็นรูปธรรม

ที่มา : https://www.thaigov.go.th/news/contents/details/54482