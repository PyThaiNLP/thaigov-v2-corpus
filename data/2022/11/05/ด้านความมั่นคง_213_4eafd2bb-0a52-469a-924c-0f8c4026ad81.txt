รัฐบาลไทย-ข่าวทำเนียบรัฐบาล-รมว.แรงงาน มอบที่ปรึกษา มอบใบประกาศขอบคุณภาคเอกชนร่วมสนับสนุนการฉีดวัคซีนผู้ประกันตน ม.33


วันจันทร์ที่ 6 กันยายน 2564
พิมพ์
รมว.แรงงาน มอบที่ปรึกษา มอบใบประกาศขอบคุณภาคเอกชนร่วมสนับสนุนการฉีดวัคซีนผู้ประกันตน ม.33
รมว.แรงงาน มอบที่ปรึกษา มอบใบประกาศขอบคุณภาคเอกชนร่วมสนับสนุนการฉีดวัคซีนผู้ประกันตน ม.33
เมื่อวันที่ 6 กันยายน 2564 นายสุชาติ ชมกลิ่น รัฐมนตรีว่าการกระทรวงแรงงาน มอบหมายให้นางธิวัลรัตน์ อังกินันทน์ ที่ปรึกษารัฐมนตรีว่าการกระทรวงแรงงาน ลงพื้นที่มอบใบประกาศขอบคุณภาคเอกชนที่ร่วมให้การสนับสนุนสถานที่และโรงพยาบาลในเครือข่ายประกันสังคมที่สนับสนุนบุคลากรทางการแพทย์ในการฉีดวัคซีนโควิด-19ให้แก่ผู้ประกันตน มาตรา 33 โดยมีนางเธียรรัตน์ นะวะมะวัฒน์ โฆษกกระทรวงแรงงาน (ฝ่ายการเมือง) นางสาวบุปผา เรืองสุด ผู้ตรวจราชการกระทรวงแรงงาน เข้าร่วมในครั้งนี้ด้วย ณ บริษัท 27 วิศวกรรม จํากัด เขตบางขุนเทียน และ ลานจอดรถบิ๊กซีดาวคะนอง เขตธนบุรี กรุงเทพมหานคร โดย นางธิวัลรัตน์กล่าวว่า ตามที่รัฐบาลภายใต้การนำของ พล.อ.ประยุทธ์ จันทร์โอชา นายกรัฐมนตรี และรัฐมนตรีว่าการกระทรวงกลาโหม และ ท่าน พล.อ.ประวิตร วงษ์สุวรรณ รองนายกรัฐมนตรี ซึ่งกำกับดูแลกระทรวงแรงงาน ได้มีความห่วงใยพี่น้องผู้ใช้แรงงาน และประชาชนทั่วไปจากสถานการณ์การระบาดของโรคโควิด-19 และกำหนดให้การฉีดวัคซีนเป็นวาระแห่งชาตินั้น และท่านรัฐมนตรีว่าการกระทรวงแรงงาน ได้มอบหมายสำนักงานประกันสังคม บูรณาการร่วมกับกระทรวงมหาดไทยโดยกรุงเทพมหานคร กระทรวงสาธารณสุข โดยสำนักงานหลักประกันสุขภาพแห่งชาติ (สปสช.) กระทรวงการคลัง โดยธนาคารกรุงไทย และสถานพยาบาลเครือข่ายประกันสังคม ทั้งภาครัฐและเอกชน ให้บริการฉีดวัคซีนป้องกันโควิด-19 ให้กับผู้ประกันตน เพื่อควบคุมการแพร่ระบาดทั้งในโรงงาน และสถานประกอบการ
“รัฐมนตรีว่าการกระทรวงแรงงาน ท่านสุชาติ ชมกลิ่น ได้มอบหมายให้ดิฉันและคณะลงพื้นที่ตรวจเยี่ยมจุดฉีดวัคซีนให้แก่ผู้ประตน มาตรา 33 พร้อมมอบใบประกาศเพื่อขอบคุณผู้บริหารภาคเอกชน รวมทั้งให้กำลังใจแก่บุคลากรทางการแพทย์ ซึ่งการฉีดวัคซีนโควิด-19 ให้กับผู้ประกันตนมาตรา 33 เป็นหนึ่งในมาตรการที่กระทรวงแรงงาน ให้การป้องกันรักษาโดยเร่งรัดการฉีดวัคซีนให้แก่ผู้ประกันตนตามนโยบายรัฐบาล เพื่อควบคุมการแพร่ระบาดของโควิด-19 และสร้างภูมิคุ้มกันหมู่ในกลุ่มแรงงาน เพื่อให้กิจการเดินหน้าต่อไปได้” นางธิวัลรัตน์ กล่าวในท้ายสุด
สำหรับศูนย์ฉีดวัคซีนบริษัท 27 วิศวกรรม จำกัด อยู่ในความรับผิดชอบของสำนักงานประกันสังคมกรุงเทพมหานครพื้นที่ 7 โดยมีศักยภาพการฉีด 1,700 คนต่อวัน มีโรงพยาบาลบางปะกอก 8 เป็นสถานพยาบาลในการให้บริการ
ส่วนศูนย์ฉีดวัคซีนลานจอดรถบิ๊กซีซุปเปอร์เซ็นเตอร์ สาขาดาวคะนอง อยู่ในความรับผิดชอบของสำนักงานประกันสังคมกรุงเทพมหานครพื้นที่ 5 ได้ดำเนินการฉีดวัคซีนให้กับผู้ประกันตนเข็มแรกแล้วจำนวน 45,477 คน ปัจจุบันเป็นการฉีดวัคซีนเข็ม 2 ให้กับผู้ประกันตน โดยมีศักยภาพการฉีด 1,400 คนต่อวัน มีโรงพยาบาลบางปะกอก สมุทรปราการ เป็นสถานพยาบาลในการให้บริการ
+++++++++++++++++++
กองเผยแพร่และประชาสัมพันธ์
6 กันยายน 2564

ที่มา : https://www.thaigov.go.th/news/contents/details/45550