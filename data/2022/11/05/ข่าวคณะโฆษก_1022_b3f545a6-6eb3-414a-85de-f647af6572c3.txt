รัฐบาลไทย-ข่าวทำเนียบรัฐบาล-โฆษกรัฐบาล เผย “นายก ฯ” ห่วงใยประชาชนเตรียมมาตรการรองรับเทศกาลในสัปดาห์หน้า “วันวาเลนไทน์” และ “วันมาฆบูชา” กำชับ ศบค. ติดตามใกล้ชิด


วันศุกร์ที่ 11 กุมภาพันธ์ 2565
พิมพ์
โฆษกรัฐบาล เผย “นายก ฯ”  ห่วงใยประชาชนเตรียมมาตรการรองรับเทศกาลในสัปดาห์หน้า “วันวาเลนไทน์” และ “วันมาฆบูชา” กำชับ ศบค. ติดตามใกล้ชิด
โฆษกรัฐบาล เผย “นายก ฯ”  ห่วงใยประชาชนเตรียมมาตรการรองรับเทศกาลในสัปดาห์หน้า “วันวาเลนไทน์” และ “วันมาฆบูชา” กำชับ ศบค. ติดตามใกล้ชิด  ผู้ติดเชื้อวันนี้เพิ่ม 15,242 ราย และเสียชีวิต 23 ราย
วันนี้ (11 ก.พ. 65) นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ห่วงใยประชาชนภายใต้สถานการณ์การแพร่ระบาดของโรคติดเชื้อไวรัสโคโรนา 2019 (COVID - 19) ที่ยังมีผู้ติดเชื้อเพิ่มสูง ตามที่กระทรวงสาธารณสุขได้มีการประเมินก่อนล่วงหน้า ซึ่งในวันนี้ นายกรัฐมนตรีในฐานะผู้อำนวยการศูนย์บริหารสถานการณ์โควิด-19 จะเป็นประธานการประชุม ศบค.  เพื่อเตรียมมาตรการรองรับเทศกาลในสัปดาห์หน้า “วันวาเลนไทน์” และ “วันมาฆบูชา” เน้นการควบคุมการแพร่ระบาดในชุมชน และภายในครอบครัวอย่างเคร่งครัด  และเร่งฉีดวัคซีนบูสเตอร์ เข็ม 3 เข็ม 4  ในกลุ่มเป้าหมาย 608 และเด็กเล็ก
สำหรับสถานการณ์การแพร่ระบาดของโรคติดเชื้อไวรัสโคโรนา 2019 (COVID-19) ในประเทศไทยวันนี้ (11 กุมภาพันธ์ 2565) พบผู้ติดเชื้อเพิ่ม 15,242 ราย จำแนกเป็น ผู้ป่วยจากในประเทศ 15,060 ราย ผู้ป่วยมาจากต่างประเทศ 182 ราย ทำให้ผู้ป่วยสะสมอยู่ที่ 337,680 ราย (ตั้งแต่ 1 มกราคม 2565) ขณะที่หายป่วยกลับบ้านแล้ว 8,955 รายรวมหายป่วยสะสม 258,841 ราย (ตั้งแต่ 1 มกราคม 2565)  โดยมีผู้ป่วยกำลังรักษา 111,393 ราย และเสียชีวิต 23 ราย
นายธนกร ยังกล่าวว่า  นายกรัฐมนตรียังได้สั่งการให้ส่วนราชการหาทางบรรเทาความเดือดร้อนและลดภาระของประชาชนอย่างต่อเนื่องให้สอดคล้องกับสถานการณ์ที่เกิดขึ้นในปัจจุบันและอยู่ในช่วงของการฟื้นฟูเศรษฐกิจของประเทศ  กรมการปกครองได้ยกเว้นค่าธรรมเนียมเกี่ยวกับการทะเบียนราษฎรและบัตรประจำตัวประชาชน  อาทิ การขอคัดสำเนา หรือคัดและรับรองสำเนารายการทะเบียน การขอคัดสำเนา หรือคัดและรับรองสำเนารายการข้อมูลทะเบียนประวัติราษฎร ในพื้นที่ควบคุม พื้นที่เฝ้าระวังสูง และพื้นที่นำร่องด้านการท่องเที่ยว เป็นพื้นที่ที่ประกาศภัยที่เกิดโรคติดเชื้อไวรัสโคโรนา 2019 ที่ได้รับการยกเว้นค่าธรรมเนียมดังกล่าวจนถึงวันที่ 30 มิถุนายน 2565
-------------
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/51442