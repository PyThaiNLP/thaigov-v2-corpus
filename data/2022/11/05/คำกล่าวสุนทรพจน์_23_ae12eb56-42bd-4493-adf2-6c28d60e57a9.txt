รัฐบาลไทย-ข่าวทำเนียบรัฐบาล-คำกล่าวแสดงความชื่นชมและสร้างขวัญกำลังใจแก่เจ้าหน้าที่ผู้ปฏิบัติงานด้านยาเสพติด การประชุมแถลงผลการดำเนินงานป้องกันและปราบปรามยาเสพติด ประจำปี ๒๕๖๔


วันศุกร์ที่ 8 ตุลาคม 2564
พิมพ์
คำกล่าวแสดงความชื่นชมและสร้างขวัญกำลังใจแก่เจ้าหน้าที่ผู้ปฏิบัติงานด้านยาเสพติด การประชุมแถลงผลการดำเนินงานป้องกันและปราบปรามยาเสพติด ประจำปี ๒๕๖๔
คำกล่าวแสดงความชื่นชมและสร้างขวัญกำลังใจแก่เจ้าหน้าที่ผู้ปฏิบัติงานด้านยาเสพติด การประชุมแถลงผลการดำเนินงานป้องกันและปราบปรามยาเสพติด ประจำปี ๒๕๖๔
คำกล่าวแสดงความชื่นชมและสร้างขวัญกำลังใจแก่เจ้าหน้าที่ผู้ปฏิบัติงานด้านยาเสพติด
การประชุมแถลงผลการดำเนินงานป้องกันและปราบปรามยาเสพติด ประจำปี ๒๕๖๔
-------------------------------------
พี่น้องประชาชนชาวไทยที่รักทุกท่าน
ตลอดระยะเวลา ๑ ปี ในการทำงานด้านการปราบปรามยาเสพติด ซึ่งถือเป็นวาระสำคัญของชาติ ทุกหน่วยงานมีการบูรณาการการทำงานอย่างจริงจัง วันนี้ต้องยอมรับว่าทุกภาคส่วนทำงานกันอย่างเข้มแข็ง ทั้งตำรวจ ป.ป.ส. ภาคประชาสังคม ภาคีเครือข่ายประเทศต่าง ๆ จนการปราบปรามยาเสพติดมีการพัฒนาไปมาก โดยในปี ๒๕๖๔ รัฐบาลได้ตั้งเป้าหมายยึดอายัดทรัพย์สินไว้ที่ ๖,๐๐๐ ล้านบาท แต่ผลจากการบูรณาการการทำงานกันอย่างจริงจัง ทำให้สามารถยึดอายัดทรัพย์สินได้กว่า ๗,๓๐๐ ล้านบาท ถือว่าทำงานได้เกินเป้าหมายที่ได้รับปากกับประชาชนไว้
แต่สิ่งที่ต้องยอมรับในหนึ่งประเด็นคือกฏหมายยาเสพติดที่ล้าสมัยซึ่งใช้มายาวนานถึง ๔๒ ปีนั้น ขณะนี้ได้ดำเนินการปรับปรุงแก้ไขร่างประมวลกฎหมายยาเสพติดให้ทันสมัย สอดรับกับสถานการณ์การทำงานในปัจจุบัน จากนี้ไปจะสามารถยึดอายัดทรัพย์สินผู้ค้ายาเสพติดย้อนหลังได้ถึง ๑๐ ปี และกฎหมายสำคัญอีกหนึ่งฉบับที่ถือเป็นกฎหมายเพื่อประชาชนคือ การปลดล็อคพืชกระท่อม ให้ประชาชนสามารถใช้สรรพคุณทางยาของกระท่อมให้เกิดประโยชน์ต่อร่างกาย และรัฐบาลจะเดินหน้าผลักดันพืชกระท่อมให้เป็นพืชเศรษฐกิจเพื่อทำให้เกิดรายได้ต่อไป
นอกจากนี้ ก้าวต่อไปของรัฐบาล คือ การพัฒนาเทคโนโลยีให้ทันสมัยเท่าทันกลุ่มผู้ค้ายาเสพติดเพื่อติดตามกระบวนการค้ายาที่หันมาใช้สกุลเงินดิจิทัล หรือ Cryptocurrency (คริป - โต - เคอ - เรน - ซี่) ในการกระทำความผิด
สุดท้ายนี้ ผมขอขอบคุณ ๙ กระทรวง ๒๖ หน่วยงาน และ ๒ ส่วนราชการ ที่ร่วมกันบูรณาการอย่างมีประสิทธิภาพตลอดจนพี่น้องประชาชนที่มีส่วนร่วมในการแก้ไขปัญหายาเสพติด ผมขอเป็นกำลังใจให้กับทุกๆท่านในการปฏิบัติหน้าที่และขอให้ทุกท่านมุ่งมั่น แก้ไข ขจัดภัยยาเสพติด เพื่อความปลอดภัยของสังคมสืบต่อไป ขอบคุณครับ
-------------------------------------

ที่มา : https://www.thaigov.go.th/news/contents/details/46749