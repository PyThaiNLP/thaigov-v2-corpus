รัฐบาลไทย-ข่าวทำเนียบรัฐบาล-โฆษกรัฐบาลเผย "นายกฯ" ห่วงหลังพบผู้เสียชีวิตและผู้ป่วยปอดอักเสบจากโควิด-19 เพิ่มสูงขึ้น ขอประชาชนเข้ารับวัคซีน หมั่นสังเกตอาการของตนและครอบครัว


วันพุธที่ 27 กรกฎาคม 2565
พิมพ์
โฆษกรัฐบาลเผย "นายกฯ" ห่วงหลังพบผู้เสียชีวิตและผู้ป่วยปอดอักเสบจากโควิด-19  เพิ่มสูงขึ้น ขอประชาชนเข้ารับวัคซีน หมั่นสังเกตอาการของตนและครอบครัว
โฆษกรัฐบาลเผย "นายกฯ" ห่วงหลังพบผู้เสียชีวิตและผู้ป่วยปอดอักเสบจากโควิด-19  เพิ่มสูงขึ้น ขอประชาชนเข้ารับวัคซีน หมั่นสังเกตอาการของตนและครอบครัว กำชับเจ้าหน้าที่กวดขันการเดินทางเข้า-ออกประเทศ เฝ้าระวังโรคฝีดาษวานร
วันนี้ (27 กรกฎาคม 2565) นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม รับทราบรายงานสถานการณ์โควิด-19 พบยอดผู้เสียชีวิตและผู้ป่วยปอดอักเสบเพิ่มสูงขึ้นในช่วงสามวันที่ผ่านมา  ขอความร่วมมือจากประชาชนเข้ารับการฉีดวัคซีนตามที่สาธารณสุขกำหนด หมั่นสังเกตอาการของตนเองและคนในครอบครัวอย่างใกล้ชิด หากพบมีอาการน่าสงสัยให้เข้าพบแพทย์โดยเร็ว เพื่อลดอัตราการเสียชีวิต โดยนายกรัฐมนตรีมอบหมาย กระทรวงสาธารณสุขให้ความสำคัญกับการควบคุม ป้องกัน  ดูแล รักษาสุขภาพประชาชนเป็นหลัก ขอประชาชนเชื่อมั่นในแนวทางของสาธารณสุข นอกจากนี้ นายกรัฐมนตรียังกำชับกระทรวงสาธารณสุขรายงานความคืบหน้า ผลกรณีโรคฝีดาษวานรที่ภูเก็ต เพื่อสร้างความมั่นใจให้แก่ประเทศและประชาชน พร้อมฝากให้เจ้าหน้าที่เฝ้าระวัง กวดขันเข้มงวดการเดินทางเข้าออกประเทศในทุกช่องทาง และขอให้ประชาชนติดตามข่าวสารจากทางสาธารณสุข เพื่อความเข้าใจที่ตรงกัน
สำหรับสถานการณ์การแพร่ระบาดของโควิด-19 วันนี้ พบผู้ติดเชื้อโควิด-19 รายใหม่ 2,747 ราย จำแนกเป็น ผู้ติดเชื้อในประเทศ 2,747 ราย และผู้ป่วยมาจากต่างประเทศ 0 ราย ทำให้มียอดผู้ป่วยสะสม จำนวน 2,358,733 ราย ผู้ที่กำลังรักษาตัว 24,219 ราย มีผู้ที่หายป่วยกลับบ้านแล้ว 2,099 ราย จำนวนผู้ที่หายป่วยสะสมจำนวน 2,358,197  ราย ผู้เสียชีวิต 34 ราย จำนวนผู้ป่วยปอดอักเสบรักษาตัวอยู่ในโรงพยาบาล 911 ราย

ที่มา : https://www.thaigov.go.th/news/contents/details/57321