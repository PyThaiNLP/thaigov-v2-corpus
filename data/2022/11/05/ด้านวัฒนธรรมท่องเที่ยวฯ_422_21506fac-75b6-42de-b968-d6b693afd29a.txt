รัฐบาลไทย-ข่าวทำเนียบรัฐบาล-นายกรัฐมนตรีชื่นชมงานมหกรรมวัฒนธรรมแห่งชาติ วิถีถิ่น วิถีไทย “สืบศิลป์ถิ่นอีสาน ESAN DO DEE” เฉลิมพระเกียรติพระบาทสมเด็จพระเจ้าอยู่หัว งานวิสาขปุณณมีปูชา ประเพณีสรงน้ำพระธาตุยาคู


วันอังคารที่ 24 พฤษภาคม 2565
นายกรัฐมนตรีชื่นชมงานมหกรรมวัฒนธรรมแห่งชาติ วิถีถิ่น วิถีไทย “สืบศิลป์ถิ่นอีสาน ESAN DO DEE” เฉลิมพระเกียรติพระบาทสมเด็จพระเจ้าอยู่หัว งานวิสาขปุณณมีปูชา ประเพณีสรงน้ำพระธาตุยาคู
นายกรัฐมนตรีชื่นชมงานมหกรรมวัฒนธรรมแห่งชาติ วิถีถิ่น วิถีไทย “สืบศิลป์ถิ่นอีสาน ESAN DO DEE” เฉลิมพระเกียรติพระบาทสมเด็จพระเจ้าอยู่หัว งานวิสาขปุณณมีปูชา ประเพณีสรงน้ำพระธาตุยาคู ทะเลธุงอีสาน ปี 2565 ณ จ.กาฬสินธุ์
นายกรัฐมนตรีชื่นชมงานมหกรรมวัฒนธรรมแห่งชาติ วิถีถิ่น วิถีไทย “สืบศิลป์ถิ่นอีสาน ESAN DO DEE” เฉลิมพระเกียรติพระบาทสมเด็จพระเจ้าอยู่หัว งานวิสาขปุณณมีปูชา ประเพณีสรงน้ำพระธาตุยาคู ทะเลธุงอีสาน ปี 2565 ณ จ.กาฬสินธุ์ มีผู้ร่วมงานกว่า 2.2 แสนคน สร้างงาน-รายได้แก่ผู้ประกอบการ 910 ราย คณะนักแสดง 39 คณะทั้งหมด 3,046 คน  ก่อให้เกิดรายได้หมุนเวียนกว่า 52 ล้านบาท
วันที่ 24 พฤษภาคม 2565 นายอิทธิพล คุณปลื้ม รัฐมนตรีว่าการกระทรวงวัฒนธรรม กล่าวภายหลังเข้าร่วมประชุมคณะรัฐมนตรี (ครม.) ที่ทำเนียบรัฐบาลว่า ที่ประชุมรับชมวีดิทัศน์และรับทราบผลการจัดงานมหกรรมวัฒนธรรมแห่งชาติ วิถีถิ่น วิถีไทย ภายใต้ชื่องาน “สืบศิลป์ถิ่นอีสาน ESAN DO DEE” เฉลิมพระเกียรติพระบาทสมเด็จพระเจ้าอยู่หัว และงานวิสาขปุณณมีปูชา ประเพณีสรงน้ำพระธาตุยาคู ทะเลธุงอีสาน ประจำปี 2565 เมื่อวันที่ 13 – 17 พฤษภาคม 2565 ณ โบราณสถานเมืองฟ้าแดดสงยาง พระธาตุยาคู  อำเภอกมลาไสย จังหวัดกาฬสินธุ์ ซึ่งรัฐบาลโดยกระทรวงวัฒนธรรม(วธ.)ได้ขับเคลื่อนนโยบายโมเดลเศรษฐกิจใหม่ BCG และผลักดัน “Soft Power” ความเป็นไทยและอุตสาหกรรมวัฒนธรรมที่มีศักยภาพ 5F ได้แก่ 1. อาหาร (Food) 2.ภาพยนตร์และวีดิทัศน์ (Film) 3.ผ้าไทยและการออกแบบแฟชั่น (Fashion) 4.มวยไทย (Fighting) และ 5.การอนุรักษ์และขับเคลื่อน เทศกาล ประเพณีสู่ระดับโลก(Festival) ภายใต้แนวคิดวัฒนธรรม “ทำดี ทำงาน ทำเงิน” เพื่อส่งเสริมการนำทุนทางวัฒนธรรมมาสร้างเศรษฐกิจฐานราก สร้างงาน สร้างรายได้แก่ชุมชนและประเทศ ดังนั้น วธ.ร่วมกับจังหวัดกาฬสินธุ์ ภาคีเครือข่ายภาครัฐ เอกชนและประชาชนจัดงานมหกรรมวัฒนธรรมแห่งชาติ วิถีถิ่น วิถีไทยฯขึ้น เพื่อเฉลิมพระเกียรติพระบาทสมเด็จพระเจ้าอยู่หัว และยกระดับการท่องเที่ยวงานเทศกาลวิสาขปุณณมีปูชา ประเพณีสรงน้ำพระธาตุยาคู ทะเลธุงอีสานประจำปี 2565 ให้เป็นที่รู้จักระดับชาติและนานาชาติ
รัฐมนตรีว่าการกระทรวงวัฒนธรรม กล่าวอีกว่า การจัดงานครั้งนี้นับเป็นงานบุญครั้งใหญ่ที่รวบรวมพลังศรัทธาของชาวจังหวัดกาฬสินธุ์ทั้ง 18 อำเภอ ภายในงานนี้มีธุงมากกว่า 1,600 ต้น ซึ่งเป็นสัญลักษณ์ของความดีงามและความเป็นสิริมงคล รวมทั้งมีพิธียกอ้อยอครูไหว้ครูหมอลำและศิลปินพื้นบ้านอีสาน โดยเป็นครั้งแรกในภาคตะวันออกเฉียงเหนือเพื่อสืบสาน สร้างขวัญกำลังใจให้แก่ผู้ประกอบอาชีพนักแสดง และมีกิจกรรมประกอบด้วยนิทรรศการเฉลิมพระเกียรติพระบาทสมเด็จพระเจ้าอยู่หัว พิธีบวงสรวงพระธาตุยาคู พิธีอัญเชิญน้ำสรงพระราชทานเพื่อสรงน้ำพระธาตุยาคู  ขบวนแห่สักการะและรำบูชาพระธาตุยาคู พิธีทำบุญตักบาตรและเวียนเทียน เนื่องในงานเทศกาลวิสาขปุณณมีปูชา การแสดงประกอบแสง สี เสียงมหรสพโขน การแสดงศิลปวัฒนธรรมพื้นบ้านอีสานจาก 20 จังหวัด การแสดงแบบผ้าไทยและผ้าไทยร่วมสมัย“ภูษาศิลป์จากท้องถิ่นสู่สากล” เสวนาวิชาการ การสาธิตและจำหน่ายผลิตภัณฑ์วัฒนธรรมชุมชนไทย Community Cultural Product of Thailand (CCPOT) จาก 20 จังหวัดภาคตะวันออกเฉียงเหนือ ตลาดโบราณ ด่านทวารวดี ช้อป ชิม ชมของดีจาก 18 อำเภอจังหวัดกาฬสินธุ์และการประกวดภาพถ่ายทะเลธุง
นายอิทธิพล กล่าวด้วยว่า ผลการจัดงานครั้งนี้มีผู้เข้าร่วมงาน 220,945 คน และเกิดการสร้างงาน สร้างรายได้ขับเคลื่อนเศรษฐกิจฐานรากให้แก่ผู้ประกอบการร้านอาหาร ผลิตภัณฑ์และการบริการทางวัฒนธรรม  910 ราย คณะนักแสดงจาก 20 จังหวัด จำนวน 39 คณะ รวม 3,046 คน อีกทั้งสร้างรายได้ให้แก่ผู้ประกอบการที่พักและอาหารจากการที่มีผู้มาท่องเที่ยวชุมชนและบริการด้านต่างๆในพื้นที่ ทำให้มีรายได้หมุนเวียน 52,094,938 บาท  นับเป็นความสำเร็จในการมีส่วนร่วมของภาครัฐ เอกชน และเครือข่ายท้องถิ่นที่ร่วมกันส่งเสริมและเชื่อมร้อยความสัมพันธ์ความศรัทธาแห่งศาสนาและศิลปะ วัฒนธรรม ก่อให้เกิดเป็น “Soft Power” สร้างคุณค่าและมูลค่าเพิ่ม สร้างความสุข ความภาคภูมิใจในเอกลักษณ์ท้องถิ่นสู่ระดับชาติและระดับนานาชาติอย่างแท้จริง  ซึ่งในที่ประชุมภายหลังพลเอก ประยุทธ์ จันทร์โอชา นายกรัฐมนตรี รับชมวีดิทัศน์การจัดงานนายกรัฐมนตรีได้แสดงความชื่นชมการจัดงานครั้งนี้ของวธ.ทำได้ดีมากและมีการนำเสนอข้อมูลจำนวนนักท่องเที่ยวและตัวเลขรายได้พร้อมสั่งการให้ทุกกระทรวงดำเนินการในลักษณะเดียวกับวธ.

ที่มา : https://www.thaigov.go.th/news/contents/details/54939