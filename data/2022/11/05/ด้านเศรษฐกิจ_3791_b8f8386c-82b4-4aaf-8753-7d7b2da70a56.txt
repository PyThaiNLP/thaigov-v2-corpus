รัฐบาลไทย-ข่าวทำเนียบรัฐบาล-รัฐมนตรีเกษตรฯ มุ่งผลักดันการผลิตผลไม้ที่มีคุณภาพ การส่งออก การค้าขาย ให้แก่เกษตรกรในพื้นที่อำเภอเขาชะเม


วันเสาร์ที่ 14 พฤษภาคม 2565
รัฐมนตรีเกษตรฯ มุ่งผลักดันการผลิตผลไม้ที่มีคุณภาพ การส่งออก การค้าขาย ให้แก่เกษตรกรในพื้นที่อำเภอเขาชะเม
รัฐมนตรีเกษตรฯ มุ่งผลักดันการผลิตผลไม้ที่มีคุณภาพ การส่งออก การค้าขาย ให้แก่เกษตรกรในพื้นที่อำเภอเขาชะเมา และประชาสัมพันธ์ผลผลิตทางการเกษตร รวมทั้งแหล่งท่องเที่ยวสำคัญให้เป็นที่รู้จักแพร่หลายมากยิ่งขึ้น
ดร.เฉลิมชัย ศรีอ่อน รัฐมนตรีว่าการกระทรวงเกษตรและสหกรณ์ เป็นประธานเปิดงานเทศกาลผลไม้และของดีอำเภอเขาชะเมา "ทุเรียนเขาชะเมา เล่าขานเมืองสามอ่าง" ครั้งที่ 12 ประจำปี พ.ศ. 2565 โดยมีนายธารา ปิตุเตชะ นายบัญญัติ เจตนจันทร์ สมาชิกสภาผู้แทนราษฏรจังหวัดระยอง และผู้บริหารกระทรวงเกษตรและสหกรณ์ เข้าร่วม ณตลาด ฮ.กอบโชคเจริญทรัพย์แลนด์ หมู่ที่ 2 ต.ห้วยทับมอญ อ.เขาชะเมา จ.ระยอง พร้อมมอบของรางวัลแก่ผู้ชนะการประกวดผลไม้คุณภาพ มอบป้ายมาตรการด้านความปลอดภัยจากเชื้อไวรัสโคโรนา 2019 ในผลไม้เพื่อการส่งออกของจังหวัดระยอง (Zero COVIC Rayong Fruit : ZCRF) เยี่ยมชมซุ้มผลไม้ นิทรรศการของส่วนราชการ และเยี่ยมชมผลไม้ที่ชนะการประกวด
ทั้งนี้ อำเภอเขาชะเมา ประชาชนประกอบอาชีพหลัก คือ เกษตรกรรม มีผลผลิตทางการเกษตรที่สำคัญ คือยางพารา และผลไม้ที่ขึ้นชื่อ เช่น เงาะ สับปะรด มังคุด ลองกอง และอื่น ๆ โดยเฉพาะอย่างยิ่ง ราชาแห่งผลไม้ คือทุเรียนเขาชะเมา ที่มีมาตรฐานสูง คุณภาพดีเยี่ยม ไม่เป็นสองรองใคร
“การจัดงานเทศกาลผลไม้ของจังหวัดระยอง ถือเป็นการสนับสนุนช่วยเหลือเกษตรกร และส่งเสริมการท่องเที่ยวอีกทั้งยังเป็นการสร้างรายได้ให้กับประชาชนในพื้นที่ สอดคล้องกับยุทธศาสตร์พัฒนาจังหวัดระยอง ที่เน้นการพัฒนาทั้งภาคเกษตรกรรม ภาคอุตสาหกรรม ภาคการท่องเที่ยว และบริการ ที่ต้องดำเนินไปพร้อมกันอย่างสมดุลและยั่งยืนการจัดงานครั้งนี้จะเป็นการช่วยผลักดันการผลิตผลไม้ที่มีคุณภาพ การส่งออก การค้าขาย ให้แก่เกษตรกรในพื้นที่และเป็นการประชาสัมพันธ์ผลผลิตทางการเกษตรอื่น ๆ รวมทั้งแหล่งท่องเที่ยวสำคัญของจังหวัดระยองให้เป็นที่รู้จักแพร่หลายมากยิ่งขึ้นด้วย อย่างไรก็ตาม กระทรวงเกษตรและสหกรณ์มุ่งมั่นที่จะทำให้ภาคการเกษตรเข้มแข็ง โดยต้องบูรณาทุกภาคส่วนและทำงานแบบเดินไปด้วยกัน อะไรที่สามารถช่วยแก้ไขปัญหาให้กับพี่น้องเกษตรกรได้ จะทำทันทีนอกจากนี้ ยังให้ความสำคัญนโยบายการตลาดนำการผลิต ที่จะต้องมีตลาดรองรับที่แน่นอน โดยได้กำชับเจ้าหน้าที่ให้ตรวจสอบคุณภาพทุเรียนให้ได้มาตรฐาน ก่อนการเก็บเกี่ยว เพื่อให้ได้ทุเรียนที่มีคุณภาพ ซึ่งเชื่อว่าจะสามารถสร้างเม็ดเงินหลายแสนล้านบาทต่อปีอย่างแน่นอน ทั้งนี้ ได้ตั้งเป้าให้จังหวัดจันทบุรี ระยอง ตราด ให้เป็นเมืองหลวงผลไม้ของไทย และของโลกให้ได้ในอนาคต” ดร.เฉลิมชัย กล่าว

ที่มา : https://www.thaigov.go.th/news/contents/details/54584