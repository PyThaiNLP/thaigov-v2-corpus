รัฐบาลไทย-ข่าวทำเนียบรัฐบาล-สำนักงานปลัดกระทรวงกลาโหม ร่วมถวายพระพรชัยมงคล เนื่องในวันเฉลิมพระชนมพรรษาสมเด็จพระนางเจ้าฯ พระบรมราชินี ๔๔ พรรษา (๓ มิ.ย.๖๕)


วันพฤหัสบดีที่ 2 มิถุนายน 2565
สำนักงานปลัดกระทรวงกลาโหม ร่วมถวายพระพรชัยมงคล เนื่องในวันเฉลิมพระชนมพรรษาสมเด็จพระนางเจ้าฯ พระบรมราชินี ๔๔ พรรษา (๓ มิ.ย.๖๕)
เช้าวันนี้ ๒ มิ.ย. ๖๕ เวลา ๐๗.๓๐ น. พลเอก วรเกียรติ รัตนานนท์ ปลัดกระทรวงกลาโหม เป็นประธานในการจัดกิจกรรมเฉลิมพระเกียรติเนื่องในโอกาสวันเฉลิมพระชนมพรรษาสมเด็จพระนางเจ้าฯ พระบรมราชินี ๔๔ พรรษา (๓ มิ.ย.๖๕)
โดยมีพิธีถวายพระพรชัยมงคล และพิธีเจริญพระพุทธมนต์ พิธีทำบุญตักบาตรพระสงฆ์และสามเณร จำนวน ๔๕ รูป ถวายเป็นพระราชกุศล และพิธีลงนามถวายพระพรชัยมงคล ณ ศาลาว่าการกลาโหม
ทั้งนี้ เพื่อแสดงออกถึงความจงรักภักดี และน้อมสำนึกในพระมหากรุณาธิคุณล้นเกล้าล้นกระหม่อมหาที่สุดมิได้ ที่ใต้ฝ่าละอองธุลีพระบาททรงปฏิบัติพระราชกรณียกิจเคียงคู่ พระบาทสมเด็จพระเจ้าอยู่หัว ทรงตั้งพระราชหฤทัยอันแน่วแน่ในการสืบสาน รักษา และต่อยอด โครงการในพระราชดำริ ของพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตรและสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ด้วยการน้อมนำแนวทางพระราชดำริการทรงงานเพื่อบรรเทาความทุกข์ยาก ความเดือดร้อนของประชาชนให้ได้มากที่สุดน้ำพระราชหฤทัยและพระราชจริยวัตรอันงดงาม เป็นที่ประจักษ์แก่เหล่าพสกนิกรชาวไทยทั้งแผ่นดิน

ที่มา : https://www.thaigov.go.th/news/contents/details/55314