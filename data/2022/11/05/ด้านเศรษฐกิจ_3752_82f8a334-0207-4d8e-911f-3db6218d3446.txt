รัฐบาลไทย-ข่าวทำเนียบรัฐบาล-กรมเจ้าท่า จัดตั้งศูนย์ช่วยเหลือฯ เตรียมรับมืออุทกภัยภาคใต้ฝั่งอ่าวไทย พร้อมกำลังเจ้าหน้าที่เพื่อช่วยเหลือประชาชน


วันพุธที่ 11 พฤษภาคม 2565
กรมเจ้าท่า จัดตั้งศูนย์ช่วยเหลือฯ เตรียมรับมืออุทกภัยภาคใต้ฝั่งอ่าวไทย พร้อมกำลังเจ้าหน้าที่เพื่อช่วยเหลือประชาชน
...
ตามนโยบายรัฐบาลและกระทรวงคมนาคม โดยนายศักดิ์สยาม ชิดชอบ รัฐมนตรีว่าการกระทรวงคมนาคม และ ดร.อธิรัฐ รัตนเศรษฐ รัฐมนตรีช่วยว่าการกระทรวงคมนาคม ที่มอบนโยบายให้กรมเจ้าท่า ดำเนินการช่วยเหลือประชาชนที่ได้รับผลกระทบจากปัญหาอุทกภัยภาคใต้
กรมเจ้าท่า โดยสำนักงานเจ้าท่าภูมิภาคที่ 4 จังหวัดสงขลา ได้มีคำสั่งสำนักงานเจ้าท่าภูมิภาคที่ 4 ที่ 39 /2565 เรื่อง จัดตั้งศูนย์ช่วยเหลือผู้ประสบอุทกภัยกรมเจ้าท่า นายเรวัติ โพธิ์เรียง ผู้อำนวยการสำนักงานเจ้าท่าภูมิภาคที่ 4 เปิดเผยว่า ตามที่กองอำนวยการน้ำแห่งชาติได้ประเมินและวิเคราะห์สถานการณ์น้ำจากฝนคาดการณ์สภาพอากาศ จากประกาศของกรมอุตุนิยมวิทยา เนื่องจากมีหย่อมความกดอากาศต่ำกำลังแรงปกคลุมบริเวณอ่าวเบงกอลตอนล่างและมีแนวโน้มจะทวีความรุนแรงขึ้นเป็นพายุไซโคลน ในช่วงวันที่ 6-10 พฤษภาคม 2565 ส่งผลให้พื้นที่ภาคใต้จะมีฝนเพิ่มขึ้นและมีฝนตกหนักบางแห่ง และพบว่าจะมีพื้นที่เสี่ยงน้ำท่วมฉับพลัน น้ำป่าไหลหลาก ในช่วงวันที่ 6-10 พฤษภาคม 2565
ทั้งนี้ เพื่อเป็นการเตรียมความพร้อมในการให้ความช่วยเหลือประชาชนที่ประสบอุทกภัยในบริเวณพื้นที่จังหวัดชุมพร สุราษฎร์ธานี นครศรีธรรมราช พัทลุง สงขลา ปัตตานี ยะลา และนราธิวาส ได้อย่างมีประสิทธิภาพและเตรียมความพร้อมในการนำเรือพระราชทานพร้อมด้วยเจ้าหน้าที่ออกให้ความช่วยเหลือแก่ประชาชนที่ประสบอุทกภัยได้ทันต่อเหตุการณ์ รวมทั้งเตรียมความพร้อมในการบูรณาการร่วมกับหน่วยงานภาครัฐ ภาคเอกชน เครือข่ายประชาชน และประชาชนที่เกี่ยวข้อง สำนักงานเจ้าท่าภูมิภาคที่ 4 ได้ทำการจัดตั้งศูนย์ช่วยเหลือผู้ประสบอุทกภัย ณ สำนักงานเจ้าท่าภูมิภาคที่ 4 จำนวน 8 สาขา เพื่อช่วยเหลือผู้ประสบอุทกภัย ได้แก่ สำนักงานเจ้าท่าภูมิภาคสาขาสงขลา ปัตตานี สุราษฎร์ธานี ชุมพร นราธิวาส เกาะพะงัน เกาะสมุย และสำนักงานพัฒนาและบำรุงรักษาทางน้ำที่ 4 และ สำนักงานพัฒนาและบำรุงรักษาทางน้ำที่ 6 เพื่อให้การช่วยเหลือประชาชนได้ครอบคลุมทุกพื้นที่ พร้อมให้ความช่วยเหลือทันทีที่เกิดอุทกภัยขึ้นในพื้นที่รับผิดชอบ และให้ปฏิบัติหน้าที่ตามคำสั่ง ที่39/2565 จนกว่าสถานการณ์จะกลับเข้าสู่สภาวะปกติ

ที่มา : https://www.thaigov.go.th/news/contents/details/54474