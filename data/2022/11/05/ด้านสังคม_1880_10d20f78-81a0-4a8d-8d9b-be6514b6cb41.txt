รัฐบาลไทย-ข่าวทำเนียบรัฐบาล-ปลัด พม. สั่งตรวจสอบประวัติอดีต ขรก. ก่อเหตุล่วงละเมิดทางเพศ พร้อมช่วยเหลือหญิงสาวผู้เสียหายเต็มที่


วันจันทร์ที่ 1 สิงหาคม 2565
ปลัด พม. สั่งตรวจสอบประวัติอดีต ขรก. ก่อเหตุล่วงละเมิดทางเพศ พร้อมช่วยเหลือหญิงสาวผู้เสียหายเต็มที่
ปลัด พม. สั่งตรวจสอบประวัติอดีต ขรก. ก่อเหตุล่วงละเมิดทางเพศ พร้อมช่วยเหลือหญิงสาวผู้เสียหายเต็มที่
วันที่ 31 ก.ค. 65 นางพัชรี  อาระยะกุล ปลัดกระทรวงการพัฒนาสังคมและความมั่นคงของมนุษย์ (ปลัด พม.) เปิดเผยว่า ตามที่มีการนำเสนอข่าว กรณี หญิงสาวผู้เสียหาย 2 คน เข้าแจ้งความกับเจ้าหน้าที่ตำรวจที่ สน.ดอนเมือง กรุงเทพฯ เพื่อให้ดำเนินคดีและติดตามคดีที่ชายผู้ก่อเหตุ อายุประมาณ 50 ปี ซึ่งเป็นอดีตข้าราชการกระทรวง พม. ลวงผู้เสียหายไปมีเพศสัมพันธ์แล้วถ่ายคลิปวิดีโอ พร้อมทั้งข่มขู่จะแบล็กเมล์ ทั้งนี้ ตนได้สั่งการไปยังทุกหน่วยงานสังกัดกระทรวง พม. ทั้งในส่วนกลางและภูมิภาคทั่วประเทศ เพื่อตรวจสอบประวัติของชายผู้ก่อเหตุโดยเร็วที่สุด และจะได้นำส่งให้เจ้าหน้าที่ตำรวจประกอบการพิจารณาคดีดังกล่าว ถึงแม้ว่าชายผู้ก่อเหตุได้พ้นจากการเป็นข้าราชการของกระทรวง พม. แล้วก็ตาม อีกทั้งได้มอบหมายให้กรมกิจการสตรีและสถาบันครอบครัว (สค.) เข้ามาช่วยเหลือดูแลหญิงสาวผู้เสียหายในเรื่องการดำเนินคดีและติดตามคดีจนถึงที่สุด
นางพัชรี กล่าวเพิ่มเติมว่า กระทรวง พม. พร้อมให้ความช่วยเหลือผู้เสียหายที่ถูกคุกคามและถูกล่วงละเมิดทางเพศอย่างเต็มที่ โดยเราจะรักษาความลับของทุกคนอย่างดีที่สุด ทั้งนี้ สามารถติดต่อขอความช่วยเหลือตลอด 24 ชั่วโมง ได้ที่ 1) สายด่วน พม. โทร.1300  2) กรมกิจการสตรีและสถาบันครอบครัว (สค.) 3) กรมกิจการเด็กและเยาวชน (ดย.)  4) บ้านพักเด็กและครอบครัวทั่วประเทศ  และ 5) Application คุ้มครองเด็ก

ที่มา : https://www.thaigov.go.th/news/contents/details/57462