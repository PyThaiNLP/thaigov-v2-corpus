รัฐบาลไทย-ข่าวทำเนียบรัฐบาล-กระทรวงยุติธรรมเตรียมการนำเสนอรายงานประเทศฯ ด้วยวาจาต่อคณะกรรมการสหประชาชาติประจำอนุสัญญาระหว่างประเทศว่าด้วยการขจัดการเลือกปฏิบัติทางเชื้อชาติในทุกรูปแบบ


วันอาทิตย์ที่ 21 พฤศจิกายน 2564
พิมพ์
กระทรวงยุติธรรมเตรียมการนำเสนอรายงานประเทศฯ ด้วยวาจาต่อคณะกรรมการสหประชาชาติประจำอนุสัญญาระหว่างประเทศว่าด้วยการขจัดการเลือกปฏิบัติทางเชื้อชาติในทุกรูปแบบ
กระทรวงยุติธรรมเตรียมการนำเสนอรายงานประเทศฯ ด้วยวาจาต่อคณะกรรมการสหประชาชาติประจำอนุสัญญาระหว่างประเทศว่าด้วยการขจัดการเลือกปฏิบัติทางเชื้อชาติในทุกรูปแบบ
ในวันเสาร์ที่ ๒๐ พฤศจิกายน ๒๕๖๔ เวลา ๐๙.๓๐ - ๑๙.๐๐ น. ตามเวลาท้องถิ่น ณ กรุงเจนีวา สมาพันธรัฐสวิส ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม ในฐานะหัวหน้าคณะผู้แทนไทยในการนำเสนอรายงานประเทศตามอนุสัญญาระหว่างประเทศว่าด้วยการขจัดการเลือกปฏิบัติทางเชื้อชาติในทุกรูปแบบ ด้วยวาจา ได้เป็นประธานการหารือร่วมกับคณะผู้แทนไทยฯ ณ ที่ทำการคณะผู้แทนถาวรแห่งสหประชาชาติ ประจำนครเจนีวา สมาพันธรัฐสวิส เพื่อเตรียมการนำเสนอรายงานประเทศฯ ด้วยวาจาต่อคณะกรรมการสหประชาชาติประจำอนุสัญญาระหว่างประเทศว่าด้วยการขจัดการเลือกปฏิบัติทางเชื้อชาติในทุกรูปแบบ โดยมี นายเรืองศักดิ์ สุวารี อธิบดีกรมคุ้มครองสิทธิและเสรีภาพ และผู้แทนจากหน่วยงานต่างๆ เข้าร่วม พร้อมทั้งมีนางสาวนรีลักษณ์ แพไชยภูมิ ผู้อำนวยการกองสิทธิมนุษยชนระหว่างประเทศ พร้อมด้วยเจ้าหน้าที่กองสิทธิมนุษยชนระหว่างประเทศ เป็นฝ่ายเลขานุการ
ทั้งนี้ ในเวลา ๑๖.๐๐ - ๑๗.๐๐ น . ตามเวลาท้องถิ่น ปลัดกระทรวงยุติธรรม พร้อมด้วยอธิบดีกรมคุ้มครองสิทธิและเสรีภาพ คณะเจ้าหน้าที่จากกรมคุ้มครองสิทธิและเสรีภาพ และกระทรวงยุติธรรม ได้หารือ แลกเปลี่ยนแนวทางการดำเนินงานของประเทศไทยและสมาพันธรัฐสวิส ร่วมกับ Ms. Ruth Dreifuss รองประธาน International Commission against death penalty และอดีตประธานาธิบดีสมาพันธรัฐสวิส ในประเด็นต่างๆ อาทิ การป้องกันและปราบปรามยาเสพติด พัฒนาการทั้งมาตรการนโยบาย กฎหมาย และแนวปฏิบัติด้านยาเสพติด การบำบัดผู้ติดยาเสพติด การดำเนินการเพื่อเปลี่ยนแปลงโทษประหารชีวิต การดูแลผู้ต้องขังท่ามกลางการแพร่ระบาดของไวรัสโคโรน่า (โควิด-19)  และสถานการณ์การแพร่ระบาดของโควิด-19 และการฉีดวัคซีนป้องกันโรคดังกล่าวของทั้งสองประเทศ ซึ่งคุณ Ruth ได้ขื่นชมการดำเนินการต่างๆของประเทศไทย พร้อมทั้งให้ข้อคิดเห็นและข้อเสนอแนะเพื่อพัฒนาการดำเนินงานของไทย รวมทั้งมีความยินดีจะได้มีการแลกเปลี่ยนและหารือแนวทางการดำเนินการร่วมกันในอนาคต
สำหรับการนำเสนอรายประเทศฯ ด้วยวาจาต่อคณะกรรมการสหประชาชาติฯ มีกำหนดจัดขึ้นระหว่างวันที่ ๒๒ - ๒๓ พฤศจิกายน ๒๕๖๔ ณ สำนักงานข้าหลวงใหญ่สิทธิมนุษยชนแห่งสหประชาชาติ นครเจนีวา สมาพันธรัฐสวิส

ที่มา : https://www.thaigov.go.th/news/contents/details/48512