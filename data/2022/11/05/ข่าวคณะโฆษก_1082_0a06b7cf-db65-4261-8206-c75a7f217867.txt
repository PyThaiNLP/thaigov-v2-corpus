รัฐบาลไทย-ข่าวทำเนียบรัฐบาล-ครม. เห็นชอบลดภาษีอากรขาเข้าสำหรับรถยนต์ไฟฟ้าแบบแบตเตอรี่สำเร็จรูป (CBU) ราคาขายปลีกไม่เกิน 2 ล้านบาท ลดสูงสุดร้อยละ 40 ขณะที่ราคาขายตั้งแต่ 2-7 ล้านบาท


วันอังคารที่ 22 กุมภาพันธ์ 2565
พิมพ์
ครม. เห็นชอบลดภาษีอากรขาเข้าสำหรับรถยนต์ไฟฟ้าแบบแบตเตอรี่สำเร็จรูป (CBU) ราคาขายปลีกไม่เกิน 2 ล้านบาท ลดสูงสุดร้อยละ 40 ขณะที่ราคาขายตั้งแต่ 2-7 ล้านบาท
ครม. เห็นชอบลดภาษีอากรขาเข้าสำหรับรถยนต์ไฟฟ้าแบบแบตเตอรี่สำเร็จรูป (CBU) ราคาขายปลีกไม่เกิน 2 ล้านบาท ลดสูงสุดร้อยละ 40 ขณะที่ราคาขายตั้งแต่ 2-7 ล้านบาท ลดลงสูงสุดร้อยละ 20  ในช่วง 2 ปี   65-66
วันที่ 22 กุมภาพันธ์ 2565 นายธนกร วังบุญคงชนะ โฆษกประจำสำนักนายกรัฐมนตรี เผย วันนี้ ที่ประชุมคณะรัฐมนตรี เห็นชอบร่างประกาศกระทรวงการคลัง เรื่อง การลดอัตราอากรและยกเว้นอากรศุลกากร สำหรับรถยนต์ไฟฟ้าแบบแบตเตอรี่สำเร็จรูป (CBU) โดย ครม. ยังเห็นควรให้ระบุวันมีผลใช้บังคับของร่างประกาศฯ ให้สอดคล้องกับมติ คณะกรรมการนโยบายยานยนต์ไฟฟ้าแห่งชาติ ครั้งที่ 3/64 (ครั้งที่ 4) และครั้งที่ 1/65 (ครั้งที่ 5) เมื่อวันที่ 14 ม.ค. 65 โดยมีการปรับลดอัตราอากรและยกเว้นอากรศุลกากรสำหรับ รถยนต์ไฟฟ้าแบบแบตเตอรี่ (CBU)  ประกอบสำเร็จรูปนำเข้าทั้งคัน ที่ได้รับสิทธิพิเศษทางอากรศุลกากรภายใต้ความตกลงเขตการค้าเสรี (FTA) และการนำเข้าทั่วไป ในปี  65-66  ดังนี้
1. ราคาขายปลีกแนะนำ ไม่เกิน 2 ล้านบาท กรณีใช้สิทธิ FTA อากรไม่เกินร้อยละ 40 ให้ยกเว้นอากร/ ใช้
สิทธิ FTA อากรเกินร้อยละ  40 ให้ลดลงอีกร้อยละ 40 สำหรับกรณีนำเข้าทั่วไป อากรร้อยละ 80 ให้ลดลงเหลือร้อยละ 40
2. ราคาขายปลีกตั้งแต่ 2-7  ล้านบาท กรณีใช้สิทธิ FTA อากรไม่เกินร้อยละ 20 ให้ยกเว้นอากร/ ใช้สิทธิ
FTA อากรเกินร้อยละ 20  ให้ลดลงอีกร้อยละ 20 สำหรับอัตราอากรนำเข้าทั่วไปให้ลดลงเหลือร้อยละ 60
โฆษกประจำสำนักนายกรัฐมนตรี เปิดเผยว่า การลดอัตราอากรและยกเว้นอากรศุลกากรดังกล่าว ให้ใช้สำหรับรถยนต์ไฟฟ้าแบบ CBU ที่มีหนังสือรับรองการได้รับสิทธิชำระภาษี สำหรับรถยนต์ไฟฟ้าขนาดเล็กหรือรถยนต์ไฟฟ้าขนาดกลาง จากกรมสรรพสามิต แม้คาดว่าจะทำให้ภาครัฐสูญเสีย รายได้ประมาณ 60,000 ล้านบาท แต่ช่วยส่งเสริมให้เกิดการใช้รถยนต์ไฟฟ้าภายในประเทศ ลดผลกระทบด้านสิ่งแวดล้อม  และก่อให้เกิดการผลิตรถยนต์ไฟฟ้าในประเทศไทย
------------------------------

ที่มา : https://www.thaigov.go.th/news/contents/details/51814