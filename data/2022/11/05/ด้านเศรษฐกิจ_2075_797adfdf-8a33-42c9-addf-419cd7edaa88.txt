รัฐบาลไทย-ข่าวทำเนียบรัฐบาล-กระทรวงเกษตรฯ ติดตามการดำเนินงานโครงการยกระดับแปลงใหญ่ฯ โค้งสุดท้าย


วันพฤหัสบดีที่ 2 ธันวาคม 2564
กระทรวงเกษตรฯ ติดตามการดำเนินงานโครงการยกระดับแปลงใหญ่ฯ โค้งสุดท้าย
กระทรวงเกษตรฯ ติดตามการดำเนินงานโครงการยกระดับแปลงใหญ่ฯ โค้งสุดท้าย
นายอำพันธุ์ เวฬุตันติ รองปลัดกระทรวงเกษตรและสหกรณ์ เปิดเผยภายหลังเป็นประธานการประชุมติดตามการดำเนินงานโครงการยกระดับแปลงใหญ่ ครั้งที่ 5/2564 ผ่านระบบการประชุมทางไกล (Zoom Meeting) ว่า การประชุมติดตามการดำเนินงานฯ ในครั้งนี้ถือได้ว่าเป็นการติดตามงานก่อนการเสร็จสิ้นโครงการ โดยแผน - ผล การเบิกจ่ายเงินของกลุ่มแปลงใหญ่ โครงการยกระดับแปลงใหญ่ด้วยเกษตรสมัยใหม่และเชื่อมโยงตลาดโครงการส่วนใหญ่ถือได้ว่าเป็นไปตามแผนเบิกจ่ายแล้ว จำนวน 3,044 แปลง คงเหลือ 220 แปลง กลุ่มแปลงใหญ่ดำเนินการเบิกจ่ายเงินแล้ว จำนวน 3,269 แปลง จากเป้าหมาย 3,379 แปลง โดยผลการเบิกจ่ายดังกล่าวยังไม่แล้วเสร็จ จำนวน 110 แปลง ซึ่งมีกำหนดเสร็จตามแผนส่วนใหญ่
ทั้งนี้ ได้สั่งการให้หน่วยงานเจ้าของสินค้าที่มีปัญหาในการดำเนินการที่คาดว่าจะแล้วเสร็จช้ากว่าแผนที่กำหนด ให้ติดตามเร่งรัดอย่างใกล้ชิด และรายงานความก้าวหน้าให้ทราบอย่างต่อเนื่อง และส่งรายงานเอกสารบัญชีกลุ่มแปลงใหญ่ที่ดำเนินการแล้วเสร็จ ให้ตรวจสอบบัญชีสหกรณ์เข้าไปตรวจสอบให้ทันตามแผน ซึ่งทุกกิจกรรมต้องเสร็จภายในเดือนธันวาคม 2564
นอกจากนี้ ที่ประชุมได้รับทราบผลจากการลงพื้นที่จังหวัดสระบุรีเมื่อเดือนพฤศจิกายน 2564 ที่ผ่านมา ซึ่งกลุ่มแปลงใหญ่ที่ได้รับการสนับสนุนงบประมาณจากโครงการฯ สามารถดำเนินการจัดซื้อจัดหาปัจจัย วัสดุอุปกรณ์การผลิต เครื่องจักรกล เพื่อเพิ่มศักยภาพการผลิตของกลุ่มได้อย่างมีประสิทธิภาพได้ตามแผนการบริหารจัดการกลุ่ม
อย่างไรก็ตาม กระทรวงเกษตรและสหกรณ์คาดหวังว่าโครงการยกระดับแปลงใหญ่ จะสามารถช่วยให้ยกระดับการผลิตของแปลงใหญ่ทั่วประเทศที่มีความพร้อมให้สามารถผลิตสินค้าเกษตรที่มีคุณภาพมาตรฐาน โดยใช้เทคโนโลยีนวัตกรรมเข้ามาสนับสนุนลดต้นทุนและแรงงาน เพื่อให้ได้สินค้าที่ตรงตามความต้องการและเสริมสร้างให้กลุ่มมีความเข้มแข็งยั่งยืนตรงตามวัตถุประสงค์โครงการต่อไป

ที่มา : https://www.thaigov.go.th/news/contents/details/48994