รัฐบาลไทย-ข่าวทำเนียบรัฐบาล-ดีอีเอส พบแอปเป๋าตัง-ออมสิน ถูกเฟคนิวส์อ้างชื่อให้ยืมเงิน


วันเสาร์ที่ 13 สิงหาคม 2565
ดีอีเอส พบแอปเป๋าตัง-ออมสิน ถูกเฟคนิวส์อ้างชื่อให้ยืมเงิน
ดีอีเอส พบแอปเป๋าตัง-ออมสิน ถูกเฟคนิวส์อ้างชื่อให้ยืมเงิน
กระทรวงดิจิทัลฯ สรุปสถานการณ์ข่าวปลอมรอบสัปดาห์ พบมือปั่นข่าวปลอมอ้างชื่อแอปเป่าตัง และแบงก์ออมสิน มั่วข่าวให้ยืมเงินติดท็อป 10 คนสนใจมากสุด เตือนประชาชนเช็คก่อนแชร์
นางสาวนพวรรณ หัวใจมั่น โฆษกกระทรวงดิจิทัลเพื่อเศรษฐกิจและสังคมฝ่ายการเมือง (ดีอีเอส) กล่าวว่า ข่าวปลอมที่มีคนสนใจสูงสุด 10 อันดับระหว่างวันที่ 5 – 11 ส.ค. 65 มีรายละเอียดดังนี้ อันดับ 1 วิธีไอบีบหัวใจ ช่วยแก้ไขอาการเจ็บหน้าอก กระตุ้นระบบหมุนเวียนของโลหิต ให้จังหวะเต้นของหัวใจเป็นปกติ อันดับ 2 แอปพลิเคชันเป๋าตังให้ยืม 100,000 บาท สามารถถอนเงินจาก ATM ได้ตลอด 24 ชั่วโมง อันดับ 3 พบ อสม. เสียชีวิตเดือนละ 600 รายจากการเป็นตัวอย่างฉีดวัคซีนป้องกันโควิด 19 อันดับ 4 จีนระบายน้ำท่วมลงแม่น้ำโขง เดือน ส.ค-ก.ย อาจเกิดน้ำท่วมใหญ่ที่ประเทศไทย-ลาว อันดับ 5 ออมสินปล่อยสินเชื่อ Softloan ให้ยืม 5,000 - 500,000 บาท ดอกเบี้ยต่ำ ไม่ต้องค้ำ ผ่านไลน์
อันดับ 6 เพจสินเชื่อ mymo เป็นเพจสินเชื่อทางการของธนาคารออมสิน อันดับ 7 เพจ ธกส เพื่อนแท้ของทุกการลงทุน เป็นเพจทางการของธนาคาร ธ.ก.ส. อันดับ 8 เพจกรมการขนส่ง รับทำใบขับขี่ออนไลน์ ไม่ต้องสอบและอบรมอันดับ 9 ดื่มน้ำสกัดจากใบบัวบก ผักชีลาว ขึ้นฉ่ายและมะระขี้นก ช่วยรักษามะเร็งก้านสมอง และอันดับ 10 เรื่อง 5 ประเทศในอาเซียนรวมไทย ยกเลิกใช้เงินดอลลาร์ในการชำระเงินระหว่างประเทศ เริ่มวันที่ 1 พ.ย. 65
ทั้งนี้ รอบสัปดาห์ที่ผ่านมา ศูนย์ต่อต้านข่าวปลอม มีข้อความเข้ามา 11,856,795 ข้อความ โดยจากการคัดกรองมีข้อความที่ต้องดำเนินการตรวจสอบ (Verify) จำนวน 358 ข้อความ รวมเรื่องที่ต้องดำเนินการตรวจสอบ 166 เรื่องโดยเป็นข่าวในกลุ่มนโยบายรัฐ/ข่าวสารราชการมากสุด จำนวน 93 เรื่อง
“อยากขอความร่วมมือจากประชาชน เมื่อได้รับข่าวสารข้อมูลผ่านโซเชียล ควรตรวจสอบให้รอบด้าน เลือกเชื่อเลือกแชร์ และสามารถติดตามและแจ้งเบาะแสข่าวปลอม ได้ผ่านช่องทางต่างๆ ของศูนย์ต่อต้านข่าวปลอม ดังนี้ ไลน์@antifakenewscenter  เว็บไซต์ https://www.antifakenewscenter.com/ ทวิตเตอร์https://twitter.com/AFNCThailand และช่องทางโทรศัพท์โทรสายด่วน GCC 1111 ต่อ 87” นางสาวนพวรรณกล่าว
****************

ที่มา : https://www.thaigov.go.th/news/contents/details/57969