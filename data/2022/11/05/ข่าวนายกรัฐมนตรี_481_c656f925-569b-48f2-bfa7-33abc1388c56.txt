รัฐบาลไทย-ข่าวทำเนียบรัฐบาล-นายกฯ ชื่นชมผลงานนักกีฬาอีสปอร์ตเกมส์ คว้า 2 เหรียญทอง 1 เหรียญเงิน 3 เหรียญทองแดง ในการแข่งขันกีฬาซีเกมส์ครั้งล่าสุด พร้อมรางวัลแชมป์โลกรายการ FFWS 2022


วันจันทร์ที่ 30 พฤษภาคม 2565
พิมพ์
นายกฯ ชื่นชมผลงานนักกีฬาอีสปอร์ตเกมส์ คว้า 2 เหรียญทอง 1 เหรียญเงิน 3 เหรียญทองแดง ในการแข่งขันกีฬาซีเกมส์ครั้งล่าสุด พร้อมรางวัลแชมป์โลกรายการ FFWS 2022
นายกฯ ชื่นชมผลงานนักกีฬาอีสปอร์ตเกมส์ คว้า 2 เหรียญทอง 1 เหรียญเงิน 3 เหรียญทองแดง ในการแข่งขันกีฬาซีเกมส์ครั้งล่าสุด พร้อมรางวัลแชมป์โลกรายการ FFWS 2022 ยืนยันรัฐบาลพร้อมสนับสนุน-พัฒนาศักยภาพกีฬาอีสปอร์ตไทย
นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า วันนี้ (30 พฤษภาคม 2565) เวลา 08.30 น. ณ ห้องสีม่วง ตึกไทยคู่ฟ้า ทำเนียบรัฐบาล นายชัยวุฒิ ธนาคมานุสรณ์ รัฐมนตรีว่าการกระทรวงดิจิทัลเพื่อเศรษฐกิจและสังคม พร้อมด้วยนายสันติ โหลทอง นายกสมาคมกีฬาอีสปอร์ตแห่งประเทศไทย นำคณะผู้ฝึกสอนและนักกีฬาอีสปอร์ตทีมชาติไทยที่ได้รับรางวัลจากการแข่งขันกีฬาซีเกมส์ ณ ประเทศเวียดนาม และนักกีฬาอีสปอร์ตไทยที่ได้รับรางวัลแชมป์โลกจากการแข่งขัน Free Fire World Series (FFWS) 2022 ณ ประเทศสิงคโปร์ เข้าเยี่ยมคารวะพลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม โดยมีนายดิสทัต โหตระกิตย์ เลขาธิการนายกรัฐมนตรี เข้าร่วมด้วย สรุปสาระสำคัญดังนี้
นายกรัฐมนตรีแสดงความชื่นชมทีมนักกีฬาและคณะผู้ฝึกสอนกีฬาอีสปอร์ต รวมทั้งเจ้าหน้าที่ที่เกี่ยวข้องและผู้ให้การสนับสนุนทุกคน พร้อมกล่าวในนามของรัฐบาล ขอขอบคุณและร่วมแสดงความยินดีกับชัยชนะของทีมชาติไทย นับเป็นความภาคภูมิใจและเป็นโอกาสที่ดีของกีฬาอีสปอร์ต ซึ่งนายกรัฐมนตรีพร้อมสนับสนุนให้เกิดการพัฒนาอย่างต่อเนื่อง ให้เป็นที่ยอมรับในระดับสากล พร้อมเป็นกำลังใจในการแข่งขันครั้งต่อ ๆ ไป โดยรัฐบาลยินดีสนับสนุนและพัฒนาศักยภาพกีฬาอีสปอร์ตของไทย เพื่อทำให้เกิดมูลค่าและเป็นการสร้างรายได้จากกีฬาประเภทใหม่ ๆ ซึ่งนอกเหนือจากด้านกีฬาแล้ว รัฐบาลยังมุ่งพัฒนาด้านการท่องเที่ยวและด้านอื่น ๆ ของประเทศด้วย ทั้งนี้ การสร้างความเข้มแข็งของประเทศด้วยเทคโนโลยีและการพัฒนาด้านดิจิทัลเป็นสิ่งสำคัญ โดยจะต้องคำนึงถึงความปลอดภัยทางเทคโนโลยีด้วย ซึ่งไทยเป็นประเทศที่อยู่ในอันดับต้น ๆ ของอาเซียน เป็นฐานการลงทุนที่สำคัญของนักลงทุน และขอให้ทุกคนมีความภาคภูมิใจในการเป็นตัวแทนเข้าร่วมการแข่งขันในนามของประเทศไทย ทุกคนทำเพื่อประเทศชาติ ครอบครัว และเพื่อตัวเอง
นายกรัฐมนตรีกล่าวย้ำว่า รัฐบาลขอขอบคุณและพร้อมให้การสนับสนุนต่อไปในอนาคต ซึ่งเป็นหนึ่งในนโยบายสำคัญของรัฐบาล ที่มุ่งหวังในการพัฒนาทรัพยากรมนุษย์เพื่อให้เท่าทันต่อสถานการณ์โลก อันจะเป็นทรัพยากรที่มีคุณค่าในอนาคต ซึ่งรางวัลที่ได้รับนับเป็นความภาคภูมิใจของคนไทยทั้งประเทศ เป็นการนำชื่อเสียงสู่ประเทศไทย และสิ่งสำคัญที่ได้รับกลับมาคือมิตรภาพทางการแข่งขัน นักกีฬาทุกคนถือเป็นทูตทางกีฬา ทุกครั้งที่ลงสนามคือการนำชื่อเสียงของประเทศติดตัวไปด้วย โดยขอให้มีการสร้างเครือข่ายเพื่อการพัฒนาวงการกีฬาของประเทศต่อไป
ในตอนท้าย นายกรัฐมนตรีกล่าวอวยพรคณะนักกีฬาและคณะทำงานทุกคน ขออำนาจคุณพระศรีรัตนตรัยและสิ่งศักดิ์สิทธิ์ทั้งหลายที่ทุกคนเคารพนับถือ อีกทั้งเดชะพระบารมีแห่งองค์พระบาทสมเด็จพระเจ้าอยู่หัว และสมเด็จพระนางเจ้าฯ พระบรมราชินี โปรดดลบันดาลประทานพรให้ทุกคนประสบความสุข ความเจริญ สมหวัง สมปรารถนา และได้รับชัยชนะในการแข่งขันในทุกรายการต่อไป
สำหรับสมาคมกีฬาอีสปอร์ตแห่งประเทศไทย (Thailand Esports Federation) ทำหน้าที่สร้างนักกีฬาอีสปอร์ตทีมชาติไทย เพื่อส่งเสริมกีฬาอีสปอร์ตให้มีมาตรฐานสู่สากล เสริมสร้างศักยภาพนักกีฬาสู่ความเป็นเลิศ จดทะเบียนก่อตั้งเมื่อปี พ.ศ. 2556 โดยมีการส่งนักกีฬาอีสปอร์ตเข้าร่วมการแข่งขันระดับนานาชาติทุกปี และในการแข่งขันกีฬาซีเกมส์ ครั้งที่ 31 ณ ประเทศเวียดนาม ระหว่างวันที่ 13-22 พฤษภาคม 2565 ได้ส่งนักกีฬาเข้าร่วมการแข่งขัน 8 ประเภทรางวัล สามารถชนะการแข่งขันได้รับเหรียญรางวัล รวมทั้งสิ้น 6 เหรียญ โดยแบ่งเป็น 2 เหรียญทอง 1 เหรียญเงิน และ 3 เหรียญทองแดง ส่วนผลการแข่งขันกีฬาอีสปอร์ตของนักกีฬาไทยในการแข่งขัน Free Fire World Series (FFWS) 2022 ณ ประเทศสิงคโปร์ ระหว่างวันที่ 14-21 พฤษภาคม 2565 โดยมีทีมเข้าร่วมการแข่งทั้งสิ้น 18 ทีม จาก 11 ภูมิภาคทั่วโลก เพื่อชิงแชมป์โลก Garena Free Fire ประเทศไทยได้ส่งตัวแทนเข้าร่วมแข่งขันรวม 2 ทีม ได้แก่ ทีม Attack All Around และ ทีม Evos Phoenix ได้รับรางวัลชนะเลิศอันดับที่ 1 และ 2 ตามลำดับ
.....................................

ที่มา : https://www.thaigov.go.th/news/contents/details/55153