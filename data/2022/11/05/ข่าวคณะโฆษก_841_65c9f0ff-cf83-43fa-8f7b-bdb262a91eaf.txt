รัฐบาลไทย-ข่าวทำเนียบรัฐบาล-โฆษกรัฐบาลเผย “นายกฯ” พอใจ ภาพรวมฉีดวัคซีนโควิดนักเรียน รุดหน้าแล้วกว่า 83% เตรียมแผนฉีดวัคซีนเด็กเล็กกว่า 5.2 ล้านคน เร่งสำรวจความยินยอมผู้ปกครองภายใน ม.ค.นี้


วันพุธที่ 12 มกราคม 2565
พิมพ์
โฆษกรัฐบาลเผย “นายกฯ” พอใจ ภาพรวมฉีดวัคซีนโควิดนักเรียน รุดหน้าแล้วกว่า 83% เตรียมแผนฉีดวัคซีนเด็กเล็กกว่า 5.2 ล้านคน เร่งสำรวจความยินยอมผู้ปกครองภายใน ม.ค.นี้
โฆษกรัฐบาลเผย “นายกฯ” พอใจ ภาพรวมฉีดวัคซีนโควิดนักเรียน รุดหน้าแล้วกว่า 83% เตรียมแผนฉีดวัคซีนเด็กเล็กกว่า 5.2 ล้านคน เร่งสำรวจความยินยอมผู้ปกครองภายใน ม.ค.นี้ ขณะที่ องค์การเภสัชกรรมเปิดจำหน่าย ATK สำหรับประชาชน 3 ล้านชุด ราคา 35 บาท 14 ม.ค. นี้
วันที่ 12 ม.ค. 65 นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า พลเอกประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม พอใจภาพรวมของนักเรียนช่วงอายุ 12 ปีขึ้นไป (ป.6/ม.1-ม.6/ปวช.1-3/ปวส.1-2) ที่ได้รับวัคซีนโควิด-19 ทั่วประเทศ ซึ่งกระทรวงศึกษาธิการรายงาน (ข้อมูล ณ วันที่ 11 มกราคม 2565) พบ จำนวนนักเรียนผู้ประสงค์ฉีด 4,317,337 คน จากจำนวนนักเรียนทั้งหมด 5,148,710 คน หรือคิดเป็น 83.85% ทั้งนี้ มีนักเรียนได้รับการฉีดวัคซีนโควิดเข็มที่ 1 แล้ว จำนวน 4,102,827 คน คิดเป็น 95.03% และเข็มที่ 2 แล้ว แล้ว 3,040,726 คน คิดเป็น 70.43%  นอกจากนี้ กระทรวงศึกษาธิการยังมีการเตรียมแผนการจัดสรรวัคซีนสำหรับเด็กอายุ 5-11 ปี ขณะนี้ กำลังสำรวจตัวเลขตลอดจนสำรวจความยินยอมผู้ปกครองโดยในระบบของกระทรวงศึกษาธิการ และกระทรวงอื่น ๆ มีนักเรียนที่อยู่ในระบบราว 5.2 ล้านคน  ซึ่ง นายกรัฐมนตรีเน้นย้ำให้มีการสร้างความเข้าใจกับผู้ปกครองให้มากที่สุด ทั้งนี้กระทรวงศึกษาธิการคาดว่าจะเปิดลงทะเบียนประสงค์รับวัคซีนช่วงสัปดาห์สุดท้ายของเดือนมกราคม ส่วนรูปแบบในการฉีดจะใช้แนวทางเดิมที่ฉีดให้กับเด็กอายุ 12-18 ปี
โฆษกประจำสำนักนายกรัฐมนตรี เปิดเผยต่อว่า ภาพรวมการฉีดวัคซีนโควิด-19 ให้แก่เด็กนักเรียนในประเทศ มีความคืบหน้าในทุกภูมิภาค อาทิ ภาคใต้ เข็ม 1 ฉีดแล้ว 97% เข็ม 2 ฉีดแล้ว 73%  ภาคเหนือ เข็ม 1 ฉีดแล้ว 99% เข็ม 2 ฉีดแล้ว 82% ภาคตะวันออกเฉียงเหนือ เข็ม 1 ฉีดแล้ว 93% เข็ม 2 ฉีดแล้ว 66% ภาคตะวันออก เข็ม 1 ฉีดแล้ว 98% เข็ม 2 ฉีดแล้ว 75% ภาคตะวันตก เข็ม 1 ฉีดแล้ว 99% เข็ม 2 ฉีดแล้ว 76% ภาคกลาง เข็ม 1 ฉีดแล้ว 94% เข็ม 2 ฉีดแล้ว 68% ซึ่งรัฐบาลก็จะเร่งดำเนินการฉีดวัคซีนโควิด-19 แก่เด็กนักเรียนให้ครอบคลุมและทั่วถึงที่สุด ทั้งนี้เพื่อรองรับการระบาดของ “โอมิครอน” และเพื่อให้กลุ่มนักเรียนที่ได้รับวัคซีนครบโดสแล้วสามารถกลับเข้ามาเรียนออนไซต์หรือที่โรงเรียนได้โดยเร็วที่สุด
สำหรับสถานการณ์การแพร่ระบาดของโรคติดต่อเชื้อไวรัสโคโรน่า 2019 (โควิด-19) วันนี้ (12 มกราคม 2565) พบมีผู้ติดเชื้อรวม 7,681 ราย จำแนกเป็น ผู้ป่วยจากระบบเฝ้าระวังฯ 7,282 ราย ผู้ป่วยจากการค้นหาเชิงรุก 110 ราย ผู้ป่วยภายในเรือนจำ/ที่ต้องขัง 12 ราย ผู้ป่วยมาจากต่างประเทศ 277 ราย  ผู้ป่วยสะสม 68,855 ราย (ตั้งแต่ 1 มกราคม 2565) ผู้ป่วยหายป่วยกลับบ้าน 3,350 ราย หายป่วยสะสม 35,641 ราย (ตั้งแต่ 1 มกราคม 2565) ผู้ป่วยกำลังรักษา 66,283 ราย และผู้เสียชีวิตเพิ่ม 22 ราย
นายธนกร ยังกล่าวว่า นายกรัฐมนตรีได้ขอให้ส่วนงานที่เกี่ยวข้องช่วยติดตามและดูแล อย่าให้เวชภัณท์ที่เกี่ยวข้องกับการป้องกัน ควบคุมการแพร่ระบาดโควิด-19 ภายในประเทศขาดแคลน ล่าสุด องค์การเภสัชกรรมจึงนำมาจำหน่ายให้ประชาชนในราคา 35 บาทต่อชุด จำนวน 3 ล้านชุด โดยเริ่มจำหน่ายวันศุกร์ที่ 14 มกราคม 2565 พี่น้องประชาชน สามารถซื้อผ่านร้านขายยาขององค์การเภสัชกรรมทั้ง 8 สาขา รวมทั้งองค์การเภสัชกรรม จะจำหน่ายทางออนไลน์ เริ่มจันทร์ที่ 17 มกราคม 2565 เป็นต้นไป

ที่มา : https://www.thaigov.go.th/news/contents/details/50445