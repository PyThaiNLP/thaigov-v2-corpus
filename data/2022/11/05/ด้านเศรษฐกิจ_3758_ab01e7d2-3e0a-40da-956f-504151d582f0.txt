รัฐบาลไทย-ข่าวทำเนียบรัฐบาล-สำนักงานสลากฯ ชี้แจงวิธีการจำหน่ายสลากผ่านแพลตฟอร์ม "สลากดิจิทัล" หลังปิดรับสมัคร


วันพุธที่ 11 พฤษภาคม 2565
พิมพ์
สำนักงานสลากฯ ชี้แจงวิธีการจำหน่ายสลากผ่านแพลตฟอร์ม "สลากดิจิทัล" หลังปิดรับสมัคร
หลังจากที่ปิดรับสมัครตัวแทนจำหน่ายสลากกินแบ่งรัฐบาลผ่านแพลตฟอร์มจำหน่ายสลากกินแบ่งรัฐบาลหรือสลากดิจิทัลไปวานนี้ มีผู้สนใจสมัครเข้าร่วมโครงการเป็นตัวแทนจำหน่ายสลากดิจิทัล จำนวน 4,802 รายแบ่งเป็นผู้ซื้อจองล่วงหน้า 4,676 ราย และตัวแทนจำหน่าย 126 ราย
วันนี้ (11 พฤษภาคม 2565) เวลา 10.00 น. นายลวรณ แสงสนิท ประธานกรรมการสลากกินแบ่งรัฐบาล เปิดเผยว่า หลังจากที่ปิดรับสมัครตัวแทนจำหน่ายสลากกินแบ่งรัฐบาลผ่านแพลตฟอร์มจำหน่ายสลากกินแบ่งรัฐบาลหรือสลากดิจิทัลไปเมื่อวานนี้ มีผู้สนใจสมัครเข้าร่วมโครงการเป็นตัวแทนจำหน่ายสลากดิจิทัล จำนวน 4,802 รายแบ่งเป็นผู้ซื้อจองล่วงหน้า 4,676 ราย และตัวแทนจำหน่าย 126 ราย และจะเปิดการจำหน่ายได้ตั้งแต่งวดวันที่ 16 มิถุนายน นี้ สำนักงานฯ จึงได้มีประกาศสำนักงานสลากกินแบ่งรัฐบาล เรื่อง วิธีการจำหน่ายสลากกินแบ่งรัฐบาล ผ่านแพลตฟอร์มจำหน่ายสลากกินแบ่งรัฐบาล หรือ สลากดิจิทัล (Digital Lottery) ลงวันที่ 10 พฤษภาคม 2565 ขึ้น เพื่อใช้เป็นแนวทางการจำหน่ายสำหรับตัวแทนจำหน่ายและการซื้อสลากของผู้ซื้อสลากดิจิทัลให้เกิดความชัดเจนในการปฏิบัติ
ประธานกรรมการสลากกินแบ่งรัฐบาล กล่าวต่อไปอีกว่า ประกาศดังกล่าว ได้ระบุถึงรายละเอียดการเปิดให้ซื้อขายสลากดิจิทัลบนแพลตฟอร์มในแต่ละงวด ทุกวันจะเปิดตั้งแต่ เวลา 06.00 น. – 23.00 น. และในวันออกรางวัลจะเปิดให้ซื้อขายตั้งแต่เวลา 06.00 น. – 14.00 น. โดยตัวแทนจำหน่ายสลากดิจิทัลต้องเป็นผู้ลงทะเบียนแอปพลิเคชันถุงเงินและแอปพลิเคชันเป๋าตัง รวมถึงชำระค่าสลากกินแบ่งรัฐบาลที่จัดพิมพ์โดยสำนักงานฯ และสำนักงานฯส่งมอบสลากดังกล่าวให้สำนักงานเพื่อสแกนเป็นรูปภาพสลากและข้อมูลสลาก ก่อนนำเข้าเป็นข้อมูลอิเล็กทรอนิกส์ในแพลตฟอร์ม สำหรับผู้ซื้อต้องมีอายุไม่ต่ำกว่า 20 ปีบริบูรณ์ และจะต้องลงทะเบียนผ่านแอปพลิเคชันเป๋าตังและทำการพิสูจน์ตัวตนตามที่แอปพลิเคชันกำหนดไว้ โดยสามารถค้นหาสลากดิจิทัลในแอปพลิเคชันเป๋าตังได้ 2 วิธี คือการค้นหาด้วยตัวเลขที่ต้องการ และการค้นหาจากร้านค้าที่จำหน่าย เมื่อเลือกสลากที่ต้องการซื้อเรียบร้อยแล้ว จะต้องชำระเงินค่าสลากที่เลือกภายในระยะเวลาที่กำหนด เมื่อชำระค่าสลากเรียบร้อยแล้ว กรรมสิทธิ์ในสลากจะตกเป็นของผู้ซื้อทันที จะไม่สามารถนำไปซื้อ-ขายได้อีก ส่วนสลากที่ไม่ถูกรางวัลในแต่ละงวด หากประสงค์ที่จะรับสลากให้ติดต่อรับได้ที่สำนักงานฯ ภายในก่อนวันออกรางวัลของงวดถัดไป
นายลวรณ แสงสนิท กล่าวในตอนท้ายว่า โครงการจำหน่ายสลากฯ ผ่านแพลตฟอร์มจำหน่ายสลากกินแบ่งรัฐบาลหรือสลากดิจิทัล นี้ เป็นหนึ่งในมาตรการที่สำนักงานสลากฯ มุ่งหมายจะใช้ในการแก้ไขปัญหาสลากเกินราคา ซึ่งจะเริ่มจำหน่ายตั้งแต่วันที่ 2 มิถุนายน 2565 เป็นต้นไป จึงขอความร่วมมือจากประชาชนผู้ซื้อสลากทุกท่านไม่ซื้อสลากเกินราคา เพื่อรักษาสิทธิ์ทั้งผู้ซื้อและผู้ขาย

ที่มา : https://www.thaigov.go.th/news/contents/details/54484