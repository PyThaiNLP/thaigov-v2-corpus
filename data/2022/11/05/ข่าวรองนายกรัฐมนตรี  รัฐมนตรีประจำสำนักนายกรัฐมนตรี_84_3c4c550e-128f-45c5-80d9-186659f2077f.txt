รัฐบาลไทย-ข่าวทำเนียบรัฐบาล-รมต.นร.อนุชา เชื่อมั่นผู้ตรวจกระทรวงเป็นหัวใจสำคัญขับเคลื่อนประเทศ คอยตรวจสอบ กำกับ ชี้แนะให้การทำงานเกิดประสิทธิภาพต่อประชาชน


วันพุธที่ 5 มกราคม 2565
พิมพ์
รมต.นร.อนุชา เชื่อมั่นผู้ตรวจกระทรวงเป็นหัวใจสำคัญขับเคลื่อนประเทศ คอยตรวจสอบ กำกับ ชี้แนะให้การทำงานเกิดประสิทธิภาพต่อประชาชน
รมต.นร.อนุชา เชื่อมั่นผู้ตรวจกระทรวงเป็นหัวใจสำคัญขับเคลื่อนประเทศ คอยตรวจสอบ กำกับ ชี้แนะให้การทำงานเกิดประสิทธิภาพต่อประชาชน
วันนี้ (5 มกราคม 2565) เวลา 09.00 น. ณ ห้องสุขุมวิท แกรนด์บอลรูม ชั้น 3 โรงแรมเจดับบลิว แมริออท กรุงเทพ นายวิษณุ เครืองาม รองนายกรัฐมนตรี มอบหมายให้ นายอนุชา นาคาศัย รัฐมนตรีประจำสำนักนายกรัฐมนตรี เป็นประธานเปิดการฝึกอบรมหลักสูตรผู้ตรวจราชการระดับกระทรวง โดยมี นายชาญกฤช เดชวิทักษ์ ผู้ช่วยรัฐมนตรีประจำสำนักนายกรัฐมนตรี และ นายธีรภัทร ประยูรสิทธิ ปลัดสำนักนายกรัฐมนตรี เข้าร่วม ทั้งนี้ การฝึกอบรมเป็นไปตามมาตรการของกระทรวงสาธารณสุขอย่างเคร่งครัด โดยผู้เข้าร่วมอบรมและคณะเจ้าหน้าที่ ต้องผ่านการรับวัคซีนอย่างน้อย 2 เข็ม และต้องผ่านการตรวจ ATK ก่อนเข้าร่วมกิจกรรมทุกครั้ง
สำหรับโครงการฝึกอบรมหลักสูตรผู้ตรวจราชการระดับกระทรวง ประจําปีงบประมาณ พ.ศ. 2565 เป็นโครงการร่วมกันระหว่างสํานักงานปลัดสํานักนายกรัฐมนตรี และสํานักงาน ก.พ. โดยมีวัตถุประสงค์เพื่อพัฒนาและเสริมสร้างความรู้ ทักษะ และสมรรถนะที่จําเป็นสําหรับงานตรวจราชการให้แก่ผู้ตรวจราชการระดับกระทรวง เพื่อเป็นการเตรียมความพร้อมตลอดจนเพิ่มพูนศักยภาพในการปฏิบัติงานของผู้ตรวจราชการในการขับเคลื่อนยุทธศาสตร์ชาติ ตามแผนปฏิรูปประเทศ โดยมุ่งเน้นการตรวจราชการในเชิงรุก และทันต่อสภาวการณ์ที่เปลี่ยนแปลงในปัจจุบัน โดยในครั้งนี้ มีผู้ที่ผ่านการพิจารณาคัดเลือกให้เข้าร่วมโครงการ จํานวน 30 คน จาก 14 หน่วยงาน
รัฐมนตรีประจำสำนักนายกรัฐมนตรี กล่าวว่า ผู้ตรวจราชการกระทรวงเป็นหัวใจสำคัญในการขับเคลื่อนประเทศชาติ รวมถึงคอยตรวจสอบ แนะนำ ชี้แจงนโยบายและการปฏิบัติงานของหน่วยงานและเจ้าหน้าที่ ติดตามความก้าวหน้า ความสำเร็จ ปัญหาอุปสรรค พร้อมทั้งคุณภาพงานและการปฏิบัติงานของหน่วยงานและเจ้าหน้าที่ให้ถูกต้องมีประสิทธิภาพ  คาดหวังให้การฝึกอบรมครั้งนี้ช่วยเตรียมความพร้อมให้ผู้เข้ารับการอบรมในฐานะผู้ตรวจราชการระดับกระทรวงมีความชำนาญอย่างลึกซึ้งถึงบทบาทหน้าที่ และประสานการทำงานได้อย่างมีประสิทธิภาพผ่านเครือข่ายการอบรม ช่วยเติมเต็มการทำงานร่วมกัน และเป็นกำลังสำคัญในการขับเคลื่อนประเทศตามยุทธศาสตร์ชาติ และร่วมผลักดันการปฏิบัติงานตามนโยบายรัฐบาล แก้ไขปัญหาความเดือดร้อนให้ประชาชนทุกพื้นที่ได้อย่างรวดเร็ว

ที่มา : https://www.thaigov.go.th/news/contents/details/50221