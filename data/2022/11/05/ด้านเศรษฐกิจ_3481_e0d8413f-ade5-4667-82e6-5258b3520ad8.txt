รัฐบาลไทย-ข่าวทำเนียบรัฐบาล-ไทยยืนหนึ่งในงานมหกรรมพืชสวนโลก “The International Horticultural Exposition 2022”


วันศุกร์ที่ 15 เมษายน 2565
ไทยยืนหนึ่งในงานมหกรรมพืชสวนโลก “The International Horticultural Exposition 2022”
ไทยยืนหนึ่งในงานมหกรรมพืชสวนโลก “The International Horticultural Exposition 2022” โชว์นวัตกรรมด้านอาหาร ขนทัพ Future Product จิ้งหรีด มะพร้าว ลำไย และกล้วยไม้นานาพรรณ เปิดตัว Thailand Pavilion ณ ประเทศเนเธอร์แลนด์
ดร.ทองเปลว กองจันทร์ ปลัดกระทรวงเกษตรและสหกรณ์ เปิดเผยภายหลังเป็นประธานพิธีเปิด Thailand Pavilion เมื่อวันที่ 14 เมษายน ที่ผ่านมา ณ เมืองอัลเมียร์ (Almere) ราชอาณาจักรเนเธอร์แลนด์ ซึ่งประเทศไทยเป็น 1 ใน 26 ประเทศ และ 3 องค์กรที่เข้าร่วมงานมหกรรมพืชสวนโลก The International Horticultural Exposition 2022 หรือ EXPO 2022 Floriade Almere ว่า กระทรวงเกษตรและสหกรณ์ในฐานะตัวแทนประเทศไทย พร้อมต้อนรับแขกผู้มาเยือนและนักท่องเที่ยวสู่อาคาร Thailand Pavilion เพื่อชื่นชมความงดงามของธรรมชาติ วิถีชีวิต วัฒนธรรม ขนบธรรมเนียมประเพณี ผ่านนิทรรศการต่าง ๆ ในงานมหกรรมพืชสวนโลก The International Horticultural Expo หรือ EXPO 2022 Floriade Almere ซึ่งจัดขึ้นระหว่างวันที่ 14 เมษายน – 9 ตุลาคม 2565 ณ เมืองอัลเมียร์ (Almere) ราชอาณาจักรเนเธอร์แลนด์ เพื่อโชว์ศักยภาพนวัตกรรมด้านอาหาร สินค้าเกษตร การพัฒนากระบวนการผลิตที่ได้มาตรฐาน และคุณภาพสินค้าเกษตรของประเทศไทยสู่สายตาชาวโลก
“นับเป็นโอกาสอันดีในการกระชับความสัมพันธ์ระหว่างประเทศ ทั้งกับประเทศเจ้าภาพและประเทศภาคีสมาชิกอื่น ๆ ที่เข้าร่วมงาน พร้อมเป็นการประชาสัมพันธ์ภาพลักษณ์ของประเทศไทย ผ่านการนำเสนอการดำเนินงานด้านการพัฒนาสินค้าเกษตร และผลิตภัณฑ์ด้านการเกษตร สร้างความหลากหลาย และแสดงศักยภาพให้เกิดความเชื่อมั่นในคุณภาพมาตรฐานสินค้าเกษตรและผลิตภัณฑ์ รวมทั้งการส่งเสริมด้านการท่องเที่ยวของประเทศไทยที่ติดอันดับโลกในด้านความหลากหลายของศิลปะ ประเพณีวัฒนธรรม การดำรงชีพที่แตกต่างกัน ซึ่งสะท้อนให้เห็นว่าคนไทยมีภูมิปัญญาในการพึ่งพาตนเอง และที่สำคัญคือจะเป็นการเปิดโอกาสทางการค้าให้กับสินค้าและบริการของไทย รวมทั้งการดึงดูดการลงทุนจากต่างประเทศอีกด้วย” ปลัดเกษตรฯ กล่าว
ด้าน นายเข้มแข็ง ยุติธรรมดำรง อธิบดีกรมส่งเสริมการเกษตร กล่าวเพิ่มเติมว่า อาคาร Thailand Pavilion นำเสนอผ่านแนวคิด “TRUST Thailand” เข้าใจทุกความแตกต่าง เชื่อมั่นความปลอดภัย เปิดโลกทัศน์การท่องเที่ยวรูปแบบใหม่ มุมมองที่คุณไม่เคยเห็น ที่นี่ประเทศไทย ซึ่งภายในอาคาร Thailand Pavilion แบ่งพื้นที่จัดแสดงออกเป็น
โซน Welcome to Thailand นำเสนอเรื่องราวเกี่ยวกับประเทศไทย เริ่มตั้งแต่ความสัมพันธ์ทางการทูตระหว่างประเทศไทยและเนเธอร์แลนด์ ตัวอย่างโครงการตามแนวคิด BCG Model การท่องเที่ยวไทยและท่องเที่ยวเชิงเกษตร
โซน Future Products นำเสนอระบบการรับรองมาตรฐานการผลิตสินค้าเกษตรตั้งแต่ต้นน้ำ กลางน้ำ ปลายน้ำ สินค้ากลุ่ม Future food เช่น เห็ดแครง จิ้งหรีด มะพร้าว ลำไย ที่พลาดไม่ได้คือ การตกแต่งกล้วยไม้สุดอลังการ ตั้งตระหง่านกลางห้องโถงสูงถึง 5 เมตร ประดับด้วยกล้วยไม้สกุลหวายและแวนด้า หลากหลายสี ซึ่งในปี 2565 นี้ กรมส่งเสริมการเกษตรมีเป้าหมายที่จะกระตุ้นตลาดกล้วยไม้ สกุลแวนด้าในประเทศเนเธอร์แลนด์อีกครั้งด้วย
โซน Showroom นำเสนอตัวอย่างสินค้าที่มีศักยภาพในการส่งออก เช่น สินค้าเกษตรและผลิตภัณฑ์ (ด้านอาหาร และไม่ใช่อาหาร สินค้าในอนาคต และสินค้าที่มีศักยภาพ) ผลิตภัณฑ์สมุนไพร สปา และเวชสำอาง ผลิตภัณฑ์วัฒนธรรมไทย Cultural Product of Thailand: CPOT ผลิตภัณฑ์จากผ้าไหมและผ้าฝ้าย ผลิตภัณฑ์จากยางพารา ผลิตภัณฑ์เครื่องประดับจากกล้วยไม้ ดอกไม้อบแห้ง เป็นต้น
โซนนิทรรศการหมุนเวียน นำเสนอสินค้าพืชสวนไทยผ่านการจัดกิจกรรมหมุนเวียน จำนวน 6 ครั้ง ที่มีทั้งการสาธิต และการชิมสินค้าเกษตรต่าง ได้แก่ ครั้งที่ 1 “Glamorous...Thai Orchids and Air Purifying plants (Sansevieria)” เสน่ห์...กล้วยไม้และไม้ฟอกอากาศ (สกุลลิ้นมังกร) ครั้งที่ 2 “Everlasting Fruit Season 1” นิทรรศการผลไม้อัตลักษณ์ภาคตะวันออก ครั้งที่ 3 “Thai Herbs for Relaxing Life” นิทรรศการสมุนไพร ครั้งที่ 4 “New selection for good health” นิทรรศการผัก ครั้งที่ 5 “Everlasting Fruit Season 2” นิทรรศการผลไม้อัตลักษณ์ภาคใต้ และครั้งที่ 6 “Worth of the graceful leafy Thai Ornamental Plant” นานาพรรณคุณค่าไม้ประดับไทยและโซนสวนไทย ที่นำเส้นสายของลายคลื่นในงานจิตรกรรมฝาผนัง มาร้อยเรียงเข้ากับลายเหลี่ยมจากงานประณีตศิลป์ ผ่านการจัดวางองค์ประกอบทางภูมิสถาปัตยกรรมอย่างลงตัว อาทิ กระถางลายครามประดับไม้มงคล กระทงโลหะ พญานาคไม้ไผ่สาน และเรือนกล้วยไม้ ที่แสดงถึงเรื่องราวชีวิตที่ผูกพันกับสายน้ำ และอัตลักษณ์ของไทย พร้อมชื่นชมความงดงามของดอกไม้นานาพรรณ เต็มอิ่มกับธรรมชาติภายใต้ร่มไม้ใหญ่ในพื้นที่เขียวขจี
“งาน The International Horticultural Expo (EXPO 2022 Floriade Almere) เป็นงานแสดงพืชสวนยิ่งใหญ่ระดับโลก (A1) ซึ่งได้รับการรับรองจากสมาคมพืชสวนระหว่างประเทศ (AIPH) และสำนักงานจัดงานมหกรรมนานาชาติ (BIE) จึงขอเชิญชวนสำหรับผู้ที่พำนักอยู่ในราชอาณาจักรเนเธอร์แลนด์ มาเที่ยวชม Thailand Pavilion และนิทรรศการต่าง ๆ ซึ่งเปิดให้เข้าชมงานได้ทุกวัน ตั้งแต่วันนี้ ถึง 9 ตุลาคม 2565 เวลา 10.00 น. - 19.00น. และสามารถติดตามข่าวความเคลื่อนไหวการจัดงานและรับชมได้ทางออนไลน์ผ่านเว็บไซต์ thailandfloriade2022.com” อธิบดีกรมส่งเสริมการเกษตร กล่าว.

ที่มา : https://www.thaigov.go.th/news/contents/details/53615