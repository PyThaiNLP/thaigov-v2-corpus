รัฐบาลไทย-ข่าวทำเนียบรัฐบาล-พลเอก ประวิตรฯ เน้นย้ำ กกท. ดำเนินงานติดตามการดำเนินงานเบิกจ่ายงบลงทุนที่เกี่ยวข้องกับการก่อสร้างในโครงการที่สำคัญให้เป็นไปตามกฎหมายและระเบียบอย่างเคร่งครัด


วันพุธที่ 23 กุมภาพันธ์ 2565
พิมพ์
พลเอก ประวิตรฯ เน้นย้ำ กกท. ดำเนินงานติดตามการดำเนินงานเบิกจ่ายงบลงทุนที่เกี่ยวข้องกับการก่อสร้างในโครงการที่สำคัญให้เป็นไปตามกฎหมายและระเบียบอย่างเคร่งครัด
พลเอก ประวิตร วงษ์สุวรรณ รองนายกรัฐมนตรี เน้นย้ำ กกท. ดำเนินงานติดตามการดำเนินงานเบิกจ่ายงบลงทุนที่เกี่ยวข้องกับการก่อสร้างในโครงการที่สำคัญให้เป็นไปตามกฎหมายและระเบียบอย่างเคร่งครัด คำนึงให้เกิดประโยชน์สูงสุดแก่ประชาชน
วันนี้ (23 ก.พ.65) เวลา 09.30 น. ณ ห้องประชุมมูลนิธิอนุรักษ์ป่ารอยต่อ พลเอก ประวิตร วงษ์สุวรรณ  รองนายกรัฐมนตรี เป็นประธานการประชุมคณะกรรมการการกีฬาแห่งประเทศไทย ครั้งที่ 2/2565 ผ่านระบบ Video Conference ร่วมกับหน่วยงานที่เกี่ยวข้อง โดยมีนายก้องศักด ยอดมณี ผู้ว่าการการกีฬาแห่งประเทศไทย เข้าร่วมด้วย
โอกาสนี้ รองนายกรัฐมนตรี ได้ติดตามความคืบหน้าการแก้ไขพระราชบัญญัติควบคุมการใช้สารต้องห้ามทางกีฬา พ.ศ. 2555 โดยขอบคุณทุกฝ่ายที่เกี่ยวข้องที่ร่วมกันดำเนินการจนเกิดผลสำเร็จทำให้องค์กรต่อต้านการใช้สารต้องห้ามโลก (World Anti-Doping Agency: WADA) ได้ประกาศทางเว็บไซต์เมื่อวันที่ 3 กุมภาพันธ์ 2565 แจ้งเรื่องการถอดถอนสำนักงานควบคุมการใช้สารต้องห้ามทางการกีฬาของประเทศไทย ออกจากรายชื่อภาคีที่ไม่ปฏิบัติตามกฎ (non-compliant signatories) และได้รับการคืนสถานะในการปฏิบัติตามข้อกำหนดเรียบร้อยแล้ว
พร้อมกันนี้ รองนายกรัฐมนตรี ยังได้รับทราบสรุปผลการแข่งขันกีฬาโอลิมปิกเกมส์ (ฤดูหนาว) ครั้งที่ 24 ณ กรุงปักกิ่ง สาธารณรัฐประชาชนจีน ระหว่างวันที่ 4-20 กุมภาพันธ์ 2565 ที่ผ่านมาซึ่งประเทศไทยได้ส่งคณะนักกีฬา เจ้าหน้าที่เข้าร่วมการแข่งขันทั้งสิ้น จำนวน 19 คน และนักกีฬาที่มีผลงานโดดเด่น ดังนี้ 1) Karen Chanloung ประเภท Cross-country skiing รายการ Women Individual Sprint Free (1,500 เมตร) ผลงาน อันดับที่ 61 ของการแข่งขันและเป็นอันดับที่ 6 ของเอเชีย สามารถทำเวลาได้ 3.36.00 นาที ซึ่งห่างจากอันดับที่ 1 เป็นเวลา 1.44.70  นาที  2) Mark chanloung ประเภท Cross-country skiing รายการ Men Individual Sprint Free (1,500 เมตร) ผลงาน อันดับที่ 51 ของการแข่งขันและเป็นอันดับที่ 3 ของเอเชีย โดยสามารถทำเวลาได้ 3.02.12 นาที ซึ่งห่างจากอันดับที่ 1 เป็นเวลา 1.27.40 นาที และ 3)  Nicola zanon ประเภท Alpine skiing รายการ Men Giant Slalom ผลงาน อันดับที่ 38 ของการแข่งขันและเป็นอันดับที่ 4 ของเอเชีย โดยสามารถทำเวลาได้ เวลา 2.38.36 นาที ซึ่งห่างจากอันดับที่ 1  เป็นเวลา 29.01 วินาที
โดย รองนายกรัฐมนตรี ขอบคุณคณะนักกีฬาและเจ้าหน้าที่ทุกฝ่ายที่เกี่ยวข้องที่ร่วมกันดำเนินการทำผลงานออกมาเป็นที่ประจักษ์สร้างชื่อเสียงให้กับประเทศไทยแม้ไม่ได้อยู่ในอันดับที่หนึ่งก็ตามเนื่องจากข้อจำกัดของสภาพภูมิประเทศและอากาศของไทยที่ไม่ได้มีหิมะแต่ก็สร้างผลงานออกมาอยู่ในระดับที่น่าพอใจซึ่งการแข่งขันบางรายการอยู่ถึงอันดับที่ 4 ของเอเชียอีกด้วย
ในตอนท้าย รองนายกรัฐมนตรี ได้เน้นย้ำให้ กกท. ดำเนินงานติดตามการดำเนินงานเบิกจ่ายงบลงทุนที่เกี่ยวข้องกับการก่อสร้างในโครงการที่สำคัญให้เป็นไปตามกฎหมายและระเบียบอย่างเคร่งครัด รวมทั้งให้ดำเนินการจัดจ้างการดำเนินงานของสถานีโทรทัศน์เพื่อการท่องเที่ยวและกีฬา (T Sports 7 ) และบริหารสถานีโทรทัศน์ให้เกิดประโยชน์สูงสุดแก่ประชาชน  พร้อมให้นำข้อสังเกตของคณะกรรมการฯ ไปประกอบการพิจารณาและเป็นแนวทางในการดำเนินงานให้เป็นไปตามเป้าหมายต่อไป
-----------------

ที่มา : https://www.thaigov.go.th/news/contents/details/51845