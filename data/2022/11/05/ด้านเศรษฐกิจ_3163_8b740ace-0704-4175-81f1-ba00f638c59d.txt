รัฐบาลไทย-ข่าวทำเนียบรัฐบาล-อสม. ทำงานสู้ภัย COVID-19 ธอส. จัดสินเชื่ออัตราดอกเบี้ยต่ำ 1.99% นาน 4 ปี “โครงการบ้านอยู่ดีมีสุขครอบครัว อสม.”


วันอังคารที่ 15 มีนาคม 2565
พิมพ์
อสม. ทำงานสู้ภัย COVID-19 ธอส. จัดสินเชื่ออัตราดอกเบี้ยต่ำ 1.99% นาน 4 ปี “โครงการบ้านอยู่ดีมีสุขครอบครัว อสม.”
ธอส.เป็นกำลังใจและขอบคุณ อสม. ที่มีส่วนในการช่วยดูแลและป้องกันการแพร่ระบาดของ COVID-19 เตรียมวงเงิน 500 ล้านบาท จัดทำ “โครงการบ้านอยู่ดีมีสุขครอบครัว อสม.” สำหรับปลูกสร้างบ้านตามแบบบ้านของสถาบันประชาชนเพื่อการสาธารณสุขมูลฐาน
ธนาคารอาคารสงเคราะห์ เป็นกำลังใจและขอบคุณอาสาสมัครสาธารณสุขประจำหมู่บ้าน (อสม.) ที่มีส่วนในการช่วยดูแลและป้องกันการแพร่ระบาดของ COVID-19 เตรียมวงเงิน 500 ล้านบาท จัดทำ “โครงการบ้านอยู่ดีมีสุขครอบครัว อสม.” สำหรับปลูกสร้างบ้านตามแบบบ้านของสถาบันประชาชนเพื่อการสาธารณสุขมูลฐาน วงเงินต่อรายไม่เกิน 700,000 บาท อัตราดอกเบี้ย 1.99% ต่อปี นาน 4 ปีแรก ผ่อนชำระเริ่มต้นเพียง 2,900 บาทต่อเดือน ยื่นขอสินเชื่อได้ตั้งแต่วันนี้เป็นต้นไป พิเศษ!! ฟรี ค่าธรรมเนียม 4 ประเภท เพียงยื่นกู้และทำนิติกรรมภายในวันที่ 30 ธันวาคม 2566
นายฉัตรชัย ศิริไล กรรมการผู้จัดการ ธนาคารอาคารสงเคราะห์ (ธอส.) เปิดเผยว่า นอกจากบุคลากรทางการแพทย์และสาธารณสุขทั่วประเทศที่ต้องรับบทหนักในการดูแลรักษาผู้ป่วยติดเชื้อไวรัสโคโรนา 2019 (COVID-19) แล้ว บุคลากรที่เป็นอาสาสมัครสาธารณสุขประจำหมู่บ้าน (อสม.) ก็เป็นอีกหนึ่งกำลังสำคัญในการเผยแพร่ความรู้ วางแผน เฝ้าระวัง และป้องกัน COVID-19 รวมทั้งช่วยเหลือและรักษาพยาบาลขั้นต้น ซึ่งถือเป็นผู้ที่เสียสละทุ่มเทปฏิบัติงานมาอย่างต่อเนื่อง เพื่อเป็นการขอบคุณและให้กำลังใจกับกลุ่มคนเหล่านี้ ธอส. ในฐานะสถาบันการเงินของรัฐ
ที่มีพันธกิจ “ทำให้คนไทยมีบ้าน” ได้เตรียมวงเงิน 500 ล้านบาท จัดทำ “โครงการบ้านอยู่ดีมีสุขครอบครัว อสม.” สำหรับ อสม. ที่มีที่ดินปลอดภาระหนี้ เพื่อก่อสร้างบ้านตามแบบบ้านของสถาบันประชาชนเพื่อการสาธารณสุขมูลฐาน วงเงินต่อรายไม่เกิน 700,000 บาท อัตราดอกเบี้ยปีที่ 1-4 เท่ากับ 1.99% ต่อปี ปีที่ 5-7 เท่ากับ MRR-2.00% ต่อปี (ปัจจุบันอัตราดอกเบี้ย MRR ธอส. เท่ากับ 6.150% ต่อปี) ปีที่ 8 จนถึงตลอดอายุสัญญากู้เงิน อัตราดอกเบี้ย MRR-0.75% ต่อปี ระยะเวลาการกู้สูงสุด 40 ปี กรณีกู้ 700,000 บาท ผ่อนชำระเริ่มต้นเพียง 2,900 บาท เท่านั้น สามารถยื่นขอสินเชื่อได้ตั้งแต่วันนี้เป็นต้นไป พิเศษ!! ฟรี ค่าธรรมเนียม 4 ประเภท ประกอบด้วย 1.ค่าธรรมเนียมการยื่นกู้ 0.1% ของวงเงินกู้ 2.ค่าประเมินราคาหลักประกัน (1,900-2,300 บาท) 3.ค่าจดทะเบียนสิทธิและนิติกรรม 1,000 บาท และ 4.ค่าจดทะเบียนนิติกรรมจำนอง 1% ของวงเงินจำนอง เพียงยื่นกู้และทำนิติกรรมภายในวันที่ 30 ธันวาคม 2566
“ ธอส. ให้ความสำคัญกับบุคลากรทางการแพทย์และอาสาสมัครที่เป็นผู้เสียสละ ดูแลผู้ป่วย และช่วยเหลือพยาบาลผู้ป่วยจาก COVID-19 มาตลอด โดยที่ผ่านมา ได้สนับสนุนสินเชื่อ “โครงการ My Hero : บุคลากรทางการแพทย์และสาธารณสุข” โดยได้รับการตอบรับจากบุคลากรทางการแพทย์ ลงทะเบียนเข้าร่วมโครงการเต็มวงเงินในเวลาเพียงไม่กี่วัน ดังนั้น “โครงการบ้านอยู่ดีมีสุขครอบครัว อสม.” จะทำให้ อสม. ได้มีโอกาสมีที่อยู่อาศัยเป็นของตนเอง มีคุณภาพชีวิตที่ดีขึ้น เป็นการขอบคุณบุคลากรเหล่านี้ ที่มีส่วนในการสร้างความแข็งแกร่งให้กับระบบสาธารณสุขไทยมาโดยตลอด”นายฉัตรชัย กล่าว
ทั้งนี้สมาชิก อสม. ที่ต้องการขอสินเชื่อดังกล่าว จะต้องลงทะเบียนแสดงความจำนงที่ประธานกลุ่ม อสม. ในแต่ละพื้นที่ พร้อมแสดงเอกสารประกอบการขอสินเชื่อ และ บัตรประจำตัว อสม. รวมถึงแบบบ้าน อสม. ที่มีให้เลือก 5 แบบ ประกอบด้วย บ้านครอบครัว อสม. 1 ขนาดเนื้อที่ 43.5 ตารางเมตร, บ้านครอบครัว อสม. 2 ขนาดเนื้อที่ 44.5 ตารางเมตร, บ้านครอบครัว อสม. 3 ขนาดเนื้อที่ 48.7 ตารางเมตร, บ้านครอบครัว อสม. 4 ขนาดเนื้อที่ 47.5 ตารางเมตร, บ้านครอบครัว อสม. 5 ขนาดเนื้อที่ 48 ตารางเมตร สอบถามรายละเอียดเพิ่มเติมได้ที่ G H Bank Call Center โทร 0-2645-9000 หรือ Facebook Fanpage ธนาคารอาคารสงเคราะห์ หรือที่ ธอส. ทุกสาขาทั่วประเทศ และติดตามข้อมูลข่าวสารได้ที่ Application : GHB ALL และ www.ghbank.co.th

ที่มา : https://www.thaigov.go.th/news/contents/details/52578