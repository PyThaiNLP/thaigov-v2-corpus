รัฐบาลไทย-ข่าวทำเนียบรัฐบาล-เอกอัครราชทูตชิลีพบผู้ช่วย รมต.เกษตรฯ ชื่นชมหลักเศรษฐกิจพอเพียง และนำไปประยุกต์ใช้ในชิลีแล้ว พร้อมปรับปรุง MOU ว่าด้วยความร่วมมือด้านการเกษตร ให้สอดคล้องตามสถานการณ์


วันพุธที่ 30 มิถุนายน 2564
เอกอัครราชทูตชิลีพบผู้ช่วย รมต.เกษตรฯ ชื่นชมหลักเศรษฐกิจพอเพียง และนำไปประยุกต์ใช้ในชิลีแล้ว พร้อมปรับปรุง MOU ว่าด้วยความร่วมมือด้านการเกษตร ให้สอดคล้องตามสถานการณ์
เอกอัครราชทูตชิลีพบผู้ช่วย รมต.เกษตรฯ ชื่นชมหลักเศรษฐกิจพอเพียง และนำไปประยุกต์ใช้ในชิลีแล้ว พร้อมปรับปรุง MOU ว่าด้วยความร่วมมือด้านการเกษตร ให้สอดคล้องตามสถานการณ์
นายนราพัฒน์ แก้วทอง ผู้ช่วยรัฐมนตรีประจำกระทรวงเกษตรและสหกรณ์ ได้รับมอบหมายจาก                ดร.เฉลิมชัย ศรีอ่อน รัฐมนตรีว่าการกระทรวงเกษตรและสหกรณ์ พบกับนายคริสเตียน เรเรน บาร์เกตโต (H.E. Mr. Christian Rehren Bargetto) เอกอัครราชทูตวิสามัญผู้มีอำนาจเต็มแห่งสาธารณรัฐชิลี ประจำประเทศไทย ในวันที่ 30 มิถุนายน 2564 ณ กระทรวงเกษตรและสหกรณ์ เนื่องในโอกาสพ้นจากหน้าที่ และได้หารือถึงการปรับปรุงบันทึกความเข้าใจ (MOU) ว่าด้วยความร่วมมือด้านการเกษตร (ที่ลงนามไปเมื่อ 15 ส.ค. 55) เพื่อให้สอดคล้องกับสถานการณ์และโครงสร้างหน่วยงานในปัจจุบัน ซึ่งเอกอัครราชทูตฯ ได้นำส่งร่าง MOU ให้กระทรวงเกษตรฯ แล้ว
"ในส่วนของกระทรวงเกษตรฯ ได้มอบหมายให้ผู้อำนวยการสำนักการเกษตรต่างประเทศ ประสานงานกับสถานเอกอัครราชทูตชิลี และกระทรวงเกษตรชิลี เพื่อเร่งรัดให้ได้ข้อสรุปของ MOU ฉบับใหม่ และหลังจากมีผลบังคับใช้ หน่วยงานของไทยและชิลีจะได้ทำงานและมีความร่วมมือกันอย่างใกล้ชิดและเป็นรูปธรรมมากยิ่งขึ้น" นายนราพัฒน์ กล่าว
ทั้งนี้ เอกอัครราชทูตชิลี ได้กล่าวชื่นชมประเทศไทยที่มีการอนุรักษ์ดิน และการทำเกษตรที่พัฒนาอย่างยั่งยืนในชนบท โดยชิลีเองได้นำหลักปรัชญาเศรษฐกิจพอเพียง (Sufficient Economy Philosophy: SEP) ไปปรับใช้        ซึ่งดำเนินการไปด้วยดีที่ชิลี
สำหรับมูลค่าการค้าสินค้าเกษตรไทย-ชิลี ในปี 2563 มีมูลค่าการค้า 7,751 ล้านบาท โดยสินค้าเกษตรส่งออกที่สำคัญของไทยไปยังชิลี ได้แก่ 1) ทูน่าอื่น ๆ บรรจุภาชนะอากาศผ่านเข้าออกไม่ได้ 1,759 ล้านบาท (58.8%) 2) ถุงมืออื่น ๆ 368 ล้านบาท (12.3%) 3) สับปะรด บรรจุภาชนะอากาศผ่านเข้าออกไม่ได้ 152 ล้านบาท (5.1%) 4) ยางนอกชนิดอัดลมใช้กับรถยนต์นั่ง 78 ล้านบาท (2.6%) และ 5) กะทิสำเร็จรูป 44 ล้านบาท (1.8%)
และสินค้าเกษตรนำเข้าที่สำคัญของไทยจากชิลี ได้แก่ 1) ปลาแซลมอนแอตแลนติก และแซลมอนดานูบ 1,417 ล้านบาท (29.8%) 2) ปลาแซลมอนแปซิฟิกอื่น ๆ 426 ล้านบาท (9.0%) 3) ปลาเทราต์ 372 ล้านบาท (7.8%) 4)    เชอร์รี่เปรี้ยว (พรูนัสเซราซัส) อื่นๆ 340 ล้านบาท (7.1%) และ 5) ไขมันและน้ำมันอื่นของปลา 236 ล้านบาท (5.0%)

ที่มา : https://www.thaigov.go.th/news/contents/details/43290