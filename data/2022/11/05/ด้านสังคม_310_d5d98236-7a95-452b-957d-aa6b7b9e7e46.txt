รัฐบาลไทย-ข่าวทำเนียบรัฐบาล-พม. ร่วมกับ สปน. เตรียมถุงยังชีพช่วยเหลือกลุ่มเปราะบาง ครอบครัวผู้ป่วยติดเตียง เดือดร้อนจากโควิด-19 ใน กทม. และปริมณฑล


วันศุกร์ที่ 13 สิงหาคม 2564
พม. ร่วมกับ สปน. เตรียมถุงยังชีพช่วยเหลือกลุ่มเปราะบาง ครอบครัวผู้ป่วยติดเตียง เดือดร้อนจากโควิด-19 ใน กทม. และปริมณฑล
พม. ร่วมกับ สปน. เตรียมถุงยังชีพช่วยเหลือกลุ่มเปราะบาง ครอบครัวผู้ป่วยติดเตียง เดือดร้อนจากโควิด-19 ใน กทม. และปริมณฑล
เมื่อวันที่ 28 ก.ค. 64 เวลา 09.00 น. ที่กระทรวงการพัฒนาสังคมและความมั่นคงของมนุษย์ สะพานขาว ถนนกรุงเกษม กทม. นางพัชรี อาระยะกุล ปลัดกระทรวงการพัฒนาสังคมและความมั่นคงของมนุษย์ (ปลัด พม.) เปิดเผยว่า จากสถานการณ์การแพร่ระบาดของโรคโควิด-19 ระลอกใหม่ ส่งผลกระทบทั้งเศรษฐกิจและสังคมในวงกว้างทั่วประเทศ ทำให้ประชาชนจำนวนมากได้รับความเดือดร้อนและความยากลำบาก โดยเฉพาะกลุ่มเปราะบางที่มีความเสี่ยงสูง ทั้งเด็ก ผู้สูงอายุ คนพิการ ผู้ป่วยติดเตียง คนเร่ร่อน ไร้บ้าน และผู้ด้อยโอกาส ซึ่งเป็นกลุ่มเป้าหมายที่กระทรวง พม. ต้องให้ความช่วยเหลือดูแล ทั้งในระยะเร่งด่วนและระยะยาวอย่างยั่งยืน ทั้งนี้ กระทรวง พม. จึงได้รับการสนับสนุนจากคณะกรรมการบริหารจัดการเงินบริจาคและทรัพย์สินเพื่อสนับสนุนการดำเนินการแก้ไขปัญหาจากโรคติดเชื้อไวรัสโคโรนา 2019 (COVID-19) โดยใช้เงินบริจาคจากบัญชี "สำนักงานปลัดสำนักนายกรัฐมนตรีเพื่อรับบริจาคสนับสนุนการแก้ไขปัญหาโรคติดเชื้อไวรัสโคโรนา 2019 (COVID-19)" จัดหาถุงยังชีพเพื่อนำไปส่งต่อความช่วยเหลือให้กลุ่มเปราะบาง ครอบครัวผู้ป่วยติดเตียง และประชาชนที่กำลังประสบปัญหาความเดือดร้อนในพื้นที่กรุงเทพมหานครและปริมณฑล ซึ่งเป็นกลุ่มจังหวัดพื้นที่ควบคุมเข้มงวดและสูงสุด
นางพัชรี กล่าวเพิ่มเติมว่า วันนี้ (28 ก.ค. 64) กระทรวง พม. จึงได้เริ่มจัดถุงยังชีพเป็นวันแรก สำหรับนำไปแจกจ่ายช่วยเหลือกลุ่มเปราะบาง ครอบครัวผู้ป่วยติดเตียง และประชาชนที่เดือดร้อนจากโรคโควิด-19 ในพื้นที่กรุงเทพมหานครและปริมณฑล โดยได้รับการจัดสรรเงินบริจาคฯ เพื่อจัดหาถุงยังชีพ จำนวน 6,796 ชุด รวมเป็นเงิน 6,796,000 บาท ซึ่งถุงยังชีพ ประกอบด้วย 1) ข้าวสารขาวคุณภาพดี ไม่น้อยกว่า 5 กิโลกรัม จำนวน 1 ถุง 2) ปลากระป๋องชนิดฝาดึง ขนาดไม่น้อยกว่า 155 กรัม จำนวน 7 กระป๋อง 3) ผักกาดกระป๋องชนิดฝาดึง ขนาดไม่น้อยกว่า 140 กรัม จำนวน 3 กระป๋อง 4) อาหารกระป๋องประเภทเนื้อสัตว์ที่ไม่ใช่ปลาซาดีนหรือปลาแมคคอเรลในซอสมะเขือเทศ ขนาดไม่น้อยกว่า 155 กรัม จำนวน 6 กระป๋อง 5) ข้าวสวยสำเร็จรูปบรรจุกระป๋อง ขนาดไม่น้อยกว่า 150 กรัม จำนวน 4 กระป๋อง 6) หน้ากากอนามัยทางการแพทย์ จำนวน 50 แผ่น 7) แอลกอฮอล์เจล ขนาดไม่น้อยกว่า 400 กรัม จำนวน 1 ขวด และ 8) ฟ้าทะลายโจรชนิดแคปซูลหรือเม็ด จำนวน 1 ชุด สำหรับ 5 วัน

ที่มา : https://www.thaigov.go.th/news/contents/details/44711