รัฐบาลไทย-ข่าวทำเนียบรัฐบาล-รัฐบาลพอใจผลสำเร็จ ไร้พื้นที่ประสบภัยแล้ง ปี 64 พร้อมเดินหน้า 13 มาตรการรับมือฤดูฝนปีนี้


วันเสาร์ที่ 11 มิถุนายน 2565
รัฐบาลพอใจผลสำเร็จ ไร้พื้นที่ประสบภัยแล้ง ปี 64 พร้อมเดินหน้า 13 มาตรการรับมือฤดูฝนปีนี้
.....
พลเอก ประวิตร วงษ์สุวรรณ รองนายกรัฐมนตรี ในฐานะประธานคณะกรรมการทรัพยากรน้ำแห่งชาติ (กนช.) และผู้อำนวยการกองอำนวยการน้ำแห่งชาติ (กอนช.) แถลงถึงความสำเร็จในการบูรณาการแก้ไขปัญหาน้ำในช่วงฤดูแล้งปี 64/65 ที่ผ่านมา ซึ่งมีผลงานเป็นที่น่าพอใจอย่างยิ่ง ส่งผลให้ประเทศไทยไม่มีการประกาศพื้นที่ภัยแล้ง ซึ่งหน่วยงานที่เกี่ยวข้องได้ปฏิบัติการตามมาตรการและแผนเชิงรุกเพื่อรับมือภัยแล้งที่วางไว้ สามารถลดและบรรเทาความเดือดร้อนของประชาชนจากสถานการณ์ภัยแล้งได้อย่างมีประสิทธิภาพ
.
สำหรับการเตรียมรับมือฤดูฝนที่กำลังมาถึงในปี 65 นี้ รัฐบาลได้กำหนด 13 มาตรการรับมือฤดูฝน โดยเพิ่มเติม 3 มาตรการ จากเดิมปี 64 ที่มี 10 มาตรการ เช่น การคาดการณ์ชี้เป้าพื้นที่เสี่ยงน้ำท่วม การบริหารจัดการน้ำในพื้นที่ลุ่มต่ำ การปรับปรุงระบบการระบายน้ำ และสิ่งกีดขวางทางน้ำตลอดจนตรวจความมั่นคงปลอดภัยของคัน ทำนบและพนังกั้นน้ำ
.
พร้อมมอบนโยบายให้ทุกหน่วยงานปฏิบัติตามมาตรการอย่างเคร่งครัด ติดตามสถานการณ์และเฝ้าระวังพื้นที่เสี่ยงน้ำหลากอย่างต่อเนื่อง เพื่อดำเนินการตามแผนเผชิญเหตุได้อย่างทันท่วงที วางแผนเก็บกักน้ำสำรองทุกแหล่ง ทั้งน้ำผิวดินและน้ำใต้ดินไว้รองรับฤดูแล้งหน้าด้วย รวมทั้งสร้างการรับรู้แก่ประชาชนและทุกภาคส่วนอย่างทั่วถึง เพื่อให้การแก้ปัญหาด้านน้ำเกิดผลสัมฤทธิ์อย่างยั่งยืนต่อไป
#ไทยคู่ฟ้า #ร่วมต้านโควิด19
-------------------

ที่มา : https://www.thaigov.go.th/news/contents/details/55611