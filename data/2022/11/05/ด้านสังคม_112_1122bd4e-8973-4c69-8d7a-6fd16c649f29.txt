รัฐบาลไทย-ข่าวทำเนียบรัฐบาล-อนุทิน เผย สธ.พร้อมเยียวยาครอบครัว อสม.ที่เสียชีวิตหลังฉีดวัคซีน


วันเสาร์ที่ 3 กรกฎาคม 2564
อนุทิน เผย สธ.พร้อมเยียวยาครอบครัว อสม.ที่เสียชีวิตหลังฉีดวัคซีน
รองนายกรัฐมนตรีและรัฐมนตรีว่าการกระทรวงสาธารณสุข เผยกระทรวงสาธารณสุขพร้อมเยียวยาครอบครัว อสม. อ.เชียงแสน จ.เชียงราย ที่เสียชีวิต ภายหลังฉีดวัคซีน 2 วัน ขณะนี้อยู่ระหว่างการชันสูตรและส่งผลให้คณะกรรมการ AEFI พิจารณา
วันนี้ (3 กรกฎาคม 2564) ที่โรงพยาบาลเทิง อ.เทิง จ.เชียงราย นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข ให้สัมภาษณ์ภายหลังลงพื้นที่ติดตามสถานการณ์โรคโควิด 19 ในพื้นที่จ.เชียงราย กรณีอาสาสมัครสาธารณสุขประจำหมู่บ้าน (อสม.) ในพื้นที่ อ.เชียงแสน ที่เสียชีวิต 1 ราย ภายหลังฉีดวัคซีนซิโนแวค เข็มแรกเพียง 2 วัน
นายอนุทินกล่าวว่า ขอแสดงความเสียใจกับครอบครัวผู้เสียชีวิต ซึ่งขณะนี้อยู่ระหว่างรอผลชันสูตรจากโรงพยาบาลมหาราชนครเชียงใหม่ ว่าผู้เสียชีวิตมีโรคประจำตัวหรือไม่ และจะนำผลการชันสูตรเสนอต่อคณะผู้เชี่ยวชาญ AEFI ที่ประกอบด้วยผู้เชี่ยวชาญพิจารณา หากเกี่ยวข้องกับวัคซีนสำนักงานหลักประกันสุขภาพแห่งชาติจะมอบเงินเยียวยา เบื้องต้นได้สั่งการให้หน่วยงานที่เกี่ยวข้องช่วยเหลืออย่างเต็มที่ ในส่วนสิทธิ์ของ อสม. จะได้รับเงินช่วยเหลือจากกองทุนฌาปนกิจสงเคราะห์
นายอนุทินกล่าวต่อว่า สำหรับกรณีการเสียชีวิตภายหลังฉีดวัคซีนนั้น ยังถือว่าพบน้อยมาก ขอให้อสม. และประชาชนเข้ารับการฉีดวัคซีน เพราะวัคซีนไม่ทำอันตรายต่อชีวิตและสุขภาพ หากติดเชื้อวัคซีนจะช่วยลดความรุนแรงของโรคและลดการเสียชีวิต
***************************** 3 กรกฎาคม 2564

ที่มา : https://www.thaigov.go.th/news/contents/details/43417