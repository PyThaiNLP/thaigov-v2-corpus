รัฐบาลไทย-ข่าวทำเนียบรัฐบาล-กรมการขนส่งทางราง จัดสัมมนาโครงการศึกษาและจัดทำระบบประเมินประสิทธิภาพการดำเนินงานการขนส่งทางรางในแต่ละสายทางของประเทศ


วันอังคารที่ 7 ธันวาคม 2564
กรมการขนส่งทางราง  จัดสัมมนาโครงการศึกษาและจัดทำระบบประเมินประสิทธิภาพการดำเนินงานการขนส่งทางรางในแต่ละสายทางของประเทศ
เมื่อวันที่ 7 ธันวาคม 2564 ณ ห้องประชุมอินฟินิตี้ โรงแรมพูลแมน คิงเพาเวอร์ กรุงเทพ (รางน้ำ)
กรมการขนส่งทางราง (ขร.) กระทรวงคมนาคม จัดสัมมนาเพื่อรับฟังความคิดเห็นและประชาสัมพันธ์ “โครงการศึกษาและจัดทำระบบประเมินประสิทธิภาพการดำเนินงานการขนส่งทางรางในแต่ละสายทางของประเทศ” เมื่อวันที่ 7 ธันวาคม 2564 ณ ห้องประชุมอินฟินิตี้ โรงแรมพูลแมน คิงเพาเวอร์ กรุงเทพ (รางน้ำ) โดยมีนายสรพงศ์ ไพฑูรย์พงษ์ รองปลัดกระทรวงคมนาคม รักษาราชการแทน อธิบดีกรมการขนส่งทางราง ให้เกียรติเป็นประธานเปิด พร้อมด้วย ดร.พิเชฐ คุณาธรรมรักษ์ รองอธิบดีกรมการขนส่งทางราง และหน่วยงานภาครัฐ ภาคเอกชน และประชาชนที่สนใจเข้าร่วมการสัมมนา
“โครงการศึกษาและจัดทำระบบประเมินประสิทธิภาพการดำเนินงานการขนส่งทางรางในแต่ละสายทางของประเทศ” มีวัตถุประสงค์เพื่อจัดทำระบบกำกับ จัดเก็บข้อมูลการประเมิน รวมถึงจัดทำข้อเสนอแนะ และแนวทางการดาเนินการกำกับและประเมินประสิทธิภาพระบบรางของประเทศไทย ซึ่งการประชุมรับฟังความคิดเห็นครั้งนี้เป็นการเผยแพร่ข้อมูลโครงการ และสร้างการรับรู้ และความเข้าใจเกี่ยวกับโครงการแก่กลุ่มเป้าหมายให้ได้รับทราบ รวมถึงเปิดโอกาสในการรับฟัง ความคิดเห็นและข้อเสนอแนะจากกลุ่มเป้าหมาย เพื่อนำมาประกอบการพิจารณาปรับปรุงการศึกษาโครงการจากการที่รัฐบาลลงทุนโครงสร้างพื้นฐานด้านระบบราง ทั้งในส่วนของระบบรถไฟฟ้าขนส่งมวลชน ในเขตเมือง รถไฟทางคู่ และรถไฟความเร็วสูง เพื่อให้เกิดการใช้งานระบบรางเพิ่มมากขึ้นและลดปัญหา ความแออัดของการจราจรทางถนน ปัญหาอุบัติเหตุทางถนน รวมถึงมลพิษต่าง ๆ ซึ่งการลงทุนระบบรางที่กล่าวมานี้ จะต้องมีการใช้งานได้อย่างมีประสิทธิภาพ ดังนั้น ขร. จึงดำเนินการศึกษาและจัดทำระบบประเมินประสิทธิภาพการดำเนินงานการขนส่งทางรางในแต่ละสายทางของประเทศ เพื่อให้มีการวัดผลและประเมิน ประสิทธิภาพของระบบรางทั้งในปัจจุบัน และแนวโน้มของประสิทธิภาพในอนาคต เพื่อสามารถที่จะประเมิน และติดตาม รวมถึงนำเสนอข้อเสนอแนะเชิงนโยบายเพื่อเพิ่มประสิทธิภาพของระบบได้
สำหรับการจัดสัมมนาครั้งนี้ เป็นการนำเสนอข้อมูลโครงการการศึกษาฯ ซึ่งรวบรวมการประเมิน ประสิทธิภาพระบบรางของต่างประเทศ ทั้งเชิงทฤษฎีและเชิงปฏิบัติ ที่เป็นต้นแบบในการประเมินประสิทธิภาพระบบรางของประเทศไทย รวมทั้งจัดทำระบบกำกับและจัดเก็บข้อมูล และจัดทาตัวชี้วัดด้านประเมินประสิทธิภาพขนส่งทางราง 5 ประเภท ประกอบด้วย รถไฟฟ้าในเมือง รถไฟความเร็วสูง รถไฟชานเมือง รถไฟระหว่างเมือง และรถไฟขนส่งสินค้า โดยตัวชี้วัดดังกล่าวครอบคลุมประสิทธิภาพ 7 ด้าน คือ 1) ประสิทธิภาพด้านระบบ (System scope) 2) ประสิทธิภาพการใช้ประโยชน์ของสินทรัพย์ (Asset Utilization) 3) ประสิทธิภาพของการใช้ทรัพยากร บุคคล (Human Resource Utilization) 4) ประสิทธิภาพด้านดำเนินงาน (Operational Performance) 5) ประสิทธิภาพด้านการเงิน (Financial Performance) 6) ประสิทธิภาพด้านการบริการ (Customer-Centric Performance) 7) ประสิทธิภาพการจัดการด้านอาชีวอนามัยและสิ่งแวดล้อม (Environmental Occupational Health and safety Management) ทั้งนี้ ยังเป็นการเปิดตัวกิจกรรมการประเมินคุณภาพสถานีขนส่งทางราง ทั่วประเทศ ภายใต้ชื่อกิจกรรม “สถานีดีพร้อม” โดยมีแนวคิด “กรมรางสร้างสุข ด้วยคุณภาพดีพร้อม DRT creates happiness of stations” ซึ่งมีวัตถุประสงค์เพื่อส่งเสริมและยกระดับมาตรฐานการให้บริการ ขนส่งทางรางในรูปแบบการประเมินสถานีทั้งสถานีในเขตเมืองและสถานีระหว่างเมือง โดยจะมีการตัดสิน และมอบรางวัลรวมทั้งสิ้น 5 รางวัล ประกอบด้วย 1) สมบูรณ์ดี 2) มีความตั้งใจ 3) ใส่ใจพัฒนา 4) ประชานิยม และ 5) ชื่นชมทีมงาน ซึ่งสถานีที่ผ่านการพิจารณา จะได้รับโล่เกียรติคุณ ประกาศเกียรติคุณ และเงินรางวัล จากท่านรัฐมนตรีว่าการกระทรวงคมนาคม โดยกิจกรรมดังกล่าวจะจัดขึ้นในช่วงเดือนธันวาคม 2564 – กรกฎาคม 2565 นี้ ผู้สนใจสามารถติดตามข่าวสารตลอดจนความคืบหน้าและรายละเอียดของโครงการฯ ได้ที่ http://drt-railkpi.com หรือเฟซบุ๊กแฟนเพจ “การจัดทำระบบประเมินประสิทธิภาพการขนส่งทางราง”
ขร. เน้นย้ำว่าผลลัพธ์ในโครงการศึกษาและจัดทำระบบประเมินประสิทธิภาพการดำเนินงานการขนส่งทางรางในแต่ละสายทางของประเทศ จะเป็นเครื่องมือในการกำกับดูแลประสิทธิภาพระบบขนส่งทางราง ของประเทศให้มีมาตรฐานเทียบเท่าระดับสากล เพื่อยกระดับคุณภาพชีวิต เพิ่มรอยยิ้มและความสุขให้กับ ประชาชนในการเดินทางด้วยระบบขนส่งทางราง

ที่มา : https://www.thaigov.go.th/news/contents/details/49178