รัฐบาลไทย-ข่าวทำเนียบรัฐบาล-รองปลัดกระทรวงเกษตรฯ ติดตามโครงการยกระดับแปลงใหญ่


วันศุกร์ที่ 3 ธันวาคม 2564
รองปลัดกระทรวงเกษตรฯ ติดตามโครงการยกระดับแปลงใหญ่
รองปลัดกระทรวงเกษตรฯ ติดตามโครงการยกระดับแปลงใหญ่ เร่งขับเคลื่อนงานให้ได้ตามเป้าหมายโครงการเพื่อประโยชน์พี่น้องเกษตรกร
นายอำพันธุ์ เวฬุตันติ รองปลัดกระทรวงเกษตรและสหกรณ์ ลงพื้นที่ติดตามการดำเนินโครงการยกระดับแปลงใหญ่ด้วยเกษตรสมัยใหม่ และเชื่อมโยงตลาด  ณ จังหวัดประจวบคีรีขันธ์ โดยจังหวัดประจวบคีรีขันธ์มีแปลงใหญ่ที่เข้าร่วมโครงการยกระดับแปลงใหญ่ฯ จำนวน 19 แปลง รวมงบประมาณที่ขอสนับสนุนกว่า 55 ล้านบาท ซึ่งเบิกจ่ายไปแล้วกว่าร้อยละ 91
จากนั้นได้ลงพื้นที่เยี่ยมแปลงใหญ่โคนม หมู่ที่ 15 ตำบลอ่าวน้อย อำเภอเมือง จังหวัดประจวบคีรีขันธ์ ซึ่งประกอบกิจกรรมการเลี้ยงโคนมและผลิตนม ปัจจุบันมีสมาชิกจำนวน 41 ราย และพื้นที่การผลิต 693 ไร่ เข้าร่วมโครงการยกระดับแปลงใหญ่ฯ โดยจัดทำแผนการผลิตขอรับการสนับสนุนจัดซื้อจัดจ้าง โรงคลุมวัตถุดิบอาหารหยาบ 1 หลัง เครื่องชั่งรถบรรทุกแบบแท่นชั่งลอย จำนวน 1 ชุด และถังเก็บน้ำนมดิบขนาด 15,000 ลิตร ซึ่งใช้งบประมาณ 2,728,224 บาท คาดว่าสามารถจัดซื้อจัดจ้างได้ภายในเดือนธันวาคม 2564 ตามแผนที่กำหนด
อย่างไรก็ตาม ได้กำชับให้หน่วยงานที่เกี่ยวข้องในพื้นที่เร่งรัดติดตามการดำเนินงานอย่างใกล้ชิด เพื่อไม่ให้เกิดข้อผิดพลาด และหลังจากจัดซื้อจัดจ้างเสร็จ ให้ติดตามดูแลแปลงใหญ่อย่างต่อเนื่อง เพื่อให้แปลงใหญ่สามารถดำเนินกิจการได้อย่างมีประสิทธิภาพ เป็นไปตามวัตถุประสงค์ของโครงการฯ ต่อไป
ทั้งนี้ โครงการยกระดับแปลงใหญ่ด้วยเกษตรสมัยใหม่ และเชื่อมโยงตลาด เป็นโครงการที่ได้รับการตอบรับที่ดีจากเกษตรกร สามารถช่วยแก้ไขปัญหาภาคการเกษตรที่มีอยู่ได้เป็นอย่างดี กระทรวงเกษตรและสหกรณ์คาดว่าแปลงใหญ่ที่เข้าร่วมโครงการฯ จะสามารถใช้ประโยชน์จากเครื่องมือ วัสดุ อุปกรณ์ที่ได้รับการสนับสนุนอย่างเต็มที่ สามารถสร้างรายได้เพิ่มขึ้น ลดต้นทุนการผลิต และผลิตสินค้าได้อย่างมีคุณภาพมาตรฐานตามที่ตลาดต้องการ และขณะนี้กระทรวงเกษตรฯ กำลังดำเนินการขอรับการสนับสนุนงบประมาณโครงการฯ ในรอบ 2 เพื่อการพัฒนาแปลงใหญ่ให้ครอบคลุมทั่วถึงมากขึ้นต่อไป

ที่มา : https://www.thaigov.go.th/news/contents/details/49071