รัฐบาลไทย-ข่าวทำเนียบรัฐบาล-กรุงไทยเปิดตัว “แปดริ้วอีซี่การ์ด” พร้อมจัดขบวนแห่ยิ่งใหญ่ในงานประจำปีฉะเชิงเทรา


วันอาทิตย์ที่ 14 พฤศจิกายน 2564
พิมพ์
กรุงไทยเปิดตัว “แปดริ้วอีซี่การ์ด” พร้อมจัดขบวนแห่ยิ่งใหญ่ในงานประจำปีฉะเชิงเทรา
ธนาคารกรุงไทยยกระดับฉะเชิงเทราสู่ Smart City เปิดตัว “แปดริ้วอีซี่การ์ด” บัตรอัตลักษณ์จังหวัดฉะเชิงเทรา ที่เป็นทั้งบัตรเดบิต และ e-Money เชิญชวนเที่ยวงานนมัสการหลวงพ่อโสธร ปีที่ 131 สนับสนุนโครงการคนละครึ่ง โดยใช้จ่ายที่ร้านค้าและร้านดังของจังหวัด
ธนาคารกรุงไทยยกระดับฉะเชิงเทราสู่ Smart City เปิดตัว “แปดริ้วอีซี่การ์ด” บัตรอัตลักษณ์จังหวัดฉะเชิงเทรา ที่เป็นทั้งบัตรเดบิต และ e-Money เชิญชวนเที่ยวงานนมัสการหลวงพ่อโสธร ปีที่ 131 สนับสนุนโครงการคนละครึ่ง โดยใช้จ่ายที่ร้านค้าและร้านดังของจังหวัดกว่า 400 ร้านในงาน ตั้งแต่ 12-21 พฤศจิกายน 2564 ชมริ้วขบวนแห่ของธนาคาร สืบสานประเพณีสัมผัสเสน่ห์เมืองแห่งสายน้ำบางปะกง 16 พฤศจิกายนนี้ นำโดย อแมนด้า ชาร์ลีน ออบดัม
ธนาคารมุ่งมั่นนำเทคโนโลยีและนวัตกรรมทางการเงินที่ทันสมัย เพื่อยกระดับคุณภาพชีวิตของประชาชนในพื้นที่ฉะเชิงเทราอย่างต่อเนื่องภายใต้แนวคิด “ฉะเชิงเทรา Smart City เมืองน่าอยู่ คู่วิถีชีวิตแห่งสายน้ำบางปะกง”
ล่าสุด ได้ร่วมพัฒนาโครงการ “Smart Economy” โดยเปิดตัว “แปดริ้วอีซี่การ์ด” บัตรอัตลักษณ์ประจำจังหวัดฉะเชิงเทรา ที่เป็นบัตรเดบิต-บัตรเติมเงิน (e-Money) สะดวกสบายพกพาเพียงบัตรเดียว ตอบโจทย์ครบทุกไลฟ์สไตล์ ทั้ง "กิน-ช้อป-เดินทาง" และใช้จ่ายแทนเงินสดในร้านค้าหรือออนไลน์ที่รับบัตร VISA และ PromptCard รูปแบบบัตรออกแบบด้วยลายเส้น วัดโสธรวรารามวรวิหาร วัดคู่บ้านคู่เมืองของชาวแปดริ้ว มีตึกในเมืองและรถไฟฟ้าเป็นฉากหลัง สื่อถึงการผสมผสานระหว่างเมืองอัจฉริยะและวัฒนธรรมดั้งเดิมเป็น Thai Way of Life ให้เป็นเมืองอยู่อาศัยที่ทันสมัยและสะดวกสบาย รวมทั้งผลักดันการใช้จ่ายแบบไร้เงินสด ผู้ที่สนใจสมัครได้ที่ธนาคารกรุงไทย 13 สาขาในจังหวัดฉะเชิงเทรา ตั้งแต่วันที่ 16 พฤศจิกายน 2564 เป็นต้นไป
นอกจากนี้ ธนาคารได้ร่วมสืบสานประเพณีและส่งเสริมการท่องเที่ยวของจังหวัด โดยสนับสนุนการจัดงานนมัสการหลวงพ่อโสธร ปีที่ 131 และงานประจำปีจังหวัดฉะเชิงเทรา ณ บริเวณหน้าศาลากลางจังหวัดฉะเชิงเทราเชิญชวนเลือกซื้อสินค้าจากร้านค้าที่ร่วมโครงการคนละครึ่งและร้านค้าที่มีชื่อเสียงในจังหวัดฉะเชิงเทรา ภายในงานกว่า 400 ร้าน เพื่อฟื้นฟูเศรษฐกิจฐานราก กระตุ้นการจับจ่ายใช้สอยภายในประเทศ ผ่านการสแกน QR Code และร่วมขบวนแห่ภายใต้แนวคิด ร่วมเคียงข้างชาวฉะเชิงเทรา ด้วยริ้วขบวนบุษบกเครื่องสักการะถวายองค์หลวงพ่อพุทธโสธร พระพุทธรูปคู่บ้านคู่เมืองชาวแปดริ้ว ในแนวคิด “วายุภักษ์เทวา นาคาธิบดี ศรีบางปะกง” นำโดย อแมนด้า ออบดัม มิสยูนิเวิร์ส ไทยแลนด์ และ Top 10 Miss Universe ประจำปี 2563 ที่มาในชุด “นาคินี กัลยษณีศรีสุทโธ” สวมเครื่องประดับและอาภรณ์สีฟ้าซึ่งเป็นสีประจำธนาคาร ร่วมขบวนแห่และร่วมรำถวายเป็นพุทธบูชา บนความพลิ้วไหวสายน้ำบางประกงอันมีเหล่าปลาโจ้โล้ดำผุดดำว่ายสื่อถึงอุดมสมบูรณ์ พร้อมร่วมอนุรักษ์ตำนานหุ่นละครเล็กที่มีชื่อเสียงระดับโลก นาฎยศาลา หุ่นละครเล็ก (โจหลุยส์) ในการแสดงชุด “ธาราศิลป์”
ธนาคารมุ่งมั่นพัฒนานวัตกรรมทางการเงินที่ตอบโจทย์ทุกไลฟ์สไตล์ในยุคดิจิทัลครบวงจร เพื่อตอกย้ำภาพลักษณ์การเป็นผู้นำทางการเงินของประเทศ สำหรับการพัฒนาจังหวัดฉะเชิงเทราสู่การเป็นเมืองอัจฉริยะ ด้วยการนำเทคโนโลยีและนวัตกรรมของธนาคารสร้างมูลค่าเพิ่มในระบบเศรษฐกิจและบริหารจัดการอย่างมีประสิทธิภาพ ซึ่งสอดคล้องกับแผนยุทธศาสตร์ 5 Ecosystems หลักของธนาคาร เพื่อยกระดับคุณภาพชีวิตความเป็นอยู่ของประชาชนให้ดีขึ้นสามารถขับเคลื่อนเศรษฐกิจประเทศไทยสู่ความยั่งยืน

ที่มา : https://www.thaigov.go.th/news/contents/details/48231