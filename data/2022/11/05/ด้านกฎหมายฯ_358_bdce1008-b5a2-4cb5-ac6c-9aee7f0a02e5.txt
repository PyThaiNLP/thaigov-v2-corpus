รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม มอบอธิบดีกรมราชทัณฑ์ เร่งตรวจสอบเหตุจลาจลเรือนจำกระบี่ ประสานบูรณาการร่วมกับทุกหน่วยงานในพื้นที่ทำให้จบโดยเร็ว


วันศุกร์ที่ 17 ธันวาคม 2564
พิมพ์
รัฐมนตรีว่าการกระทรวงยุติธรรม มอบอธิบดีกรมราชทัณฑ์ เร่งตรวจสอบเหตุจลาจลเรือนจำกระบี่ ประสานบูรณาการร่วมกับทุกหน่วยงานในพื้นที่ทำให้จบโดยเร็ว
รัฐมนตรีว่าการกระทรวงยุติธรรม มอบอธิบดีกรมราชทัณฑ์ เร่งตรวจสอบเหตุจลาจลเรือนจำกระบี่ ประสานบูรณาการร่วมกับทุกหน่วยงานในพื้นที่ทำให้จบโดยเร็ว กำชับขนย้ายนักโทษต้องละเอียดถี่ถ้วน ยันมียาโควิดพอสำหรับผู้ต้องขังทุกคน
นายสมศักดิ์ เทพสุทิน รัฐมนตรีว่าการกระทรวงยุติธรรม กล่าวถึงกรณีการเกิดเหตุจลาจลในเรือนจำจังหวัดกระบี่ว่า ตนได้ติดตามและรับฟังรายงานอย่างต่อเนื่องตั้งแต่ช่วงเกิดเหตุความวุ่นวายตั้งแต่เช้าวันที่ 16 ธันวาคม จากนั้นในช่วงค่ำแกนนำผู้ต้องขังประมาณ 40 คน เรียกร้องหลังมีผู้ต้องขังที่ติดโควิด-19 โดยมี ผบ.เรือนจำ และ ผบก.ภูธรจังหวัดกระบี่ เข้าเจรจา และทยอยนำผู้ต้องขังที่ป่วยส่งโรงพยาบาล และย้ายผู้ต้องขังหญิงไปยังเรือนจำชั่วคราวกระบี่น้อย จนกระทั่งเวลาประมาณ 04.30 น.วันที่ 17 ธันวาคม ผู้ต้องขังได้เริ่มเผาทำลายอาคารร้านค้าสงเคราะห์และสูทธรรม โดยใช้ถังแก๊ส โดยเจ้าหน้าที่ได้ใช้รถดับเพลิงเข้าควบคุมไม่ให้เพลิงลุกลาม
นายสมศักดิ์ กล่าวอีกว่า เงื่อนไขของการกำกับดูแลเรือนจำในต่างจังหวัดนั้น อำนาจจะอยู่ที่จังหวัด ตนจึงได้สั่งการให้ นายอายุตม์ สินธพพันธุ์ อธิบดีกรมราชทัณฑ์ ไปประสานกับจังหวัดกระบี่ และร่วมตรวจสอบในประเด็นที่เกิดขึ้น โดยตนได้สั่งให้ร่วมทำงานแบบบูรณาการร่วมกับทุกหน่วยงานที่เกี่ยวข้อง แก้ปัญหาให้จบโดยเร็ว และได้มีการกำชับเรื่องการขนย้ายผู้ต้องขังที่ไม่ได้มีส่วนเกี่ยวข้อง ต้องทำอย่างละเอียดถี่ถ้วน ตนได้กำชับเรื่องนี้ไปอีกเรื่องหนึ่ง เพราะต้องขนย้ายผู้ต้องขังไปหลายจุด ส่วนการที่ผู้ต้องขังนำเรื่องโควิด-19 มาอ้างเป็นเหตุในการก่อจลาจลนั้น ข้อเท็จจริงคือ ในเรือนจำจังหวัดกระบี่ มียารักษาโควิดและยาฟ้าทะลายโจรเตรียมพร้อมอยู่แล้ว และมีเพียงพอสำหรับผู้ต้องขังทุกคน รวมถึงมาตรการควบคุมและรักษาโควิดก็มีเตรียมพร้อมอยู่แล้ว ซึ่งในชั้นการตรวจสอบอย่างละเอียดคงต้องรอทางกรมราชทัณฑ์เป็นผู้แถลงให้ทราบอย่างเป็นทางการเป็นระยะ

ที่มา : https://www.thaigov.go.th/news/contents/details/49582