รัฐบาลไทย-ข่าวทำเนียบรัฐบาล-สำนักงานปลัดกระทรวงกลาโหม จัดกิจกรรมน้อมสำนึกในพระมหากรุณาธิคุณ พระบาทสมเด็จพระเจ้าอยู่หัว รัชกาลที่ 10


วันจันทร์ที่ 25 กรกฎาคม 2565
สำนักงานปลัดกระทรวงกลาโหม จัดกิจกรรมน้อมสำนึกในพระมหากรุณาธิคุณ พระบาทสมเด็จพระเจ้าอยู่หัว รัชกาลที่ 10
วันนี้ (22 กรกฎาคม 2565 เวลา 10.00 น.) พลเอก สนิธชนก สังขจันทร์ รองปลัดกระทรวงกลาโหม เป็นประธานการตรวจเยี่ยม ในโครงการรักษ์คลองคูเมืองเดิมเฉลิมพระเกียรติ เพื่อปรับปรุงภูมิทัศน์โดยรอบคลองคูเมืองและคลองหลอดสาขา ณ พื้นที่คลองคูเมืองเดิม
เพื่อเป็นการเฉลิมพระเกียรติ เนื่องในโอกาสวันเฉลิมพระชนมพรรษา พระบาทสมเด็จพระปรเมนทรรามาธิบดีศรีสินทรมหาวชิราลงกรณ พระวชิรเกล้าเจ้าอยู่หัว เนื่องในโอกาสวันเฉลิมพระชนมพรรษา 28 กรกฎาคม 2565
สำหรับภายในกิจกรรมเป็นการทำความสะอาด ปรับปรุงภูมิทัศน์ ในพื้นที่บริเวณชุมชนโดยรอบศาลาว่าการกลาโหมให้มีความสะอาดเรียบร้อย เกิดสุขอนามัยที่ดีของกำลังพล และประชาชนในพื้นที่ โดยมีกำลังพลเข้าร่วมปรับปรุงภูมิทัศน์ในระหว่างวันที่ 18-27 กรกฎาคม 2565  ซึ่งในรูปแบบกิจกรรม ประกอบด้วย การขุดลอกคลองคูเมืองเดิมด้วยเรือผลักดันโคลนของ สป. การทำความสะอาดผนังคูเมืองเดิมและเก็บขยะในคลอง การตัดแต่งกิ่งไม้และจัดระเบียบต้นไม้ริมคลองคูเมืองเดิม และทาสีผนังคลองคูเมืองเดิม ทั้งนี้ เพื่อเป็นการแสดงความจงรักภักดีและน้อมสำนึกในพระมหากรุณาธิคุณอย่างหาที่สุดมิได้

ที่มา : https://www.thaigov.go.th/news/contents/details/57203