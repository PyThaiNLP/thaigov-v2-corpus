รัฐบาลไทย-ข่าวทำเนียบรัฐบาล-บสย. ปลุกลงทุน EEC ลุยค้ำ SMEs ฟื้นเศรษฐกิจ


วันพฤหัสบดีที่ 28 ตุลาคม 2564
พิมพ์
บสย. ปลุกลงทุน EEC ลุยค้ำ SMEs ฟื้นเศรษฐกิจ
บสย. เดินหน้าโครงการส่งเสริมการลงทุนและบริการทางการเงิน ปลุกลงทุนพื้นที่ EEC ฟื้นเศรษฐกิจ ลุยค้ำประกันสินเชื่อ ธุรกิจเพื่อสังคม  กลุ่ม SMEs รายย่อย กลุ่มนำเข้า-ส่งออก และ กลุ่ม S-curve
นางวสุกานต์ วิศาลสวัสดิ์ รักษาการผู้จัดการทั่วไป บรรษัทประกันสินเชื่ออุตสาหกรรมขนาดย่อม (บสย.) เปิดเผยว่า บสย. พร้อมเดินหน้าโครงการส่งเสริมการลงทุนและบริการธุรกรรมทางการเงินเพื่อพัฒนาเขตพัฒนาพิเศษภาคตะวันออก หรือ EEC  หลังจากได้ลงนามบันทึกข้อตกลงความร่วมมือ การส่งเสริมการลงทุนและบริการทางการเงินเพื่อพัฒนาเขตพัฒนาพิเศษภาคตะวันออก ร่วมกับเขตพัฒนาพิเศษภาคตะวันออก ธนาคารออมสิน และ ธนาคารเพื่อการส่งออกและนำเข้าแห่งประเทศไทย โดย บสย.จะเข้าไปช่วยค้ำประกันสินเชื่อ ให้ผู้ประกอบการ SMEs กลุ่มต่างๆ  กลุ่มนำเข้า ส่งออก  และผู้ประกอบการรายย่อย ที่เข้าไปลงทุนในพื้นที่ EEC  ผ่านโครงการค้ำประกันสินเชื่อร่วมกับสินเชื่อของธนาคารพันธมิตร เพื่อเสริมสร้างบรรยากาศการให้บริการธุรกรรมทางการเงินปลุกการลงทุนในพื้นที่ EEC ให้คึกคักมากขึ้น ได้แก่
1.โครงการค้ำประกันสินเชื่อ SMEs ดีแน่นอน วงเงินค้ำประกันสินเชื่อสูงสุด 100 ล้านบาทต่อราย ระยะเวลาค้ำประกันสูงสุด 10 ปี ยกเว้นค่าธรรมเนียมค้ำประกัน 2 ปีแรก
2.โครงการค้ำประกันสินเชื่อ SMEs นำเข้า-ส่งออก วงเงินค้ำประกันสินเชื่อสูงสุด 100 ล้านบาทต่อราย ยกเว้นค่าธรรมเนียมค้ำประกัน 3 ปีแรก ระยะเวลาค้ำประกันสูงสุด 10 ปี
3.โครงการค้ำประกันสินเชื่อ Micro วงเงินค้ำประกันสินเชื่อ ตั้งแต่ 10,000 - 500,000 บาทต่อราย ยกเว้นค่าธรรมเนียมค้ำประกัน 2 ปีแรก ระยะเวลาค้ำประกันสูงสุด 10 ปี
ภายใต้ความร่วมมือครั้งนี้  บสย. มุ่งเสริมสร้างความแข็งแกร่งทางการเงินให้กับผู้ประกอบการ SMEs กลุ่มต่างๆ ผ่านเครื่องมือค้ำประกันสินเชื่อ เพื่อเป็นทุนหมุนเวียน เสริมสภาพคล่อง เดินหน้าธุรกิจอย่างคล่องตัว ได้แก่
1.ผู้ประกอบการที่ดำเนินธุรกิจเพื่อสังคม ( Social Enterprise) นิติบุคคลที่ประกอบธุรกิจผลิตบริการ การพาณิชย์ ที่ขอสินเชื่อ GSB Smooth Biz for EEC จากธนาคารออมสิน
2.ผู้ประกอบการรายย่อย เช่น กลุ่มค้าขาย บริการ ผลิตสินค้าอุปโภคบริโภคเพื่อจำหน่าย ที่ขอสินเชื่อจากธนาคารออมสิน ในโครงการสินเชื่อประชาสุขใจ สำหรับพื้นที่ EEC
3.ผู้ประกอบการที่ขอสินเชื่อ EXIM EEC Plus จากธนาคารเพื่อการส่งออกและนำเข้าแห่งประเทศไทย เพื่อเป็นเงินทุนหมุนเวียน ปรับปรุงเครื่องจักร อุปกรณ์ก่อสร้างอาคารโรงงาน หรือมีการลงทุนใหม่เพื่อเสริมประสิทธิภาพ และอุตสาหกรรม เป้าหมายใหม่ หรือ S -Curve
ทั้งนี้ บสย. มีบริการศูนย์ที่ปรึกษาทางการเงิน SMEs หรือ บสย. F.A. Center เพื่อให้คำปรึกษาฟรีแก่ผู้ประกอบการ SMEs ที่เข้าไปลงทุนในพื้นที่ EEC ได้เสริมสร้างความรู้ทางการเงิน เตรียมพร้อมเพื่อการกู้เงิน และการบริหารธุรกิจ สร้างความมั่นใจในการลงทุนมากยิ่งขึ้น
สอบถามรายละเอียดเพิ่มเติม หรือนัดหมายขอรับคำปรึกษาฟรีจาก บสย. F.A. Center ที่ บสย.Call Center 02-890-9999 ในวันและเวลาทำการ จันทร์-ศุกร์ เวลา 8.30-16.30 น.
ฝ่ายสื่อสารและภาพลักษณ์องค์กร
ชนิญญา สันสมภาค 092-693-5494
ศรัญยู ตันติเสรี  087-598-5025

ที่มา : https://www.thaigov.go.th/news/contents/details/47537