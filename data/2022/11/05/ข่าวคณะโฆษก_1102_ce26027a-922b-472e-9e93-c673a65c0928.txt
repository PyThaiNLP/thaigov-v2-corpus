รัฐบาลไทย-ข่าวทำเนียบรัฐบาล-​นายกฯ ห่วงใยคนไทยในยูเครน ยืนยันต้องติดตาม ดูแล และกำหนดแผนช่วยเหลือให้ทันต่อสถานการณ์ ทั้งนี้ นายกฯ มีกำหนดหารือ นายกฯ มาเลเซียพรุ่งนี้ พร้อมกระชับความสัมพันธ์อย่างใกล้ชิด


วันพฤหัสบดีที่ 24 กุมภาพันธ์ 2565
พิมพ์
​นายกฯ ห่วงใยคนไทยในยูเครน ยืนยันต้องติดตาม ดูแล และกำหนดแผนช่วยเหลือให้ทันต่อสถานการณ์ ทั้งนี้ นายกฯ มีกำหนดหารือ นายกฯ มาเลเซียพรุ่งนี้ พร้อมกระชับความสัมพันธ์อย่างใกล้ชิด
​นายกฯ ห่วงใยคนไทยในยูเครน ยืนยันต้องติดตาม ดูแล และกำหนดแผนช่วยเหลือให้ทันต่อสถานการณ์ ทั้งนี้ นายกฯ มีกำหนดหารือ นายกฯ มาเลเซียพรุ่งนี้ พร้อมกระชับความสัมพันธ์อย่างใกล้ชิด
นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ทราบถึงสถานการณ์ล่าสุดที่มีเหตุการณ์ความรุนแรง และตึงเครียดมากขึ้นบริเวณชายแดนยูเครน นายกรัฐมนตรีได้ติดตามสถานการณ์ด้วยความห่วงกังวลอย่างยิ่ง สั่งการอย่างใกล้ชิดให้หน่วยงานที่เกี่ยวข้องร่วมช่วยเหลือดูแลคนไทยในยูเครน ซึ่งนายกรัฐมนตรีขอให้คนไทยทุกคนในยูเครนติดตามสถานการณ์ ข่าวสารจากหน่วยงานที่เกี่ยวข้องอย่างใกล้ชิดหากต้องการความช่วยเหลือสามารถติดต่อสถานเอกอัครราชทูต ณ กรุงวอร์ซอ (สาธารณรัฐโปแลนด์)
นายธนกรฯ กล่าวว่านายกรัฐมนตรีได้กำชับให้กระทรวงการต่างประเทศประสานหน่วยงานที่เกี่ยวข้อง ติดตามสถานการณ์อย่างใกล้ชิดและต่อเนื่อง ซึ่งกระทรวงการต่างประเทศได้ออกประกาศเตือนให้คนไทยหลีกเลี่ยงการเดินทางมายังพื้นที่บริเวณเมืองโดเนตสค์ (Donetsk) และเมืองลูฮันสค์ (Luhansk) รวมทั้งได้จัดทำแผนอพยพคนไทย กรณีมีความจำเป็น ไว้ 3 แผน คือ 1 จะใช้เครื่องบินเช่าเหมาลำออกจากเมืองลวิฟ (Lviv) ซึ่งอยู่บริเวณชายแดนยูเครนโดยตรง หรือ 2 กรณีน่านฟ้าปิด จะอพยพคนไทยมารวมกันที่เมืองลวิฟ เพื่อเดินทางข้ามแดนต่อไปยังกรุงวอร์ซอ ประเทศโปแลนด์ เพื่อขึ้นเครื่องบินเช่าเหมาลำกลับไทย หรือ 3 ทางการไทย จะจัดเครื่องบินเช่าเหมาลำไปรับคนไทยที่เมืองลวิฟ หรือ เมืองวอซอร์ ซึ่งการบินไทย และกองทัพอากาศ ได้หารือเตรียมการไว้ด้วยแล้ว
อีกทั้ง ได้มีการสอบถาม ติดตาม และเยี่ยมเยียนชุมชนไทยเป็นระยะ พร้อมทั้งประกาศเตือนให้หลีกเลี่ยงการเดินทางเข้าพื้นที่ที่มีพัฒนาการความตึงเครียด พร้อมขอให้ผู้ที่พำนักอาศัยในยูเครนติดตามสถานการณ์และข่าวสารอย่างใกล้ชิด ทั้งทาง Facebook สถานเอกอัครราชทูตฯ กลุ่ม LINE ระหว่างสถานเอกอัครราชทูตฯ กับชุมชนไทยในยูเครนเพื่อสื่อสารกับคนไทยได้อย่างรวดเร็วและทันเหตุการณ์ยิ่งขึ้น และกลุ่ม Telegram ระหว่างสถานเอกอัครราชทูตฯ กับเจ้าของร้านสปาไทย ชาวยูเครน เพื่อการประสานงานกันอย่างทันท่วงทีกรณีมีเหตุการณ์ฉุกเฉินด้วย โดยมีหมายเลขสายด่วน +48 696 642 348 (ตลอด 24 ชั่วโมง)
ทั้งนี้ นายธนกรฯ กล่าวเพิ่มเติม ว่าในวันพรุ่งนี้ (25 กุมภาพันธ์ 2565) นายกรัฐมนตรี พร้อมให้การต้อนรับ ดาโตะ ซรี อิซมาอิล ซาบรี ยาคบ (The Honourable Dato’ Sri Ismail Sabri Yaakob) นายกรัฐมนตรีมาเลเซีย และคณะ ในโอกาสเดินทางเยือนประเทศไทยอย่างเป็นทางการ ในฐานะแขกของรัฐบาลไทย ระหว่างวันที่ 24 -26 กุมภาพันธ์ 2565 นี้ โดยถือเป็นการเยือนไทยครั้งแรกและยังเป็นผู้นำรัฐบาลต่างประเทศคนแรกที่เดินทางเยือนไทยอย่างเป็นทางการ นับตั้งแต่สถานการณ์แพร่ระบาดของโควิด-19 อีกด้วย
อนึ่ง การเยือนครั้งนี้จะเป็นโอกาสสำคัญระหว่างสองประเทศเพื่อนบ้านที่มีความใกล้ชิดให้กระชับความสัมพันธ์ทวิภาคีอย่างมีนัยสำคัญ ทั้งนี้เป็นโอกาสแลกเปลี่ยนการเยือนระดับผู้นำซึ่งจะเป็นโอกาสให้นายกรัฐมนตรีได้ทำความรู้จักผู้นำใหม่ของมาเลเซียอย่างเป็นทางการ และเป็นการกระชับความร่วมมือเพื่อการฟื้นฟูเศรษฐกิจ และสังคมภายหลังสถานการณ์โควิด-19 รวมทั้งการแลกเปลี่ยนความคิดเห็นเกี่ยวกับพัฒนาการในภูมิภาค ผลักดันความร่วมมือด้านต่าง ๆ ในอนาคต โดยเฉพาะการพัฒนาความเชื่อมโยงตามแนวชายแดน

ที่มา : https://www.thaigov.go.th/news/contents/details/51907