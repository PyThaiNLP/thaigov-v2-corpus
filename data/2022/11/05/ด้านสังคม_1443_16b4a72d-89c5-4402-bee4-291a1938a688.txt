รัฐบาลไทย-ข่าวทำเนียบรัฐบาล-สธ.จับมือพันธมิตร ใช้เทคโนโลยี AI คัดกรองมะเร็งปอดให้ประชาชนในห้างสรรพสินค้า


วันพุธที่ 20 เมษายน 2565
สธ.จับมือพันธมิตร ใช้เทคโนโลยี AI คัดกรองมะเร็งปอดให้ประชาชนในห้างสรรพสินค้า
กระทรวงสาธารณสุข ร่วมกับโรงพยาบาลบ้านแพ้ว (องค์การมหาชน) สำนักงานส่งเสริมเศรษฐกิจดิจิทัล บริษัทแอสตร้าเซนเนก้า (ประเทศไทย) และเซ็นทรัลกรุ๊ป จัดโครงการ “ตรวจไว สู้ภัยมะเร็งปอด” ใช้เทคโนโลยี AI ตรวจคัดกรองโรคมะเร็งปอดในห้างสรรพสินค้าฟรี
กระทรวงสาธารณสุข ร่วมกับโรงพยาบาลบ้านแพ้ว (องค์การมหาชน) สำนักงานส่งเสริมเศรษฐกิจดิจิทัล บริษัทแอสตร้าเซนเนก้า (ประเทศไทย) และเซ็นทรัลกรุ๊ป จัดโครงการ “ตรวจไว สู้ภัยมะเร็งปอด” ใช้เทคโนโลยี AI ตรวจคัดกรองโรคมะเร็งปอดในห้างสรรพสินค้าฟรี ช่วยแพทย์ตรวจวินิจฉัยความผิดปกติเบื้องต้นได้แม่นยำ ทราบผลใน 3 นาที
วันนี้ (20 เมษายน 2565) ที่ห้างสรรพสินค้าเซ็นทรัลเวิลด์ กรุงเทพมหานคร นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข แถลงข่าวโครงการ “ตรวจไว สู้ภัยมะเร็งปอด”โดยมี นายแพทย์พรเทพ พงศ์ทวิกร ผู้อำนวยการโรงพยาบาลบ้านแพ้ว (องค์การมหาชน) ผู้ช่วยศาสตราจารย์ ดร.ณัฐพล นิมมานพัชรินทร์ ผู้อำนวยการสำนักงานส่งเสริมเศรษฐกิจดิจิทัล นายเจมส์ ทีก ประธานบริษัท แอสตร้าเซนเนก้า (ประเทศไทย) จำกัด คุณสุพัตรา จิราธิวัฒน์ รองกรรมการผู้จัดการใหญ่ ฝ่ายองค์กรสัมพันธ์และภาพลักษณ์ บริษัท กลุ่มเซ็นทรัล จำกัด และคณะ เข้าร่วมงาน
นายอนุทิน กล่าวว่า กระทรวงสาธารณสุขมุ่งมั่นพัฒนาการบำบัดรักษาโรคมะเร็ง โดยกำหนดนโยบาย “มะเร็งรักษาได้ทุกที่” (Cancer Anywhere) เริ่มดำเนินการตั้งแต่วันที่ 1 มกราคม 2564 ที่ผ่านมา พร้อมกับพัฒนาศักยภาพโรงพยาบาลในการให้บริการบำบัดรักษาโรคมะเร็ง ทำให้ผู้ป่วยสามารถเข้ารับการรักษาในหน่วยบริการใกล้บ้านทั่วประเทศ ซึ่งโรคมะเร็งเป็นสาเหตุการเสียชีวิตอันดับต้นๆ ของไทย โดยเฉพาะโรคมะเร็งปอด เป็นหนึ่งในกลุ่มโรคมะเร็งที่ผู้ป่วยส่วนใหญ่มาพบแพทย์ในระยะที่ 4 ซึ่งเป็นระยะสุดท้ายที่โรคลุกลามแล้วส่งผลให้การรักษาไม่ได้ผลดีเท่าที่ควร มีโอกาสรักษาหายน้อยและมีอัตราการเสียชีวิตสูง การตรวจคัดกรองโรคมะเร็งปอดตั้งแต่ระยะแรกจึงเป็นสิ่งสำคัญมาก
นายอนุทิน กล่าวต่อว่า โรงพยาบาลบ้านแพ้วฯ จึงร่วมกับ สำนักงานส่งเสริมเศรษฐกิจดิจิทัล บริษัท แอสตร้าเซนเนก้า (ประเทศไทย) จำกัด และบริษัท กลุ่มเซ็นทรัล จำกัด จัดกิจกรรมคัดกรองโรคมะเร็งปอดในห้างสรรพสินค้า ซึ่งเป็นแนวทางใหม่ที่ตอบโจทย์การใช้ชีวิตของคนในปัจจุบัน ภายใต้โครงการ “ตรวจไว สู้ภัยมะเร็งปอด” นำร่องใช้ประโยชน์จากเทคโนโลยี AI หรือเทคโนโลยีปัญญาประดิษฐ์ ตรวจคัดกรองโรคมะเร็งปอดผ่านเครื่องเอกซเรย์ใช้เวลาประมวลผลเพียง 3 นาที ช่วยให้แพทย์วินิจฉัยโรคได้แม่นยำและมีประสิทธิภาพ ผู้รับบริการทราบผลอย่างรวดเร็ว ไม่ต้องเสียเวลาเดินทางไปโรงพยาบาล และหากพบความผิดปกติในเบื้องต้นสามารถเข้าสู่การรักษาในสถานพยาบาลได้
“การตรวจคัดกรองโรคมะเร็งปอดตั้งแต่ระยะแรกเริ่มเป็นสิ่งสำคัญ จะช่วยให้ผู้ป่วยเข้าสู่กระบวนการรักษาเร็วขึ้น ขณะเดียวกัน ควรสร้างการตระหนักรู้เกี่ยวกับการป้องกันและลดความเสี่ยงของการเกิดโรคมะเร็ง ทั้งการปรับเปลี่ยนพฤติกรรมการดำเนินชีวิตให้ห่างไกลจากโรค การสังเกตอาการผิดปกติของร่างกาย และเข้ารับการตรวจสุขภาพหรือการคัดกรองเป็นประจำทุกปี” นายอนุทินกล่าว
ด้านนายแพทย์พรเทพ กล่าวว่า โรงพยาบาลบ้านแพ้ว (องค์การมหาชน) เห็นประโยชน์จากการนำนวัตกรรมและเทคโนโลยีดิจิทัลมาช่วยพัฒนาและเพิ่มขีดความสามารถของการตรวจคัดกรองมะเร็งปอด จึงร่วมกับพันธมิตรทั้งภาครัฐและเอกชน จัดบริการคัดกรองมะเร็งปอดให้ประชาชนที่สนใจโดยไม่เสียค่าใช้จ่าย ระหว่างวันที่ 20-24 เมษายน 2565 ที่ห้างสรรพสินค้าเซ็นทรัลเวิลด์ กทม. นอกจากนี้ ยังเตรียมนำรถเอกซเรย์เคลื่อนที่ออกให้บริการตรวจคัดกรองในสาขาต่างๆ ของเซ็นทรัล อีก 5 แห่ง ซึ่งจะสามารถตรวจคัดกรองผู้ป่วยผ่านหน่วยเอกซเรย์ปอดเคลื่อนที่ได้ถึง 40,000 ราย
************************************** 20 เมษายน 2565

ที่มา : https://www.thaigov.go.th/news/contents/details/53758