รัฐบาลไทย-ข่าวทำเนียบรัฐบาล-กรุงไทย พร้อมเทรดหุ้น DR เทคฯยักษ์ใหญ่จากจีน “TENCENT80” ดีเดย์ 26 เม.ย. นี้


วันอังคารที่ 26 เมษายน 2565
พิมพ์
กรุงไทย พร้อมเทรดหุ้น DR เทคฯยักษ์ใหญ่จากจีน “TENCENT80” ดีเดย์ 26 เม.ย. นี้
ธนาคารกรุงไทย พร้อมซื้อขาย DR “TENCENT80” วันแรก 26 เมษายนนี้ ลงทุนขั้นต่ำเพียง 1 DR  เทรดด้วยสกุลเงินบาท ตัดปัญหาแลกเปลี่ยนเงินตราต่างประเทศ เพิ่มทางเลือกนักลงทุนไทยลงทุนหุ้นเทคโนโลยีระดับโลก ไม่ใช่เรื่องไกลตัวอีกต่อไป
นายรวินทร์ บุญญานุสาสน์ รองกรรมการผู้จัดการใหญ่ สายงานธุรกิจตลาดเงินตลาดทุน ธนาคารกรุงไทย เปิดเผยว่า กรุงไทยในฐานะธนาคารชั้นนำของไทย มุ่งมั่นพัฒนาผลิตภัณฑ์และบริการทางการเงิน เพื่อตอบโจทย์ความต้องการของลูกค้า ทั้งการออมและการลงทุนแบบครบวงจร ล่าสุด ได้พัฒนาผลิตภัณฑ์การลงทุน เพื่อตอบสนองความต้องการของนักลงทุนที่สนใจลงทุนหุ้นต่างประเทศ โดยเสนอขายตราสารแสดงสิทธิการฝากหลักทรัพย์ต่างประเทศ(DR) อ้างอิงหุ้นบริษัท เทนเซ็นต์ โฮลดิ้ง ลิมิเต็ด จำกัด (Tencent Holdings Limited) หรือ Tencent DR ซึ่งจดทะเบียนในตลาดหลักทรัพย์ฮ่องกง (HKEX) และเปิดให้นักลงทุนทั่วไปจองซื้อ (IPO) เมื่อวันที่ 18-21 เมษายน 2565 ที่ผ่านมา ราคาเสนอขายหน่วยละ 14.62 บาท
ขณะนี้ ธนาคารได้นำ Tencent DR  เข้าจดทะเบียนในตลาดหลักทรัพย์แห่งประเทศไทยแล้ว นักลงทุนที่สนใจ สามารถซื้อขาย Tencent DR  ซึ่งใช้ชื่อย่อ “TENCENT80” ในการซื้อขายหลักทรัพย์ ตั้งแต่วันที่ 26 เมษายน 2565 เป็นต้นไป โดยนักลงทุนสามารถลงทุนผ่านบัญชีซื้อขายหลักทรัพย์ที่มีอยู่ได้ทันทีผ่านบริษัทหลักทรัพย์ทุกแห่ง ลงทุนขั้นต่ำในตลาดรองเริ่มต้นเพียง  1 DR  สามารถซื้อขาย DR ได้ต่อเนื่องตลอดวัน ไม่มีหยุดพักกลางวัน ทั้งนี้ การซื้อขาย DR เป็นสกุลเงินบาท ตัดปัญหาเรื่องการแลกเปลี่ยนสกุลเงินตราต่างประเทศ ทำให้การลงทุนในหลักทรัพย์ต่างประเทศไม่ใช่เรื่องไกลตัวอีกต่อไป
Tencent DR ถือเป็นทางเลือกสำหรับนักลงทุนที่สนใจลงทุนในหุ้นบริษัทเทคโนโลยีชั้นนำระดับโลก  ซึ่งเป็นบริษัทที่มีมูลค่าตลาดใหญ่ที่สุดในประเทศจีน ดำเนินธุรกิจให้บริการทางด้านการสื่อสารเป็นหลัก เจ้าของแพลตฟอร์มโซเชียลมีเดียขนาดใหญ่ของจีนอย่างวีแชต(WeChat) มีบริการครอบคลุมกลุ่มธุรกิจเกี่ยวกับเทคโนโลยีฟินเทค (Fintech) อย่าง WeChat Pay ที่มียอดธุรกรรมกว่าพันล้านธุรกรรมต่อวัน และเป็นบริษัทเกมระดับโลกอย่าง RoV, Clash of Clans และ PUBG โดย Tencent เป็นบริษัทเทคโนโลยีชั้นนำระดับโลกที่มีการวัดผลการดำเนินงานและผ่านเกณฑ์ด้านสิ่งแวดล้อม สังคม และบรรษัทภิบาล (ESG) เป็นการเน้นย้ำถึงพันธกิจหลักของธนาคารในการให้ความสำคัญการทำธุรกิจอย่างยั่งยืนคำนึงถึงผู้มีส่วนได้เสียทุกกลุ่ม ตอกย้ำถึงความเป็นผู้นำตลาดในการทำ ESG Financial Solution ที่พร้อมตอบโจทย์เป้าหมายการพัฒนาอย่างยั่งยืน (SDGs) โดยพัฒนาโครงสร้างพื้นฐานด้านดิจิทัลมายกระดับคุณภาพชีวิตของลูกค้าทุกกลุ่มให้ดียิ่งขึ้นในหลายๆด้าน ทั้งในด้านการนำนวัตกรรมมาเพิ่มประสิทธิภาพ พัฒนายกระดับตลาดทุนไทย นำเสนอผลิตภัณฑ์บริการที่สนับสนุนการเติบโตของเศรษฐกิจอย่างต่อเนื่อง โดยเฉพาะอย่างยิ่งการเสนอขาย IPO ตราสารแสดงสิทธิการฝากหลักทรัพย์ต่างประเทศ Tencent DR ที่ผ่านมายังได้ตอบโจทย์เรื่อง การลดปัญหาสิ่งแวดล้อม ด้วยการนำเสนอผลิตภัณฑ์และบริการการจองซื้อแบบไร้กระดาษ (Paperless) ลดการเดินทางไปสาขา  ทำรายการผ่านแอปพลิเคชันหรือระบบออนไลน์ได้ทันที ซึ่งเป็นช่องทางที่นักลงทุนส่วนใหญ่สามารถเข้าถึงได้ อีกทั้งยังตอบโจทย์เรื่องการลดปัญหาความเหลื่อมล้ำ ช่วยให้ประชาชนทุกกลุ่มเข้าถึงการลงทุนได้ทั่วถึงอย่างเท่าเทียม พร้อมมีระบบที่โปร่งใส  ปลอดภัย สามารถตรวจสอบได้ทุกขั้นตอน  โดยธนาคารมีแผนในการพัฒนานวัตกรรมด้านการเงินและการลงทุนอย่างต่อเนื่อง เพื่อตอบโจทย์การลงทุนสำหรับลูกค้าทุกกลุ่ม ทุกระดับเพื่อการบริหารความเสี่ยงทางการเงินและเพิ่มทางเลือกในการลงทุนภายใต้สภาวะตลาดโลกที่ผันผวน”
สำหรับแนวโน้มการเติบโตในอนาคต Tencent ยังมีการลงทุนและพัฒนาธุรกิจอื่นๆ อย่างต่อเนื่อง เช่น ธุรกิจ cloud platform และมีพอร์ตลงทุนในธุรกิจเทคโนโลยีชั้นนำ เช่น Meituan, Sea, JD, Pinduoduo ส่งผลให้ Tencent ได้รับความนิยมจากนักลงทุนทั่วโลก โดย Tencent มีปริมาณการซื้อขายหุ้น (Turnover) สูงสุดในตลาดหลักทรัพย์ฮ่องกง (ข้อมูล ณ วันที่ 22 เมษายน 2565) ซึ่งเชื่อว่าจะเป็นอีกหนึ่งทางเลือกที่ตอบโจทย์นักลงทุนไทยที่ต้องการกระจายการลงทุนในหุ้นเทคโนโลยีได้เป็นอย่างดี

ที่มา : https://www.thaigov.go.th/news/contents/details/53938