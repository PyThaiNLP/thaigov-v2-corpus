รัฐบาลไทย-ข่าวทำเนียบรัฐบาล-วธ.รวมพลังหน่วยงานรัฐ เอกชน เครือข่าย 5 ศาสนาและวัฒนธรรมจัดกิจกรรมเฉลิมพระเกียรติพระบาทสมเด็จพระเจ้าอยู่หัว เนื่องในโอกาสวันเฉลิมพระชนมพรรษา วันที่ 28 กรกฎาคม 2565


วันจันทร์ที่ 25 กรกฎาคม 2565
วธ.รวมพลังหน่วยงานรัฐ เอกชน เครือข่าย 5 ศาสนาและวัฒนธรรมจัดกิจกรรมเฉลิมพระเกียรติพระบาทสมเด็จพระเจ้าอยู่หัว เนื่องในโอกาสวันเฉลิมพระชนมพรรษา วันที่ 28 กรกฎาคม 2565
วธ.รวมพลังหน่วยงานรัฐ เอกชน เครือข่าย 5 ศาสนาและวัฒนธรรมจัดกิจกรรมเฉลิมพระเกียรติพระบาทสมเด็จพระเจ้าอยู่หัว เนื่องในโอกาสวันเฉลิมพระชนมพรรษา วันที่ 28 กรกฎาคม 2565
วธ.รวมพลังหน่วยงานรัฐ เอกชน เครือข่าย 5 ศาสนาและวัฒนธรรมจัดกิจกรรมเฉลิมพระเกียรติพระบาทสมเด็จพระเจ้าอยู่หัว เนื่องในโอกาสวันเฉลิมพระชนมพรรษา วันที่ 28 กรกฎาคม 2565 น้อมสำนึกในพระมหากรุณาธิคุณทรงปฏิบัติพระราชกรณียกิจนานัปการ เพื่อประโยชน์สุขของพสกนิกรชาวไทย พร้อมเปิดแสดงวัฒนธรรม โขน การแสดงพื้นบ้าน การแสดงดนตรีร่วมสมัย สุดยิ่งใหญ่ให้ประชาชนชมฟรี
นายอิทธิพล คุณปลื้ม รัฐมนตรีว่าการกระทรวงวัฒนธรรม (รมว.วธ.) เปิดเผยว่า กระทรวงวัฒนธรรม (วธ.) มีนโยบายเทิดทูนสถาบันชาติ ศาสนาและพระมหากษัตริย์ และเสริมสร้างค่านิยม อัตลักษณ์ไทยและความเป็นไทย รวมทั้งสืบสาน รักษาและต่อยอดมรดกทางศิลปวัฒนธรรมของไทย วธ.จึงร่วมกับหน่วยงานรัฐ เอกชนและเครือข่ายทางศาสนาและวัฒนธรรม จัดกิจกรรมเฉลิมพระเกียรติพระบาทสมเด็จพระเจ้าอยู่หัว เนื่องในโอกาสวันเฉลิมพระชนมพรรษา วันที่ 28 กรกฎาคม 2565 เพื่อน้อมสำนึกในพระมหากรุณาธิคุณของพระองค์ที่ทรงห่วงใยและตระหนักถึงการพัฒนาคุณภาพชีวิต ความอยู่ดีมีสุขของพสกนิกรชาวไทยทุกหมู่เหล่า และทรงมีพระราชปณิธานสืบสาน รักษาและต่อยอดแนวพระราชดำริ และโครงการอันเนื่องมาจากพระราชดำริของพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร พระองค์ทรงปฏิบัติพระราชกรณียกิจนานัปการเพื่อประโยชน์สุขของพสกนิกรชาวไทย และความเจริญก้าวหน้าของประเทศ
รัฐมนตรีว่าการกระทรวงวัฒนธรรม กล่าวอีกว่า วธ.ได้จัดกิจกรรมเฉลิมพระเกียรติฯ ทั้งส่วนกลางและภูมิภาค โดยหน่วยงานต่าง ๆ สังกัด วธ. จัดตกแต่งสถานที่ประดับธงชาติคู่กับธงอักษรพระปรมาภิไธย ว.ป.ร. จัดตั้งโต๊ะหมู่ประดิษฐานพระบรมฉายาลักษณ์พร้อมเครื่องราชสักการะ พิธีถวายพระพรชัยมงคล การลงนามถวายพระพรชัยมงคลทั้งที่ทำการหน่วยงานและผ่านระบบออนไลน์ ทั้งนี้ วธ. ขอเชิญชวนประชาชนร่วมลงนามถวายพระพรพระบาทสมเด็จพระเจ้าอยู่หัว เนื่องในโอกาสวันเฉลิมพระชนมพรรษา วันที่ 28 กรกฎาคม 2565 ผ่านระบบออนไลน์ ที่เว็บไซต์หน่วยราชการในพระองค์ https://wellwishes.royaloffice.th ระหว่างวันที่ 23 – 29 กรกฎาคม 2565 เพื่อแสดงออกถึงความจงรักภักดีและน้อมสำนึกในพระมหากรุณาธิคุณ รวมถึงจัดนิทรรศการเฉลิมพระเกียรติฯ ณ ที่ตั้งของหน่วยงาน ขณะเดียวกันวธ.จัดทำวีดิทัศน์เฉลิมพระเกียรติฯ กิจกรรมทางศาสนามหามงคล 5 ศาสนา วันที่ 25 กรกฎาคม 2565 ณ ศูนย์วัฒนธรรมแห่งประเทศไทย และพิธีเจริญนวัคคหายุสมธัมม์เฉลิมพระเกียรติฯ วันที่ 26 กรกฎาคม 2565 ณ วัดราชประดิษฐสถิตมหาสีมาราม กรุงเทพฯ
นายอิทธิพล กล่าวด้วยว่า นอกจากนี้ วธ.จัดกิจกรรมจิตอาสาบริจาคโลหิต พิธีทำบุญตักบาตรถวายพระราชกุศล พิธีถวายสัตย์ปฏิญาณเพื่อเป็นข้าราชการที่ดีและพลังของแผ่นดิน ประจำปี พ.ศ. 2565 ณ ศูนย์วัฒนธรรมแห่งประเทศไทย กิจกรรมวัฒนธรรมอาสาทำความดีทั้งแผ่นดิน ปรับปรุงภูมิทัศน์ ปลูกต้นไม้ และ5 ส. โดยมีหน่วยงาน ข้าราชการในสังกัด วธ. และเครือข่ายวัฒนธรรม เข้าร่วมพร้อมกันทั่วประเทศ ในวันที่ 27 กรกฎาคม 2565 พิธีทำบุญ การเสวนาและนิทรรศการวัฒนธรรมแห่งสายน้ำ ณ หอสมุดแห่งชาติ ระหว่างวันที่ 26 – 29 กรกฎาคม 2565 รวมถึงจัดกิจกรรมการแสดงทางวัฒนธรรม “มหกรรมนาฏะ ดนตรี คีตการ เฉลิมพระเกียรติพระบาทสมเด็จพระวชิรเกล้าเจ้าอยู่หัว” วันที่ 27-30 กรกฎาคม 2565 ณ โรงละครแห่งชาติ ประกอบด้วยวันที่ 27 กรกฎาคม 2565 การแสดงคอนเสิร์ตเฉลิมพระเกียรติฯ ประกอบการแสดงโขน ชุด ศึกพรหมาศ วันที่ 28 กรกฎาคม 2565 การแสดงรำถวายพระพรและการแสดงโขนเรื่องรามเกียรติ์ ชุด “พระรามราชสุริยวงศ์” วันที่ 29 กรกฎาคม 2565 การแสดงเพลงพื้นบ้านไทย “ร่วมใจภักดิ์น้อมฯ จงรักพระทศมินทร์” และวันที่ 30 กรกฎาคม 2565 การแสดงดนตรีร่วมสมัยเฉลิมพระเกียรติฯ “รัตนโกสินทร์ แผ่นดินสยาม” ซึ่งเป็นการรับชมฟรี และสามารถรับบัตรได้ที่โรงละครแห่งชาติและ บัตรออนไลน์ที่ https://ntt.finearts.go.th ขณะเดียวกันหน่วยงานสังกัดวธ.ส่วนภูมิภาคจัดกิจกรรมเฉลิมพระเกียรติ เช่น สำนักงานวัฒนธรรมจังหวัดสุราษฎร์ธานี จัดนิทรรศการเฉลิมพระเกียรติฯ งานประเพณีบูชาพระธาตุ ย้อนรอยประวัติศาสตร์ เมืองคนดี ในวันที่ 28 - 29 กรกฎาคม 2565 และงานครบรอบ 107 ปี พระราชทานนามสุราษฎร์ธานี ในวันที่ 29 กรกฎาคม 2565 เป็นต้น ทั้งนี้สามารถติดต่อสอบถามข้อมูลเพิ่มเติมได้ที่ สายด่วนวัฒนธรรม 1765

ที่มา : https://www.thaigov.go.th/news/contents/details/57230