รัฐบาลไทย-ข่าวทำเนียบรัฐบาล-พม.กาญจนบุรี เร่งช่วยเหลือครอบครัว 2 แม่ลูก กินยาฆ่าตัวตาย


วันจันทร์ที่ 21 มีนาคม 2565
พม.กาญจนบุรี เร่งช่วยเหลือครอบครัว 2 แม่ลูก กินยาฆ่าตัวตาย
พม.กาญจนบุรี เร่งช่วยเหลือครอบครัว 2 แม่ลูก กินยาฆ่าตัวตาย
วันนี้ (21 มี.ค. 65) เวลา 13.00 น. นางสาวแรมรุ้ง วรวัธ รองปลัดกระทรวงการพัฒนาสังคมและความมั่นคงของมนุษย์ (รองปลัด พม.) ในฐานะโฆษกกระทรวงการพัฒนาสังคมและความมั่นคงของมนุษย์  เปิดเผยว่า เมื่อวันที่ 20 มี.ค. 65 เจ้าหน้าที่กระทรวง พม. จากบ้านพักเด็กและครอบครัวจังหวัดกาญจนบุรี ได้ลงพื้นที่เร่งให้ความช่วยเหลือครอบครัวที่ 2 แม่ลูกเสียชีวิตจากการทานยาฆ่าแมลงผสมกับกาแฟ เนื่องจากความเครียดจากภาระหนี้สินที่นำบ้านไปจำนองเพื่อกู้เงินนอกระบบ แต่ไม่มีเงินชำระ ซึ่งผู้เป็นแม่อายุ 51 ปี มีโรคประจำตัวหลายโรค ส่วนลูกสาว อายุ 22 ปี พิการทางสมองและป่วยติดเตียง  ขณะนี้ ครอบครัวดังกล่าว เหลือสมาชิกเพียงคนเดียว คือ ลูกชายคนเล็ก อายุ 13 ปี เรียนจบชั้นประถมศึกษาปีที่ 6 ส่วนผู้เป็นพ่อและพี่สาวอีกคนเสียชีวิตก่อนหน้านี้แล้ว
ในเบื้องต้น เจ้าหน้าที่กระทรวง พม. ได้เข้าไปพูดคุยกับลูกชายคนเล็กเพื่อเยียวยาสภาพจิตใจ พร้อมทั้งให้คำปรึกษาแนะนำแนวทางการช่วยเหลือเด็กตามภารกิจตามพระราชบัญญัติคุ้มครองเด็ก พ.ศ.2546 อีกทั้งเร่งดำเนินเรื่องการช่วยเหลือเงินสงเคราะห์ต่างๆ โดยเฉพาะเงินสงเคราะห์ครอบครัวอุปถัมภ์ เพื่อเป็นค่าใช้จ่ายสำหรับเด็ก โดยผู้ดูแลเด็กจะได้รับเงินสงเคราะห์เดือนละ 2,000 บาท จนกระทั่งเด็กอายุครบ 18 ปีบริบูรณ์
นอกจากนี้ เรื่องการศึกษาของเด็ก ได้แนะนำสถาบันเพาะกล้าคุณธรรม กรมกิจการเด็กและเยาวชน (ดย.) เพื่อให้เด็กได้รับการศึกษาอย่างต่อเนื่องตามเกณฑ์ที่กำหนด โดยไม่เสียค่าใช้จ่ายแต่อย่างใด อีกทั้งเป็นการแบ่งเบาภาระผู้ปกครองในการเลี้ยงดูเด็ก จากนั้น จะติดตามให้การช่วยเหลือในเรื่องต่างๆ แก่เด็กและครอบครัวของผู้ดูแลเด็กในระยะยาวต่อไป

ที่มา : https://www.thaigov.go.th/news/contents/details/52767