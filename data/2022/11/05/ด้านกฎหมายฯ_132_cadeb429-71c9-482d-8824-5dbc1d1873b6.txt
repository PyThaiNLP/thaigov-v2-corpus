รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม สั่งการสำนักงาน ป.ป.ส. เร่งสร้างการรับรู้แก่ประชาชน ก่อนปลดล็อกพืชกระท่อม 24 สิงหาคมนี้


วันอังคารที่ 10 สิงหาคม 2564
พิมพ์
รัฐมนตรีว่าการกระทรวงยุติธรรม สั่งการสำนักงาน ป.ป.ส. เร่งสร้างการรับรู้แก่ประชาชน ก่อนปลดล็อกพืชกระท่อม 24 สิงหาคมนี้
รัฐมนตรีว่าการกระทรวงยุติธรรม สั่งการสำนักงาน ป.ป.ส. เร่งสร้างการรับรู้แก่ประชาชน ก่อนปลดล็อกพืชกระท่อม 24 สิงหาคมนี้
พระราชบัญญัติยาเสพติดให้โทษ (ฉบับที่ 8) พ.ศ. 2564 มีการแก้ไขถอดพืชกระท่อมออกจากยาเสพติด ประเภท 5 คือ พืชกระท่อมจะไม่เป็นยาเสพติดตามกฎหมายอีกต่อไป พระราชบัญญัติฉบับนี้ประกาศในราชกิจจานุเบกษา เมื่อวันที่ 26 พฤษภาคม พ.ศ. 2564 และจะมีผลเริ่มใช้บังคับในวันที่ 24 สิงหาคม 2564
นายสมศักดิ์ เทพสุทิน รัฐมนตรีว่าการกระทรวงยุติธรรม ได้สั่งการให้สำนักงานคณะกรรมการป้องกันและปราบปรามยาเสพติด (สำนักงาน ป.ป.ส.) เร่งประชาสัมพันธ์ สร้างการรับรู้และความเข้าใจให้กับพี่น้องประชาชนได้รับทราบถึงข้อกฎหมายและข้อเท็จจริงให้ตรงกัน ไม่เกิดความสับสน และเข้าใจผิดในสังคม
สำนักงาน ป.ป.ส. จึงขอชี้แจงว่า นับตั้งแต่วันที่ 24 สิงหาคม 2564 พี่น้องประชาชนสามารถที่จะปลูก บริโภคกระท่อมตามวิถีชาวบ้าน จะนำมาเคี้ยว นำมาต้มน้ำดื่มโดยไม่ผสมสารเสพติดอื่นใด หรือจะซื้อจะขายใบกระท่อม ภายในประเทศก็สามารถทำได้ โดยไม่ผิดกฎหมายอีกต่อไป
ส่วนที่มีร่างพระราชบัญญัติพืชกระท่อม พ.ศ.... ซึ่งขณะนี้ได้ผ่านการพิจารณาของคณะกรรมาธิการวิสามัญพิจารณาร่างพระราชบัญญัติพืชกระท่อม พ.ศ.... ได้พิจารณาเสร็จเรียบร้อยแล้วตั้งแต่วันที่ 6 สิงหาคม 2564 ที่ผ่านมา ขณะนี้กำลังเตรียมส่งให้ประธานสภาผู้แทนราษฎรบรรจุวาระประชุมเข้าสภาต่อไป ในเนื้อหาสาระสำคัญของร่างพระราชบัญญัติพืชกระท่อมฉบับนี้ หลักการก็ยังให้มีการปลูก ซื้อขาย บริโภคพืชกระท่อมภายในประเทศได้โดยเสรี ยกเว้นการนำไปใช้ในทางที่ผิดของเด็กและเยาวชน เช่น เอาไปผสมยาเสพติด ที่เรียกกันว่า 4 × 100 เป็นต้น และการซื้อขายนำเข้าส่งออกต่างประเทศในเชิงอุตสาหกรรมต้องขออนุญาตก่อน เพื่อไม่ให้สินค้าราคาตกและล้นตลาดจนเกินไป

ที่มา : https://www.thaigov.go.th/news/contents/details/44630