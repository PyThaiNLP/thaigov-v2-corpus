รัฐบาลไทย-ข่าวทำเนียบรัฐบาล-ปลัดกระทรวงยุติธรรม ประชุมคณะทำงานพัฒนาและกำกับนโยบาย การปฏิบัติต่อผู้กระทำความผิด ครั้งที่ ๑/๒๕๖๕


วันศุกร์ที่ 7 มกราคม 2565
พิมพ์
ปลัดกระทรวงยุติธรรม ประชุมคณะทำงานพัฒนาและกำกับนโยบาย การปฏิบัติต่อผู้กระทำความผิด ครั้งที่ ๑/๒๕๖๕
ปลัดกระทรวงยุติธรรมประชุมคณะทำงานพัฒนาและกำกับนโยบายการปฏิบัติต่อผู้กระทำความผิด ครั้งที่ ๑/๒๕๖๕ ผ่านระบบ การประชุมทางไกล (Video Conference)
ในวันพฤหัสบดีที่ ๖ มกราคม ๒๕๖๕ เวลา ๑๔.๐๐ น. ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม เป็นประธานการประชุมคณะทำงานพัฒนาและกำกับนโยบายการปฏิบัติต่อผู้กระทำความผิด ครั้งที่ ๑/๒๕๖๕ โดยมีนายสหการณ์ เพ็ชรนรินทร์ รองปลัดกระทรวงยุติธรรม คณะทำงานจากกรมคุมประพฤติ กรมราชทัณฑ์ กรมพินิจและคุ้มครองเด็กและเยาวชน สำนักงานกิจการยุติธรรม สถาบันเพื่อการยุติธรรมแห่งประเทศไทย และเจ้าหน้าที่จากหน่วยงานที่เกี่ยวข้องเข้าร่วมประชุม ผ่านระบบการประชุมทางไกล (Video Conference)
โดยที่ประชุมได้ติดตามความคืบหน้าการดำเนินงานของหน่วยงานที่เกี่ยวข้อง อาทิ กรมราชทัณฑ์ การดำเนินงานด้านสิทธิมนุษยชนในงานราชทัณฑ์ ทั้งสวัสดิภาพของผู้ต้องขัง การรักษาสมดุลระหว่างความมั่นคงปลอดภัยและสิทธิมนุษยชน รวมทั้งการปฏิบัติต่อผู้ต้องขังกลุ่มเปราะบาง ในส่วนกรมคุมประพฤติ ได้ติดตามด้านการลดความแออัดในเรือนจำโดยการใช้อุปกรณ์อิเล็กทรอนิกส์ติดตามตัว (EM) และการลดการตีตราจากสังคม ทั้งในส่วนการให้การยอมรับจากสังคมด้วยการสนับสนุนและส่งเสริมการจ้างงานผู้กระทำผิด และการสงเคราะห์ช่วยเหลือผู้กระทำผิดตามสภาพปัญหาและความต้องการ ทางด้านกรมพินิจและคุ้มครองเด็กและเยาวชน ได้ติดตามการจัดทำทะเบียนประวัติ การปรับปรุงระบบศูนย์ฝึกเฉพาะทาง โดยที่ประชุมได้เสนอแนวคิดเพื่อพัฒนาการดำเนินงานในด้านต่างๆ ที่เกี่ยวข้อง เพื่อการพัฒนาและกำกับนโยบายการปฏิบัติต่อผู้กระทำความผิดต่อไป

ที่มา : https://www.thaigov.go.th/news/contents/details/50293