รัฐบาลไทย-ข่าวทำเนียบรัฐบาล-เอกอัครราชทูตสาธารณรัฐฝรั่งเศสประจำประเทศไทยเข้าเยี่ยมคารวะพลเอก ประวิตร วงษ์สุวรรณ รองนายกรัฐมนตรี ในโอกาสเข้ารับหน้าที่


วันพุธที่ 15 ธันวาคม 2564
เอกอัครราชทูตสาธารณรัฐฝรั่งเศสประจำประเทศไทยเข้าเยี่ยมคารวะพลเอก ประวิตร วงษ์สุวรรณ รองนายกรัฐมนตรี ในโอกาสเข้ารับหน้าที่
เอกอัครราชทูตสาธารณรัฐฝรั่งเศสประจำประเทศไทยเข้าเยี่ยมคารวะพลเอก ประวิตร วงษ์สุวรรณ รองนายกรัฐมนตรี ในโอกาสเข้ารับหน้าที่
เมื่อวันที่ ๑๕ ธันวาคม ๒๕๖๔ เวลา ๑๕.๐๐ น. นายตีแยรี มาตู (Thierry Mathou) เอกอัครราชทูตสาธารณรัฐฝรั่งเศสประจำประเทศไทยเข้าเยี่ยมคารวะพลเอก ประวิตร วงษ์สุวรรณ รองนายกรัฐมนตรี ในโอกาสเข้ารับหน้าที่
ในโอกาสนี้ รองนายกรัฐมนตรีได้ชื่นชมเอกอัครราชทูตสาธารณรัฐฝรั่งเศสฯ ที่ได้ปฏิบัติงานอย่างแข็งขันเพื่อกระชับความสัมพันธ์ไทย-ฝรั่งเศส ตั้งแต่การเข้ารับหน้าที่ รวมทั้งยินดีที่ทั้งสองฝ่ายอยู่ระหว่างการจัดทำแผนการ(Roadmap) สำหรับการดำเนินความสัมพันธ์ไทย-ฝรั่งเศส เพื่อยกระดับไปสู่ความเป็นหุ้นส่วนทางยุทธศาสตร์ระหว่างกัน
รองนายกรัฐมนตรียังได้ชื่นชมความสัมพันธ์ทวิภาคีไทย-ฝรั่งเศสที่ครอบคลุมรอบด้าน อาทิ ความร่วมมือด้านความมั่นคงและการป้องกันประเทศ และความร่วมมือทางการแพทย์และสาธารณสุข โดยเฉพาะ ความประสงค์ของฝรั่งเศสการบริจาควัคซีน Pfizer ให้แก่ไทย ในสถานการณ์การแพร่ระบาดของเชื้อไวรัสโคโรนา ๒๐๑๙ (โควิด-๑๙)
เอกอัครราชทูตสาธารณรัฐฝรั่งเศสฯ ได้นำเสนอยุทธศาสตร์ในภูมิภาคอินโด-แปซิฟิก ของฝรั่งเศส และสหภาพยุโรป รวมถึงแนวทางความร่วมมือกับไทยภายใต้ยุทธศาสตร์ดังกล่าว และประเด็นที่ฝรั่งเศสให้ความสำคัญในโอกาสที่ฝรั่งเศสจะดำรงตำแหน่งประธานคณะมนตรีแห่งสหภาพยุโรปในครึ่งปีแรก ๒๕๖๕ รวมทั้งได้ชื่นชมบทบาทของรองนายกรัฐมนตรีเป็นประธานที่ประชุมคณะมนตรีของคณะกรรมาธิการแม่น้ำโขง (Mekong River Commission Council – MRC Council) ในปี ๒๕๖๔ โดยฝรั่งเศสพร้อมผลักดันความร่วมมือเพื่อพัฒนาทรัพยากรมนุษย์ และพัฒนาความสามารถของประเทศสมาชิก MRC ในการบริหารจัดการน้ำในลุ่มน้ำโขง ดังที่สำนักงานเพื่อการพัฒนาสาธารณรัฐฝรั่งเศส (Agence française de développement) ได้มอบทุนสนับสนุนจำนวน ๑.๕ ล้านยูโรให้แก่ MRC เพื่อปรับปรุงและขยายเครือข่ายการติดตามสถานการณ์น้ำในแม่น้ำโขง เมื่อเดือนพฤษภาคม ๒๕๖๔ ที่ผ่านมา นอกจากนี้ ที่ผ่านมารัฐบาลฝรั่งเศสให้การสนับสนุนเงินทุนแก่ MRC ตั้งแต่ปี พ.ศ. ๒๕๕๐-๒๕๕๕ เพื่อสร้างและติดตั้งสถานีโทรมาตร ๔๙ แห่ง และ ปี พ.ศ. ๒๕๕๙-๒๕๖๕ เพิ่มเติมอีก ๑๑ แห่ง สรุปภาพรวมแล้ว รัฐบาลฝรั่งเศสให้การสนับสนุนเงินทุนแก่ MRC ตั้งแต่ ปี พ.ศ. ๒๕๔๙ เป็นเงินประมาณ ๑๐ ล้านเหรียญยูโร หรือประมาณ ๔๐๐ ล้านบาท
อนึ่ง รองนายกรัฐมนตรีได้มอบหมายกระทรวงการต่างประเทศให้ประสานงานกับหน่วยงานที่เกี่ยวข้องเพื่อผลักดันความร่วมมือไทย-ฝรั่งเศสที่รองนายกรัฐมนตรีและเอกอัครราชทูตสาธารณรัฐฝรั่งเศสฯ ได้หารือให้เกิดเป็นรูปธรรม

ที่มา : https://www.thaigov.go.th/news/contents/details/49481