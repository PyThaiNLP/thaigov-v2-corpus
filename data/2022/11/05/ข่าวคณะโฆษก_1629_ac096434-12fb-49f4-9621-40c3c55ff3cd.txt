รัฐบาลไทย-ข่าวทำเนียบรัฐบาล-ครม.อนุมัติให้ กฟผ. ก่อสร้างโรงไฟฟ้าแม่เมาะทดแทนเครื่องที่ถูกปลด 4.74 หมื่นล้าน


วันอังคารที่ 24 พฤษภาคม 2565
พิมพ์
ครม.อนุมัติให้ กฟผ. ก่อสร้างโรงไฟฟ้าแม่เมาะทดแทนเครื่องที่ถูกปลด 4.74 หมื่นล้าน
ครม.อนุมัติให้ กฟผ. ก่อสร้างโรงไฟฟ้าแม่เมาะทดแทนเครื่องที่ถูกปลด 4.74 หมื่นล้าน
นางสาวรัชดา ธนาดิเรก รองโฆษกประจำสำนักนายกรัฐมนตรี เปิดเผยหลังการประชุมคณะรัฐมนตรี (ครม.) เมื่อวันที่ 24 พฤษภาคม 2565 ว่า ครม.เห็นชอบให้การไฟฟ้าฝ่ายผลิตแห่งประเทศไทย (กฟผ.) ดำเนินการก่อสร้างและติดตั้งโรงไฟฟ้าแม่เมาะทดแทน เครื่องที่ 8-9 ซึ่งจะถูกปลดออกจากระบบไฟฟ้าในปี 2565 และปี 2568 โดยมีขนาดกำลังการผลิตไฟฟ้าตามสัญญา 600 เมกะวัตต์ พร้อมระบบส่งไฟฟ้า วงเงินโครงการรวม 47,470 ล้านบาท เพื่อให้เกิดความมั่นคงในการผลิตกระแสไฟฟ้าในพื้นที่ภาคเหนือ ทั้งนี้ วงเงินโครงการให้ใช้งบประมาณจากแหล่งรายได้ของ กฟผ. เป็นอันดับแรก หากจำเป็นต้องใช้เงินกู้ กระทรวงการคลังจะจัดหาแหล่งเงินกู้ให้ตามความเหมาะสม โดยกระทรวงการคลังจะไม่ค้ำประกัน
โครงการก่อสร้างโรงไฟฟ้าแม่เมาะทดแทน เครื่องที่ 8-9 ตั้งอยู่ภายในโรงไฟฟ้าแม่เมาะ อำเภอแม่เมาะ จังหวัดลำปาง ใช้พื้นที่ก่อสร้างประมาณ 145 ไร่ ซึ่งอยู่ในขอบเขตพื้นที่ของ กฟผ. ที่ได้รับอนุญาตให้ใช้ประโยชน์จากกรมป่าไม้จนถึงวันที่ 31 มกราคม 2593  มีระยะเวลาในการก่อสร้างประมาณ 48 เดือน โรงไฟฟ้าแห่งนี้ มีกำหนดจ่ายไฟฟ้าเชิงพาณิชย์ในปี 2569 และมีประสิทธิภาพเฉลี่ยตลอดอายุการเดินเครื่อง 25 ปี
นางสาวรัชดากล่าวด้วยว่า โครงการจะไม่กระทบต่อเป้าหมายการปลดปล่อยคาร์บอนเป็นศูนย์ ภายในปี ค.ศ.2070 ของรัฐบาล เนื่องจากโรงไฟฟ้าแห่งนี้มีการนำเทคโนโลยีที่ทันสมัยมาใช้ เช่น เครื่องผลิตไอน้ำแรงดันเหนือวิกฤต (Ultra – Supercritical) สามารถผลิตไอน้ำได้ดีขึ้นและเพิ่มประสิทธิภาพการเผาไหม้มากขึ้น ทำให้ปริมาณการใช้ถ่านหินลดลงและมีประสิทธิภาพการผลิตไฟฟ้าดีขึ้น นอกจากนี้ ยังได้มีการติดตั้งระบบควบคุมการปล่อยมลพิษทางอากาศจากโรงไฟฟ้าให้อยู่ในค่ามาตรฐาน ได้แก่ ระบบดักจับฝุ่นและขี้เถ้าลอย (TSP) ระบบกำจัดซัลเฟอร์ไดออกไซด์ (SO2) และระบบควบคุมก๊าซออกไซด์ของไนโตรเจน (NOX)  ทั้งนี้ โครงการมีความคุ้มค่าในการลงทุนและให้ผลตอบแทนการลงทุน ในอัตราที่เหมาะสมในราคาขายไฟฟ้าเฉลี่ยที่ไม่สูงกว่าผู้ผลิตไฟฟ้าเอกชนรายใหญ่ที่ใช้ถ่านลิกไนต์เป็นเชื้อเพลิง โดยมีผลตอบแทนทางเศรษฐศาสตร์และการเงิน ดังนี้ อัตราผลตอบแทนทางการเงิน (IRR) ร้อยละ 5.876 มูลค่าปัจจุบันของผลประโยชน์สุทธิ ( NPV) 119 ล้านบาท อัตราผลตอบแทนการลงทุนทางเศรษฐศาสตร์ (EIRR) ร้อยละ 6.99 มูลค่าปัจจุบัน 5,928 ล้านบาท มีระยะเวลาคืนทุน 16 ปี

ที่มา : https://www.thaigov.go.th/news/contents/details/54947