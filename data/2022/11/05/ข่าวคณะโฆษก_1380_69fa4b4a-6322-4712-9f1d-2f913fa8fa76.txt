รัฐบาลไทย-ข่าวทำเนียบรัฐบาล-โฆษกรัฐบาล เผย “นายกฯ” เน้นยกระดับมาตรฐานดูแลช้างเลี้ยงให้เป็นที่ยอมรับของสากล ส่งเสริมภาพลักษณ์การท่องเที่ยวธุรกิจช้างไทยให้เป็นที่ยอมรับ


วันเสาร์ที่ 9 เมษายน 2565
พิมพ์
โฆษกรัฐบาล เผย “นายกฯ” เน้นยกระดับมาตรฐานดูแลช้างเลี้ยงให้เป็นที่ยอมรับของสากล ส่งเสริมภาพลักษณ์การท่องเที่ยวธุรกิจช้างไทยให้เป็นที่ยอมรับ
​โฆษกรัฐบาล เผย “นายกฯ” เน้นยกระดับมาตรฐานดูแลช้างเลี้ยงให้เป็นที่ยอมรับของสากล ส่งเสริมภาพลักษณ์การท่องเที่ยวธุรกิจช้างไทยให้เป็นที่ยอมรับ เชื่อมั่น ช้าง คือมรดกของไทย ยืนยันคนไทยรักช้างไม่มีการทารุณตามที่สื่อนอกโจมตี
วันนี้ 9 เม.ย. 65 นายธนกร วังบุญคงชนะ โฆษกประจำสำนักนายกรัฐมนตรี กล่าวว่า พลเอกประยุทธ์ จันทร์โอชา นายกรัฐมนตรีรัฐมนตรีว่าการกระทรวงกลาโหม ให้ความสำคัญกับการดูแลช้างสัตว์คู่บ้านคู่เมืองของไทยมาแต่โบราณ ซึ่งปัจจุบันนี้ช้างเลี้ยงได้เข้ามามีบทบาทในเชิงธุรกิจพาณิชย์ด้านการท่องเที่ยวมากขึ้น มอบหมายให้ กระทรวงทรัพยากรธรรมชาติและสิ่งแวดล้อม กระทรวงการท่องเที่ยวและกีฬา กระทรวงเกษตรและสหกรณ์ วางแนวทางปฏิบัติที่ถูกต้องเหมาะสมในการดูแลรักษาด้านต่างๆ เกี่ยวกับช้าง รวมถึงผู้ที่เกี่ยวข้องกับช้าง เช่น ควาญช้าง เจ้าของปางช้าง ซึ่งในส่วนของช้างป่า กระทรวงทรัพยากรธรรมชาติและสิ่งแวดล้อม ได้ร่วมกับหน่วยงานทั้งรัฐและเอกชน จัดทำโครงการอนุรักษ์ช้างเพื่อให้จำนวนประชากรช้างเพิ่มขึ้น และในส่วนของวิถีวัฒนธรรมการเลี้ยงช้างไทย ททท. ได้ร่วมกับหน่วยงานที่เกี่ยวข้องดูแลเอาใจใส่ช้างไทยทั้งในเรื่องของสุขภาพและการจัดสวัสดิภาพช้างให้ดี มีการฝึกโดยควาญช้างที่เข้าใจธรรมชาติของช้าง มีสัตวแพทย์ดูแลอย่างใกล้ชิดกำหนดเป็นมาตรฐานการปฏิบัติที่ดีสำหรับปางช้าง เพื่อเป็นข้อกำหนดในการดำเนินธุรกิจนำเที่ยวสำหรับปางช้าง ส่งเสริมแคมเปญ Care base tourism และจัดกิจกรรมสร้างความเข้าใจกับต่างชาติที่ถูกต้องกับการท่องเที่ยวช้างในประเทศไทยมาโดยตลอด
โฆษกประจำสำนักนายกรัฐมนตรี กล่าวเพิ่มเติมว่า ที่ผ่านมารัฐบาลได้ส่งเสริมมาตรฐานการดูแลช้างไทยอย่างต่อเนื่อง ล่าสุดคณะรัฐมนตรี (ครม.) เมื่อวันที่ 8 มีนาคม 2565 ที่ได้อนุมัติหลักการร่างกฎกระทรวงกำหนดมาตรฐานสินค้าเกษตรสำหรับการปฏิบัติที่ดีสำหรับปางช้างเป็นมาตรฐานบังคับ พ.ศ. .. ซึ่งเป็นการกำหนดให้หลักเกณฑ์ต่างๆ เกี่ยวกับการดูแลช้างเป็นมาตรฐานบังคับ เช่น สถานที่ตั้งของปางช้างจะต้องอยู่ในสภาพแวดล้อมที่ไม่เสี่ยงจากการปนเปื้อนของอันตราย มีคู่มือการจัดการปางช้าง มีสัตวแพทย์ผู้ควบคุมปางช้างกำกับดูแลด้านสุขภาพช้าง มีการตรวจสุขภาพของช้างประจำปี
“นายกรัฐมนตรีให้ความสำคัญในการยกระดับมาตรฐานการดูแลช้างไทยมาโดยตลอด เพื่อคุ้มครองสัตว์และส่งเสริมภาพลักษณ์การท่องเที่ยวของไทย ส่วนกรณี ที่มีข่าวโจมตีจากสื่อต่างประเทศหรือกระแสสื่อสังคมออนไลน์ที่กล่าวหาว่าไทยมีการทารุณกรรมช้าง ขอให้หน่วยงานที่เกี่ยวข้องเร่งชี้แจง พร้อมสร้างการตระหนักรู้ เกี่ยวกับการดูช้างไทยที่ถูกต้อง ร่วมถึงวิถีวัฒนธรรมการเลี้ยงช้างไทยของบรรพบุรุษสืบสานต่อไปเพื่อรักษาไว้ซึ่งศาสตร์และศิลป์แห่งการเลี้ยงช้างไทย” นายธนกร กล่าว

ที่มา : https://www.thaigov.go.th/news/contents/details/53450