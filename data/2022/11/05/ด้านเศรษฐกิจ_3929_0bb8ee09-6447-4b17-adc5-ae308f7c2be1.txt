รัฐบาลไทย-ข่าวทำเนียบรัฐบาล-กระทรวงเกษตรฯ เตรียมจัดงานวันข้าวและชาวนาแห่งชาติ ประจำปี 2565


วันพฤหัสบดีที่ 26 พฤษภาคม 2565
กระทรวงเกษตรฯ เตรียมจัดงานวันข้าวและชาวนาแห่งชาติ ประจำปี 2565
กระทรวงเกษตรฯ เตรียมจัดงานวันข้าวและชาวนาแห่งชาติ ประจำปี 2565
นายสมชวน รัตนมังคลานนท์ รองปลัดกระทรวงเกษตรและสหกรณ์ เป็นประธานการประชุมคณะอนุกรรมการจัดงานรณรงค์ถ่ายทอดเทคโนโลยีการผลิตข้าวระดับประเทศ เนื่องในวันข้าวและชาวนาแห่งชาติ ประจำปี 2565 ณ ห้องประชุมกระทรวงเกษตรและสหกรณ์ โดยที่ประชุมได้พิจารณารูปแบบและแนวทางการจัดงานวันข้าวและชาวนาแห่งชาติ ประจำปี 2565 ประกอบด้วย 1) การจัดงานวันข้าวและชาวนาแห่งชาติระดับประเทศ ระหว่างวันที่ 4 – 6 มิถุนายน 2565 ณ ทุ่งมะขามหย่อง อำเภอพระนครศรีอยุธยา จังหวัดพระนครศรีอยุธยา และกรมการข้าว กรุงเทพมหานคร และ 2) การจัดงานวันข้าวและชาวนาแห่งชาติระดับเขต โดยได้กำหนดให้เขตภาคเหนือ จัดงานระหว่างวันที่ 16 – 17 มิถุนายน 2565 ณ ศูนย์วิจัยข้าวเชียงราย
จังหวัดเชียงราย เขตภาคใต้ ระหว่างวันที่ 20 - 21 มิถุนายน 2565 ณ อำเภอเทพา จังหวัดสงขลา และเขตภาคตะวันออกเฉียงเหนือ ระหว่างวันที่ 23 – 25 มิถุนายน 2565 จังหวัดอุบลราชธานี ณ ศูนย์วิจัยข้าวอุบลราชธานี
ในการนี้ กระทรวงเกษตรและสหกรณ์ได้รับพระมหากรุณาธิคุณจากสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี ทรงเสด็จพระราชดำเนินเป็นองค์ประธานในพิธีเปิดงานวันข้าวและชาวนาแห่งชาติ ประจำปี 2565 ณ พระราชานุสาวรีย์สมเด็จพระสุริโยทัย ทุ่งมะขามหย่อง อำเภอพระนครศรีอยุธยา จังหวัดพระนครศรีอยุธยา ในวันเสาร์ที่ 4 มิถุนายน 2565
ทั้งนี้ ข้าวเป็นพืชที่มีความสำคัญต่อประเทศและสังคมไทยอย่างยิ่ง โดยปัจจุบันมีพื้นที่ปลูกกว่า 60 ล้านไร่ ประกอบด้วย ครัวเรือนชาวนาประมาณ 3.72 ล้านครัวเรือน หรือประมาณ 17 ล้านคน เป็นสินค้าส่งออกนำเงินเข้าประเทศ ประมาณปีละ 200,000 ล้านบาท นอกจากนี้ ข้าวยังเป็นพืชอาหารหลักและมีความสำคัญต่อวิถีชีวิตของคนไทย มาตั้งแต่ในอดีตจนถึงปัจจุบัน อีกทั้งเป็นแหล่งก่อเกิดวัฒนธรรมประเพณีและภูมิปัญญาท้องถิ่นที่เกี่ยวกับข้าวและชาวนา ทั้งนี้ คณะรัฐมนตรีได้มีมติเมื่อวันที่ 23 มิถุนายน 2552 เห็นชอบให้วันที่ 5 มิถุนายน ของทุกปีเป็น “วันข้าวและชาวนาแห่งชาติ” โดยกรมการข้าว ได้จัดงานมาแล้ว จำนวน 12 ครั้ง ตั้งแต่ ปี 2553 จนถึงปี 2564

ที่มา : https://www.thaigov.go.th/news/contents/details/55052