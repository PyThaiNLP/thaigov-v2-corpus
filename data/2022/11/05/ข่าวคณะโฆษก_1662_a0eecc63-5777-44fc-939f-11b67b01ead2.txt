รัฐบาลไทย-ข่าวทำเนียบรัฐบาล-โฆษกรัฐบาลเผย นายกฯ ย้ำมาตรฐานความปลอดภัยป้องกันโรค โควิด-19 รองรับสุขภาพดีวิถีใหม่ ตามแนวทาง COVID Free Setting เพื่อเดินหน้าเศรษฐกิจไทย ควบคู่กับการอยู่โรคอย่างปลอดภัย


วันจันทร์ที่ 30 พฤษภาคม 2565
พิมพ์
โฆษกรัฐบาลเผย นายกฯ ย้ำมาตรฐานความปลอดภัยป้องกันโรค โควิด-19 รองรับสุขภาพดีวิถีใหม่ ตามแนวทาง COVID Free Setting  เพื่อเดินหน้าเศรษฐกิจไทย ควบคู่กับการอยู่โรคอย่างปลอดภัย
โฆษกรัฐบาลเผย นายกฯ ย้ำมาตรฐานความปลอดภัยป้องกันโรค โควิด-19 รองรับสุขภาพดีวิถีใหม่ ตามแนวทาง COVID Free Setting  เพื่อเดินหน้าเศรษฐกิจไทย ควบคู่กับการอยู่โรคอย่างปลอดภัย   ขณะที่  ผู้ติดเชื้อใหม่ 3,854 ราย ผลตรวจ ATK  3,894 ราย เสียชีวิต 26 ราย
วันนี้ (30 พ.ค. 65) นายธนกร วังบุญคงชนะ โฆษกประจำสำนักนายกรัฐมนตรี  เผย พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม  เน้นยึดหลักมาตรฐานความปลอดภัยป้องกันโรค โควิด-19 รองรับสุขภาพดีวิถีใหม่ ตามแนวทาง COVID Free Setting  เพื่อให้ประชาชนสามารถใช้ชีวิตได้ใกล้เคียงปกติภายใต้ “วิถีชีวิตใหม่”  บนหลักการสร้างความรอบรู้ด้านสุขภาพและยังคงไว้ซึ่งพฤติกรรมสุขอนามัยที่พึงประสงค์ เช่น การสวมหน้ากากอนามัย/หน้ากากผ้า เมื่อเข้าไปในสถานที่ปิดระบายอากาศไม่ดี มีการรวมตัวกันหนาแน่น   การหมั่นล้างมือ คัดกรองตนเองเมื่อมีความเสี่ยงหรือมีอาการ ขณะที่สถานประกอบการและกิจการต่าง ๆ ยังคงต้องขอให้ปฏิบัติตามมาตรการป้องกันโควิดต่อเนื่อง โดยเฉพาะมาตรการ COVID Free Setting ซึ่งประกอบด้วย มาตรการ 3 ด้านคือ มาตรการด้านอนามัยสิ่งแวดล้อม ที่ต้องจัดให้มีระบบระบายอากาศ เว้นระยะห่าง มีสุขอนามัยเหมาะสม  มาตรการของผู้ประกอบการต้องฉีดวัคซีนครบตามเกณฑ์ และตรวจ ATK และมาตรการของผู้ใช้บริการให้ปฏิบัติตามมาตรการของสถานประกอบกอบอย่างเคร่งครัด ทั้งนี้ เพื่อให้คนไทยและประเทศไทยอยู่ร่วมกับโรคได้อย่างปลอดภัยควบคู่เดินหน้าเศรษฐกิจต่อไป
ไทยพบผู้ติดเชื้อรายใหม่ วันจันทร์ที่ 30 พฤษภาคม 2565 รวม 3,854 ราย จำแนกเป็น ผู้ป่วยจากในประเทศ 3,854 ราย ผู้ป่วยมาจากต่างประเทศ – ราย ผลตรวจ ATK บวกเพิ่ม 3,894 ราย ผู้ป่วยสะสม 2,223,067 ราย (ตั้งแต่ 1 มกราคม 2565) หายป่วยกลับบ้าน 6,031 ราย หายป่วยสะสม 2,205,476 ราย (ตั้งแต่ 1 มกราคม 2565) ผู้ป่วยกำลังรักษา 42,534 ราย เสียชีวิต 26 ราย จำนวนผู้ป่วยปอดอักเสบ รักษาตัวอยู่ในโรงพยาบาล 882 ราย เฉลี่ยจังหวัดละ 11 ราย อัตราครองเตียง ร้อยละ 12.9  ขณะที่ จำนวนผู้ติดเชื้อโควิด-19 ทั่วโลก อยู่ที่ 531,522,540 ราย เพิ่มขึ้น 323,482 ราย ส่วนจำนวนผู้เสียชีวิตจากไวรัสโควิด-19 ทั่วโลก สะสมอยู่ที่ 6,310,805 ราย เพิ่มขึ้น 510 ราย หายป่วยสะสม 502,272,403 ราย หายป่วยเพิ่มขึ้น 440,087 ราย ขณะที่ มีผู้รับวัคซีนสะสมตั้งแต่วันที่ 28 กุมภาพันธ์ 2564- 28 พฤษภาคมรวม 137,522,168 โดส ผู้ได้รับวัคซีนเข็มที่ 1 สะสม 56,726,310 ราย เข็มที่ 2 สะสม 52,610,197 ราย และเข็มที่ 3 สะสม 28,185,661 ราย
สำหรับความคืบหน้าการลงทะเบียนการเดินทางเข้าราชอาณาจักรผ่าน Thailand Pass วันที่ 29 เมษายน – 28 พฤษภาคมมีผู้ลงทะเบียน 740,580 คน อนุมัติแล้ว 719,986 คน ไม่ผ่านการอนุมัติ 15,134 คน รอพิจารณา โดยผู้ตรวจ 5,460 คน ////

ที่มา : https://www.thaigov.go.th/news/contents/details/55149