รัฐบาลไทย-ข่าวทำเนียบรัฐบาล-ปลัด สธ. ติดตามมาตรการ Covid Free Setting อ.แม่สอด และ อ.พบพระ จ.ตาก


วันจันทร์ที่ 20 ธันวาคม 2564
ปลัด สธ. ติดตามมาตรการ Covid Free Setting  อ.แม่สอด และ อ.พบพระ จ.ตาก
ปลัดกระทรวงสาธารณสุข ติดตามมาตรการ Covid Free Setting กิจการต่างๆ ในอำเภอแม่สอดและอำเภอพบพระ จังหวัดตาก พร้อมมอบป้ายรับรอง Thai Stop COVID-19 Plus (Covid Free Setting) สร้างความมั่นใจผู้รับบริการ ย้ำปฏิบัติตามมาตรการเคร่งครัด
ปลัดกระทรวงสาธารณสุข ติดตามมาตรการ Covid Free Setting กิจการต่างๆ ในอำเภอแม่สอดและอำเภอพบพระ จังหวัดตาก พร้อมมอบป้ายรับรอง Thai Stop COVID-19 Plus (Covid Free Setting) สร้างความมั่นใจผู้รับบริการ ย้ำปฏิบัติตามมาตรการเคร่งครัด ส่วนพื้นที่พักคอยผู้หนีภัยจากการสู้รบให้ปฏิบัติตามแนวทางป้องกันการแพร่ระบาด
นายแพทย์เกียรติภูมิ  วงศ์รจิต ปลัดกระทรวงสาธารณสุข ให้สัมภาษณ์ว่า เมื่อวันที่ 19 ธันวาคม 2564 ได้ลงพื้นที่พร้อมด้วยนายแพทย์ธงชัย กีรติหัตถยากร รองปลัดกระทรวงสาธารณสุข นายแพทย์ภาณุมาศ ญาณเวทย์สกุล ผู้ตรวจราชการกระทรวงสาธารณสุข เขตสุขภาพที่ 2  นายแพทย์วิทยา พลสีลา นายแพทย์สาธารณสุขจังหวัดตาก และคณะฯ ติดตามมาตรการ Covid Free Setting ในกิจการต่างๆ อาทิ ร้านอาหาร สถานที่ท่องเที่ยว โรงแรม ในอำเภอแม่สอด และอำเภอพบพระ จังหวัดตาก และมอบป้ายรับรอง Thai Stop COVID-19 Plus (Covid Free Setting) แก่กิจการที่ผ่านการประเมินตามมาตรฐานของกรมอนามัย เพื่อสร้างความมั่นใจแก่ผู้รับบริการ โดยได้เน้นย้ำให้ปฏิบัติตามมาตรการอย่างเคร่งครัด ทั้ง การจัดสภาพแวดล้อมไม่ให้แออัด รักษาระยะห่าง ทำความสะอาดจุดสัมผัสร่วมอยู่เสมอ ผู้ให้บริการต้องได้รับวัคซีนอย่างน้อย 2 เข็มครบ 100% และตรวจ ATK เป็นระยะ
นอกจากนี้ ได้ตรวจเยี่ยมให้กำลังใจเจ้าหน้าที่ และผู้หนีภัยการสู้รบในพื้นที่พักคอย ณ โรงเรียนชุมชนบ้านแม่ตาวกลาง มิตรภาพที่ 26 อำเภอแม่สอด จังหวัดตาก พร้อมทั้งมอบหน้ากากอนามัย และแนะนำมาตรการต่างๆ เกี่ยวกับการป้องกันการแพร่ระบาดของโรคโควิด 19 เพื่อให้เจ้าหน้าที่และผู้หนีภัยได้ปฏิบัติตัวอย่างถูกต้อง ไม่เกิดปัญหาการแพร่ระบาดของโรคตามมา
*********************************** 20 ธันวาคม 2564

ที่มา : https://www.thaigov.go.th/news/contents/details/49662