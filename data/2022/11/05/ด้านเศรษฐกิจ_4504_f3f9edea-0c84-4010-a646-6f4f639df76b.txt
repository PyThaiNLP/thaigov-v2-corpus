รัฐบาลไทย-ข่าวทำเนียบรัฐบาล-การท่าเรือแห่งประเทศไทย จัดแถลงข่าวการแข่งขันกีฬาเปตองการกุศล “ท่าเรือโอเพ่น” ชิงถ้วยพระราชทานพระบาทสมเด็จพระเจ้าอยู่หัว ประจำปี 2565


วันพุธที่ 20 กรกฎาคม 2565
การท่าเรือแห่งประเทศไทย จัดแถลงข่าวการแข่งขันกีฬาเปตองการกุศล “ท่าเรือโอเพ่น”  ชิงถ้วยพระราชทานพระบาทสมเด็จพระเจ้าอยู่หัว ประจำปี 2565
...
วันนี้ (20 กรกฎาคม 2565) การท่าเรือแห่งประเทศไทย (กทท.) กระทรวงคมนาคม ได้จัดขบวนรถอัญเชิญถ้วยพระราชทานพระบาทสมเด็จพระจ้าอยู่หัว สมเด็จพระนางเจ้าฯ พระบรมราชินี และถ้วยพระราชทานสมเด็จพระกนิษฐาธิราชเจ้า กรมสมเด็จพระเทพรัตนราชสุดา พร้อมแถลงข่าวการแข่งขันเปตองการกุศล “ท่าเรือโอเพ่น” ประจำปี 2565 เพื่อเฉลิมพระเกียรติเนื่องในโอกาสวันคล้ายวันเฉลิมพระชนมพรรษาพระบาทสมเด็จพระปรเมนทรรามาธิบดี ศรีสินทรมหาวชิราลงกรณ พระวชิรเกล้าเจ้าอยู่หัว และสืบสานพระราชปณิธานสมเด็จพระศรีนครินทราบรมราชชนนี ในรัชกาลที่ 9 โดยมีนายแพทย์มรุต จิรเศรษฐสิริกรรมการและผู้ช่วยเลขาธิการมูลนิธิโรงพยาบาลสมเด็จพระยุพราช นายชุริน  ภัทรดิลก อุปนายกสมาคมกีฬาเปตอง แห่งประเทศไทย และนายเกรียงไกร  ไชยศิริวงศ์สุข ผู้อำนวยการ กทท. ร่วมแถลงข่าว ณ บริเวณโถงชั้นล่าง อาคารที่ทำการ กทท. ทั้งนี้ รายได้จากการจัดการแข่งขันโดยไม่หักค่าใช้จ่ายนำไปมอบแก่มูลนิธิโรงพยาบาลสมเด็จพระยุพราชเพื่อจัดซื้ออุปกรณ์ทางการแพทย์
กทท. ได้ดำเนินการจัดการแข่งขันกีฬาเปตองการกุศล “ท่าเรือโอเพ่น” เป็นประเพณีต่อเนื่องมาตั้งแต่ ปี 2531 จนถึงปัจจุบัน ในปีนี้นับเป็นปีแรกที่พระบาทสมเด็จพระเจ้าอยู่หัวทรงพระราชทาน    ถ้วยรางวัล และเป็นการส่งเสริมกีฬาเปตอง หรือ “กีฬาสมเด็จย่า” ให้เป็นที่แพร่หลายในประเทศไทย ด้วยเหตุที่กีฬาเปตอง เป็นกีฬาที่เล่นง่าย ค่าใช้จ่ายน้อย เหมาะสำหรับคนไทย และเป็นทัวร์นาเมนต์ใหญ่   ที่นักกีฬาเปตองจากทั้ง ในและต่างประเทศให้ความสนใจและเดินทางมาเข้าร่วมการแข่งขันฯ มาโดยตลอด
สำหรับการแข่งขันในครั้งนี้แบ่งเป็น 3 ประเภท ได้แก่ ประเภททีมชาย 3 คน ประเภททีมหญิง 3 คน และทีมเยาวชน 3 คน โดยผู้ชนะเลิศประเภททีมชายจะได้รับถ้วยพระราชทานพระบาทสมเด็จพระเจ้าอยู่หัว พร้อมเงินบำรุงทีม 30,000 บาท ทีมหญิงได้รับถ้วยพระราชทานสมเด็จพระนางเจ้าฯ พระบรมราชินี พร้อมเงินบำรุงทีม 10,000 บาท และทีมเยาวชนจะได้รับถ้วยพระราชทานสมเด็จพระกนิษฐาธิราชเจ้า กรมสมเด็จพระเทพรัตนราชสุดา สยามบรมราชกุมารี พร้อมเงินบำรุงทีม 5,000 บาท
โดยคณะกรรมการจัดการแข่งขันได้มีมาตรการป้องกันโรคโควิด19 ที่เข้มงวด นักกีฬาและผู้เกี่ยวข้อง ต้องผ่านการฉีดวัคซีนตั้งแต่ 2 เข็มขึ้นไป และต้องแสดงผลการตรวจ ATK ภายใน 24 ชั่วโมง หรือผลตรวจ RT-PCR ไม่เกิน 72 ชั่วโมง โดยตลอดระยะเวลาที่อยู่ในบริเวณสนามแข่งขันต้องสวมหน้ากากอนามัยและเว้นระยะห่างระหว่างกัน  ส่วนการอำนวยความสะดวกในด้านอื่น ๆ เช่น ด้านสถานที่ ด้านการรักษาความปลอดภัย การปฐมพยาบาล ฯลฯ ได้วางมาตรการบริหารจัดการเอาไว้เป็นอย่างดี
นายชุริน ภัทรดิลก อุปนายกสมาคมกีฬาเปตองแห่งประเทศไทย ได้กล่าวให้ความมั่นใจในการตัดสินว่า ทางสมาคมฯ มีความภาคภูมิใจที่ กทท. ให้เกียรติสมาคมฯ เข้าร่วมตัดสินการจัดการแข่งขันเปตองการกุศล “ท่าเรือโอเพ่น” สมาคมฯ มีความพร้อมอย่างมาก กรรมการผู้ตัดสินได้รับการฝึกอบรมการตัดสินกีฬาเปตองระดับนานาชาติ เป็นผู้มีความจัดเจนในการตัดสินอย่างถูกต้องและเป็นธรรม
ด้านนายแพทย์มรุต จิรเศรษฐสิริ  กรรมการและผู้ช่วยเลขาธิการมูลนิธิโรงพยาบาลสมเด็จพระยุพราช กล่าวว่า มูลนิธิฯ ดูแลโรงพยาบาลสมเด็จพระยุพราชทั่วทั้งประเทศ จำนวน 21 แห่ง เมื่อปี 2561-2562 ที่ผ่านมา กทท. นำรายได้จากการแข่งขันเปตองท่าเรือโอเพ่น มอบให้มูลนิธิฯ นำไปสมทบทุน เพื่อจัดหาอุปกรณ์ทางการทางแพทย์ต่าง ๆ เช่น เครื่องช่วยหายใจ ซึ่งนับเป็นประโยชน์ต่อผู้ป่วยในถิ่นทุรกันดารในสถานการณ์การแพร่ระบาดของโควิด-19 เป็นอย่างมาก และในการจัดการแข่งขันเปตองท่าเรือโอเพ่น ประจำปี 2565 นี้ รายได้ทั้งหมดที่จะมอบให้มูลนิธิฯ นั้น ทางมูลนิธิฯ ก็จะนำไปจัดหาอุปกรณ์ทางการแพทย์ให้เป็นประโยชน์ต่อประชาชนที่มารับการรักษาในโรงพยาบาลสมเด็จพระยุพราชทั้ง 21 แห่ง ต่อไป
นายเกรียงไกร ไชยศิริวงศ์สุข ผู้อำนวยการ กทท. กล่าวเพิ่มเติมว่า นับเป็นพระมหากรุณาธิคุณอย่างหาที่สุดมิได้ ที่พระบาทสมเด็จพระเจ้าอยู่หัว ทรงพระราชทานถ้วยรางวัลการแข่งขันเปตองการกุศล “ท่าเรือโอเพ่น” ซึ่ง กทท. ได้จัดการแข่งขันมาอย่างต่อเนื่องมาถึงปัจจุบันเป็นปีที่ 33 ขอขอบคุณอุปนายกสมาคมกีฬาเปตองแห่งประเทศไทย และ กรรมการและผู้ช่วยเลขาธิการมูลนิธิโรงพยาบาลสมเด็จพระยุพราช และขอเชิญนักกีฬา และประชาชนที่สนใจเข้าร่วมการแข่งขันในวันเสาร์ที่ 23 กรกฎาคม 2565  ณ สนามกีฬาเปตอง สโมสร กทท.

ที่มา : https://www.thaigov.go.th/news/contents/details/57069