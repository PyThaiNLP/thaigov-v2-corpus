รัฐบาลไทย-ข่าวทำเนียบรัฐบาล-นายกรัฐมนตรีลงพื้นที่ติดตามการบริหารจัดการน้ำ จ.สิงห์บุรี ยืนยันรัฐบาลเดินหน้าแก้ไขปัญหาทั้งระยะสั้นและระยะยาว อย่างเต็มที่


วันพุธที่ 20 ตุลาคม 2564
พิมพ์
นายกรัฐมนตรีลงพื้นที่ติดตามการบริหารจัดการน้ำ จ.สิงห์บุรี ยืนยันรัฐบาลเดินหน้าแก้ไขปัญหาทั้งระยะสั้นและระยะยาว อย่างเต็มที่
นายกรัฐมนตรีลงพื้นที่ติดตามการบริหารจัดการน้ำ จ.สิงห์บุรี ยืนยันรัฐบาลเดินหน้าแก้ไขปัญหาทั้งระยะสั้นและระยะยาว อย่างเต็มที่
วันนี้ (20 ตุลาคม 2564) เวลา 14.00 น. ณ บริเวณชุมชนบางแคใน ใต้สะพานบางระจัน ต.บางกระบือ อำเภอเมืองสิงห์บุรี จังหวัดสิงห์บุรี พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม พร้อมด้วย พลเอก อนุพงษ์ เผ่าจินดา รัฐมนตรีว่าการกระทรวงมหาดไทย นายชัยวุฒิ ธนาคมานุสรณ์ รัฐมนตรีว่าการกระทรวงดิจิทัลเพื่อเศรษฐกิจและสังคม นายอนุชา นาคาศัย รัฐมนตรีประจำสำนักนายกรัฐมนตรี นายสุชาติ ชมกลิ่น รัฐมนตรีว่าการกระทรวงแรงงาน  ตรวจติดตามสถานการณ์อุทกภัย และตรวจเยี่ยมให้กําลังใจพร้อมมอบถุงยังชีพให้ประชาชนผู้ประสบอุทกภัยชุมชนบางแคใน จังหวัดสิงห์บุรี ซึ่งได้รับผลกระทบน้ำท่วมขังระดับสูงประมาณ 1 เมตรจากระดับถนน จากการระบายน้ำในเขื่อนเจ้าพระยา ตั้งแต่ 28 กันยายนเป็นต้นมา ทำให้ชาวบ้าน 3 ชุมชน กว่า 1,000 ครัวเรือนได้รับผลกระทบ
สำหรับผลการดำเนินงานที่ผ่านมาด้านการบริหารจัดการน้ำ ปี 2561 – 2564 ของจังหวัดสิงห์บุรี รัฐบาลได้สนับสนุนงบประมาณให้ดำเนินการโครงการแล้วจำนวน 238 โครงการ วงเงิน 3,011 ล้านบาท ความจุ 0.38 ล้าน ลบ.ม. พื้นที่รับประโยชน์ 575 ไร่ ได้รับการป้องกัน 10,219 ไร่ ประชาชนได้รับประโยชน์ 14,599 ครัวเรือน โดยในปี 2565 รัฐบาลจัดสรรงบบูรณาการฯ ตาม พรบ. ปี 65 จำนวน 16 แห่ง งบประมาณ 503.74 ล้านบาท ความจุ 0.18 ล้าน ลบ.ม. มีพื้นที่รับประโยชน์ 10,000 ไร่ 3,476 ครัวเรือน มีพื้นที่ได้รับการป้องกัน 6,569 ไร่ เช่น แก้มลิงลำบางชัน อาคารป้องกันตลิ่งแม่น้ำน้อย ระบบป้องกันน้ำท่วมพื้นที่ชุมชนเมืองสิงห์บุรี ระยะที่ 2 เป็นต้น
นายธนกร วังบุญคงชนะ โฆษกประจำสำนักนายกรัฐมนตรีเผยว่า นายกรัฐมนตรีกล่าวว่า ถือเป็นกำลังใจในการทำงานเพื่อประชาชน วันนี้นำความห่วงใยมามอบให้ นายกรัฐมนตรีมีหน้าที่แก้ไขปัญหาและทำทุกอย่างให้ดีขึ้น เชื่อว่าในอนาคตสถานการณ์จะค่อย ๆ ดีขึ้น โดยวันนี้เป็นการแก้ปัญหาตามสถานการณ์ เนื่องจากเป็นฤดูฝน น้ำจึงท่วม ยืนยันว่ารัฐบาลติดตามสถานการณ์อย่างใกล้ชิด และจะปรับแก้หลาย ๆ อย่างให้ดีขึ้นในอนาคต ตราบใดที่ตนเองยังเป็นนายกรัฐมนตรี พร้อมให้คำมั่นสัญญาจะเดินหน้าแก้ไขปัญหาทั้งระยะสั้นและระยะยาวอย่างเต็มที่ให้ดีที่สุด
โดยระหว่างที่นายกรัฐมนตรีลงเรือตรวจติดตามสถานการณ์อุทกภัยและให้กำลังใจประชาชนในพื้นที่ ได้ย้ำกับประชาชนถึงการเดินทางมาจังหวัดสิงห์บุรีครั้งนี้ว่า ไม่ได้มาเพื่อสร้างภาพ แต่มาด้วยความเห็นใจและห่วงใยประชาชนทุกคนที่ได้รับผลกระทบจากอุทกภัย รวมทั้งนายกฯ ได้สอบถามถึงชีวิตความเป็นอยู่ของประชาชนในพื้นที่ด้วยความห่วงใย พร้อมมอบถุงยังชีพให้กับประชาชนผู้ประสบอุทกภัย และฝากให้ทุกคนดูแลระมัดระวังป้องกันตนเองจากสัตว์มีพิษต่าง ๆ ที่มากับน้ำโดยเฉพาะในช่วงเวลากลางคืน ควบคู่กับการดูแลสุขภาพ และปฏิบัติตามมาตรการด้านสาธารณสุข ป้องกันการแพร่ระบาดของโรคโควิด-19 พร้อมมอบหน่วยงานที่เกี่ยวข้องดูแลช่วยเหลือแรงงานที่ตกงาน และรับผลกระทบจากโรงงานปิด ผ่านมาตรา 39 และมาตรา 40 โดยเร็ว เพื่อบรรเทาความเดือดร้อนของประชาชน
ทั้งนี้ มีประชาชนมาให้กำลังใจนายกรัฐมนตรี ต่างก็ตะโกนบอก “รักลุงตู่” พร้อมส่งเสียงเชียร์และชูป้าย “นายกฯ สู้ๆ” ซึ่งนายกรัฐมนตรีกล่าวขอบคุณประชาชนที่มาให้กำลังใจ พร้อมตอบกลับว่าขอให้ประชาชนอดทน สู้ไปพร้อมกัน อย่าย่อมแพ้ และย้ำว่า “นายกฯ รักทุกคน”

ที่มา : https://www.thaigov.go.th/news/contents/details/47229