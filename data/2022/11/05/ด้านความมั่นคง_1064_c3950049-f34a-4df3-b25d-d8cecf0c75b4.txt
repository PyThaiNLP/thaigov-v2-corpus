รัฐบาลไทย-ข่าวทำเนียบรัฐบาล-รมว.สุชาติ เร่งฝึกทักษะแรงงานส่งออกต่างประเทศ


วันพฤหัสบดีที่ 19 พฤษภาคม 2565
รมว.สุชาติ เร่งฝึกทักษะแรงงานส่งออกต่างประเทศ
กระทรวงแรงงาน โดยกรมพัฒนาฝีมือแรงงาน แจงความพร้อมพัฒนาทักษะฝีมือหนุนแรงงานไทยสู่การทำงานทั้งในและต่างประเทศ รับฟื้นตัวจากโควิด-19
นายสุชาติ ชมกลิ่น รัฐมนตรีว่าการกระทรวงแรงงาน เปิดเผยว่า พลเอก ประยุทธ์ จันทร์โอชา นายกรัฐมนตรี และรัฐมนตรีว่าการกระทรวงกลาโหม และการกำกับดูแลของพลเอก ประวิตร วงษ์สุวรรณ ให้ความสำคัญกับการพัฒนาทักษะฝีมือให้แก่แรงงานไทยเป็นอย่างยิ่ง ล่าสุดนายกรัฐมนตรี ได้กล่าวปาฐกถาพิเศษ ในงานการประชุมเสวนา “ถามมา-ตอบไป เพื่อประเทศไทยที่ดีกว่าเดิม หัวข้อ “อดีต ปัจจุบัน อนาคต ของประเทศไทยที่ดีกว่าเดิม” ณ ห้องประชุมรอยัล พารากอน ฮอลล์ ห้างสรรพสินค้าสยามพารากอน ได้กล่าวถึงการแก้ไขหนี้ครัวเรือน ซึ่งต้องเร่งฝึกอาชีพและพัฒนาทักษะฝีมือให้แก่แรงงานให้ตรงกับความต้องการ เพื่อให้มีความรู้และทักษะฝีมือสามารถประกอบอาชีพได้  ตลอดจนความพยายามของรัฐบาลไทย ในการฟื้นความสัมพันธ์กับประเทศซาอุดิอาระเบีย เพื่อหาแนวทางการส่งแรงงานไทยไปทำงานในประเทศซาอุดิอาระเบีย
นายสุชาติ กล่าวต่อไปว่า กระทรวงแรงงานได้รับข้อมูลตำแหน่งงานว่างจากสำนักงานแรงงานในประเทศซาอุดิอาระเบีย กรุงริยาด (ข้อมูล ณ 17 พ.ค.65) แจ้งว่ามีความต้องการแรงงานไทยไปทำงานในประเทศซาอุดิอาระเบียหลายอัตรา ตำแหน่งงานที่มีความต้องการ เช่น พยาบาลวิชาชีพ ผู้ช่วยพยาบาล ช่างเชื่อม ช่างควบคุม โฟแมนก่อสร้าง ช่างไฟฟ้า ช่างแอร์ ช่างทาสี ช่างยนต์ คนขับรถขนของ พนักงานทำความสะอาดโรงแรม พนักงานงานเสิร์ฟ กุ๊กและผู้ช่วยกุ๊ก เป็นต้น การพัฒนาทักษะในสาขาอาชีพดังกล่าวได้มอบหมายให้กรมพัฒนาฝีมือแรงงานเร่งดำเนินการและประชาสัมพันธ์แจ้งให้แรงงานที่ต้องการไปทำงานต่างประเทศให้ลงทะเบียนกับกรมการจัดหางาน เพื่อนำรายชื่อผู้ที่ลงทะเบียนแล้ว คัดเลือกเข้าฝึกทักษะเพื่อให้ได้มาตรฐานตามที่ประเทศปลายทางกำหนด ซึ่งแต่ละตำแหน่งมีบริษัทแจ้งจำนวนเพื่อรับเข้าทำงานด้วยแล้ว
นายประทีป ทรงลำยอง อธิบดีกรมพัฒนาฝีมือแรงงาน กล่าวเพิ่มเติมว่า กรมพัฒนาฝีมือแรงงาน มีหน่วยงานตั้งอยู่ในทุกจังหวัด ผู้ที่สนใจเข้ารับการพัฒนาทักษะฝีมือตามสาขาอาชีพที่ต่างประเทศต้องการแต่ยังไม่มีทักษะฝีมือในสาขานั้น สามารถสมัครเข้ารับการพัฒนาทักษะได้ในหน่วยฝึกของกรมพัฒนาฝีมือแรงงานได้ หรือผู้ที่มีทักษะฝีมืออยู่แล้ว สามารถเข้ารับการทดสอบมาตรฐานฝีมือแรงงานแห่งชาติ เพื่อรับใบรับรองแสดงหลักฐานประกอบการสมัครงาน โดยดูรายละเอียดได้ที่ www.dsd.go.th สมัครฝึกอบรม หรือทดสอบมาตรฐานฝีมือแรงงาน สอบถามรายละเอียดเพิ่มเติมได้ที่กรมพัฒนาฝีมือแรงงาน 1506 กด 4 หรือติดต่อกรมการจัดหางาน 1506 กด 2
“กระทรวงแรงงานมีความมุ่งมั่นเพื่อช่วยเหลือพี่น้องผู้ใช้แรงงาน ให้สามารถประกอบอาชีพทั้งในประเทศและต่างประเทศ มีรายได้เพียงพอเพื่อดูแลครอบครัว และมีสภาพความเป็นอยู่ที่ดีขึ้น สุดท้ายคือเศรษฐกิจของประเทศดีขึ้นด้วย  จึงขอเชิญชวนแรงงานที่ประสงค์จะไปทำงานในต่างประเทศขอให้ไปลงทะเบียนที่กรมการจัดหางาน หรือสำนักงานจัดหางานจังหวัดทั่วประเทศไว้ แล้วจึงสมัครฝึกอบรมหรือทดสอบมาตรฐานกับกรมพัฒนาฝีมือแรงงาน” รมว.สุชาติ กล่าวทิ้งท้าย

ที่มา : https://www.thaigov.go.th/news/contents/details/54753