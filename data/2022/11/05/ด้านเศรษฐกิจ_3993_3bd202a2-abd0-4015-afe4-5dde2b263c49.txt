รัฐบาลไทย-ข่าวทำเนียบรัฐบาล-รฟท. จัดให้ขบวนรถเร็วที่168 กันตัง - กรุงเทพ เพิ่มจุดรับส่งผู้โดยสารที่สถานีบ้านกรูด เป็นการชั่วคราว


วันพฤหัสบดีที่ 2 มิถุนายน 2565
รฟท. จัดให้ขบวนรถเร็วที่168 กันตัง - กรุงเทพ  เพิ่มจุดรับส่งผู้โดยสารที่สถานีบ้านกรูด เป็นการชั่วคราว
รองรับการเดินทาง และอำนวยความสะดวกแก่ประชาชนในเส้นทางสายใต้ เริ่มตั้งแต่ 1 มิ.ย. 65
นายเอกรัช ศรีอาระยันพงษ์ ผู้อำนวยการศูนย์ประชาสัมพันธ์ การรถไฟแห่งประเทศไทย (รฟท.) กระทรวงคมนาคม เปิดเผยว่า เพื่อเป็นการอำนวยความสะดวกรองรับการเดินทางของประชาชนและนักท่องเที่ยวในเส้นทางสายใต้ รฟท. จึงจัดให้ขบวนรถเร็วที่ 168 กันตัง - กรุงเทพ เพิ่มจุดรับส่งผู้โดยสารที่สถานีบ้านกรูด เป็นการชั่วคราว โดยขบวนรถจะเดินทางถึงสถานีบ้านกรูด เวลา  22.02 น. (จอดรับส่ง 4 นาที) และถึงสถานีกรุงเทพ เวลา 07.35 น. เริ่มให้บริการตั้งแต่วันที่ 1 มิถุนายน 2565 เป็นต้นไป
อย่างไรก็ตาม ในการให้บริการเดินรถเพิ่มเติมครั้งนี้ รฟท. ได้คำนึงถึงความสะดวกในการให้บริการประชาชน ควบคู่กับมาตรการเฝ้าระวังและป้องกันการแพร่ระบาดของโรคติดเชื้อไวรัส COVID-19 ตามนโยบายของกระทรวงคมนาคม และกระทรวงสาธารณสุขอย่างเคร่งครัด แม้ว่าสถานการณ์โควิดในขณะนี้จะเริ่มคลี่คลาย และภาครัฐทยอยผ่อนปรนมาตรการมากขึ้น แต่ รฟท. ยังคงให้ความสำคัญกับการกำหนดจุดคัดกรองวัดไข้ผู้โดยสารก่อนเข้าในพื้นที่สถานี การตั้งจุดบริการแอลกอฮอล์ล้างมือ การให้สวมหน้ากากอนามัยตลอดเวลาขณะอยู่บนขบวนรถ และการสแกนแอพพลิเคชัน ไทยชนะ ก่อนและหลังใช้บริการ
สำหรับผู้โดยสารที่ต้องการเดินทางในเส้นทางดังกล่าว สามารถสอบถามรายละเอียดเพิ่มเติมได้ที่ ศูนย์บริการลูกค้าสัมพันธ์ โทรศัพท์สายด่วน 1690 ตลอด 24 ชั่วโมง หรือติดตามข่าวสารต่างๆได้ทางเฟซบุ๊กแฟนเพจทีมพีอาร์การรถไฟแห่งประเทศไทย

ที่มา : https://www.thaigov.go.th/news/contents/details/55302