รัฐบาลไทย-ข่าวทำเนียบรัฐบาล-ผู้ช่วยรัฐมนตรีประจำกระทรวงยุติธรรม เร่งดำเนินตามนโยบาย รัฐมนตรีว่าการกระทรวงยุติธรรม เยียวยาครอบครัวหญิงป่วยดาวน์ซินโดมถูกฆ่าข่มขืนที่ปทุมฯ ชี้สิทธิสตรีเป็นเรื่องสำคัญ


วันพฤหัสบดีที่ 16 กันยายน 2564
พิมพ์
ผู้ช่วยรัฐมนตรีประจำกระทรวงยุติธรรม เร่งดำเนินตามนโยบาย รัฐมนตรีว่าการกระทรวงยุติธรรม เยียวยาครอบครัวหญิงป่วยดาวน์ซินโดมถูกฆ่าข่มขืนที่ปทุมฯ ชี้สิทธิสตรีเป็นเรื่องสำคัญ
ผู้ช่วยรัฐมนตรีประจำกระทรวงยุติธรรม เร่งดำเนินตามนโยบาย รัฐมนตรีว่าการกระทรวงยุติธรรม เยียวยาครอบครัวหญิงป่วยดาวน์ซินโดมถูกฆ่าข่มขืนที่ปทุมฯ ชี้สิทธิสตรีเป็นเรื่องสำคัญ หวังช่วยลดคดีลวนลาม-ข่มขืน มอบสยจ.ทำงานเชิงรุกมากว่าเดิม 3 เท่า
น.ส.ณัฐธ์ภัสส์ ยงใจยุทธ ผู้ช่วยรัฐมนตรีประจำกระทรวงยุติธรรม กล่าวถึงกรณีพบศพหญิงวัย 48 ปี ป่วยเป็นดาวน์ซินโดรม นอนเสียชีวิตอยู่ข้างร่องน้ำ โดยผลชันสูตร พบคอหัก ถูกชำเรา ในปอดมีน้ำ ซึ่งล่าสุดตำรวจได้จับกุมตัวผู้ก่อเหตุ และตั้งข้อกล่าวหา ข่มขืนกระทำชำเรา ทำร้ายร่างกายผู้อื่นจนเป็นเหตุให้ถึงแก่ความตาย โดยกรณีนี้ตนได้เร่งดำเนินการตามนโยบายของ นายสมศักดิ์ เทพสุทิน รมว.ยุติธรรม เร่งให้ความช่วยเหลือและเยียวยาทายาทผู้เสียหายจากคดีดังกล่าว และได้เร่งให้สำนักงานยุติธรรมจังหวัดเร่งทำงานมากกว่าเดิม 3 เท่า เพราะยังมีประชาชนอีกมากยังเข้าไม่ถึงสิทธิเงินค่าตอบแทนผู้เสียหายในคดีอาญา รวมทั้งเรื่องของสิทธิสตรี ในการป้องกันอาชญากรรมที่ถูกระทำชำเราและลวนลาม ผู้หญิงต้องมีความปลอดภัยมากขึ้น โดยเฉพาะการจัดทำกฎหมายต่างๆ ที่ตนได้ดำเนินการขับเคลื่อนในเรื่องนี้ด้วย ส่วนความคืบหน้าของการเยียวยา ล่าสุดเจ้าหน้าที่จากยุติธรรมจังหวัดได้ติดต่อประสานไปยัง สภ.ปากคลองรังสิต เพื่อขอทราบข้อมูลเกี่ยวกับคดีและข้อมูลผู้เสียหายและประสานข้อมูลไปยังสำนักงานพัฒนาสังคมและความมั่นคงของมนุษย์ปทุมธานี เพื่อสอบถามข้อมูลและการช่วยเหลือครอบครัวของ น.ส.ซิ้ม ขอสงวนนามสกุล (ผู้ตาย)
น.ส.ณัฐธ์ภัสส์ กล่าวว่า ขณะนี้ทางเจ้าหน้าที่อยู่ระหว่างการตรวจสอบข้อมูลและประวัติทางครอบครัวของผู้ตาย และจะได้นำข้อมูลดังกล่าวพิจารณาช่วยเหลือครอบครัวของผู้ตาย และเจ้าหน้าที่จากยุติธรรมจังหวัดได้ลงพื้นที่ไปพบนางพรพรรณ ขอสงวนนามสกุล (พี่สาว) ทายาทของนางสาวซิ้ม เพื่อแสดงความเสียใจ ต่อเหตุการณ์ดังกล่าว และได้แจ้งสิทธิให้ทราบ รวมทั้งการทำคำร้องขอค่าตอบแทนฯ กรณีผู้เสียหายในคดีอาญา โดยสำนักงานยุติธรรมจังหวัดปทุมธานีจะได้ให้ความช่วยเหลือเยียวยาตามหลักเกณฑ์และวิธีการ ในการยื่นคำขอรับค่าตอบแทนผู้เสียหายและจำเลยในคดีอาญา พ.ศ. 2544 และที่แก้ไขเพิ่มเติม (ฉบับที่ 2)  พ.ศ. 2559 ให้แก่ทายาทของผู้ตายต่อไป โดยจะนำเข้าพิจารณาคณะอนุกรรมการฯ ประจำจังหวัดปทุมธานี ในวันที่ 22 กันยายน 2564 โดยจะได้รับค่าตอบแทนถึงแก่ความตาย 50,000 บาท ค่าจัดการศพ  20,000 บาท ค่าขาดอุปการะเลี้ยงดู 40,000 บาท รวมทั้งสิ้น 110,000 บาท ซึ่งหากประชาชนตกเป็นเหยื่อหรือได้รับความเดือดร้อน สามารถติดต่อได้ที่สำนักงายุติธรรมจังหวัดทั่วประเทศ

ที่มา : https://www.thaigov.go.th/news/contents/details/45884