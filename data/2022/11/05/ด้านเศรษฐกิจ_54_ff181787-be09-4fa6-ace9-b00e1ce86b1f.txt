รัฐบาลไทย-ข่าวทำเนียบรัฐบาล-สำนักงานสลากกินแบ่งรัฐบาล (GLO) พร้อมจำหน่ายสลาก GLO Official Sellers 44 จุด ผ่าน “เป๋าตัง” ตามวิถี New Normal


วันศุกร์ที่ 18 มิถุนายน 2564
พิมพ์
สำนักงานสลากกินแบ่งรัฐบาล (GLO) พร้อมจำหน่ายสลาก GLO Official Sellers 44 จุด ผ่าน “เป๋าตัง” ตามวิถี New Normal
โครงการ GLO Official Sellers สร้างจุดจำหน่ายให้ประชาชนสามารถหาซื้อสลากได้ตามราคา 80 บาท ในพื้นที่กรุงเทพฯ และนนทบุรี มีตัวแทนจำหน่ายสลากร่วมเครือข่าย GLO Official Sellers จำนวน 44 ราย โดยการซื้อ-ขายสลากจะเป็นการจ่ายเงินผ่านแอปพลิเคชัน “เป๋าตัง”
วันนี้ (18 มิถุนายน 2564) เวลา 09.00 น. สำนักงานสลากกินแบ่งรัฐบาล โดยนายธนวรรธน์ พลวิชัย กรรมการและโฆษกคณะกรรมการสลากกินแบ่งรัฐบาล กล่าวถึงโครงการ GLO Official Sellers สร้างจุดจำหน่ายให้ประชาชนสามารถหาซื้อสลากได้ตามราคา 80 บาท ในพื้นที่กรุงเทพฯ และนนทบุรี  มีตัวแทนจำหน่ายสลากร่วมเครือข่าย GLO Official Sellers  จำนวน 44 ราย โดยการซื้อ-ขายสลากจะเป็นการจ่ายเงินผ่านแอปพลิเคชัน “เป๋าตัง” เพื่อเป็นไปตามวิถีชีวิตใหม่ หรือ New Normal ไร้การสัมผัส  สะดวกสบายและปลอดภัย จากโควิด-19  ขณะนี้พร้อมจำหน่ายงวดแรกแล้ว
โฆษกคณะกรรมการสลากกินแบ่งรัฐบาล กล่าวต่อไปว่า โครงการ GLO Official Sellers มีวัตถุประสงค์เพื่อสร้างจุดจำหน่ายให้ประชาชนสามารถหาซื้อสลากได้ตามราคา 80 บาท และลดความรุนแรงของปัญหาการจำหน่ายสลากเกินราคา ด้วยวิธีการสร้างความร่วมมือกับตัวแทนจำหน่าย(รายเดิม) ที่มีคุณสมบัติพร้อมยอมรับหลักเกณฑ์และเงื่อนไขการเป็นตัวแทนจำหน่ายสลากตามโครงการ GLO Official Sellers ของสำนักงานฯ ในเขตต่างๆ ของกรุงเทพมหานครและพื้นที่จังหวัดนนทบุรี ซึ่งขณะนี้มีตัวแทนจำหน่ายเข้าร่วมโครงการ จำนวน 44 ราย   ประกอบด้วยในเขตกรุงเทพมหานคร จำนวน 39 เขต  และจังหวัดนนทบุรี จำนวน 5 อำเภอ  ในส่วนของเขต/อำเภอทั้ง 12 แห่ง  ที่ไม่มีจุดจำหน่ายนั้น  เกิดจากการที่ไม่มีผู้สมัครผ่านเกณฑ์การคัดเลือก รวมทั้งการที่ผู้ผ่านการคัดเลือกไม่เข้ารับการอบรม รวมถึงขอสละสิทธิ์ ภายหลังจากได้รับคัดเลือกแล้ว
ขณะนี้ ตัวแทนจำหน่ายสลากตามโครงการฯ ทั้ง 44 จุดจำหน่าย ได้รับสลากงวดวันที่ 1 กรกฎาคม 2564 เรียบร้อยแล้ว พร้อมเริ่มจำหน่ายได้ ตั้งแต่วันที่ 17 มิถุนายน 2564 ประชาชนผู้ซื้อสามารถตรวจสอบข้อมูลจุดจำหน่ายในเขตพื้นที่ต่างๆ ได้ผ่านทางเว็บไซต์สำนักงานสลากกินแบ่งรัฐบาล  www.glo.or.th  และสำนักงานฯ โดยกรรมการสลากกินแบ่งรัฐบาลพร้อมด้วยผู้บริหารระดับสูงจะลงพื้นที่เพื่อเยี่ยมเยียนพบปะจุดจำหน่าย พร้อมรับฟังความคิดเห็นของตัวแทนจำหน่ายและประชาชนผู้ซื้ออย่างต่อเนื่อง โดยในวันที่ 21 มิถุนายน 2564 มีกำหนดการลงพื้นที่ในเขตบางกอกใหญ่ เขตบางพลัด และเขตดุสิต
นายธนวรรธน์ฯ กล่าวย้ำว่าโครงการ GLO Official Sellers ของสำนักงานฯ มีวัตถุประสงค์เพื่อให้ตัวแทนจำหน่าย ที่มีความพร้อมที่จะร่วมมือกับสำนักงานฯ ในการลดความรุนแรงของปัญหาการจำหน่ายสลากเกินราคา เข้าร่วมโครงการจุดจำหน่ายสลากที่จะทำให้ประชาชนสามารถซื้อสลากได้ตามราคาที่กำหนด โดยในแต่ละจุดจะได้รับสลากไปจำหน่าย จุดละ 25 เล่ม หรือ 2,500 ฉบับ ณ จุดจำหน่ายตามโครงการฯ ทั้งนี้การจ่ายเงินในการซื้อ-ขายสลาก จะเป็นการจ่ายเงินผ่านแอปพลิเคชัน “เป๋าตัง” ซึ่งนอกจากจะเป็นไปตามวิถีชีวิตใหม่ หรือ New Normal ลดการแพร่เชื้อ โควิด-19 แล้ว การซื้อขายดังกล่าว ยังสามารถบันทึกข้อมูลไว้ในระบบ แสดงความเป็นเจ้าของสลากของผู้ซื้อ กรณีสลากหาย หรือเป็นหลักฐานสำหรับผู้ขาย หากมีการนำสลากไปขายต่อ  โดยจากนี้ไปสำนักงานฯ จะมีการติดตามประเมินผลการจำหน่ายสลากตามโครงการฯ นี้ เป็นประจำทุกงวด  หากพบว่ามีปัญหาและอุปสรรคในการดำเนินโครงการฯ  สำนักงานฯ จะเร่งแก้ไขได้ทันท่วงที และหากพบว่าโครงการสามารถบรรเทาปัญหาได้ ก็จะขยายผลด้วยการเพิ่มจุดจำหน่ายไปยังพื้นที่อื่นๆ ทั่วประเทศ ต่อไป
ต่อข้อซักถามเกี่ยวกับการที่ตัวแทนจำหน่ายนำสลากไปจำหน่ายผ่านแพลตฟอร์มออนไลน์หรือเว็บไซต์ต่างๆ นั้น นายธนวรรธน์ฯ กล่าวว่า ตัวแทนจำหน่ายและผู้ซื้อจองล่วงหน้าฯ ที่นำสลากไปขายต่อผ่านแพลตฟอร์มออนไลน์หรือเว็บไซต์ต่างๆ เป็นการกระทำที่ผิดเงื่อนไขในสัญญา และหลักเกณฑ์การรับสลากไปจำหน่าย และจากการตรวจสอบอย่างเข้มข้นต่อเนื่อง ตั้งแต่งวดวันที่ 1 มีนาคม – 1 มิถุนายน  2564 สำนักงานฯ ได้ดำเนินการยกเลิกสัญญาตัวแทนจำหน่ายรายย่อย สมาคม องค์กร ที่นำสลากไปขายต่อผ่านแพลตฟอร์มออนไลน์ต่างๆ แล้ว จำนวน  4,148 ราย และยกเลิกการลงทะเบียนของผู้ซื้อ-จองล่วงหน้าฯ จำนวน 314  ราย รวมทั้งสิ้น  4,462 ราย  สำหรับตัวแทนจำหน่ายและผู้ที่จำหน่ายสลากเกินราคาผ่านแพลตฟอร์มต่างๆ รวมถึงการฉ้อโกงประชาชน ขณะนี้กองบังคับการปราบปรามการกระทำความผิดเกี่ยวกับการคุ้มครองผู้บริโภค (ปคบ) ได้ดำเนินการตรวจสอบและจับกุมผู้กระทำความผิดเกี่ยวกับกรณีดังกล่าวแล้วรวมทั้งสิ้น 744 ราย และยังคงมีการติดตามสืบสวนสอบสวนผู้กระทำผิดกรณีดังกล่าว อย่างต่อเนื่อง นอกจากนี้ ขอเตือนประชาชนผู้ซื้อสลาก หากซื้อสลากโดยที่ไม่ได้รับสลากมาไว้ในครอบครอง อาจเสี่ยงต่อการไม่มีสลากมาขึ้นรางวัล หากถูกรางวัล โฆษกคณะกรรมการสลากกล่าวในตอนท้าย.

ที่มา : https://www.thaigov.go.th/news/contents/details/42840