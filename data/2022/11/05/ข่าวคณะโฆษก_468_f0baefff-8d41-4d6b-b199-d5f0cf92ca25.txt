รัฐบาลไทย-ข่าวทำเนียบรัฐบาล-โฆษกรัฐบาล เผย “นายกฯ” ขอบคุณคนไทยหลังผลโพลพบคนไทยปลื้ม 5 นโยบายเด่น โดนใจประชาชน “คนละครึ่ง” มาอันดับที่ 1 ตามด้วยมาตรการฟื้นฟูเศรษฐกิจควบคู่มาตรการควบคุมโรค


วันอาทิตย์ที่ 7 พฤศจิกายน 2564
พิมพ์
โฆษกรัฐบาล เผย “นายกฯ” ขอบคุณคนไทยหลังผลโพลพบคนไทยปลื้ม 5 นโยบายเด่น โดนใจประชาชน “คนละครึ่ง” มาอันดับที่ 1 ตามด้วยมาตรการฟื้นฟูเศรษฐกิจควบคู่มาตรการควบคุมโรค
โฆษกรัฐบาล เผย “นายกฯ” ขอบคุณคนไทยหลังผลโพลพบคนไทยปลื้ม 5 นโยบายเด่น โดนใจประชาชน “คนละครึ่ง” มาอันดับที่ 1 ตามด้วยมาตรการฟื้นฟูเศรษฐกิจควบคู่มาตรการควบคุมโรค ย้ำรัฐบาลเดินหน้าแก้ไขปัญหา บรรเทา ความเดือดร้อนพี่น้องประชาชน
นายธนกร วังบุญคงชนะ โฆษกประจำสำนักนายกรัฐมนตรี เผย พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ปลื้มผลสำรวจ นโยบายโดนใจ ช่วยประชาชน จาก SUPER POLL ใน 5 อันดับแรกของความพึงพอใจของประชาชนต่อนโยบายและมาตรการโดนใจ ช่วงวิกฤตโควิด-19 และวิกฤติเศรษฐกิจ ได้แก่
อันดับแรก คือ โครงการคนละครึ่ง เป็นผลงานรัฐบาลโดยรวม ร้อยละ 81.7
อันดับที่สอง ได้แก่ การเปิดประเทศ ดึงรายได้เข้าประเทศ ฟื้นฟูเศรษฐกิจ เข้มไปกับมาตรการควบคุมโรค ร้อยละ 71.4
อันดับที่สาม ได้แก่ โครงการธงฟ้าราคาประหยัด ลดราคาอาหาร ของกิน ของใช้ ช่วยประชาชนลดภาระค่าใช้จ่าย ร้อยละ 53.7
อันดับที่สี่ ได้แก่ มาตรการควบคุมการแพร่ระบาดโควิด-19 การจัดหาวัคซีนและตัวยาอื่น ๆ ให้ประชาชน ร้อยละ 52.2
อันดับที่ห้า ได้แก่ โครงการประกันรายได้เกษตรกร พืช 5 ชนิด ได้แก่ ข้าว ยางพารา ยางถ้วย ยางแผ่น มันสำปะหลัง ปาล์ม และข้าวโพดเลี้ยงสัตว์ ร้อยละ 50.2
นอกจากนี้ ผลสำรวจยังเปิดเผยถึงความพอใจของประชาชนในนโยบายของรัฐบาลในมิติอื่น ๆ ที่อยู่ในระดับดีมากด้วยเช่นกัน อาทิ มาตรการความมั่นคง ยาเสพติด แรงงานลักลอบเข้าเมือง ความสงบเรียบร้อยของบ้านเมือง การให้บริการระบบราชการแก่ประชาชน การศึกษา โครงการและการบริการรถไฟฟ้า รวมถึงการแก้ปัญหา มลพิษ สิ่งแวดล้อม เป็นต้น
ทั้งนี้ ค่าเฉลี่ยความพึงพอใจโดยรวมต่อนโยบายและมาตรการของรัฐบาลในการช่วยเหลือประชาชน จากคะแนนเต็ม 10 คะแนน พบคะแนนเฉลี่ยความพึงพอใจของประชาชนอยู่ที่ 5.45 คะแนน โดยคะแนนเฉลี่ยสูงสุดอยู่ที่ภาคใต้ 6.46 คะแนน ภาคกลาง 5.81 คะแนน ภาคอีสาน 5.13 คะแนน กรุงเทพมหานคร 5.00 คะแนน และภาคเหนือ 4.64 คะแนน
“ผลสำรวจจาก SUPER POLL สะท้อนให้เห็นว่าประชาชนพึงพอใจในนโยบาย/มาตรการ ต่าง ๆ ของรัฐบาล ซึ่งนายกรัฐมนตรีขอบคุณประชาชนที่ตอบรับมาตรการของรัฐบาล ซึ่งจะได้นำแนวทางกำหนดเป็นนโยบายต่างๆ เพื่อตรงกับความต้องการของพี่น้องประชาชน  พร้อมขอบคุณทุกกระทรวง ส่วนราชการ และหน่วยงานเกี่ยวข้อง ในการช่วยกันนำข้อสั่งการและนโยบาย ไปปฏิบัติอย่างเป็นรูปธรรมและเกิดผลประโยชน์ สร้างความสุขและบรรเทาความเดือดร้อนแก่พี่น้องประชาชน นอกจากนี้ รัฐบาลจะเดินหน้าแก้ไขปัญหาปากท้องของประชาชนในทุกพื้นที่ เร่งช่วยเหลือเกษตรกร และกระตุ้นเศรษฐกิจในช่วงสิ้นปีนี้ควบคู่ไปกับการควบคุมป้องกันโรคด้วยการจัดหาวัคซีนเพิ่มเติมตามเป้าหมายที่กำหนดไว้ด้วย” นายธนกรฯ กล่าว

ที่มา : https://www.thaigov.go.th/news/contents/details/47916