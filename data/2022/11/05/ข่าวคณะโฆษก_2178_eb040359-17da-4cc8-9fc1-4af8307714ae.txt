รัฐบาลไทย-ข่าวทำเนียบรัฐบาล-โฆษกรัฐบาลเผยนายกรัฐมนตรีติดตามสถานการณ์ "พายุมู่หลาน" อย่างใกล้ชิด สั่งการหน่วยงานในพื้นที่เร่งช่วยเหลือประชาชนเร่งด่วน


วันเสาร์ที่ 13 สิงหาคม 2565
พิมพ์
โฆษกรัฐบาลเผยนายกรัฐมนตรีติดตามสถานการณ์ "พายุมู่หลาน" อย่างใกล้ชิด สั่งการหน่วยงานในพื้นที่เร่งช่วยเหลือประชาชนเร่งด่วน
โฆษกรัฐบาลเผยนายกรัฐมนตรีติดตามสถานการณ์ "พายุมู่หลาน" อย่างใกล้ชิด สั่งการหน่วยงานในพื้นที่เร่งช่วยเหลือประชาชนเร่งด่วน
วันนี้ (13 สิงหาคม 2565) นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า จากอิทธิพลของ "พายุมู่หลาน" ได้พัดกระหน่ำโดยเฉพาะภาคเหนือ และภาคอีสานส่งผลทำให้เกิด "น้ำท่วม" ในหลายพื้นที่ได้รับผลกระทบเป็นวงกว้าง พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ได้ติดตามสถานการณ์อย่างใกล้ชิด สั่งการหน่วยงานในพื้นที่เร่งช่วยเหลือเป็นการด่วน เพื่อบรรเทาความเดือดร้อนและผลกระทบต่อประชาชน  พร้อมกำชับให้จัดเวรยามเฝ้าดูสถานการณ์น้ำอย่างต่อเนื่อง หวั่นเกิดอันตรายต่อพี่น้องประชาชน
โฆษกรัฐบาลกล่าวว่า นายกรัฐมนตรีมอบหมายให้กองทัพนำกำลังพลลงพื้นที่ช่วยเหลือประชาชน คอยอำนวยความสะดวกเรื่องการเดินทาง โดยเฉพาะผู้ที่ต้องการความช่วยเหลือเป็นพิเศษ ให้จัดเรือท้องแบน รวมถึงรถยกสูงมาอำนวยความสะดวก  พร้อมปรุงอาหารแจกจ่ายประชาชนที่ได้รับผลกระทบ ในส่วนของท้องถิ่นและฝ่ายปกครอง นายกรัฐมนตรีขอให้จัดเจ้าหน้าที่ออกตรวจตรา คอยสอบถามประชาชน เพื่อให้ความช่วยเหลือ ทั้งนี้ เพื่อความปลอดภัย นายกรัฐมนตรีขอให้ระมัดระวังกระแสไฟฟ้าโดยเฉพาะในพื้นที่น้ำท่วมขัง
"ขอให้เฝ้าระวังต่อไปอย่างใกล้ชิด โดยเฉพาะสถานการณ์น้ำป่าไหลหลาก และบริเวณใกล้แม่น้ำสายหลัก เนื่องจากสภาพอากาศยังครึ้มฟ้าครึ้มฝนและมีฝนตกลงมาอย่างต่อเนื่อง และขอให้ระมัดระวังการเดินทางสัญจรในช่วงระยะนี้เป็นพิเศษ" โฆษกรัฐบาลกล่าว

ที่มา : https://www.thaigov.go.th/news/contents/details/57966