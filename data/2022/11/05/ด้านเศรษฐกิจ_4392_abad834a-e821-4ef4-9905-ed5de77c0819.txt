รัฐบาลไทย-ข่าวทำเนียบรัฐบาล-​“เฉลิมชัย”ทำลายสถิติสำเร็จอีกครั้งส่งออกผลไม้ครึ่งปีแรกทะลุ 1 ล้านตัน สร้างรายได้กว่า 8 หมื่นล้าน


วันศุกร์ที่ 8 กรกฎาคม 2565
​“เฉลิมชัย”ทำลายสถิติสำเร็จอีกครั้งส่งออกผลไม้ครึ่งปีแรกทะลุ 1 ล้านตัน สร้างรายได้กว่า 8 หมื่นล้าน
​“เฉลิมชัย” ทำลายสถิติสำเร็จอีกครั้งส่งออกผลไม้ครึ่งปีแรกทะลุ 1 ล้านตัน สร้างรายได้กว่า 8 หมื่นล้าน ชื่นชมชาวสวนภาครัฐภาคเอกชนร่วมมือพัฒนาคุณภาพจนครองแชมป์ตลาดจีนเด็ดขาดเกือบ 50%  แต่ห่วงลำไยทรุดสั่งฟรุ้ทบอร์ดปรับกลยุทธ์เร่งแก้ไข
ดร.เฉลิมชัย ศรีอ่อน รัฐมนตรีว่าการกระทรวงเกษตรและสหกรณ์ ในฐานะประธานคณะกรรมการพัฒนาและบริหารจัดการผลไม้ (ฟรุ้ทบอร์ด - Fruit Board) แถลงวันนี้ (8 ก.ค.) ว่า การส่งออกผลไม้สดไปสาธารณรัฐประชาชนจีนภายใต้พิธีสารระหว่างไทย-จีนในรอบ 6 เดือนแรกปีนี้ มีปริมาณถึง 1,123,543 ตัน ทำลายสถิติการส่งออกในระยะเวลาเดียวกันของปีที่แล้วซึ่งส่งออกได้ 1,002,771 ตัน โดยเพิ่มขึ้นกว่า 120,000 ตัน หรือกว่า 10% คิดเป็นมูลค่าการส่งออก 81,282 ล้านบาท ในขณะที่ต้องเผชิญกับปัญหาและอุปสรรคนานัปการโดยเฉพาะผลกระทบจากมาตรการไดนามิคซีโร่โควิดของจีนในการป้องกันการแพร่ระบาดระลอกใหม่ ตั้งแต่ปลายปี 2564 เป็นต้นมา และสงครามรัสเซีย-ยูเครน ตั้งแต่ปลายเดือนกุมภาพันธ์ ทำให้ราคาน้ำมันพุ่งสูงขึ้น ส่งผลต่อค่าระวางขนส่งทางบกทาง เรือทางอากาศปรับตัวเพิ่มขึ้น ในขณะที่กำลังซื้อของผู้บริโภคลดลงจากภาวะเศรษฐกิจทำให้มูลค่าการส่งออกผลไม้สดลดลง 2,900 ล้านบาท หรือลดลง 3.45% ส่วนหนึ่งเกิดจากการส่งออกลำไยลดลง เนื่องจากการปิดด่านบางด่านของจีนช่วงปลายปีต่อเนื่องถึงต้นปี จากปัญหาโควิด19 ในจีน จึงสั่งให้ฟรุ้ทบอร์ดปรับกลยุทธ์เร่งแก้ไขปัญหาลำไย ซึ่งหล่นจากการส่งออกไปจีนเป็นลำดับ 3 รองจากทุเรียน และมะพร้าว
“ขอแสดงความชื่นชมชาวสวนภาครัฐ ภาคเอกชนที่ร่วมมือพัฒนาคุณภาพจนครองแชมป์ตลาดผลไม้ในจีนมีมาร์เก็ตแชร์เกือบ 50% ทิ้งห่างอันดับ 2 คือ ชิลี และเวียดนาม ซึ่งมีส่วนแบ่งตลาด 10% กว่า และ 6% ตามลำดับ ขอให้ยึดมั่นในนโยบายยกระดับคุณภาพและมาตรฐาน รวมทั้งป้องกันการปนเปื้อนโควิดและโรคพืชหรือแมลงพืชต่อไป ส่วนที่มีปัญหาการสวมสิทธิ์ทุเรียนของเราได้กำชับเจ้าหน้าที่ทุกฝ่ายเร่งดำเนินการตรวจตราจับกุมและดำเนินคดีทางกฎหมายอย่างเด็ดขาดเพราะส่งผลต่อภาพลักษณ์และชื่อเสียงของผลไม้ไทย” นายอลงกรณ์ กล่าว

ที่มา : https://www.thaigov.go.th/news/contents/details/56706