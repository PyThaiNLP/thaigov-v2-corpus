รัฐบาลไทย-ข่าวทำเนียบรัฐบาล-ออมสินคว้ารางวัล AREA 2022 “Social Empowerment” โครงการลดดอกเบี้ยจำนำทะเบียนรถมอเตอร์ไซค์


วันศุกร์ที่ 22 กรกฎาคม 2565
พิมพ์
ออมสินคว้ารางวัล AREA 2022 “Social Empowerment” โครงการลดดอกเบี้ยจำนำทะเบียนรถมอเตอร์ไซค์
ธนาคารออมสิน รับรางวัลชนะเลิศ Asia Responsible Enterprise Awards 2022 หรือ AREA 2022 ในสาขา Social Empowerment จาก Enterprise Asia ในฐานะองค์กรภูมิภาคเอเชียที่สนับสนุนการเสริมสร้างพลังทางสังคม จากการดำเนินโครงการลดดอกเบี้ยจำนำทะเบียนรถมอเตอร์ไซค์
นายวิทัย รัตนากร ผู้อำนวยการธนาคารออมสิน รับรางวัลชนะเลิศ Asia Responsible Enterprise Awards 2022 หรือ AREA 2022 ในสาขา Social Empowerment จาก Enterprise Asia ในฐานะองค์กรภูมิภาคเอเชียที่สนับสนุนการเสริมสร้างพลังทางสังคม จากการดำเนินโครงการลดดอกเบี้ยจำนำทะเบียนรถมอเตอร์ไซค์ ซึ่งเป็นโครงการที่สร้างการเปลี่ยนแปลงโครงสร้างอัตราดอกเบี้ยในตลาดที่สูงถึง 28% ลดเหลือ 16 - 18% ทำให้เกิดการแข่งขันที่เป็นธรรม ถือเป็นกลไกสำคัญที่นำไปสู่การลดความเหลื่อมล้ำทางการเงิน และช่วยลดปัญหาหนี้นอกระบบได้อย่างเป็นรูปธรรมชัดเจนให้กับประเทศ โดยตั้งแต่เริ่มโครงการกว่า 1 ปี ได้อนุมัติสินเชื่อให้ประชาชนรายย่อยมากกว่า 1 ล้านราย ทั้งนี้ยังเป็นการตอกย้ำความสำเร็จในการมุ่งมั่นส่งเสริมการพัฒนาชุมชนและสังคมมาอย่างต่อเนื่อง พร้อมสนับสนุนเป้าหมายการพัฒนาที่ยั่งยืน (Sustainable Development Goals – SDGs) ขององค์การสหประชาชาติ 2 เป้าหมาย คือ เป้าหมายที่ 1 ขจัดความยากจน (No Poverty) และเป้าหมายที่ 10 ลดความเหลื่อมล้ำ (Reduced Inequality)
สำหรับงาน AREA 2022 เป็นงานประกวดรางวัลระดับภูมิภาคเอเชีย ซึ่งในปีนี้จัดขึ้นเป็นปีที่ 12 ผ่านระบบออนไลน์ จัดขึ้นเมื่อวันที่ 21 กรกฎาคม 2565 โดย Enterprise Asia องค์กรพัฒนาเอกชนชั้นนำที่ส่งเสริมศักยภาพผู้ประกอบการที่มีความรับผิดชอบในเอเชีย มีวัตถุประสงค์เพื่อเชิดชูและให้เกียรติธุรกิจและผู้นำในเอเชียที่มีความโดดเด่นในด้านความรับผิดชอบต่อสังคม สิ่งแวดล้อม และการพัฒนาองค์กรอย่างยั่งยืน

ที่มา : https://www.thaigov.go.th/news/contents/details/57126