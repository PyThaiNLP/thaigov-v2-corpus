รัฐบาลไทย-ข่าวทำเนียบรัฐบาล-โฆษกรัฐบาล เผย ตร. รับลูกข้อสั่งการ “นายกฯ” จัดกำลังตำรวจอำนวยความสะดวกประชาชนในการเดินช่วงเทศกาลปีใหม่ กว่า 80,000 นายทั่วประเทศ คาดมีรถเข้า-ออก กทม. ช่วงสิ้นปีกว่า 7 ล้านคัน


วันศุกร์ที่ 17 ธันวาคม 2564
พิมพ์
โฆษกรัฐบาล เผย ตร. รับลูกข้อสั่งการ “นายกฯ” จัดกำลังตำรวจอำนวยความสะดวกประชาชนในการเดินช่วงเทศกาลปีใหม่ กว่า 80,000 นายทั่วประเทศ คาดมีรถเข้า-ออก กทม. ช่วงสิ้นปีกว่า 7 ล้านคัน
โฆษกรัฐบาล เผย ตร. รับลูกข้อสั่งการ “นายกฯ” จัดกำลังตำรวจอำนวยความสะดวกประชาชนในการเดินช่วงเทศกาลปีใหม่ กว่า 80,000 นายทั่วประเทศ คาดมีรถเข้า-ออก กทม. ช่วงสิ้นปีกว่า 7 ล้านคัน
วันที่ 17 ธ.ค. 64 นายธนกร วังบุญคงชนะ โฆษกประจำสำนักนายกรัฐมนตรี เผยพลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม มีดำริให้สำนักงานตำรวจแห่งชาติรวบรวมจัดวางกำลังเจ้าหน้าที่ตำรวจทั่วประเทศ กว่า 80,000 นาย เพื่ออำนวยความสะดวกแก่ประชาชนในการเดินทางกลับภูมิลำเนาหรือท่องเที่ยวในช่วงเทศกาลปีใหม่ ซึ่งคาดการณ์ว่าปีนี้จะมีปริมาณรถเข้า-ออก กทม. ในช่วงวันที่ 29 ธ.ค. 64 – 4 ม.ค. 65 เป็นจำนวนมากกว่า 7 ล้านคัน โดยสำนักงานตำรวจแห่งชาติได้เตรียมความพร้อมกำหนดนโยบายด้านการจราจรในด้านต่าง ๆ อาทิ
1. การอำนวยความสะดวกและจัดการจราจร จัดทำแผนที่แสดงเส้นทางสำรอง เส้นทางเลี่ยง และเส้นทางลัด พร้อมประสานหน่วยงานที่เกี่ยวข้องเร่งคืนพื้นผิวจราจรให้เสร็จสิ้นภายในวันที่ 25 ธ.ค. 64
2. บริการห้องพักฟรีทั่วไทย จากตำรวจทางหลวง สำหรับให้ประชาชนแวะพัก บริการเครื่องดื่มและขนม ห้องน้ำ
3. การออกข้อบังคับหัวหน้าเจ้าพนักงานจราจรทั่วราชอาณาจักร เพื่ออำนวยความสะดวกการจราจร 2 ฉบับ ได้แก่ ข้อบังคับฯ ว่าด้วยการกำหนดช่อง หรือแนวทางเดินรถขึ้นและล่อง (Reversible Lane) ขาออก กทม. 9 เส้นทาง และข้อบังคับฯ ว่าด้วยการกำหนดห้ามรถบรรทุก 10 ล้อขึ้นไป เดินในถนนบางสาย
4. การบังคับใช้กฎหมายเพื่อลดอุบัติเหตุทางถนน โดยจะใช้วิธีการตั้งจุดตรวจกวดขันวินัยจราจร จุดตรวจวัดแอลกอฮอล์ตามมาตรฐาน (Standard Operation Procedure) รวมถึงการใช้ชุดสายตรวจจราจรออกตรวจในพื้นที่เสี่ยงในการเกิดอุบัติเหตุหรือมีสถิติการกระทำผิดบ่อยครั้ง
5. มาตรการเพื่อป้องกันก่อนเกิดเหตุ โดยให้ทุกสถานีตำรวจจัดทำฐานข้อมูลบัญชีกลุ่มเสี่ยงในพื้นที่ ได้แก่ บัญชีบุคคลเสี่ยง บัญชีร้านค้าเสี่ยง และ บัญชีกิจกรรมเสี่ยง
นายธนกร กล่าวว่า ขณะเดียวกัน กรมการขนส่งทางบกได้เตรียมความพร้อมรองรับประชาชนที่จะเดินทางในช่วงเทศกาลปีใหม่ โดยเน้นอำนวยความสะดวกประชาชน ขอความร่วมมือผู้ประกอบการจัดเตรียมรถโดยสารประจำทางและรถโดยสารไม่ประจำทางให้เพียงพอ เพื่อไม่ให้มีผู้โดยสารตกค้างที่สถานี ตรวจความพร้อมรถโดยสารสาธารณะและพนักงานขับรถก่อนออกให้บริการ ณ สถานีขนส่งผู้โดยสารและจุดจอดรถทุกแห่งทั่วประเทศ ที่สำคัญคือปฏิบัติตามมาตรการป้องกันการแพร่ระบาดโรคโควิด-19 อย่างเคร่งครัด ด้วยการตรวจวัดอุณหภูมิผู้โดยสาร เว้นระยะห่าง สวมใส่หน้ากากอนามัยตลอดการเดินทาง และงดทานอาหารบนรถโดยสารสาธารณะ ทั้งนี้นายกรัฐมนตรีต้องการให้คนไทยได้เดินทางไปท่องเที่ยวพักผ่อนในช่วงเทศกาลปีใหม่อย่างมีความสุข รวมถึงการเดินทางกลับภูมิลำเนาเพื่อพบปะกันในหมู่ครอบครัว เครือญาติ แต่ขอให้ทุกคนร่วมกันปฏิบัติตามมาตรการป้องกันโควิด-19 แบบ Universal Prevention เพื่อให้ตัวเองและส่วนรวมปลอดภัยจากโควิด-19  โดยนายกรัฐมนตรียังขอขอบคุณเจ้าหน้าที่ทุกฝ่ายที่เสียสละปฏิบัติงานในช่วงวันหยุดอีกด้วย
--------------------------

ที่มา : https://www.thaigov.go.th/news/contents/details/49551