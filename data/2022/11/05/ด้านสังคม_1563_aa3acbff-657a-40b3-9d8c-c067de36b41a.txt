รัฐบาลไทย-ข่าวทำเนียบรัฐบาล-ปลัด สธ. เผย จะเสนอ ศบค.ปรับพื้นที่เฝ้าระวังโควิด 19 ใหม่ ส่วนผับบาร์ขึ้นกับ คกก.โรคติดต่อจังหวัดพิจารณา


วันพฤหัสบดีที่ 19 พฤษภาคม 2565
ปลัด สธ. เผย จะเสนอ ศบค.ปรับพื้นที่เฝ้าระวังโควิด 19 ใหม่ ส่วนผับบาร์ขึ้นกับ คกก.โรคติดต่อจังหวัดพิจารณา
ปลัดกระทรวงสาธารณสุข เผย การประชุมศบค.วันที่ 20 พ.ค.นี้ ไม่ได้เสนอเรื่องการผ่อนคลายมาตรการแต่จะมีการเสนอเรื่องการปรับพื้นที่สีการระบาดของโรคโควิด 19 ทั้งพื้นที่นำร่องท่องเที่ยวสีฟ้า เฝ้าระวังสีเขียว และเฝ้าระวังสูงสีเหลือง ซึ่งจะมีมาตรการต่าง ๆ กำหนด
ปลัดกระทรวงสาธารณสุข เผย การประชุมศบค.วันที่ 20 พ.ค.นี้ ไม่ได้เสนอเรื่องการผ่อนคลายมาตรการแต่จะมีการเสนอเรื่องการปรับพื้นที่สีการระบาดของโรคโควิด 19 ทั้งพื้นที่นำร่องท่องเที่ยวสีฟ้า เฝ้าระวังสีเขียว และเฝ้าระวังสูงสีเหลือง ซึ่งจะมีมาตรการต่าง ๆ กำหนดไว้อยู่แล้ว ส่วนการเปิดผับ บาร์ คาราโอเกะ ขึ้นกับคณะกรรมการโรคติดต่อจังหวัดพิจารณา โดยมีมาตรการด้านสาธารณสุขกำกับ
วันนี้ (19 พฤษภาคม 2565) ที่กระทรวงสาธารณสุข นพ.เกียรติภูมิ วงศ์รจิต ปลัดกระทรวงสาธารณสุข ให้สัมภาษณ์ว่า ในการประชุมศูนย์บริหารสถานการณ์โควิด 19 (ศบค.) วันที่ 20 พฤษภาคม 2565 กระทรวงสาธารณสุขไม่ได้เสนอเรื่องการผ่อนคลายมาตรการ แต่จะเสนอเรื่องการปรับระดับพื้นที่สี เนื่องจากขณะนี้สถานการณ์โควิด 19 ของประเทศไทยส่วนใหญ่อยู่ในระยะขาลง โดยจะเสนอพื้นที่สี 3 รูปแบบ คือ พื้นที่นำร่องท่องเที่ยวสีฟ้า พื้นที่เฝ้าระวังสีเขียว และพื้นที่เฝ้าระวังสูงสีเหลือง ซึ่งแต่ละพื้นที่สีจะมีมาตรการทางสังคมที่ ศบค.กำหนดไว้อยู่แล้ว ดังนั้น จังหวัดที่ปรับลดระดับพื้นที่สีลงจะสามารถดำเนินกิจการ/กิจกรรมต่างๆ ได้มากขึ้นตามมาตรการที่กำหนดไว้ โดยคณะกรรมการโรคติดต่อจังหวัดจะเป็นผู้พิจารณาให้สามารถประกอบกิจการ/กิจกรรม รวมถึงการเปิดผับ บาร์ คาราโอเกะในพื้นที่สีเขียวด้วย ซึ่งหากเป็นกิจการ/กิจกรรมที่มีความเสี่ยงก็จะต้องมีข้อกำหนดมาตรการทางสาธารณสุขกำกับ เพื่อไม่ให้เกิดการติดเชื้อหรือแพร่เชื้อต่อไป
นอกจากนี้ จะมีการรายงานให้ ศบค.ทราบถึงการเข้าสู่โรคประจำถิ่นที่อาจเร็วขึ้นกว่าเดิมประมาณ 2 สัปดาห์ เนื่องจากสถานการณ์ผู้ติดเชื้อ ผู้เสียชีวิต ดีกว่าที่คาดการณ์ไว้ ซึ่งกระทรวงสาธารณสุขได้ให้ทุกจังหวัดเตรียมมาตรการทางการแพทย์และสาธารณสุขรองรับให้มีความสอดคล้องกับสถานการณ์ ส่วนเรื่องจะปรับลดระดับการแจ้งเตือนภัยโควิด 19 จากระดับ 3 เป็นระดับ 2 หรือไม่นั้น ต้องพิจารณาให้สอดคล้องกับมติของที่ประชุม ศบค. นพ.เกียรติภูมิกล่าวในตอนท้าย
********************************************* 19 พฤษภาคม 2565

ที่มา : https://www.thaigov.go.th/news/contents/details/54758