รัฐบาลไทย-ข่าวทำเนียบรัฐบาล-กรมการขนส่งทางบก เตือน!!! ใช้ป้ายทะเบียนรถปลอม มีความผิดตามกฎหมายอาญา โทษถึงขั้นจำคุก


วันเสาร์ที่ 23 เมษายน 2565
กรมการขนส่งทางบก เตือน!!! ใช้ป้ายทะเบียนรถปลอม มีความผิดตามกฎหมายอาญา โทษถึงขั้นจำคุก
กรมการขนส่งทางบก เตือน!!! ใช้ป้ายทะเบียนรถปลอม มีความผิดตามกฎหมายอาญา โทษถึงขั้นจำคุก แนะ!!! ซื้อขายรถทุกครั้งควรดำเนินการทางทะเบียนหรือนำรถเข้าตรวจสภาพด้วยตนเอง เพื่อความมั่นใจว่าได้รถที่ถูกต้องตามกฎหมาย กรณีป้ายทะเบียนรถหาย ชำรุด ตัวอักษรไม่ชัด ขอใ
นายเสกสม อัครพันธุ์ รองอธิบดีกรมการขนส่งทางบก และโฆษกกรมการขนส่งทางบก กระทรวงคมนาคม เปิดเผยว่า แผ่นป้ายทะเบียนรถ เป็นเอกสารที่ทางราชการออกให้ ใช้เฉพาะสำหรับรถคันที่แจ้งจดทะเบียนไว้ 1 คัน ต่อ 1 หมายเลขทะเบียนเท่านั้น โดยข้อมูลหมวดอักษร หมายเลขทะเบียน จังหวัดที่ปรากฏในใบคู่มือจดทะเบียนรถและเครื่องหมายแสดงการเสียภาษี (ป้ายวงกลม) ต้องถูกต้องและตรงกัน กรณีการทำแผ่นป้ายทะเบียนรถขึ้นเอง โดยไม่มีสิทธิใช้หมายเลขทะเบียนนั้น เจ้าของรถและผู้ที่ทำแผ่นป้ายนั้นขึ้นจะมีความผิดตามกฎหมายอาญามาตรา 265 ประกอบมาตรา 268 ฐานปลอมเอกสารราชการ และใช้เอกสารราชการปลอม ซึ่งมีโทษจำคุกตั้งแต่ 6 เดือน ถึง 5 ปี และปรับตั้งแต่ 10,000 บาท ถึง 100,000 บาท นอกจากนี้ ยังเป็นความผิดตามกฎหมายว่าด้วยรถยนต์ มาตรา 11 ฐานติดแผ่นป้ายทะเบียนรถไม่ถูกต้องตามที่ทางราชการกำหนด ปรับสูงสุดไม่เกิน 2,000 บาท และอาจจะมีความผิดอื่นตามพฤติการณ์ที่เกิดขึ้น หรืออาจถูกยึดรถเพื่อส่งตรวจพิสูจน์หลักฐานหาที่มาของตัวรถด้วย ซึ่งจากรายงานและการตรวจสอบในช่วงที่ผ่านมา พบว่าการกระทำความผิดด้วยการสวมทะเบียนหรือทำแผ่นป้ายทะเบียนรถปลอมขึ้นมาเพื่อติดกับรถคันอื่นๆ มักเกิดขึ้นกรณีการซื้อขายรถด้วยวิธีการโอนลอย โดยที่ผู้ซื้อไม่นำรถไปดำเนินการตรวจสภาพรถและจดทะเบียนด้วยตนเอง ซึ่งเป็นช่องว่างที่กลุ่มมิจฉาชีพฉวยโอกาสนำรถที่มีที่มาผิดกฎหมาย เช่น รถที่นำมาตอกเลขตัวถัง เลขเครื่องยนต์ใหม่ และทำใบคู่มือจดทะเบียนรถและเอกสารการโอนปลอม หรือซื้อซากรถที่ใช้งานไม่ได้แล้วแต่ยังมีทะเบียนถูกต้อง เพื่อนำรถรุ่นเดียวกัน สีเดียวกัน มาสวมทะเบียนแทน โดยทำการเปลี่ยนแปลงขึ้นใหม่ทั้งเลขตัวถังและเลขคัสซีให้ตรงกับเอกสาร ซึ่งมักเป็นรถที่ถูกขโมยมา หรือปลอมเฉพาะเอกสารติดรถ ทั้งแผ่นป้ายทะเบียนรถ เครื่องหมายแสดงการเสียภาษี และใบคู่มือจดทะเบียนรถ โดยไม่ดัดแปลงเลขตัวถังและเลขคัสซี มาหลอกขายให้กับประชาชน โดยเป็นรถที่ไม่ผ่านการตรวจสอบจากกรมการขนส่งทางบก ดังนั้น เพื่อให้ได้รถที่ถูกต้องตามกฎหมาย การซื้อขายรถทุกครั้งควรดำเนินการทางทะเบียนหรือนำรถเข้าตรวจสภาพด้วยตนเอง
รองอธิบดีกรมการขนส่งทางบก กล่าวเพิ่มเติมว่า ทั้งนี้ ได้กำชับเจ้าหน้าที่ให้เข้มงวดกวดขันการตรวจสภาพรถ
ตามรายการที่กำหนดทุกคัน เพื่อป้องกันไม่ให้รถผิดกฎหมายดำเนินการทางทะเบียนได้โดยเด็ดขาด ซึ่งเมื่อเจ้าหน้าที่ตรวจพบจะมีการระงับการดำเนินการทางทะเบียนที่ไม่ถูกต้องทันที และหากประชาชนพบเห็นรถต้องสงสัยสามารถแจ้งข้อมูลมายังกรมการขนส่งทางบกเพื่อตรวจสอบและคุ้มครองสิทธิตามกฎหมาย โดยเฉพาะการซื้อขายรถมือสอง อย่าหลงเชื่อซื้อรถที่มีราคาถูกกว่าราคาตลาดจนผิดสังเกต รวมทั้งการซื้อขายรถที่มีเอกสารการได้มาของตัวรถไม่ชัดเจน และไม่แนะนำให้ซื้อขายรถด้วยวิธีการโอนลอยในทุกกรณี เนื่องจากการดำเนินการในลักษณะดังกล่าวจะเป็นช่องว่างที่กลุ่มมิจฉาชีพมักจะฉวยโอกาสสวมรอยนำรถผิดกฎหมายมาหลอกขายให้ประชาชน การซื้อขายรถทุกครั้งควรดำเนินการทางทะเบียนหรือนำรถเข้าตรวจสภาพด้วยตนเอง เพื่อความมั่นใจว่าได้รถที่ถูกต้องตามกฎหมาย และทันทีที่พบว่าแผ่นป้ายทะเบียนรถหล่นหายหรือชำรุด เจ้าของรถควรรีบดำเนินการขอยกเลิกแผ่นป้ายทะเบียนเดิมและขอรับแผ่นป้ายทะเบียนรถทดแทนทันที ห้ามทำแผ่นป้ายทะเบียนรถขึ้นเองโดยเด็ดขาด โดยติดต่อที่สำนักงานขนส่งที่รถนั้นจดทะเบียน ซึ่งจะได้รับแผ่นป้ายทะเบียนรถใหม่ ภายใน 15 วัน รองอธิบดีกรมการขนส่งทางบก กล่าวในที่สุด

ที่มา : https://www.thaigov.go.th/news/contents/details/53841