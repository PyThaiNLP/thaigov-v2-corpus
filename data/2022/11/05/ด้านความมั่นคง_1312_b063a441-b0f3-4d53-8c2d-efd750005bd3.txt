รัฐบาลไทย-ข่าวทำเนียบรัฐบาล-ปลัดกระทรวงกลาโหม ให้การต้อนรับ คณะอาจารย์ และนักศึกษา หลักสูตรวิทยาลัยป้องกันราชอาณาจักร สาธารณรัฐฟิลิปปินส์


วันพุธที่ 20 กรกฎาคม 2565
ปลัดกระทรวงกลาโหม ให้การต้อนรับ คณะอาจารย์ และนักศึกษา หลักสูตรวิทยาลัยป้องกันราชอาณาจักร สาธารณรัฐฟิลิปปินส์
ปลัดกระทรวงกลาโหม ให้การต้อนรับ คณะอาจารย์ และนักศึกษา
หลักสูตรวิทยาลัยป้องกันราชอาณาจักร สาธารณรัฐฟิลิปปินส์
เช้าวันนี้ (วันพุธที่ ๒๐ กรกฎาคม ๒๕๖๕ เวลา ๐๙.๐๐ น.) ที่ห้องพระบารมีปกเกล้า ในศาลา         ว่าการกลาโหม พลเอก วรเกียรติ  รัตนานนท์ ปลัดกระทรวงกลาโหม ให้การต้อนรับ คณะอาจารย์ และนักศึกษาหลักสูตร วิทยาลัยป้องกันราชอาณาจักร สาธารณรัฐฟิลิปปินส์ โดยมี ผศ.ดร. Jose Santos R. Carandang VI เป็นหัวหน้าคณะฯ ในโอกาสเดินทางเยือนประเทศไทย ระหว่าง ๑๗ - ๒๒ กรกฎาคม ๒๕๖๕ โดยในการเข้าพบ ปลัดกระทรวงกลาโหม ได้กล่าวชื่นชม หลักสูตร MNSA ของวิทยาลัยป้องกันราชอาณาจักร สาธารณรัฐฟิลิปปินส์ ว่า เป็นหลักสูตรชั้นนำด้านความมั่นคง มีเนื้อหาที่เป็นปัจจุบัน และมุ่งเน้นการพัฒนาผู้เข้ารับการศึกษาจากทุกภาคส่วนอย่างรอบด้านให้มีความเป็นผู้นำที่มีความรู้ความสามารถในการมีส่วนร่วม ในกิจการความมั่นคงและการป้องกันประเทศได้อย่างสร้างสรรค์และมีประสิทธิภาพ ซึ่งหลักสูตรฯ ดังกล่าวได้รับการยอมรับจากนานาชาติ อันจะเห็นได้จากการที่มีศิษย์เก่าจากหลายภาคส่วนทั้งข้าราชการประจำและการเมืองจากฝ่ายนิติบัญญัติ ฝ่ายบริหาร รวมถึงฝ่ายตุลาการ ข้าราชการทหาร และเอกชน ตลอดจนกำลังพลจากมิตรประเทศที่เคยศึกษาในหลักสูตรฯ อาทิ เครือรัฐออสเตรเลีย สาธารณรัฐอินเดีย (อินเดีย) ประเทศไทย มาเลเซีย และสาธารณรัฐอิสลามปากีสถาน
ทั้งนี้ กองทัพไทย และกองทัพฟิลิปปินส์ มีความสัมพันธ์ที่ดีต่อกันมาอย่างยาวนาน มีการแลกเปลี่ยนการเยือนระหว่างกันในทุกระดับมาโดยตลอด ส่งผลให้ความร่วมมือมีความใกล้ชิดกันในทุกมิติ
อาทิ ด้านการข่าว การฝึกศึกษา อุตสาหกรรมป้องกันประเทศ และความร่วมมือภายใต้กรอบ
การประชุมรัฐมนตรีกลาโหมอาเซียน (ASEAN Defence Ministers’ Meeting: ADMM) โดยการที่วิทยาลัยป้องกันราชอาณาจักร สาธารณรัฐฟิลิปปินส์ ได้เลือกประเทศไทยสำหรับการศึกษาในส่วนของ GSDS นั้นแสดงถึงความร่วมมืออันใกล้ชิดในสาขาการศึกษาทางทหารระหว่างสองประเทศ
นอกจากนี้ กระทรวงกลาโหม มีความยินดีที่ได้ให้ข้อมูลเกี่ยวกับภารกิจรวมทั้งการดำเนินนโยบายด้านการต่างประเทศของกระทรวงกลาโหม และมุมมองของไทยต่อประเด็นความมั่นคงระหว่างประเทศ โดยหวังว่าข้อมูลต่าง ๆ ที่ได้รับจะช่วยเสริมสร้างความรู้ความเข้าใจด้านความมั่นคง และเป็นประโยชน์ตลอดระยะเวลา        ที่ศึกษา ตลอดจนประสบความสำเร็จบรรลุวัตถุประสงค์ตามที่ได้ตั้งไว้

ที่มา : https://www.thaigov.go.th/news/contents/details/57062