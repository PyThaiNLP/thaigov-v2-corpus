รัฐบาลไทย-ข่าวทำเนียบรัฐบาล-โฆษกรัฐบาลเผย นายกฯ ชื่นชม ผลงาน สวทช. คิดค้นชุดตรวจ ATK ขอบคุณทุกภาคส่วนที่ร่วมกันแก้ไขปัญหาประเทศ


วันพฤหัสบดีที่ 3 กุมภาพันธ์ 2565
พิมพ์
โฆษกรัฐบาลเผย นายกฯ ชื่นชม ผลงาน สวทช. คิดค้นชุดตรวจ ATK ขอบคุณทุกภาคส่วนที่ร่วมกันแก้ไขปัญหาประเทศ
โฆษกรัฐบาลเผย นายกฯ ชื่นชม ผลงาน สวทช. คิดค้นชุดตรวจ ATK ขอบคุณทุกภาคส่วนที่ร่วมกันแก้ไขปัญหาประเทศ
วันที่ 3 ก.พ. 65 นายธนกร วังบุญคงชนะ โฆษกประจำสำนักนายกรัฐมนตรี เปิดเผยต่อกรณีที่ สำนักงานพัฒนาวิทยาศาสตร์และเทคโนโลยีแห่งชาติ (สวทช.) ได้คิดค้น ชุดตรวจ ATK “NanoCOVID-19” ว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม รับทราบ ชื่นชมความสำเร็จของ สวทช. และขอบคุณทุกหน่วยงานที่เกี่ยวข้อง ที่ช่วยกันใช้ความสามารถร่วมกันพัฒนาแก้ไขปัญหาในประเทศ
ชุดตรวจ NanoCOVID-19 Antigen Rapid Test ที่ สวทช. คิดค้นนี้ นำฐานความรู้จากชุดตรวจคัดกรองไวรัสไข้หวัดใหญ่มาต่อยอดร่วมกับวัสดุตอบสนองทางด้านนาโนเทคโนโลยีและระบบเซ็นเซอร์ และได้สร้างเป็นนวัตกรรมใหม่สำหรับชุดตรวจใน 2 รูปแบบ ได้แก่ ATK Professional Use สำหรับบุคลากรทางการแพทย์ และ ATK Home Use สำหรับประชาชนทั่วไป
โดยปัญหาจากสถานการณ์โควิด-19 ส่งผลให้ทั่วโลกมีความต้องการใช้ชุดตรวจ ATK ตามมาตรการทางสาธารณสุข ทั้งนี้ เพื่อแยกผู้ติดเชื้อเบื้องต้น จำกัดการแพร่ระบาดของโรค ลดการทำงานของเจ้าหน้าที่บุคลากรทางการแพทย์ในระบบสาธารณสุข ซึ่งทำให้ไทยต้องนำเข้าชุดตรวจ ATK จากต่างประเทศ โดยรัฐบาลก็แก้ปัญหา ราคา และจำนวน ของชุดตรวจมาโดยตลอด ทั้งนี้ เชื่อมั่นว่าประเทศไทยเต็มไปด้วยบุคลากรที่มีความรู้ความสามารถ การคิดค้นชุดตรวจ ATK ได้ในวันนี้ จะสามารถต่อยอดองค์ความรู้ทำให้สามารถส่งออกชุดตรวจ ATK ไปยังตลาดโลกได้ในที่สุด
ทั้งนี้ รัฐบาลพร้อมสนับสนุนงานวิจัย การพัฒนาด้านนวัตกรรม เพื่อช่วยให้อุตสาหกรรมทางการแพทย์เติบโต และต่อยอดในเชิงพาณิชย์ โดยเฉพาะอย่างยิ่ง งานวิจัยที่สอดคล้องกับโมเดลเศรษฐกิจสู่การพัฒนาที่ยั่งยืน (Bio-Circular-Green Economy) และนโยบายการผลักดันประเทศเป็นศูนย์กลางการแพทย์โลก (Medical Hub) ตามยุทธศาสตร์ขับเคลื่อนเศรษฐกิจใหม่ที่รัฐบาลให้ความสำคัญ เพื่อเป็นโอกาสในการพัฒนาเศรษฐกิจเพื่ออนาคตต่อไป
นายธนกร กล่าวว่า ประเทศไทยมีทรัพยากรมนุษย์ที่มีความสามารถเป็นที่ยอมรับในเวทีโลก รวมทั้งคนไทยทุกคนมีจิตใจอยากเห็นประเทศชาติพัฒนา จึงพร้อมที่จะร่วมมือกับรัฐบาลแก้ไขปัญหาของประเทศ ซึ่งเชื่อมั่นว่าทุกปัญหาที่คนไทยร่วมมือกันจะแก้ไขได้ อย่างเช่น ปัญหาเรื่องสถานการณ์โควิด -19 ประเทศไทยไม่ได้อยู่ในสถานการณ์ที่แย่นักเมื่อเทียบกับหลาย ๆ ประเทศ ซึ่งเป็นเหตุจากความตั้งใจทำงานของนายกรัฐมนตรี ที่สั่งการ ประเมินสถานการณ์ ปรับเปลี่ยนการทำงานอย่างต่อเนื่อง และครอบคลุมรอบด้าน รวมทั้ง ความร่วมมือจากทุกหน่วยงานทั้งภาครัฐ เอกชน รวมทั้งความร่วมมือของประชาชนทุกคน จึงทำให้ไทยได้รับการยอมรับในการแก้ไขปัญหาจัดการปัญหาโควิด-19 จากทั่วโลก
อย่างไรก็ตาม ตนอยากฝากถึงประชาชนเมื่อมีการใช้ชุดตรวจ ATK จำนวนมากจึงเป็นปัญหาเรื่องการจัดการขยะชุดตรวจ หน้ากากอนามัย หน้ากากผ้า จึงขอให้ประชาชนช่วยกันแยกขยะ โดยฉีดพ่นแอลกอฮอล์ก่อนแยกทิ้งในถุงขยะ โดยระบุหน้าถุงว่าเป็นขยะติดเชื้อ ก็จะเป็นการช่วยดูแลเจ้าหน้าที่ที่รับผิดชอบการจัดการขยะ และเพื่อรักษาสุขอนามัยที่ดี

ที่มา : https://www.thaigov.go.th/news/contents/details/51184