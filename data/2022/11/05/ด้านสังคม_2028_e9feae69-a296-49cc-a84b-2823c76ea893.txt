รัฐบาลไทย-ข่าวทำเนียบรัฐบาล-ดีอีเอส ห่วงข่าวปลอมแจ้งเตือนพายุว่อนโซเชียล


วันจันทร์ที่ 29 สิงหาคม 2565
ดีอีเอส ห่วงข่าวปลอมแจ้งเตือนพายุว่อนโซเชียล
ดีอีเอส ห่วงข่าวปลอมแจ้งเตือนพายุว่อนโซเชียล
กระทรวงดิจิทัลฯ จับกระแสข่าวปลอมในสถานการณ์มรสุมหลายลูก-พายุโซนร้อนเข้าไทย พบโพสต์ข่าวลวงแจ้งเตือนพายุว่อนโซเชียล แนะติดตามข่าวสารทางการที่มาจากกรมอุตุนิยมวิทยาเท่านั้น
นางสาวนพวรรณ หัวใจมั่น โฆษกกระทรวงดิจิทัลเพื่อเศรษฐกิจและสังคมฝ่ายการเมือง (ดีอีเอส) กล่าวว่า สรุปผลการมอนิเตอร์ และรับแจ้งข่าวปลอมประจำสัปดาห์ ระหว่างวันที่ 19-25 ส.ค. 65 พบมีข่าวปลอมเกี่ยวกับภัยพิบัติหลายข่าว  โดยเฉพาะประเด็นการแจ้งเตือนพายุ อาทิ ข่าวปลอมจะเกิดพายุ 9 ลูกพร้อมกัน และล้อมประเทศไทยจนทำให้น้ำท่วมกรุงเทพฯ, ข่าวปลอมไทยเตรียมรับมือพายุพร้อมกัน3ลูก  จึงอยากให้ประชาชนรับข่าวสารอย่างรอบคอบ อย่าหลงเชื่อจนตื่นตระหนก ควรตรวจสอบข้อมูลทางการจากกรมอุตุนิยมวิทยา  โดยในช่วงเดือนสิงหาคมและกันยายน เป็นช่วงที่มีฝนตกชุกหนาแน่น  ซึ่งมีการเผยแพร่ผ่านสำนักสื่อต่างๆ ประจำทุกวัน รวมทั้งสามารถติดตามได้ที่เว็บไซต์ https://www.tmd.go.th/index.php หรือโทร. สายด่วน 1182 และหมายเลขโทรศัพท์ 0 2399 4547 ตลอด 24 ชั่วโมง
ทั้งนี้ จากการคัดกรองจำนวนข้อความที่เข้าเกณฑ์ตรวจสอบ (Verify) ในรอบสัปดาห์ล่าสุดพบ 319 ข้อความเป็นจำนวนเรื่องที่ต้องดำเนินการตรวจสอบทั้งหมด 166 เรื่อง โดยเป็นข่าวปลอมในกลุ่มภัยพิบัติเกือบ 10% หรือจำนวน 14 เรื่อง ขณะที่ข่าวปลอมเกี่ยวกับโควิดลดสัดส่วนลงจนเหลือแค่เลขหลักเดียว
สำหรับข่าวปลอมที่มีคนสนใจสูงสุด 10 อันดับ ได้แก่ อันดับ 1 เกาหลีเปิดรับสมัครแรงงานไทย มากกว่า 3,000 อัตรา รายได้ 70,000 บาทต่อเดือน อันดับ 2 ธนาคารออมสินเปิดลงทะเบียนปล่อยกู้ 5,000 - 300,000 บาท ผ่านไลน์ อันดับ 3 เพจธนาคารออมสิน เปิดใหม่เป็นเพจทางการของธนาคารออมสิน  อันดับ 4 วันที่ 22 - 28 ส.ค.65 จะเกิดพายุ 9 ลูกพร้อมกัน และล้อมประเทศไทยจนทำให้น้ำท่วมกรุงเทพฯ อันดับ 5 ธ.ออมสิน ส่ง SMS ให้ประชาชนกดรับสิทธิ์จากลิงก์เพื่อขอสินเชื่อ GSB จำนวน 30,000 บาท  อันดับ 6 ตลาดหลักทรัพย์แห่งประเทศไทยเปิดลงทุนหุ้นเริ่มต้น 1,415 บาท ครองหุ้นขั้นต่ำที่ 20 หน่วย อันดับ 7 เคี้ยวเม็ดมะละกอสุกแล้วกลืนโดยไม่ต้องกินน้ำตาม วันละ 3 เม็ด รักษามะเร็งระยะสุดท้าย เห็นผลใน 1 เดือน อันดับ 8 ตลาดหลักทรัพย์แห่งประเทศไทย เปิดลงทุนซื้อแคมเปญใหญ่ด้วยงบ 950 บาท อันดับ 9 ตลาดหลักทรัพย์แห่งประเทศไทย เปิดลงทุนเทรดหุ้น เริ่มต้น 899 บาท รับปันผลทุกเดือน และอันดับ 10 กรุงไทยเปิดให้กู้ 200,000 บาท ผ่านไลน์
“ยังคงต้องรณรงค์ให้ประชาชนรู้เท่าทันข่าวปลอมอย่างต่อเนื่อง เมื่อได้รับข่าวสารข้อมูลผ่านโซเชียล ควรตรวจสอบให้รอบด้าน เลือกเชื่อ เลือกแชร์ และสามารถติดตามและแจ้งเบาะแสข่าวปลอม ได้ผ่านช่องทางต่างๆ ดังนี้ ไลน์@antifakenewscenter  เว็บไซต์ https://www.antifakenewscenter.com/ ทวิตเตอร์https://twitter.com/AFNCThailand และช่องทางโทรศัพท์โทรสายด่วน GCC 1111 ต่อ 87” นางสาวนพวรรณ กล่าว
*************

ที่มา : https://www.thaigov.go.th/news/contents/details/58541