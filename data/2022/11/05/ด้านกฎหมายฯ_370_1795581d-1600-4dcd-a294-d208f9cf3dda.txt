รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม ส่งหมายจับนักค้ายาเสพติดสำคัญหลบหนีให้ สปป.ลาวช่วยล่าตัว


วันพุธที่ 5 มกราคม 2565
พิมพ์
รัฐมนตรีว่าการกระทรวงยุติธรรม ส่งหมายจับนักค้ายาเสพติดสำคัญหลบหนีให้ สปป.ลาวช่วยล่าตัว
รัฐมนตรีว่าการกระทรวงยุติธรรม ส่งหมายจับนักค้ายาเสพติดสำคัญหลบหนีให้ สปป.ลาวช่วยล่าตัว ยันไทยพร้อมร่วมมือสนับสนุนงบฯ-อุปกรณ์ ขอบคุณลาวเป็นมิตรที่ดีร่วมมือจนสกัดขบวนการส่งออก
เมื่อวันที่ 24 ธ.ค. 2564 เวลา 13.30 น. ที่กลางสะพานมิตรภาพไทย-ลาว จังหวัดหนองคาย นายสมศักดิ์ เทพสุทิน รัฐมนตรีว่าการกระทรวงยุติธรรม พร้อมด้วย นายมนต์สิทธิ์ ไพศาลธนวัฒน์ ผู้ว่าราชการจังหวัดหนองคาย นายวิชัย ไชยมงคล เลขาธิการ ป.ป ส. พล.ต.ต พุฒิพงศ์ มุสิกูล ผู้บังคับการตำรวจภูธรจังหวัดหนองคาย พล.ต.ต.ธนรัชน์ สอนกล้า ผู้บังคับการตำรวจปราบปรามยาเสพติด 2 พ.อ.วีระพงษ์ คำสิทธิ์ รอง ผอ.การรักษาความมั่นคงภายในจังหวัดหนองคาย ได้มอบหมายจับผู้ต้องหาคดียาเสพติดรายสำคัญที่หลบหนีจากประเทศไทยไปยัง สปป.ลาว เพื่อขอความร่วมมือให้ช่วยสืบสวนจับกุม โดยมี พล.จัตวา สีพัน พุดทะวง หัวหน้าคณะผู้แทนฝ่าย สปป.ลาว หัวหน้ากรมทหารชายแดน พ.อ.อินปง จันทะวงสา เลขาธิการ LCDC พ.ท.พุดสะหวาด สูนทะลา รองเลขาธิการ LCDC และพ.ต.สินบันดิด สีปะเสิด รองผอ.สำนักงานต่างประเทศ LCDC รับมอบหนังสือ
โดยก่อนการมอบหนังสือ ได้มีการหารือผ่านวีดีโอคอนเฟอเร็นซ์ได้มีการพูดคุยหารือถึงประมวลกฎหมายยาเสพติดฉบับใหม่ของไทย ที่เน้นการยึดทรัพย์ตัดวงจรเครือข่ายยาเสพติด ที่ทาง สปป.ลาวได้ชื่นชมวิธีการทำงาน การขยายผลยึดทรัพย์ตัดวงจรยาเสพติด การพูดคุยกฎหมายยาเสพติด ที่ไทยกำลังตื่นตัวในการอบรมเจ้าหน้าที่ โดยนายสมศักดิ์ กล่าวว่า  สถานการณ์เรื่องยาเสพติดระหว่างไทยและลาวดีขึ้นมาก  ตนต้องขอขอบคุณความร่วมมือที่ดีระหว่างกัน จนนำไปสู่การจับกุมเครือข่ายจนสกัดกั้นยาเสพติดไม่ให้นำส่งออกไปยัง ออสเตรเลียและไต้หวัน และประเทศไทยยืนยันที่จะสนับสนุนงบประมาณและความร่วมมือให้กับ สปป.ลาว เช่น อุปกรณ์การตรวจยา และทาง สปป.ลาวก็ได้ขอบคุณไทย ที่เป็นเพื่อนบ้านที่ดีมาตลอด และทาง สปป.ลาวได้มีการพัฒนากฎหมายในลักษณะเดียวกับของไทย ให้ยึดอายัด นอกจากนี้ สปป.ลาว ยังได้เชิญไทยร่วมประชุมทวิภาคีในปีหน้าอีกด้วย ซึ่งนอกจากเรื่องปัญหายาเสพติดแล้ว ยังได้มีการพูดคุยถึงเรื่องอื่นๆด้วย เช่น การพัฒนาแหล่งท่องเที่ยวในอาเซียน และระบบการขนส่ง

ที่มา : https://www.thaigov.go.th/news/contents/details/49869