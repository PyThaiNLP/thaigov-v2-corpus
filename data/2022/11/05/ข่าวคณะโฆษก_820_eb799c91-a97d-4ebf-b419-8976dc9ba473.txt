รัฐบาลไทย-ข่าวทำเนียบรัฐบาล-โฆษกรัฐบาลลั่น รัฐบาลพร้อมแจงสภาฯ หลัง “เพื่อไทย” เตรียมยื่นอภิปราย ม.152 ยันโควิด-19เป็นไปตามที่ ศบค. คาดการณ์และเตรียมการรับมือไว้ล่วงหน้า


วันจันทร์ที่ 10 มกราคม 2565
พิมพ์
โฆษกรัฐบาลลั่น รัฐบาลพร้อมแจงสภาฯ หลัง “เพื่อไทย” เตรียมยื่นอภิปราย ม.152 ยันโควิด-19เป็นไปตามที่ ศบค. คาดการณ์และเตรียมการรับมือไว้ล่วงหน้า
โฆษกรัฐบาลลั่น รัฐบาลพร้อมแจงสภาฯ หลัง “เพื่อไทย” เตรียมยื่นอภิปราย ม.152 ยันโควิด-19เป็นไปตามที่ ศบค. คาดการณ์และเตรียมการรับมือไว้ล่วงหน้า
วันที่ 10 ม.ค. 65 นายธนกร วังบุญคงชนะ โฆษกประจำสำนักนายกรัฐมนตรี กล่าวถึงกรณีที่แกนนำพรรคเพื่อไทย ระบุว่า จะเสนอให้พรรคเพื่อไทยเปิดอภิปรายตามมาตรา 152 เรื่องการบริหารจัดการโควิดที่ล้มเหลวของ พล.อ.ประยุทธ์ จันทร์โอชา นายกรัฐมนตรี และรัฐมนตรีว่าการกระทรวงกลาโหม ในสัปดาห์หน้าว่า เป็นสิทธิ์ที่ฝ่ายค้านสามารถดำเนินการได้ตามกรอบรัฐธรรมนูญ ซึ่งรัฐบาลพร้อมที่จะชี้แจง และจะถือโอกาสนี้อธิบายให้ประชาชนได้ทราบข้อมูลที่ถูกต้องด้วย หลังจากที่ฝ่ายค้านสลับหน้ากันดิสเครดิตรายวันจนประชาชนสับสน ยืนยันว่า สถานการณ์โควิด-19 รัฐบาลมีการวางแผนไว้ล่วงหน้าตามการคาดการณ์ของ ศบค. ไม่ได้ล่าช้าหรือสับสน ถ้าจะสับสนก็คงเป็นฝ่ายค้านมากกว่า ที่วันนี้ออกมาด้อยค่าวัคซีน แต่พอรุ่งขึ้นกลับรีบไปฉีดวัคซีนก่อนประชาชนเสียอีก
“ยืนยันว่ารัฐบาลพร้อมชี้แจงทุกข้อสงสัย เพราะนายกฯ สั่งการให้ ศบค. คาดการณ์และเตรียมการรับมือไว้ล่วงหน้าแล้ว ไม่ได้บริหารสถานการณ์ผิดพลาดล้มเหลวแต่อย่างใด คงมีแค่ฝ่ายค้านที่วันนี้ยังสับสนจะเอายังไงกันแน่ วันนี้พูดจนน้ำลายแตกฟอง ด้อยค่าระบบสาธารณสุขไทย ด้อยค่าวัคซีน สร้างความหวาดกลัวให้กับประชาชน อย่างน้อย ๆ ก็น่าจะละอายกับสิ่งที่ตัวเองได้พูดเอาไว้บ้าง ถ้าฝ่ายค้านห่วงใยประชาชนจริง อย่างน้อยก็ควรปล่อยให้รัฐบาลได้ทำงานแก้ไขปัญหาให้กับประชาชนบ้าง ไม่ใช่ว่าต้องมาเสียเวลาไปกับการแก้ข่าวสร้างความสับสนจากฝ่ายค้านรายวันอยู่แบบนี้” นายธนกร กล่าว

ที่มา : https://www.thaigov.go.th/news/contents/details/50375