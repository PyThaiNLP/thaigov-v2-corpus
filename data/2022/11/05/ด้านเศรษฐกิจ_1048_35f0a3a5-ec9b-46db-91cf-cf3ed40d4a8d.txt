รัฐบาลไทย-ข่าวทำเนียบรัฐบาล-กระทรวงเกษตรฯ จัดกิจกรรมเนื่องในวันพระราชทานธงชาติไทย


วันอังคารที่ 28 กันยายน 2564
กระทรวงเกษตรฯ จัดกิจกรรมเนื่องในวันพระราชทานธงชาติไทย
กระทรวงเกษตรฯ จัดกิจกรรมเนื่องในวันพระราชทานธงชาติไทย เพื่อน้อมรำลึกในพระมหากรุณาธิคุณพระบาทสมเด็จพระมงกุฎเกล้าเจ้าอยู่หัว และสร้างความภาคภูมิใจแก่คนในชาติ
ดร.ทองเปลว กองจันทร์ ปลัดกระทรวงเกษตรและสหกรณ์ เปิดเผยภายหลังเป็นประธานการจัดกิจกรรมเนื่องในวันพระราชทานธงชาติไทย ณ บริเวณเสาธงหน้าอาคาร 1 กระทรวงเกษตรและสหกรณ์ ว่า “ตามที่คณะรัฐมนตรีมีมติเห็นชอบกำหนดให้วันที่ 28 กันยายนของทุกปี เป็นวันพระราชทานธงชาติไทย (Thai National Flag Day) เริ่มเมื่อวันที่ 28 กันยายน 2560 เป็นต้นมา โดยมีวัตถุประสงค์เพื่อน้อมรำลึกในพระมหากรุณาธิคุณพระบาทสมเด็จพระมงกุฎเกล้าเจ้าอยู่หัวที่ทรงพระราชทานธงไตรรงค์เป็นธงชาติไทย และเพื่อเป็นการสร้างความภาคภูมิใจแก่คนในชาติ ซึ่งกระทรวงเกษตรและสหกรณ์ได้จัดกิจกรรมเคารพธงชาติและร้องเพลงชาติไทย ในเวลา 8.00 น. โดยมีผู้บริหารข้าราชการ และเจ้าหน้าที่เข้าร่วมกิจกรรม ทั้งนี้ ได้ดำเนินการภายใต้มาตรการป้องกันการแพร่ระบาดของโรคติดเชื้อไวรัสโคโรนา 2019 (โควิด-19) อย่างเคร่งครัดด้วย” ปลัดเกษตรฯ กล่าว.

ที่มา : https://www.thaigov.go.th/news/contents/details/46285