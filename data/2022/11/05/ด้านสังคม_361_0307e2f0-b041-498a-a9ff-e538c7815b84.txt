รัฐบาลไทย-ข่าวทำเนียบรัฐบาล-สธ.ร่วม กต. เจรจาต่างประเทศจัดหาวัคซีนโควิด 19 เพิ่มขึ้น


วันพฤหัสบดีที่ 19 สิงหาคม 2564
สธ.ร่วม กต. เจรจาต่างประเทศจัดหาวัคซีนโควิด 19 เพิ่มขึ้น
รองนายกรัฐมนตรีและรัฐมนตรีว่าการกระทรวงสาธารณสุข หารือร่วมรองนายกรัฐมนตรีและรัฐมนตรีว่าการกระทรวงการต่างประเทศ การฉีดวัคซีนโควิดชาวต่างชาติในประเทศ เดินหน้าตามนโยบายนายกรัฐมนตรีฉีดวัคซีนทุกคนบนแผ่นดินไทย เผยฉีดแล้ว 3.56 แสนราย ขณะที่กระทรวงการต่างประ
รองนายกรัฐมนตรีและรัฐมนตรีว่าการกระทรวงสาธารณสุข หารือร่วมรองนายกรัฐมนตรีและรัฐมนตรีว่าการกระทรวงการต่างประเทศ การฉีดวัคซีนโควิดชาวต่างชาติในประเทศ เดินหน้าตามนโยบายนายกรัฐมนตรีฉีดวัคซีนทุกคนบนแผ่นดินไทย เผยฉีดแล้ว 3.56 แสนราย ขณะที่กระทรวงการต่างประเทศพร้อมช่วยเจรจาประเทศต่างๆ จัดหาวัคซีนเพิ่มขึ้น
วันนี้ (19 สิงหาคม 2564) ที่กระทรวงการต่างประเทศ นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข หารือร่วมกับนายดอน ปรมัตถ์วินัย รองนายกรัฐมนตรีและรัฐมนตรีว่าการกระทรวงการต่างประเทศ เกี่ยวกับวัคซีนโควิด 19 โดยนายอนุทินกล่าวว่า วันนี้ได้หารือถึงการฉีดวัคซีนโควิด 19 ในชาวต่างประเทศที่อาศัยอยู่ในแผ่นดินไทย ซึ่งกระทรวงสาธารณสุขดำเนินการตามนโยบายของพลเอกประยุทธ์ จันทร์โอชา นายกรัฐมนตรี ที่จะฉีดวัคซีนให้แก่ประชากรทุกคนในประเทศไทย ที่ผ่านมาได้รับการประสานจากสถานทูตต่างๆ ในการรวบรวมรายชื่อและข้อมูลชาวต่างชาติให้แก่กระทรวงสาธารณสุข เพื่อนัดหมายเข้ามาฉีดวัคซีนตามจุดฉีดต่างๆ เช่น โรงพยาบาลเมดพาร์ค โรงพยาบาลวิมุต โรงพยาบาลบางรัก และศูนย์ฉีดวัคซีนกลางบางซื่อ เป็นต้น ซึ่งขณะนี้ได้ขยายการฉีดชาวต่างชาติที่อยู่ในภูมิภาคด้วย โดยจะประสานกับกรมการกงสุลเพื่อนำรายชื่อชาวต่างชาติที่ขึ้นทะเบียนส่งไปยังจังหวัดต่างๆ ทำการนัดหมายเข้ามาฉีดต่อไป
นอกจากนี้ กระทรวงการต่างประเทศจะเดินหน้าประสานกับประเทศต่างๆ เพื่อช่วยจัดหาวัคซีนโควิด 19 เพิ่มเติมให้แก่ประเทศไทยด้วย ซึ่งที่ผ่านมากระทรวงการต่างประเทศได้เจรจาทำให้ประเทศไทยได้รับวัคซีนบริจาคเข้ามาใช้เพิ่มขึ้น เช่น วัคซีนแอสตร้าเซนเนก้าจากญี่ปุ่น วัคซีนซิโนแวคจากจีน และวัคซีนไฟเซอร์จากสหรัฐอเมริกา ล่าสุดคือ การเจรจาแลกเปลี่ยนวัคซีนแอสตร้าเซนเนก้ากับประเทศภูฏาน ส่วนกรณีใบรับรองการฉีดวัคซีนของชาวต่างชาติที่จะเดินทางเข้าภูเก็ตแซนด์บ็อกซ์นั้น ผู้ฉีดวัคซีนที่ประเทศไทยให้การรับรองว่าเดินทางเข้ามาได้ คือ วัคซีนซิโนแวค ซิโนฟาร์ม แอสตร้าเซนเนก้า ไฟเซอร์ โมเดอร์นา และจอห์นสัน แอนด์ จอห์นสัน ครบโดสตามที่กำหนด เนื่องจากวัคซีนเหล่านี้มีการขึ้นทะเบียนในประเทศไทยแล้ว ส่วนวัคซีนสปุตนิก V ยังอยู่ระหว่างการขึ้นทะเบียนในประเทศไทย คณะกรรมการโรคติดต่อแห่งชาติจะมีการประชุมเร็วๆ นี้ เพื่อพิจารณาให้ผู้ที่ฉีดวัคซีน สปุตนิก V สามารถเดินทางเข้ามาได้เช่นกัน
สำหรับการฉีดวัคซีนชาวต่างประเทศที่อาศัยอยู่ในประเทศไทย ข้อมูลถึงวันที่ 14 สิงหาคม 2564 ฉีดแล้ว 356,337 ราย คิดเป็น 7.27% ของชาวต่างชาติที่อาศัยอยู่ในประเทศไทยทั้งหมด ได้รับวัคซีนครบ 2 โดสแล้ว 107,106 ราย คิดเป็น 30.1% เป็นชาวต่างชาติอายุ 60 ปีขึ้นไป 27,028 ราย โดย 10 สัญชาติที่ได้รับการฉีดมากที่สุด คือ เมียนมา จีน กัมพูชา ลาว ญี่ปุ่น อินเดีย ฟิลิปปินส์ อังกฤษ ฝรั่งเศส และอเมริกันตามลำดับ
***************************** 19 สิงหาคม 2564
*********************

ที่มา : https://www.thaigov.go.th/news/contents/details/44919