รัฐบาลไทย-ข่าวทำเนียบรัฐบาล-นายกฯ เยี่ยมชมการประชาสัมพันธ์งาน OTOP Midyear 2022 “สุขช้อป สุขใจ สุขทั่วไทย รวมไว้ในที่เดียว” ชื่นชมศักยภาพการพัฒนาผลิตภัณฑ์ของคนไทย แนะรักษามาตรฐานต่อเนื่อง


วันจันทร์ที่ 30 พฤษภาคม 2565
พิมพ์
นายกฯ เยี่ยมชมการประชาสัมพันธ์งาน OTOP Midyear 2022 “สุขช้อป สุขใจ สุขทั่วไทย รวมไว้ในที่เดียว” ชื่นชมศักยภาพการพัฒนาผลิตภัณฑ์ของคนไทย แนะรักษามาตรฐานต่อเนื่อง
นายกฯ เยี่ยมชมการประชาสัมพันธ์งาน OTOP Midyear 2022 “สุขช้อป สุขใจ สุขทั่วไทย รวมไว้ในที่เดียว” ชื่นชมศักยภาพการพัฒนาผลิตภัณฑ์ของคนไทย แนะรักษามาตรฐานต่อเนื่อง ย้ำร่วมสร้างการรับรู้ เผยแพร่ภูมิปัญญาไทยสู่ต่างชาติ
นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า วันนี้ (30 พฤษภาคม 2565) เวลา 09.00 น. ณ โถงกลาง ตึกสันติไมตรี ทำเนียบรัฐบาล พลเอก อนุพงษ์ เผ่าจินดา รัฐมนตรีว่าการกระทรวงมหาดไทย นำคณะผู้บริหารกระทรวงมหาดไทย เข้าพบ พลเอก ประยุทธ์ จันทร์โอชา นายกรัฐมนตรี และรัฐมนตรีว่าการกระทรวงกลาโหม เพื่อประชาสัมพันธ์การจัดงาน OTOP Midyear 2022 “สุขช้อป สุขใจ สุขทั่วไทย รวมไว้ในที่เดียว” โดยมี นายดิสทัต โหตระกิตย์ เลขาธิการนายกรัฐมนตรี เข้าร่วมด้วย
นายกรัฐมนตรีเยี่ยมชมผลิตภัณฑ์สินค้า OTOP ต่าง ๆ ได้แก่ เสื้อผ้าแฟชั่นผ้าไทย จ.หนองบัวลำภู ผ้ามัดหมี่ยกดอก 6 ตะกอ จ.สุรินทร์ ผ้าไหมลายทอง จ.บุรีรัมย์ กระเป๋า/กล่องเครื่องประดับลงยาสีนพเก้า จ.นนทบุรี ดอกไม้จากดินไทย จ.พิษณุโลก แจกันน้ำเต้าเพนท์ลายดอกรวงผึ้ง จ.เชียงใหม่ ชุดผอบถมทอง/ถมเงิน จ.นนทบุรี ชุดผ้าไหมลายน้ำไหลไทลื้อ/กระเป๋าผ้าลายไทลื้อและผ้าไหม ผ้าฝ้ายลายไทลื้อโบราณ จ.น่าน เป็นต้น โดยนายกรัฐมนตรีได้แสดงความเชื่อมั่นและชื่นชมในศักยภาพของคนไทยในการพัฒนาผลิตภัณฑ์ OTOP เพื่อเพิ่มมูลค่า นับเป็นความสำเร็จในการดำเนินงานตามนโยบายของรัฐบาล ที่ให้ความสำคัญกับชุมชนในการนำความรู้และทรัพยากรในพื้นที่มาผลิตเป็นสินค้าและบริการ ประชาชนมีส่วนร่วมและได้รับประโยชน์จากการพัฒนา เพื่อเพิ่มศักยภาพของเศรษฐกิจฐานรากให้สามารถสร้างรายได้ กระจายรายได้สู่ชุมชน สนับสนุนสินค้าชุมชน และยกระดับวิสาหกิจชุมชนให้มีความเข้มแข็ง ซึ่งจะเป็นส่วนหนึ่งในการเสริมสร้างและฟื้นฟูเศรษฐกิจไทยได้อย่างเป็นรูปธรรม
พร้อมกันนี้ นายกรัฐมนตรีขอบคุณผู้เกี่ยวข้องทุกคนที่ร่วมมือกันพัฒนาสินค้า OTOP ให้มีความก้าวหน้า มั่นคง และยั่งยืน สินค้ามีความสวยงามและมีมาตรฐาน พร้อมกับแสดงความชื่นชมในผลิตภัณฑ์และการออกแบบที่มีความทันสมัยมากขึ้น มีการประยุกต์การออกแบบลวดลายใหม่ ๆ เป็นสินค้าใหม่ ๆ ที่น่าสนใจและมีความสวยงาม เป็นผลิตภัณฑ์ที่ใช้ประโยชน์ได้อย่างหลากหลาย โดยได้เน้นย้ำการปรับเปลี่ยนวิธีการดูแลรักษาผ้าไทยให้ง่ายขึ้น แต่ต้องคงไว้ซึ่งเอกลักษณ์ของผ้าไทยด้วย นอกจากนี้ นายกรัฐมนตรียังได้กำชับให้หน่วยงานที่เกี่ยวข้องร่วมกันสร้างการรับรู้ ช่วยกันเผยแพร่ภูมิปัญญาไทยสู่ต่างชาติและประชาสัมพันธ์ให้เป็นที่รู้จักในวงกว้าง และร่วมมือกันส่งเสริมสนับสนุนผู้ประกอบการให้มีศักยภาพและพัฒนามาตรฐานผลิตภัณฑ์ต่าง ๆ อย่างต่อเนื่อง รวมถึงการจัดหาช่องทางการตลาดให้แก่ผู้ประกอบการ เพื่อเพิ่มช่องทางการจัดจำหน่ายและสร้างรายได้สู่ชุมชนอย่างทั่วถึง อันจะนำไปสู่การสร้างเศรษฐกิจชุมชนที่สามารถพึ่งพาตนเองได้อย่างยั่งยืนต่อไป
สำหรับงาน OTOP Midyear 2022 “สุขช้อป สุขใจ สุขทั่วไทย รวมไว้ในที่เดียว” มีวัตถุประสงค์เพื่อจัดแสดง และจำหน่ายผลิตภัณฑ์หนึ่งตำบล หนึ่งผลิตภัณฑ์ เพิ่มช่องทางการตลาด ผลิตภัณฑ์ OTOP และสร้างรายได้ให้กับชุมชน รวมถึงเผยแพร่และประชาสัมพันธ์ การดำเนินงานโครงการ หนึ่งตำบล หนึ่งผลิตภัณฑ์ เพื่อสร้างโอกาส ในการเรียนรู้ และเพิ่มทักษะในการจัดแสดง และจำหน่ายสินค้า รวมถึงเป็นการเปิดโอกาสให้ผู้ซื้อได้พบปะและสนับสนุนผู้ประกอบการ OTOP อย่างต่อเนื่อง กำหนดจัดระหว่างวันที่ 4 – 12 มิถุนายน 2565 ณ อาคารชาเลนเจอร์ 1-3 ศูนย์การแสดงสินค้าและการประชุมอิมแพ็ค เมืองทองธานี จังหวัดนนทบุรี โดยกิจกรรมภายในงาน มีการจำหน่ายสินค้า OTOP การจัดแสดงและจำหน่ายสินค้าของหน่วยงานภาคี กิจกรรมส่งเสริมการขาย การแสดง วัฒนธรรมและกิจกรรมอื่น ๆ อีกมากมาย ภายใต้มาตรการเว้นระยะห่าง (Social Distancing) เพื่อเป็นการป้องกันการแพร่กระจายของโรคติดเชื้อไวรัสโคโรนา 2019 (COVID-19) อย่างเคร่งครัด
.............................

ที่มา : https://www.thaigov.go.th/news/contents/details/55155