รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม เร่งดีเอสไอเร่งสอบบริษัทนำเข้ารถหรูจากอังกฤษ-อิตาลี หลังออกหมายเรียกผู้ต้องหา 24 ราย


วันพฤหัสบดีที่ 3 มีนาคม 2565
พิมพ์
รัฐมนตรีว่าการกระทรวงยุติธรรม เร่งดีเอสไอเร่งสอบบริษัทนำเข้ารถหรูจากอังกฤษ-อิตาลี หลังออกหมายเรียกผู้ต้องหา 24 ราย
รัฐมนตรีว่าการกระทรวงยุติธรรม เร่งดีเอสไอเร่งสอบบริษัทนำเข้ารถหรูจากอังกฤษ-อิตาลี หลังออกหมายเรียกผู้ต้องหา 24 ราย แจ้งข้อหาแล้ว 5 ราย ยอมรับมีความล่าช้าเพราะมีสำนวนจำนวนมาก เผยทำกลุ่มแรกเสร็จภายในเดือนมีนาคมนี้
นายสมศักดิ์ เทพสุทิน รัฐมนตรีว่าการกระทรวงยุติธรรม กล่าวถึงความคืบหน้าคดีรถหรูว่า ตนได้รับรายงานความคืบหน้าจากกรมสอบสวนคดีพิเศษ (ดีเอสไอ) จากคดีทั้งหมด 1,428 คัน มูลค่าความเสียหาย 9,809 ล้านบาท ขณะนี้อยู่ในความรับผิดชอบของดีเอสไอ 575 คัน เป็นคดีพิเศษ 189 คดี สอบสวนเสร็จแล้ว 169 คดี สำนวนอยู่ระหว่างการสอบสวน 20 คดี นอกจากนี้ยังมีในส่วนที่ต้องดำเนินการอีก 385 คัน โดยแบ่งเป็น นำไปบูรณาการข้อมูลในการสืบสวนกับชุดผู้เชี่ยวชาญ 168 คัน ออกเลขสอบสวนกับกลุ่มรถนำเข้าจากอิตาลี 67 คัน กลุ่มรถนำเข้าจากอังกฤษ 24 คัน และเป็นรถที่อยู่ระหว่างตรวจสอบเพื่อมอบหมาย 126 คัน
นายสมศักดิ์ กล่าวอีกว่า และอีกส่วนจำนวน 854 คันรวม 114 คดี ได้มอบหมายผู้เชี่ยวชาญเฉพาะด้านคดีพิเศษดำเนินการ โดยบูรณาการข้อมูลในการสืบสวนร่วมกับกองปฏิบัติการคดีพิเศษภาค ขณะนี้การสอบสวนพยานในคดี ได้มีการออกหมายเรียกพยานผู้จดทะเบียนรถคนแรกไปแล้ว 742 ปาก สอบสวนไปแล้ว 90 ปาก ออกหมายเรียกผู้ต้องหาไปแล้ว 24 ราย แจ้งข้อกล่าวหา 5 ราย ซึ่งทางกลุ่มนี้ ดีเอสไอแจ้งว่าจะทำให้เสร็จภายในเดือน มี.ค.นี้
“ผมต้องยอมรับว่าเราทำงานได้ช้ากว่าที่รับปากกับสังคมไว้เพราะสำนวนมีจำนวนมาก จึงได้กำชับให้ดีเอสไอเร่งดำเนินการ เพราะคดีนี้ผ่านมานานแล้ว และเราก็ได้ให้สัญญากับสังคมว่าจะทำให้สำเร็จเมื่อครั้งที่แถลงนโยบายประจำปี หากยังติดขัดตรงไหนก็ให้บอกเพื่อหารือหาทางแก้ไข ดังนั้นเราต้องเร่งมือให้เร็วขึ้นอีก เพราะเราได้รับปากเอาไว้แล้ว เรื่องไหนถูกว่ากันตามถูก ผิดก็ว่าไปตามผิด ไม่มีการดึงเรื่องหรือกลั่นแกล้งใคร การทำทุกอย่างต้องโปร่งใส”นายสมศักดิ์ กล่าว

ที่มา : https://www.thaigov.go.th/news/contents/details/52152