รัฐบาลไทย-ข่าวทำเนียบรัฐบาล-โฆษกรัฐบาลเผย นายกฯ ไม่สบายใจข่าวการผลิตคอนเทนต์การตลาดสื่อก้าวล่วงสถาบัน มอบหน่วยงานตรวจสอบ ตามกฎหมาย ย้ำคนไทยรัก และเทิดทูนสถาบันพระมหากษัตริย์


วันเสาร์ที่ 7 พฤษภาคม 2565
พิมพ์
โฆษกรัฐบาลเผย นายกฯ ไม่สบายใจข่าวการผลิตคอนเทนต์การตลาดสื่อก้าวล่วงสถาบัน มอบหน่วยงานตรวจสอบ ตามกฎหมาย  ย้ำคนไทยรัก และเทิดทูนสถาบันพระมหากษัตริย์
โฆษกรัฐบาลเผย นายกฯ ไม่สบายใจข่าวการผลิตคอนเทนต์การตลาดสื่อก้าวล่วงสถาบัน มอบหน่วยงานตรวจสอบ ตามกฎหมาย  ย้ำคนไทยรัก และเทิดทูนสถาบันพระมหากษัตริย์ เป็นศูนย์รวมความรัก สามัคคี ของคนไทยทั้งชาติ
วันที่ 7 พฤษภาคม 2565 นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม รู้สึกไม่สบายใจอย่างยิ่งหลังมีข่าวการทำคลิปโปรโมทการตลาดของแพลตฟอร์มออนไลน์แห่งหนึ่งบนโซเซียลมีเดีย โดยบุคคลที่ถูกว่าจ้างมีการนำเสนอคอนเทนต์หมิ่นเหม่ต่อการก้าวล่วงสถาบัน ทำลายจิตใจประชาชนคนไทยทั้งประเทศ เกิดกระแสต่อต้านจนมีการขึ้นแฮชแท็กแบนแพลตฟอร์มดังกล่าวบนโลกออนไลน์  ขณะนี้ กระทรวงดิจิทัลเพื่อเศรษฐกิจและสังคม ได้หารือกับกองบังคับการปราบปรามการกระทำผิดเกี่ยวกับอาชญากรรมทางเทคโนโลยี (ปอท.) โดยจะมีการรวบรวมหลักฐานที่เกี่ยวข้องให้ ปอท. เพื่อตรวจสอบ หากพบว่ามีการกระทำความผิด  และดำเนินการตามกฎหมายอย่างถึงที่สุด
นายกรัฐมนตรียังย้ำว่า คนไทยรักและเทิดทูนสถาบันพระมหากษัตริย์ และพระบรมวงศานุวงศ์ ทุกพระองค์ทรงปฏิบัติพระราชกรณียกิจเพื่อประเทศชาติประชาชนมาโดยตลอด แม้ในช่วงสถานการณ์การแพร่ระบาดโควิด-19  ทุกพระองค์ยังได้ทรงพระราชทานความช่วยเหลือแก่คนไทยทุกหมู่เหล่า  ดังนั้น สถาบันพระมหากษัตริย์ จึงเป็นเสมือนศูนย์รวมจิตใจ และบ่อเกิดของความรัก ความสามัคคีของคนไทยทั้งชาติ
"ขอเตือนไปยังนักการตลาด อินฟูเอ็นเซอร์ และเหล่าคอนเทนต์ครีเอเตอร์ต่าง ๆ ให้ระมัดระวังในการนำเสนอเนื้อหา หรือการทำโปรโมทด้วยการนำรูปลักษณ์ บุคคล สถาบันที่คนไทยทั้งประเทศให้เคารพ รัก ถือเป็นการมิบังควร  นอกจะทำให้คนไทยทั้งประเทศไม่พอใจ  ยังเป็นการทำลายภาพลักษณ์ ชื่อเสียงแบรนด์และสุ่มเสี่ยงในการกระทำผิดตามกฎหมาย และการเอาคนเจ็บคนป่วยคนพิการมาล้อเลียนขัดหลักสิทธิมนุษยชนด้วย เชื่อผู้บริโภคไทยจะไม่สนับสนุนการตลาดที่ไม่สร้างสรรค์เช่นนี้" นายธนกร กล่าว

ที่มา : https://www.thaigov.go.th/news/contents/details/54311