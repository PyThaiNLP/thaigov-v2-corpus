รัฐบาลไทย-ข่าวทำเนียบรัฐบาล-รมว.เฮ้ง เยี่ยมการฝึกทำกระชังเลี้ยงปลาในทะเล เร่งสร้างอาชีพ ยกระดับรายได้เศรษฐกิจชุมชน


วันพฤหัสบดีที่ 23 กันยายน 2564
พิมพ์
รมว.เฮ้ง เยี่ยมการฝึกทำกระชังเลี้ยงปลาในทะเล เร่งสร้างอาชีพ ยกระดับรายได้เศรษฐกิจชุมชน
รัฐมนตรีว่าการกระทรวงแรงงาน เยี่ยมการฝึกอบรมหลักสูตรการฝึกอาชีพเสริม สาขาการทำกระชังเลี้ยงปลาในทะเล ต่อยอดการสร้างอาชีพ ยกระดับรายได้และเศรษฐกิจชุมชน
เมื่อวันที่ 23 กันยายน 2564 นายสุชาติ ชมกลิ่น รัฐมนตรีว่าการกระทรวงแรงงาน พบปะเยี่ยมชมการฝึกอบรม หลักสูตรการฝึกอาชีพเสริม สาขาการทำกระชังเลี้ยงปลาในทะเล ผ่านระบบVideo Conference ณ ห้องประชุมแสงสิงแก้ว ชั้น 5 อาคารกระทรวงแรงงาน โดยมี นายสุรชัยชัยตระกูลทอง ผู้ช่วยรัฐมนตรีประจำกระทรวงแรงงาน นายพรศักดิ์ เจริญประเสริฐ ผู้ช่วยรัฐมนตรีประจำนายกรัฐมนตรี ปฏิบัติหน้าที่ประจำกระทรวงแรงงาน นางธิวัลรัตน์ อังกินันท์ ที่ปรึกษารัฐมนตรีว่าการกระทรวงแรงงาน นายสุเทพ ชิตยวงษ์ เลขานุการรัฐมนตรีว่าการกระทรวงแรงงาน พลตำรวจตรี นันทชาติ ศุภมงคล ประจำสำนักเลขาธิการนายกรัฐมนตรีปฏิบัติหน้าที่ประจำกระทรวงแรงงาน นางเธียรรัตน์ นะวะมะวัฒน์ โฆษกกระทรวงแรงงาน (ฝ่ายการเมือง) นายสุทธิ สุโกศล ปลัดกระทรวงแรงงาน และผู้บริหารของกระทรวงแรงงาน เข้าร่วมการเยี่ยมชมในครั้งนี้
นายสุชาติ กล่าวว่า สืบเนื่องจากผมและผู้บริหารกรมพัฒนาฝีมือแรงงาน ได้ลงพื้นที่ตรวจเยี่ยมอำเภอเกาะสีซัง ได้รับทราบความต้องการฝึกอบรมเพื่อพัฒนาทักษะการทำกระชังเลี้ยงปลาในทะเล เพื่อต่อยอดและสนับสนุนการประกอบอาชีพการเลี้ยงสัตว์ ยกระดับรายได้ และเศรษฐกิจชุมชน นั้น ผมได้มอบหมายกรมพัฒนาฝีมือแรงงาน โดยสถาบันพัฒนาฝีมือแรงงาน 3 ชลบุรีประสานงานในพื้นที่และเชิญหน่วยงานที่เกี่ยวข้องร่วมวิเคราะห์และพัฒนาหลักสูตรการฝึกอาชีพเสริม สาขาการทำกระชังเลี้ยงปลาในทะเล โดยนำร่องการฝึกอบรม ณ ศูนย์เรียนรู้ธนาคารสัตว์ทะเลเกาะสีชัง โดยชุมชน เพื่อชุมชนยั่งยืนในพระราชูปถัมภ์สมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี เกาะสีชัง จังหวัดชลบุรี
รมว.แรงงาน กล่าวต่อว่า ผมขอชื่นชมและขอขอบคุณคณะผู้ดำเนินงานจากทุกภาคส่วนในการประสานงานและบูรณาการงานในพื้นที่ ตอบสนองความต้องการพัฒนาทักษะอาชีพให้แก่ประชาชนได้อย่างรวดเร็ว และขอให้ผู้เข้ารับการฝึกอบรมทุกท่านได้เก็บเกี่ยวความรู้ ทักษะประสบการณ์ จากท่านวิทยากรอย่างเต็มที่ เพื่อนำความรู้ไปประกอบอาชีพยกระดับรายได้เลี้ยงดูตนเองและครอบครัว ให้มีคุณภาพชีวิตที่ดีต่อไป
+++++++++++++++++++
กองเผยแพร่และประชาสัมพันธ์
23 กันยายน 2564

ที่มา : https://www.thaigov.go.th/news/contents/details/46128