รัฐบาลไทย-ข่าวทำเนียบรัฐบาล-ธอส. มอบของขวัญปีใหม่ 2565 ลูกค้าสินเชื่อบ้าน ส่งเสริมวินัยทางการเงิน ผ่อนดี 48 เดือน รับเงิน 500 บาท / 1,000 บาท ล่าสุดได้รับของขวัญแล้วกว่า 6.8 พันราย


วันพุธที่ 22 ธันวาคม 2564
พิมพ์
ธอส. มอบของขวัญปีใหม่ 2565 ลูกค้าสินเชื่อบ้าน ส่งเสริมวินัยทางการเงิน ผ่อนดี 48 เดือน รับเงิน 500 บาท / 1,000 บาท ล่าสุดได้รับของขวัญแล้วกว่า 6.8 พันราย
ธอส. มอบของขวัญปีใหม่สำหรับลูกค้าสินเชื่อบ้านที่มีวินัยทางการเงินผ่อนชำระเงินงวดสินเชื่อบ้านสม่ำเสมอย้อนหลัง 48 เดือน (นับถึงงวดเดือนพฤศจิกายน 2564) โดยแบ่งลูกค้าเป็น 2 กลุ่ม
ธนาคารอาคารสงเคราะห์ (ธอส.) ขานรับข้อสั่งการพลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม มอบของขวัญปีใหม่สำหรับลูกค้าสินเชื่อบ้านที่มีวินัยทางการเงินผ่อนชำระเงินงวดสินเชื่อบ้านสม่ำเสมอย้อนหลัง 48 เดือน (นับถึงงวดเดือนพฤศจิกายน 2564) โดยแบ่งลูกค้าเป็น 2 กลุ่ม ประกอบด้วย กลุ่มที่ 1 ได้รับเงิน 1,000 บาท สำหรับลูกค้าที่มีคุณสมบัติและปฏิบัติได้ตามเงื่อนไข เช่น วงเงินกู้ทุกบัญชีภายใต้หลักประกันเดียวกันรวมไม่เกิน 2 ล้านบาท มีสถานะบัญชีปกติ ชำระเงินงวดผ่าน Application : GHB ALL ในงวดชำระเดือนพฤศจิกายน – งวดชำระเดือนธันวาคม 2564 และกลุ่มที่ 2 ได้รับเงิน 500 บาท สำหรับลูกค้าที่ไม่ได้รับสิทธิ์ในกลุ่มที่ 1 และมีสถานะบัญชีปกติ ชำระเงินงวดผ่าน Application : GHB ALL ในงวดชำระเดือนธันวาคม 2564 หรืองวดชำระเดือนมกราคม 2565 เริ่มโครงการตั้งแต่เดือนพฤศจิกายน 2564 ล่าสุดมีลูกค้าได้รับของขวัญแล้วกว่า 6,726 ราย คิดเป็นจำนวนเงิน 6,736,500 บาท
นายฉัตรชัย ศิริไล กรรมการผู้จัดการ ธนาคารอาคารสงเคราะห์ (ธอส.) เปิดเผยว่า ตามที่ พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ได้มีข้อสั่งการให้ทุกกระทรวงจัดเตรียมของขวัญปีใหม่ 2565 ให้กับประชาชนนั้น ธอส. ในฐานะสถาบันการเงินของรัฐ สังกัดกระทรวงการคลัง ที่มีพันธกิจ “ทำให้คนไทยมีบ้าน” จึงได้จัดทำ “โครงการของขวัญปีใหม่ 2565” สำหรับลูกค้าสินเชื่อบ้านของ ธอส.ที่มีวินัยในการผ่อนชำระย้อนหลังรวม 48 เดือน (นับถึงงวดเดือนพฤศจิกายน 2564) ชำระเงินงวดสม่ำเสมอและไม่น้อยกว่าเงินงวดที่ธนาคารกำหนดทุกเดือน โดย ธอส. ได้ประกาศเริ่มโครงการดังกล่าวตั้งแต่กลางเดือนพฤศจิกายน 2564 ซึ่งถือเป็นการส่งมอบความสุขให้กับประชาชนในช่วงเทศกาลปีใหม่ และส่งเสริมการมีวินัยทางการเงินในการผ่อนชำระเงินงวดสินเชื่อบ้านสำหรับลูกค้าธนาคาร โดยแบ่งของขวัญออกเป็น  2 กลุ่ม ดังนี้
กลุ่มที่ 1 ได้รับเงิน 1,000 บาท สำหรับลูกค้าที่มีคุณสมบัติ 1.วงเงินกู้ทุกบัญชีภายใต้หลักประกันเดียวกันไม่เกิน 2 ล้านบาท 2.มีสถานะบัญชีปกติ (ไม่เคยปรับโครงสร้างหนี้) 3.กรณีลูกค้ารายย่อย ต้องชำระเงินงวดผ่าน Application : GHB ALL ในงวดชำระเดือนพฤศจิกายน – งวดชำระเดือนธันวาคม 2564 และกรณีลูกค้าสวัสดิการ ให้หักเงินเดือนเพื่อผ่อนชำระผ่านหน่วยงานตามปกติ 4.ลูกค้ามี Application : GHB ALL หรือสมัครใช้งานใหม่ ที่ไม่มีบัญชีออมทรัพย์ ต้องเปิดบัญชีเงินฝากออมทรัพย์ สำหรับรับโอนเงินของขวัญปีใหม่จากธนาคาร
กลุ่มที่ 2 ได้รับเงิน 500 บาท สำหรับลูกค้าที่มีคุณสมบัติ 1.ต้องไม่ใช่ผู้ที่ได้รับสิทธิในกลุ่มที่ 1 (ที่ได้รับสิทธิ์เงิน 1,000 บาท) 2.มีสถานะบัญชีปกติ (ไม่เคยปรับโครงสร้างหนี้) 3.กรณีลูกค้ารายย่อย ต้องชำระเงินงวดผ่าน Application : GHB ALL ในงวดชำระเดือนธันวาคม 2564 หรืองวดชำระเดือนมกราคม 2565 และกรณีลูกค้าสวัสดิการ ให้หักเงินเดือนเพื่อผ่อนชำระผ่านหน่วยงานตามปกติ 4.ลูกค้าที่ไม่เคยมี Application : GHB ALL ให้สมัครใช้งาน GHB ALL และเปิดบัญชีเงินฝากออมทรัพย์ สำหรับรับโอนเงินของขวัญปีใหม่จากธนาคาร
ลูกค้าที่ปฏิบัติตามเงื่อนไขของโครงการที่ธนาคารกำหนด จะได้รับโอนเงินของขวัญปีใหม่เข้าบัญชีเงินฝากออมทรัพย์ ธอส. ที่ลูกค้าผูกบัญชีไว้กับ Application : GHB ALL เพื่อให้ลูกค้าสามารถนำเงินไปใช้จ่ายในด้านที่จำเป็นและสนับสนุนให้เกิดการหมุนเวียนทางเศรษฐกิจในช่วงปลายปี 2564 และต้นปี 2565 ต่อไป โดย ณ วันที่ 15 ธันวาคม 2564 ธนาคารโอนเงินของขวัญปีใหม่เข้าบัญชีลูกค้าแล้ว 6,726 ราย วงเงินรวม 6,736,500 บาท แบ่งเป็น ผู้ที่รับเงินโอน 1, 000 บาท จำนวน 6,717 ราย คิดเป็นวงเงิน 6,717,000 บาท และลูกค้าที่ได้รับเงินโอน 500 บาท จำนวน 39 ราย คิดเป็นวงเงิน 19,500 บาท
ทั้งนี้ ลูกค้าสามารถดาวน์โหลด Application : GHB ALL ได้ทั้งระบบ iOS, Android และ Huawei และนำบัตรประชาชนพร้อมสมุดบัญชีเงินฝาก หรือเลขที่บัญชีเงินกู้มาสมัครใช้งานได้ที่ ธอส.ทั่วประเทศ สอบถามรายละเอียดเพิ่มเติมได้ที่ ธนาคารอาคารสงเคราะห์ ทุกสาขาทั่วประเทศ หรือศูนย์ลูกค้าสัมพันธ์ (Call Center) โทร.0-2645-9000 หรือ www.ghbank.co.th และ Facebook Fanpage ธนาคารอาคารสงเคราะห์

ที่มา : https://www.thaigov.go.th/news/contents/details/49782