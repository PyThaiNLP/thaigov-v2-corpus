รัฐบาลไทย-ข่าวทำเนียบรัฐบาล-นายอธิรัฐ รัตนเศรษฐ รัฐมนตรีช่วยว่าการกระทรวงคมนาคม นำความห่วงใยจากนายก ออกมาตรการดูแลคืนลอยกระทง


วันเสาร์ที่ 13 พฤศจิกายน 2564
นายอธิรัฐ รัตนเศรษฐ รัฐมนตรีช่วยว่าการกระทรวงคมนาคม นำความห่วงใยจากนายก ออกมาตรการดูแลคืนลอยกระทง
พร้อมเปิดสายด่วนแจ้งเหตุทางน้ำ โทร. 1199
นายอธิรัฐ รัตนเศรษฐ รัฐมนตรีช่วยว่าการกระทรวงคมนาคม เปิดเผยว่า ด้วย พณฯ ท่านพลเอกประยุทธ์ จันทร์โอชา นายกรัฐมนตรี และ รมว.กลาโหม ได้มีความห่วงใยถึงการจัดงานเทศกาลวันลอยกระทง 2564 จึงได้สั่งการให้หน่วยงานที่มีส่วนเกี่ยวข้อง ดูแลและเตรียมความพร้อมการจัดงานลอยกระทงในวันที่ 19 พฤศจิกายน 2564 ในทุกพื้นที่ให้มีความปลอดภัยและเรียบร้อย โดยยึดตามมาตรการการป้องกันการติดเชื้อไวรัส COVID-19 COVID-Free Setting /Universal Prevention และ DMHTT ตนจึงได้สั่งการให้กรมเจ้าท่ากำหนดแผนการปฏิบัติมาตรการเพื่อความปลอดภัยและมาตรการป้องกันโรคติดต่อเชื้อไวรัส COVID-19 ในวันลอยกระทง 2564 ดังนี้
1. จัดตั้งศูนย์อำนวยการความปลอดภัยทางน้ำทั้งส่วนกลางและส่วนภูมิภาค เพื่อสั่งการ ควบคุม และกำกับดูแลการปฏิบัติงานในคืนวันลอยกระทง
2. กำหนดพื้นที่ควบคุมการเดินเรือในพื้นที่กรุงเทพมหานคร
2.1 ในแม่น้ำเจ้าพระยา ตั้งแต่เวลา 16.00 - 24.00 น. ด้านทิศเหนือ สะพานพระราม๗ และด้านทิศใต้ สะพานพระราม๙
2.2 ห้ามเรือกลเดินทะเล เรือบรรทุกสินค้าอันตราย และเรือลากจูงหรือเรือลำเลียงเดินเรือผ่านพื้นที่ควบคุม
3. ท่าเทียบเรือ ให้ผู้ประกอบกิจการ หรือผู้ครอบครองท่าเทียบเรือดำเนินการดังนี้ ติดตั้งป้ายระบุจำนวนคนที่โป๊ะท่าเทียบเรือสามารถรับน้ำหนักได้ให้ชัดเจน ต้องมีพวงชูชีพ ติดตั้งไฟฟ้าส่องสว่างบริเวณท่าเทียบเรือและทางเดินขึ้น - ลงให้เพียงพอ พร้อมจัดที่กั้นทางเดินให้มีความสะดวกและปลอดภัย
4. ให้เจ้าของเรือและผู้ควบคุมเรือต้องตรวจสอบสภาพเรือให้มีความพร้อม รวมทั้งอุปกรณ์ประจำเรือ เช่น เสื้อชูชีพ เครื่องมือดับเพลิงให้อยู่ในสภาพพร้อมใช้งานตลอดเวลา
5. ให้กวดขันและเข้มงวดผู้ประกอบการเรือ เจ้าของเรือ และผู้ประกอบการท่าเรือ ต้องปฏิบัติตามมาตรการการป้องกันการติดเชื้อไวรัส COVID-19 COVID-Free Setting /Universal Prevention และ DMHTT อย่างเคร่งครัด
6. ประชาสัมพันธ์ พร้อมขอความร่วมมือสูงสุดจากผู้โดยสารในการปฏิบัติดังนี้
6.1 สวมหน้ากากอนามัยหรือหน้ากากผ้าทุกคน
6.2 ให้ล้างมือด้วยแอลกอฮอล์ หรือเจลล้างมือทุกครั้งที่ขึ้น - ลงเรือ
6.3 ยืนหรือนั่งในบริเวณที่กำหนด โดยเว้นระยะห่างระหว่างกัน
6.4 เพื่อความปลอดภัยของผู้โดยสารให้ผู้โดยสารปฏิบัติตามคำแนะนำของนายเรือ หรือผู้ควบคุมเรือ เจ้าหน้าที่รัฐ และพนักงานของผู้ประกอบการเรือซึ่งดูแลเรื่องความปลอดภัย
7. เปิดโทรศัพท์สายด่วนรับแจ้งเหตุในกรณีเกิดเหตุฉุกเฉินทางน้ำ หรือต้องการขอความช่วยเหลือจากเจ้าหน้าที่ โทรศัพท์ 02-639-4782, 02-233-1311-8 ต่อ 353  หรือที่สายด่วน กรมเจ้าท่า โทร. 1199 ตลอด 24 ชั่วโมง

ที่มา : https://www.thaigov.go.th/news/contents/details/48181