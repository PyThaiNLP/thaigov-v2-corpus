รัฐบาลไทย-ข่าวทำเนียบรัฐบาล-8 มิถุนายน วันทะเลโลก วธ. ร่วมกับ กองทัพเรือ เปิดมิติใหม่ปลูกจิตสำนึก-อนุรักษ์ท้องทะเล ผ่านงานศิลปะ ชวนเด็กๆ ปลูกปะการัง วาดภาพทะเล


วันพุธที่ 8 มิถุนายน 2565
8 มิถุนายน วันทะเลโลก  วธ. ร่วมกับ กองทัพเรือ เปิดมิติใหม่ปลูกจิตสำนึก-อนุรักษ์ท้องทะเล ผ่านงานศิลปะ ชวนเด็กๆ ปลูกปะการัง วาดภาพทะเล
8 มิถุนายน วันทะเลโลก  วธ. ร่วมกับ กองทัพเรือ เปิดมิติใหม่ปลูกจิตสำนึก-อนุรักษ์ท้องทะเล ผ่านงานศิลปะ ชวนเด็กๆ ปลูกปะการัง วาดภาพทะเลสร้างสรรค์ผลงานศิลปะผ่านโครงการ รวมพลัง "รักษ์ศิลปะ รักษ์วัฒนธรรม รักษ์ทะเล รักษ์สิ่งแวดล้อม"
8 มิถุนายน วันทะเลโลก วธ. ร่วมกับ กองทัพเรือ เปิดมิติใหม่ปลูกจิตสำนึก-อนุรักษ์ท้องทะเล ผ่านงานศิลปะ ชวนเด็กๆ ปลูกปะการัง วาดภาพทะเล สร้างสรรค์ผลงานศิลปะผ่านโครงการ รวมพลัง "รักษ์ศิลปะ รักษ์วัฒนธรรม รักษ์ทะเล รักษ์สิ่งแวดล้อม" เพื่อเฉลิมพระเกียรติสมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา  เนื่องในวันทะเลโลก  ณ จังหวัดชลบุรี
วันที่ 8 มิถุนายน 2565 นายอิทธิพล คุณปลื้ม  รัฐมนตรีว่าการกระทรวงวัฒนธรรม เปิดเผยว่า กระทรวงวัฒนธรรม (วธ.) ร่วมกับกองทัพเรือ จัดกิจกรรมรวมพลัง "รักษ์ศิลปะ รักษ์วัฒนธรรม รักษ์ทะเล รักษ์สิ่งแวดล้อม" โดยมอบหมายให้นายโกวิท ผกามาศ ผู้อำนวยการสำนักงานศิลปวัฒนธรรมร่วมสมัย (สศร.)  กระทรวงวัฒนธรรม ร่วมกับนาวาเอกวิษณุ  จันศิริรัตน์ รองผู้อำนวยการกองกิจการพลเรือน หน่วยนาวิกโยธิน กองทัพเรือ ผู้บริหาร หน่วยบัญชาการนาวิกโยธิน โรงเรียนสัตหีบ และชมรมศิลปะเด็กสัตหีบ (หอศิลป์ถิ่นนาวี)  เจ้าหน้าที่หน่วยงานที่เกี่ยวข้อง เข้าร่วม ณ บริเวณหน้ากองบัญชาการ หน่วยบัญชาการนาวิกโยธิน อำเภอสัตหีบ จังหวัดชลบุรี ซึ่งโครงการดังกล่าวจัดขึ้นเพื่อเป็นการเฉลิมพระเกียรติแด่สมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา ที่ทรงมีพระดำริในการอนุรักษ์แนวปะการังกัลปังหาสิ่งมีชีวิตใต้ทะเลไทย และทรงห่วงใยปัญหาความเสื่อมโทรมของทรัพยากรธรรมชาติใต้ทะเลไทย โดยเฉพาะแนวปะการังในประเทศไทยซึ่งกำลังอยู่ในภาวะวิกฤต ดังนั้น การอนุรักษ์และการสร้างจิตสำนึกในการหวงแหนและรักษาสิ่งแวดล้อมตลอดจนระบบนิเวศ จึงมีความสำคัญต่อการดำรงอยู่ของปะการังและสิ่งมีชีวิตใต้ทะเลไทย
รมว.วธ. กล่าวอีกว่า วธ. โดย สศร. ซึ่งมีภารกิจในการส่งเสริม พัฒนาและต่อยอดงานศิลปะร่วมสมัยทั้ง 9 สาขา ให้สามารถนำองค์ความรู้ด้านศิลปะมาใช้ส่งเสริม พัฒนาและต่อยอด เพื่อสร้างสรรค์และจรรโลงสังคมในหลากหลายมิติ ได้เล็งเห็นถึงความสำคัญดังกล่าว จึงร่วมกับหน่วยบัญชาการนาวิกโยธิน กองทัพเรือ โรงเรียนสัตหีบ และชมรมศิลปะเด็กสัตหีบ (หอศิลป์ถิ่นนาวี) จัดกิจกรรมจิตอาสาการ อนุรักษ์แนวปะการังและสิ่งมีชีวิตใต้ทะเล ภายใต้โครงการรวมพลัง "รักษ์ศิลปะ รักษ์วัฒนธรรม รักษ์ทะเล รักษ์สิ่งแวดล้อม" เพื่อสนองพระดำริ และเฉลิมพระเกียรติสมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา ในฐานะที่ทรงได้รับรางวัล ศิลปินร่วมสมัยดีเด่นรางวัลศิลปาธร สาขาศิลปะการออกแบบ (แฟชั่นและเครื่องประดับ) ประจำปี 2561 และในโอกาส “วันทะเลโลก” วันที่ 8 มิถุนายน 2565 เพื่อให้ส่งเสริมเยาวชนและทุกภาคส่วนที่เกี่ยวข้อง มีความตระหนักในการอนุรักษ์ทะเลให้สวยงามและอุดมสมบูรณ์ ผ่านกิจกรรมต่าง ๆ อันมีศิลปะเป็นสะพานเชื่อมโยงการทำงานระหว่างคนกับธรรมชาติ ให้บรรลุตามเป้าหมาย และยังเป็นการน้อมนำพระราชปณิธานของพระบาทสมเด็จพระวชิรเกล้าเจ้าอยู่หัว รัชกาลที่ 10 ของปวงชนชาวไทยมาสืบสาน รักษา ต่อยอด ให้ท้องทะเลไทยมีความอุดมสมบูรณ์ เพื่อเป็นแหล่งทรัพยากรทางทะเลและมรดกอันล้ำค่าของคนไทยสืบไป”
ด้านนายโกวิท ผกามาศ ผอ.สศร. กล่าวว่า สำหรับกิจกรรมภายในงาน ประกอบด้วย 4 กิจกรรม ได้แก่ 1.การปลูกปะการัง เพื่อการอนุรักษ์แนวปะการังและสิ่งมีชีวิตใต้ทะเล  2.การประกวดวาดภาพ ในหัวข้อ "มหัศจรรย์สีสันใต้ทะเล "และพิธีมอบรางวัลแก่เยาวชนที่ชนะการประกวดภาพวาดระบายสีทั้ง 3 ประเภทได้แก่อายุ 5-8 ปี ประเภทอายุ 9-12 ปี และประเภทอายุ 13-15 ปี จำนวน 18 คน 3.การสร้างสรรค์งานศิลปะบนถุงผ้า เพื่อมอบให้กับโรงพยาบาลในพื้นที่อำเภอสัตหีบชลบุรี จำนวน 2 แห่ง ประกอบด้วยโรงพยาบาลสมเด็จพระนางเจ้าสิริกิติ์และโรงพยาบาลอาภากรเกียรติวงศ์ ได้นำไปใช้ประโยชน์อย่างคุ้มค่า 4.การจัดแสดงผลงานศิลปะของเด็ก ๆ ที่เข้าร่วมประกวดและผลงานศิลปะจากโครงการสื่อสีน้ำโลก และผลงานของหอศิลป์ถิ่นนาวี ได้แก่ ผลงานเพลินศิลป์ ถิ่นนาวี ซึ่งเป็นการส่งเสริมความรู้ด้านศิลปะควบคู่การปลูกฝังแนวคิดการอนุรักษ์ธรรมชาติและสิ่งมีชีวิตใต้ท้องทะเลอีกด้วย
ขณะที่นาวาเอกวิษณุ จันศิริรัตน์ รองผู้อำนวยการกองกิจการพลเรือน หน่วยนาวิกโยธิน กองทัพเรือ กล่าวว่า นับเป็นเวลา 8 ปีแล้วที่ทางกองทัพเรือ ได้จัดกิจกรรมดำน้ำปลูกปะการัง เก็บขยะใต้ทะเล และตรวจวัดคุณภาพน้ำ เพื่อให้มีสภาพแวดล้อมที่เหมาะแก่การอยู่อาศัยของสัตว์น้ำ ในพื้นที่รับผิดชอบบริเวณอ่าวนาวิกโยธิน ประมาณ 4 ตารางกิโลเมตร โดยใช้แท่นปูนวางเป็นฐานและนำปะการังไปวางเป็นกลุ่ม ๆ เมื่อปะการังเจริญเติบโตใหญ่ขึ้น ก็จะเชื่อมประสานกันและค้ำยันลงไปในดินได้ ล่าสุดได้ส่งนักประดาน้ำลงไปตรวจวัดจำนวนปะการัง พบว่า มีปริมาณปะการังในอ่าวเพิ่มขึ้นกว่า 4,000 ตารางเมตร ซึ่งประโยชน์ของการเพิ่มจำนวนปะการัง จะช่วยให้ท้องทะเลอ่าวไทยมีความอุดมสมบูรณ์มากยิ่งขึ้น เพราะเมื่อมีปะการังมากขึ้น สัตว์ทะเลต่าง ๆ ก็จะมาอาศัย หลบคลื่นลมพายุ และเป็นแหล่งอาหารอันอุดมสมบูรณ์ของสัตว์น้ำอีกด้วย  นอกจากนี้ ยังนำเยาวชนและชุมชนมาทำปะการังและกิจกรรมต่างๆ ร่วมกันในแต่ละปี โดยหน่วยนาวิกโยธินจะดำน้ำลงไปปลูกปะการังให้แก่ผู้สนใจในกิจกรรมการณรงค์อนุรักษ์ทะเลไทยด้วยการปลูกปะการัง

ที่มา : https://www.thaigov.go.th/news/contents/details/55517