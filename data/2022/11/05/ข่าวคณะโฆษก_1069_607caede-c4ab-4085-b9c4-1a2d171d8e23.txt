รัฐบาลไทย-ข่าวทำเนียบรัฐบาล-โฆษกรัฐบาลสวน “พิธา” ย้อนดูตัวเองอย่าปั้นคำสวยหรูแต่ไม่ลงมือทำ คิดแต่จะล้มล้าง แขวะไม่เชื่อว่ามีคุณสมบัติผู้นำยุคใหม่เช่นกัน ย้ำ “นายกฯ” ผู้นำตัวจริงของประชาชน


วันเสาร์ที่ 19 กุมภาพันธ์ 2565
พิมพ์
โฆษกรัฐบาลสวน “พิธา” ย้อนดูตัวเองอย่าปั้นคำสวยหรูแต่ไม่ลงมือทำ คิดแต่จะล้มล้าง แขวะไม่เชื่อว่ามีคุณสมบัติผู้นำยุคใหม่เช่นกัน ย้ำ “นายกฯ” ผู้นำตัวจริงของประชาชน
โฆษกรัฐบาลสวน “พิธา” ย้อนดูตัวเองอย่าปั้นคำสวยหรูแต่ไม่ลงมือทำ คิดแต่จะล้มล้าง แขวะไม่เชื่อว่ามีคุณสมบัติผู้นำยุคใหม่เช่นกัน ย้ำ “นายกฯ” ผู้นำตัวจริงของประชาชน ทำงานเป็น ซื่อสัตย์สุจริต
วันที่ 19 ก.พ. 65 นายธนกร วังบุญคงชนะ โฆษกประจำสำนักนายกรัฐมนตรี เปิดเผยถึงกรณีที่นายพิธา ลิ้มเจริญรัตน์หัวหน้าพรรคก้าวไกล อภิปรายระบุพลเอก ประยุทธ์ จันทร์โอชา นายกรัฐมนตรีและ รมว.กลาโหม ไม่มีคุณสมบัติของผู้นำในศตวรรษที่ 21 ว่า สิ่งที่นายพิธาพูดนั้นเป็นทฤษฎีที่สวยหรู เชื่อว่าทุกคนอยากเห็นผู้นำแบบนั้น แต่ก็ไม่เชื่อว่านายพิธาจะทำได้สำเร็จเช่นกัน เป็นเพียงแค่การปั้นคำพูดสร้างวาทกรรมแต่ไม่ได้ลงมือทำย่อมไม่รู้ว่าอะไรคือของจริง อะไรคือความเพ้อฝัน จึงต้องย้อนดูตัวเองด้วย ที่ผ่านมาก็พิสูจน์ให้เห็นแล้วว่านายพิธาไม่ได้สนใจทำงานจริงจัง แต่จ้องจะสร้างภาพและหาโอกาสสร้างคะแนนนิยมให้ตัวเองเสมอ หวังยืมมือม็อบกลุ่มต่าง ๆ มาล้มรัฐบาล และหากคิดว่าตัวเองมีคุณสมบัติแบบที่อภิปรายก็คงเข้าข้างตัวเองมากเกินไป หรือหากเป็นเช่นนั้นจริง ผู้นำที่ลึก ๆ แล้วมีเจตนาต้องการล้มล้างสิ่งดีงามของประเทศชาติบ้านเมืองโดยอ้างว่าเพื่อความทันสมัย ทันโลก กล้าหาญ ก็ถือว่าเป็นเรื่องที่รับไม่ได้ และไม่ควรฝากอนาคตไว้ด้วยอย่างแน่นอน
นายธนกร กล่าวอีกว่า การจะตัดสินว่าพลเอก ประยุทธ์ฯ หรือใครก็ตามมีคุณสมบัติเหมาะจะเป็นผู้นำหรือไม่นั้นคงไม่ใช่ให้นายพิธาเป็นผู้ตัดสิน เพราะผู้ตัดสินตัวจริงคือประชาชน นอกจากนี้นายพิธาไม่เคยสัมผัส เรียนรู้ หรือทำงานร่วมกับพลเอก ประยุทธ์ฯ ย่อมไม่มีทางรู้ว่าที่จริงแล้วท่านนายกฯ เป็นอย่างไร ในขณะที่ตนมีโอกาสใกล้ชิดจึงเห็นว่า พลเอก ประยุทธ์ฯ มีความเป็นผู้นำสูง รับฟังความคิดเห็นของทุกฝ่าย ติดตามสถานการณ์บ้านเมืองและต่างประเทศอยู่ตลอดเวลา มีความกล้าหาญเด็ดเดี่ยว มีความซื่อสัตย์สุจริตเป็นที่ประจักษ์และมีทีมงานที่เชี่ยวชาญทั้ง ครม.และที่ปรึกษาด้านต่าง ๆ ซึ่งรวมถึงด้านสาธารณสุข เศรษฐกิจ และเทคโนโลยีที่ร่วมกันทำงานเพื่อประเทศชาติด้วยความมุ่งมั่นตั้งใจ จริงใจ ไม่สร้างภาพ เหมือนกับอีกหลาย ๆ คน

ที่มา : https://www.thaigov.go.th/news/contents/details/51719