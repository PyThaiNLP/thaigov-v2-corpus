รัฐบาลไทย-ข่าวทำเนียบรัฐบาล-พม. ร่วมกับไปรษณีย์ไทย ส่งต่อ "ถุงกำลังใจ สู้โควิด 19" ช่วยผู้ป่วยติดเตียงถึงบ้านแล้ว 1,296 ถุง ใน 15 เขต กทม.


วันอังคารที่ 17 สิงหาคม 2564
พม. ร่วมกับไปรษณีย์ไทย ส่งต่อ "ถุงกำลังใจ สู้โควิด 19"  ช่วยผู้ป่วยติดเตียงถึงบ้านแล้ว 1,296 ถุง ใน 15 เขต กทม.
พม. ร่วมกับไปรษณีย์ไทย ส่งต่อ "ถุงกำลังใจ สู้โควิด 19"  ช่วยผู้ป่วยติดเตียงถึงบ้านแล้ว 1,296 ถุง ใน 15 เขต กทม.
เมื่อวันที่ 14 ส.ค. 64 เวลา 18.00 น. ที่กระทรวงการพัฒนาสังคมและความมั่นคงของมนุษย์ สะพานขาว ถนนกรุงเกษม กรุงเทพฯ  นางสาวแรมรุ้ง วรวัธ รองปลัดกระทรวงการพัฒนาสังคมและความมั่นคงของมนุษย์ (รองปลัด พม.) ในฐานะโฆษกกระทรวง พม. เปิดเผยว่า ตามที่กระทรวงการพัฒนาสังคมและความมั่นคงของมนุษย์ (พม.) ร่วมกับบริษัท ไปรษณีย์ไทย จำกัด (ปณท.) ดำเนินการจัดส่งถุงยังชีพ "ถุงกำลังใจ สู้โควิด 19" ผ่านทางไปรษณีย์ให้ผู้ป่วยติดเตียงถึงบ้านในพื้นที่ กทม. ที่ประสบปัญหาความเดือดร้อนและความยากลำบากจากสถานการณ์โควิด-19 จำนวน 3,231 ถุง ในพื้นที่ 26 เขต กทม.  โดย ปณท. ได้เริ่มดำเนินการจัดส่งถุงยังชีพตั้งแต่วันที่ 13 สิงหาคม ที่ผ่านมา
นางสาวแรมรุ้ง กล่าวเพิ่มเติมว่า สำหรับการจัดส่งถุงยังชีพ "ถุงกำลังใจ สู้โควิด 19" ตั้งแต่วันที่ 13 ส.ค. 64 จนถึงวันนี้ พบว่า ปณท. ได้ดำเนินการจัดส่งแล้ว จำนวน 1,296 ถุง ซึ่งสามารถช่วยเหลือผู้ป่วยติดเตียงในพื้นที่เขตสาธร บางคอแหลม ยานนาวา จอมทอง  บางพลัด หนองแขม บางขุนเทียน ราษฎร์บูรณะ ทุ่งครุ พระนคร จตุจักร บางซื่อ สายไหม บางเขน และลาดกระบัง หลังจากนี้ จะได้ทยอยจัดส่งให้ผู้ป่วยติดเตียงถึงบ้านในพื้นที่เขตที่เหลือจนครบ ทั้งนี้ กระทรวง พม. ต้องขอขอบคุณไปรษณีย์ไทยที่ช่วยกันทำให้งานนี้สำเร็จได้ ซึ่งขณะนี้ เราได้แจกจ่ายในพื้นที่สีแดงเข้มก่อน สำหรับต่างจังหวัดจะให้อาสาสมัคร พม. เป็นผู้ดูแลแทน เพื่อเข้าให้ถึงประชาชนและไม่ทิ้งใครไว้ข้างหลัง เพราะในวันนี้ ไม่ใช่เพียงแค่รัฐบาลเท่านั้น แต่มีองค์กรภาคเอกชน ภาคประชาชน ที่เข้ามาร่วมกันทำเพื่อพี่น้องประชาชนด้วย

ที่มา : https://www.thaigov.go.th/news/contents/details/44830