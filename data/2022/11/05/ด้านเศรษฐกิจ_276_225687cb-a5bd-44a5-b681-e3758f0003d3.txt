รัฐบาลไทย-ข่าวทำเนียบรัฐบาล-กรมเจ้าท่า เร่งกำจัดผักตบชวาในแม่น้ำสายหลัก เพื่อบำรุงรักษาสภาพแวดล้อมทางน้ำ คืนความสุขให้กับประชาชน


วันพุธที่ 7 กรกฎาคม 2564
กรมเจ้าท่า เร่งกำจัดผักตบชวาในแม่น้ำสายหลัก เพื่อบำรุงรักษาสภาพแวดล้อมทางน้ำ คืนความสุขให้กับประชาชน
...
นายวิทยา ยาม่วง อธิบดีกรมเจ้าท่า กระทรวงคมนาคม กล่าวว่า กรมเจ้าท่า (จท.) ได้เร่งกำจัดผักตบชวาและวัชพืชในพื้นที่ลุ่มน้ำภาคกลาง บริเวณจังหวัดชัยนาท และจังหวัดพระนครศรีอยุธยา เพื่อความปลอดภัยในการเดินเรือ เพิ่มประสิทธิภาพการระบายน้ำ และฟื้นฟูทัศนียภาพของแม่น้ำ ตามนโยบายของรัฐบาล กระทรวงคมนาคม และมาตรการของกองอำนวยการน้ำแห่งชาติ ซึ่งสำนักงานพัฒนาและบำรุงรักษาทางน้ำได้ดำเนินการในพื้นที่เป้าหมายตามแผนงานดังนี้
1. สำนักงานพัฒนาและบำรุงรักษาทางน้ำที่ 2 ปฏิบัติงานจัดเก็บผักตบชวาและวัชพืชในแม่น้ำท่าจีน ตำบลมะขามเฒ่า เทศบาลวัดสิงห์ อำเภอวัดสิงห์ จังหวัดชัยนาท โดยใช้เรือเจ้าท่า ผ.4, ผ.401, ผอ.402 และ ผ.403 กำจัดผักตบชวาและวัชพืช จำนวน 22,000 ตัน เพื่อแก้ไขปัญหาความเดือดร้อนให้กับประชาชนที่ได้รับผลกระทบจากผักตบชวาและวัชพืชกีดขวางทางน้ำ ปัจจุบันจัดเก็บได้ จำนวน 1,310 ตัน คิดเป็นผลงานร้อยละ 5.95 และมีแผนการจัดเก็บในพื้นที่ที่รับผิดชอบตามแผนงานดังนี้
1.1 แม่น้ำเจ้าพระยา ตั้งแต่ปากน้ำโพ อำเภอเมือง จังหวัดนครสวรรค์ ถึงอำเภอสรรพยา จังหวัดชัยนาท ประมาณ 100 กิโลเมตร
1.2 แม่น้ำสะแกกรัง เขตพื้นที่อำเภอเมือง จังหวัดอุทัยธานี ประมาณ 20 กิโลเมตร
1.3 แม่น้ำท่าจีน ตั้งแต่ประตูน้ำพลเทพ อำเภอวัดสิงห์ จังหวัดชัยนาท บรรจบกับแม่น้ำเจ้าพระยา ประมาณ 1.2 กิโลเมตร และแม่น้ำท่าจีนสายเก่า เขตพื้นที่วัดสิงห์ อำเภอชัยนาท ประมาณ 10 กิโลเมตร และแม่น้ำสาขา คลองธรรมชาติต่าง ๆ ในพื้นที่รับผิดชอบ
2. สำนักงานพัฒนาและบำรุงรักษาทางน้ำที่ 1 ปฏิบัติงานจัดเก็บผักตบชวาและวัชพืชในพื้นที่จังหวัดพระนครศรีอยุธยา ได้แก่ แม่น้ำลพบุรี ตำบลขวัญเมือง ตำบลบางปะหัน อำเภอบางปะหัน แม่น้ำน้อย ตำบลช้างน้อย อำเภอบางไทร คลองบางกระสั้น ตำบลบางกระสั้น อำเภอบางปะอิน และแม่น้ำเจ้าพระยา บริเวณจุดบรรจบแม่น้ำป่าสัก วัดพนัญเชิงวรวิหาร ตำบลคลองสวนพลู อำเภอพระนครศรีอยุธยา โดยใช้ชุดเรือเจ้าท่า ผ.2, ผ.6, ผ.5, และ ผ.1 และมีแผนการจัดเก็บในพื้นที่ที่รับผิดชอบตามแผนงานดังนี้
2.1 แม่น้ำเจ้าพระยา ตั้งแต่ด้านใต้เขื่อนเจ้าพระยา อำเภอสรรพยา จังหวัดชัยนาท จนสุดเขตจังหวัดนนทบุรี ประมาณ 200 กิโลเมตร
2.2 แม่น้ำลพบุรี ตั้งแต่จุดเริ่มต้นแม่น้ำลพบุรี จังหวัดสิงห์บุรี จนถึงจุดที่บรรจบแม่น้ำป่าสัก จังหวัดพระนครศรีอยุธยา ประมาณ 95 กิโลเมตร
2.3 แม่น้ำป่าสัก ตั้งแต่ใต้เขื่อนพระรามหก อำเภอท่าเรือ จนถึงจุดที่บรรจบกับแม่น้ำเจ้าพระยา (วัดพนัญเชิงวรวิหาร) ประมาณ 52 กิโลเมตร
2.4 แม่น้ำน้อย ตั้งแต่ประตูระบายน้ำผักไห่ อำเภอผักไห่ จนถึงจุดที่บรรจบกับแม่น้ำเจ้าพระยา อำเภอบางไทร ประมาณ 43 กิโลเมตร และแม่น้ำสาขา คลองธรรมชาติต่าง ๆ ในพื้นที่รับผิดชอบ
ทั้งนี้ จท. ได้บูรณาการร่วมกับหน่วยงานที่เกี่ยวข้องเร่งจัดเก็บผักตบชวาและวัชพืชที่กีดขวางทางน้ำตามแผนงาน เพื่อแก้ไขปัญหาการเดินเรือและการสัญจรทางน้ำให้เกิดความปลอดภัย เพิ่มประสิทธิภาพการระบายน้ำในช่วงฤดูน้ำหลาก และเพื่อให้ประชาชนสามารถใช้น้ำสำหรับน้ำอุปโภค - บริโภคได้อย่างยั่งยืนต่อไป

ที่มา : https://www.thaigov.go.th/news/contents/details/43539