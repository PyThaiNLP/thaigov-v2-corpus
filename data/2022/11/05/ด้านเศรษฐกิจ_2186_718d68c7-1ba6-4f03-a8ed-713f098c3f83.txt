รัฐบาลไทย-ข่าวทำเนียบรัฐบาล-กรมการขนส่งทางบกเปิดให้ผู้ขับรถ TAXI OK ลงทะเบียนใช้งานแอปพลิเคชัน “DLT Driver”


วันพฤหัสบดีที่ 9 ธันวาคม 2564
กรมการขนส่งทางบกเปิดให้ผู้ขับรถ TAXI OK ลงทะเบียนใช้งานแอปพลิเคชัน “DLT Driver”
เพื่อเป็นทางเลือกใหม่ในการติดตามรถแทน GPS
นายจิรุตม์ วิศาลจิตร อธิบดีกรมการขนส่งทางบก กระทรวงคมนาคม เปิดเผยว่า ตามที่นายศักดิ์สยาม ชิดชอบ รัฐมนตรีว่าการกระทรวงคมนาคม มอบนโยบายให้กรมการขนส่งทางบก (ขบ.) พิจารณามาตรการต่าง ๆ เพื่อช่วยเหลือผู้ประกอบอาชีพขับรถแท็กซี่ที่ได้รับความเดือดร้อนจากภาวะเศรษฐกิจตกต่ำ และสถานการณ์การแพร่ระบาดของโรคติดเชื้อไวรัส COVID-19 ขบ. จึงได้ดำเนินมาตรการลดภาระค่าใช้จ่ายให้กับผู้ประกอบอาชีพขับรถควบคู่ไปกับมาตรการยกระดับการให้บริการของรถยนต์รับจ้างให้สอดรับกับเทคโนโลยีที่เปลี่ยนไป โดยจัดทำโครงการพัฒนาระบบควบคุม ตรวจสอบ และติดตามรถยนต์รับจ้างบรรทุกคนโดยสารไม่เกินเจ็ดคน (รถแท็กซี่) ซึ่งได้จัดทำแอปพลิเคชัน “DLT Driver” มาใช้ในการติดตามการทำงานของรถเช่นเดียวกับเครื่องบันทึกข้อมูลการเดินทางของรถ (GPS) เพิ่มทางเลือกสำหรับกลุ่มผู้ขับรถแท็กซี่ ที่จดทะเบียนตั้งแต่เดือนพฤศจิกายน 2560 หรือ Taxi OK อันเป็นการนำเทคโนโลยีดิจิทัลมาประยุกต์ใช้อย่างเหมาะสม เพื่อลดภาระค่าใช้จ่ายในการติดตั้งและการส่งข้อมูลของอุปกรณ์ GPS ให้กับผู้ประกอบอาชีพขับรถแท็กซี่ ทั้งนี้ เจ้าของรถหรือผู้ประกอบการรถ TAXI OK ที่จดทะเบียนในกรุงเทพมหานคร สามารถยื่นคำขอ การใช้แอปพลิเคชัน DLT Driver ที่สำนักการขนส่งผู้โดยสาร อาคาร 3 ชั้น 2 ขบ. ตั้งแต่วันที่ 15 ธันวาคม 2564 เป็นต้นไป ในวันและเวลาราชการ ทั้งนี้ เพื่อเป็นการลดความแออัดและปฏิบัติตามมาตรการด้านสาธารณสุขอย่างเคร่งครัด จึงขอความร่วมมือเจ้าของรถหรือผู้ประกอบการรถ TAXI OK จองคิวเพื่อเข้ามาดำเนินการผ่านแอปพลิเคชัน DLT Smart Queue ซึ่งจะเปิดให้จองคิวตั้งแต่วันที่ 9 ธันวาคม 2564 เป็นต้นไป สำหรับรถ Taxi OK ที่จดทะเบียนในส่วนภูมิภาคสามารถเดินทางมายื่นความประสงค์ได้ที่กลุ่มวิชาการขนส่ง สำนักงานขนส่งจังหวัดที่รถนั้นจดทะเบียนไว้ ตั้งแต่วันที่ 15 ธันวาคม 2564 เป็นต้นไป
อธิบดีกรมการขนส่งทางบก กล่าวเพิ่มเติมว่า ผู้ที่มีความประสงค์จะใช้แอปพลิเคชัน DLT Driver จะต้องเตรียมเอกสารหลักฐานประกอบการลงทะเบียนในส่วนของการลงทะเบียนรถ ในกรณีที่จดทะเบียนในนามบุคคลธรรมดา ประกอบด้วย บัตรประจำตัวประชาชน และสำเนาใบคู่มือจดทะเบียนรถ กรณีที่จดทะเบียนในนามนิติบุคคล ได้แก่ สำเนาบัตรประจำตัวประชาชนของผู้มีอำนาจ สำเนาหนังสือรับรองการจดทะเบียนนิติบุคคล และสำเนาใบคู่มือจดทะเบียน สำหรับการลงทะเบียนผู้ขับรถ ได้แก่ บัตรประจำตัวประชาชน และใบอนุญาตขับรถสาธารณะ หรือใบอนุญาตขับรถทุกประเภทชนิดที่ 1 - 4 ที่ยังไม่สิ้นอายุ โดยเจ้าหน้าที่จะดำเนินการตรวจสอบเอกสาร บันทึกข้อมูล แนะนำขั้นตอนวิธีการติดตั้งและใช้งานแอปพลิเคชัน DLT Driver ในอุปกรณ์สื่อสารของผู้ขับรถ นำรถเข้ารับการตรวจสภาพเพื่อตรวจสอบการทำงานของแอปพลิเคชัน ซึ่งจะต้องส่งข้อมูล Real time เข้าที่ศูนย์บริหารจัดการรถแท็กซี่ของ ขบ. หากข้อมูลมีความถูกต้อง ครบถ้วน ผู้ขับรถก็จะสามารถใช้งานแอปพลิเคชัน DLT Driver ได้ทันที
ทั้งนี้ ผู้ขับรถแท็กซี่ที่ใช้งานแอปพลิเคชัน DLT Driver มีหน้าที่เปิดใช้งานแอปพลิเคชันทุกครั้งที่ขับรถ เพื่อให้ ขบ. สามารถติดตามตรวจสอบการให้บริการได้เช่นเดียวกันกับระบบ GPS ซึ่งถือเป็นการนำเทคโนโลยีดิจิทัลมาใช้ให้เกิดประโยชน์ และเป็นการลดภาระค่าใช้จ่ายให้กับกลุ่มแท็กซี่ อย่างไรก็ตาม หากพบว่าผู้ขับรถแท็กซี่รายใดไม่เปิดใช้งานแอปพลิเคชันเพื่อติดตามการเดินรถ หรือมีการตรวจสอบย้อนหลังพบว่าไม่มีการใช้งานแอปพลิเคชัน จะมีความผิดฐานไม่ใช้ส่วนควบและเครื่องอุปกรณ์ของรถต้องระวางโทษปรับไม่เกินหนึ่งพันบาท บันทึกประวัติการกระทำความผิดและตัดแต้มใบอนุญาตขับรถยนต์สาธารณะ ตามมาตรการพักใช้หรือเพิกถอนใบอนุญาตขับรถอีกด้วย

ที่มา : https://www.thaigov.go.th/news/contents/details/49292