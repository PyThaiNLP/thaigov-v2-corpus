รัฐบาลไทย-ข่าวทำเนียบรัฐบาล-สธ. ย้ำ 4 มาตรการ VUCA ลดความเสี่ยงโควิด 19 ช่วงปีใหม่


วันพฤหัสบดีที่ 30 ธันวาคม 2564
สธ. ย้ำ 4 มาตรการ VUCA ลดความเสี่ยงโควิด 19 ช่วงปีใหม่
กระทรวงสาธารณสุข ย้ำประชาชนปฏิบัติตามมาตรการ VUCA ช่วยลดความเสี่ยงโควิด 19 ช่วงเทศกาลปีใหม่ หากทุกภาคส่วนร่วมมือ ผู้ติดเชื้ออาจต่ำกว่าที่คาดการณ์ไว้ พร้อมร่วมกับกระทรวงคมนาคม จัดบริการตรวจ ATK สถานีหมอชิตและหัวลำโพง และสถานีขนส่งในภูมิลำเนา
กระทรวงสาธารณสุข ย้ำประชาชนปฏิบัติตามมาตรการ VUCA ช่วยลดความเสี่ยงโควิด 19 ช่วงเทศกาลปีใหม่ หากทุกภาคส่วนร่วมมือ ผู้ติดเชื้ออาจต่ำกว่าที่คาดการณ์ไว้ พร้อมร่วมกับกระทรวงคมนาคม จัดบริการตรวจ ATK สถานีหมอชิตและหัวลำโพง และสถานีขนส่งในภูมิลำเนาช่วงเดินทางกลับ
วันนี้ (30 ธันวาคม 2564) ที่ศูนย์แถลงข่าวสถานการณ์โรคติดเชื้อไวรัสโคโรนา 2019 กระทรวงสาธารณสุข จ.นนทบุรี นายแพทย์เฉวตสรร นามวาท ผู้อำนวยการกองควบคุมโรคและภัยสุขภาพในสภาวะฉุกเฉิน และนายแพทย์ทวีทรัพย์ ศิรประภาศิริ นายแพทย์ทรงคุณวุฒิ กรมควบคุมโรค ร่วมแถลงสถานการณ์โควิด 19 และข้อแนะนำในการปฎิบัติตัวห่างไกลโอมิครอน โดยนพ.ทวีทรัพย์ กล่าวว่า ช่วง 2 ปีที่ผ่านมาคนไทยร่วมมือร่วมใจสู้โควิดจนสามารถควบคุมการระบาดของโรคได้ และขณะนี้มีการติดเชื้อรายใหม่น้อยกว่า 3 พันรายต่อวัน เสียชีวิตน้อยกว่า 20 รายต่อวัน สำหรับช่วงเทศกาลปีใหม่นี้หากไม่อยากเห็นภาพการติดเชื้อรายใหม่สูง 2-3 หมื่นราย ซึ่งอาจทำให้กระทบกับระบบสาธารณสุข ขอเน้นย้ำความร่วมมือให้ทุกภาคส่วนปฏิบัติตามแนวทางป้องกันควบคุมโรคด้วยมาตรการ VUCA ได้แก่ V วัคซีน โดยผู้ที่ยังไม่ได้รับวัคซีนขอให้เข้ารับการฉีดวัคซีนและผู้ที่ได้รับวัคซีน 2 เข็มและครบตามเวลาที่กำหนด ให้ไปรับวัคซีนเข็มกระตุ้น, U ป้องกันตนเองสูงสุดตลอดเวลา โดยเฉพาะเว้นระยะห่าง ล้างมือ สวมหน้ากาก โดยสวมอย่างถูกวิธีทั้งหน้ากากผ้าและหน้ากากอนามัย จะสามารถป้องกันได้ทุกสายพันธุ์ ป้องกันติดเชื้อ และป่วยหนักได้, C COVID Safe Living ใช้ชีวิตอย่างปลอดภัย หลีกเลี่ยงจัดกิจกรรมเสี่ยงรวมถึง สถานที่ต่างๆ ต้องมีมาตรการป้องกัน เพื่อให้ทุกคนใช้ชีวิตได้อย่างปลอดภัยในสถานการณ์โควิด และ A ตรวจ ATK กรณีที่มีความเสี่ยงต่อการรับเชื้อ หากได้รับการวินิจฉัยโดยเร็วและแยกกักตัวเข้ารับการรักษา จะช่วยป้องกันการแพร่ระบาดได้
“ขอเน้นย้ำสำหรับเทศกาลปีใหม่ขอให้ประชาชนป้องกันตนเองตลอดเวลา ดำเนินชีวิตปลอดภัย และตรวจ ATK เมื่อสงสัย ซึ่งกระทรวงสาธารณสุขได้ร่วมกับกระทรวงคมนาคมจัดบริการตรวจคัดกรองโควิด ที่สถานีหมอชิตและหัวลำโพง และสถานีขนส่งในภูมิลำเนาช่วงเดินทางกลับ เพื่อให้ประชาชนฉลองปีใหม่และเดินทางกลับอย่างปลอดภัย” นพ.ทวีทรัพย์กล่าว
ด้านนายแพทย์เฉวตสรร กล่าวว่า สถานการณ์ประเทศไทยวันนี้มีผู้ติดเชื้อรายใหม่ 3,037 ราย จำนวนผู้ป่วยปอดอักเสบและใส่ท่อช่วยหายใจลดลงต่อเนื่อง ผู้เสียชีวิต 25 ราย ทั้งหมดเป็นผู้สูงอายุและโรคเรื้อรัง ส่วนข้อมูลการฉีดวัคซีนล่าสุด เพิ่มขึ้น 455,208 โดส สะสม 103.89 ล้านโดส เป็นเข็มแรก 51.2 ล้านโดส ครอบคลุมร้อยละ 71.1 ของประชากร ทั้งนี้หากประชาชนเข้มข้นในการปฏิบัติตามมาตรการ ลดความเสี่ยงทุกกิจกรรม การติดเชื้อหลังปีใหม่อาจต่ำกว่าที่คาดประมาณไว้ ส่วนการติดเชื้อสายพันธุ์โอมิครอน ขณะนี้มีข้อมูลล่าสุด พบ 934 ราย ส่วนการเดินทางทางเข้าประเทศยังสูงต่อเนื่อง ในเดือนธันวาคม มีผู้เดินทางแล้ว 2.7 แสนราย สูงเป็น 2 เท่าของเดือนพฤศจิกายน โดยผู้เดินทางในระบบ Test&Go ในเดือนพฤศจิกายนพบผู้ติดเชื้อ 83 ราย หรือร้อยละ 0.08 ส่วนเดือนธันวาคม พบติดเชื้อ 730 ราย คิดเป็นร้อยละ 0.32 เพิ่มขึ้นถึง 4 เท่า ส่วนระบบแซนด์บ็อกซ์และกักตัวก็พบอัตราการติดเชื้อสูงขึ้นเช่นกัน
*********************************** 30 ธันวาคม 2564

ที่มา : https://www.thaigov.go.th/news/contents/details/50078