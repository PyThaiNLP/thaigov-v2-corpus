รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม จับมือกระทรวงพาณิชย์ ให้กรมราชทัณฑ์รับซื้อมังคุด ปรับเมนูนักโทษช่วยเกษตรกรเจอพิษโควิด


วันเสาร์ที่ 31 กรกฎาคม 2564
พิมพ์
รัฐมนตรีว่าการกระทรวงยุติธรรม จับมือกระทรวงพาณิชย์ ให้กรมราชทัณฑ์รับซื้อมังคุด ปรับเมนูนักโทษช่วยเกษตรกรเจอพิษโควิด
รัฐมนตรีว่าการกระทรวงยุติธรรม จับมือกระทรวงพาณิชย์ ให้กรมราชทัณฑ์รับซื้อมังคุด ปรับเมนูนักโทษช่วยเกษตรกรเจอพิษโควิด รับลูกนายกฯ หลังประกาศกลางที่ประชุม ครม.ให้ทุกหน่วยงานร่วมกันช่วยเหลือประชาชน
นายสมศักดิ์ เทพสุทิน รัฐมนตรีว่าการกระทรวงยุติธรรม เปิดเผยว่า จากการประชุมคณะรัฐมนตรี(ครม.) เมื่อวันที่ 27 กรกฎาคม นายจุรินทร์ ลักษณวิศิษฏ์ รองนายกฯ และรัฐมนตรีว่าการกระทรวงพาณิชย์ ได้หารือฝากมายังกระทรวงยุติธรรม เกี่ยวกับเรื่องของปัญหาราคาสินค้าเกษตร โดยเฉพาะมังคุด ที่ในช่วงนี้กำลังมีผลผลิตออกมาจำนวนมาก ซึ่งในช่วงวิกฤตโควิด-19 เช่นนี้ทำให้เกษตรกรเกิดปัญหาในการนำออกจากแหล่งผลิตไปยังตลาดใหญ่ต่างๆได้ ทำให้ราคาตกเพราะไม่มีคนซื้อ ทางกระทรวงพาณิชย์จึงอยากให้กระทรวงยุติธรรมช่วยเหลือ ซึ่งตนได้ตอบรับยินดีให้การสนับสนุนในเรื่องนี้ เพราะกระทรวงยุติธรรมมีการซื้อขายอาหารดิบ ผักและผลไม้ในส่วนของกรมราชทัณฑ์ เพื่อให้ผู้ต้องขังทั่วประเทศได้บริโภคอยู่แล้ว ซึ่งเราปฏิบัติเป็นประจำในการซื้อผลไม้ตามฤดูกาล เช่น ลำไย เงาะ และแตงโม
นายสมศักดิ์ กล่าวว่า เรื่องนี้เป็นนโยบายของ พล.อ.ประยุทธ์ จันทร์โอชา นายกรัฐมนตรีอยู่แล้ว ที่ระบุในที่ประชุม ครม.ให้ทุกหน่วยงานช่วยเหลือประชาชน และกระทรวงต่างๆ ต้องประสานงานช่วยกัน ในเมื่อนายจุรินทร์และกระทรวงพาณิชย์ได้ร้องขอมา ตนจึงได้สั่งให้อธิบดีกรมราชทัณฑ์ สั่งทุกเรือนจำปรับเมนูอาหารในส่วนของผลไม้ให้มีมังคุดสัปดาห์ละ 3 ครั้งในช่วงนี้ ซึ่งถือเป็นโชคดีของผู้ต้องขังที่จะได้ลิ้มรส เพราะปกติจะไม่ค่อยมีมังคุดอยู่ในเมนูอาหาร แต่ทั้งนี้เราจะรับซื้อตามกำลังจัดซื้อได้เท่านั้น ไม่ได้รับซื้อทั้งหมด

ที่มา : https://www.thaigov.go.th/news/contents/details/44299