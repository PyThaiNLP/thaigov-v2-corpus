รัฐบาลไทย-ข่าวทำเนียบรัฐบาล-นายกฯ ยินดีไทยแชมป์ฟุตซอลอาเซียน 2022 สมัยที่ 16 พร้อมผลักดันการกีฬาไทยสู่ความสำเร็จในระดับนานาชาติ


วันจันทร์ที่ 11 เมษายน 2565
นายกฯ ยินดีไทยแชมป์ฟุตซอลอาเซียน 2022 สมัยที่ 16 พร้อมผลักดันการกีฬาไทยสู่ความสำเร็จในระดับนานาชาติ
นายกฯ ยินดีไทยแชมป์ฟุตซอลอาเซียน 2022 สมัยที่ 16 พร้อมผลักดันการกีฬาไทยสู่ความสำเร็จในระดับนานาชาติ
วันนี้ (11 เมษายน 2565) นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม แสดงความยินดีและภูมิใจอย่างยิ่งกับฟุตซอลทีมชาติไทยที่สามารถคว้าแชมป์ฟุตซอลอาเซียน 2022 สมัยที่ 16 ได้สำเร็จ หลังจากเอาชนะทีมชาติอินโดนีเซีย ในการแข่งขันฟุตซอลชิงแชมป์อาเซียน 2022 (AFF Futsal Championship) รอบชิงชนะเลิศ ณ อินดอร์สเตเดียม หัวหมาก เมื่อวันที่ 10 เมษายน 2565 ที่ผ่านมา พร้อมชื่นชมและขอบคุณนักกีฬาและผู้ที่มีส่วนร่วมทุกภาคส่วน โดยยินดีผลักดันศักยภาพการกีฬาของไทยเพื่อต่อยอดความสำเร็จในระดับนานาชาติ
โฆษกประจำสำนักนายกรัฐมนตรี กล่าวว่า ทีมชาติฟุตซอลไทยคว้าชัยชนะได้อย่างต่อเนื่อง เอาชนะทีมชาติเวียดนามในรอบรองชนะเลิศ และได้รับชัยชนะจากการแข่งรอบชิงชนะเลิศกับทีมชาติอินโดนีเซียด้วยสกอร์ 5-3 (ลูกโทษ) และสกอร์รวม 7-5 คว้าแชมป์อาเซียน 2022 ถือเป็นผลงานที่ยอดเยี่ยมของทีมชาติไทย และเป็นการรักษาแชมป์ฟุตซอลอาเซียน เป็นผลสำเร็จต่อเนื่องถึง 16 สมัย
โดยนายกรัฐมนตรีขอบคุณนักกีฬาสำหรับความทุ่มเท มุ่งมั่น และตั้งใจ จนสามารถคว้ารางวัลมาได้สำเร็จ เห็นถึงทักษะ และความสามารถของนักกีฬาทีมชาติฟุตซอลไทยที่สร้างผลงานได้โดดเด่น ได้รับชัยชนะในระดับภูมิภาค รวมถึงชื่นชมทุกหน่วยงานที่เกี่ยวข้องที่มีส่วนร่วมในการสนับสนุนการแข่งขันครั้งนี้ ซึ่งนายกรัฐมนตรียินดีส่งเสริมและผลักดันศักยภาพการกีฬาของไทยในประเภทต่าง ๆ เพื่อต่อยอดความสำเร็จในระดับนานาชาติ เพื่อสร้างชื่อเสียงและความสุขให้แก่แฟนกีฬาชาวไทย

ที่มา : https://www.thaigov.go.th/news/contents/details/53508