รัฐบาลไทย-ข่าวทำเนียบรัฐบาล-กรมการขนส่งทางราง เปิดแผนอำนวยความสะดวกประชาชน ในการเดินทางระบบขนส่งทางราง ช่วงเทศกาลปีใหม่ 2565


วันพฤหัสบดีที่ 30 ธันวาคม 2564
กรมการขนส่งทางราง เปิดแผนอำนวยความสะดวกประชาชน ในการเดินทางระบบขนส่งทางราง ช่วงเทศกาลปีใหม่ 2565
ระหว่างวันที่ 29 ธันวาคม 2564 -  4 มกราคม 2565
กรมการขนส่งทางราง (ขร.) กระทรวงคมนาคม เปิดเผย ถึงแผนอำนวยความสะดวกและความปลอดภัยในการเดินทางด้วยระบบขนส่งทางรางของประชาชนในช่วงเทศกาลปีใหม่ 2565 ระหว่างวันที่ 29 ธันวาคม 2564 - 4 มกราคม 2565 โดยมีการดำเนินการแบ่งออกเป็น 3 ส่วน ดังนี้
1. ขร. ในฐานะหน่วยงานกำกับดูแลระบราง ได้จัดเจ้าหน้าที่ของ ขร. ดำเนินการประสานกับหน่วยงานผู้ให้บริการหากเกิดเหตุกรณีฉุกเฉิน รวมทั้งดำเนินการสุ่มตรวจระบบขนส่งทางรางรูปแบบต่าง ๆ เพื่อตรวจให้เป็นไปตามมาตรฐาน และมาตรการต่าง ๆ ทั้งด้านการอำนวยความสะดวก ความปลอดภยและมาตรการป้องกันการแพร่ระบาดของโรคติดเชื้อไวรัส COVID-19 สายพันธุ์ใหม่  พร้อมทั้งจัดทำรายงานสรุปข้อมูลการให้บริการระบบราง ทั้งจำนวนเที่ยววิ่ง ปริมาณผู้โดยสารระบบราง และข้อมูลอุบัติเหตุ เหตุรถไฟฟ้าขัดข้อง ประจำวันเสนอกระทรวงคมนาคม
2. การประสานหน่วยงานผู้ให้บริการรถไฟและรถไฟฟ้า  เพิ่มเจ้าหน้าที่ในการให้บริการและเฝ้าระวังจุดเสี่ยงต่าง ๆ การจัดให้มีสุนัข K-9 เพื่อเพิ่มการป้องกันเหตุต่าง ๆ รวมทั้ง รฟท. เพิ่มตู้โดยสารไปกับขบวนรถไฟทางไกล และเพิ่มขบวนรถพิเศษช่วยการโดยสาร เพื่ออำนวยความสะดวกประชาชนในการเดินทางกลับภูมิลำเนา เพื่อไม่ให้เกิดความแออัดในการเดินทาง ส่วนระบบรถไฟฟ้าเพิ่มความถี่การให้บริการในชั่วโมงเร่งด่วน และขยายเวลาในการให้บริการของคืนวันที่ 31 ธันวาคม 2564 ไปสิ้นสุดเวลา 02.00 น. ของวันที่ 1 มกราคม 2565  เพื่อรองรับประชาชนที่เดินทางไปร่วมกิจกรรมการเฉลิมฉลองเทศกาลปีใหม่ 2565 และเดินทางกลับที่พักได้อย่างสะดวก ทั้งนี้ ขร. ได้ประสานให้หน่วยงานผู้ให้บริการรถไฟฟ้าดำเนินการมาตรการ Group Release หากมีการใช้บริการระบบขนส่งทางรางจำนวนมาก เพื่อลดความเสี่ยงต่อการติดเชื้อไวรัส COVID-19
3. การขอความร่วมมือประชาชนผู้ใช้บริการให้ความร่วมมือกับหน่วยงานผู้ให้บริการ ตรวจวัดอุณหภูมิทุกครั้งก่อนเข้าใช้บริการระบบขนส่งทางราง สวมใส่หน้ากากตลอดการเดินทาง หมั่นล้างมือด้วยเจลแอลกอฮอล์ เพื่อลดความเสี่ยงในการติดเชื้อไวรัส COVID-19 และสแกนด้วยแอพพลิเคชั่น “ไทยชนะ” ทุกครั้งที่เข้าใช้บริการระบบขนส่งทางราง
ขร. หวังเป็นอย่างยิ่งว่าประชาชนทุกคนจะมีความสุขในการเดินทางด้วยระบบขนส่งทางรางในการเดินทางกลับภูมิลำเนาอย่างสะดวก ปลอดภัย ห่างไกล COVID-19 และขอให้ทุกท่านมีความสุขกับช่วงเทศกาลปีใหม่ 2565 นี้

ที่มา : https://www.thaigov.go.th/news/contents/details/50054