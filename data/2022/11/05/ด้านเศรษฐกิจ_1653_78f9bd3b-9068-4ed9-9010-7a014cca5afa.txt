รัฐบาลไทย-ข่าวทำเนียบรัฐบาล-กรมการขนส่งทางบก แนะนำการเดินทางด้วยรถโดยสารเช่าเหมา เน้นการเดินทางอย่างปลอดภัย ปราศจากอุบัติเหตุ


วันศุกร์ที่ 5 พฤศจิกายน 2564
กรมการขนส่งทางบก แนะนำการเดินทางด้วยรถโดยสารเช่าเหมา เน้นการเดินทางอย่างปลอดภัย ปราศจากอุบัติเหตุ
ควบคู่กับมาตรการสาธารณสุขป้องกันการแพร่ระบาดของโรคติดเชื้อไวรัส COVID-19 รองรับการเปิดประเทศตามนโยบายรัฐบาล
นายจิรุตม์ วิศาลจิตร อธิบดีกรมการขนส่งทางบก กระทรวงคมนาคม เปิดเผยว่า หลังจากประเทศไทยเริ่มเปิดรับนักท่องเที่ยวที่ฉีดวัคซีนครบให้เข้ามาท่องเที่ยวในไทยได้โดยไม่ต้องกักตัว เพื่อสนับสนุน ภาคการท่องเที่ยวช่วงปลายปีตามนโยบายของรัฐบาล ประกอบกับเดือนพฤศจิกายน 2564 เข้าสู่ช่วงเทศกาลทอดกฐินสำหรับพุทธศาสนิกชน จึงคาดว่าจะมีประชาชนเดินทางเป็นหมู่คณะมากขึ้นและมีความต้องการใช้บริการเช่ารถตู้หรือรถบัสเพื่อใช้ในการเดินทางเพิ่มมากขึ้นด้วย ดังนั้น เพื่อป้องกันการเกิดอุบัติเหตุทางถนน รวมทั้งสร้างความมั่นใจในการเดินทางด้วยรถโดยสารไม่ประจำทางหรือรถโดยสารเช่าเหมา กรมการขนส่งทางบก (ขบ.) ได้กำชับให้สำนักงานขนส่งทุกแห่ง เข้มงวดตรวจสอบมาตรฐานคุณภาพและความปลอดภัยของรถโดยสารมากยิ่งขึ้น พร้อมให้คำแนะนำประชาชนเบื้องต้นเพื่อให้การเดินทางด้วยรถโดยสารเช่าเหมามีความปลอดภัย ดังนี้
ด้านประชาชน ควรมีการวางแผนการเดินทางอย่างเหมาะสม หลีกเลี่ยงการเดินทางในเวลากลางคืน เลือกเดินทางด้วยรถโดยสารสาธารณะ (ป้ายเหลือง) ที่จดทะเบียนถูกต้อง มีการจัดทำประกันภัย ตามที่กฎหมายกำหนด นอกจากนี้ ควรเลือกใช้รถที่มีความเหมาะสมกับจำนวนผู้โดยสารและสภาพเส้นทาง เช่น หากต้องเดินทางในเส้นทางที่คดเคี้ยวหรือลาดชันควรใช้รถโดยสารชั้นเดียว ใช้บริการผู้ประกอบการขนส่งที่ได้มาตรฐาน และไม่มีประวัติการเกิดอุบัติเหตุร้ายแรง ในขณะเดินทางผู้โดยสารต้องคาดเข็มขัดนิรภัย ตลอดระยะเวลา และปฏิบัติตามมาตรการสาธารณสุขเพื่อป้องกันการแพร่ระบาดของโรคติดชื้อไวรัส COVID-19 ตลอดการเดินทาง
ด้านผู้ประกอบการ ต้องหมั่นตรวจสภาพความพร้อมของรถและพนักงานขับรถเพื่อความปลอดภัยตามที่ ขบ. กำหนด ตัวรถต้องมีสภาพความสมบูรณ์พร้อมใช้งาน จดทะเบียนเป็นรถโดยสารสาธารณะ (ป้ายเหลือง) ผ่านการตรวจสภาพรถและชำระภาษีถูกต้องตรงตามระยะเวลา ติดตั้ง GPS Tracking และอุปกรณ์ เพื่อความปลอดภัย ได้แก่ เข็มขัดนิรภัย ประตูฉุกเฉิน ถังดับเพลิง ค้อนทุบกระจกครบถ้วน และกำกับดูแลพนักงานขับรถให้ปฏิบัติหน้าที่ด้วยความรับผิดชอบอย่างปลอดภัย
ด้านพนักงานขับรถ ก่อนออกเดินทางต้องมีการศึกษาเส้นทางล่วงหน้า พักผ่อนเพียงพอ ไม่ดื่มสุรา โดยปริมาณแอลกอฮอล์ในลมหายใจต้องเป็นศูนย์ (0 มิลลิกรัมเปอร์เซ็นต์) ไม่เสพสารเสพติดให้โทษ หรือสารที่ออกฤทธิ์ต่อจิตและประสาท ขับรถไม่เกินชั่วโมงการทำงานตามที่กฎหมายกำหนด ต้องเปลี่ยนคนขับ เมื่อปฏิบัติงานติดต่อกันเป็นเวลา 4 ชั่วโมง หรือหยุดพักขับรถไม่น้อยกว่าครึ่งชั่วโมงก่อนที่จะขับรถต่อไปอีกไม่เกิน 4 ชั่วโมง มีใบอนุญาตขับรถที่ถูกต้องตามประเภทของรถ ขับรถด้วยความระมัดระวัง ไม่ประมาทและปฏิบัติ ตามกฎหมายอย่างเคร่งครัด
ด้านมาตรการสาธารณสุขป้องกันการแพร่ระบาดของโรคติดชื้อไวรัส COVID-19 ทั้งในการคัดกรอง ป้องกัน ควบคุม กำกับดูแล พนักงานขับรถ พนักงานให้บริการ ผู้ประกอบการขนส่ง นักท่องเที่ยว และผู้โดยสารทุกคนต้องปฏิบัติตามมาตรการป้องกันการแพร่ระบาดของโรคติดชื้อไวรัส COVID-19 อาทิ การตรวจวัดอุณหภูมิ การสวมหน้ากากอนามัยหรือหน้ากากผ้าตลอดการเดินทาง ในระหว่างการเดินทางต้องมีการระบายอากาศภายในรถ ติดตั้งเจลแอลกอฮอล์บนรถทุกคัน ทำความสะอาดภายในตัวรถ และพื้นผิวสัมผัสภายในรถด้วยน้ำยาฆ่าเชื้อ งดรับประทานอาหารบนรถโดยสาร กรอกข้อมูลตามเอกสารที่กำหนด และปฏิบัติตามข้อกำหนดของแต่ละจังหวัด รวมถึงให้มีการตรวจ Antigen Test Kit (ATK) พนักงานขับรถ พนักงานให้บริการเป็นประจำ

ที่มา : https://www.thaigov.go.th/news/contents/details/47860