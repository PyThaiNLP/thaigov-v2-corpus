รัฐบาลไทย-ข่าวทำเนียบรัฐบาล-นายกฯ ตรวจติดตามการแก้ไขปัญหาน้ำท่วมขังย่านบางเขน ย้ำทุกหน่วยงานบูรณาการเร่งแก้ปัญหาวางแผนการระบายน้ำให้มีประสิทธิภาพ ลดความเดือดร้อนของประชาชนให้ได้โดยเร็ว สั่งการเตรียมแผนรองรับ


วันพฤหัสบดีที่ 19 พฤษภาคม 2565
พิมพ์
นายกฯ ตรวจติดตามการแก้ไขปัญหาน้ำท่วมขังย่านบางเขน ย้ำทุกหน่วยงานบูรณาการเร่งแก้ปัญหาวางแผนการระบายน้ำให้มีประสิทธิภาพ ลดความเดือดร้อนของประชาชนให้ได้โดยเร็ว สั่งการเตรียมแผนรองรับ
นายกฯ ตรวจติดตามการแก้ไขปัญหาน้ำท่วมขังย่านบางเขน ย้ำทุกหน่วยงานบูรณาการเร่งแก้ปัญหาวางแผนการระบายน้ำให้มีประสิทธิภาพ ลดความเดือดร้อนของประชาชนให้ได้โดยเร็ว สั่งการเตรียมแผนรองรับเพื่อแก้ไขปัญหาในอนาคต พร้อมเป็นกำลังใจให้ผู้ปฏิบัติงาน
นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า วันนี้ (19 พฤษภาคม 2565) เวลาประมาณ 12.45 น. พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม พร้อมด้วย พลเอก อนุพงษ์ เผ่าจินดา รัฐมนตรีว่าการกระทรวงมหาดไทย ได้ตรวจติดตามการแก้ไขปัญหาน้ำท่วมขังในพื้นที่เขตบางเขน ณ บริเวณอนุเสาวรีย์หลักสี่ (วงเวียนบางเขน) เขตบางเขน กรุงเทพมหานคร โดยมี นายขจิต ชัชวานิชย์ ปลัดกรุงเทพมหานคร และหน่วยงานที่เกี่ยวข้องนำตรวจเยี่ยมพร้อมรายงานสถานการณ์การระบายน้ำและพื้นที่น้ำท่วมขังในพื้นที่เขตกรุงเทพมหานคร เมื่อวันที่ 18 - 19 พฤษภาคมที่ผ่านมา โดยขณะนี้สถานการณ์ได้กลับมาเป็นปกติแล้ว 9 จุด และอยู่ระหว่างการเร่งระบายน้ำออกจากพื้นที่ 6 จุด ทั้งนี้ จากการติดตั้งเครื่องสูบน้ำเพิ่มเติมและเร่งระบายน้ำลงคลองไผ่เขียว และคลองรางแก้ว-รางอ้อ คาดว่าภายในวันนี้น้ำท่วมขังจะแห้งเป็นปกติ
โอกาสนี้ นายกรัฐมนตรีห่วงใย และกล่าวว่าได้มีการติดตามสถานการณ์โดยตลอด และกำชับทุกหน่วยงานที่เกี่ยวข้องเร่งแก้ปัญหาการระบายน้ำ โดยรัฐบาลได้สนับสนุนงบประมาณเพื่อการแก้ไขปัญหาดังกล่าวอย่างบูรณาการ เน้นการเพิ่มศักยภาพในการระบายน้ำและแก้ปัญหาน้ำท่วมในพื้นที่ในทันที โดยได้มอบหมายให้กระทรวงมหาดไทยเป็นหน่วยงานหลักในการดูแลรับผิดชอบและประสานงานร่วมกับสำนักการระบายน้ำกรุงเทพมหานคร และกรมป้องกันและบรรเทาสาธารณภัย โดยเน้นย้ำให้เร่งแก้ไขปัญหาความเดือดร้อนของพี่น้องประชาชนให้ได้โดยเร็วที่สุด โดยเฉพาะการระบายน้ำให้ทันกับสถานการณ์ เพื่อช่วยเหลือและบรรเทาความเดือดร้อนให้แก่ประชาชนได้อย่างทันท่วงที  นอกจากนี้ต้องเตรียมแผนรองรับปริมาณน้ำฝนในช่วงฤดูฝนที่กำลังจะมาถึงโดยขอให้ทุกหน่วยงานเตรียมความพร้อม ทั้งแผนหลัก แผนสำรอง เพื่อรองรับและแก้ปัญหาในอนาคตด้วย เช่น การพร่องน้ำในคูคลอง โดยบูรณาการการทำงานร่วมกันเพื่อแก้ปัญหาการระบายน้ำให้สมบูรณ์และเป็นไปอย่างมีประสิทธิภาพ
พร้อมกันนี้ นายกรัฐมนตรี กล่าวย้ำว่าการบูรณาการการทำงานของทุกภาคส่วนเป็นสิ่งจำเป็นและมีความสำคัญในการช่วยเหลือประชาชน โดยต้องเร่งสำรวจดูแลความเดือดร้อน เพื่อลดและบรรเทาความเดือดร้อนของประชาชนให้เหลือน้อยที่สุด รวมทั้งเร่งระบายน้ำให้เร็วขึ้น เพื่อลดความเสียหายให้กับประชาชน และมีระบบการแจ้งเตือนให้ประชาชนเตรียมความพร้อมให้ทันต่อสถานการณ์ที่จะเกิดขึ้น ทั้งนี้ขอความร่วมมือให้ทุกคนเข้าใจในสถานการณ์ที่เกิดขึ้นเพราะไม่มีใครต้องการให้เกิด โดยยืนยันรัฐบาลมีความมุ่งมั่นและตั้งใจในการแก้ปัญหาเพื่อลดความเสียหายและลดความเดือดร้อนให้กับประชาชนให้ได้มากที่สุดพร้อมเป็นกำลังใจให้กับผู้ปฏิบัติงานทุกคน
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/54752