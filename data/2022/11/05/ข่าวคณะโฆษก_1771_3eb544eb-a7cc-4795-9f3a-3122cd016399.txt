รัฐบาลไทย-ข่าวทำเนียบรัฐบาล-โฆษกรัฐบาลเผย “นายกฯ” เตรียมเปิดงาน Thailand 5G Summit 2022 งานด้านเทคโนโลยี 5G ยิ่งใหญ่ที่สุดครั้งแรกของประเทศ 16 มิ.ย. นี้ ผลักดันไทยสู่ยุคไทยแลนด์ 4.0 เต็มรูปแบบ


วันพุธที่ 15 มิถุนายน 2565
พิมพ์
โฆษกรัฐบาลเผย “นายกฯ” เตรียมเปิดงาน Thailand 5G Summit 2022 งานด้านเทคโนโลยี 5G ยิ่งใหญ่ที่สุดครั้งแรกของประเทศ 16 มิ.ย. นี้ ผลักดันไทยสู่ยุคไทยแลนด์ 4.0 เต็มรูปแบบ
โฆษกรัฐบาลเผย “นายกฯ” เตรียมเปิดงาน Thailand 5G Summit 2022 งานด้านเทคโนโลยี 5G ยิ่งใหญ่ที่สุดครั้งแรกของประเทศ 16 มิ.ย. นี้ ผลักดันไทยสู่ยุคไทยแลนด์ 4.0 เต็มรูปแบบ พร้อมก้าวนำสู่ศูนย์กลางภูมิภาคอาเซียนอย่างมั่นคง
วันที่ 15 มิถุนายน 2565 นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เตรียมเป็นประธานพิธีเปิดงานสัมมนาและนิทรรศการ Thailand 5G Summit 2022 : “The Real 5G Leader of The Region” ในวันพฤหัสบดีที่ 16 มิถุนายน 2565 เวลา 09.00 น. ณ โรงแรมเซ็นทารา แกรนด์ และบางกอกคอนเวนชัน เซ็นเตอร์ เซ็นทรัลเวิลด์ กรุงเทพมหานคร ซึ่งเป็นงานด้านเทคโนโลยี 5G ครั้งใหญ่แห่งแรกในประเทศ โดยกระทรวงดิจิทัลเพื่อเศรษฐกิจและสังคม สำนักงานส่งเสริมเศรษฐกิจดิจิทัล ร่วมกับภาครัฐ ภาคเอกชน และการสนับสนุนขององค์กรเทคโนโลยี 5G ระดับนานาชาติ Global System for Mobile Communications (GSMA) จัดขึ้นเพื่อส่งเสริมสร้างความตระหนักการนำเทคโนโลยี 5G มาประยุกต์ใช้เพิ่มขีดความสามารถการแข่งขันของประเทศ รวมทั้งขับเคลื่อนเศรษฐกิจและสังคมของประเทศสู่เป้าหมายการเป็นศูนย์กลางการลงทุนผู้นำด้านเทคโนโลยีดิจิทัลแห่งภูมิภาคอาเซียน
โฆษกประจำสำนักนายกรัฐมนตรีกล่าวว่า ภายในงานจัดแสดง 3 กิจกรรมหลัก ได้แก่ งานประชุมสัมมนาจากผู้เชี่ยวชาญทั้งไทยและต่างประเทศ นิทรรศการเทคโนโลยีและนวัตกรรม 5G ที่สามารถต่อยอดเชิงพาณิชย์ เช่น 5G Smart Pole การควบคุมดูแลความสงบและความปลอดภัยในเมืองด้วยระบบเสาอัจฉริยะผ่านการส่งข้อมูล 5G และปัญญาประดิษฐ์ช่วยในการวิเคราะห์พร้อมแจ้งเตือนเหตุฉุกเฉินอัตโนมัติ 5G Smart Energy การติดตามและควบคุมระบบการผลิตไฟฟ้าผ่านแผงโซล่าร์เซลล์ 5G AGV ระบบยานพาหนะอัตโนมัติเพิ่มความรวดเร็วและแม่นยำในการส่งวัตถุดิบช่วยลดต้นทุนการทำงาน 5G Surveillance Drone อากาศยานไร้คนขับเพื่อการสำรวจ 5G Preventive Care รถตรวจสุขภาพแบบเคลื่อนที่ และ 5G Home Care ระบบดูแลสุขภาพด้วยการส่งข้อมูลจากบ้านไปโรงพยาบาลแบบออนไลน์ นอกจากนี้ ยังมีกิจกรรมเปิดตัวโครงข่ายพันธมิตร 5G Alliance เพื่อเป็นการสนับสนุนและผลักดันการประยุกต์ใช้เทคโนโลยี 5G ในภาคอุตสาหกรรมของประเทศด้วย
ทั้งนี้ การจัดงาน Thailand 5G Summit 2022 จะเป็นจุดเริ่มต้นในการสร้างเครือข่ายทั้งในและต่างประเทศเพื่อสร้างโอกาสจากเทคโนโลยีและนวัตกรรมในการสร้างสรรค์ความก้าวหน้าให้กับประเทศและก่อให้เกิดประโยชน์กับประชาชนมากที่สุด นอกจากนี้ ยังเป็นการสนับสนุนให้คนไทยเข้าสู่ยุคดิจิทัลอย่างสมบูรณ์ยิ่งขึ้น พร้อมเพิ่มขีดความสามารถในการแข่งขันของประเทศให้แข็งแกร่ง และผลักดันไทยสู่ยุคไทยแลนด์ 4.0 อย่างเต็มรูปแบบ พร้อมก้าวนำสู่ศูนย์กลางภูมิภาคอาเซียนอย่างมั่นคงต่อไป

ที่มา : https://www.thaigov.go.th/news/contents/details/55713