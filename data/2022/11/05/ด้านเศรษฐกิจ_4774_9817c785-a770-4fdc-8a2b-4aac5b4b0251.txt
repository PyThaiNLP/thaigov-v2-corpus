รัฐบาลไทย-ข่าวทำเนียบรัฐบาล-บสย. ขานรับนโยบายรัฐ ยืนมาตรการ “บสย. พร้อมช่วย” แก้หนี้ยั่งยืน ต่อเนื่องถึงสิ้นปี แนะลูกหนี้ บสย. เร่งลงทะเบียนปรับปรุงโครงสร้างหนี้


วันศุกร์ที่ 12 สิงหาคม 2565
พิมพ์
บสย. ขานรับนโยบายรัฐ ยืนมาตรการ “บสย. พร้อมช่วย” แก้หนี้ยั่งยืน ต่อเนื่องถึงสิ้นปี แนะลูกหนี้ บสย. เร่งลงทะเบียนปรับปรุงโครงสร้างหนี้
บสย. รับนโยบายรัฐ ยืนมาตรการ “บสย. พร้อมช่วย” แก้หนี้ยั่งยืน ช่วยลูกหนี้ค้ำประกันประคองกิจการ  ยืดหยุ่น ผ่อนน้อย เบาแรง ดอกเบี้ย 0% ยาวถึงสิ้นปี 65 แนะลูกหนี้ บสย. เร่งลงทะเบียนปรับปรุงโครงสร้างหนี้ ลดผลกระทบช่วงดอกเบี้ยขาขึ้น
นายสิทธิกร ดิเรกสุนทร กรรมการและผู้จัดการทั่วไป บรรษัทประกันสินเชื่ออุตสาหกรรมขนาดย่อม (บสย.) เปิดเผยว่า ในการประชุมเรื่องการดูแลลูกค้าในภาวะดอกเบี้ยขาขึ้น โดยมีรัฐมนตรีว่าการกระทรวงการคลัง นายอาคม เติมพิทยาไพสิฐ เป็นประธานการประชุม เมื่อวันที่ 11 ส.ค. ที่ผ่านมา โดยมอบนโยบายเน้นย้ำให้สถาบันการเงินเฉพาะกิจของรัฐเร่งให้ความช่วยเหลือลูกค้าอย่างใกล้ชิด โดย บสย. ซึ่งมีบทบาทการค้ำประกันสินเชื่อ พร้อมเดินหน้าตามนโยบายรัฐ ให้ความช่วยเหลือผู้ประกอบการ SMEs อย่างเต็มที่ทุกด้าน  ทั้งการค้ำประกันสินเชื่อ ที่ช่วยลดภาระต้นทุนธุรกิจ  การให้คำปรึกษาทางการเงินฟรีโดยศูนย์ที่ปรึกษาทางการเงิน SMEs  โดยเฉพาะอย่างยิ่ง มาตรการช่วยเหลือลูกหนี้  “บสย. พร้อมช่วย” ปรับปรุงโครงสร้างหนี้  แก้หนี้ยั่งยืน เพื่อบรรเทาภาระลูกหนี้ บสย. ให้สามารถประคองกิจการต่อไปได้
จุดเด่นของมาตรการ “บสย. พร้อมช่วย” เน้นความยืดหยุ่นการชำระหนี้ 3 ระดับ ตามความสามารถในการชำระ คือ 1.ยืดหยุ่น โดยตัดเงินต้น  20% และตัดดอกเบี้ย 80% ระยะผ่อนชำระ 5 ปี  2.ผ่อนน้อย  เบาแรง หนี้ลดหมดแน่นอน โดยเริ่มต้นชำระครั้งแรกเพียง 1% ของยอดหนี้ โดยนำไปตัดเงินต้นทั้งหมด  ส่วนวงเงินที่เหลือ ระยะผ่อนชำระ 5 ปี 3. ดอกเบี้ย 0%  โดยชำระครั้งแรก 10% ซึ่งจะนำไปตัดเงินต้นทั้งหมด ระยะผ่อนชำระ 7 ปี
นายสิทธิกร กล่าวว่า ขณะนี้มาตรการ “บสย. พร้อมช่วย” ได้รับความสนใจจากลูกหนี้ บสย. เป็นจำนวนมาก เนื่องจากเป็นมาตรการที่ช่วยให้ลูกหนี้สามารถประคองธุรกิจให้เดินหน้าต่อไปได้ โดยมีลูกหนี้ ลงทะเบียนร่วมโครงการปรับปรุงโครงสร้างหนี้ถึง 6,856 ราย โดยได้รับอนุมัติให้มีการปรับปรุงโครงสร้างหนี้แล้ว จำนวน 1,546 ราย คิดเป็นวงเงินกว่า 1,117 ล้านบาท (ข้อมูล ณ 31 ก.ค.65)  โดยจะยืนมาตรการ “บสย. พร้อมช่วย” ต่อเนื่องถึงสิ้นปี 2565
ทั้งนี้ ลูกหนี้ บสย. สามารถสอบถามการเข้าร่วมโครงการปรับปรุงโครงสร้างหนี้ ผ่านช่องทาง บสย. Call Center 02-890-9999  หรือ สแกน QR Code  เพื่อลงทะเบียนเข้าร่วมโครงการ

ที่มา : https://www.thaigov.go.th/news/contents/details/57948