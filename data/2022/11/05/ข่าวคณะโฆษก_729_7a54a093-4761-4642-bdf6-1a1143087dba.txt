รัฐบาลไทย-ข่าวทำเนียบรัฐบาล-โฆษกรัฐบาลเผย “นายกฯ” ย้ำไวรัสโควิด-19 ทุกสายพันธ์ุป้องกันได้ หากทุกฝ่ายร่วมมือกัน กำชับส่วนราชการทุกระดับ จัดบุคคลและสถานที่ราชการตามมาตรการสาธารณสุข สร้างความมั่นใจให้แก่ประชาชน


วันอาทิตย์ที่ 26 ธันวาคม 2564
พิมพ์
โฆษกรัฐบาลเผย “นายกฯ” ย้ำไวรัสโควิด-19 ทุกสายพันธ์ุป้องกันได้ หากทุกฝ่ายร่วมมือกัน กำชับส่วนราชการทุกระดับ จัดบุคคลและสถานที่ราชการตามมาตรการสาธารณสุข สร้างความมั่นใจให้แก่ประชาชน
โฆษกรัฐบาลเผย “นายกฯ” ย้ำไวรัสโควิด-19 ทุกสายพันธ์ุป้องกันได้ หากทุกฝ่ายร่วมมือกัน กำชับส่วนราชการทุกระดับ จัดบุคคลและสถานที่ราชการตามมาตรการสาธารณสุข สร้างความมั่นใจให้แก่ประชาชนผู้ใช้บริการ
วันที่ 26 ธ.ค. 64 นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า รัฐบาลติดตามสถานการณ์การแพร่ระบาดของไวรัสโควิด-19 อย่างต่อเนื่อง ตามข้อสั่งการพลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ที่เน้นทุกส่วนราชการเฝ้าระวังสถานการณ์ไวรัสโควิด-19 แม้ที่ผ่านมาไทยประสบความสำเร็จในการรับมือกับการแพร่ระบาดของโควิด-19 ระลอกต่าง ๆ ได้เป็นอย่างดี นายกรัฐมนตรีกำชับไปถึงทุกส่วนราชการทั้งส่วนกลาง ส่วนภูมิภาค และขอความร่วมมือส่วนท้องถิ่น อบจ. อบต. ที่ให้บริการประชาชน ยกระดับการดูแลสถานที่ตามข้อกำหนดของ ศบค. จัดสรรจำนวนเจ้าหน้าที่ปฏิบัติงานตามภารกิจ ลดความเสี่ยงของบุคลากรในการแพร่/รับเชื้อไวรัส โดยให้นำเทคโนโลยีมาปรับใช้ในงานบริการ ลดการสัมผัสระหว่างบุคคล  ปฏิบัติตามมาตรการสาธารณสุขทั้งในเวลาราชการและนอกเวลาราชการ เพื่อรักษาประสิทธิภาพการทำงานและสร้างความมั่นใจให้กับประชาชนที่เข้ามาใช้บริการด้วย สำหรับผู้ติดเชื้อรายใหม่วันนี้ มีจำนวน 2,532 ราย จำแนกเป็นผู้ติดเชื้อรายใหม่ 2,509 ราย ผู้ป่วยภายในเรือนจำ/ที่ต้องขัง 23 ราย หายป่วยกลับบ้าน 3,771 ราย หายป่วยสะสม 2,125,102 ราย (ตั้งแต่ 1 เมษายน) ผู้ป่วยกำลังรักษา 35,862 ราย เสียชีวิตเพิ่ม 22 ราย
“นายกรัฐมนตรียังฝากเตือนว่า สงครามโรคยังไม่สิ้นสุด จึงขอทุกฝ่ายถือเป็นวาระแห่งชาติในการปฏิบัติตามมาตรการป้องกันการแพร่ระบาดและมาตรการสาธารณสุข  เพราะไวรัสโควิด-19 สามารถป้องกันได้ หากทุกคนร่วมมือ ร่วมใจ รับผิดชอบต่อตนเองและสังคม” โฆษกรัฐบาล กล่าว

ที่มา : https://www.thaigov.go.th/news/contents/details/49904