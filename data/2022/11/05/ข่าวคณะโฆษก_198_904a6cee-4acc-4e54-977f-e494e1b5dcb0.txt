รัฐบาลไทย-ข่าวทำเนียบรัฐบาล-โฆษกรัฐบาลปัด แจกเงิน 5 ล้าน แลกเสียงโหวตหนุนนายกฯ ชี้ฝ่ายค้านข้องใจขอสภาฯ ดูกล้องวงจรปิดได้ วอนเน้นเนื้อหา อย่าเน้นสาดโคลน


วันศุกร์ที่ 3 กันยายน 2564
พิมพ์
โฆษกรัฐบาลปัด แจกเงิน 5 ล้าน แลกเสียงโหวตหนุนนายกฯ ชี้ฝ่ายค้านข้องใจขอสภาฯ ดูกล้องวงจรปิดได้ วอนเน้นเนื้อหา อย่าเน้นสาดโคลน
โฆษกรัฐบาลปัด แจกเงิน 5 ล้าน แลกเสียงโหวตหนุนนายกฯ ชี้ฝ่ายค้านข้องใจขอสภาฯ ดูกล้องวงจรปิดได้ วอนเน้นเนื้อหา อย่าเน้นสาดโคลน
วันที่ 3 ก.ย.64 นายธนกร วังบุญคงชนะ โฆษกประจำสำนักนายกรัฐมนตรี กล่าวถึงกรณีที่พรรคร่วมฝ่ายค้านระบุว่า นายกฯ แจกเงิน 5 ล้านบาทให้ ส.ส. เพื่อแลกกับการโหวตไว้วางใจว่า พล.อ.ประยุทธ์ จันทร์โอชา นายกฯ และรมว.กลาโหม ชี้แจงแล้วว่า ส.ส.เข้าพบเพื่อให้กำลังใจ ไม่ได้มีการแจกเงินใด ๆ ทั้งสิ้น ทั้งนี้ ฝ่ายค้านอาจจะคุ้นชินกับเรื่องแบบนี้ในรัฐบาลในอดีตหรือไม่นั้นตนไม่ทราบ แต่ยืนยันว่า พล.อ.ประยุทธ์ไม่ใช่คนแบบนั้น แต่เมื่อมีคนมาทักทายเพราะไม่ได้เจอกันนาน หรือมาให้กำลังใจท่านนายกฯ ท่านก็ทักทายกลับก็เท่านั้น ยืนยันว่าไม่มีกรณีเหมือนกับถุงขนมอย่างแน่นอน อย่างไรก็ตาม เมื่อคนพูดพูดแบบไม่มีสติสัมปชัญญะ ไม่มีหลักฐานอะไรมาแสดงอย่างเป็นรูปธรรม ท่านนายกฯ ก็คงจะต้องให้ฝ่ายกฎหมายและหน่วยงานที่เกี่ยวข้องดำเนินการตามขั้นตอนของกฎหมาย เพราะถ้าปล่อยให้คนพูดคิดอยากจะพูดอะไรก็พูดโดยไม่ต้องแสดงความรับผิดชอบอะไรเลย ก็คงจะเป็นแบบอย่างที่ไม่ดีให้กับคนรุ่นหลัง
“ยืนยันว่าไม่มีใครสิ้นคิดทำเรื่องแบบนี้ในสภาฯ แน่นอน เพราะที่นี่คือสภาฯ อันทรงเกียรติ หรือหากฝ่ายค้านยังติดใจก็สามารถตรวจสอบจากกล้องวงจรปิดของสภาฯ ได้ แต่ไม่อยากให้หยิบยกมาเป็นประเด็นสาดโคลนใส่กันโดยไร้เหตุผล ขอให้เน้นที่เนื้อหาการอภิปรายมากกว่าการสาดโคลนใส่กัน ประชาชนจะได้ประโยชน์มากกว่า” โฆษกรัฐบาลกล่าว

ที่มา : https://www.thaigov.go.th/news/contents/details/45485