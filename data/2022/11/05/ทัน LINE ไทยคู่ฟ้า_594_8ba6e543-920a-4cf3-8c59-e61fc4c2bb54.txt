รัฐบาลไทย-ข่าวทำเนียบรัฐบาล-เริ่มแล้ว! ฉีดวัคซีนโควิดเด็ก 5 - 11 ปี 7 กลุ่มโรค ตามความสมัครใจของผู้ปกครองและดุลยพินิจของแพทย์


วันจันทร์ที่ 31 มกราคม 2565
เริ่มแล้ว! ฉีดวัคซีนโควิดเด็ก 5 - 11 ปี 7 กลุ่มโรค ตามความสมัครใจของผู้ปกครองและดุลยพินิจของแพทย์
.....
กระทรวงสาธารณสุข (สธ.) เปิดบริการฉีดวัคซีนโควิด-19 สำหรับเด็กอายุ 5 - 11 ปี ที่มีโรคประจำตัว 7 กลุ่มโรค ณ สถาบันสุขภาพเด็กแห่งชาติมหาราชินี เริ่ม 31 ม.ค. 65 ตามความสมัครใจของผู้ปกครองและดุลยพินิจของกุมารแพทย์ โดยเป็นวัคซีนไฟเซอร์ที่ผลิตสำหรับเด็กโดยเฉพาะ (ฝาสีส้ม) ฉีด 2 เข็ม ห่างกัน 3 - 12 สัปดาห์ ซึ่งขณะนี้ประเทศไทยได้รับล็อตแรกแล้ว 3 แสนโดส
.
โรคประจำตัว 7 กลุ่มโรคในเด็กอายุ 5 - 11 ปี ได้แก่ 1.โรคอ้วน ที่มีภาวะทางเดินหายใจอุดกั้น 2.โรคทางเดินหายใจเรื้อรัง รวมทั้งหอบหืดอาการปานกลาง - รุนแรง 3.โรคหัวใจและหลอดเลือดสมอง 4.โรคไตวายเรื้อรัง 5.โรคมะเร็งและภาวะภูมิคุ้มกันต่ำ 6.โรคเบาหวาน 7.กลุ่มโรคพันธุกรรม รวมทั้งกลุ่มอาการดาวน์ ภาวะบกพร่องทางระบบประสาทอย่างรุนแรง และเด็กที่มีพัฒนาการล่าช้า
.
สำหรับการฉีดในเด็กอายุ 5 - 11 ปีทั่วไป จะใช้ระบบโรงเรียนเป็นฐาน เรียงตามลำดับชั้นจาก ป.6 ลงไป ให้เด็กมีภูมิคุ้มกันต่อโรคโควิด-19 ป้องกันการเจ็บป่วยรุนแรง - เสียชีวิต และสามารถกลับสู่ระบบการศึกษาที่โรงเรียนได้
#ไทยคู่ฟ้า #ร่วมต้านโควิด19
-------------------

ที่มา : https://www.thaigov.go.th/news/contents/details/51095