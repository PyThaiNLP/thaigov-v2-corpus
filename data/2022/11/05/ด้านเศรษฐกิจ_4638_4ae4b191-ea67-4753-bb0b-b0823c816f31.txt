รัฐบาลไทย-ข่าวทำเนียบรัฐบาล-รัฐมนตรีว่าการกระทรวงคมนาคม สั่งการด่วนให้ กรมทางหลวง ลงพื้นที่ตรวจสอบสาเหตุหลังคาด่านเก็บเงินบางปะกงยุบตัว


วันจันทร์ที่ 1 สิงหาคม 2565
รัฐมนตรีว่าการกระทรวงคมนาคม สั่งการด่วนให้ กรมทางหลวง ลงพื้นที่ตรวจสอบสาเหตุหลังคาด่านเก็บเงินบางปะกงยุบตัว
และเร่งดำเนินการซ่อมแซม พร้อมเสริมความแข็งแรงของโครงสร้าง
นายสราวุธ ทรงศิวิไล อธิบดีกรมทางหลวง กระทรวงคมนาคม เปิดเผยว่า จากกรณีเกิดอุบัติเหตุหลังคาด่านเก็บค่าธรรมเนียมผ่านทางของทางหลวงพิเศษระหว่างเมืองหมายเลข 7 ตู้เก็บเงินค่าธรรมเนียมตู้ที่ 1 และ 2 บริเวณด่านบางปะกง (ขาเข้า) ยุบตัวลง เมื่อวันที่ 1 สิงหาคม 2565 นั้น นายศักดิ์สยาม ชิดชอบ รัฐมนตรีว่าการกระทรวงคมนาคม ได้สั่งการด่วนให้ กรมทางหลวง (ทล.) ลงพื้นที่ทันทีเพื่อตรวจสอบและหาสาเหตุของเหตุการณ์ที่เกิดขึ้น
ภายหลังจากการตรวจสอบความเสียหายที่ด่านเก็บเงินค่าผ่านทางบางปะกง พบว่า หลังคา Canopy บริเวณตู้เก็บเงินค่าธรรมเนียมตู้ที่ 1 และ 2 บริเวณด่านบางปะกง (ขาเข้า) ได้ยุบตัวลงมากีดขวางการจราจรบริเวณหน้าด่านจำนวน 2 ช่องทาง คือ ช่องทางที่ 1 และ 2  ทั้งนี้ เหตุการณ์ดังกล่าว ไม่ได้เกิดความเสียหายต่อชีวิตและทรัพย์สินของผู้ใช้ทางและบุคลากร ขณะนี้ ทล. ได้สั่งการให้เจ้าหน้าที่แขวงทางหลวงพิเศษระหว่างเมือง เจ้าหน้าที่หมวดทางหลวงพานทอง เจ้าหน้าที่กู้ภัยบางปะกง และเจ้าหน้าที่ฝ่ายบำรุงรักษาทรัพย์สินเข้าร่วมตรวจสอบเพิ่มเติม พร้อมอำนวยความสะดวกแก่ผู้ใช้ทางแล้ว
ทล. จะเร่งตรวจสอบสาเหตุของอุบัติเหตุครั้งนี้อย่างละเอียด โดยจะตั้งกรรมการตรวจสอบ วิเคราะห์สาเหตุที่เกิดขึ้นโดยวิศวกรผู้เชี่ยวชาญ ให้รายงานผลภายใน 14 วัน ขณะเดียวกัน ก็ได้สั่งการให้กองทางหลวงพิเศษระหว่างเมือง เร่งดำเนินการทั้งการจัดเจ้าหน้าที่อำนวยความสะดวกและระบายรถหน้าด่านพร้อมเร่งซ่อมแซมปรับปรุงด่านให้กลับมาใช้งานได้ดังเดิม โดยได้เน้นย้ำให้ซ่อมแซมและเสริมความแข็งแรงของโครงสร้างด้วย เพื่อความปลอดภัยของผู้ใช้ทางและเจ้าหน้าที่หน้าด่านต่อไป
จากเหตุการณ์ดังกล่าว ทล. มีความจำเป็นต้องปิดการจราจรบริเวณตู้เก็บเงินค่าธรรมเนียมตู้ที่ 1 และ 2 บริเวณด่านบางปะกง (ขาเข้า) ทำให้สามารถใช้ช่องการจราจรได้เพียง 1 ช่องทางเท่านั้น และจะสามารถเปิดให้บริการเพิ่มอีก 1 ช่องทาง รวมเป็น 2 ช่องทางได้ภายในวันนี้ (1 สิงหาคม 2565)
ทล. ขออภัยกับเหตุการณ์ที่เกิดขึ้นในครั้งนี้

ที่มา : https://www.thaigov.go.th/news/contents/details/57499