รัฐบาลไทย-ข่าวทำเนียบรัฐบาล-โฆษกรัฐบาลเผย นายกรัฐมนตรีแนะ ปรับรูปแบบการรักษาให้เร็วขึ้น ลดจำนวนผู้ป่วยหนักให้น้อยลง รวมถึงต้องเร่งฉีดวัคซีนให้มากขึ้น หลัง สธ.คาดผู้ติดเชื้อโควิด19 จะเพิ่มขึ้นในช่วงหลังวันที่


วันเสาร์ที่ 16 กรกฎาคม 2565
พิมพ์
โฆษกรัฐบาลเผย นายกรัฐมนตรีแนะ ปรับรูปแบบการรักษาให้เร็วขึ้น ลดจำนวนผู้ป่วยหนักให้น้อยลง รวมถึงต้องเร่งฉีดวัคซีนให้มากขึ้น หลัง สธ.คาดผู้ติดเชื้อโควิด19 จะเพิ่มขึ้นในช่วงหลังวันที่
โฆษกรัฐบาลเผย นายกรัฐมนตรีแนะปรับรูปแบบการรักษาให้เร็วขึ้น ลดจำนวนผู้ป่วยหนักให้น้อยลง รวมถึงต้องเร่งฉีดวัคซีนให้มากขึ้น หลัง สธ.คาดผู้ติดเชื้อโควิด 19 จะเพิ่มขึ้นในช่วงหลังวันที่ 12 สิงหาคม นี้
วันนี้ (16 กรกฎาคม 2565) นายธนกร วังบุญคงชนะ โฆษกประจำสำนักนายกรัฐมนตรี เผย พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม แนะกระทรวงสาธารณสุข ปรับรูปแบบการรักษาให้เร็วขึ้น เพื่อลดจำนวนผู้ป่วยหนักให้น้อยลง รวมถึงเร่งฉีดวัคซีนให้มากขึ้น โดยเฉพาะกลุ่ม 608 หากถึงกำหนดฉีดเข็มกระตุ้นต้องไปฉีด เพื่อกระตุ้นภูมิคุ้มกันเพิ่มขึ้นและป้องกันเชื้อได้
โดยกระทรวงสาธารณสุขคาดการณ์ว่า  สถานการณ์การระบาดโควิด-19 ในประเทศรอบนี้ อาจจะขึ้นสูงสุดช่วงหลังวันที่ 12 สิงหาคม นี้ แต่เชื่อว่าระดับความรุนแรงยังอยู่ที่ระดับ 2 เป็นสีเขียว เนื่องจากคนไทยมีความคุ้นเคยเข้าใจวิธีการป้องกัน ดูแลตนเองหลังจากมีประสบการณ์เผชิญกับโควิด-19 ตลอดกว่า 2 ปีที่ผ่านมา ทั้งการสวมหน้ากากอนามัยอย่างถูกวิธี โดยให้ปิดจมูกและคลุมใต้คาง แนบกระชับกับใบหน้า เว้นระยะห่าง หมั่นล้างมือ รวมทั้งการเดินทางในรอบหยุดยาวนี้ ประชาชนยังคงมาตรการป้องกันส่วนบุคคลค่อนข้างดี และมาตรการต่างๆ ของการคมนาคมขนส่งสาธารณะยังคงความเข้มข้น
สำหรับสถานการณ์การแพร่ระบาดของโควิด-19 วันนี้ ผู้ป่วยรายใหม่ (รักษาตัวใน รพ.) จำนวน
2,025 ราย จำแนกเป็น ผู้ป่วยในประเทศ 2,023 ราย ผู้ป่วยมาจากต่างประเทศ 2 ราย ผู้ป่วยสะสม 2,333,566 ราย (ตั้งแต่ 1 มกราคม 2565) หายป่วยกลับบ้าน 2,181 ราย หายป่วยสะสม 2,333,662 ราย (ตั้งแต่ 1 มกราคม 2565) ผู้ป่วยกำลังรักษา 23,867 ราย เสียชีวิต 20 ราย จำนวนผู้ป่วยปอดอักเสบรักษาตัวอยู่ในโรงพยาบาล 785 ราย

ที่มา : https://www.thaigov.go.th/news/contents/details/56909