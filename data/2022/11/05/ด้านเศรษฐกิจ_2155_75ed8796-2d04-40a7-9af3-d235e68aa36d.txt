รัฐบาลไทย-ข่าวทำเนียบรัฐบาล-คณะรัฐมนตรีเห็นชอบพิกัดอัตราภาษีสรรพสามิตสำหรับรถกอล์ฟ รถ Buggy รถ ATV และปรับปรุงพิกัดอัตราภาษีสรรพสามิตสำหรับรถยนต์กระบะสามล้อ และรถจักรยานยนต์แบบพลังงานไฟฟ้า


วันอังคารที่ 7 ธันวาคม 2564
พิมพ์
คณะรัฐมนตรีเห็นชอบพิกัดอัตราภาษีสรรพสามิตสำหรับรถกอล์ฟ รถ Buggy รถ ATV และปรับปรุงพิกัดอัตราภาษีสรรพสามิตสำหรับรถยนต์กระบะสามล้อ และรถจักรยานยนต์แบบพลังงานไฟฟ้า
ผลการประชุมคณะรัฐมนตรี เมื่อวันที่ 7 ธันวาคม 2564 เห็นชอบตามที่กรมสรรพสามิตได้เสนอคณะรัฐมนตรีพิจารณาอนุมัติพิกัดอัตราภาษีสรรพสามิตของสินค้ารถยนต์ ประเภทรถกอล์ฟ รถ Buggy รถ ATV และได้เสนอปรับปรุงพิกัดอัตราภาษีสรรพสามิตสำหรับรถยนต์กระบะสามล้อ
นายอาคม เติมพิทยาไพสิฐ รัฐมนตรีว่าการกระทรวงการคลัง เปิดเผยผลการประชุมคณะรัฐมนตรี เมื่อวันที่ 7 ธันวาคม 2564 เห็นชอบตามที่กรมสรรพสามิตได้เสนอคณะรัฐมนตรีพิจารณาอนุมัติพิกัดอัตราภาษีสรรพสามิตของสินค้ารถยนต์ ประเภทรถกอล์ฟ รถ Buggy รถ ATV และได้เสนอปรับปรุงพิกัดอัตราภาษีสรรพสามิตสำหรับรถยนต์กระบะสามล้อ เพื่อให้เกิดความชัดเจนและความเป็นธรรมในการจัดเก็บภาษีสรรพสามิต ซึ่งปัจจุบันรถกอล์ฟ รถ Buggy รถ ATV จะต้องเสียภาษีในอัตราของรถยนต์นั่ง ซึ่งมีอัตราตามมูลค่าร้อยละ 40 และรถยนต์สามล้อซึ่งมีท้ายเป็นกระบะที่ใช้เพื่อการขนส่งในพื้นที่ส่วนบุคคล รวมถึงรถสามล้อหรือสี่ล้อท้ายกระบะที่นำมาใช้ในพื้นที่การเกษตร อาทิ รถอีแต๋น รถอีแต็ก ซึ่งถือเป็นรถยนต์กระบะตามกฎกระทรวงกำหนดพิกัดอัตราภาษีสรรพสามิต พ.ศ. 2560 ที่ปัจจุบันเสียภาษีสรรพสามิตอัตราตามมูลค่าร้อยละ 17
รัฐมนตรีว่าการกระทรวงการคลัง กล่าวเพิ่มเติมว่ากรมสรรพสามิตได้เสนอให้คณะรัฐมนตรี พิจารณากำหนดพิกัดอัตราภาษีสรรพสามิตใหม่ให้เกิดความชัดเจนและความเป็นธรรม ลดปัญหาในการใช้ดุลพินิจของเจ้าหน้าที่ในการจัดเก็บภาษีสรรพสามิต โดยกำหนดประเภทของรถยนต์ดังกล่าว ได้แก่ รถกอล์ฟ รถ Buggy รถ ATV และปรับปรุงพิกัดอัตราภาษีสรรพสามิตสำหรับรถยนต์กระบะสามล้อ อีกทั้งได้เสนอปรับปรุงพิกัดอัตราภาษีสรรพสามิตรถจักรยานยนต์แบบพลังงานไฟฟ้า โดยคำนึงถึงมาตรฐานด้านความปลอดภัยและสมรรถนะในการขับขี่ของประชาชน และเป็นการส่งเสริมขีดความสามารถในการแข่งขันของอุตสาหกรรมรถจักรยานยนต์แบบพลังงานไฟฟ้าในประเทศอีกด้วย ซึ่งรายละเอียดกรมสรรพสามิตจะได้แจ้งให้ทราบอีกครั้ง หลังจากกฎกระทรวงกำหนดพิกัดอัตราภาษีสรรพสามิต ฉบับที่.. พ.ศ. .... ลงประกาศในราชกิจจานุเบกษาแล้ว
ฝ่ายประชาสัมพันธ์  สำนักงานเลขานุการกรม กรมสรรพสามิต
โทร.1713 ต่อ 552302

ที่มา : https://www.thaigov.go.th/news/contents/details/49210