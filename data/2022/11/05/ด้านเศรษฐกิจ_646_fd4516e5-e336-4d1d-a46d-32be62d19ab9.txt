รัฐบาลไทย-ข่าวทำเนียบรัฐบาล-ยกระดับแปลงใหญ่


วันอังคารที่ 17 สิงหาคม 2564
ยกระดับแปลงใหญ่
กระทรวงเกษตรฯ เร่งขับเคลื่อนการดำเนินโครงการยกระดับแปลงใหญ่
นายอำพันธุ์ เวฬุตันติ รองปลัดกระทรวงเกษตรและสหกรณ์ เป็นประธานการประชุมติดตามการดำเนินงานโครงการยกระดับแปลงใหญ่ ผ่านระบบ VDO Conference (Zoom) โดยมีผู้แทนจากกรมส่งเสริมการเกษตร ในฐานะฝ่ายเลขานุการฯ กรมประมง กรมปศุสัตว์ กรมการข้าว กรมหม่อนไหม การยางแห่งประเทศไทย กรมตรวจบัญชีสหกรณ์ และสำนักงานเศรษฐกิจการเกษตร เข้าร่วมการประชุม ซึ่งที่ประชุมได้รับทราบและเห็นชอบแผนการเบิกจ่ายงบประมาณโครงการฯ ของแปลงใหญ่ที่ได้รับการอนุมัติโครงการ จำนวน 3,381 แปลง และมีแปลงใหญ่ที่มีแผนดำเนินการเบิกจ่ายหลังวันที่ 30 กันยายน 2564 จำนวน 280 แปลง
ทั้งนี้ ได้เร่งรัดให้หน่วยงานรับผิดชอบทั้งหมด ควบคุม กำกับการดำเนินงานให้เป็นไปตามแผนอย่างเข้มงวด โดยกำหนดการเบิกจ่ายงบประมาณของแปลงใหญ่ให้แล้วเสร็จภายในวันที่ 15 ธันวาคม 2564 นี้ และดำเนินการทุกกิจกรรมให้เสร็จสิ้นภายในวันที่ 30 ธันวาคม 2564 ซึ่งจะมีการติดตามผลเป็นระยะทุกเดือนผ่านการทำงานเชิงบูรณาการ ทั้งในระดับพื้นที่และส่วนกลาง เพื่อให้การดำเนินงานโครงการเป็นไปอย่างมีประสิทธิภาพและบรรลุวัตถุประสงค์โครงการ อันจะสร้างประโยชน์ในการขับเคลื่อนพัฒนาเกษตรกรแปลงใหญ่ของประเทศต่อไป

ที่มา : https://www.thaigov.go.th/news/contents/details/44834