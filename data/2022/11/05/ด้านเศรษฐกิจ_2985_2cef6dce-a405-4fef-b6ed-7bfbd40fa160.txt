รัฐบาลไทย-ข่าวทำเนียบรัฐบาล-รฟม. เตรียมลุยก่อสร้างโครงการรถไฟฟ้าสายสีม่วง ช่วงเตาปูน - ราษฎร์บูรณะ (วงแหวนกาญจนาภิเษก)


วันพฤหัสบดีที่ 24 กุมภาพันธ์ 2565
รฟม. เตรียมลุยก่อสร้างโครงการรถไฟฟ้าสายสีม่วง ช่วงเตาปูน - ราษฎร์บูรณะ (วงแหวนกาญจนาภิเษก)
ภายหลังบอร์ด รฟม. ไฟเขียวอนุมัติสั่งจ้างก่อสร้างงานโยธาโครงการฯ
นายภคพงศ์ ศิริกันทรมาศ ผู้ว่าการการรถไฟฟ้าขนส่งมวลชนแห่งประเทศไทย (รฟม.) กระทรวงคมนาคม เปิดเผยภายหลังการประชุมคณะกรรมการ รฟม. ครั้งที่ 2/2565 วันที่ 24 กุมภาพันธ์ 2565 ว่า รฟม. ได้นำเสนอผลการดำเนินงานการประกวดราคาจ้างก่อสร้างงานโยธา โครงการรถไฟฟ้าสายสีม่วง ช่วงเตาปูน - ราษฎร์บูรณะ (วงแหวนกาญจนาภิเษก) เพื่อเสนอขออนุมัติสั่งจ้างก่อสร้างงานโยธา โครงการรถไฟฟ้าสายสีม่วง ช่วงเตาปูน - ราษฎร์บูรณะ (วงแหวนกาญจนาภิเษก) สัญญาที่ 1 - 6 โดยมีคณะผู้สังเกตการณ์ตามข้อตกลงคุณธรรม (Integrity Pact) เข้าร่วมการประชุมด้วย ซึ่งที่ประชุมฯ ได้มีมติอนุมัติสั่งจ้างก่อสร้างงานโยธา โครงการรถไฟฟ้าสายสีม่วง ช่วงเตาปูน - ราษฎร์บูรณะ (วงแหวนกาญจนาภิเษก) สัญญาที่ 1 - 6 ดังนี้
1. อนุมัติให้ว่าจ้าง CKST-PL JOINT VENTURE เป็นผู้รับจ้างงานโยธา สัญญาที่ 1 งานออกแบบและก่อสร้างอุโมงค์ทางวิ่งและสถานีใต้ดิน ช่วงเตาปูน - หอสมุดแห่งชาติ ในวงเงิน 19,430,000,000.00 บาท (รวมค่า Provisional Sum และภาษีมูลค่าเพิ่ม 7%)
2. อนุมัติให้ว่าจ้าง CKST-PL JOINT VENTURE เป็นผู้รับจ้างงานโยธา สัญญาที่ 2 งานออกแบบและก่อสร้างอุโมงค์ทางวิ่งและสถานีใต้ดิน ช่วงหอสมุดแห่งชาติ - ผ่านฟ้า ในวงเงิน 15,878,000,000.00 บาท (รวมค่า Provisional Sum และภาษีมูลค่าเพิ่ม 7%)
3. อนุมัติให้ว่าจ้าง ITD-NWR MRT JOINT VENTURE เป็นผู้รับจ้างงานโยธา สัญญาที่ 3 งานออกแบบและก่อสร้างอุโมงค์ทางวิ่งและสถานีใต้ดิน ช่วงผ่านฟ้า - สะพานพุทธ ในวงเงิน 15,109,000,000.00 บาท (รวมค่า Provisional Sum และภาษีมูลค่าเพิ่ม 7%)
4. อนุมัติให้ว่าจ้าง บริษัท ยูนิค เอ็นจิเนียริ่ง แอนด์ คอนสตรัคชั่น จํากัด (มหาชน) เป็นผู้รับจ้างงานโยธา สัญญาที่ 4 งานออกแบบและก่อสร้างอุโมงค์ทางวิ่งและสถานีใต้ดิน ช่วงสะพานพุทธ - ดาวคะนอง ในวงเงิน 14,982,000,000.00 บาท (รวมค่า Provisional Sum และภาษีมูลค่าเพิ่ม 7%)
5. อนุมัติให้ว่าจ้าง บริษัท อิตาเลียนไทย ดีเวล๊อปเมนต์ จํากัด (มหาชน) เป็นผู้รับจ้างงานโยธา สัญญาที่ 5 งานก่อสร้างโครงสร้างทางวิ่งและสถานียกระดับ ช่วงดาวคะนอง - ครุใน อาคารจอดรถไฟฟ้า (Stabling Yard) และอาคารจอดแล้วจร (Park & Ride) ในวงเงิน 13,094,800,000.00 บาท (รวมค่า Provisional Sum และภาษีมูลค่าเพิ่ม 7%)
6. อนุมัติให้ว่าจ้าง บริษัท อิตาเลียนไทย ดีเวล๊อปเมนต์ จํากัด (มหาชน) เป็นผู้รับจ้างงานโยธา สัญญาที่ 6 งานออกแบบและก่อสร้างระบบรางตลอดแนวเส้นทางโครงการ ในวงเงิน 3,589,000,000.00 บาท (รวมค่า Provisional Sum และภาษีมูลค่าเพิ่ม 7%)
ทั้งนี้ที่ประชุมฯ ได้เน้นย้ำให้ รฟม. ดำเนินการตามข้อกฎหมาย ระเบียบและข้อบังคับอื่น ๆ ที่เกี่ยวข้องอย่างเคร่งครัด
สำหรับราคาดังกล่าวเป็นผลจากการเจรจาระหว่างคณะกรรมการพิจารณาผลการประกวดราคางานจ้างก่อสร้างงานโยธา โครงการรถไฟฟ้าสายสีม่วง ช่วงเตาปูน - ราษฎร์บูรณะ (วงแหวนกาญจนาภิเษก) กับผู้ที่เสนอราคาต่ำที่สุดของแต่ละสัญญา โดยขั้นตอนต่อไป รฟม. จะประกาศผลผู้ชนะการประกวดราคาจ้างก่อสร้างงานโยธา โครงการรถไฟฟ้าสายสีม่วง ช่วงเตาปูน - ราษฎร์บูรณะ (วงแหวนกาญจนาภิเษก) ทางเว็บไซต์ รฟม. (www.mrta.co.th) และระบบเครือข่ายข้อมูลสารสนเทศของกรมบัญชีกลาง (ระบบ e-GP) ก่อนจะลงนามสัญญาว่าจ้างกับผู้รับจ้างทั้ง 6 ราย ภายในเดือนมีนาคม 2565 ก่อนเริ่มดำเนินงานก่อสร้างโครงการฯ ต่อไป
โครงการรถไฟฟ้าสายสีม่วง ช่วงเตาปูน - ราษฎร์บูรณะ (วงแหวนกาญจนาภิเษก) มีระยะทางรวมทั้งสิ้น 23.6 กิโลเมตร เป็นโครงสร้างทางวิ่งใต้ดิน 13.6 กิโลเมตร 10 สถานี และโครงสร้างทางวิ่งยกระดับ 10 กิโลเมตร 7 สถานี โดยมีแผนจะเริ่มดําเนินงานก่อสร้างในปี 2565 และเปิดให้บริการในปี 2570 เป็นเส้นทางเชื่อมต่อจากสถานีเตาปูนของรถไฟฟ้ามหานคร สายฉลองรัชธรรม (MRT สายสีม่วง) ทั้งยังมีสถานีสามยอดเป็นอีกทางเลือกสำหรับผู้โดยสารสามารถเปลี่ยนสายไปยังรถไฟฟ้ามหานคร สายเฉลิมรัชมงคล (MRT สายสีน้ำเงิน) ได้โดยสะดวก เพื่อการเดินทางเชื่อมต่อโครงข่ายระบบรถไฟฟ้าขนส่งมวลชนที่รวดเร็ว ปลอดภัย และครอบคลุมทุกพื้นที่ในเขตกรุงเทพมหานครและปริมณฑล อันจะช่วยให้ยกระดับคุณภาพชีวิตประชาชน ตลอดจนส่งเสริมการพัฒนาเมืองได้อย่างยั่งยืน
-----------------------------------------
กองประชาสัมพันธ์ สำนักสื่อสารองค์กร
การรถไฟฟ้าขนส่งมวลชนแห่งประเทศไทย
โทร. 0 2716 4000 ต่อ 1760
มือถือ 06 5521 6703
โทรสาร 0 2716 4019
Email: pr@mrta.co.th

ที่มา : https://www.thaigov.go.th/news/contents/details/51915