รัฐบาลไทย-ข่าวทำเนียบรัฐบาล-รองปลัดฯ วรวรรณ เยี่ยมชม "เนรมิตเกษตร"แดนเนรมิต สวนเกษตรกลางกรุงเทพฯ


วันพฤหัสบดีที่ 28 เมษายน 2565
พิมพ์
รองปลัดฯ วรวรรณ เยี่ยมชม "เนรมิตเกษตร"แดนเนรมิต สวนเกษตรกลางกรุงเทพฯ
นางวรวรรณ ชิตอรุณ รองปลัดกระทรวงอุตสาหกรรม เยี่ยมชม "เนรมิตเกษตร"แดนเนรมิต สวนเกษตรกลางกรุงเทพฯ
รองปลัดฯ วรวรรณ เยี่ยมชม "เนรมิตเกษตร"แดนเนรมิต สวนเกษตรกลางกรุงเทพฯ
วันนี้ (27 เมษายน 2565) นางวรวรรณ ชิตอรุณ รองปลัดกระทรวงอุตสาหกรรม พร้อมด้วย นายเดชา จาตุธนานันท์ ผู้ตรวจราชการกระทรวงอุตสาหกรรม และนายนฤบดินทร์ วุฒิวรรณ ผู้อำนวยการกองยุทธศาสตร์และแผนงาน สำนักงานปลัดกระทรวงอุตสาหกรรม ลงพื้นที่เยี่ยมชม "เนรมิตเกษตร" แดนเนรมิต โดยมี ดร.พลรชฎ เปียถนอม ผู้จัดการโครงการให้การต้อนรับ
สำหรับ "เนรมิตเกษตร" เป็นสวนเกษตรเพื่อสังคม (Social Enterprise) แห่งแรกในใจกลางกรุงเทพมหานคร บนพื้นที่ 3 ไร่ ของแดนเนรมิต จัดตั้งขึ้นโดยมีวัตถุประสงค์เพื่อส่งเสริมและพัฒนาให้เกิดธุรกิจเกษตรอุตสาหกรรมแนวใหม่ ที่เรียกว่าเกษตรแม่นยำ (Precision Farming) ที่ใช้เทคโนโลยีในการควบคุมคุณภาพทั้งกระบวนการ ตั้งแต่การคัดสายพันธุ์ การเพาะปลูก และการเก็บเกี่ยว สามารถจัดตั้งได้ในทุกพื้นที่ทั่วประเทศ โดยเริ่มทดลองปลูกผักและผลไม้ที่มีมูลค่าสูง อาทิ มะม่วงน้ำดอกไม้สีทองของไทย สตรอเบอร์รี่พันธุ์ Akihime ของญี่ปุ่น เมล่อนสายพันธุ์ Earl ของญี่ปุ่น มะเขือเทศพันธุ์ Solarino ของเนเธอร์แลนด์ และ Yellow Miki ของญี่ปุ่น โดยเป็นฟาร์มระบบปิด และใช้ระบบโซล่าร์เซลล์เป็นแหล่งพลังงาน ทั้งนี้เพื่อให้เป็นต้นแบบการทำฟาร์มเกษตรอุตสาหกรรมแบบยั่งยืน ยกระดับคุณภาพ และผลิตภาพทางการเกษตร สามารถสร้างรายได้ให้เกษตรกรเพิ่มขึ้นหลายเท่าตัว
ในการนี้ รองปลัดกระทรวงอุตสาหกรรม ยังได้เสนอแนะแนวทางการขยายตลาดไปยังกลุ่มพรีเมียมซุปเปอร์มาร์เก็ต อาทิ Villa Market และ Fuji Super รวมถึงยังได้เสนอความร่วมมือกับกระทรวงอุตสาหกรรมเพื่อขยายผลและผลักดันให้เกิดธุรกิจเกษตรอุตสาหกรรมอัจฉริยะ หรือเกษตรแม่นยำสูง ทั่วประเทศอีกด้วย

ที่มา : https://www.thaigov.go.th/news/contents/details/54016