รัฐบาลไทย-ข่าวทำเนียบรัฐบาล-ไทย-จีน กระชับความสัมพันธ์ความร่วมมือด้านการกักกันและด้านความปลอดภัยอาหาร


วันศุกร์ที่ 8 กรกฎาคม 2565
ไทย-จีน กระชับความสัมพันธ์ความร่วมมือด้านการกักกันและด้านความปลอดภัยอาหาร
ไทย-จีน กระชับความสัมพันธ์ความร่วมมือด้านการกักกันและด้านความปลอดภัยอาหาร พร้อมรองรับการส่งออกในช่วงฤดูผลไม้
นายสมชวน รัตนมังคลานนท์ รองปลัดกระทรวงเกษตรและสหกรณ์ เปิดเผยภายหลังได้รับมอบหมายจากปลัดกระทรวงเกษตรและสหกรณ์เป็นประธานการประชุมคณะกรรมการระดับสูงด้านสุขอนามัยและสุขอนามัยพืช ไทย-จีน (JTC-SPS) ครั้งที่ 7 ร่วมกับนายจาง เป่าเฟิง อธิบดีกรมความร่วมมือระหว่างประเทศ สำนักงานศุลกากรจีน (GACC) พร้อมด้วยอธิบดี และ รองอธิบดี จากสำนักงานมาตรฐานสินค้าเกษตรและอาหารแห่งชาติ (มกอช.) กรมวิชาการเกษตร กรมปศุสัตว์ และ กรมประมง เข้าร่วมหารือ ณ กระทรวงเกษตรและสหกรณ์ ทั้งสองฝ่ายได้หารือกันในหลายประเด็น ทั้งด้านการกักกัน (Quarantine) และ           ด้านความปลอดภัยอาหาร (Food Safety) เพื่อแก้ไขปัญหาคงค้างและแลกเปลี่ยนข้อมูลทางวิชาการที่เป็นประโยชน์ระหว่างกัน
โดยผลการประชุม JTC-SPS ครั้งนี้ ฝ่ายจีนได้ตอบรับที่จะพิจารณาข้อเสนอของฝ่ายไทยหลายประเด็น เพื่อให้บรรลุวัตถุประสงค์ในการอำนวยความสะดวก และลดอุปสรรคด้านการค้าสินค้าเกษตรภายใต้บันทึกความเข้าใจร่วมกันว่าด้วยความร่วมมือด้านสุขอนามัยและสุขอนามัยพืช (MOU on SPS) โดยเฉพาะ 1) การขอส่งออกกุ้งก้ามกรามมีชีวิตเพื่อการบริโภค เนื่องจากกุ้งก้ามกรามเป็นแหล่งอาหารที่อุดมไปด้วยคุณประโยชน์ที่ดีต่อสุขภาพ ประกอบกับความชื่นชอบของผู้บริโภคชาวจีนในอาหารประจำชาติไทยอย่างเมนูต้มยำกุ้งหรือเมนูกุ้งก้ามกรามเผา จึงเป็นโอกาสที่ดีของผู้ประกอบการไทยในการส่งต่อสิ่งดี ๆ เช่นนี้ต่อไปยังประเทศเพื่อนบ้านของเรา 2) การเปิดตลาดโคมีชีวิตภายใต้รูปแบบ Sandbox เป็นนโยบายสำคัญที่รัฐบาลไทยให้ความสำคัญ พร้อมทั้งยังเปิดโอกาสให้กับเกษตรกรผู้เลี้ยงโคสามารถส่งโคมีชีวิตโดยตรงไปยังจีนผ่านเส้นคมนาคมทางบก และเส้นทางรถไฟจีนลาว และ 3) การเชื่อมต่อระบบใบรับรองอิเล็กทรอนิกส์ (e-SPS) จะผลักดันให้การอำนวยความสะดวก      ด้านการค้าสามารถทำได้เร็วขึ้นพร้อมทั้งยังสร้างความโปร่งให้กับกลุ่มคู่ค้าได้เช่นกัน โดยทั้งสองประเทศจะมีการหารือระดับเทคนิคเพื่อผลักดันความร่วมมือซึ่งนำไปสู่การอำนวยความสะดวกด้านการส่งออกสินค้าเกษตรจากไทยไปจีนที่เป็นประโยชน์ต่อการค้าสินค้าเกษตรไทยในภาพรวม พร้อมกันนั้นยังได้เห็นชอบในหลักการส่งออกผลไม้ไทยผ่านเส้นทางขนส่งแบบผสม (Hybrid) เพื่อให้เส้นทางดังกล่าวเป็นเส้นทางการส่งออกชั่วคราวสำหรับอำนวยความสะดวกให้ผู้ประกอบการไทยในช่วงที่การจราจรทางบกแออัดโดยเฉพาะอย่างยิ่งช่วงฤดูกาลผลไม้ไทยด้วย
ทั้งนี้ กระทรวงเกษตรและสหกรณ์จะจัดการประชุม JTC-SPS ครั้งที่ 8 ร่วมกับ GACC อีกครั้งในปี 2024 ซึ่งฝ่ายจีนจะเป็นเจ้าภาพจัดงานในครั้งนี้ โดยทั้งสองฝ่ายคาดหวังว่าการค้าขายสินค้าเกษตรของไทยและจีนจะขยายการเติบโตให้มากยิ่งขึ้นต่อไป โดยสถิติการส่งออกสินค้าเกษตรจากไทยไปยังจีน และสถิติการนำเข้าสินค้าเกษตรจากจีนมายังไทยระหว่างปี 2564 ถึง เดือนเมษายน 2565 มีมูลค่าเฉลี่ย 400,000 ล้านบาท และ 90,000 ล้านบาท ตามลำดับ พร้อมทั้งมีแนวโน้ม          ที่จะเติบโตต่อไปอย่างต่อเนื่อง

ที่มา : https://www.thaigov.go.th/news/contents/details/56687