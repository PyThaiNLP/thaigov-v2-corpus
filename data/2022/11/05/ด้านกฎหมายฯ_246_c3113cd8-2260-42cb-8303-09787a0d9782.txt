รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม เผย กรมบังคับคดีเตรียมจัดโครงการไกล่เกลี่ยหนี้ กยศ. 116 แห่งทั่วประเทศ พร้อมงานมหกรรมไกล่เกลี่ยหนี้ 4 ภาค ระยะแรกช่วงเดือน ต.ค.-ธ.ค.นี้


วันอาทิตย์ที่ 10 ตุลาคม 2564
พิมพ์
รัฐมนตรีว่าการกระทรวงยุติธรรม เผย กรมบังคับคดีเตรียมจัดโครงการไกล่เกลี่ยหนี้ กยศ. 116 แห่งทั่วประเทศ พร้อมงานมหกรรมไกล่เกลี่ยหนี้ 4 ภาค ระยะแรกช่วงเดือน ต.ค.-ธ.ค.นี้
รัฐมนตรีว่าการกระทรวงยุติธรรม เผย กรมบังคับคดีเตรียมจัดโครงการไกล่เกลี่ยหนี้ กยศ. 116 แห่งทั่วประเทศ พร้อมงานมหกรรมไกล่เกลี่ยหนี้ 4 ภาค ระยะแรกช่วงเดือน ต.ค.-ธ.ค.นี้ หลังปีที่ผ่านมาช่วยเหลือสำเร็จไปแล้ว 15,040 เรื่อง มูลค่า 9,348 ล้านบาท
นายสมศักดิ์ เทพสุทิน รัฐมนตรีว่าการกระทรวงยุติธณรรม กล่าวถึงความคืบหน้าการไกล่เกลี่ยในชั้นบังคับคดี กรณีกองทุนกู้ยืนเงินเพื่อการศึกษา(กยศ.) ของกรมบังคับคดีว่า ผลการดำเนินงานปี 2564 มีเรื่องเข้าสู่การไกล่เกลี่ยข้อพิพาทชั้นบังคับคดีทั่วประเทศ 16,275 เรื่อง ไกล่เกลี่ยสำเร็จ 15,040 เรื่อง คิดเป็น 92.41% ทุนทรัพย์ 9,348 ล้านบาท โดยแบ่งเป็นการไกล่เกลี่ย กยศ. 1,027 เรื่อง ทุนทรัพย์ 132 ล้านบาท โดยแผนดำเนินการปี 2565 จะมีการจัดโครงการ 2 รูปแบบคือ 1.โครงการเอื้ออาทรไกล่เกลี่ยหนี้ กยศ. หลังศาลมีคำพิพากษา ระยะแรกช่วงเดือน ต.ค.-ธ.ค.2564 สถานที่ดำเนินการ 116 แห่งทั่วประเทศ 2.โครงการมหกรรมไกล่เกลี่ยช่วยเหลือลูกหนี้ 4 ภาค ระยะแรกช่วงเดือน ต.ค.-ธ.ค.2564 จำนวน 7 แห่ง ในพื้นที่ กทม. เชียงใหม่ พิษณุโลก ขอนแก่น ชลบุรี สงขลา และสุราษฎร์ธานี
นายสมศักดิ์ กล่าวอีกว่า นอกจากนี้การไกล่เกลี่ยข้อพิพาทของกรมคุ้มครองสิทธิและเสรีภาพในปีที่ผ่านมา สามารถลดปริมาณคดีขึ้นสู่ชั้นศาลได้ 791 คดี ลดค่าใช้จ่ายของประชาชนได้ 82,457,700 บาท ลดต้นทุนภาครัฐ 1,250,894 บาท ซึ่งขณะนี้มีหน่วยไกล่เกลี่ย 570 แห่ง โดยแบ่งเป็น 1.ภาครัฐ 82 แห่งทั่วประเทศ 2. ศูนย์ไกล่เกลี่ยภาคประชาชน(ศกช.) 488 แห่ง โดยมีที่กทม. 121 แห่งและต่างจังหวัด 367 มีผู้ไกล่เกลี่ยที่ขึ้นทะเบียนกับภาครัฐ 1,677 คน ศกช. 1,806 คน
"เรายินดีและพร้อมช่วยเหลือประชาชนที่ประสบปัญหาทั้งเรื่องของหนี้ กยศ. และหนี้จากวิกฤตโควิด-19 ทำให้หลายคนที่กำลังเดือดร้อนไม่ต้องประสบปัญหาหนี้สินอีกต่อไป จึงอยากเชิญชวนลูกหนี้ กยศ.และผู้ที่เดือดร้อน สามารถแจ้งเรื่องเพื่อไกล่เกลี่ยได้ที่ กรมบังคับคดี www.led.go.th หรือผ่านแอปพลิเคชัน Session call สอบถามรายละเอียดเพิ่มเติมได้ที่ศูนย์ไกล่เกลี่ยข้อพิพาท กรมบังคับคดี โทร 02-881-4840 , 02-887-5072 หรือ สายด่วนกรมบังคับคดี 1111 กด 79 และสำนักงานบังคับคดีทั่วประเทศ หรือติดต่อเข้ามาที่กระทรวงยุติธรรม เราพร้อมให้ความช่วยเหลือไกล่เกลี่ยหนี้และหาทางออกที่ดีที่สุดให้กับทุกท่าน" นายสมศักดิ์  กล่าว

ที่มา : https://www.thaigov.go.th/news/contents/details/46797