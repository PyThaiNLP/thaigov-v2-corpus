รัฐบาลไทย-ข่าวทำเนียบรัฐบาล-รมว.กห.อาเซียนประชุมร่วมกันอย่างไม่เป็นทางการ ( ADMM Retreat ) จับตาการแข่งขันของมหาอำนาจในภูมิภาค กระทบความเป็นหนึ่งเดียวกันและสมดุลอาเซียน


วันพุธที่ 10 พฤศจิกายน 2564
รมว.กห.อาเซียนประชุมร่วมกันอย่างไม่เป็นทางการ  ( ADMM Retreat ) จับตาการแข่งขันของมหาอำนาจในภูมิภาค กระทบความเป็นหนึ่งเดียวกันและสมดุลอาเซียน
พล.อ.ประยุทธ์ จันทร์โอชา นรม.และ รมว.กห. ได้มอบให้ พล.อ.ประวิตร วงษ์สุวรรณ รอง นรม. เป็นผู้แทน รมว.กห. เข้าร่วมประชุม รมว.กห.อาเซียน อย่างไม่เป็นทางการ ( ADMM Retreat ) ผ่านระบบ VTC ณ ศาลาว่าการกลาโหม โดยมี กห.บรูไน เป็นเจ้าภาพ
ที่ประชุมได้แสดงความยินดีในโอกาสครบรอบ 15 ปีของความร่วมมือ รมว.กห.อาเซียน (ADMM) ต่อจากนั้นได้แลกเปลี่ยนมุมมองด้านความมั่นคงต่อทิศทางของ ADMM ร่วมกัน ในการรับมือกับแนวโน้มความท้าทายในอนาคต ที่เกิดจากการเปลี่ยนแปลงทางภูมิยุทธศาสตร์ โดยเฉพาะการแข่งขันของประเทศมหาอำนาจ การรวมกลุ่มความร่วมมือใหม่ในภูมิภาค อินโด - แปซิฟิก ที่กระทบต่อสมดุลอาเซียน ตลอดจน ความท้าทายด้านความมั่นคงทางไซเบอร์ การเปลี่ยนแปลงสภาพภูมิอากาศ และภาวะฉุกเฉินด้านสาธารณสุข เป็นต้น  ซึ่งจำเป็นต้องกำหนดความร่วมมือและแนวทางให้ชัดเจนในการดำรงความเป็นหนึ่งเดียวกัน แสวงโอกาสและกระชับความร่วมมือกันมากขึ้น โดยยึดมั่นความเป็นแกนกลางอาเซียน ตลอดจนใช้ทรัพยากรทางทหารร่วมกันให้เกิดประโยชน์สูงสุด
พล.อ.ประวิตร’ ได้ใช้โอกาสนี้ กล่าวถึง ความตระหนักต่อภัยคุกคามรูปแบบใหม่ ที่ส่งผลกระทบในทุกมิติ จำเป็นต้องปรับกระบวนทัศน์การใช้ชีวิต เพื่อสร้างความสมดุล ฟื้นฟูและพัฒนาอาเซียนให้เป็นไปอย่างยั่งยืน ภายใต้บริบทของ “ความปกติถัดไป” ( Next Normal )  โดยย้ำ สนับสนุนให้อาเซียนแสดงความเป็นหนึ่งเดียวกันและสร้างบทบาทนำที่สร้างสรรค์ในกลไกของภูมิภาคให้เข้มแข็งมากยิ่งขึ้น พร้อมให้ข้อเสนอแนะต่อร่างกรอบยุทธศาสตร์ ADMM สำหรับเตรียมความพร้อมสู่อนาคต ในการใช้ทรัพยากรร่วมกันอย่างคุ้มค่า การส่งเสริมความร่วมมือระหว่างสาขาและเสาความร่วมมืออาเซียนอย่างมีประสิทธิภาพ และการส่งเสริมความร่วมมือด้านอุตสาหกรรมป้องกันประเทศ
ต่อจากนั้น ได้ร่วมประชุม รมว.กห.อาเซียน กับ รมว.กห.เกาหลีใต้ ในประเด็นความร่วมมือกันรับมือกับภัยคุกคามรูปแบบใหม่ การพัฒนาความร่วมมือด้านความมั่นคงไซเบอร์ และการส่งเสริมความร่วมมือในการรักษาสันติภาพ  และตามด้วยการประชุม รมว.กห.อาเซียน กับ รมว.กห.ออสเตรเลีย ถึงทิศทางความร่วมมือระหว่างกัน โดยเฉพาะความร่วมมือด้านสตรี สันติภาพและความมั่นคง เพื่อส่งเสริมการปฏิสัมพันธ์และความร่วมมือด้านความมั่นคงระหว่างกัน โดยมี พล.อ.ชัยชาญ ช้างมงคล รมช.กห.เป็นผู้แทนฝ่ายไทย  และภายหลังการประชุม กห.บรูไน ได้ส่งมอบการเป็นประธาน ADMM และ ADMM-Plus ในปี 65 ให้กับ กห.กัมพูชาต่อไป

ที่มา : https://www.thaigov.go.th/news/contents/details/48047