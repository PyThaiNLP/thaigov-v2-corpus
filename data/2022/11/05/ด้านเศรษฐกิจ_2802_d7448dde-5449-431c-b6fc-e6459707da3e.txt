รัฐบาลไทย-ข่าวทำเนียบรัฐบาล-เฉลิมชัย เปิดโครงการรณรงค์ส่งเสริมและสนับสนุน ร้านข้าวแกง 20 บาทถูกใจชุมชน


วันอาทิตย์ที่ 6 กุมภาพันธ์ 2565
เฉลิมชัย เปิดโครงการรณรงค์ส่งเสริมและสนับสนุน ร้านข้าวแกง 20 บาทถูกใจชุมชน
เฉลิมชัย เปิดโครงการรณรงค์ส่งเสริมและสนับสนุน ร้านข้าวแกง 20 บาทถูกใจชุมชน
ดร.เฉลิมชัย ศรีอ่อน รัฐมนตรีว่าการกระทรวงเกษตรและสหกรณ์ เป็นประธานเปิดโครงการรณรงค์ส่งเสริมและสนับสนุน ร้านข้าวแกง 20 บาทถูกใจชุมชน ร่วมกับ นายชนินทร์ รุ่งแสง คณะที่ปรึกษารัฐมนตรีว่าการกระทรวงเกษตรและสหกรณ์ ในฐานะ ตัวแทนมูลนิธิ ม.ร.ว เสนีย์ ปราโมช ผู้ประสานงานดำเนินโครงการ และมูลนิธิร่วมด้วยช่วยกันสำนึกรักบ้านเกิด กระทรวงเกษตรและสหกรณ์ กระทรวงพาณิชย์ เครือข่ายภาคเอกชน ร่วมกันจัดงานโครงการดังกล่าว ณ ลานวัดภาณุรังษี ถนนจรัญสนิทวงศ์ เขตบางพลัด ซึ่งเป็นโครงการนำร่องในพื้นที่เขตบางพลัดและบางกอกน้อย
สำหรับการดำเนินโครงการดังกล่าว สืบเนื่องจากปัญหาสภาวะเศรษฐกิจในปัจจุบันซึ่งส่งผลกระทบกับชีวิตความเป็นอยู่ของคนหาเช้ากินค่ำ โดยเฉพาะอย่างยิ่งคนในชุมชนเมือง ข้าวแกงถือเป็นปัจจัยสำคัญในการดำรงชีพและราคาข้าวแกงเป็นดัชนีชี้วัดภาวะเศรษฐกิจปากท้องของคนรากหญ้าได้เป็นอย่างดี ข้าวแกงจานละ 20 บาทถือเป็นราคาที่คนหาเช้ากินค่ำสามารถจะซื้อกินเป็นที่พึ่งได้ แต่ในปัจจุบันร้านข้าวแกงที่ขายในราคา 20 บาทมีน้อยมากเจ้าของร้านต้องมีความอดทนและตั้งใจที่จะทำเพื่อช่วยเหลือกันในชุมชนแต่ก็ยังพอมีกำไรบ้าง ดังนั้นเพื่อเป็นการช่วยเหลือร้านข้าวแกงและชีวิตความเป็นอยู่ของประชาชน คณะจัดงานจึงได้รวมตัวกันเพื่อที่จะช่วยเหลือร้านข้าวแกง 20 บาทในการที่จะลดต้นทุนภาระการผลิตให้กับร้านข้าวแกง ไม่ว่าจะเป็นเรื่องของราคาแก๊สหรือราคาวัตถุดิบในการทำข้าวแกง รวมถึงค่าใช้จ่ายในการขนส่ง โดยในวันนี้เป็นการเริ่มต้นของโครงการซึ่งจะมีการมอบปัจจัยการผลิต วัสดุอุปกรณ์ และผลิตภัณฑ์อาหาร ซึ่งเป็นวัตถุดิบในการทำข้าวแกงแก่ร้านนำร่องโครงการ 10 ร้าน และในส่วนของกระทรวงเกษตรฯ ยังได้มอบเม็ดพันธุ์พืชผักสวนครัวให้แก่ตัวแทนชุมชนเพื่อไปปลูกใช้ในครัวเรือน และหากเหลือใช้จะให้นำไปส่งต่อหรือขายให้กับร้านข้าวแกง 20 บาทนี้ได้ต่อไปด้วย
จากนั้น รัฐมนตรีว่าการกระทรวงเกษตรและสหกรณ์และผู้ร่วมงานได้ไปเยี่ยมและลองรับประทานข้าวแกง 20 บาทที่ร้านคุณปู่ชุมชนส่วนปรกเขตบางพลัดอีกด้วย โดยในโครงการนี้มีเป้าหมายที่จะรณรงค์ส่งเสริมสนับสนุนให้ร้านข้าวแกง 20 บาทมีอยู่ทั่วกรุงเทพในชุมชนแต่ละชุมชนอย่างน้อย 1 ร้าน โดยเชิญชวนผู้ที่สนใจรับการสนับสนุนติดต่อผ่านไลน์แอด @khowgang20baht หรือ โทรศัพท์ 02 507 5682  สายด่วน 1569 ธงฟ้ากระทรวงพาณิชย์

ที่มา : https://www.thaigov.go.th/news/contents/details/51283