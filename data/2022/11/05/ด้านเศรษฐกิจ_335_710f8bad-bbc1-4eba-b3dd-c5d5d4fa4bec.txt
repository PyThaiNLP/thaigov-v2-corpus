รัฐบาลไทย-ข่าวทำเนียบรัฐบาล-“ชัยวุฒิ” รมว.ดีอีเอส ลงนามเอ็มโอยูร่วม รมต.ไอซีที ประเทศสิงคโปร์ ยกระดับความร่วมมือด้านเศรษฐกิจดิจิทัล ส่งเสริมการแลกเปลี่ยนข้อมูล บุคลากร และประสบการณ์ในหลากหลายสาขา


วันจันทร์ที่ 12 กรกฎาคม 2564
“ชัยวุฒิ” รมว.ดีอีเอส ลงนามเอ็มโอยูร่วม รมต.ไอซีที ประเทศสิงคโปร์ ยกระดับความร่วมมือด้านเศรษฐกิจดิจิทัล ส่งเสริมการแลกเปลี่ยนข้อมูล บุคลากร และประสบการณ์ในหลากหลายสาขา
“ชัยวุฒิ” รมว.ดีอีเอส ลงนามเอ็มโอยูร่วม รมต.ไอซีที ประเทศสิงคโปร์ ยกระดับความร่วมมือด้านเศรษฐกิจดิจิทัล ส่งเสริมการแลกเปลี่ยนข้อมูล บุคลากร และประสบการณ์ในหลากหลายสาขา
เมื่อวันที่ 12 กรกฎาคม 2564 นายชัยวุฒิ ธนาคมานุสรณ์ รัฐมนตรีว่าการกระทรวงดิจิทัลเพื่อเศรษฐกิจและสังคม ได้ร่วมลงนามบันทึกความเข้าใจว่าด้วยความร่วมมือด้านเศรษฐกิจดิจิทัลระหว่างกระทรวงดิจิทัลฯ และกระทรวงการสื่อสารและสารสนเทศแห่งสาธารณรัฐสิงคโปร์ ร่วมกับนางโจเซฟิน ทีโอ รัฐมนตรีว่าการกระทรวงการสื่อสารและสารสนเทศ (ไอซีที) แห่งสาธารณรัฐสิงคโปร์ โดยมีนายเควิน ฉ็อก เอกอัครราชทูตสิงคโปร์ประจำประเทศไทย และ ดร. สุริยา จินดาวงษ์ เอกอัครราชทูตไทยประจำสิงคโปร์ ร่วมเป็นสักขีพยานในพิธีลงนามในรูปแบบเสมือนจริง
โดยบันทึกความเข้าใจฉบับนี้ มีวัตถุประสงค์เพื่อส่งเสริมให้เกิดความร่วมมืออันใกล้ชิดยิ่งขึ้นระหว่างกัน รวมถึงการแลกเปลี่ยนข้อมูล บุคลากร และประสบการณ์ ในสาขาต่าง ๆ ตามที่ทั้งสองฝ่ายได้ระบุไว้ภายใต้บันทึกความเข้าใจฉบับนี้ อาทิ การเชื่อมโยงดิจิทัล การจัดการข้อมูล ความเชี่ยวชาญด้านเทคโนโลยีและกำลังคน เทคโนโลยีอุบัติใหม่ เมืองและนิคมอุตสาหกรรมอัจฉริยะ ความมั่นคงปลอดภัยไซเบอร์ และประเด็นอื่น ๆ ตามที่ทั้งสองฝ่ายเห็นสมควร
ทั้งนี้ นายชัยวุฒิกล่าวย้ำว่า “รัฐมนตรีไอซีทีของสิงคโปร์ และผมมีความเห็นสอดคล้องกันว่า ทั้งสองประเทศจะมีการส่งเสริมความร่วมมือ และการทำงานร่วมกันอย่างใกล้ชิดยิ่งขึ้น เพื่อให้ผลลัพธ์ของบันทึกความเข้าใจฉบับนี้เกิดผลที่เป็นรูปธรรม และเป็นการยกระดับความร่วมมือด้านดิจิทัลของทั้งสองประเทศให้สูงขึ้นต่อไป”
************

ที่มา : https://www.thaigov.go.th/news/contents/details/43694