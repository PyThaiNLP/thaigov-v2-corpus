รัฐบาลไทย-ข่าวทำเนียบรัฐบาล-ปลัดเกษตรฯ ติดตามการดำเนินงานโครงการพัฒนาตามพระราชดำริ 7 โครงการ


วันพุธที่ 30 มีนาคม 2565
ปลัดเกษตรฯ ติดตามการดำเนินงานโครงการพัฒนาตามพระราชดำริ 7 โครงการ
ปลัดเกษตรฯ ติดตามการดำเนินงานโครงการพัฒนาตามพระราชดำริ 7 โครงการ มอบหน่วยงานที่เกี่ยวข้องสรุปผลลัพธ์การดำเนินงานตามกรอบการติดตามฯ
ดร.ทองเปลว กองจันทร์ ปลัดกระทรวงเกษตรและสหกรณ์ เป็นประธานการประชุมหารือการดำเนินงานโครงการพัฒนาตามพระราชดำริ 7 โครงการ ประกอบด้วย 1) ศูนย์บริการและพัฒนาลุ่มน้ำปายตามพระราชดำริ จังหวัดแม่ฮ่องสอน 2) ศูนย์บริการและพัฒนาที่สูงปางตองตามพระราชดำริ จังหวัดแม่ฮ่องสอน 3) โครงการศูนย์อำนวยการโครงการพัฒนาตามพระราชดำริ อำเภอสันป่าตอง จังหวัดเชียงใหม่ 4) ศูนย์พัฒนาไม้ผลตามพระราชดำริ จังหวัดจันทบุรี 5) ศูนย์บริการการพัฒนาปลวกแดงตามพระราชดำริ จังหวัดระยอง 6) โครงการพัฒนาพื้นที่ราบเชิงเขา จังหวัดสระแก้ว – ปราจีนบุรี ตามพระราชดำริ และ 7) โครงการศูนย์พัฒนาปศุสัตว์ตามพระราชดำริ อำเภอด่านซ้าย จังหวัดเลย ณ ห้องประชุมกระทรวงเกษตรและสหกรณ์ และผ่านระบบการประชุมทางไกลออนไลน์ (Zoom Meeting)
ทั้งนี้ ได้มอบหมายหน่วยงานที่เกี่ยวข้อง ได้แก่ กรมวิชาการเกษตร กรมส่งเสริมการเกษตร กรมพัฒนาที่ดิน กรมชลประทาน และกรมปศุสัตว์ ซึ่งเป็นหน่วยงานที่รับผิดชอบหลัก จัดทำรายงานสรุปผลการดำเนินงานตามกรอบการติดตามผลลัพธ์การดำเนินโครงการพัฒนาตามพระราชดำริ ทั้ง 7 โครงการ และส่งให้กองประสานงานโครงการพระราชดำริ สำนักงานปลัดกระทรวงเกษตรและสหกรณ์ รวบรวมและนำเรียนองคมนตรีพิจารณาต่อไป

ที่มา : https://www.thaigov.go.th/news/contents/details/53136