รัฐบาลไทย-ข่าวทำเนียบรัฐบาล-โฆษกรัฐบาลเผยนายกฯ พอใจ "Air Travel Bubble" ไทย-อินเดีย คืบหน้า หวังภาคเศรษฐกิจและการท่องเที่ยวฟื้นตัวจากโควิด-19


วันพุธที่ 20 เมษายน 2565
พิมพ์
โฆษกรัฐบาลเผยนายกฯ พอใจ "Air Travel Bubble" ไทย-อินเดีย คืบหน้า หวังภาคเศรษฐกิจและการท่องเที่ยวฟื้นตัวจากโควิด-19
พร้อมยินดีพิธีลงนามการค้า Mini FTA ไทย-รัฐเตลังคานาสำเร็จ ตอกย้ำความสัมพันธ์ไทย-อินเดียแน่นแฟ้น
วันนี้ (20 เมษายน 2565) นายธนกร วังบุญคงชนะ โฆษกประจำสำนักนายกรัฐมนตรี เผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ได้ติดตามความคืบหน้า และพอใจต่อแผนงาน "Air Travel Bubble" ระหว่างไทย-อินเดีย ที่หน่วยงานภาครัฐได้พัฒนาความร่วมมือร่วมกับภาคเอกชนส่งเสริมการท่องเที่ยวเส้นทางจากสาธารณรัฐอินเดียมายังประเทศไทย เสริมสร้างประสบการณ์ที่ดีให้แก่นักท่องเที่ยว และมุ่งขยายตลาดอินเดียในประเทศไทยให้กว้างขึ้น หวังกระตุ้นเศรษฐกิจและการท่องเที่ยวไทยให้ฟื้นตัวหลังการผ่อนคลายข้อจำกัดในการเดินทางระหว่างประเทศ ทั้งนี้สถิติก่อนการแพร่ระบาดของโรคโควิด-19 จากกระทรวงการท่องเที่ยวและกีฬาพบว่า นักท่องเที่ยวชาวอินเดียเดินทางเข้าประเทศไทยในปี พ.ศ. 2562 สูงถึง 1,995,516 คน สร้างรายได้กว่า 86,372.01 ล้านบาท แสดงถึงศักยภาพการบริโภคสินค้าและบริการที่เติบโตสูงของตลาดอินเดีย จึงกลายเป็นโอกาสของไทยในการกระตุ้นเศรษฐกิจและการท่องเที่ยวผ่านการฟื้นคืนตลาดอินเดียให้กลับมาเติบโตอีกครั้ง ซึ่งภายหลังการบรรลุข้อตกลงเรื่อง Air Travel Bubble Arrangement ระหว่างสองประเทศ รัฐบาลไทยได้ร่วมมือกับภาคเอกชนยกระดับอุตสาหกรรมท่องเที่ยวให้พัฒนายิ่งขึ้นผ่านการประชาสัมพันธ์ การจัดกิจกรรมส่งเสริมการขาย การมอบสิทธิประโยชน์ในการเดินทาง การแลกเปลี่ยนข้อมูลที่เป็นประโยชน์ รวมถึงการจัดกิจกรรมส่งเสริมการท่องเที่ยวทั้งในไทยและอินเดีย เพื่อแสดงถึงความพร้อมของไทยในการรองรับนักท่องเที่ยวกลุ่มต่างๆ พร้อมกันนี้ รัฐบาลไทยยังมีการลงนามแสดงเจตจำนง (Letter of Intent - LoI) ว่าด้วยความร่วมมือส่งเสริมการเดินทางของตลาดนักท่องเที่ยวอินเดียมายังประเทศไทยร่วมกับบริษัทสายการบิน เพื่อวางกลยุทธ์และดำเนินงานรองรับการเดินทางของนักท่องเที่ยวชาวอินเดียให้มีประสิทธิภาพและครอบคลุมในทุกมิติ
นายธนกร กล่าวอีกว่า นายกรัฐมนตรีได้ร่วมยินดีต่อความสำเร็จในการกระชับความสัมพันธ์ทางเศรษฐกิจระหว่างไทยและอินเดีย หลังจากที่มีพิธีลงนามบันทึกความเข้าใจรูปแบบออนไลน์ ระหว่างกระทรวงพาณิชย์ของไทยกับกระทรวงอุตสาหกรรมและพาณิชย์ รัฐเตลังคานา ของอินเดีย หรือ Mini FTA ไทย-เตลังคานา เมื่อวันที่ 12 เมษายน 2565 โดยนับเป็นการลงนามครั้งประวัติศาสตร์และถือเป็นการลงนามในระดับรัฐเป็นครั้งแรก ซึ่งความร่วมมือจะครอบคลุมการเชื่อมโยงธุรกิจระหว่างกัน การให้สิทธิประโยชน์ด้านการลงทุน และการอำนวยความสะดวกในด้านการลงทุนของทั้งสองฝ่าย การแลกเปลี่ยนความร่วมมือด้าน Start-up การส่งเสริมการจัดกิจกรรมส่งเสริมการขายระหว่างกัน และการเชื่อมโยงระหว่างแพลตฟอร์มสำคัญของสองฝ่าย โดยไทยจะใช้ Thaitrade.com เชื่อมกับ Telangana State GlobalLinker ของรัฐเตลังคานา
“ผู้ประกอบการไทยจะได้รับสิทธิประโยชน์ในการสร้างตลาดธุรกิจในรัฐเตลังคานาของอินเดีย สามารถดำเนินการด้วยความสะดวก ได้รับการสนับสนุนของรัฐบาลท้องถิ่น และสามารถเติบโตในตลาดอินเดียได้ในอนาคต ความร่วมมือด้านการค้าและการลงทุน รวมถึงความคืบหน้าจาก Air Travel Bubble ครั้งนี้ จะเป็นโอกาสสำคัญในการผลักดันผู้ประกอบการและการท่องเที่ยวไทยให้ฟื้นตัวจากการแพร่ระบาดของโรคโควิด-19 ได้ โอกาสนี้ นายกรัฐมนตรียังขอบคุณทุกหน่วยงานที่เกี่ยวข้อง ที่ได้บูรณาการความร่วมมือ โอกาส ช่องทาง ช่วยเหลือพี่น้องชาวไทย ทำให้ระบบเศรษฐกิจและการท่องเที่ยวไทยกลับมาฟื้นตัวได้อีกครั้ง” นายธนกรฯ กล่าว

ที่มา : https://www.thaigov.go.th/news/contents/details/53734