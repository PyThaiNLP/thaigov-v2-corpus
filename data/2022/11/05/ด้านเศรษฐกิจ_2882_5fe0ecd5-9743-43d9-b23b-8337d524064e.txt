รัฐบาลไทย-ข่าวทำเนียบรัฐบาล-คมนาคม ดีเดย์เปิดให้บริการ M–Flow เต็มรูปแบบ 15 ก.พ. 2565


วันจันทร์ที่ 14 กุมภาพันธ์ 2565
คมนาคม ดีเดย์เปิดให้บริการ M–Flow เต็มรูปแบบ 15 ก.พ. 2565
กรมทางหลวง เตรียมพร้อมปรับรูปแบบลงทะเบียนให้ใช้งานง่าย หลากหลายช่องทาง
นายศักดิ์สยาม ชิดชอบ รัฐมนตรีว่าการกระทรวงคมนาคม กล่าวว่า กระทรวงคมนาคม มีนโยบายเพิ่มประสิทธิภาพการเดินทางบนท้องถนน โดยเฉพาะบนทางหลวงพิเศษระหว่างเมืองให้มีความสะดวก รวดเร็ว ปลอดภัย มาตลอด โดยก่อนหน้านี้ได้มอบหมายให้กรมทางหลวงพัฒนาระบบจัดเก็บค่าธรรมเนียมผ่านทางอัตโนมัติแบบไม่มีไม้กั้น (M-Flow) เพื่อลดปัญหาจราจรติดขัดบริเวณหน้าด่าน ซึ่ง กรมทางหลวง (ทล.) ได้ทำการทดสอบระบบเสมือนจริงพร้อมเปิดให้ประชาชนลงทะเบียนเป็นสมาชิกเพื่อทดลองใช้บริการไปตั้งแต่เดือน ตุลาคม 2564 และมีการพัฒนาปรับปรุงระบบต่าง ๆ ให้สมบูรณ์ จนสามารถเปิดให้บริการได้อย่างเต็มรูปแบบ ในวันที่ 15 กุมภาพันธ์ 2565 ตั้งแต่เวลา 22.00 น. เป็นต้นไป โดยได้มอบนโยบายให้ ทล. เตรียมพร้อมเรื่องรูปแบบการสมัครสมาชิกให้ง่าย สะดวก รวดเร็ว รวมทั้งให้เปิดช่องทางการรับสมัครที่หลากหลาย ทั้งแพลตฟอร์มออนไลน์ต่าง ๆ ไม่ว่าจะเป็น Website, Application, Line Official Account หรือการลงพื้นที่จุดบริการต่าง ๆ ตลอดจนการอำนวยความสะดวกแก่ผู้ใช้บริการทั้ง M-Pass และ Easy Pass ที่ต้องการเปลี่ยนมาใช้ M-Flow ด้วย
นายสราวุธ ทรงศิวิไล อธิบดีกรมทางหลวง กระทรวงคมนาคม กล่าวเพิ่มเติมว่า การเปิดให้บริการระบบจัดเก็บค่าธรรมเนียมผ่านทางอัตโนมัติแบบไม่มีไม้กั้น (M-Flow) บนทางหลวงพิเศษระหว่างเมืองหมายเลข 9 แบบเต็มรูปแบบในครั้งนี้ เป็นการให้ประชาชนสมัครสมาชิกและผ่านด่านเก็บค่าธรรมเนียมผ่านทางไปก่อน แล้วจึงเรียกเก็บเงินหรือตัดเงินในบัตรภายหลัง โดยผู้สนใจใช้บริการสามารถลงทะเบียนผ่านช่องทางหลัก ได้แก่ Website: www.mflowthai.com หรือ Mobile Application: Mflow และจุดบริการของ ทล. นอกจากนี้ ยังสามารถสมัครได้ง่าย ๆ ผ่าน Line Official Account: @mflowthai โดยใช้ Line Account ของตนเองเพิ่มเพื่อนกับ Line Official Account พร้อมลงทะเบียนและแจ้งข้อมูลบัตรเครดิต เพื่อสมัครบริการหักค่าผ่านทางอัตโนมัติได้ทันที และยังมีหน่วยบริการเคลื่อนที่ Mobile Unit ที่ให้บริการ M-Flow One Stop Service เพื่ออำนวยความสะดวกในการสมัครให้แก่ผู้สนใจ ส่วนลูกค้าที่ใช้บริการ M-Pass และ Easy Pass อยู่แล้ว สามารถสมัครสมาชิกและระบุช่องทางให้ชำระค่าบริการผ่านบัตรได้เช่นกัน โดยนอกจากการพัฒนารูปแบบและช่องทางการสมัครสมาชิกให้ง่าย สะดวก รวดเร็ว และหลากหลายแล้ว ทล. ยังจัดหากลุ่มพันธมิตรหรือองค์กรต่าง ๆ มาเพื่อร่วมพัฒนาและต่อยอดการให้บริการ เช่น การพัฒนาระบบร่วมกับเคาน์เตอร์เซอร์วิส ที่ตอบโจทย์การเข้าถึงการรับชำระเงินในทุกพื้นที่ผ่านร้าน 7-Eleven ซึ่งเปิดตลอด 24 ชั่วโมง ตลอดจนยังได้เตรียมสิทธิพิเศษที่เป็นประโยชน์ต่อผู้ที่ลงทะเบียนใช้บริการระบบ M-Flow หลากหลายรูปแบบ ซึ่งผู้ใช้บริการสามารถติดตามได้ทางช่องทางต่าง ๆ ของ ทล.
อธิบดีกรมทางหลวง เน้นย้ำว่า “ผู้ที่สามารถเข้ามาใช้ระบบ M-Flow ในช่องทางที่กำหนด ที่จะเปิดให้บริการวันที่ 15 กุมภาพันธ์ 2565 ตั้งแต่เวลา 22.00 น. เป็นต้นไป จะต้องเป็นผู้ที่ลงทะเบียนสมัครเป็นสมาชิก M-Flow แล้วเท่านั้น รถป้ายแดง รถป้ายเลอะเลือนไม่ชัดเจน หรือไม่ติดแผ่นป้ายทะเบียน ไม่สามารถเข้ามาใช้ระบบ M-Flow ได้” ขอแนะนำว่าให้รีบสมัครเป็นสมาชิกตามช่องทางต่าง ๆ ข้างต้นให้เรียบร้อยก่อนใช้บริการ ซึ่ง ทล. ได้เปิดช่องทางสมัครใช้บริการเพิ่มเติมให้ง่ายขึ้นผ่านทาง  Line Official Account สำหรับผู้ที่เป็นสมาชิกบัตรอัตโนมัติ M-Pass หรือ Easy Pass อยู่แล้ว สามารถเข้ามาใช้ช่องทาง M-Flow ได้ทันที เพียงยืนยันระบุช่องทางชำระค่าผ่านทาง ผ่านระบบตัดเงินอัตโนมัติได้เลย สำหรับรถยนต์ที่สมัครสมาชิก M-Flow ผ่านช่องทางต่าง ๆ แล้ว สามารถเข้าใช้บริการได้ทันที โดยการใช้บริการ M-Flow ในแต่ละด่าน ผู้ขับขี่สามารถเลือกช่องจราจรได้ โดยใช้ช่องทางขวา สังเกตสัญลักษณ์ M-Flow ที่พื้นถนนบอกช่องทางการวิ่งและป้ายสัญลักษณ์ที่ติดตั้งไว้บริเวณก่อนถึงด่าน ส่วนรถยนต์ที่ยังไม่ได้สมัครสมาชิก หากขับผ่านช่อง M-Flow ก็สามารถชําระเงินย้อนหลังได้ภายใน 2 วัน ผ่านช่องทาง Website และ Mobile Application ทั้งนี้สําหรับรถยนต์ป้ายแดงหรือป้ายทะเบียนไม่ชัดเจนไม่สามารถใช้บริการ M-Flow ได้ แต่ยังคงใช้ช่องชําระเงินสด และช่อง M-Pass ได้ สามารถสอบถามข้อมูลเพิ่มเติมได้ที่ Call Center 1586

ที่มา : https://www.thaigov.go.th/news/contents/details/51556