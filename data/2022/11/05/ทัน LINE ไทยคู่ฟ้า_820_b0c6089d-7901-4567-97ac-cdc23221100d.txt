รัฐบาลไทย-ข่าวทำเนียบรัฐบาล-นายกฯ ยินดี ศูนย์ควบคุมและป้องกันโรคสหรัฐฯ "ยกเลิกคำเตือน" ห้ามประชาชนเดินทางมาประเทศไทย ส่งสัญญาณดีต่อภาคการท่องเที่ยว


วันพฤหัสบดีที่ 21 เมษายน 2565
นายกฯ ยินดี ศูนย์ควบคุมและป้องกันโรคสหรัฐฯ "ยกเลิกคำเตือน" ห้ามประชาชนเดินทางมาประเทศไทย ส่งสัญญาณดีต่อภาคการท่องเที่ยว
.....
พลเอก ประยุทธ์ จันทร์โอชา นายกรัฐมนตรี แสดงความยินดี หลังรับทราบว่าศูนย์ควบคุมและป้องกันโรค (Centers for Disease Control and Prevention: CDC) สหรัฐอเมริกา "ยกเลิกคำเตือน" ห้ามประชาชนเดินทางมาประเทศไทยและอีก 89 ประเทศ
.
โดยเป็นการปรับลดคำเตือนจากกลุ่มประเทศที่มีความเสี่ยงจากการแพร่ระบาดของโควิด-19 ระดับสูงสุด ระดับ 4 มาอยู่ที่ระดับ 3 ซึ่งเป็นระดับที่มีคำแนะนำให้ฉีดวัคซีนโควิด-19 ก่อนเดินทางเท่านั้น
.
นายกฯ เห็นว่าการยกเลิกคำเตือนดังกล่าวเป็นปัจจัยบวกและสนับสนุนต่อภาคการท่องเที่ยวของไทย แม้ช่วงที่ผ่าน จะมีคำเตือนประชาชนสหรัฐฯ ห้ามเดินทางมาประเทศไทย แต่นักท่องเที่ยวจากสหรัฐฯ ยังติด 1 ใน 5 ประเทศที่เดินทางเข้ามาประเทศไทยมากที่สุด
.
การที่สหรัฐฯ และหลายประเทศทยอยผ่อนคลายมาตรการการเดินทางของประชาชน จะส่งผลบวกต่อภาคการท่องเที่ยว และสอดคล้องกับแนวนโยบายที่นายกฯ ได้สั่งการให้มีการปรับปรุงมาตรการที่เกี่ยวข้องกับโควิด-19 ซึ่งจะส่งผลดีต่อการใช้จ่ายในประเทศ และทำให้ธุรกิจต่าง ๆ สามารถเดินหน้าต่อไปได้
#ไทยคู่ฟ้า #ร่วมต้านโควิด19
-------------------

ที่มา : https://www.thaigov.go.th/news/contents/details/53770