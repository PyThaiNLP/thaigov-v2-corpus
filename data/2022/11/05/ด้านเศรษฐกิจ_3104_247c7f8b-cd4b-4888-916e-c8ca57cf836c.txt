รัฐบาลไทย-ข่าวทำเนียบรัฐบาล-รองอธิบดีกรมเจ้าท่า ลงพื้นที่ควบคุมสถานการณ์ เหตุเพลิงไหม้เรือสมูธซี 2


วันพุธที่ 9 มีนาคม 2565
รองอธิบดีกรมเจ้าท่า ลงพื้นที่ควบคุมสถานการณ์ เหตุเพลิงไหม้เรือสมูธซี 2
ขณะนี้ควบคุมเพลิงได้แล้ว พร้อมสั่งการตรวจสอบสาเหตุโดยด่วน
วันนี้ เวลาประมาณ 09.00 น. กรมเจ้าท่า โดยสำนักงานเจ้าท่าสาขาสมุทรปราการได้รับแจ้งจาก บริษัท ไอ อาร์ พี ซี จำกัด ว่าเกิดเพลิงไหม้บนเรือบรรทุกน้ำมัน สมูธซี 2 บริเวณหน้าบริษัท ไอ อาร์ พี ซี จำกัด ถนนสุขสวัสดิ์ ตำบลบางครุ อำเภอพระประแดง จังหวัดสมุทรปราการ
นายสมพงษ์ จิรศิริเลิศ รองอธิบดีกรมเจ้าท่า ด้านปฏิบัติการ ได้สั่งการให้สำนักงานเจ้าท่าสาขาสมุทรปราการ นำเรือตรวจการณ์เจ้าท่า 222 ออกตรวจสอบความเสียหายที่เกิดขึ้น เบื้องต้นพบว่า เรือ สมูธซี 2 หมายเลขทะเบียนเรือ 460003012 ขนาด 1,989 ตันกรอส ประเภทบรรทุกน้ำมันที่มีจุดวาบไฟต่ำกว่า 60 องศาเซลเซียส สัญชาติไทย โดยมีนายปารเมศ ประเสริฐวงศ์ เป็นนายเรือ เรือลำดังกล่าวได้แจ้งออกมาจากจังหวัดระยอง เมื่อวันที่ 8 มีนาคม 2565 และเข้าเทียบท่าเรือ 13 บริษัท ไอ อาร์ พี ซี จำกัด ถนนสุขสวัสดิ์ ตำบลบางครุ อำเภอพระประแดง จังหวัดสมุทรปราการ เวลา 20.00 น. ขณะเรือเทียบท่ามีสินค้าน้ำมันเบนซินแก็สโซฮอล์ 91 ปริมาณ 1.8 ล้านลิตร ดีเซล 1.3 ล้านลิตร ต่อมาในเวลา ประมาณ 09.00 น. ได้เกิดเหตุเพลิงไหม้บนเรือบรรทุกน้ำมัน ซึ่งในเรือไม่มีสินค้า เบื้องต้นพบผู้บาดเจ็บ 1 ราย คือนายพีรกานต์ พงษา ได้นำส่งโรงพยาบาลบางประกอก 3 และมีผู้สูญหายอีก จำนวน 1 ราย คือ นายศรรกฏิยพงศ์ สงวนพันธุ์
ขณะนี้ ได้รับแจ้งว่า สามารถควบคุมสถานการณ์เพลิงไหม้เรือบรรทุกน้ำมัน ไว้ได้เรียบร้อย และได้ตรวจสอบการรั่วไหลของน้ำมัน ไม่พบว่ามีคราบน้ำมันรั่วไหลลงแม่น้ำเจ้าพระยาแต่อย่างใด พร้อมกันนี้ รองอธิบดีกรมเจ้าท่า ด้านปฏิบัติการ ได้ลงพื้นที่ พร้อมเจ้าหน้าที่และเรือตรวจการณ์ จำนวน 2 ลำ จากสำนักความปลอดภัยและสิ่งแวดล้อมทางน้ำ เพื่อตรวจสอบหาสาเหตุของการเกิดเพลิงไหม้เรือลำดังกล่าว และการดำเนินการตามกฎหมายของกรมเจ้าท่า สำหรับความคืบหน้าของสถานการณ์ จะรายงานให้ทราบต่อไป

ที่มา : https://www.thaigov.go.th/news/contents/details/52354