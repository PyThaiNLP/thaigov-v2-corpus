รัฐบาลไทย-ข่าวทำเนียบรัฐบาล-ธพส. คว้ารางวัลระดับโลก Global District Energy Climate Awards ต้นแบบอาคารภาครัฐประหยัดพลังงาน


วันอาทิตย์ที่ 14 พฤศจิกายน 2564
พิมพ์
ธพส. คว้ารางวัลระดับโลก Global District Energy Climate Awards ต้นแบบอาคารภาครัฐประหยัดพลังงาน
บริษัท ธนารักษ์พัฒนาสินทรัพย์ จำกัด (ธพส.) คว้ารางวัลชนะเลิศโครงการนวัตกรรมที่โดดเด่น ประเภท District Energy in Developing Countries ในการประกวด Global District Energy Climate Awards ครั้งที่ 7 เมื่อวันที่ 11 พฤศจิกายน 2564 ที่ผ่านมา
บริษัท ธนารักษ์พัฒนาสินทรัพย์ จำกัด (ธพส.) ผู้บริหารศูนย์ราชการเฉลิมพระเกียรติ ๘๐ พรรษา ๕ ธันวาคม ๒๕๕๐ ตอกย้ำการเป็นต้นแบบเมืองสีเขียว คาร์บอนต่ำ ที่ส่งเสริมด้านการอนุรักษ์พลังงานและการใช้พลังงานสะอาดอย่างยั่งยืน คว้ารางวัลชนะเลิศโครงการนวัตกรรมที่โดดเด่น ประเภท District Energy in Developing Countries ในการประกวด Global District Energy Climate Awards ครั้งที่ 7 เมื่อวันที่ 11 พฤศจิกายน 2564 ที่ผ่านมา
ดร.นาฬิกอติภัค แสงสนิท กรรมการผู้จัดการ บริษัท ธนารักษ์พัฒนาสินทรัพย์ จำกัด เปิดเผยว่า ปัจจุบันปัญหาด้านสิ่งแวดล้อมนับวันยิ่งทวีความรุนแรงมากยิ่งขึ้น เพื่อให้เกิดความตระหนักและตื่นตัวในเรื่องการอนุรักษ์พลังงานและใช้พลังงานทดแทน ธพส. ในฐานะผู้นำด้านการพัฒนาอสังหาริมทรัพย์ภาครัฐ และผู้บริหารศูนย์ราชการเฉลิมพระเกียรติฯ แจ้งวัฒนะ จึงมุ่งมั่นที่จะเป็นแบบอย่างเพื่อสร้างแรงจูงใจ ให้ทุกคน ทุกหน่วยงาน หันมาให้ความสำคัญกับการอนุรักษ์พลังงาน การออกแบบอาคาร และการใช้เทคโนโลยีนวัตกรรมใหม่ ๆ ที่ทันสมัย สามารถช่วยลดการปล่อยก๊าซเรือนกระจกได้อย่างมีประสิทธิภาพ ซึ่งเป็นสิ่งที่ ธพส. ดำเนินการมาอย่างต่อเนื่องทั้งในระดับประเทศและระดับโลก ซึ่งเป็นเครื่องยืนยันความตั้งใจจริงในด้านการจัดการอนุรักษ์พลังงานอย่างยั่งยืน
ล่าสุด ธพส. ได้คว้ารางวัลโครงการนวัตกรรมที่โดดเด่น ประเภท District Energy in Developing Countries ในการประกวด Global District Energy Climate Awards ครั้งที่ 7 ซึ่งจัดขึ้นโดย The Asian Pacific Urban Energy Association จากการส่งผลงานอาคารศูนย์ราชการเฉลิมพระเกียรติ ๘๐ พรรษา ๕ ธันวาคม ๒๕๕๐ เข้าร่วมประกวด โดยแนวคิดพื้นฐานของ District Energy (DE) คือการเพิ่มประสิทธิภาพการใช้พลังงานในเขตเมืองหรือชุมชน การนำพลังงานส่วนเกินกลับมาใช้ใหม่ ไม่ให้พลังงานนั้นสูญเปล่า เพื่อเป็นการลดการปล่อยก๊าซคาร์บอนไดออกไซด์
สำหรับรางวัล District Energy in Developing Countries ซึ่งถือเป็นปีแรกที่ได้มีการมอบรางวัลในประเภทนี้ จะมอบให้กับโครงการซึ่งตั้งอยู่ในเขตเศรษฐกิจเกิดใหม่หรือในประเทศที่กำลังพัฒนา ซึ่งยังไม่มีตลาดสำหรับการซื้อขายพลังงานในท้องถิ่น ที่ประสบความสำเร็จในการบริหารจัดการพลังงานและการใช้พลังงานหมุนเวียนให้เกิดประโยชน์สูงสุด โดยเกณฑ์การให้คะแนนจะคำนึงถึงปัจจัยต่าง ๆ อาทิ ประสิทธิภาพการใช้พลังงาน การลดการปล่อยก๊าซเรือนกระจก ประโยชน์ต่อสิ่งแวดล้อม นวัตกรรมใหม่ ๆ รวมถึงความสามารถในการนำพลังงานกลับมาใช้ซ้ำ และการลดผลกระทบต่อชุมชน
บนพื้นที่กว่า 1 ล้านตารางเมตร ศูนย์ราชการเฉลิมพระเกียรติ ๘๐ พรรษา ๕ ธันวาคม ๒๕๕๐ ได้รับการออกแบบเชิงวิศวกรรม สถาปัตยกรรมและการตกแต่งภายใน รวมถึงระบบทำความเย็น เพื่อตอบสนองความต้องการของผู้ใช้ประเภทต่าง ๆ ทั้งเจ้าหน้าที่ผู้ทำงานในอาคาร ผู้มาใช้บริการ รวมถึงร้านค้า และลานอเนกประสงค์สำหรับการจัดกิจกรรมต่าง ๆ ให้ได้อาคารประหยัดพลังงานโดยไม่กระทบต่อสุขภาพและความเป็นอยู่ที่ดีของผู้ใช้งานด้วยเทคโนโลยีล่าสุดที่มีอยู่ ทำให้สามารถลดความร้อนจากภายนอกเข้าสู่ภายในอาคาร ลดการใช้พลังงานจากระบบปรับอากาศในช่วงที่มีการใช้งานสูงสุด ในปี 2563 ได้ถึง 107,305.3 MWh ลดการปล่อยก๊าซคาร์บอนไดออกไซด์ได้ 46,892.41 ตัน ซึ่งสามารถประหยัดค่าไฟฟ้าได้ถึง 4.07 ล้านบาท จากความสำเร็จในการใช้พลังงานอย่างมีประสิทธิภาพ และผลประโยชน์ด้านสิ่งแวดล้อมดังกล่าว ได้ถูกนำไปใช้ต่อยอดสำหรับโครงการพัฒนาพื้นที่ส่วนขยายศูนย์ราชการเฉลิมพระเกียรติฯ โซน C ซึ่งมีพื้นที่มากกว่า 660,000 ตารางเมตร อีกด้วย
ดร.นาฬิกอติภัค กล่าวว่า “การได้รับรางวัลระดับโลกในครั้งนี้ เป็นภาพสะท้อนถึงความสำเร็จของภาครัฐในการเป็นต้นแบบด้านการอนุรักษ์พลังงาน และการใช้พลังงานทดแทนอย่างมีประสิทธิภาพ ที่ ธพส. มุ่งมั่นทำมาอย่างต่อเนื่อง และจะดำเนินต่อไปเพื่อคุณภาพชีวิตที่ดีของผู้มีส่วนได้ส่วนเสียทุกฝ่ายอย่างยั่งยืน”

ที่มา : https://www.thaigov.go.th/news/contents/details/48224