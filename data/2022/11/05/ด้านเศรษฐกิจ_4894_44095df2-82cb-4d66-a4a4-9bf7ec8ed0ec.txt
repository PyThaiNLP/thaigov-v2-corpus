รัฐบาลไทย-ข่าวทำเนียบรัฐบาล-บขส. ยืนยันจะดำเนินคดีถึงที่สุด หลังพนักงานถูกทำร้ายขณะปฏิบัติหน้าที่


วันอังคารที่ 23 สิงหาคม 2565
บขส. ยืนยันจะดำเนินคดีถึงที่สุด หลังพนักงานถูกทำร้ายขณะปฏิบัติหน้าที่
.....
นายสัญลักข์ ปัญวัฒนลิขิต กรรมการผู้จัดการใหญ่ บริษัท ขนส่ง จำกัด กระทรวงคมนาคม เปิดเผยว่า จากกรณีที่พนักงานประจำชานชาลาของ บริษัท ขนส่ง จำกัด (บขส.) ได้ถูกทำร้ายร่างกาย ขณะปฎิบัติหน้าที่ บริเวณด้านหลังของสถานีขนส่งผู้โดยสารกรุงเทพ (ปิ่นเกล้า) เมื่อวันที่ 18 สิงหาคม ที่ผ่านมา จากการตรวจสอบพบว่า ผู้ที่ก่อเหตุเป็นผู้เช่าพื้นที่ภายในสถานีขนส่งไม่ใช่วินรถจักรยานยนต์รับจ้างตามที่เป็นข่าว และพบว่าผู้ก่อเหตุมีพฤติกรรมไม่เหมาะสม ซึ่งเจ้าหน้าที่ บขส. ได้มีการตักเตือนหลายครั้ง แต่ยังพบว่ามีการกระทำผิดอีก โดยผู้เช่าไม่ปฏิบัติตามระเบียบและไม่ปฏิบัติตามสัญญาเช่าพื้นที่ของ บขส.
ทั้งนี้ กรรมการผู้จัดการใหญ่ บขส.  ได้สั่งการให้ยกเลิกสัญญาเช่าพื้นที่และประกาศคำสั่งให้ผู้เช่าห้ามเข้าพื้นที่สถานีขนส่งโดยเด็ดขาด รวมทั้งมอบหมายให้ทีมกฎหมายเข้าช่วยเหลือด้านคดีความอย่างเต็มที่
นอกจากนี้ ได้ให้พนักงานที่ถูกทำร้ายมาปฏิบัติหน้าที่ในส่วนกลาง โดย บขส. จะดูแลให้ความเป็นธรรมกับพนักงานอย่างเต็มที่

ที่มา : https://www.thaigov.go.th/news/contents/details/58365