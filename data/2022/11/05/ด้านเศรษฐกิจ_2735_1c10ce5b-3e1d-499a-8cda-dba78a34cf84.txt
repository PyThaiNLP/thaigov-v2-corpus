รัฐบาลไทย-ข่าวทำเนียบรัฐบาล-กรมการขนส่งทางบกคุมเข้ม ดูแลความปลอดภัยและอำนวยความสะดวกในการเดินทางของประชาชน ช่วงเทศกาลตรุษจีน 2565


วันจันทร์ที่ 31 มกราคม 2565
กรมการขนส่งทางบกคุมเข้ม ดูแลความปลอดภัยและอำนวยความสะดวกในการเดินทางของประชาชน ช่วงเทศกาลตรุษจีน 2565
...
นายจิรุตม์ วิศาลจิตร อธิบดีกรมการขนส่งทางบก กระทรวงคมนาคม เปิดเผยว่า นายศักดิ์สยาม ชิดชอบ รัฐมนตรีว่าการกระทรวงคมนาคม ได้สั่งการให้หน่วยงานที่เกี่ยวข้องอำนวยความสะดวกและความปลอดภัยในการเดินทางของประชาชนในช่วงเทศกาลตรุษจีน 2565 ซึ่งเป็นช่วงที่ชาวไทยเชื้อสายจีนนิยมเดินทางท่องเที่ยวหรือไหว้เทพเจ้าตามสถานที่ต่าง ๆ ทำให้เส้นทางการจราจรหนาแน่นและมีความเสี่ยงต่อการเกิดอุบัติเหตุทางถนน ดังนั้น กรมการขนส่งทางบก (ขบ.) จึงได้เตรียมพร้อมมาตรการอำนวยความสะดวกและความปลอดภัยในการเดินทางให้แก่ประชาชนในช่วงเทศกาลตรุษจีน โดยกำชับสำนักงานขนส่งทุกจังหวัดตรวจสอบความพร้อมสถานประกอบการของผู้ประกอบการขนส่งด้วยรถโดยสารสาธารณะให้เข้มงวดตรวจสภาพความพร้อมของรถโดยสารและพนักงานขับรถตามที่ ขบ. กำหนด ตัวรถต้องมีสภาพมั่นคงแข็งแรง อุปกรณ์ส่วนควบเพื่อความปลอดภัย ได้แก่ เข็มขัดนิรภัย ประตูฉุกเฉิน ถังดับเพลิง ค้อนทุบกระจก ต้องอยู่ในสภาพพร้อมใช้งานตลอดเวลา ติดตั้ง GPS Tracking เพื่อใช้ติดตามการใช้ความเร็วรถ ต้องผ่านการตรวจสภาพรถและชำระภาษีถูกต้องตามระยะเวลากำหนด โดยผู้ประกอบการขนส่งจะต้องจัดเตรียมรถโดยสารประจำทางและรถโดยสารไม่ประจำทางให้เพียงพอกับความต้องการของประชาชนในการเดินทางทั้งเที่ยวไปและเที่ยวกลับกำกับดูแลพนักงานขับรถให้ปฏิบัติหน้าที่ด้วยความรับผิดชอบอย่างปลอดภัย มีใบอนุญาตขับรถถูกต้องตรงตามประเภทของรถ ไม่เสพสารเสพติดหรือดื่มเครื่องดื่มแอลกอฮอล์ ขับรถด้วยความระมัดระวัง ไม่ประมาท และปฏิบัติตามกฎหมายอย่างเคร่งครัด หากตรวจพบสภาพรถหรือพนักงานขับรถมีข้อบกพร่องที่อาจก่อให้เกิดอุบัติเหตุร้ายแรงให้ดำเนินการจัดหารถคันใหม่และพนักงานขับรถที่มีความพร้อมปฏิบัติหน้าที่แทนทันที เพื่อไม่ให้กระทบต่อการเดินทางของประชาชน นอกจากนี้ ขบ. มีมาตรการเฝ้าระวังและติดตามการใช้ความเร็วรถโดยสารสาธารณะและรถบรรทุก ผ่านศูนย์บริหารจัดการเดินรถระบบ GPS ต่อเนื่องตลอด 24 ชั่วโมง เพื่อป้องกันการใช้ความเร็วเกินอัตราที่กฎหมายกำหนดหรือป้องกันพฤติกรรมเสี่ยงที่อาจทำให้เกิดอุบัติเหตุและจัดเจ้าหน้าที่ประจำศูนย์คุ้มครองผู้โดยสารและรับเรื่องร้องเรียนผ่านสายด่วน 1584 ตลอด 24 ชั่วโมง
อธิบดีกรมการขนส่งทางบก กล่าวเพิ่มเติมว่า สำหรับประชาชนที่ใช้บริการรถยนต์เช่าเหมา (ป้ายเหลือง) ก่อนเดินทางควรวางแผนและศึกษาเส้นทางล่วงหน้าเลือกใช้บริการผู้ประกอบการขนส่งที่ได้มาตรฐาน รถจดทะเบียนถูกต้องมีการจัดทำประกันภัยตามที่กฎหมายกำหนด รถต้องผ่านการตรวจสภาพและชำระภาษีถูกต้องตามระยะเวลากำหนด ตัวรถต้องมีสภาพสมบูรณ์พร้อมใช้งาน มีอุปกรณ์ส่วนควบเพื่อความปลอดภัย ติดตั้ง GPS Tracking ส่วนพนักงานขับรถต้องมีใบอนุญาตขับรถที่ถูกต้อง ก่อนเดินทางต้องพักผ่อนให้เพียงพอ ไม่เสพสารเสพติด แอลกอฮอล์ในลมหายใจต้องเป็นศูนย์มิลลิกรัมเปอร์เซ็นต์ ผู้โดยสารต้องคาดเข็มขัดนิรภัยตลอดการเดินทางและปฏิบัติตามมาตรการสาธารณสุขเพื่อป้องกันโรคติดเชื้อไวรัส COVID-19 อย่างเคร่งครัด พนักงานขับรถ พนักงานบริการ และผู้โดยสาร ต้องสวมหน้ากากอนามัยหรือหน้ากากผ้าตลอดการเดินทาง ผู้ประกอบการต้องคัดกรองตรวจวัดอุณหภูมิร่างกาย จัดเตรียมเจลแอลกอฮอล์ล้างมือไว้ให้บริการ งดให้บริการอาหารบนรถ ระบายอากาศภายในรถระหว่างการเดินทาง และทำความสะอาดห้องน้ำ พื้นผิวและอุปกรณ์ที่มีการใช้งานร่วมกันด้วยน้ำยาฆ่าเชื้อหรือแอลกอฮอล์อย่างสม่ำเสมอ กรณีรถปรับอากาศระยะไกล ผู้ประกอบการควรมีการตรวจคัดกรองการติดเชื้อพนักงานขับรถและพนักงานบริการด้วยชุดตรวจ ATK สำหรับประชาชนที่เดินทางด้วยรถยนต์ส่วนตัวควรตรวจเช็คสภาพรถก่อนเดินทาง ขับรถด้วยความไม่ประมาท ดื่มไม่ขับ ปฏิบัติตามกฎจราจรอย่างเคร่งครัด เพื่อความปลอดภัยในการเดินทางและลดความเสี่ยง ในการเกิดอุบัติเหตุทางถนนในช่วงเทศกาลตรุษจีน

ที่มา : https://www.thaigov.go.th/news/contents/details/51060