รัฐบาลไทย-ข่าวทำเนียบรัฐบาล-ย้ำกองทัพเข้มเฝ้าตรวจคัดกรองชายแดน พร้อมกับดูแลแก้ปัญหาความเดือดร้อนของประชาชน


วันจันทร์ที่ 8 พฤศจิกายน 2564
ย้ำกองทัพเข้มเฝ้าตรวจคัดกรองชายแดน พร้อมกับดูแลแก้ปัญหาความเดือดร้อนของประชาชน
พล.อ.คงชีพ ตันตระวาณิชย์ โฆษก กห. เปิดเผยว่า เมื่อ 0930  พล.อ.ชัยชาญ ช้างมงคล รมช.กห. ได้ประชุมร่วมกับทุกเหล่าทัพ ตำรวจ กอ.รมน.และ ศรชล. ณ ศาลาว่าการกลาโหม
โดยย้ำว่า พล.อ.ประยุทธ์ จันทร์โอชา นรม.และรมว.กห. ได้แสดงความขอบคุณและเป็นกำลังใจในการปฏิบัติงานของกำลังพลจากทุกเหล่าทัพและตำรวจ ที่ได้ร่วมกันเตรียมความพร้อมและสนับสนุนรัฐบาลในการเปิดประเทศที่ผ่านมา
พร้อมกำชับ นโยบายของ นรม.และรมว.กห. ให้ทุกเหล่าทัพ ยังคงความต่อเนื่องกวดขันการลักลอบเข้าเมืองผิดกฏหมายทั้งพื้นที่ชายแดนและพื้นที่ชั้นในอย่างเข้มข้นและไม่ประมาท โดยให้สอบสวนขยายผลลากนายทุน นายจ้างและเจ้าหน้าที่รัฐที่เกี่ยวข้องกับการลักลอบเข้าเมืองผิดกฎหมาย การค้าแรงงานเถื่อน ซึ่งเชื่อมโยงไปถึงการค้ามนุษย์มาลงโทษตามกฎหมายให้ได้ทั้งหมด ทั้งนี้ยังให้เฝ้าระวังและคุมเข้มมาตรการคัดกรองควบคุมโรคตามแนวชายแดนทั้งทางบกและทางน้ำไปด้วยกัน
พล.อ.ชัยชาญ’ ยังได้กำชับ ขอให้กองทัพ ประสานการทำงานร่วมกับฝ่ายปกครอง เตรียมการช่วยเหลือประชาชนในพื้นที่ภาคใต้จากอุทกภัยที่อาจเกิดขึ้นในฤดูฝนที่กำลังมาถึง และสนับสนุนให้การช่วยเหลือประชาชนในพื้นที่ทำความสะอาดโรงเรียน เพื่อให้พร้อมรับนักเรียนที่กำลังทยอยเปิดภาคเรียน ทั้งนี้ให้เตรียมแผนและมาตรการสนับสนุนควบคุมโรค หากมีการแพร่ระบาดเป็นพื้นที่โดยไม่ประมาท  พร้อมกันนี้ ขอให้สนับสนุนพื้นที่ในหน่วยทหารปลูกพืชผักสวนครัวที่จำเป็น เพื่อช่วยเหลือชุมชนรอบหน่วยทหารผ่อนเบาปัญหาค่าครองชีพและราคาพืชผักที่สูงขึ้นในระยะสั้น ตามนโยบายของ นรม.และ รมว.กห

ที่มา : https://www.thaigov.go.th/news/contents/details/47918