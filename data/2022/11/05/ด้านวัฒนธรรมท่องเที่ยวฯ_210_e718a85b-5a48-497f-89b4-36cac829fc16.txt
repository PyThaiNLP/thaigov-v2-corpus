รัฐบาลไทย-ข่าวทำเนียบรัฐบาล-วธ.ยกย่อง "ชุมชนคุณธรรมฯวัดป่าศรีแสงธรรม" อุบลราชธานี เป็นแหล่งเรียนรู้เศรษฐกิจพอเพียง และท่องเที่ยวเชิงวัฒนธรรม


วันจันทร์ที่ 18 ตุลาคม 2564
วธ.ยกย่อง "ชุมชนคุณธรรมฯวัดป่าศรีแสงธรรม" อุบลราชธานี เป็นแหล่งเรียนรู้เศรษฐกิจพอเพียง และท่องเที่ยวเชิงวัฒนธรรม
วธ.ยกย่อง "ชุมชนคุณธรรมฯวัดป่าศรีแสงธรรม" อุบลราชธานี เป็นแหล่งเรียนรู้เศรษฐกิจพอเพียง และท่องเที่ยวเชิงวัฒนธรรม
วธ.ยกย่อง "ชุมชนคุณธรรมฯวัดป่าศรีแสงธรรม" อุบลราชธานี เป็นแหล่งเรียนรู้เศรษฐกิจพอเพียง และท่องเที่ยวเชิงวัฒนธรรม
นายอิทธิพล คุณปลื้ม รัฐมนตรีว่าการกระทรวงวัฒนธรรม (รมว.วธ.) เปิดเผยว่า กระทรวงวัฒนธรรม (วธ.) มีนโยบายส่งเสริมการขับเคลื่อนนโยบายสำคัญของรัฐบาลและพลเอก ประยุทธ์ จันทร์โอชา นายกรัฐมนตรี ที่ส่งเสริมให้นำแนวพระราชดำริเศรษฐกิจพอเพียงและหลักธรรมทางศาสนามาใช้ในการดำเนินชีวิตและใช้พลังความร่วมมือระหว่างบ้าน วัด โรงเรียน/ราชการ หรือ “พลังบวร” มาสร้างความเข้มแข็งแก่ชุมชน  เพื่อสร้างงาน สร้างรายได้ให้แก่ชุมชนและพัฒนาประเทศอย่างยั่งยืน โดยวธ.ได้ดำเนินโครงการชุมชนคุณธรรมน้อมนำหลักปรัชญาของเศรษฐกิจพอเพียงขับเคลื่อนด้วยพลังบวร ปัจจุบันมีชุมชนคุณธรรมเพิ่มขึ้นถึง 25,000 แห่งทั่วประเทศ โดยหนึ่งในชุมชนคุณธรรมที่มีความโดดเด่นด้านการนำหลักปรัชญาของเศรษฐกิจพอเพียงและพลังบวร  มาเป็นแนวทางในการพัฒนาเพื่อสร้างความเข้มแข็งแก่ชุมชนคือ วัดป่าศรีแสงธรรม ตำบลยาง อำเภอโขงเจียม จังหวัดอุบลราชธานี โดยมีพระปัญญาวชิรโมลี เจ้าอาวาสวัดป่าศรีแสงธรรมและชาวบ้านได้ร่วมมือกันก่อตั้ง  และพัฒนาแหล่งเรียนรู้พลังงานทดแทน “โคกอีโด่ยวัลเล่ย์”  โรงเรียนศรีแสงธรรม ที่ใช้พลังงานไฟฟ้าด้วยระบบโซล่าเซลล์ที่ผลิตขึ้นมาเอง มีอาคารเรียนส่วนหนึ่งเป็นแบบบ้านดิน ทำนาและปลูกผักแบบเกษตรอินทรีย์ รวมทั้งมีศูนย์การเรียนรู้ต้นแบบ โคก หนอง นา ที่วัดป่าศรีแสงธรรม ซึ่งได้น้อมนำเศรษฐกิจพอเพียงและทฤษฎีใหม่ของรัชกาลที่ 9 และพระปฐมบรมราชโองการรัชกาลที่ 10 สืบสาน รักษา และต่อยอด ศาสตร์พระราชา  และโครงการตามพระราชดำริของรัชกาลที่ 9 มาดำเนินโครงการฯ รวมทั้งโครงการ “โคก หนอง นา” เป็นนโยบายสำคัญของรัฐบาล และจากผลงานอันเป็นที่ประจักษ์ จึงทำให้ พระปัญญาวชิรโมลี ได้รับรางวัลเสมาธรรมจักร เป็นผู้ทำคุณประโยชน์ต่อพระพุทธศาสนา สาขาส่งเสริมอนุรักษ์สิ่งแวดล้อม ในปี พ.ศ.2563
รัฐมนตรีว่าการกระทรวงวัฒนธรรม กล่าวต่อว่า วธ. ยังได้ส่งเสริมการพัฒนาเศรษฐกิจ Bio-Circular-Green Economy (BCG Model) หรือการผสมผสานของการพัฒนาเศรษฐกิจชีวภาพ (bio) เศรษฐกิจหมุนเวียน (circular) และเศรษฐกิจสีเขียว (green) บนความสมดุลระหว่างการเติบโตทางเศรษฐกิจกับความยั่งยืนของทรัพยากรธรรมชาติ ในด้านอาหารและการเกษตร สุขภาพและการแพทย์  พลังงาน วัสดุ เคมีชีวภาพ การท่องเที่ยวและเศรษฐกิจสร้างสรรค์ โดยมุ่งเน้นให้ชุมชนคุณธรรมฯวัดป่าศรีแสงธรรมเป็นแหล่งเรียนรู้ เรื่องเศรษฐกิจพอเพียง เพื่อให้นักเรียน นักศึกษาและประชาชนเข้ามาศึกษาด้านพลังงานทดแทนด้วยระบบโซล่าเซลล์ที่ผลิตมาจากการรีไซเคิลแผ่นโซล่าเซลล์ที่ชำรุด  การทำเกษตรอินทรีย์ เรียนรู้ต้นแบบ โคก หนอง นา และการแลกเปลี่ยนประสบการณ์ระหว่างชุมชน รวมถึงการใช้ชีวิตอย่างพอเพียง ใช้ทรัพยากรอย่างคุ้มค่าและร่วมกันอนุรักษ์สิ่งแวดล้อม พร้อมกับนำหลักทางศาสนามาใช้ในชีวิตประจำวัน เพื่อนำไปใช้ประโยชน์ในการดำรงชีวิตและพัฒนาชุมชน เป็นการดึงศักยภาพของทรัพยากรทางชีวภาพที่หลากหลายในพื้นที่มาใช้ประโยชน์ทางเศรษฐกิจ ซึ่งทำให้เกิดการกระจายรายได้และโอกาสไปยังชุมชน ช่วยส่งเสริมเศรษฐกิจจากฐานรากให้พึ่งพาตนเองได้  และเพิ่มพูนรายได้สูงขึ้น โดยประชาชนได้รับประโยชน์สูงสุด  ขณะเดียวกัน วธ. ได้พัฒนาต่อยอดชุมชนคุณธรรมฯวัดป่าศรีแสงธรรม เป็นแหล่งท่องเที่ยวทางวัฒนธรรมสร้างสรรค์ ในโครงการ "เที่ยวชุมชน ยลวิถี” พร้อมกับชุมชนคุณธรรมฯที่มีศักยภาพ 288 แห่ง โดย วธ.ได้จัดทำ Mobile Application" เที่ยวเท่ๆ เสน่ห์เมืองไทย” ทั้งในระบบ iOS และ Android ซึ่งเป็นแอปพลิเคชันที่รวบรวมข้อมูลประกอบด้วยเส้นทางท่องเที่ยว 76 จังหวัดที่มีข้อมูลของแหล่งท่องเที่ยวทางวัฒนธรรม สถานที่สำคัญทางประวัติศาสตร์ โบราณสถาน ศาสนสถาน ร้านอาหาร สินค้าทางวัฒนธรรม และที่พักแบบโฮมสเตย์  รวมถึงกิจกรรมการท่องเที่ยวที่หลากหลาย เพื่ออำนวยความสะดวกในการสืบค้นข้อมูลสารสนเทศด้านการท่องเที่ยวเชิงวัฒนธรรมและกระตุ้นให้เกิดการเดินทางท่องเที่ยวในประเทศ ก่อให้เกิดรายได้  เสริมสร้างเศรษฐกิจชุมชนและการพัฒนาอย่างยั่งยืน

ที่มา : https://www.thaigov.go.th/news/contents/details/47115