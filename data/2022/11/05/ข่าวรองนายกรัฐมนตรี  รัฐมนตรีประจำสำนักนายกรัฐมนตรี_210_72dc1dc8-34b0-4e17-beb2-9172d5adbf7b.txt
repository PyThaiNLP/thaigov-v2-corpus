รัฐบาลไทย-ข่าวทำเนียบรัฐบาล-รมต.อนุชา นำประชาชนชาวชัยนาทร่วมกิจกรรมจิตอาสา เพิ่มมูลค่าผักตบชวา รักษาแหล่งน้ำสรรพยา เฉลิมพระชนมพรรษา ครบ 70 พรรษา ในหลวง ร.10


วันอาทิตย์ที่ 24 กรกฎาคม 2565
พิมพ์
รมต.อนุชา นำประชาชนชาวชัยนาทร่วมกิจกรรมจิตอาสา เพิ่มมูลค่าผักตบชวา รักษาแหล่งน้ำสรรพยา เฉลิมพระชนมพรรษา ครบ 70 พรรษา ในหลวง ร.10
รมต.อนุชา นำประชาชนชาวชัยนาทร่วมกิจกรรมจิตอาสา เพิ่มมูลค่าผักตบชวา รักษาแหล่งน้ำสรรพยา เฉลิมพระชนมพรรษา ครบ 70 พรรษา ในหลวง ร.10
วันนี้ (24 กรกฎาคม 2565) เวลา 10.00 น.  ณ เทศบาลตำบลบางหลวง อ.สรรพยา จ.ชัยนาท นายอนุชา นาคาศัย รัฐมนตรีประจำสำนักนายกรัฐมนตรี นำคณะข้าราชการ ภาคเอกชน และประชาชนในพื้นที่ ร่วมกิจกรรมจิตอาสาเนื่องในโอกาสเฉลิมพระชนมพรรษา ครบ 70 พรรษา ของพระบาทสมเด็จพระปรเมนทรรามาธิบดีศรีสินทรมหาวชิราลงกรณ พระวชิรเกล้าเจ้าอยู่หัว ในโครงการ "ดีพร้อมจิตอาสา เพิ่มมูลค่าผักตบชวา รักษาแหล่งน้ำสรรพยา" ซึ่งจัดขึ้นโดยศูนย์ส่งเสริมอุตสาหกรรมภาคที่ 3 กรมส่งเสริมอุตสาหกรรม โดยมี นายรังสรรค์ ตันเจริญ ผู้ว่าราชการจังหวัดชัยนาท ดร.ณัฐพล รังสิตพล อธิบดีกรมส่งเสริมอุตสาหกรรม และจิตอาสาในพื้นที่ จ.ชัยนาท กว่า 250 คน ร่วมกิจกรรม
รัฐมนตรีประจำสำนักนายกรัฐมนตรี กล่าวว่า การจัดกิจกรรมในครั้งนี้เป็นการสืบสาน รักษา และต่อยอดศาสตร์พระราชา และโครงการอันเนื่องมาจากพระราชดำริของพระบาทสมเด็จพระเจ้าอยู่หัวฯ มาเป็นหลักในการบำบัดทุกข์และบำรุงสุขให้ประชาชน และต่อยอดการดำเนินงานของหน่วยพระราชทานและประชาชนจิตอาสาพระราชทานให้เป็นแบบอย่างการบำเพ็ญสาธารณะประโยชน์ในพื้นที่ต่างๆ ซึ่งเป็นสิ่งที่รัฐบาล นำโดย พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ได้กำหนดเป็นนโยบายหลักในการปกป้องและเชิดชูสถาบันพระมหากษัตริย์ ซึ่งเป็นเสาหลักของประเทศชาติ และเป็นโอกาสดีที่ประชาชนชาว จ.ชัยนาท ได้ร่วมสำนึกในพระมหากรุณาธิคุณของพระบาทสมเด็จพระเจ้าอยู่หัวฯ ในโอกาสเฉลิมพระชนมพรรษา ครบ 70 พรรษา และได้แสดงความจงรักภักดีผ่านการทำกิจกรรมจิตอาสาเพื่อพัฒนาและสร้างคุณประโยชน์ให้ชุมชน
ทั้งนี้ กรมส่งเสริมอุตสาหกรรม หรือ DIPROM (ดีพร้อม) ได้ดำเนินกิจกรรมจิตอาสามาอย่างต่อเนื่อง โดยมีวัตถุประสงค์เพื่อให้ภาครัฐ ภาคเอกชน และประชาชนได้ร่วมทำกิจกรรมที่เป็นประโยชน์ต่อส่วนรวม สอดคล้องกับการพัฒนาพื้นที่ และช่วยแก้ไขความเดือดร้อนของคนในชุมชน  อาทิ การช่วยเหลือผู้ประสบภัย การขุดลอกคูคลองระบายน้ำ การปลูกป่า การดูแลรักษาความสะอาดชุมชน เป็นต้น สำหรับในพื้นที่ จ.ชัยนาท ซึ่งมีผักตบชวาเป็นวัชพืชอยู่เป็นจำนวนมาก การจัดกิจกรรมครั้งนี้มีส่วนช่วยให้ชุมชนมีแนวทางการสร้างมูลค่าเพิ่มจากผักตบชวา โดยนำมาแปรรูปเป็นผลิตภัณฑ์ต่างๆ สร้างงาน สร้างรายได้ให้ครัวเรือน และช่วยลดมลพิษ ตามแนวทางการพัฒนา BCG ของรัฐบาล ซึ่งกรมส่งเสริมอุตสาหกรรมได้สนับสนุนการเรียนรู้ผ่านกิจกรรมต่างๆ ประกอบด้วย การรวบรวมผักตบชวา การคัดแยกผักตบชวา กระบวนการตากแห้ง และการแปรรูปผักตบชวา และได้สนับสนุนเครื่องจักรให้กับผู้ประกอบการชุมชนในพื้นที่ จำนวน 5 เครื่อง
...................

ที่มา : https://www.thaigov.go.th/news/contents/details/57186