รัฐบาลไทย-ข่าวทำเนียบรัฐบาล-โฆษกรัฐบาลเผย นายกฯ ห่วงใยผู้ยังไม่ได้ฉีดวัคซีนเข็มกระตุ้น เสี่ยงติดเชื้อและเสียชีวิตจากโควิด-19 วอนเร่งเข้ารับวัคซีนเข็มกระตุ้นโดยเร็ว


วันศุกร์ที่ 1 กรกฎาคม 2565
พิมพ์
โฆษกรัฐบาลเผย นายกฯ ห่วงใยผู้ยังไม่ได้ฉีดวัคซีนเข็มกระตุ้น เสี่ยงติดเชื้อและเสียชีวิตจากโควิด-19 วอนเร่งเข้ารับวัคซีนเข็มกระตุ้นโดยเร็ว
โฆษกรัฐบาล เผย "นายกฯ" ห่วงใยผู้ยังไม่ได้ฉีดวัคซีนเข็มกระตุ้น เสี่ยงติดเชื้อและเสียชีวิตจากโควิด-19 วอนเร่งเข้ารับวัคซีนเข็มกระตุ้นโดยเร็ว  ขณะที่ ยอดฉีดวัคซีนเข็มที่ 3 ขึ้นไป มีจำนวน 29,613,581 โดส
วันนี้ (1 ก.ค.65) นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ห่วงใยประชาชนกลุ่มเสี่ยง 608 และผู้ที่ยังไม่ได้รับการฉีดวัคซีนเข็มกระตุ้น ซึ่งรายงานสาธารณสุขพบว่าเป็นกลุ่มเสี่ยงสำคัญที่ติดเชื้อโควิด-19 สายพันธุ์ BA.4/BA.5 สายพันธุ์โอมิครอน และเสียชีวิต ดังนั้น เพื่อลดการรุนแรงและเสียชีวิตจากการติดเชื้อ จึงขอให้ประชาชนทุกคนที่ยังไม่ได้รับการฉีดวัคซีนเข็มกระตุ้นให้รีบเข้ารับการฉีดวัคซีนเข็มกระตุ้นอย่างน้อย 3 เข็มขึ้นไปให้มากขึ้นโดยเร็ว โดยเฉพาะในกลุ่ม 608 ซึ่งขณะนี้ สถานพยาบาลรัฐและเอกชนหลายแห่งได้มีการเปิดจุดฉีดวัคซีนโควิด-19 ทุกเข็ม รองรับสำหรับประชาชนแล้วทั้งแบบลงทะเบียน และ Walk in เพื่อประชาชนได้รับวัคซีนครอบคลุมมากขึ้น  ขณะเดียวกันก็ขอความร่วมมือให้ประชาชนยังต้องปฏิบัติตามมาตรการด้านสาธารณสุข Universal Prevention การป้องกันควบคุมโรคต่อเนื่อง เพื่อให้อยู่กับโควิด-19 ได้อย่างปลอดภัย และเศรษฐกิจประเทศขับเคลื่อนต่อไปได้
สำหรับสถานการณ์การแพร่ระบาดของโควิด-19 วันนี้ พบผู้ติดเชื้อโควิด-19 รายใหม่ จำนวน 2,354 ราย จำแนกเป็น ผู้ป่วยในประเทศ 2,350 ราย และผู้ป่วยมาจากต่างประเทศ 4 ราย รวมผู้ป่วยสะสม 2,301,834 ราย (ตั้งแต่ 1 มกราคม 2565) ขณะที่หายป่วยกลับบ้าน 2,154 ราย ทำให้หายป่วยสะสมอยู่ที่ 2,301,996 ราย (ตั้งแต่ 1 มกราคม 2565) โดยมีผู้ป่วยกำลังรักษา 24,115 ราย และเสียชีวิต 16 ราย รวมเสียชีวิตสะสม 8,966 ราย (ตั้งแต่ 1 มกราคม 2565) ทั้งนี้มีจำนวนผู้ป่วยปอดอักเสบรักษาตัวอยู่ในโรงพยาบาล 690 ราย
ส่วนภาพรวมการฉีดวัคซีนโควิด-19 สรุปจำนวนผู้ที่ได้รับวัคซีนสะสม ตั้งแต่วันที่ 28 ก.พ. 2564 - 29 มิ.ย. 2565 รวมทั้งสิ้น 139,752,058 โดส (ซึ่งรวมยอดสะสมการให้บริการฉีดวัคซีนโควิด - 19 แก่กลุ่มเด็กอายุ 5 - 11 ปี ตั้งแต่วันที่ 1 ก.พ. - 29 มิ.ย. 2565 จำนวน 5,193,866 โดส) จำแนกเป็นผู้ที่ได้รับวัคซีนเข็มที่ 1 จำนวน 56,977,193 โดส วัคซีนเข็มที่ 2 จำนวน 53,161,284 โดส และวัคซีนเข็มที่ 3 (ขึ้นไป) จำนวน 29,613,581 โดส
----------------
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/56404