รัฐบาลไทย-ข่าวทำเนียบรัฐบาล-รัฐมนตรีเกษตรฯ ส่งมอบฟ้าทะลายโจร ผ่านกรมส่งเสริมการเกษตร


วันเสาร์ที่ 16 ตุลาคม 2564
รัฐมนตรีเกษตรฯ ส่งมอบฟ้าทะลายโจร ผ่านกรมส่งเสริมการเกษตร
รัฐมนตรีเกษตรฯ ส่งมอบฟ้าทะลายโจร ผ่านกรมส่งเสริมการเกษตร ให้เกษตรกรนำไปขยายพันธุ์ กว่า 2 ล้านต้น ทั่วประเทศ
ดร.เฉลิมชัย ศรีอ่อน รัฐมนตรีว่าการกระทรวงเกษตรและสหกรณ์ ส่งมอบต้นพันธุ์ฟ้าทะลายโจร จากโครงการผลิตขยายต้นพันธุ์ฟ้าทะลายโจร จำนวน 100,000 ต้น แก่เกษตรกรในสงขลา และจำนวนอีก 140,000 ต้น ในพื้นที่ภาคใต้จังหวัดอื่น ๆ โดยนายเข้มแข็ง ยุติธรรมดำรง อธิบดีกรมส่งเสริมการเกษตร เป็นผู้แทนรับมอบ และมอบหมายให้กรมส่งเสริมการเกษตรนำไปส่งมอบให้ถึงมือเกษตรกรต่อไป ซึ่งโครงการผลิตขยายต้นพันธุ์ฟ้าทะลายโจร เป็นโครงการที่เล็งเห็นถึงความสำคัญของพืชสมุนไพรไทย อย่างฟ้าทะลายโจร ที่ต้องการส่งเสริมและพัฒนาให้พืชสมุนไพรได้ขยายออกสู่ตลาดในวงกว้าง และในสถานการณ์การแพร่ระบาดของไวรัสโควิด-19 ฟ้าทะลายโจรจะช่วยลดความรุนแรงของโรคในผู้ป่วยโรคโควิด-19 ในกรณีอาการยังไม่หนักได้
ด้าน นายเข้มแข็ง ยุติธรรมดำรง อธิบดีกรมส่งเสริมการเกษตร กล่าวเพิ่มเติมว่า โครงการผลิตขยายต้นพันธุ์ฟ้าทะลายโจร มีเป้าหมายในการผลิตต้นพันธุ์ฟ้าทะลายโจร ดำเนินการผลิตโดยศูนย์ขยายพันธุ์พืชรวม 10 ศูนย์ ได้แก่ จังหวัดชลบุรี ตรัง นครราชสีมา นครศรีธรรมราช บุรีรัมย์ พิษณุโลก มหาสารคาม ลำพูน สุพรรณบุรี และอุดรธานี ภายใต้การกำกับของกองขยายพันธุ์พืช กรมส่งเสริมการเกษตร เพื่อสนับสนุนให้เกษตรกรและประชาชนทั่วไป ผ่านสำนักงานเกษตรจังหวัดทั้ง 77 จังหวัดทั่วประเทศ และศูนย์เรียนรู้การเพิ่มประสิทธิภาพการผลิตสินค้าเกษตร (ศพก.) จำนวน 882 ศูนย์ รวมทั้งสนับสนุนให้แก่เกษตรกรและประชาชนทั่วไปที่มาใช้บริการ ณ ที่ตั้งของศูนย์ขยายพันธุ์พืชทั้ง 10 แห่ง รวมทั้งสิ้น 2,000,000 ต้น โดยขณะนี้ได้เริ่มส่งมอบผ่านศูนย์ขยายพันธุ์พืชรวม 10 ศูนย์ ได้แก่ จังหวัดชลบุรี ตรัง นครราชสีมา นครศรีธรรมราช บุรีรัมย์ พิษณุโลก มหาสารคาม ลำพูน สุพรรณบุรี และอุดรธานี แล้ว

ที่มา : https://www.thaigov.go.th/news/contents/details/47068