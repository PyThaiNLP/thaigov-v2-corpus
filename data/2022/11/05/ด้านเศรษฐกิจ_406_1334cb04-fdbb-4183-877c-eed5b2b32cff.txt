รัฐบาลไทย-ข่าวทำเนียบรัฐบาล-กรมการขนส่งทางบก กระทรวงคมนาคม คุมเข้มการแพร่ระบาดของเชื้อไวรัส COVID-19 ในพื้นที่ควบคุมสูงสุดและเข้มงวด 13 จังหวัด


วันอังคารที่ 20 กรกฎาคม 2564
กรมการขนส่งทางบก กระทรวงคมนาคม คุมเข้มการแพร่ระบาดของเชื้อไวรัส COVID-19 ในพื้นที่ควบคุมสูงสุดและเข้มงวด 13 จังหวัด
กรมการขนส่งทางบก คุมเข้มการแพร่ระบาดของเชื้อไวรัส COVID-19 ในพื้นที่ควบคุมสูงสุดและเข้มงวด 13 จังหวัด งดให้บริการงานทะเบียนรถและใบขับขี่ที่สำนักงานขนส่ง ตั้งแต่วันที่ 20 กรกฎาคม 2564 เป็นต้นไป
นายจิรุตม์ วิศาลจิตร อธิบดีกรมการขนส่งทางบก กระทรวงคมนาคม เปิดเผยว่า สถานการณ์การแพร่ระบาดของโรคติดเชื้อไวรัส COVID-19 ยังมีอัตราการเพิ่มของจำนวนผู้ติดเชื้อ โดยเฉพาะในพื้นที่ควบคุมสูงสุดและเข้มงวด 13 จังหวัด ได้แก่ กรุงเทพมหานคร นครปฐม นราธิวาส นนทบุรี ปทุมธานี ปัตตานี ยะลา สมุทรปราการ สมุทรสาคร สงขลา ชลบุรี พระนครศรีอยุธยา และฉะเชิงเทรา โดยศูนย์บริหารสถานการณ์แพร่ระบาดของโรคติดเชื้อไวรัสโคโรนา 2019 (COVID-19) หรือ ศบค. ได้มีคำสั่งเพื่อควบคุมการแพร่ระบาดของโรคติดเชื้อไวรัส COVID-19 กรมการขนส่งทางบก (ขบ.) จึงกำหนดมาตรการให้สอดคล้องกับคำสั่งดังกล่าว ดังนี้
1. งดให้บริการด้านใบอนุญาตขับรถตามกฎหมายว่าด้วยรถยนต์ และใบอนุญาตเป็นผู้ประจำรถตามกฎหมายว่าด้วยการขนส่งทางบก ณ สำนักงานขนส่งทุกแห่งทั่วประเทศ ตั้งแต่วันที่ 20 กรกฎาคม 2564 เป็นต้นไป จนกว่าจะมีประกาศยกเลิกสถานการณ์ฉุกเฉินหรือมีประกาศเป็นอย่างอื่น
2. งดให้บริการด้านทะเบียนรถทุกประเภท ณ สำนักงานขนส่งที่มีที่ตั้งในพื้นที่ควบคุมสูงสุดและเข้มงวด 13 จังหวัด ตั้งแต่วันที่ 20 กรกฎาคม 2564 เป็นต้นไป สำหรับการดำเนินการทางทะเบียนที่กฎหมายกำหนดระยะเวลาในการดำเนินการไว้ตรงกับช่วงเวลางดให้บริการ เช่น โอนรถ แจ้งย้ายรถ การเปลี่ยนแปลงสาระสำคัญ หรือแจ้งเลิกใช้รถ เป็นต้น ขบ. ได้ขยายระยะเวลาให้สามารถมาดำเนินการได้ภายหลัง โดยไม่ถือว่าเป็นการดำเนินการล่าช้ากว่าที่กฎหมายกำหนดและจะได้รับการงดเว้นค่าปรับ ในเขตจังหวัดอื่นให้เป็นไปตามประกาศจังหวัดหรือประกาศคณะกรรมการโรคติดต่อจังหวัด
3. เปิดให้บริการชำระภาษีรถประจำปีทุกช่องทางตามปกติ ยกเว้นสำนักงานขนส่งที่มีที่ตั้งในพื้นที่ควบคุมสูงสุดและเข้มงวด 13 จังหวัด สามารถเปิดให้บริการเฉพาะการชำระภาษีรถประจำปีผ่านเลื่อนล้อต่อภาษี (Drive Thru for Tax) ที่ทำการไปรษณีย์ และบริการชำระภาษีรถประจำปีออนไลน์ ที่เว็บไซต์ https://eservice.dlt.go.th/ และแอปพลิเคชัน DLT Vehicle Tax ตลอด 24 ชั่วโมง
4. งดการออกหน่วยเคลื่อนที่ด้านทะเบียนและภาษีรถ และด้านใบอนุญาตขับรถ ณ หน่วยบริการเคลื่อนที่รับชำระภาษีรถประจำปีที่ห้างสรรพสินค้าหรือแหล่งชุมชน (Shop Thru for Tax) และศูนย์บริการร่วมในเขตจังหวัดอื่นให้เป็นไปตามประกาศจังหวัดหรือประกาศคณะกรรมการโรคติดต่อจังหวัด
ทั้งนี้ ผู้ที่ยังไม่มีความจำเป็นไม่ว่าจะเป็นการดำเนินการในด้านใบอนุญาตขับรถ หรือด้านทะเบียนและภาษี ควรงดเว้นการติดต่อที่สำนักงานขนส่ง หรือใช้บริการระบบออนไลน์ที่ ขบ. มีไว้รองรับ และขอความร่วมมือสวมหน้ากากอนามัยหรือหน้ากากผ้าตลอดเวลา ปฏิบัติตามมาตรการป้องกันและควบคุมการแพร่ระบาดของโรคติดเชื้อไวรัส COVID-19 และปฏิบัติตามคำแนะนำของเจ้าหน้าที่อย่างเคร่งครัด เพื่อลดความเสี่ยงในการติดต่อแพร่กระจายของโรค

ที่มา : https://www.thaigov.go.th/news/contents/details/43914