รัฐบาลไทย-ข่าวทำเนียบรัฐบาล-นายกฯ ตรวจแผนการป้องกันอุทกภัยและการบริหารจัดการน้ำในพื้นที่นครศรีธรรมราช ยืนยันดูแลประชาชนอย่างดีที่สุด บอกรักคนเมืองคอน ขอให้อยู่รวมกันด้วยความรักความสามัคคี อย่าให้ใครมาทำลาย


วันพฤหัสบดีที่ 7 ตุลาคม 2564
พิมพ์
นายกฯ ตรวจแผนการป้องกันอุทกภัยและการบริหารจัดการน้ำในพื้นที่นครศรีธรรมราช ยืนยันดูแลประชาชนอย่างดีที่สุด  บอกรักคนเมืองคอน ขอให้อยู่รวมกันด้วยความรักความสามัคคี อย่าให้ใครมาทำลาย
นายกฯ ตรวจแผนการป้องกันอุทกภัยและการบริหารจัดการน้ำในพื้นที่นครศรีธรรมราช ยืนยันดูแลประชาชนอย่างดีที่สุด บอกรักคนเมืองคอน ขอให้อยู่รวมกันด้วยความรักความสามัคคี อย่าให้ใครมาทำลาย
วันนี้ (7 ตุลาคม 2564) เวลา 14.10 น. ณ บริเวณถนนพุทธภูมิ ตำบลโพธิ์เสด็จ อำเภอเมืองนครศรีธรรมราช จังหวัดนครศรีธรรมราช พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ตรวจแผนการป้องกันอุทกภัยและการบริหารจัดการน้ำในพื้นที่จังหวัดนครศรีธรรมราช
นายธนกร วังบุญคงชนะ โฆษกประจำสำนักนายกรัฐมนตรีเผยว่า ภายหลังรับฟังบรรยายสรุป นายกรัฐมนตรีกล่าวว่า การลงพื้นที่ในวันนี้เพื่อเตรียมแผนรองรับปริมาณน้ำที่จะไหลลงมาสู่ภาคใต้ โดยศักยภาพทางภูมิศาสตร์ภาคใต้จะประสบปัญหาน้ำท่วมช้ากว่าพื้นที่อื่น ๆ ของประเทศไทย ที่ผ่านมารัฐบาลได้เตรียมแผนรองรับไว้แล้วบางส่วน จึงขอให้ประชาชนรับฟังข้อมูลข่าวสารการแจ้งเตือนจากส่วนราชการ พร้อมวางแผนจัดอันดับความสำคัญในการเคลื่อนย้ายสิ่งของหากมวลน้ำไหลมามากจนประสบปัญหาน้ำท่วม เพื่อลดความสูญเสียของทรัพย์สิน รวมถึงเตรียมอพยพไปอยู่ในพื้นที่ปลอดภัยที่ทางส่วนราชการเตรียมไว้
ในส่วนของการเยียวยา นายกรัฐมนตรีได้กำชับให้ส่วนราชการเร่งสำรวจความเสียหาย จ่ายเงินเยียวยาให้ประชาชนโดยเร็ว ยืนยันรัฐบาลจะดูแลประชาชนให้ดีที่สุด ใช้งบประมาณอย่างระมัดระวัง ประเทศไทยประสบปัญหาในหลาย ๆ ด้านแตกต่างกันไปในแต่ละพื้นที่ ฝากให้ส่วนราชการ ส.ส.ในพื้นที่ดูแลให้การช่วยเหลือประชาชนอย่างใกล้ชิด
นายกรัฐมนตรีกล่าวย้ำแสดงความห่วงใยสถานการณ์โควิด -19 ขอให้ประชาชนคนไทยสวมหน้ากากอนามัยอยู่ตลอดเวลา กลับบ้านล้างมือ อาบน้ำให้สะอาด ส่วนตัวอยากอยู่ใกล้ชิดกับทุกคนให้มากขึ้น แต่ต้องเว้นระยะห่าง ถึงไม่ได้ใกล้ชิดกันมาก คนใต้ใจถึงใจอยู่แล้ว คนเมืองคอนรักกันเหนียวแน่น คนใต้รักใครรักจริง เราทุกคนต้องอยู่ด้วยความรัก ความสามัคคี อย่าให้ใครมาทำลายตรงนี้ได้ สังคมต้องอยู่ด้วยกันด้วยสถาบันครอบครัวมีพ่อแม่พี่น้อง เหล่านี้คือสันหลังของประเทศไทย และมีสถาบันชาติ ศาสนา พระมหากษัตริย์ ซึ่งเป็นสิ่งสำคัญยิ่งสำหรับประเทศไทยของเรา เราจะต้องร่วมมือกันเดินหน้าประเทศต่อไปด้วยความรัก ความสามัคคี  ไม่เกลียดชัง ไม่ให้ร้ายซึ่งกันและกัน และฟังในสิ่งที่เป็นประโยชน์บ้าง นายกรัฐมนตรีอยากจะบอกว่า “รักจังฮู้” เพราะคิดถึงจึงมาหา

ที่มา : https://www.thaigov.go.th/news/contents/details/46679