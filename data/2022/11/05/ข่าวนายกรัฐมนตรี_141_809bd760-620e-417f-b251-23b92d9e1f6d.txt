รัฐบาลไทย-ข่าวทำเนียบรัฐบาล-นายกรัฐมนตรีชื่นชม 9 กระทรวง 26 หน่วยงาน และ 2 ส่วนราชการ พร้อมปรับร่างประมวลกฎหมายยาเสพติดให้ทันสมัย เฝ้าระวังกระบวนการค้ายาที่หันมาใช้สกุลเงินดิจิทัลหรือ Crypto


วันศุกร์ที่ 8 ตุลาคม 2564
พิมพ์
นายกรัฐมนตรีชื่นชม 9 กระทรวง 26 หน่วยงาน และ 2 ส่วนราชการ พร้อมปรับร่างประมวลกฎหมายยาเสพติดให้ทันสมัย เฝ้าระวังกระบวนการค้ายาที่หันมาใช้สกุลเงินดิจิทัลหรือ Crypto
นายกรัฐมนตรีชื่นชม 9 กระทรวง 26 หน่วยงาน และ 2 ส่วนราชการ ปฏิบัติงานด้านยาเสพติดอายัดทรัพย์สินได้กว่า 7,300 ล้าน  พร้อมปรับร่างประมวลกฎหมายยาเสพติดให้ทันสมัย เฝ้าระวังกระบวนการค้ายาที่หันมาใช้สกุลเงินดิจิทัลหรือ Cryptocurrency ในการกระทำความผิด
วันนี้ (8 ต.ค. 64)  พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม กล่าวแสดงความชื่นชมและสร้างขวัญกำลังใจแก่เจ้าหน้าที่ผู้ปฏิบัติงานด้านยาเสพติด ในการประชุมแถลงผลการดำเนินงานป้องกันและปราบปรามยาเสพติด ประจำปี 2564 โดยนายกรัฐมนตรีย้ำการป้องกันและปราบปรามยาเสพติดนั้นถือเป็นวาระสำคัญของชาติ ทุกหน่วยงานได้มีการบูรณาการการทำงานอย่างจริงจังและเข้มแข็ง ทั้งตำรวจ ป.ป.ส. ภาคประชาสังคม ตลอดจนภาคีเครือข่ายประเทศต่าง ๆ  ทำให้การปราบปรามยาเสพติดมีการพัฒนาไปเป็นอย่างมาก โดยในปี2564 รัฐบาลได้ตั้งเป้าหมายยึดอายัดทรัพย์สินไว้ที่ 6,000 ล้านบาท แต่ผลจากการบูรณาการการทำงานกันอย่างจริงจังทำให้สามารถยึดอายัดทรัพย์สินได้กว่า 7,300 ล้านบาท ถือว่าทำงานได้เกินเป้าหมายที่ได้รับปากกับประชาชนไว้
นายกรัฐมนตรีได้กล่าวถึงดำเนินการปรับปรุงแก้ไขร่างประมวลกฎหมายยาเสพติดเพื่อให้มีความทันสมัย ทดแทนกฎหมายยาเสพติดที่ล้าสมัยที่ใช้มายาวนานถึง 42 ปี เพื่อให้สอดรับกับสถานการณ์การทำงานในปัจจุบัน จากนี้ จะสามารถยึดอายัดทรัพย์สินผู้ค้ายาเสพติดย้อนหลังได้ถึง 10 ปี พร้อมกล่าวถึงการปลดล็อคพืชกระท่อม ที่ถือได้ว่าเป็นกฎหมายเพื่อประชาชน เพื่อให้ประชาชนสามารถใช้สรรพคุณทางยาของกระท่อมให้เกิดประโยชน์ต่อร่างกาย  โดยรัฐบาลจะเดินหน้าผลักดันพืชกระท่อมให้เป็นพืชเศรษฐกิจเพื่อทำให้เกิดรายได้ต่อไป
นายกรัฐมนตรียังได้กล่าวถึงก้าวต่อไปของรัฐบาลว่า รัฐบาลเน้นพัฒนาเทคโนโลยีให้ทันสมัย เท่าทันกลุ่มผู้ค้ายาเสพติด เพื่อติดตามกระบวนการค้ายาที่หันมาใช้สกุลเงินดิจิทัล หรือ Cryptocurrency ในการกระทำความผิด
ในช่วงท้าย นายกรัฐมนตรีได้ขอบคุณ 9 กระทรวง 26 หน่วยงาน และ 2 ส่วนราชการ ที่ร่วมกันบูรณาการอย่างมีประสิทธิภาพ ตลอดจนพี่น้องประชาชนที่มีส่วนร่วมในการแก้ไขปัญหายาเสพติด และขอเป็นกำลังใจกับทุกหน่วยงานในการปฏิบัติหน้าที่ โดยให้มุ่งมั่น แก้ไข ขจัดภัยยาเสพติด เพื่อความปลอดภัยของสังคมสืบต่อไป
------------------------

ที่มา : https://www.thaigov.go.th/news/contents/details/46752