รัฐบาลไทย-ข่าวทำเนียบรัฐบาล-โฆษกรัฐบาลสวน “สงคราม” ยันรัฐบาลแก้ปัญหาทุกมิติ อย่าตีกิน หยุดลากประเด็นอภิปรายรัฐบาลมาโจมตีนอกสภา แขวะพูดร้อยครั้งก็ไม่เข้าใจ เพราะใจมืดบอด จ้องดิสเครดิตลูกเดียว


วันพุธที่ 16 มีนาคม 2565
พิมพ์
โฆษกรัฐบาลสวน “สงคราม” ยันรัฐบาลแก้ปัญหาทุกมิติ อย่าตีกิน หยุดลากประเด็นอภิปรายรัฐบาลมาโจมตีนอกสภา แขวะพูดร้อยครั้งก็ไม่เข้าใจ เพราะใจมืดบอด จ้องดิสเครดิตลูกเดียว
โฆษกรัฐบาลสวน “สงคราม” ยันรัฐบาลแก้ปัญหาทุกมิติ อย่าตีกิน หยุดลากประเด็นอภิปรายรัฐบาลมาโจมตีนอกสภา แขวะพูดร้อยครั้งก็ไม่เข้าใจ เพราะใจมืดบอด จ้องดิสเครดิตลูกเดียว
วันที่ 16 มีนาคม 2565 นายธนกร วังบุญคงชนะ โฆษกประจำสำนักนายกรัฐมนตรี เปิยเผยถึงกรณีที่นายสงคราม กิจเลิศไพโรจน์ ประธานคณะกรรมการยุทธศาสตร์พรรคเพื่อชาติ กล่าวหาพลเอก ประยุทธ์ จันทร์โอชา นายกรัฐมนตรีและ รมว.กลาโหมว่าไร้ความสามารถในการแก้ปัญหาเศรษฐกิจและล้มเหลวในการแก้ปัญหาประเทศ ว่า นายสงครามควรหยุดลากประเด็นที่ใช้อภิปรายไม่ไว้วางใจรัฐบาล แต่ไม่สามารถทำให้สภาหรือสังคมเห็นคล้อยตามได้มาโจมตีนอกสภาอยู่เนือง ๆ ได้แล้ว เพราะรัฐบาลได้ชี้แจงอย่างตรงไปตรงมาและชัดเจนแล้วว่าอะไรคือปัญหาที่ประเทศไทยกำลังเผชิญอยู่และรัฐบาลรับมือกับความท้าทายทั้งในวันนี้และวันหน้าอย่างไร อย่าโหนกระแสตีกินแบบยาว ๆ เพราะไม่มีเรื่องใหม่ที่จะกล่าวหารัฐบาล
นายธนกรกล่าวว่า สังเกตได้เลยว่าเรื่องที่นายสงครามและฝ่ายค้านนำมาพูดตั้งแต่ช่วงแรก ๆ ที่รัฐบาลเข้ามาบริหารประเทศก็วนเวียนอยู่กับคำว่า “ไร้ความสามารถ” “ล้มเหลว”  หรือ “เอื้อประโยชน์นายทุน” ซึ่งเป็นข้อกล่าวหาที่เลื่อนลอย ไร้ข้อเท็จจริงโดยพยายามดึงเอาเรื่องการแพร่ระบาดของโรคโควิด-19 ซึ่งเป็นปัญหาของโลกไม่ใช่ปัญหาของประเทศไทยเพียงประเทศเดียวเข้ามาเกี่ยวข้อง เช่นเดียวกับวิกฤตรัสเซีย-ยูเครนที่ส่งผลกระทบต่อราคาน้ำมันและสินค้าต่าง ๆ ซึ่งรัฐบาลไม่ได้เพิกเฉยละเลยต่อการแก้ไขปัญหา มีทั้งการดำเนินการแบบเฉพาะหน้าเพื่อบรรเทาผลกระทบ การช่วยเหลือเยียวยาประชาชน และแผนรองรับหากปัญหาเปลี่ยนแปลงไป โดยพิจารณาจากความเป็นไปได้และข้อจำกัดต่าง ๆ ที่สอดคล้องกับสถานการณ์
“นายกรัฐมนตรีรับทราบปัญหาทุกเรื่อง โดยไม่จำเป็นต้องไปเดินศูนย์การค้าย่านประตูน้ำ หรือห้างสรรพสินค้าย่านสมุทรปราการ หรือที่อื่น ๆ เพราะแน่นอนว่าการที่จำนวนคนเดินห้างลดลงนั้นมีสาเหตุส่วนหนึ่งมาจากความกลัวติดเชื้อ แต่ในทางตรงกันข้ามยอดสั่งซื้อผ่านระบบเดลิเวอรี่ก็เพิ่มขึ้นเช่นกัน หรือจำนวนนักท่องเที่ยวต่างชาติที่ลดลงก็เกิดขึ้นทั่วโลก แม้ว่ารัฐบาลจะมีมาตรการจูงใจหลายรูปแบบ ทั้งหมดนี้ต่อให้พูดร้อยครั้งคนอย่างนายสงครามก็คงไม่เข้าใจ เพราะใจมืดบอดจ้องแต่จะดิสเครดิตรัฐบาลลูกเดียว” นายธนกรกล่าว
--------------------

ที่มา : https://www.thaigov.go.th/news/contents/details/52603