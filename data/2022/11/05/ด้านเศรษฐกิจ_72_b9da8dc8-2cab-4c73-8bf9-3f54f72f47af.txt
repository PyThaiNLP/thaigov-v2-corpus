รัฐบาลไทย-ข่าวทำเนียบรัฐบาล-ตรวจเยี่ยมกลุ่มผู้ปลูกส้มโชกุน จ.นราธิวาส


วันอาทิตย์ที่ 20 มิถุนายน 2564
ตรวจเยี่ยมกลุ่มผู้ปลูกส้มโชกุน จ.นราธิวาส
‘รมช.มนัญญา’ ตรวจเยี่ยมกลุ่มผู้ปลูกส้มโชกุน จ.นราธิวาส พร้อมมอบใบรับรองมาตรฐาน GAP หนุนเกษตรกรเข้าระบบยกระดับฟาร์มสู่สากล
นางสาวมนัญญา ไทยเศรษฐ์  รัฐมนตรีช่วยว่าการกระทรวงเกษตรและสหกรณ์ กล่าวในโอกาสเป็นประธานพิธีมอบใบรับรองมาตรฐานการผลิตสินค้าเกษตร GAP แก่ตัวแทนเกษตรกรจำนวน 5 ราย ณ กลุ่มผู้ปลูกส้มโชกุน บ้านน้ำขาว ตำบลกายูคละ อำเภอแว้ง จังหวัดนราธิวาส โดยมี นายเจษฎา จิตรัตน์ ผู้ว่าราชการจังหวัดนราธิวาส นายพิเชษฐ์ วิริยะพาหะ อธิบดีกรมวิชาการเกษตร นายวิวัตห์ชัย พันธุ์วา รองอธิบดีกรมส่งเสริมสหกรณ์ นายพจน์ภิรัชต์ เนียมจุ้ย รองอธิบดีกรมตรวจบัญชีสหกรณ์ เข้าร่วม ว่า การส่งเสริมสินค้าเกษตรให้ได้คุณภาพและมาตรฐานเป็นนโยบายสําคัญของกระทรวงเกษตรและสหกรณ์ เนื่องจากปัจจุบันผู้บริโภคมีความห่วงใยสุขภาพ ให้ความสําคัญกับการเลือกซื้อสินค้าเกษตรที่มีความปลอดภัยได้คุณภาพและมาตรฐาน ในขณะเดียวกันการค้าสินค้าเกษตรระหว่างประเทศได้นํามาตรการด้านสุขอนามัยพืช และความปลอดภัยด้านอาหารมาเป็นเงื่อนไขทางการค้ามากขึ้น อีกทั้งขณะนี้มีการรวมตัวเป็นประชาคมเศรษฐกิจอาเซียน ทําให้มีการเคลื่อนย้ายสินค้าเกษตรอย่างมีเสรีมากขึ้น ซึ่งจะมีผลกระทบต่อการค้าระหว่างไทยกับประเทศอาเซียนด้วยกันและกับประเทศอื่นๆ โดยประเทศไทยจําเป็นต้องพัฒนาการผลิตสินค้าเกษตรให้มีคุณภาพและมาตรฐานเทียบเท่ากับมาตรฐานสากล เพื่อให้ผลผลิตสินค้าเกษตรเป็นที่น่าเชื่อถือและยอมรับ จึงควรมีการสนับสนุนเกษตรกรผู้ผลิตเข้าสู่ระบบรับรองมาตรฐาน GAP ระดับฟาร์มมากขึ้น
ทั้งนี้ ศูนย์วิจัยและพัฒนาการเกษตรนราธิวาสเป็นหน่วยงานในสังกัดกรมวิชาการเกษตร มีภารกิจรับผลิตชอบโครงการยกระดับคุณภาพมาตรฐานสินค้าเกษตร โดยมีจุดมุ่งหมายเพื่อตรวจรับรองมาตรฐานการผลิตพืช เพื่อให้มีการพัฒนาระบบการผลิตสินค้าเกษตรที่ปลอดภัยทั้งผู้ผลิต ผู้บริโภคและเป็นมิตรต่อสิ่งแวดล้อม ตลอดห่วงโซ่อุปทาน เกษตรกรมีคุณภาพชีวิตที่ดีขึ้นและยั่งยืน ซึ่งจังหวัดนราธิวาส มีพื้นที่ทำการเกษตรทั้งหมด 1,500,000 ไร่ โดยแบ่งเป็นพื้นที่ปลูกไม้ผลประมาณ 140,000 ไร่ ปาล์มน้ำมันประมาณ 67,000 ไร่ และพืชผักประมาณ 11,000 ไร่ โดยในจำนวนพื้นที่ทำการเกษตรทั้งหมดนี้ มีเกษตรกรที่ได้รับการรับรองมาตรฐานการผลิตสินค้าเกษตร GAP จำนวน 1,663 ราย จำนวนแปลงทั้งหมด 1,708 แปลง เป็นพื้นที่ประมาณ 4,600 ไร่ โดยในพื้นที่อำเภอแว้ง มีเกษตรกรผู้ปลูกส้มโชกุนที่ได้รับการรับรองมาตรฐานการผลิตสินค้าเกษตร GAP จำนวน 16 ราย 18 แปลง บนพื้นที่ 11 ไร่.
โอกาสนี้ รมช.มนัญญา ได้พบปะเกษตรกรกลุ่มผู้ปลูกส้มโชกุน พร้อมชมการสาธิตวิธีการคัดเลือกส้มโชกุน จากนายถวิล ศรีจันลาน เจ้าของแปลงส้มโชกุน GAP ตลอดจนเยี่ยมชมสวนส้มโชกุน ณ กลุ่มผู้ปลูกส้มโชกุน บ้านน้ำขาว ตำบลกายูคละ อำเภอแว้ง จังหวัดนราธิวาส

ที่มา : https://www.thaigov.go.th/news/contents/details/42890