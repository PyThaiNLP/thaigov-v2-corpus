รัฐบาลไทย-ข่าวทำเนียบรัฐบาล-​โฆษกรัฐบาล เผย นายกฯ กำชับหน่วยงานที่เกี่ยวข้องบูรณาการทำงานร่วมกันทุกมิติ รองรับการสอบ GAT/PAT และการสอบวิชาสามัญด้วยระบบทีแคส เน้นความปลอดภัยตามคำแนะนำด้านสาธารณสุขขั้นสูงสุด


วันพุธที่ 2 มีนาคม 2565
พิมพ์
​โฆษกรัฐบาล เผย นายกฯ กำชับหน่วยงานที่เกี่ยวข้องบูรณาการทำงานร่วมกันทุกมิติ รองรับการสอบ GAT/PAT และการสอบวิชาสามัญด้วยระบบทีแคส  เน้นความปลอดภัยตามคำแนะนำด้านสาธารณสุขขั้นสูงสุด
​โฆษกรัฐบาล เผย นายกฯ กำชับหน่วยงานที่เกี่ยวข้องบูรณาการทำงานร่วมกันทุกมิติ รองรับการสอบ GAT/PAT และการสอบวิชาสามัญด้วยระบบทีแคส  เน้นความปลอดภัยตามคำแนะนำด้านสาธารณสุขขั้นสูงสุด   ย้ำนักเรียนต้องไม่ขาดกระบวนการเรียนรู้หรีอเสียโอกาสด้านการศึกษา
วันนี้ (2 มี.ค. 65) นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า พลเอกประยุทธ์  จันทร์โอชา  นายกรัฐมนตรีและรัฐมนตรีว่าการกระทรวงกลาโหม  กำชับให้หน่วยงานที่เกี่ยวข้องบูรณาการทำงานร่วมกันทุกมิติ เตรียมความพร้อมมาตรการรองรับการสอบ GAT/PAT และการสอบวิชาสามัญด้วยระบบทีแคส เน้นดูแลความปลอดภัยและให้คำแนะนำด้านสาธารณสุขขั้นสูงสุดเพื่อให้นักเรียนไม่ขาดกระบวนการเรียนรู้และเสียโอกาสด้านการศึกษา
ทั้งนี้ นายกรัฐมนตรียังรับทราบความกังวลกรณีนักเรียนหรือนักศึกษาที่ตรวจพบเชื้อไวรัสโคโรนา 2019 หรือโควิด-19 อาจหมดสิทธิสอบความถนัดทั่วไป หรือ GAT และความถนัดทางวิชาการ/วิชาชีพ หรือ PAT และการสอบวิชาสามัญ เพื่อนำคะแนนไปใช้ในการเข้าศึกษาต่อในระดับอุดมศึกษา ปีการศึกษา 2565 นั้น ได้มอบหมายให้หน่วยงานที่เกี่ยวข้อง หารือกำหนดแนวทางในการอำนวยความสะดวกให้นักเรียนที่ติดโควิด มีอาการเล็กน้อย หรือไม่มีอาการ และอยู่ระหว่างการรักษา รวมถึงกลุ่มเสี่ยงสูงให้ได้เข้าสอบ ตามมาตรการที่ศูนย์บริหารสถานการณ์แพร่ระบาดของโรคติดเชื้อไวรัสโคโรนา 2019 (ศบค.) กำหนด เพื่อให้นักเรียนได้เข้าสอบ ไม่เสียสิทธิ โดยกรณีที่สามารถมาสอบได้และได้รับการยินยอมจากแพทย์ มีมาตรการดูแลความปลอดภัยพร้อมให้คำแนะนำด้านสาธารณสุขที่ชัดเจน ถูกต้อง ยกระดับมาตรการส่วนบุคคลขั้นสูงสุดเพื่อลดการติดเชื้อ จัดให้มีพื้นที่แยกสำหรับจัดการสอบเป็นสัดส่วน แยกกลุ่มผู้สัมผัสเสี่ยงสูง กลุ่มผู้ติดเชื้อ เน้นการระบายอากาศที่ดี จัดที่นั่งสอบห่างกันไม่น้อยกว่า 2 เมตร รวมทั้งกำหนดให้ผู้เข้าสอบต้องสวมหน้ากากอนามัยตลอดระยะเวลาที่เข้าสอบและลดการสัมผัสสิ่งต่าง ๆ เป็นต้น
" นายกรัฐมนตรี ยังขอความร่วมมือให้ทุกฝ่ายปฏิบัติตามมาตรการที่กำหนดไว้อย่างเคร่งครัด พร้อมทั้งมีแผนเผชิญเหตุรองรับ  ซึ่งมาตรการต่าง ๆ เหล่านี้ เป็นไปเพื่อให้นักเรียนได้ใช้สิทธิ์ในการสอบเพื่อการศึกษาต่ออย่างไม่มีอุปสรรค  โดยคำนึงถึงความปลอดภัยของนักเรียนเป็นสำคัญ"  นายธนกร กล่าว
-------------------

ที่มา : https://www.thaigov.go.th/news/contents/details/52095