รัฐบาลไทย-ข่าวทำเนียบรัฐบาล-ดีอีเอส เผยศาลสั่งปิด 50 ยูอาร์แอลประเดิมเปิดสัปดาห์แรกปี 65


วันพฤหัสบดีที่ 6 มกราคม 2565
ดีอีเอส เผยศาลสั่งปิด 50 ยูอาร์แอลประเดิมเปิดสัปดาห์แรกปี 65
ดีอีเอส เผยศาลสั่งปิด 50 ยูอาร์แอลประเดิมเปิดสัปดาห์แรกปี 65
โฆษกดีอีเอสฝ่ายการเมือง เผยประเดิมต้นปี 65 มีคำสั่งศาลปิดกั้นและลบเนื้อหาผิดกฎหมาย 50 ยูอาร์แอล ย้ำกระทรวงดิจิทัลฯ ทำงานเชิงรุกต่อเนื่อง หวังขจัดปัญหาข้อความเท็จให้หมดจากสังคมโซเชียล
นางสาวนพวรรณ หัวใจมั่น โฆษกกระทรวงดิจิทัลเพื่อเศรษฐกิจและสังคมฝ่ายการเมือง (ดีอีเอส) กล่าวว่า จากแนวโน้มปัญหาการโพสต์ข้อความเท็จ ที่ยังมีการแพร่กระจายบนช่องทางโซเชียลต่างๆ จำนวนมาก สร้างความตื่นตระหนก ความสับสนให้กับประชาชน และกระทบต่อความมั่นคงของชาติ นายชัยวุฒิ ธนาคมานุสรณ์ รัฐมนตรีว่าการกระทรวงดิจิทัลฯ ได้เร่งติดตามปัญหาเชิงรุก มีการมอนิเตอร์สถานการณ์ทั้งในและต่างประเทศทุกวัน
ทั้งนี้ สถานการณ์ข่าวปลอมและการดำเนินการตาม พ.ร.บ.คอมพิวเตอร์ฯ ระหว่างวันที่ 27 ธ.ค.64 – 2 ม.ค.65 พบว่ามีการดำเนินการกับผู้กระทำความผิดตาม พ.ร.บ.คอมพิวเตอร์ฯ จำนวน 19 ยูอาร์แอล แบ่งเป็น เฟซบุ๊ก 11 ยูอาร์แอล ยูทูบ 6 ยูอาร์แอล และทวิตเตอร์ 2 ยูอาร์แอล
ทางด้านการดำเนินคดีกับผู้กระทำความผิด ดีอีเอส ได้ประสานหน่วยงานเจ้าของเรื่องมาร้องทุกข์ดำเนินคดีกับผู้กระทำความผิดแล้ว โดยในช่วงสัปดาห์ดังกล่าว ศาลสั่งปิดกั้นและลบเนื้อหาที่ผิด พ.ร.บ.คอมพิวเตอร์ฯ แล้ว 2 คำสั่ง จำนวน 50 ยูอาร์แอล โดยเป็นเนื้อหาเกี่ยวกับความมั่นคง
“ขอฝากความห่วงใยให้แก่พี่น้องประชาชน ที่ใช้สื่อสังคมออนไลน์ให้ระมัดระวังและไตร่ตรองข้อมูลให้รอบด้าน  หากโพสต์ข้อความที่เป็นเท็จ สร้างข่าวปลอมในระบบคอมพิวเตอร์ รวมถึงผู้ที่แชร์ข้อความนั้น ถือว่ามีความผิดตามกฎหมาย” นางสาวนพวรรณกล่าว
************

ที่มา : https://www.thaigov.go.th/news/contents/details/50275