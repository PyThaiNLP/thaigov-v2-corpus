รัฐบาลไทย-ข่าวทำเนียบรัฐบาล-ครม.อนุมัติหลักการมาตรการภาษีเพื่อสนับสนุนการบริจาคด้านสาธารณสุขเพิ่มเติม สามารถหักเป็นรายจ่ายได้ 2 เท่าของเงินที่บริจาคเข้ามูลนิธิ 3 แห่ง


วันอังคารที่ 26 กรกฎาคม 2565
พิมพ์
ครม.อนุมัติหลักการมาตรการภาษีเพื่อสนับสนุนการบริจาคด้านสาธารณสุขเพิ่มเติม สามารถหักเป็นรายจ่ายได้ 2 เท่าของเงินที่บริจาคเข้ามูลนิธิ 3 แห่ง
ครม.อนุมัติหลักการมาตรการภาษีเพื่อสนับสนุนการบริจาคด้านสาธารณสุขเพิ่มเติม สามารถหักเป็นรายจ่ายได้ 2 เท่าของเงินที่บริจาคเข้ามูลนิธิ 3 แห่ง
วันที่ 26 กรกฎาคม 2565 น.ส.ไตรศุลี ไตรสรณกุล รองโฆษกประจำสำนักนายกรัฐมนตรีกล่าวว่า คณะรัฐมนตรี (ครม.) อนุมัติหลักการร่างพระราชกฤษฎีกาออกตามความในประมวลรัษฎากรว่าด้วยการยกเว้นรัษฎากร (ฉบับที่ ..) พ.ศ. .... ซึ่งเป็นมาตรการภาษีเพื่อสนับสนุนการบริจาคด้านสาธารณสุข (เพิ่มเติม) มีสาระสำคัญเป็นการยกเว้นภาษีเงินได้ให้แก่บุคคลธรรมดาและบริษัทหรือห้างหุ้นส่วนนิติบุคคล โดยให้หักลดหย่อนหรือหักเป็นรายจ่ายได้ 2 เท่าของจำนวนเงินหรือทรัพย์สินที่บริจาค สำหรับการบริจาคผ่านระบบบริจาคอิเล็กทรอนิกส์ (e-Donation) ของกรมสรรพากร ให้แก่มูลนิธิต่างๆรวม 3 แห่ง ได้แก่ มูลนิธิชัยพัฒนา, มูลนิธิเทคโนโลยีสารสนเทศตามพระราชดำริสมเด็จพระเทพรัตนราชสุดาฯ สยามบรมราชกุมารี และ มูลนิธิรามาธิบดี ในพระราชูปถัมภ์สมเด็จพระเทพรัตนราชสุดาฯ สยามบรมราชกุมารี และยกเว้นภาษีเงินได้ ภาษีมูลค่าเพิ่ม ภาษีธุรกิจเฉพาะ และอากรแสตมป์ สำหรับเงินได้ที่ได้รับจากการโอนทรัพย์สินหรือการขายสินค้า หรือสำหรับการกระทำตราสารอันเนื่องมาจากการบริจาคให้แก่มูลนิธิดังกล่าว ที่ได้ดำเนินการตั้งแต่วันที่ครม.มีมติเห็นชอบถึงวันที่ 31 ธันวาคม 2567
ทั้งนี้เพื่อเป็นการส่งเสริมให้ภาคประชาชนและภาคเอกชนได้มีส่วนร่วมสนับสนุนการบริจาค ซึ่งจะส่งผลให้ประชาชนทั่วไปได้รับการรักษาพยาบาลอย่างมีประสิทธิภาพมากขึ้น รวมทั้งมีส่วนช่วยลดงบประมาณของภาครัฐด้านสาธารณสุขได้อีกทางหนึ่ง โดยกระทรวงการคลังได้ประมาณการการสูญเสียรายได้ คาดว่ามาตรการทางภาษีดังกล่าวจะทำให้ภาครัฐจัดเก็บภาษีลดลงประมาณปีละ 290 ล้านบาท แต่จะเป็นการช่วยลดภาระการจัดสรรงบประมาณรายจ่ายของรัฐบาลในด้านสาธารณสุขเพื่อการแก้ไขปัญหาโรคติดเชื้อไวรัสโคโรนา 2019 อีกทางหนึ่ง

ที่มา : https://www.thaigov.go.th/news/contents/details/57288