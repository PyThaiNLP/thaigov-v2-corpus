รัฐบาลไทย-ข่าวทำเนียบรัฐบาล-องคมนตรี ติดตามการพัฒนางาน โรงพยาบาลพระทองคำเฉลิมพระเกียรติ 80 พรรษา ชื่นชมระบบดูแลผู้ป่วยภาวะพึ่งพิงถึงบ้าน


วันพฤหัสบดีที่ 16 มิถุนายน 2565
องคมนตรี ติดตามการพัฒนางาน โรงพยาบาลพระทองคำเฉลิมพระเกียรติ 80 พรรษา ชื่นชมระบบดูแลผู้ป่วยภาวะพึ่งพิงถึงบ้าน
องคมนตรี ติดตามความก้าวหน้าการพัฒนางานของโรงพยาบาลพระทองคำเฉลิมพระเกียรติ 80 พรรษา จังหวัดนครราชสีมา ชื่นชมการจัดบริการดูแลผู้ป่วยระยะประคับประคอง ผู้ป่วยติดบ้านติดเตียง ผู้ป่วยระยะสุดท้าย และครอบครัวผู้ป่วยหลังเสียชีวิต ถึงบ้าน
องคมนตรี ติดตามความก้าวหน้าการพัฒนางานของโรงพยาบาลพระทองคำเฉลิมพระเกียรติ 80 พรรษา จังหวัดนครราชสีมา ชื่นชมการจัดบริการดูแลผู้ป่วยระยะประคับประคอง ผู้ป่วยติดบ้านติดเตียง ผู้ป่วยระยะสุดท้าย และครอบครัวผู้ป่วยหลังเสียชีวิต ถึงบ้าน ช่วยให้คนในชุมชนมีคุณภาพชีวิตที่ดีขึ้น
วันนี้ (16 มิถุนายน 2565 ) ที่โรงพยาบาลพระทองคำเฉลิมพระเกียรติ 80 พรรษา อำเภอพระทองคำ จังหวัดนครราชสีมา พลอากาศเอก ชลิต พุกผาสุข องคมนตรี รองกรรมการมูลนิธิเทพรัตนเวชชานุกูล พร้อมด้วย นายแพทย์ณรงค์ สายวงศ์ รองปลัดกระทรวงสาธารณสุข นายแพทย์พงศ์เกษม ไข่มุกด์ ผู้ตรวจราชการกระทรวงสาธารณสุข เขตสุขภาพที่ 9 ดร.นายแพทย์พงศธร พอกเพิ่มดี นายแพทย์ทรงคุณวุฒิ (ด้านสาธารณสุข) กรรมการมูลนิธิเทพรัตนเวชชานุกูล คณะผู้บริหาร และหน่วยงานที่เกี่ยวข้อง ติดตามความก้าวหน้าการพัฒนางานสำคัญของโรงพยาบาล ให้กำลังใจบุคลากรผู้ปฏิบัติงาน และมอบของเยี่ยมให้กับผู้ป่วยที่มารับบริการ
นายแพทย์ณรงค์ สายวงศ์ รองปลัดกระทรวงสาธารณสุข กล่าวว่า โรงพยาบาลพระทองคำเฉลิมพระเกียรติ 80 พรรษา เป็นโรงพยาบาลชุมชนขนาด 30 เตียง ที่ผ่านการรับรองตามมาตรฐานโรงพยาบาลและบริการสุขภาพ (HA : Hospital Accreditation) ได้สานต่อพระราชปณิธานของพระบาทสมเด็จพระเจ้าอยู่หัว รัชกาลที่ 9 ในการส่งเสริมสุขภาพ รักษา ดูแลสุขภาพ และป้องกันโรค ให้กับประชาชน โดยชุมชนมีส่วนร่วม ซึ่งที่ผ่านมาได้ดำเนินโครงการต่างๆ ร่วมกับชุมชนมาอย่างต่อเนื่อง อาทิ “การพาหมอไปหาผู้ป่วย” โดยมีทีมสหวิชาชีพลงพื้นที่ดูแลผู้ป่วยระยะประคับประคอง (Palliative Care) ผู้ป่วยติดบ้านติดเตียง ผู้ป่วยระยะสุดท้าย และดูแลครอบครัวผู้ป่วยหลังเสียชีวิตในชุมชน ซึ่งในปี 2565 ได้ให้การดูแลผู้ป่วยกลุ่มนี้ 37 ราย ได้รับความพึงพอใจจากครอบครัวผู้ป่วยกว่าร้อยละ 94.67 พร้อมกันนี้ ได้มีการจัดอบรม การดูแลผู้ป่วยระยะประคับประคอง การดูแลผู้ป่วยที่บ้านให้กับ อสม./เจ้าหน้าที่ รพ.สต.ในพื้นที่ พร้อมออกเยี่ยมบ้านผู้ป่วยทุกวันพฤหัสบดี
นอกจากนี้ ยังจัดบริการกายภาพบำบัดเชิงรุกสู่ชุมชน รักษาฟื้นฟูผู้ที่มีปัญหาทางสายตาแบบครบวงจรให้กับประชาชนในเขตอำเภอพระทองคำ และขยายครอบคลุมทั้งจังหวัดนครราชสีมา โดยตั้งแต่ปี 2560 - 2565 ให้บริการแล้ว 510 คน รวมทั้ง ตั้งศูนย์ดูแลต่อเนื่องในชุมชน ให้ยืมอุปกรณ์ทางการแพทย์ อาทิ เครื่องผลิตออกซิเจน เตียงลม ไม้เท้า รถเข็น เพื่อให้ประชาชนในชุมชนมีคุณภาพชีวิตที่ดีขึ้น
******************************* 16 มิถุนายน 2565

ที่มา : https://www.thaigov.go.th/news/contents/details/55786