รัฐบาลไทย-ข่าวทำเนียบรัฐบาล-นายกรัฐมนตรีสนับสนุนเปิดชะอำรองรับนักท่องเที่ยว หวังให้ประเทศไทยมีนักท่องเที่ยวมาเที่ยวตลอดทั้งปี


วันพุธที่ 22 กันยายน 2564
พิมพ์
นายกรัฐมนตรีสนับสนุนเปิดชะอำรองรับนักท่องเที่ยว หวังให้ประเทศไทยมีนักท่องเที่ยวมาเที่ยวตลอดทั้งปี
นายกรัฐมนตรีสนับสนุนเปิดชะอำรองรับนักท่องเที่ยว หวังให้ประเทศไทยมีนักท่องเที่ยวมาเที่ยวตลอดทั้งปี
วันนี้ (22 กันยายน 2564) เวลา 16.20 น. ณ โรงแรมรีเจนท์ ชะอำ จังหวัดเพชรบุรี พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหมประชุมเตรียมความพร้อมเปิดประเทศเพื่อการท่องเที่ยว (Sandbox) ร่วมกับหน่วยงานที่เกี่ยวข้อง
ตัวแทนภาคเอกชนในพื้นที่จังหวัดเพชรบุรีกล่าวขอบคุณรัฐบาลที่ได้ให้การช่วยเหลือภาคเอกชนในรูปแบบต่าง ๆ ทั้งธุรกิจขนาดใหญ่ ขนาดกลาง SME รวมถึงระดับรากหญ้า พร้อมทั้งขอรับการสนับสนุนจากรัฐบาลเพื่อช่วยกระตุ้นการท่องเที่ยวและฟื้นฟูเศรษฐกิจ ดังนี้ 1. ขอขยายเวลาและรูปแบบในการสนับสนุนด้านการเงินกับธุรกิจทุกขนาดที่ต้องการความช่วยเหลือ 2. ขอรับการสนับสนุนวัคซีนสำหรับฉีดให้กับผู้ประกอบการและประชาชนเพื่อให้ทันต่อการเปิดเมือง รวมถึงสร้างความมั่นใจให้กับนักท่องเที่ยวต่างชาติและคนไทย 3. ขอรับสนับสนุนงบประมาณระยะยาวสำหรับโครงการ The Royal Coast หรือ Thailand Riviera เส้นทางท่องเที่ยวเลียบชายฝั่งทะเล เพื่อการกระจายนักท่องเที่ยวจากเมืองหลักสู่เมืองรอง กระจายรายได้จากส่วนกลางสู่ท้องถิ่น ช่วยลดความเหลื่อมล้ำทางเศรษฐกิจ พัฒนามาตรฐานด้านความสะดวกและปลอดภัยให้สอดคล้องรองรับการได้เป็นมรดกโลกของอุทยานแห่งชาติแก่งกระจานและเมืองสร้างสรรค์ด้านอาหาร
นายกรัฐมนตรีชื่นชมแนวคิดการเปิดเมืองส่งเสริมการท่องเที่ยว ช่วยกระตุ้นเศรษฐกิจสร้างรายได้ให้กับคนในพื้นที่ แต่ขอให้พิจารณาอย่างรอบคอบ เตรียมความพร้อมโดยเฉพาะเรื่องความปลอดภัยขอให้มีการประเมินติดตามผลอยู่ตลอดเวลา ในส่วนของการสนับสนุนวัคซีน นายกรัฐมนตรียืนยันรัฐบาลพร้อมสนับสนุน ขอภาคเอกชนอย่าได้เป็นกังวล พร้อมมอบแนวทางให้ผู้ประกอบการโรงแรมปรับเปลี่ยนรูปแบบการให้บริการช่วงการแพร่ระบาดโควิด-19 เพื่อดึงดูดนักท่องเที่ยวสร้างรายได้เพิ่มขึ้น หลังจากสถานการณ์โควิดคลี่คลายแล้ว จะต้องคิดหาวิธีดึงดูดนักท่องเที่ยวเข้ามาท่องเที่ยวในประเทศไทยจะต้องไม่มีไฮซีซั่นและโลว์ซีซั่น ประเทศไทยจะต้องมีนักท่องเที่ยวต่างชาติมาเที่ยวตลอดทั้งปี
นายกรัฐมนตรีมอบหมายหน่วยงานที่เกี่ยวข้อง ดำเนินมาตรการด้านการแพทย์และสาธารณสุขเพื่อรองรับการเปิดรับนักท่องเที่ยวทั้งชาวไทยและต่างชาติอย่างรอบคอบ รัดกุม และสอดคล้อง กับแนวทางของศูนย์บริหารสถานการณ์โควิด–19 โดยเฉพาะการเร่งสร้างความเข้าใจให้กับประชาชนในพื้นที่และนักท่องเที่ยว เกี่ยวกับมาตรการป้องกันและควบคุมโรคในแต่ละพื้นที่ รวมถึงมาตรการป้องกันการติดเชื้อแบบครอบจักรวาล (Universal Prevention) และสร้างความเข้าใจกับประชาชนให้ตระหนักถึงความจำเป็น ในการเตรียมความพร้อมการเปิดประเทศเพื่อการท่องเที่ยว (Sandbox) ทั้งนี้ จะต้องอาศัยร่วมมือจากทุกภาคส่วน รวมถึงส่งเสริมการมีส่วนร่วมและการยอมรับของประชาชนและชุมชนในพื้นที่ เพื่อสร้างความเชื่อมั่นให้กับนักท่องเที่ยว เพื่อการฟื้นฟูการท่องเที่ยวและเศรษฐกิจของประเทศต่อไป

ที่มา : https://www.thaigov.go.th/news/contents/details/46107