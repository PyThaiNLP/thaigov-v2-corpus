รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม อวยพรปีใหม่ไทย ขอให้สมหวังทุกอย่าง - ปราศจากโรคภัย เดินทางปลอดภัยไร้อุบัติเหตุ มีความสุขกับครอบครัว เตือนเมาไม่ขับ


วันพุธที่ 13 เมษายน 2565
พิมพ์
รัฐมนตรีว่าการกระทรวงยุติธรรม อวยพรปีใหม่ไทย ขอให้สมหวังทุกอย่าง - ปราศจากโรคภัย เดินทางปลอดภัยไร้อุบัติเหตุ มีความสุขกับครอบครัว เตือนเมาไม่ขับ
รัฐมนตรีว่าการกระทรวงยุติธรรม อวยพรปีใหม่ไทย ขอให้สมหวังทุกอย่าง - ปราศจากโรคภัย เดินทางปลอดภัยไร้อุบัติเหตุ มีความสุขกับครอบครัว เตือนเมาไม่ขับ พร้อมขอประชาชนช่วยเป็นหูเป็นตาแจ้งเบาะแสยาเสพติด เผยยึดทรัพย์เครือข่ายได้แล้ว 3,188 ล้านบาท
วันที่ 13 เมษายน 2565 นายสมศักดิ์ เทพสุทิน รัฐมนตรีว่าการกระทรวงยุติธรรม กล่าวอวยพรเนื่องในโอกาสเทศกาลสงกรานต์ว่า ในโอกาสวาระดิถีขึ้นปีใหม่ไทย ตนขอให้พี่น้องประชาชน สุขกาย สบายใจ ปราศจากทุกข์โศก โรคภัยทั้งหลายทั้งปวง และขอให้เป็นปีแห่งความสมหวังทุกสิ่งอย่าง และขอให้การเดินทางเป็นไปด้วยความปลอดภัย ไร้อุบัติเหตุ ซึ่งช่วงเทศกาลสงกรานต์ ถือเป็นช่วงเวลาแห่งความสุข ที่หลายครอบครัว ได้ใช้โอกาสนี้ พบเจอกันพร้อมหน้าพร้อมตา ตนก็ขอให้ใช้ช่วงเวลาดีๆ อย่างมีความสุข แต่ก็อย่าการ์ดตก ทุกคนต้องหมั่นดูแลตัวเองและคนที่เรารัก ด้วยการสวมใส่หน้ากากอนามัยให้ปลอดภัยจากโควิด-19 ด้วย  อีกเรื่องที่ตนขอเน้นย้ำคือ การเมาไม่ขับ และได้ให้หน่วยงานในกระทรวงช่วยกันรณรงค์ลดอุบัติเหตุทางถนน ที่มาจากสาเหตุการเมาแล้วขับ ตนขอเตือนว่าถ้าใครยังเมาแล้วขับจะถูกจับติดกำไลอีเอ็ม คุมความประพฤติ
“ถึงแม้จะเป็นช่วงวันหยุดยาว แต่ผมไม่หยุดที่จะคิดนโยบาย ที่จะทำให้ประชาชนเข้าถึงความยุติธรรมได้อย่างทั่วถึง เป็นที่พึ่งพิงของประชาชน และช่วยรักษาสิทธิที่จะได้รับ ทั้งเงินเยียวยา การช่วยไกล่เกลี่ยหนี้ กองทุนยุติธรรม รวมถึงช่วงนี้ ผมขอฝากพี่น้องประชาชน อย่ารับฝากของจากคนแปลกหน้าในระหว่างเดินทางเพราะอาจเป็นยาเสพติด และอยากให้ทุกคนช่วยกันเป็นหูเป็นตา หากพบบุคคลที่มีพฤติการณ์เกี่ยวข้องกับยาเสพติด สามารถแจ้งมาได้ที่ สายด่วน ป.ป.ส. โทร 1386 สถิติจับกุมคดียาเสพติด และยึดอายัดทรัพย์สินคดียาเสพติด ปี 2565 ในช่วง 6 เดือนแรก ตั้งแต่ เดือน ต.ค. 2564 ถึงปัจจุบัน มี 136,224 คดี ผู้ต้องหา 140,111 ราย ยึดยาบ้าได้ 267 ล้านเม็ด ไอซ์ 7,255 กิโลกรัม เฮโรอีน 368 กิโลกรัม ยึดทรัพย์ได้ 3,188 ล้านบาท คิดเป็น 31.88% ของเป้าหมายที่ตั้งไว้ที่ 10,000 ล้านบาท" นายสมศักดิ์ กล่าว

ที่มา : https://www.thaigov.go.th/news/contents/details/53591