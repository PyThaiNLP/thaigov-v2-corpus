รัฐบาลไทย-ข่าวทำเนียบรัฐบาล-กระทรวงยุติธรรมหารือร่วมกับตลาดหลักทรัพย์แห่งประเทศไทย พัฒนาการตรวจสอบสิทธิมนุษยชนอย่างรอบด้าน (Human Rights Due Diligence) สำหรับบริษัทจดทะเบียน


วันพฤหัสบดีที่ 4 พฤศจิกายน 2564
พิมพ์
กระทรวงยุติธรรมหารือร่วมกับตลาดหลักทรัพย์แห่งประเทศไทย พัฒนาการตรวจสอบสิทธิมนุษยชนอย่างรอบด้าน (Human Rights Due Diligence) สำหรับบริษัทจดทะเบียน
กระทรวงยุติธรรมหารือร่วมกับตลาดหลักทรัพย์แห่งประเทศไทย พัฒนาการตรวจสอบสิทธิมนุษยชนอย่างรอบด้าน (Human Rights Due Diligence) สำหรับบริษัทจดทะเบียน
ในวันพฤหัสบดีที่ ๔ พฤศจิกายน ๒๕๖๔ ระหว่างเวลา ๑๓.๐๐ – ๑๓.๓๐ น. กระทรวงยุติธรรม นำโดยศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม พร้อมด้วย นางสาวนรีลักษณ์ แพไชยภูมิ ผู้อำนวยการกองสิทธิมนุษยชนระหว่างประเทศ และคณะเจ้าหน้าที่กองสิทธิมนุษยชนระหว่างประเทศ  ได้หารือร่วมกับคณะผู้บริหารและเจ้าหน้าที่จากตลาดหลักทรัพย์แห่งประเทศไทย นำโดย ดร. กฤษฎา  เสกตระกูล Senior  Executive Vice President - Head of Sustainable Development Market Division เกี่ยวกับแนวทางความร่วมมือระหว่างตลาดหลักทรัพย์แห่งประเทศไทยและกระทรวงยุติธรรมในการพัฒนาการตรวจสอบสิทธิมนุษยชนอย่างรอบด้าน (Human Rights Due Diligence) สำหรับบริษัทจดทะเบียน โดยดำเนินการในรูปแบบออนไลน์ผ่านทาง Application Microsoft Team
ในการหารือฯ ดังกล่าวตลาดหลักทรัพย์แห่งประเทศไทย ได้นำเสนอถึงความเป็นมาในการดำเนินการส่งเสริมการดำเนินธุรกิจที่มีความรับผิดชอบ เคารพสิทธิมนุษยชน และยั่งยืน ซึ่งประเด็น “สิทธิมนุษยชน” ถือเป็นประเด็นสำคัญซึ่งเป็นหัวใจในการดำเนินการดังกล่าว  ในการนี้ เนื่องจากกรมคุ้มครองสิทธิและเสรีภาพ กระทรวงยุติธรรม เป็นหน่วยงานหลักในการขับเคลื่อนประเด็นธุรกิจกับสิทธิมนุษยชน โดยเฉพาะแผนปฎิบัติการระดับชาติว่าด้วยธุรกิจกับสิทธิมนุษยชน ระยะที่ ๑ (พ.ศ. ๒๕๖๒ – ๒๕๖๕) จึงเห็นควรทำงานร่วมกันเพื่อประโยชน์ต่อการพัฒนาศักยภาพของบริษัทจดทะเบียนในประเทศไทย นอกจากนี้ ตลาดหลักทรัพย์แห่งประเทศไทย ยังได้เรียนเชิญ ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม กล่าวปาฐกถาในกิจกรรมสัมมนาออนไลน์ “Modern slavery: Tracking the greatest human rights challenge of our time” ซึ่งกำหนดจัดขึ้นในวันพุธที่ ๑๕ ธันวาคม ๒๕๖๔ ระหว่างเวลา ๑๓.๓๐ – ๑๖.๓๐ น. ผ่านช่องทางออนไลน์ และเรียนเชิญกระทรวงยุติธรรมเป็นหน่วยงานสนับสนุนการจัดงานดังกล่าวด้วย
ทั้งนี้  กระทรวงยุติธรรม มีความยินดีที่จะร่วมมือกับตลาดหลักทรัพย์แห่งประเทศไทย โดยขอให้ตลาดหลักทรัพย์แห่งประเทศไทยหารือรายละเอียดการดำเนินงานร่วมกับกรมคุ้มครองสิทธิและเสรีภาพ กระทรวงยุติธรรม ต่อไป

ที่มา : https://www.thaigov.go.th/news/contents/details/47835