รัฐบาลไทย-ข่าวทำเนียบรัฐบาล-ติดโควิดก็ต้องได้สอบ... ปลัดกระทรวงมหาดไทยสั่งการผู้ว่าราชการทั่วประเทศ เตรียมสนามสอบให้แก่ผู้ติดเชื้อโควิด


วันพุธที่ 9 มีนาคม 2565
พิมพ์
ติดโควิดก็ต้องได้สอบ... ปลัดกระทรวงมหาดไทยสั่งการผู้ว่าราชการทั่วประเทศ เตรียมสนามสอบให้แก่ผู้ติดเชื้อโควิด
ติดโควิดก็ต้องได้สอบ... ปลัดกระทรวงมหาดไทยสั่งการผู้ว่าราชการทั่วประเทศ เตรียมสนามสอบให้แก่ผู้ติดเชื้อโควิด
วันนี้ (9 มี.ค. 65) ที่โรงเรียนสตรีสมุทรปราการ อำเภอเมืองสมุทรปราการ จังหวัดสมุทรปราการ นายชัยวัฒน์ ชื่นโกสุม รองปลัดกระทรวงมหาดไทยและหัวหน้าสำนักงานศูนย์บริหารสถานการณ์โควิด-19 กระทรวงมหาดไทย (ศบค.มท.) ลงพื้นที่ติดตามการจัดเตรียมสนามสอบเพื่อศึกษาต่อในระดับชั้นมัธยมศึกษาปีที่ 1 มัธยมศึกษาปีที่ 4 และการสอบคัดเลือกเข้าศึกษาต่อระดับอุดมศึกษาในระบบ TCAS ตามนโยบายของ พลเอก อนุพงษ์ เผ่าจินดา รัฐมนตรีว่าการกระทรวงมหาดไทย และนายสุทธิพงษ์ จุลเจริญ ปลัดกระทรวงมหาดไทย และเน้นย้ำมาตรการป้องกันการแพร่ระบาดของโรคติดเชื้อไวรัสโคโรนา 2019 (โควิด-19) ในการดำเนินการสอบของนักเรียนเพื่อศึกษาต่อในระดับชั้นมัธยมศึกษาและระดับอุดมศึกษาอย่างเคร่งครัด โดยมี นายเจนเจตน์ เจนนาวิน รองผู้ว่าราชการจังหวัดสมุทรปราการ นายภูธนะ ชมภูมิ่ง หัวหน้าสำนักงานจังหวัดสมุทรปราการ นายชวลิต ทรงกิตติ นายอำเภอเมืองสมุทรปราการ นายธงชัย วิเศษบุปผา รองนายแพทย์สาธารณสุขจังหวัด สมุทรปราการ รศ.ดร. เชาวลิต ลิ้มมณีวิจิตร รองอธิการบดีฝ่ายพัฒนานักศึกษา มหาวิทยาลัยเทคโนโลยีพระจอมเกล้าธนบุรี นายวุฒิชัย วันทมาตย์ ผู้อำนวยการโรงเรียนสตรีสมุทรปราการ และคณะเจ้าหน้าที่จาก TCAS ร่วมหารือ
.
นายชัยวัฒน์ ชื่นโกสุม เปิดเผยว่า กระทรวงมหาดไทย ได้ประชุมหารือร่วมกับกระทรวงศึกษาธิการ กระทรวงสาธารณสุข และกระทรวงการอุดมศึกษา วิทยาศาสตร์ วิจัยและนวัตกรรม เกี่ยวกับแนวทางการปฏิบัติในการสอบของนักเรียนเพื่อศึกษาต่อในระดับชั้นมัธยมศึกษาและระดับอุดมศึกษา ซึ่งมีประเด็นที่เกี่ยวข้องกับการประสานการปฏิบัติกับทุกจังหวัดเพื่อเตรียมความพร้อมการดำเนินการดังกล่าว ซึ่ง พลเอก อนุพงษ์ เผ่าจินดา รัฐมนตรีว่าการกระทรวงมหาดไทยในฐานะกรรมการศูนย์บริหารสถานการณ์โควิด-19 (ศบค.) และนายสุทธิพงษ์ จุลเจริญ ปลัดกระทรวงมหาดไทยในฐานะหัวหน้าผู้รับผิดชอบในการแก้ไขสถานการณ์ฉุกเฉินในส่วนที่เกี่ยวกับการสั่งการและประสานกับผู้ว่าราชการจังหวัดและผู้ว่าราชการกรุงเทพมหานคร ได้เน้นย้ำให้ศูนย์บริหารสถานการณ์การแพร่ระบาดของโรคติดเชื้อไวรัสโคโรนา 2019 กระทรวงมหาดไทย (ศบค.มท.) กำชับไปยังให้ทุกจังหวัดดำเนินการเตรียมความพร้อมของสถานที่สอบสำหรับผู้ติดเชื้อในการสอบระบบ TCAS ช่วงระหว่างวันที่ 12 -15 มีนาคม 2565 (GAT PAT) และวันที่ 19 - 20 มีนาคม 2565 (วิชาสามัญ) โดยให้จังหวัดและสำนักงานสาธารณสุขจังหวัดกำหนดแนวทางและประสานการจัดเตรียมสถานที่สอบสำหรับผู้ติดเชื้อในแต่ละจังหวัด นอกเหนือจากสนามสอบพิเศษที่เตรียมไว้ ตามความเหมาะสมและเน้นให้ใช้สถานที่ของ Community Isolation (CI) เป็นสถานที่ในการจัดสอบ และให้สำนักงานสาธารณสุขจังหวัดดำเนินการตรวจสอบความพร้อมด้านสาธารณสุขทุกแห่งให้เป็นไปตามมาตรฐาน
.
นายชัยวัฒน์ ชื่นโกสุม กล่าวเพิ่มเติมว่า สำหรับจังหวัดสมุทรปราการมีผู้เข้าสอบที่เป็นผู้ติดเชื้อ จำนวน 13 ราย ซึ่งทางโรงเรียนสตรีสมุทรปราการที่เป็นสนามสอบในครั้งนี้ ได้จัดเตรียมห้องสอบสำหรับผู้เข้าสอบที่เป็นผู้ติดเชื้อแยกจากผู้เข้าสอบอื่น ๆ โดยมีลักษณะเป็นห้องที่มีพื้นที่เปิดโล่ง มีระยะห่างระหว่างกัน 2 เมตร และมีมาตรการป้องกันโรคสำหรับกรรมการผู้คุมสอบเพื่อป้องกันการแพร่ระบาด รวมถึงได้ประสานงานกับหน่วยงานที่เกี่ยวข้องในการอำนวยความสะดวกแก่ผู้เข้าสอบที่เป็นผู้ติดเชื้อทั้งหมดแล้ว
.
นายชัยวัฒน์ ชื่นโกสุม กล่าวต่อไปว่า ทั้งนี้ สำหรับมาตรการเตรียมการและการเดินทางสำหรับผู้เข้าสอบที่เป็นผู้ติดเชื้อให้เป็นไปตามมาตรการที่กระทรวงสาธารณสุขกำหนด หากผู้ติดเชื้อไม่สามารถเดินทางได้ด้วยรถส่วนตัว สามารถประสานกับคณะกรรมการโรคติดต่อจังหวัด องค์กรปกครองส่วนท้องถิ่น หรือติดต่อรถยนต์จิตอาสา หมายเลขโทรศัพท์ 09-6771-1687 (เฉพาะในเขตกรุงเทพมหานครและปริมณฑล) เพื่อรับ-ส่ง ผู้ติดเชื้อไปยังสถานที่สอบ

ที่มา : https://www.thaigov.go.th/news/contents/details/52385