รัฐบาลไทย-ข่าวทำเนียบรัฐบาล-"อนุทิน" เผยวันนี้วัคซีนแอสตร้าเซนเนก้า 1 ล้านโดส พร้อมกระจายทันที


วันศุกร์ที่ 18 มิถุนายน 2564
"อนุทิน" เผยวันนี้วัคซีนแอสตร้าเซนเนก้า 1 ล้านโดส พร้อมกระจายทันที
"อนุทิน" เผยวันนี้วัคซีนแอสตร้าเซนเนก้า 1 ล้านโดส พร้อมกระจายทันที
รองนายกรัฐมนตรีและรัฐมนตรีว่าการกระทรวงสาธารณสุข รับมอบเงินบริจาคจากกลุ่มแสนสิริ 2 ล้านบาท สนับสนุนศูนย์ฉีดวัคซีนกลางบางซื่อ เผยวันนี้รับมอบวัคซีนแอสตร้าเซนเนก้า 1 ล้านโดส กระจายทันที และจะเข้ามาอย่างต่อเนื่อง แจงเปิดประเทศใน 120 วัน ยึดความปลอดภัยเป็นหลัก พิจารณาทุกมิติอย่างสมดุล
วันนี้ (18 มิถุนายน 2564) ที่ศูนย์ฉีดวัคซีนกลางบางซื่อ นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข พร้อมด้วยนายแพทย์สมศักดิ์ อรรฆศิลป์ อธิบดีกรมการแพทย์ นายแพทย์สุระ วิเศษศักดิ์ รองปลัดกระทรวงสาธารณสุข นายแพทย์โอภาส การย์กวินพงศ์ อธิบดีกรมควบคุมโรค นายแพทย์สุวรรณชัย วัฒนายิ่งเจริญชัย อธิบดีกรมอนามัย นายแพทย์ธเรศ กรัษนัยรวิวงค์ อธิบดีกรมสนับสนุนบริการสุขภาพ และผู้บริหารกระทรวงสาธารณสุข ร่วมพิธีรับมอบเงินบริจาคจากนายเศรษฐา ทวีสิน กรรมการผู้จัดการใหญ่บริษัท แสนสิริ จำกัด (มหาชน) จำนวน 2 ล้านบาท เพื่อสนับสนุนการดำเนินงานของศูนย์ฉีดวัคซีนกลางบางซื่อ
นายอนุทินกล่าวว่า ศูนย์ฉีดวัคซีนกลางบางซื่อฉีดวัคซีนให้ประชาชน 1-2 หมื่นคนต่อวัน ระยะแรกฉีดให้   ผู้ประกอบอาชีพกลุ่มขนส่งสาธารณะและองค์กรต่างๆ  ต่อมาขยายบริการประชาชนใน กทม. ปริมณฑล และกลุ่มผู้สูงอายุ ผู้ป่วย 7 โรคเรื้อรังในเขต กทม. ที่ถูกเลื่อนนัดจากหมอพร้อม ตั้งแต่วันที่ 24 พฤษภาคม -  17 มิถุนายน 2564 ฉีดวัคซีนรวม 294,900 โดส สำหรับการบริจาคของกลุ่มแสนสิริจำนวน 2 ล้านบาท จะนำไปจัดซื้อตู้แช่วัคซีนที่มีระบบติดตามควบคุมอุณหภูมิ 2 ตู้ เครื่องติดตามการทำงานของหัวใจ 2 เครื่อง และเครื่องวัดความดันโลหิต 20 เครื่อง เพื่อสนับสนุนการทำงานของศูนย์ฉีดวัคซีนกลางบางซื่อ
นายอนุทินกล่าวต่อว่า วันนี้กระทรวงสาธารณสุขรับมอบวัคซีนแอสตร้าเซนเนก้า 1 ล้านโดส หลังจากตรวจคุณภาพบ่ายนี้จะกระจายทันทีตามสูตรคำนวณที่กำหนดร่วมกับ ศบค. รวมแล้วสัปดาห์นี้มีวัคซีนแอสตร้าเซนเนก้า เข้ามา 1.6 ล้านโดส ส่วนสัปดาห์ถัดไปจะมีการส่งมอบอย่างต่อเนื่องตามสัญญา กรมควบคุมโรคจะหารือจำนวนการจัดส่งกับบริษัทแอสตร้าเซนเนก้าจนครบ 61 ล้านโดส นอกจากนี้ จะมีวัคซีนซิโนแวค 2 ล้านโดสเข้ามาในวันที่ 24 มิถุนายน การฉีดวัคซีนในเดือนมิถุนายนเน้นในกลุ่มผู้สูงอายุ 60 ปีขึ้นไป และ 7 กลุ่มโรคเรื้อรัง โดยเฉพาะที่ลงทะเบียนผ่านหมอพร้อมต้องได้รับวัคซีนตามกำหนด รวมทั้งผู้ที่ถูกเลื่อนนัด เพื่อลดอัตราการเสียชีวิต สำหรับการจัดหาวัคซีน ศบค.รับทราบว่าเรามีและเจรจาจัดหาได้ 105 ล้านโดส และกระทรวงสาธารณสุขจะขอซื้อเพิ่มอีกให้ครบ 150 ล้านในปี 2565
ส่วนนโยบายของนายกรัฐมนตรีที่จะเปิดประเทศใน 120 วัน ยึดความปลอดภัยของประเทศและคนไทยเป็นลำดับแรก ผ่านการประเมินอย่างรอบด้านทั้งการควบคุมโรค เศรษฐกิจ และการดำเนินชีวิตของประชาชนอย่างสมดุล รวมทั้งพยายามเร่งฉีดวัคซีนให้ประชาชนในประเทศมากที่สุด สำหรับนักท่องเที่ยวต่างชาติที่จะเข้ามาต้องฉีดวัคซีนโควิด 19 ให้ครบตามข้อกำหนดของวัคซีนแต่ละชนิด และเป็นวัคซีนที่สำนักงานคณะกรรมการอาหารและยา (อย.) ขึ้นทะเบียนหรือองค์การอนามัยโลก (WHO) ให้การรับรอง เช่น ไฟเซอร์ยังไม่ขึ้นทะเบียน อย. แต่ WHO ให้การรับรอง หากฉีดครบ 2 เข็มก็เข้ามาได้ หรือจอห์นสัน แอนด์ จอห์นสัน ที่ อย.รับรองแล้ว แต่ฉีดเข็มเดียว เป็นต้น โดยยังคงมาตรการกักตัว 14 วัน ตามมาตรการป้องกันสูงสุด
**************************************** 18 มิถุนายน 2564

ที่มา : https://www.thaigov.go.th/news/contents/details/42862