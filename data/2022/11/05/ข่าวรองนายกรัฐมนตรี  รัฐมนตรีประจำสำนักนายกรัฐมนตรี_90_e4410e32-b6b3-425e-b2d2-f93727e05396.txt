รัฐบาลไทย-ข่าวทำเนียบรัฐบาล-รองนายกรัฐมนตรี “อนุทิน” หารือสมาชิกหอการค้าอเมริกัน กระชับความร่วมมือด้านสาธารณสุขจัดการโควิด-19 สู่โรคประจำถิ่น


วันพฤหัสบดีที่ 27 มกราคม 2565
พิมพ์
รองนายกรัฐมนตรี “อนุทิน” หารือสมาชิกหอการค้าอเมริกัน กระชับความร่วมมือด้านสาธารณสุขจัดการโควิด-19 สู่โรคประจำถิ่น
รองนายกรัฐมนตรี “อนุทิน” หารือสมาชิกหอการค้าอเมริกันกระชับความร่วมมือด้านสาธารณสุขจัดการโควิด-19 สู่โรคประจำถิ่น
วันที่ 27 ม.ค. 2565 น.ส.ไตรศุลี ไตรสรณกุล  รองโฆษกประจำสำนักนายกรัฐมนตรี กล่าวว่า เมื่อวันที่ 26 ม.ค. 2565 ที่ผ่านมา นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข ได้ประชุมหารือกับสมาชิกของหอการค้าอเมริกันในประเทศไทย (The American Chamber of Commerce in Thailand) ในประเทศไทย ผ่านการประชุมทางไกล จากโรงพยาบาลเชียงรายประชานุเคราะห์ ระหว่าง “ปฏิบัติการหัวใจติดปีก” นำทีมแพทย์จากโรงพยาบาลจุฬาลงกรณ์เพื่อผ่าตัดผู้ป่วยภาวะสมองตายที่บริจาคอวัยวะเพื่อนำไปช่วยเหลือผู้อื่น
นายอนุทิน กล่าวระหว่างการหารือว่า การระบาดของโควิดได้ส่งผลกระทบต่อระบบสาธารณสุขของไทยเป็นอย่างมาก แต่ด้วยความร่วมมือร่วมใจของทุกฝ่ายทำให้ประเทศไทยฝ่าวิกฤติต่าง ๆ มาได้ และสามารถควบคุมการระบาดโควิดในระลอกที่ผ่านมาได้ ทำให้ไทยได้รับการจัดอันดับว่ามีความมั่นคงด้านสุขภาพเป็นอันที่ 5 จาก195 ประเทศ และเป็นอันดับหนึ่งในเอเชีย จากดัชนีความมั่นคงด้านสุขภาพ (Global Health Security Index) ปี ค.ศ. 2020 ที่พัฒนาโดยมหาวิทยาลัยจอห์นฮอปกินส์และเครือข่าย นอกจากนี้ ไทยเป็นประเทศในแถวหน้าของโลกที่สามารถฉีดวัคซีนได้ครอบคลุมประชากรในอัตราที่สูง และคาดว่าจะเริ่มฉีดวัคซีนไฟเซอร์ในเด็กอายุ 5-11 ปีได้ในปลายเดือนนี้  ซึ่งผู้แทนบริษัทไฟเซอร์แจ้งว่าสามารถส่งวัคซีนให้กระทรวงสาธารณสุขได้ตามแผนที่กำหนดไว้
น.ส.ไตรศุลี กล่าวว่า ทางด้านสมาชิก AMCHAM  ได้แสดงความยินดีดับรัฐบาลไทยที่สามารถตอบโต้โควิด-19 ได้อย่างมีประสิทธิภาพ รวมทั้งสามารถฉีดวัคซีนที่ครอบคลุมประชากรได้เป็นจำนวนมาก โดยสมาชิกของ AMCHAM ยินดีที่จะสนับสนุนการดำเนินงานของกระทรวงสาธารณสุขในด้านต่าง ๆ รวมทั้งการพัฒนากำลังคนด้านสุขภาพ การส่งเสริมการท่องเที่ยวเชิงสุขภาพ ตลอดจนการควบคุมและจัดการให้โควิดเป็นโรคประจำถิ่น (Endemic) ซึ่งขณะนี้กระทรวงสาธารณสุขกำลังศึกษาหลักฐานทางวิทยาศาสตร์ที่เกี่ยวข้องเพื่อเตรียมการในเรื่องนี้ควบคู่กับการสื่อสารกับประชาชนเพื่อสร้างความเข้าใจและให้ความร่วมมือในการจำกัดการระบาดของโรค และทำให้ประเทศไทยเป็น “COVID Free Country”
“รองนายกรัฐมนตรีและรมว.สาธารณสุข ได้ขอบคุณสมาชิก AMCHAM ที่ให้สนับสนุนการทำงานของกระทรวงสาธารณสุขในการตอบโต้กับการระบาดของโควิด-19 ที่ผ่านมาอย่างเข้มแข็ง และยินดีร่วมมือกับสมาชิก AMCHAM เพื่อพัฒนาระบบสาธารณสุขของไทยให้เข้มแข็งยิ่งกว่าเดิม” น.ส.ไตรศุลี กล่าว
ทั้งนี้ ปัจจุบันหอการค้าอเมริกันในประเทศไทย หรือ AMCHAM มีสมาชิกที่เป็นบริษัทอเมริกันที่จดทะเบียนในประเทศไทยจำนวนมากกว่า 600 บริษัท โดยมีหลายบริษัทได้สนับสนุนการดำเนินงานของกระทรวงสาธารณสุขในการตอบโต้โควิดในหลากหลายรูปแบบในช่วงที่ผ่านมา

ที่มา : https://www.thaigov.go.th/news/contents/details/50963