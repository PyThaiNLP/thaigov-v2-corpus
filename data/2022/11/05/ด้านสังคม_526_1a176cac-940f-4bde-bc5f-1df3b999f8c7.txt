รัฐบาลไทย-ข่าวทำเนียบรัฐบาล-สธ.รับมอบเครื่องผลิตออกซิเจนชนิดเคลื่อนย้ายสะดวก ดูแลผู้ติดเชื้อโควิด 19


วันศุกร์ที่ 17 กันยายน 2564
สธ.รับมอบเครื่องผลิตออกซิเจนชนิดเคลื่อนย้ายสะดวก ดูแลผู้ติดเชื้อโควิด 19
กระทรวงสาธารณสุข รับมอบเครื่องผลิตออกซิเจน ชนิดเคลื่อนย้ายได้สะดวก จากชมรมนักธุรกิจไทย-จีน จำนวน 100 เครื่อง เพื่อสนับสนุนการปฏิบัติงานดูแลผู้ติดเชื้อโควิด 19 แก่ โรงพยาบาลสังกัดกระทรวงสาธารณสุข จำนวน 10 แห่ง
กระทรวงสาธารณสุข รับมอบเครื่องผลิตออกซิเจน ชนิดเคลื่อนย้ายได้สะดวก จากชมรมนักธุรกิจไทย-จีน จำนวน 100 เครื่อง เพื่อสนับสนุนการปฏิบัติงานดูแลผู้ติดเชื้อโควิด 19 แก่ โรงพยาบาลสังกัดกระทรวงสาธารณสุข จำนวน 10 แห่ง
วันนี้ (17 กันยายน 2564) ที่ กระทรวงสาธารณสุข จ.นนทบุรี นายแพทย์ยงยศ ธรรมวุฒิ รองปลัดกระทรวงสาธารณสุข พร้อมด้วยคณะผู้บริหาร รับมอบอุปกรณ์ทางการแพทย์ “เครื่องผลิตออกซิเจน” (Oxygen Concentrator, Model: K5BW) ชนิดเคลื่อนย้ายได้สะดวก จากชมรมนักธุรกิจไทย-จีน นำโดยคุณสุวิทย์ ศฤงคารินทร์ คุณกวี หัสดินไพศาล และคณะ เพื่อมอบให้โรงพยาบาลสังกัดกระทรวงสาธารณสุขดูแลผู้ป่วย จำนวน 10 แห่ง แห่งละ 10 เครื่อง รวมจำนวน 100 เครื่อง มูลค่า 1,105,000 บาท ได้แก่ โรงพยาบาลน่าน โรงพยาบาลมหาราชนครราชสีมา โรงพยาบาลสิชล จ.นครศรีธรรมราช โรงพยาบาลชุมแพ จ.ขอนแก่น โรงพยาบาลสวรรคประชารักษ์ จ.นครสวรรค์ โรงพยาบาลชุมพร โรงพยาบาลพัทลุง โรงพยาบาลหนองบัวลำภู โรงพยาบาลศรีสะเกษ และโรงพยาบาลกาฬสินธุ์
นายแพทย์ยงยศ กล่าวว่า ในนามกระทรวงสาธารณสุข ขอขอบคุณผู้มีจิตศรัทธาที่เห็นถึงความสำคัญในการดูแลรักษาผู้ติดเชื้อโควิด 19 ที่เข้ารับการรักษาในโรงพยาบาล จำเป็นต้องให้ออกซิเจน ซึ่งเครื่องผลิตออกซิเจนที่ได้รับมอบในวันนี้มีประโยชน์และมีประสิทธิภาพสูง สามารถช่วยได้อีกหลายชีวิต และยังใช้กับผู้ป่วยโรคหอบหืดและถุงลมโป่งพองได้อีกด้วย การสนับสนุนในครั้งนี้ถือเป็นแรงที่ช่วยเสริมการปฏิบัติงานของเจ้าหน้าที่ และช่วยให้กระทรวงสาธารณสุขดูแลผู้ป่วยได้ดียิ่งขึ้น
ทั้งนี้ ชมรมธุรกิจไทย-จีน ยังได้มอบเครื่องผลิตออกซิเจนให้กับโรงพยาบาลในสังกัดมูลนิธิสมเด็จพระยุพราช ทั้ง 21 แห่งทั่วประเทศ แห่งละ 10 เครื่อง รวมทั้งหมด 210 เครื่อง โดยได้ดำเนินการส่งมอบให้โรงพยาบาลทั้งหมดเรียบร้อยแล้ว
************************************ 17 กันยายน 2564

ที่มา : https://www.thaigov.go.th/news/contents/details/45933