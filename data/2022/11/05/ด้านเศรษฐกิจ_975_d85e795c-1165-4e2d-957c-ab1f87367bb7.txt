รัฐบาลไทย-ข่าวทำเนียบรัฐบาล-ออมสิน ให้กู้เสริมสภาพคล่อง /ปิดบัญชีหนี้ดอกเบี้ยแพง ผ่อน 0% 6 เดือน ใช้บ้าน ที่ดิน ที่สวนไร่นา หรือคอนโด ค้ำประกัน ช่วยแบ่งเบาภาระค่าใช้จ่ายช่วงโควิด


วันอังคารที่ 21 กันยายน 2564
พิมพ์
ออมสิน ให้กู้เสริมสภาพคล่อง /ปิดบัญชีหนี้ดอกเบี้ยแพง ผ่อน 0% 6 เดือน ใช้บ้าน ที่ดิน ที่สวนไร่นา หรือคอนโด ค้ำประกัน ช่วยแบ่งเบาภาระค่าใช้จ่ายช่วงโควิด
ภายใต้สถานการณ์การแพร่ระบาดของโควิด-19 โดยเฉพาะการผ่อนชำระหนี้ต่างๆ ที่อัตราดอกเบี้ยสูง ธนาคารจึงได้เปิดให้กู้ สินเชื่อไทรทองอเนกประสงค์ เพื่อเสริมภาพคล่อง หรือนำไปไถ่ถอนจำนองสินเชื่อเพื่อการอุปโภคบริโภคจากสถาบันการเงินอื่น
นายวิทัย รัตนากร ผู้อำนวยการธนาคารออมสิน เปิดเผยว่า เพื่อเป็นการช่วยแบ่งเบาภาระค่าใช้จ่าย ภายใต้สถานการณ์การแพร่ระบาดของโควิด-19 โดยเฉพาะการผ่อนชำระหนี้ต่างๆ ที่อัตราดอกเบี้ยสูง ธนาคารจึงได้เปิดให้กู้ สินเชื่อไทรทองอเนกประสงค์ เพื่อเสริมภาพคล่อง หรือนำไปไถ่ถอนจำนองสินเชื่อเพื่อการอุปโภคบริโภคจากสถาบันการเงินอื่น ซึ่งผ่อนปรนให้ใช้หลักทรัพย์หลายประเภทมาค้ำประกันเงินกู้ ภายใต้แคมเปญ “กู้ปีนี้ ผ่อนปีหน้า” โดย 6 เดือนแรก ไม่ต้องชำระเงินต้นและดอกเบี้ย เพื่อให้คลายกังวลเรื่องค่าใช้จ่ายในช่วงที่ยังคงต้องเผชิญกับสถานการณ์โควิด-19 เมื่อกู้กับธนาคารออมสิน
สินเชื่อไทรทองอเนกประสงค์ เป็นสินเชื่อที่สามารถเปลี่ยนทรัพย์สินที่มีอยู่ให้เป็นเงินช่วยเสริมสภาพคล่องในยามฉุกเฉิน โดยใช้บ้าน ที่ดิน สวนไร่นา หรือคอนโดที่ปลอดภาระจำนองเป็นหลักทรัพย์ค้ำประกัน วงเงินกู้สูงสุด 10 ล้านบาท ระยะเวลาผ่อนชำระนานสูงสุด 25 ปี ปลอดชำระเงินต้นและดอกเบี้ย 6 เดือนแรก เดือนที่ 7-24 ผ่อนชำระเพียงล้านละ 5,500 บาทต่อเดือน หลังจากนั้นคิดอัตราดอกเบี้ย MRR (ปัจจุบัน MRR ของธนาคารออมสินเท่ากับ 6.245%) หรือคิดเป็นอัตราดอกเบี้ยเฉลี่ย 3 ปี เพียง 4.914% ต่อปีเท่านั้น ในกรณีผู้กู้ประสงค์ทำประกันชีวิตเพื่อคุ้มครองวงเงินสินเชื่อตามเกณฑ์ที่ธนาคารกำหนด
ทั้งนี้ ภายใต้แคมเปญดังกล่าวผู้กู้จะต้องได้รับอนุมัติและจัดทำนิติกรรมสัญญาให้แล้วเสร็จภายในวันที่ 30 ธันวาคม 2564 โดยสามารถติดต่อยื่นกู้ที่สาขาธนาคารออมสินทุกแห่งทั่วประเทศได้ตั้งแต่บัดนี้ หรือศึกษารายละเอียดได้ที่เว็บไซต์ธนาคารออมสิน www.gsb.or.th , facebook : GSB Society หรือสอบถามข้อมูลเพิ่มเติมที่ GSB Contact Center โทร.1115.

ที่มา : https://www.thaigov.go.th/news/contents/details/46030