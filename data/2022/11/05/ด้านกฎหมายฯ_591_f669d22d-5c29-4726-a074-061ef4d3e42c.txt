รัฐบาลไทย-ข่าวทำเนียบรัฐบาล-กระทรวงยุติธรรมแถลงผลการตรวจวัตถุพยานที่ได้รับจากคณะกรรมมาธิการสิทธิมนุษยชน สิทธิเสรีภาพและการคุ้มครองผู้บริโภค กรณีการเสียชีวิตของแตงโม พบสารพันธุกรรมเชื้อชาติ Eurasian-Indian


วันอังคารที่ 12 กรกฎาคม 2565
พิมพ์
กระทรวงยุติธรรมแถลงผลการตรวจวัตถุพยานที่ได้รับจากคณะกรรมมาธิการสิทธิมนุษยชน สิทธิเสรีภาพและการคุ้มครองผู้บริโภค กรณีการเสียชีวิตของแตงโม พบสารพันธุกรรมเชื้อชาติ Eurasian-Indian
กระทรวงยุติธรรมแถลงผลการตรวจวัตถุพยานที่ได้รับจากคณะกรรมมาธิการสิทธิมนุษยชน สิทธิเสรีภาพและการคุ้มครองผู้บริโภค กรณีการเสียชีวิตของแตงโม พบสารพันธุกรรมเชื้อชาติ Eurasian-Indian
วันจันทร์ที่ ๑๑ กรกฎาคม ๒๕๖๕ เวลา ๑๑.๐๐ น. ว่าที่ร้อยตรี ธนกฤต จิตรอารีย์รัตน์ เลขานุการรัฐมนตรีว่าการกระทรวงยุติธรรม พร้อมด้วย ผู้ช่วยศาสตราจารย์ วรวีร์ ไวยวุฒิ รองผู้อำนวยการสถาบันนิติวิทยาศาสตร์ พันตำรวจโท พเยาว์ ทองเสน รองอธิบดีกรมสอบสวนคดีพิเศษ พันตำรวจโท วรณัน ศรีล้ำ ผู้อำนวยการกองบริหารคดีพิเศษ โฆษกกรมสอบสวนคดีพิเศษ นายอังศุเกติ์ วิสุทธิ์วัฒนศักดิ์ ผู้อำนวยการสำนักงานสหวิทยาการคดีพิเศษ และคณะพนักงานสืบสวน กรมสอบสวนคดีพิเศษ แถลงข่าวผลการตรวจพิสูจน์พยานหลักฐานทางนิติวิทยาศาสตร์ที่ได้รับจากนายสมชาย แสวงการ ประธานคณะกรรมาธิการสิทธิมนุษยชน สิทธิเสรีภาพและการคุ้มครองผู้บริโภค และคุณหญิงพรทิพย์ โรจนสุนันท์ สมาชิกวุฒิสภา ณ ห้องสนฉัตร ชั้น ๓ อาคารกระทรวงยุติธรรม
ว่าที่ร้อยตรี ธนกฤต กล่าวว่า ประเด็นเกี่ยวกับคณะกรรมาธิการสิทธิมนุษยชน สิทธิเสรีภาพและการคุ้มครองผู้บริโภค โดยนายสมชาย แสวงการ และคุณหญิงพรทิพย์ โรจนสุนันท์ สมาชิกวุฒิสภา ได้ส่งมอบหีบห่อซึ่งเป็นวัสดุที่เกี่ยวข้องกับเรื่องของคดีน้องแตงโม ซึ่งภายในหีบห่อปรากฏเป็นผ้าสีขาว ในเบื้องต้นเราได้เข้าสู่กระบวนการนำส่งกับกรมสอบสวนคดีพิเศษรับเป็นหลักฐานในการพิสูจน์ทราบว่าผ้าดังกล่าวมีความเกี่ยวข้องกับคดีน้องแตงโมหรือไม่ และได้นำส่งสถาบันนิติวิทยาศาสตร์ โดยพันตำรวจเอก ทรงศักดิ์ รักศักดิ์สกุล ผู้อำนวยการสถาบันนิติวิทยาศาสตร์เป็นผู้รับมอบ และได้ดำเนินการตรวจสอบตามที่พนักงานสอบสวนได้ดำเนินการตั้งข้อสังเกต ผลการตรวจพิสูจน์วัตถุพยานที่ได้รับนั้นพบว่า ลักษณะกายภาพของผ้าไม่มีรอยขาดเมื่อเทียบกับผ้าที่ปรากฏในสื่อโซเชียลซึ่งมีรอยขาด สำหรับคราบโลหิตบนวัตถุพยานที่เป็นประเด็นสำคัญ เป็นโลหิตมนุษย์เพศชาย มีสารพันธุกรรมบ่งชี้ว่าเป็นเชื้อชาติ Eurasian-Indian และการกระจายตัวของคราบเลือดดังกล่าวเป็นการกระจายตัวที่ไม่ได้เกิดขึ้นจากบาดแผลตามธรรมชาติแต่เป็นคราบเลือดที่เกิดจากการจงใจทำให้เกิดการกระจายตัวของคราบเลือด ทางด้านเส้นผมที่พบบนผ้าวัตถุพยานจำนวน ๒ เส้น เป็นเส้นผมมนุษย์เพศชายมีสารพันธุกรรมตรงกับสารพันธุกรรมจากคราบโลหิตที่ตรวจพบ  สำหรับเศษผงที่ปนเปื้อนในผ้าวัตถุพยาน เป็นวัตถุอื่นไม่ใช่ดินหรือโคลน
พันตำรวจโท พเยาว์ ทองเสน รองอธิบดีกรมสอบสวนคดีพิเศษ กล่าวว่า กรมสอบสวนคดีพิเศษได้รับเรื่องนี้ไว้ทำการสืบสวนว่าเป็นกรณีฆาตกรรมหรือไม่ โดยเริ่มตั้งแต่การสอบสวนรวบรวมพยานหลักฐานด้านพยานบุคคลที่สอบสวนไปแล้ว ๑๙ ราย และการดำเนินการประสานในส่วนที่เกี่ยวข้องการส่งพิสูจน์ต่างๆ ณ ตอนนี้ต้องยืนยันว่า ยังไม่มีพยานหลักฐานใดๆ ที่บ่งชี้หรือยืนยันข้อเท็จจริงว่าเป็นการฆาตกรรม  โดยเฉพาะประเด็นเรื่องผ้า ซึ่งตรวจพิสูจน์เบื้องต้นว่าเป็นเลือดมนุษย์ แต่ผลตรวจออกมาไม่ใช่น้องแตงโม รวมทั้งเส้นผม เศษดิน ทรายที่พบนั้นก็พบว่าไม่ใช่เป็นเศษดินโคลน แต่เป็นเศษแร่
ผู้ช่วยศาสตราจารย์ วรวีร์ ไวยวุฒิ รองผู้อำนวยการสถาบันนิติวิทยาศาสตร์ กล่าวว่า ในเบื้องต้นเราได้ดูการกระจายตัวของคราบเลือดที่สงสัยว่าเป็นคราบเลือดหรือไม่ โดยการตรวจพบว่าเป็นคราบเลือดและเป็นคราบเลือดของมนุษย์ โดยเป็นคราบเลือดของมนุษย์เพศชายมีพันธุกรรมที่เข้ากันได้กับเชื้อชาติที่ไม่ใช่ชาวเอเซียตะวันออกเฉียงใต้ นอกจากนี้การกระจายตัวของคราบเลือดดังกล่าวเป็นการกระจายตัวที่ไม่ได้เกิดขึ้นจากบาดแผลตามธรรมชาติ แต่เป็นการจงใจที่ทำให้เกิดการกระจายตัวของคราบเลือดดังกล่าว สำหรับการตรวจคราบดินโคลนที่สงสัยว่าเป็นดำโคลนหรือไม่ ได้ประสานกับทางกรมทรัพยากรธรณีทำการตรวจสอบพบว่าดินดังกล่าว ไม่ใช่ลักษณะดินโคลน แต่เป็นลักษณะดินแร่ เพราะฉะนั้นจากการตรวจทั้งหมด เป็นสิ่งที่เราบอกได้ว่าหากหลักฐานไม่ได้เกิดขึ้นจริง แต่เกิดขึ้นจากการสร้างขึ้นมา วิทยาศาสตร์สามารถอธิบายได้ทุกเรื่องที่สงสัย

ที่มา : https://www.thaigov.go.th/news/contents/details/56833