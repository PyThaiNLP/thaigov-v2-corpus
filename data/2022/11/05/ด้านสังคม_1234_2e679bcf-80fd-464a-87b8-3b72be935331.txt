รัฐบาลไทย-ข่าวทำเนียบรัฐบาล-รมว.พม. ส่งเจ้าหน้าที่ พม.สุราษฎร์ธานี ช่วยไรเดอร์สาวแม่เลี้ยงเดี่ยวลูกสาม พร้อมเป็นกำลังใจ ทำงานสู้เพื่อลูก


วันจันทร์ที่ 21 กุมภาพันธ์ 2565
รมว.พม. ส่งเจ้าหน้าที่ พม.สุราษฎร์ธานี ช่วยไรเดอร์สาวแม่เลี้ยงเดี่ยวลูกสาม พร้อมเป็นกำลังใจ ทำงานสู้เพื่อลูก
รมว.พม. ส่งเจ้าหน้าที่ พม.สุราษฎร์ธานี ช่วยไรเดอร์สาวแม่เลี้ยงเดี่ยวลูกสาม พร้อมเป็นกำลังใจ ทำงานสู้เพื่อลูก
เมื่อวันที่ 18 ก.พ. 65 เวลา 16.00 น. นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยว่า บ่ายวันที่ 18 ก.พ. 65 ได้ส่งเจ้าหน้าที่ พม. จากบ้านพักเด็กและครอบครัวจังหวัดสุราษฎร์ธานี เข้าไปเยี่ยมครอบครัวของไรเดอร์สาวแม่เลี้ยงเดี่ยว พร้อมทั้งมอบนมและผ้าอ้อมสำเร็จรูปสำหรับเด็ก เพื่อบรรเทาความเดือดร้อนในเบื้องต้น จากนั้น ได้พูดคุยสอบถามถึงความช่วยเหลือต่างๆ  โดยจะช่วยรับดูแลเด็ก แบบ Day Care ในช่วงกลางวันระหว่างที่แม่เด็กไปทำงานส่งอาหาร เพื่อแบ่งเบาภาระและค่าใช้จ่าย แต่ผู้เป็นแม่ประสงค์ขอรับผิดชอบดูแลลูกด้วยตัวเอง สำหรับลูกคนเล็ก จะช่วยประสานเรื่องการรักษาโรคปากแหว่งเพดานโหว่อย่างต่อเนื่อง นอกจากนี้ จะเร่งทำเรื่องขอเงินสงเคราะห์เด็กฯ 3,000 บาท และให้คำปรึกษาแนะนำเรื่องการเลี้ยงดูลูกที่เหมาะสมตามวัย
นายจุติ กล่าวว่า ขอเป็นกำลังใจและชื่นชมแม่เลี้ยงเดี่ยวคนนี้ โดยขอให้เข้มแข็ง อดทนในอาชีพที่สุจริต และสู้เพื่อลูกต่อไป
สำหรับไรเดอร์สาวแม่เลี้ยงเดี่ยว อายุ 29 ปี ป่วยเป็นโรคแพ้ภูมิคุ้มกันตัวเอง ต้องหารายได้เลี้ยงดูลูกเล็ก 3 คน อายุ 6 ขวบ 3 ขวบ และ 1 ขวบ ซึ่งเป็นโรคปากแหว่งเพดานโหว่และเพิ่งเข้ารับการผ่าตัด ซึ่งบางวันต้องตัดสินใจนำลูกซ้อนมอเตอร์ไซด์มาส่งอาหารด้วย ขณะนี้ ได้ย้ายมาอาศัยอยู่ที่บ้านมารดาในอำเภอเมือง จังหวัดสุราษฎร์ธานี  เนื่องจากบ้านถูกธนาคารยึด เพราะไม่มีรายได้ส่งค่าบ้าน

ที่มา : https://www.thaigov.go.th/news/contents/details/51772