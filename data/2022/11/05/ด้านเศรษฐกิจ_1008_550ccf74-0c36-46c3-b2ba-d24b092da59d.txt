รัฐบาลไทย-ข่าวทำเนียบรัฐบาล-กรมทางหลวง กระทรวงคมนาคม ออกแบบทางเลี่ยงเมือง อำเภอสว่างแดนดิน (ด้านเหนือ) จังหวัดสกลนคร


วันพฤหัสบดีที่ 23 กันยายน 2564
กรมทางหลวง กระทรวงคมนาคม ออกแบบทางเลี่ยงเมือง อำเภอสว่างแดนดิน (ด้านเหนือ) จังหวัดสกลนคร
เชื่อมโยงโครงข่าย ทล. 22 - ทล.2091 - ทล.2280 - สปป.ลาว ส่งเสริมเศรษฐกิจการค้า สนับสนุนนโยบายประชาคมเศรษฐกิจอาเซียน
นายศักดิ์สยาม ชิดชอบ รัฐมนตรีว่าการกระทรวงคมนาคม มอบนโยบายแผนการพัฒนาโครงข่ายทางหลวงเพื่อลดปัญหาความคับคั่งของการจราจรช่วงผ่านตัวเมืองสกลนคร รวมถึงเป็นการยกระดับความปลอดภัยทางถนนของระบบคมนาคมขนส่ง เนื่องจากปัจจุบันทางหลวงหมายเลข 22 สายอุดรธานี - สกลนคร - นครพนม เป็นโครงข่ายหนึ่งที่สำคัญที่เชื่อมโยงประเทศในประชาคมเศรษฐกิจอาเซียน (AEC) โดยมีการส่งเสริมการพัฒนาด้านการขนส่ง ด้านเศรษฐกิจ และการค้าชายแดน เชื่อมต่อไปยังแขวงคำม่วน ประเทศลาว จึงส่งผลให้ทางหลวงสายนี้มีปริมาณการจราจรเพิ่มสูงขึ้น
กรมทางหลวง (ทล.) กระทรวงคมนาคม รับมอบนโยบายดังกล่าว โดยเร่งดำเนินโครงการสำรวจและออกแบบทางหลวง 4 ช่องจราจร ทางเลี่ยงเมือง อำเภอสว่างแดนดิน (ด้านเหนือ) จังหวัดสกลนคร เพื่อบรรเทาความแออัดของการจราจรจากรถบรรทุกที่ผ่านเข้าอำเภอสว่างแดนดิน อีกทั้งยังโครงข่ายทางหลวงหมายเลข 22 - ทางหลวงหมายเลข 2091 - ทางหลวงหมายเลข 2280 อำเภอสว่างแดนดิน ไปยังจังหวัดอุดรธานี  บึงกาฬ และสกลนคร ได้สะดวกยิ่งขึ้น โดยผลการวิเคราะห์ด้านจราจร สำหรับโครงการทางเลี่ยงเมือง
อำเภอสว่างแดนดิน (ด้านเหนือ) ในปี 2564 อยู่ในช่วง 5,000 - 9,000 คันต่อวัน เพิ่มขึ้นเป็น 9,000 - 15,000 คันต่อวัน ในปี 2574 และเป็น 14,000 - 21,000 คันต่อวัน ในปี 2584 ประกอบกับแนวเส้นทางสายนี้ในบางช่วง ยังคงวิ่งผ่านเข้าตัวเมือง ทำให้เกิดปัญหาการจราจรและเกิดอุบัติเหตุบ่อยครั้ง อีกทั้งแนวเส้นทางในพื้นที่อำเภอสว่างแดนดิน มีเขตทางแคบเป็นข้อจำกัดในการขยายช่องจราจร ดังนั้นการพิจารณาก่อสร้างทางเลี่ยงเมืองจึงเป็นแนวทางหนึ่งที่สามารถแก้ไขปัญหาการจราจรและลดอุบัติเหตุดังกล่าว รวมทั้งช่วยอำนวยความสะดวกในการเดินทาง และยกระดับความปลอดภัยในการสัญจร
สำหรับจุดเริ่มต้นโครงการอยู่ประมาณ กม. ที่ 74+183 บนทางหลวงหมายเลข 22 พื้นที่ ตำบลสว่างแดนดิน อำเภอสว่างแดนดิน จากทิศทางมุ่งทิศเหนือ และทิศตะวันออก ตัดทางหลวงหมายเลข 2091 และทางหลวงหมายเลข 2280 และจากทิศทางมุ่งทิศใต้ มาบรรจบกับทางหลวงหมายเลข 22 กม. ที่ 82+905 พื้นที่ตำบลทรายมูล อำเภอสว่างแดนดิน ครอบคลุมพื้นที่ ตำบลสว่างแดนดิน โพนสูง บ้านถ่อน และตำบลทรายมูล  อำเภอสว่างแดนดิน จังหวัดสกลนคร ระยะทางประมาณ 14 กิโลเมตร โดยรูปแบบโครงการเป็นถนนคอนกรีตขนาด 4 ช่องจราจร กว้างช่องละ 3.50 เมตร ไหล่ทางด้านใน 1.50 เมตร ไหล่ทางด้านนอก 2.50 เมตร แบ่งทิศทางจราจรด้วยเกาะกลางชนิดกดร่อง (Depressed Median) กว้าง 9.10 เมตร งบประมาณในการก่อสร้างโครงการ 1,520,000,000 บาท ซึ่งโครงการดังกล่าวอยู่ระหว่างการพิจารณารายงานการประเมินผลกระทบสิ่งแวดล้อม (EIA) จากสำนักงานนโยบายแผนและสิ่งแวดล้อม (สผ.) คาดว่าจะได้รับความเห็นชอบภายในปี 2565 โดยจะสามารถเริ่มดำเนินการออกพระราชกฤษฎีกากำหนดเขตที่ดินในบริเวณที่ที่จะเวนคืนได้ ในปี 2566 และก่อสร้างประมาณ
ปี 2567 แล้วเสร็จปี 2570 โดยรูปแบบทางแยกจุดตัด ต้องมีการจัดการจราจร ที่เหมาะสมตามหลักวิศวกรรม ตลอดจนสอดคล้องกับ ผลการวิเคราะห์และคาดการณ์ปริมาณจารจรในอนาคต จึงได้ออกแบบไว้จำนวน 8 จุด ดังนี้
1. จุดตัดทางหลวงหมายเลข 22 ที่ กม.0+000 (จุดเริ่มต้นโครงการ) (กม. ที่ 74+069.468
บนทางหลวงหมายเลข 22) ออกแบบเป็นทางต่างระดับบนทางหลวงหมายเลข 22 โดยก่อสร้างเป็นสะพานข้าม
ลำน้ำห้วยยางและข้ามแยกต่างระดับ เพื่อจัดการจราจรบนทางหลวงหมายเลข 22 และบนทางเลี่ยงเมืองสว่างแดนดิน สามารถสัญจรได้สะดวก ซึ่งไม่ติดสัญญาณไฟจราจร โดยออกแบบเป็นสะพานขนาด 169.50 เมตร
2. จุดตัดทางเลี่ยงเมืองกับทางหลวงหมายเลข 22 ที่ กม. 0+216.000 แยกทางหลวงหมายเลข 22 (เดิม) ออกแบบเป็นสะพานบก ข้ามทางหลวงหมายเลข 22 (เดิม) ขนาด 19.75 เมตร (เป็นสะพานคู่) และมีทางเชื่อมต่อระหว่างทางหลวงหมายเลข 22 (เดิม) กับทางเลี่ยงเมือง เพื่ออำนวยความสะดวกแก่ผู้ใช้ทาง
3. จุดตัดทางแยกทางหลวงชนบท สน. 3180 ที่ กม. 2+487.000 ทางสายนี้ใช้เชื่อมต่อระหว่างชุมชนบ้านง่อนใหม่ และชุมชนบ้านโพนสูง เพื่อเป็นการลดผลกระทบด้านการแบ่งแยกชุมชน จึงออกแบบเป็นสะพานบกข้ามทางหลวงชนบท สน. 3180 ขนาด 39.50 เมตร การจราจรด้านล่างออกแบบเป็นทางคู่ขนาน เชื่อมต่อระหว่างถนนท้องถิ่น กับทางหลวงชนบท สน. 3180 และใช้ระบบวงเวียน ในการจัดการจราจรร่วมด้วยในบริเวณทางแยกนี้
4. จุดตัดทางท้องถิ่น (อบต.) ที่ กม. 2+688.000 ทางเส้นนี้เป็นถนนภายในชุมชนระหว่างชุมชนบ้านดอนธงชัย และชุมชนบ้านโพนสูง เพื่อเป็นการลดผลกระทบด้านการแบ่งแยกชุมชน จึงออกแบบเป็นสะพานบกข้ามทางท้องถิ่น ขนาด 19.75 เมตร และออกแบบเป็นทางคู่ขนาน เชื่อมต่อระหว่างถนนท้องถิ่น กับทางหลวงชนบท สน. 3180 และใช้ระบบวงเวียนในการจัดการจราจรร่วมด้วย
5. จุดตัดแยกทางหลวงหมายเลข 2091 ที่ กม.4+978.795 โดยผลการวิเคราะห์คาดการณ์ปริมาณจราจรบนทางแยก จึงออกแบบเป็นสะพานบกข้ามทางหลวงหมายเลข 2091 ขนาด 39.50 เมตร การจราจรด้านล่างออกแบบเป็นทางคู่ขนาน เชื่อมต่อระหว่างทางหลวงหมายเลข 2091 กับทางเลี่ยงเมือง  และใช้ระบบวงเวียน ในการจัดการจราจรร่วมด้วย
6. จุดตัดแยกทางหลวงหมายเลข 2280 ที่ กม.6+137.988 โดยผลการคาดการณ์ปริมาณจราจรบนทางแยก จึงออกแบบเป็นสะพานบกข้ามทางหลวงหมายเลข 2280 ขนาด 160.00 เมตร การจราจรด้านล่างออกแบบเป็นทางคู่ขนาน เชื่อมต่อระหว่างทางหลวงหมายเลข 2280 กับทางเลี่ยงเมือง และใช้ระบบวงเวียน ในการจัดการจราจรร่วมด้วย
7. จุดตัดแยกทางหลวงชนบท สน. 3082 ที่ กม.10+465.000 ทางสายนี้ใช้เชื่อมต่อระหว่างชุมชนบ้านหนองชาด และชุมชนหนองหว้า จึงออกแบบเป็นสะพานบกข้ามทางหลวงชนบท สน. 3082 ขนาด  39.50 เมตร การจราจรด้านล่างออกแบบเป็นทางคู่ขนาน เชื่อมต่อระหว่างทางหลวงชนบท สน. 3082 กับทางเลี่ยงเมือง และใช้ระบบวงเวียน ในการจัดการจราจรร่วมด้วย
8. จุดตัดแยกทางหลวงหมายเลข 22 ที่ กม.14+069.000 (จุดสิ้นสุดโครงการ) จุดตัดนี้ ออกแบบเป็นทางต่างระดับ บนทางทางหลวงหมายเลข 22 โดยก่อสร้างเป็นสะพานบกข้ามทางแยกขนาด 79.50 เมตร (สะพานคู่ ที่ กม.82+785.400 และ ที่ กม.82+804.500 บนทางหลวงหมายเลข 22) โดยจัดการจราจรใต้สะพาน ให้สามารถใช้ทางเข้าและออกจากทางเลี่ยงเมืองได้สะดวก โดยไม่ติดสัญญาณไฟจราจร
ทั้งนี้โครงการดังกล่าวเมื่อแล้วเสร็จจะช่วยบรรเทาปัญหาการจราจรติดขัด ลดความแออัดการจราจรจากรถบรรทุก และเชื่อมโยงการเดินทางไปยังจังหวัดใกล้เคียง ช่วยลดระยะเวลาเดินทางทำให้การเดินทางสะดวก รวดเร็ว ประหยัดเวลาและค่าใช้จ่าย รวมถึงช่วยสนับสนุนศักยภาพการขยายพื้นที่การค้า การลงทุนในการรองรับการส่งออกและการนำเข้าสินค้าระหว่างประเทศ ตามนโยบายด้าน โลจิสติกส์ของประเทศ และเป็นส่วนหนึ่งในการส่งเสริมนโยบายและแนวทางความร่วมมือทางเศรษฐกิจ สังคม และวัฒนธรรมของประชาคมเศรษฐกิจอาเซียน (ASEAN Economic Community : AEC)

ที่มา : https://www.thaigov.go.th/news/contents/details/46141