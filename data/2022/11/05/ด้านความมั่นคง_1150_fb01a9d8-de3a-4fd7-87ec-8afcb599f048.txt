รัฐบาลไทย-ข่าวทำเนียบรัฐบาล-มหาดไทยคัดเลือกอำเภอนำร่อง “บำบัดทุกข์ บำรุงสุข” แบบบูรณาการ และสร้างนักขับเคลื่อนยุทธศาสตร์นำการเปลี่ยนแปลง กระทรวงมหาดไทย ในพื้นที่ 17 จังหวัดภาคเหนือ


วันพุธที่ 8 มิถุนายน 2565
พิมพ์
มหาดไทยคัดเลือกอำเภอนำร่อง “บำบัดทุกข์ บำรุงสุข” แบบบูรณาการ และสร้างนักขับเคลื่อนยุทธศาสตร์นำการเปลี่ยนแปลง กระทรวงมหาดไทย ในพื้นที่ 17 จังหวัดภาคเหนือ
มหาดไทยคัดเลือกอำเภอนำร่อง “บำบัดทุกข์ บำรุงสุข” แบบบูรณาการ และสร้างนักขับเคลื่อนยุทธศาสตร์นำการเปลี่ยนแปลง กระทรวงมหาดไทย ในพื้นที่ 17 จังหวัดภาคเหนือ
วันนี้ (8 มิ.ย. 65) นายสุทธิพงษ์ จุลเจริญ ปลัดกระทรวงมหาดไทย มอบหมายให้ นายชัยวัฒน์ ชื่นโกสุม รองปลัดกระทรวงมหาดไทย เป็นประธานการประชุมคณะทำงานเฉพาะกิจเพื่อขับเคลื่อนโครงการอำเภอนำร่อง “บำบัดทุกข์ บำรุงสุข” แบบบูรณาการ และสร้างนักขับเคลื่อนยุทธศาสตร์นำการเปลี่ยนแปลง กระทรวงมหาดไทย พร้อมด้วย รศ.วรวรรณ โรจนไพบูลย์ ผศ.พิเชฐ โสวิทยสกุล ที่ปรึกษาปลัดกระทรวงมหาดไทย นายทวี เสริมภักดีกุล รองอธิบดีกรมส่งเสริมการปกครองท้องถิ่น ผู้อำนวยการสำนักบริหารการปกครองท้องที่ กรมการปกครอง ผู้อำนวยการสำนักพัฒนาและส่งเสริมการบริหารราชการจังหวัด ผู้แทนส่วนราชการและหน่วยงานในสังกัดกระทรวงมหาดไทย ผู้แทนสถาบันดำรงราชานุภาพ และเจ้าหน้าที่ที่เกี่ยวข้องเข้าร่วมประชุม ณ ห้องประชุมสำนักตรวจราชการและเรื่องราวร้องทุกข์ ชั้น 5 อาคารดำรงราชานุภาพ สำนักงานปลัดกระทรวงมหาดไทย
.
นายชัยวัฒน์ ชื่นโกสุม รองปลัดกระทรวงมหาดไทย เปิดเผยว่า กระทรวงมหาดไทยได้ประชาสัมพันธ์ให้นายอำเภอทั้ง 878 อำเภอทั่วประเทศ ร่วมส่งผลงานเข้าร่วมโครงการอำเภอนำร่อง “บำบัดทุกข์ บำรุงสุข” แบบบูรณาการ และสร้างนักขับเคลื่อนยุทธศาสตร์นำการเปลี่ยนแปลง กระทรวงมหาดไทย โดยให้อำเภอที่สนใจสมัครเข้าร่วมโครงการจัดทำคลิปวีดิโอแนะนำอำเภอและทีมอำเภอ พร้อมนำเสนอให้เห็นถึงความตั้งใจเข้าร่วมโครงการความยาวไม่เกิน 3 นาที ภายในวันที่ 3 มิถุนายน 2565 ที่ผ่านมา และให้สำนักงานจังหวัดและที่ทำการปกครองจังหวัดร่วมกันกลั่นกรองความเหมาะสม และส่งผลงานมายังคณะกรรมการอำนวยการโครงการอำเภอนำร่องฯ เพื่อพิจารณาคัดเลือกในลำดับต่อไป
.
นายชัยวัฒน์ ชื่นโกสุม รองปลัดกระทรวงมหาดไทย กล่าวว่า คณะทำงานเฉพาะกิจเพื่อขับเคลื่อนโครงการอำเภอนำร่อง “บำบัดทุกข์ บำรุงสุข” แบบบูรณาการ และสร้างนักขับเคลื่อนยุทธศาสตร์นำการเปลี่ยนแปลง กระทรวงมหาดไทย ได้กำหนดหลักเกณฑ์ วิธีการคัดเลือกที่เป็นมาตรฐานเดียวกัน โดยมีหลักเกณฑ์ในการพิจารณา ได้แก่ 1) นายอำเภอที่สมัครเข้ารับการคัดเลือกจะต้องมีความสมัครใจ มีจิตสาธารณะ มีความมุ่งมั่นตั้งใจที่จะพัฒนาและแก้ไขปัญหาความเดือดร้อนของประชาชนในพื้นที่ 2) วิสัยทัศน์ ทัศนคติในการทำงานเพื่อนำการเปลี่ยนแปลง ความสามารถด้านการบูรณาการและการบริหารจัดการในพื้นที่ มีความเป็นผู้นำสูง และมีความสามารถในการสื่อสารสังคมที่ดี 3) ประวัติการรับราชการ 4) แรงบันดาลใจในการขับเคลื่อนงานในพื้นที่ที่นำเสนอผ่านคลิปวีดิโอแนะนำอำเภอและทีมอำเภอ และ 5) หลักเกณฑ์อื่น ๆ ตามที่คณะกรรมการอำนวยการโครงการฯ พิจารณาตามความเหมาะสม
.
นายชัยวัฒน์ ชื่นโกสุม รองปลัดกระทรวงมหาดไทย กล่าวเพิ่มเติมว่า สำหรับวันนี้เป็นการพิจารณาคัดเลือกอำเภอนำร่อง “บำบัดทุกข์ บำรุงสุข” แบบบูรณาการ และสร้างนักขับเคลื่อนยุทธศาสตร์นำการเปลี่ยนแปลง กระทรวงมหาดไทย ในพื้นที่ภาคเหนือ จำนวน 17 จังหวัด มีอำเภอร่วมส่งผลงานทั้งสิ้น 81 อำเภอ โดยดำเนินการคัดเลือกจังหวัดละ 1 อำเภอ ซึ่งผลการคัดเลือก ดังนี้ จังหวัดกำแพงเพชร ได้แก่ อำเภอคลองขลุง จังหวัดเชียงราย ได้แก่ อำเภอเชียงของ จังหวัดเชียงใหม่ ได้แก่ อำเภอแม่อาย จังหวัดตาก ได้แก่ อำเภอวังเจ้า จังหวัดนครสวรรค์ ได้แก่ อำเภอเก้าเลี้ยว จังหวัดน่าน ได้แก่ อำเภอเวียงสา จังหวัดพะเยา ได้แก่ อำเภอแม่ใจ จังหวัดพิจิตร ได้แก่ อำเภอตะพานหิน จังหวัดพิษณุโลก ได้แก่ อำเภอเมืองพิษณุโลก จังหวัดเพชรบูรณ์ ได้แก่ อำเภอศรีเทพ จังหวัดแพร่ ได้แก่ อำเภอเมืองแพร่ จังหวัดแม่ฮ่องสอน ได้แก่ อำเภอเมืองแม่ฮ่องสอน จังหวัดลำปาง ได้แก่ อำเภอเมืองลำปาง จังหวัดลำพูน ได้แก่ อำเภอเมืองลำพูน จังหวัดสุโขทัย ได้แก่ อำเภอศรีสัชนาลัย จังหวัดอุตรดิตถ์ ได้แก่ อำเภอพิชัย และจังหวัดอุทัยธานี ได้แก่ อำเภอเมืองอุทัยธานี สำหรับการพิจารณาคัดเลือกอำเภอนำร่องฯ ในภาคอื่น ๆ คณะทำงานเฉพาะกิจฯ จะได้ดำเนินการคัดเลือกในวันที่ 15 มิถุนายน 2565 นี้ ให้ครบทั้ง 76 จังหวัด
https://youtu.be/izvGq6woi0I

ที่มา : https://www.thaigov.go.th/news/contents/details/55520