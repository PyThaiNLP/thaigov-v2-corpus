รัฐบาลไทย-ข่าวทำเนียบรัฐบาล-นายกฯ ขอทุกคนยกการ์ดสูง แม้ไทยติดโควิด-19 หลักหมื่น แต่ยอดผู้เสียชีวิตยังต่ำ ขณะที่ โฆษกรัฐบาล เตือนซื้อไม้ swab หวังเคลมเงินประกัน เป็นความผิดทางอาญา


วันอังคารที่ 8 กุมภาพันธ์ 2565
พิมพ์
นายกฯ ขอทุกคนยกการ์ดสูง แม้ไทยติดโควิด-19 หลักหมื่น แต่ยอดผู้เสียชีวิตยังต่ำ ขณะที่ โฆษกรัฐบาล เตือนซื้อไม้ swab หวังเคลมเงินประกัน เป็นความผิดทางอาญา
นายกฯ ขอทุกคนยกการ์ดสูง แม้ไทยติดโควิด-19 หลักหมื่น แต่ยอดผู้เสียชีวิตยังต่ำ ขณะที่ โฆษกรัฐบาล เตือนซื้อไม้ swab หวังเคลมเงินประกัน เป็นความผิดทางอาญา หากพบการกระทำผิด จะบังคับใช้กฎหมายอย่างเคร่งครัด
วันที่ 8 กุมภาพันธ์ 2565 นายธนกร วังบุญคงชนะ โฆษกประจำสำนักนายกรัฐมนตรี เผย พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม กล่าวถึงสถานการณ์การแพร่ระบาดของโควิด-19 ในขณะนี้ ถึงแม้ว่าผู้ติดเชื้อจะเพิ่มจำนวนขึ้นถึงหลักหมื่นต่อเนื่อง แต่อัตราของผู้ป่วยที่มีอาการรุนแรง และอัตราการเสียชีวิตยังถือได้ว่าค่อนข้างต่ำ อย่างไรก็ตาม นายกรัฐมนตรียังขอประชาชนพยายามระวังตัวเอง โดยเฉพาะจากการสังสรรค์และรวมตัวคนหมู่มาก เนื่องจากการแพร่ระบาดของเชื้อโควิด-19 สายพันธุ์โอมิครอนสามารถแพร่ระบาดได้รวดเร็วมาก การป้องกันตนเองที่ดีที่สุดในขณะนี้คือการฉีดวัคซีนเข็มกระตุ้น เพื่อเพิ่มภูมิต้านโรค โดยเฉพาะผู้ที่เป็นกลุ่มเสี่ยง
โฆษกประจำสำนักนายกรัฐมนตรียังกล่าวเตือนถึงกระแสข่าวการซื้อไม้ swab จากผู้ที่ติดโควิด-19 หวังติดเชื้อเพื่อเคลมประกันว่า ไม่ควรทำอย่างยิ่ง เนื่องจากจะเป็นอันตรายต่อสุขภาพแล้ว หากจงใจทำเพื่อหวังเคลมเงินประกัน ยังถือว่ามีความผิดฐานฉ้อฉลประกันภัย เป็นความผิดทางอาญา มีโทษจำคุกไม่เกิน 3 ปี หรือปรับไม่เกิน 300,000 บาท หรือทั้งจำทั้งปรับ หากพบว่ามีการกระทำความผิดจริงจะบังคับใช้กฎหมายอย่างเคร่งครัด หากมีความจำเป็น ภาคธุรกิจประกันภัย ก็สามารถใช้เวลาในการตรวจสอบข้อเท็จจริงได้โดยจะไม่ถือเป็นการประวิงการจ่ายสินไหมฯ ทั้งนี้เพื่อป้องกันการฉ้อฉลประกันภัย
สำหรับสถานการณ์การแพร่ระบาดของโควิด-19 วันนี้ พบผู้ติดเชื้อโควิด-19 รายใหม่ 10,398 ราย จำแนกเป็น ผู้ติดเชื้อในประเทศ 10,196 ราย และผู้ป่วยมาจากต่างประเทศ 202 ราย ผู้เสียชีวิตเพิ่มขึ้น 17 ราย ผู้ที่กำลังรักษาตัว 94,243 ราย และมียอดผู้ที่หายป่วยกลับบ้านแล้ว 8,922 ราย ทำให้มียอดผู้ป่วยยืนยันสะสมตั้งแต่ 1 ม.ค. 65 จำนวน 294,434 ราย จำนวนผู้ที่หายป่วยสะสมจำนวน 232,812 ราย ขณะที่รายงานภาพรวมการฉีดวัคซีนโควิด-19 สรุปจำนวนผู้ที่ได้รับได้รับวัคซีนสะสม ตั้งแต่ 28 ก.พ. - 6 ก.พ. 2565 รวม 1118,021,796 โดส ใน 77 จังหวัด แบ่งเป็นผู้ได้รับวัคซีนเข็มที่ 1 สะสม 52,497,515 โดส ผู้ได้รับวัคซีนเข็มที่ 2 สะสม 48,926,180 โดส ผู้ได้รับวัคซีนเข็มที่ 3 สะสม 15,445,145 โดส และผู้ได้รับวัคซีนเข็มที่ 4 สะสม 1,152,956 โดส
-------------------------

ที่มา : https://www.thaigov.go.th/news/contents/details/51342