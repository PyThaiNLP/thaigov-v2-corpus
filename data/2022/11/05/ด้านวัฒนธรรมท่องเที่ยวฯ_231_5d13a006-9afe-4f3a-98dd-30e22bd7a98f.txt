รัฐบาลไทย-ข่าวทำเนียบรัฐบาล-รมว.อว. เป็นประธานฟังเพลงไทยและเพลงพื้นบ้านในรูปแบบวงซิมโฟนีออร์เคสตร้า ในโครงการ "ขยายผลต่อยอดนวัตกรรมเพลงพื้นบ้านเพื่อเผยแพรให้เป็นมรดกของชาติ"


วันอังคารที่ 2 พฤศจิกายน 2564
รมว.อว. เป็นประธานฟังเพลงไทยและเพลงพื้นบ้านในรูปแบบวงซิมโฟนีออร์เคสตร้า ในโครงการ "ขยายผลต่อยอดนวัตกรรมเพลงพื้นบ้านเพื่อเผยแพรให้เป็นมรดกของชาติ"
รมว.อว. เป็นประธานฟังเพลงไทยและเพลงพื้นบ้านในรูปแบบวงซิมโฟนีออร์เคสตร้า ในโครงการ "ขยายผลต่อยอดนวัตกรรมเพลงพื้นบ้านเพื่อเผยแพรให้เป็นมรดกของชาติ"
(28 ตุลาคม 2564) ศ. (พิเศษ) ดร.เอนก เหล่าธรรมทัศน์ รัฐมนตรีว่าการกระทรวงการอุดมศึกษา วิทยาศาสตร์ วิจัยและนวัตกรรม (รมว.อว.) เป็นประธานฟังเพลงไทยและเพลงพื้นบ้านในรูปแบบวงซิมโฟนีออร์เคสตร้า โดยมูลนิธิอาจารย์สุกรี เจริญสุข ได้รับทุนอุดหนุนกิจกรรมส่งเสริมและสนับสนุนการวิจัยและนวัตกรรม โครงการ "ขยายผลต่อยอดนวัตกรรมเพลงพื้นบ้านเพื่อเผยแพรให้เป็นมรดกของชาติ" จากสำนักงานการวิจัยแห่งชาติ กระทรวงการอุดมศึกษา วิทยาศาสตร์ วิจัยและนวัตกรรม (อว.) จึงจัดให้มีการแสดงต่อยอดนวัตกรรมเพลงพื้นบ้านเพื่อเผยแพร่ "ดนตรีเป็นเครื่องมือของอำนาจ การเมืองการปกครอง ความอุดมสมบูรณ์และจิตวิญญาณ" บรรเลงโดยวงไทยชิมโฟนีออร์เคสตร้า ณ อุทยานประวัติศาสตร์พนมรุ้ง จังหวัดบุรีรัมย์
ศ. (พิเศษ) ดร.เอนก กล่าวว่า มีความสนใจในงานของมูลนิธิอาจารย์สุกรี เจริญสุข รวมทั้งวงซิมโฟนีออร์เคสตร้า ที่พยายามรวบรวมเพลงพื้นบ้าน เพลงโบราณ เพลงดั้งเดิมของท้องถิ่นทุกภาค และทำให้เป็นดนตรีสมัยใหม่ ดนตรีตะวันตกในรูปของวงซิมโฟนีออร์เคสตร้า พูดถึงศิลปะ ซึ่งก็รวมถึงดนตรีของไทย มีแง่คิดให้ว่า มันมีลักษณะพิเศษ 2 เรื่อง คือ เรื่องแรก มันรักษาและพัฒนาด้วยชุมชน ไม่ใช่ด้วยสถาบัน สำนัก แต่มันรักษาด้วยชุมชน ชุมชนก็มีตั้งแต่ ชุมชนหมู่บ้าน ตำบล อำเภอ จังหวัดและภาค เพราะฉะนั้นอันนี้เป็นลักษณะพิเศษ ประการที่ 1 ศิลปะของไทยจึงรวมทั้งดนตรีไทย เรื่องที่สอง คือ ศิลปะไทย มันมีศิลปะส่วนกลางกับศิลปะท้องถิ่น ศิลปะส่วนกลางหรือที่เราเรียกว่าศิลปะของชาติ ถึงแม้ว่าจะมีความร่ำรวย สมบูรณ์ แต่ในข้อสังเกตคิดว่า ของท้องถิ่นร่ำรวยและสมบูรณ์กว่าเสียอีก เพราะฉะนั้น การที่จะสร้างศิลปะและดนตรีของไทยเราให้โดดเด่น ความจริงต้องสร้างให้ท้องถิ่น สร้างให้ชุมชนอยากภาคภูมิใจ ที่จะรักษา สืบทอดศิลปะและดนตรีพื้นบ้านของเราให้สูง เพราะว่า มันจะกลายไปเป็นผู้พัฒนา ผู้ต่อยอดและผู้ให้กำเนิดของดนตรีไทยที่จะเจริญรุ่งเรืองต่อไปในอนาคต

ที่มา : https://www.thaigov.go.th/news/contents/details/47703