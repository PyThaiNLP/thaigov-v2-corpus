รัฐบาลไทย-ข่าวทำเนียบรัฐบาล-ธ.ก.ส. เตือนระวังมิจฉาชีพแอบอ้างเรียกเก็บเงินลูกค้า


วันพฤหัสบดีที่ 3 มีนาคม 2565
พิมพ์
ธ.ก.ส. เตือนระวังมิจฉาชีพแอบอ้างเรียกเก็บเงินลูกค้า
ธ.ก.ส.พบพฤติกรรมหลอกลวง เตือน! ลูกค้าระวังมิจฉาชีพแอบอ้างช่วยชำระหนี้และขอข้อมูลเพื่อทำธุรกรรมในนามบริษัท ชี้อย่าด่วนติดต่อกลับ อย่าให้ข้อมูลหรือทำธุรกรรมใดๆ ทั้งสิ้น
ธ.ก.ส.พบพฤติกรรมหลอกลวง เตือน! ลูกค้าระวังมิจฉาชีพแอบอ้างช่วยชำระหนี้และขอข้อมูลเพื่อทำธุรกรรมในนามบริษัท ชี้อย่าด่วนติดต่อกลับ อย่าให้ข้อมูลหรือทำธุรกรรมใด ๆ ทั้งสิ้น และหากพบเห็นการแอบอ้างหรือต้องการสอบถามเพิ่มเติม ติดต่อ ธ.ก.ส. ใกล้บ้าน Call Center 02 555 0555 หรือ Facebook: ธกส BAAC Thailand
นายสมเกียรติ กิมาวหา รองผู้จัดการธนาคารเพื่อการเกษตรและสหกรณ์การเกษตร (ธ.ก.ส.) เปิดเผยว่า ด้วยมีมิจฉาชีพที่แอบอ้างชื่อในนามบริษัท เอสพีแอล อัลฟ่า เทค จำกัด ได้จัดส่งเอกสารมายังธนาคาร พร้อมข้อมูลสินเชื่อของลูกค้า ธ.ก.ส.และมิใช่ลูกค้า ธ.ก.ส. โดยให้ธนาคารดำเนินการตัดเงินจากบัญชีธนาคารทหารไทย ชื่อบัญชี บริษัท เอสพีแอล อัลฟ่า เทค จำกัด ซึ่งอ้างว่ามีเงินในบัญชีมากกว่า 97 ล้านยูโร เพื่อชำระหนี้ให้แก่บุคคลซึ่งเป็นลูกค้าธนาคาร นั้น
พฤติกรรมดังกล่าว ดูผิดปกติน่าสงสัย ธนาคารจึงได้ประสานงานกับสำนักงานป้องกันและปราบปรามการฟอกเงิน (ปปง.) เพื่อช่วยตรวจสอบข้อมูลของ บริษัท เอสพีแอล อัลฟ่า เทค จำกัด ในการยืนยันตัวตน ที่มาของช่องทางการเงิน ข้อมูลหนี้รายบุคคล ที่อยู่บริษัทฯ ซึ่งพบว่า ไม่สามารถทำการติดต่อบริษัทฯ หรือบุคคลดังกล่าวที่ระบุมาในเอกสาร โดยเลขที่บัญชีดังกล่าวไม่มีอยู่ในธนาคารทหารไทยและไม่มีเงินโอนมาจากต่างประเทศ รวมถึงสถานที่ตั้งสำนักงานไม่มีความน่าเชื่อถือ จึงสันนิษฐานได้ว่า บริษัทฯ และบุคคลดังกล่าว เป็นอีกหนึ่งพฤติกรรมหลอกลวง แอบอ้าง โดยอ้างอิง ธ.ก.ส. เพื่อให้ได้มาซึ่งข้อมูลของลูกค้า ธนาคารจึงขอแจ้งเตือนลูกค้าให้ทราบก่อนการให้ข้อมูลหรือการทำธุรกรรมผ่านบริษัทฯ ในลักษณะดังกล่าว เพื่อป้องกันการเข้าใจผิดและการนำข้อมูลลูกค้าไปหาผลประโยชน์อื่น
ปัจจุบันมีมิจฉาชีพหลอกลวงหลากหลายรูปแบบผ่านช่องทางต่าง ๆ ทั้งโทรศัพท์ ไปรษณีย์ จนถึงสื่อสังคมออนไลน์ ธ.ก.ส. ขอให้ลูกค้าระมัดระวังในการติดต่อ ให้ข้อมูลหรือทำธุรกรรมการเงินต่าง ๆ หากพบเห็นการแอบอ้างหรือต้องการสอบถามรายละเอียดเพิ่มเติม สามารถติดต่อได้ที่ ธ.ก.ส. สาขาใกล้บ้าน Call Center 02 555 0555 ได้ตลอด 24 ชั่วโมงรวมถึงช่องทางออนไลน์ www.baac.or.th หรือ Facebook: ธกส BAAC Thailand ทั้งนี้ธนาคารจะรับฟังข้อสังเกตเพื่อนำไปตรวจสอบและดำเนินการทางกฎหมายต่อไป

ที่มา : https://www.thaigov.go.th/news/contents/details/52143