รัฐบาลไทย-ข่าวทำเนียบรัฐบาล-นายกฯ ให้นโยบายในการเตรียมการเป็นเจ้าภาพจัดการประชุมเอเปค ปี 2565 ของไทย ย้ำให้ทุกหน่วยดำเนินการอย่างรอบคอบ รัดกุม และคำนึงถึงสถานการณ์ด้านสาธารณสุข


วันศุกร์ที่ 8 ตุลาคม 2564
พิมพ์
นายกฯ ให้นโยบายในการเตรียมการเป็นเจ้าภาพจัดการประชุมเอเปค ปี 2565 ของไทย ย้ำให้ทุกหน่วยดำเนินการอย่างรอบคอบ รัดกุม และคำนึงถึงสถานการณ์ด้านสาธารณสุข
นายกฯ ให้นโยบายในการเตรียมการเป็นเจ้าภาพจัดการประชุมเอเปค ปี 2565 ของไทย ย้ำให้ทุกหน่วยดำเนินการอย่างรอบคอบ รัดกุม และคำนึงถึงสถานการณ์ด้านสาธารณสุข
วันนี้ (8 ตุลาคม 2564) เวลา 13.30 น. พลเอก ประยุทธ์ จันทร์โอชา นายกรัฐมนตรี เป็นประธานการประชุมคณะกรรมการระดับชาติเพื่อเตรียมการจัดการประชุมผู้นำเขตเศรษฐกิจเอเปค และการประชุมที่เกี่ยวข้อง ในช่วงที่ประเทศไทยเป็นเจ้าภาพจัดการประชุมเอเปค ปี พ.ศ. 2565 ครั้งที่ 3/2564 ณ ตึกภักดีบดินทร์ ทำเนียบรัฐบาล ในโอกาสนี้ นายธนกร วังบุญคงชนะ โฆษกประจำสำนักนายกรัฐมนตรี เปิดเผยสาระสำคัญ ดังนี้
นายกรัฐมนตรีกล่าวขอบคุณทุกหน่วยงานที่ขับเคลื่อนผลักดันการดำเนินการจนเห็นผลลัพท์ที่เป็นรูปธรรมอย่างแข็งขันเพื่อบรรลุเป้าหมายการเป็นเจ้าภาพเอเปคของไทย โดยในที่ประชุมนายกรัฐมนตรีได้ให้นโยบายและย้ำความสำคัญของการดำเนินการที่ต้องแสดงให้เห็นวิสัยทัศน์และประสบการณ์ที่ดีเกี่ยวกับประเทศไทย ควบคู่ไปกับการแลกเปลี่ยนเรียนรู้ประสบการณ์กับเขตเศรษฐกิจเอเปคอื่น ๆ เพื่อนำมาปรับใช้และพัฒนาให้เกิดประโยชน์ต่อภาคธุรกิจ สังคม และประชาชนไทย ทั้งในด้านการค้า การลงทุน การพัฒนาเทคโนโลยีและดิจิทัล การพัฒนาชุมชน สตรี สิ่งแวดล้อม เป็นต้น โดยการประชุมครั้งนี้จะเป็นการประชุมเตรียมการครั้งสุดท้ายก่อนที่ไทยจะรับมอบตำแหน่งเจ้าภาพเอเปคต่อจากนางสาวจาซินดา อาร์เดิร์น นายกรัฐมนตรีนิวซีแลนด์ ในเดือนพฤศจิกายน 2564
โอกาสนี้ นายกรัฐมนตรียังได้ขอให้หน่วยงานหลักที่เกี่ยวข้องดำเนินการขับเคลื่อนวาระต่างๆ ให้สอดคล้องกับวาระโลก ทั้งการผลักดันให้เกิดความตระหนักรู้เกี่ยวกับ BCG Economy ประเด็นการเปลี่ยนแปลงสภาพภูมิอากาศ สิทธิมนุษยชนในการประกอบธุรกิจ บทบาทสตรี รวมทั้งคำนึงถึงผู้มีส่วนร่วมในทุกช่วงวัย และโดยเฉพาะอย่างยิ่งความปลอดภัยทางด้านสาธารณสุข ทั้งนี้ เอเปคถือเป็นกรอบความร่วมมือทางเศรษฐกิจที่มีคุณลักษณะเฉพาะในการผลักดันการทำงานตั้งแต่ระดับคณะทำงาน คณะกรรมการ เจ้าหน้าที่อาวุโส รัฐมนตรี ไปจนถึงระดับผู้นำเขตเศรษฐกิจ
ในตอนท้าย นายกรัฐมนตรีย้ำขอให้ทุกฝ่ายดำเนินการด้วยความรอบคอบ รัดกุม เหมาะสม และคำนึงถึงสถานการณ์ด้านสาธารณสุขเป็นสำคัญ เพื่อร่วมกันเดินหน้าพลิกโฉมประเทศไทยไปด้วยกัน

ที่มา : https://www.thaigov.go.th/news/contents/details/46742