รัฐบาลไทย-ข่าวทำเนียบรัฐบาล-กรมทางหลวงชนบทเสริมเศรษฐกิจการท่องเที่ยว สร้างถนนเลียบชายฝั่งทะเลภาคใต้ สาย ชพ.4008 จ.ชุมพร กว่า 24 กิโลเมตร แล้วเสร็จ


วันจันทร์ที่ 28 มิถุนายน 2564
กรมทางหลวงชนบทเสริมเศรษฐกิจการท่องเที่ยว สร้างถนนเลียบชายฝั่งทะเลภาคใต้ สาย ชพ.4008 จ.ชุมพร กว่า 24 กิโลเมตร แล้วเสร็จ
กรมทางหลวงชนบท (ทช.) กระทรวงคมนาคม ดำเนินการก่อสร้างถนนเลียบชายฝั่งทะเลด้านตะวันตกของอ่าวไทย ถนนทางหลวงชนบทสาย ชพ.4008 แยกทางหลวงแผ่นดินหมายเลข 4001 - บ้านโพธิ์แบะ อำเภอเมือง จังหวัดชุมพร เสร็จสมบูรณ์
กรมทางหลวงชนบท (ทช.) กระทรวงคมนาคม ดำเนินการก่อสร้างถนนเลียบชายฝั่งทะเลด้านตะวันตกของอ่าวไทย ถนนทางหลวงชนบทสาย ชพ.4008 แยกทางหลวงแผ่นดินหมายเลข 4001 - บ้านโพธิ์แบะ อำเภอเมือง จังหวัดชุมพร แล้วเสร็จ สอดรับกับนโยบายของนายศักดิ์สยาม ชิดชอบ รัฐมนตรีว่าการกระทรวงคมนาคม ที่ได้มอบหมายให้หน่วยงานที่เกี่ยวข้องดำเนินการพัฒนาโครงสร้างพื้นฐานด้านการท่องเที่ยว เพื่อพัฒนาโครงข่ายถนนให้มีความต่อเนื่องและส่งเสริมให้เป็นถนนท่องเที่ยวชายฝั่งทะเลระดับสากลอย่างยั่งยืน
นายปฐม เฉลยวาเรศ อธิบดีกรมทางหลวงชนบท เปิดเผยว่า เปิดเผยว่า ทช. ได้ดำเนินการตามที่คณะรัฐมนตรีเห็นชอบในโครงการพัฒนาการท่องเที่ยวถนนเลียบชายฝั่งทะเลด้านตะวันตกของอ่าวไทยอย่างยั่งยืน ครอบคลุมพื้นที่จังหวัดสมุทรสงคราม เพชรบุรี ประจวบคีรีขันธ์ ชุมพร และระนอง เพื่อพัฒนาโครงข่ายถนนดังกล่าวให้มีความต่อเนื่อง ส่งเสริมเศรษฐกิจการท่องเที่ยว ยกระดับคุณภาพชีวิตให้ประชาชนและนักท่องเที่ยวสามารถเดินทางได้อย่างสะดวกรวดเร็วปลอดภัย
ทั้งนี้ ทช. ได้ดำเนินการก่อสร้างถนนทางหลวงชนบทสาย ชพ.4008 แยกทางหลวงแผ่นดินหมายเลข 4001 - บ้านโพธิ์แบะ อำเภอเมือง จังหวัดชุมพร ระยะทาง 24.569 กิโลเมตร แล้วเสร็จสมบูรณ์ โดยมีจุดเริ่มต้นโครงการก่อสร้าง ณ หาดทุ่งวัวแล่น ตำบลสะพลี อำเภอประทิว จังหวัดชุมพร และจุดสิ้นสุดโครงการ เชื่อมต่อถนนทางหลวงแผ่นดินหมายเลข 4119 เชื่อมต่อปากน้ำชุมพรเก่า อำเภอเมือง จังหวัดชุมพร โดยก่อสร้างเป็นผิวจราจรแบบแอสฟัลต์คอนกรีต กว้าง 7 เมตร ไหล่ทางกว้าง 1 - 2 เมตร พร้อมก่อสร้างสะพานคอนกรีตเสริมเหล็ก 3 แห่ง จุดพักรถขนาดเล็ก 1 แห่ง ระบบไฟฟ้าแสงสว่าง พร้อมเครื่องหมายจราจรเพื่อความปลอดภัยอีกด้วย

ที่มา : https://www.thaigov.go.th/news/contents/details/43151