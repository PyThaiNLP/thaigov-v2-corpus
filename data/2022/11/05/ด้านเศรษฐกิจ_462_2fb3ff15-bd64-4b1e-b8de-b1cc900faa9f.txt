รัฐบาลไทย-ข่าวทำเนียบรัฐบาล-ออมสินห่วงใยลูกค้า แนะเปิดแอป MyMo ด้วยตัวเองโดยใช้บัตรเดบิต ขอกู้ / พักชำระหนี้ หรือใช้ธุรกรรมอื่นผ่านแอป ลดความเสี่ยงติดต่อแพร่เชื้อ


วันจันทร์ที่ 26 กรกฎาคม 2564
พิมพ์
ออมสินห่วงใยลูกค้า แนะเปิดแอป MyMo ด้วยตัวเองโดยใช้บัตรเดบิต ขอกู้ / พักชำระหนี้ หรือใช้ธุรกรรมอื่นผ่านแอป ลดความเสี่ยงติดต่อแพร่เชื้อ
ธนาคารออมสินอำนวยความสะดวกให้ลูกค้าที่มีบัตรเดบิต สามารถเปิดใช้บริการแอป MyMo ด้วยตนเอง ไม่ต้องเดินทางไปเปิดใช้แอปที่สาขาอีกต่อไป เป็นการลดความเสี่ยงการติดเชื้อในช่วงนี้
นายวิทัย รัตนากร ผู้อำนวยการธนาคารออมสิน เปิดเผยว่า จากสถานการณ์การแพร่ระบาดของโควิด-19 ที่กระจายอย่างรวดเร็วและส่งผลกระทบรุนแรงทั่วประเทศ ธนาคารออมสินมีความห่วงใยต่อสุขภาพและความปลอดภัยของลูกค้า จึงขอแนะนำลูกค้าพยายามอยู่ในที่พักอาศัย ลดการเดินทาง และแนะนำให้ทำธุรกรรมทางการเงินผ่านแอปพลิเคชัน MyMo ของธนาคารออมสิน โดยล่าสุด ธนาคารฯ ได้อำนวยความสะดวกให้กับลูกค้าที่มีบัตรเดบิต สามารถเปิดใช้บริการแอป MyMo ได้ด้วยตนเอง ไม่ต้องเดินทางไปเปิดใช้แอปที่สาขาอีกต่อไป ซึ่งนอกจากเป็นการลดความเสี่ยงการติดเชื้อในช่วงนี้ ลูกค้าที่ต้องการขอสินเชื่อหรือขอพักชำระหนี้ และต้องการความช่วยเหลือเร่งด่วน ก็จะได้รับความสะดวกจากการใช้บริการผ่านแอป MyMo ด้วยเช่นกัน
ทั้งนี้ ลูกค้าบัตรเดบิตที่ยังไม่มีแอป MyMo สามารถดาวน์โหลดแอป MyMo ด้วยสมาร์ทโฟน ซึ่งรองรับได้ทั้งระบบปฏิบัติการ IOS / Android และ HUAWEI จากนั้นเปิดใช้บริการแอป MyMo ด้วยข้อมูลบัตรเดบิตใน 3 ขั้นตอนง่าย ๆ คือ (1) กรอกหมายเลขบัตรเดบิต (2) กรอก PIN บัตรเดบิต และ (3) กรอก OTP เพื่อยืนยันการเปิดใช้บริการ MyMo โดยสามารถดูรายละเอียดคำแนะนำขั้นตอนการดาวน์โหลดและเปิดใช้งานแอป MyMo ด้วยตนเองได้ที่เว็บไซต์ธนาคารออมสิน www.gsb.or.th หรือสอบถามเพิ่มเติมได้ที่ GSB Contact Center โทร 1115 กด 1

ที่มา : https://www.thaigov.go.th/news/contents/details/44140