รัฐบาลไทย-ข่าวทำเนียบรัฐบาล-นายกฯ ตรวจติดตามโครงการพระราชดำริในหลวง ร.9 การแก้ไขอุทกภัย ปรับปรุงคลองภูมินาถดำริ (คลอง ร.1) เน้นย้ำบริหารน้ำให้เหมาะสม ให้มีศักยภาพเพียงพอในการป้องกันน้ำท่วมเมืองหาดใหญ่


วันจันทร์ที่ 25 เมษายน 2565
พิมพ์
นายกฯ ตรวจติดตามโครงการพระราชดำริในหลวง ร.9 การแก้ไขอุทกภัย ปรับปรุงคลองภูมินาถดำริ (คลอง ร.1) เน้นย้ำบริหารน้ำให้เหมาะสม ให้มีศักยภาพเพียงพอในการป้องกันน้ำท่วมเมืองหาดใหญ่
นายกฯ ตรวจติดตามโครงการพระราชดำริในหลวง ร.9 การแก้ไขอุทกภัย ปรับปรุงคลองภูมินาถดำริ (คลอง ร.1) เน้นย้ำบริหารน้ำให้เหมาะสม ให้มีศักยภาพเพียงพอในการป้องกันน้ำท่วมเมืองหาดใหญ่ และเป็นพื้นที่เก็บกักน้ำไว้ใช้ในช่วงหน้าแล้ง
วันนี้ (25 เมษายน 2565) เวลา 11.15 น. พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม พร้อมด้วยนายพิพัฒน์ รัชกิจประการ รัฐมนตรีว่าการกระทรวงการท่องเที่ยวและกีฬา และนายสุชาติ ชมกลิ่น รัฐมนตรีว่าการกระทรวงแรงงาน พร้อมคณะ ตรวจติดตามโครงการพระราชดำริในหลวงรัชกาลที่ 9 การแก้ไขอุทกภัย อำเภอหาดใหญ่ ในการจัดทำโครงการบรรเทาอุทกภัยอำเภอหาดใหญ่ปรับปรุงคลองภูมินาถดำริ (คลอง ร.1) ให้มีศักยภาพเพียงพอในการป้องกันน้ำท่วมเมืองหาดใหญ่ และเป็นพื้นที่เก็บกักน้ำไว้ใช้ในช่วงหน้าแล้ง ณ คลองภูมินาถดำริ (คลอง ร.1) อำเภอหาดใหญ่ จังหวัดสงขลา
ทั้งนี้ เพื่อแก้ไขปัญหาอุทกภัยอำเภอหาดใหญ่ กรมชลประทานได้พิจารณาดำเนินการโครงการบรรเทาอุทกภัยอำเภอหาดใหญ่ (ระยะที่ 2) ขึ้น โดยการปรับปรุงคลองระบายน้ำ ร.1 ให้สามารถระบายน้ำได้เพิ่มขึ้น จาก 465 ลูกบาศก์เมตรต่อวินาที เพิ่มเป็น 1,200 ลูกบาศก์เมตรต่อวินาที และเมื่อระบายน้ำร่วมกับคลองอู่ตะเภาในอัตรา 465 ลูกบาศก์เมตรต่อวินาที จะสามารถเพิ่มศักยภาพในการระบายน้ำได้สูงสุดรวมกันประมาณ 1,665 ลูกบาศก์เมตรต่อวินาที และเป็นแหล่งน้ำสำรองในช่วงฤดูแล้งประมาณ 5.00 ล้านลูกบาศก์เมตร ปัจจุบันโครงการบรรเทาอุทกภัยอำเภอหาดใหญ่ (ระยะที่ 2) มีความคืบหน้าไปแล้วกว่า 92.10% โดยประตูระบายน้ำหน้าควน 2 ซึ่งอยู่บริเวณปากคลองระบายน้ำ ร.1 ได้ก่อสร้างแล้วเสร็จ สามารถบริหารจัดการน้ำโดยการเปิดปิดบานเพื่อควบคุมปริมาณน้ำที่จะไหลเข้าสู่คลองระบายน้ำ ร.1 และคลองระบายน้ำ ร.1 ซึ่งได้ทำการปรับปรุงโดยการขุดขยายความกว้างของคลองระบายน้ำจากเดิมท้องคลองกว้าง 24 เมตร ขยายเป็น 70 เมตร พร้อมทั้งก่อสร้างกำแพงคอนกรีตเสริมเหล็กแล้วเสร็จไปกว่าร้อยละ 90 ทำให้คลองระบายน้ำ ร.1 ในปัจจุบันจะสามารถช่วยในการระบายน้ำในช่วงฤดูฝนได้สูงสุดประมาณ 1,000 ลูกบาศก์เมตรต่อวินาที
โอกาสนี้ นายกรัฐมนตรีได้กำชับให้สำรวจศักยภาพของคลอง เตรียมความพร้อมรองรับสถานการณ์น้ำ นำเอาประสบการณ์จากน้ำท่วมที่ผ่านมาเป็นบทเรียนในการแก้ไขปัญหาให้มีประสิทธิภาพเกิดประโยชน์ต่อประชาชน ลดความเสียหาย บรรเทาความเดือดร้อนให้มากที่สุด พร้อมกับเน้นย้ำการบริหารน้ำให้เหมาะสม นำไปใช้ประโยชน์ในฤดูแล้ง ทั้งนี้ นายกรัฐมนตรีฝากให้ส่วนราชการสำรวจเส้นทางน้ำ รวมถึงคลองต่าง ๆ พัฒนาแก้ไขปรับปรุง นำเสนอโครงการมายังรัฐบาล ยืนยันพร้อมสนับสนุนงบประมาณ แต่ขอให้นำไปใช้ให้เกิดประโยชน์ต่อส่วนรวมมากที่สุด
จากนั้น นายกรัฐมนตรีพร้อมคณะเดินทางมายังตลาดกิมหยง เทศบาลหาดใหญ่ พบปะให้กำลังใจสอบถามสถานการณ์ค้าขายจากพ่อค้าแม่ค้า โดยมีประชาชนพ่อค้าแม่ค้าส่งเสียงกำลังใจบอกให้ สู้ ๆ ตลอดทาง ขอให้รักษาสุขภาพ นายกรัฐมนตรีกล่าวกับพ่อค้าแม่ค้าให้สู้ ๆ ขอให้เข้มแข็ง กำลังใจที่ดีจะช่วยให้ก้าวผ่านสถานการณ์ต่าง ๆ ไปได้ ทั้งนี้ มีประชาชนและพ่อค้าแม่ค้ามาขอจับมือถ่ายรูปเป็นที่ระลึก แต่นายกรัฐมนตรีให้เอาศอกสัมผัสกันแทนการจับมือ เพื่อความปลอดภัยจากโควิด ///

ที่มา : https://www.thaigov.go.th/news/contents/details/53877