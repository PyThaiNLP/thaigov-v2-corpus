รัฐบาลไทย-ข่าวทำเนียบรัฐบาล-รพ.บุษราคัมเปิดหอผู้ป่วยกึ่งวิกฤตทับทิม 32 เตียง


วันพฤหัสบดีที่ 2 กันยายน 2564
พิมพ์
รพ.บุษราคัมเปิดหอผู้ป่วยกึ่งวิกฤตทับทิม 32 เตียง
โรงพยาบาลบุษราคัม เปิดหอผู้ป่วยกึ่งวิกฤตทับทิม 32 เตียง ดูแลผู้ป่วยโควิด 19 ที่ต้องให้ออกซิเจนไฮโฟลว์ ลดการเข้าสู่ภาวะวิกฤต ลดการใส่ท่อช่วยหายใจ เริ่มรับผู้ป่วยแล้ววานนี้ 8 ราย เผยแนวโน้มผู้ป่วยรายใหม่ลดลง  สัปดาห์ล่าสุดรับใหม่เฉลี่ยวันละ 76 ราย
โรงพยาบาลบุษราคัม เปิดหอผู้ป่วยกึ่งวิกฤตทับทิม 32 เตียง ดูแลผู้ป่วยโควิด 19 ที่ต้องให้ออกซิเจนไฮโฟลว์ ลดการเข้าสู่ภาวะวิกฤต ลดการใส่ท่อช่วยหายใจ เริ่มรับผู้ป่วยแล้ววานนี้ 8 ราย เผยแนวโน้มผู้ป่วยรายใหม่ลดลง  สัปดาห์ล่าสุดรับใหม่เฉลี่ยวันละ 76 รายจากเดิมวันละกว่า 200 ราย
วันนี้ (2 กันยายน 2564) นายแพทย์เกียรติภูมิ วงศ์รจิต ปลัดกระทรวงสาธารณสุข ให้สัมภาษณ์ความคืบหน้าการดำเนินงานของโรงพยาบาลบุษราคัม ว่า สถานการณ์โควิด 19 ของไทยมีแนวโน้มดีขึ้น จำนวนผู้ติดเชื้อรายใหม่ลดลง สำหรับผู้ป่วยที่มีอาการกลุ่มสีเหลืองที่เข้ารับการรักษาในโรงพยาบาลบุษราคัมมีจำนวนลดลงเช่นกัน  มีผู้ป่วยอยู่ระหว่างการรักษาทั้งสิ้น 1,198 ราย ในช่วงสัปดาห์ที่ผ่านมา (25 – 31 สิงหาคม) มีผู้ป่วยใหม่ลดลงเหลือเพียง 76 รายต่อวัน จากเดิมในเดือนกรกฎาคมรับผู้ป่วยใหม่เฉลี่ยวันละ 281 ราย และเฉลี่ยตลอดทั้งเดือนสิงหาคมวันละ 248 ราย ขณะที่ผู้ป่วยรักษาหายกลับบ้านได้ 282 ราย ซึ่งสูงกว่าจำนวนผู้ป่วยที่รับใหม่ อย่างไรก็ตาม
ยังมีผู้ป่วยส่วนหนึ่งที่มีอาการหนักจำเป็นต้องใช้เครื่องช่วยหายใจหรือให้ออกซิเจนไฮโฟลว์ จึงได้เปิดหอผู้ป่วยกึ่งวิกฤตทับทิม 32 เตียง มีผู้ป่วยแล้ว 8 รายตั้งแต่วานนี้ (1 กันยายน 2564) หลังจากที่ได้เปิดหอผู้ป่วยวิกฤตโกเมน 17 เตียงไปเมื่อต้นเดือนสิงหาคม ซึ่งจะช่วยให้ผู้ป่วยกลุ่มนี้ได้รับการดูแลรักษาอย่างใกล้ชิด ช่วยลดการเข้าสู่ภาวะวิกฤต ลดการใส่ท่อช่วยหายใจ เพิ่มโอกาสการรอดชีวิตได้ถึงร้อยละ 63
ทั้งนี้ ตั้งแต่ 14 พฤษภาคม - 1 กันยายน 2564 โรงพยาบาลบุษราคัมเปิดให้บริการรวม 3,700 เตียง ให้การดูแลผู้ป่วยโควิดสะสม 20,079 ราย ส่งต่อ 371 ราย ผู้เสียชีวิตสะสม 223 ราย อัตราตายร้อยละ 1.11 ส่วนหอผู้ป่วยวิกฤตโกเมน 17 เตียง เปิดดำเนินการมา 1 เดือนมีผู้ป่วยสะสม 82 ราย ขณะนี้มีผู้ป่วยใส่ท่อช่วยหายใจ 8 ราย ใช้ออกซิเจนไฮโฟลว์ 3 ราย และหอผู้ป่วยกึ่งวิกฤตทับทิม 32 เตียง รับผู้ป่วยแล้ว 8 ราย
******************************** 2 กันยายน 2564

ที่มา : https://www.thaigov.go.th/news/contents/details/45464