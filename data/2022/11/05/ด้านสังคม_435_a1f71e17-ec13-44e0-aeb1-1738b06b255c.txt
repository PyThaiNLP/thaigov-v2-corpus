รัฐบาลไทย-ข่าวทำเนียบรัฐบาล-สธ.แจงประสิทธิภาพ “ซิโนแวค” จากการใช้จริงในประเทศลดป่วยหนัก เสียชีวิต ได้กว่า 80%


วันอังคารที่ 31 สิงหาคม 2564
สธ.แจงประสิทธิภาพ “ซิโนแวค” จากการใช้จริงในประเทศลดป่วยหนัก เสียชีวิต ได้กว่า 80%
สธ.แจงประสิทธิภาพ “ซิโนแวค” จากการใช้จริงในประเทศลดป่วยหนัก เสียชีวิต ได้กว่า 80%
กระทรวงสาธารณสุขแจงวัคซีนซิโนแวค ผ่านการตรวจสอบคุณภาพและความปลอดภัยจากผู้เชี่ยวชาญทั้งในและภายนอก อย. ก่อนอนุมัติขึ้นทะเบียนใช้ในสถานการณ์ฉุกเฉิน พร้อมผ่านการตรวจรับรองรุ่นการผลิตจากกรมวิทยาศาสตร์การแพทย์ที่ตรวจสอบจากตัววัคซีนโดยตรง ยืนยันมีความปลอดภัยแน่นอน  ส่วนประสิทธิผลจากการใช้จริงในประเทศไทย พบป้องกันโรคได้ 75% ป้องกันป่วยหนักเสียชีวิตได้มากกว่า 80%
วันนี้ (31 สิงหาคม 2564) ที่อาคารสัปปายะสภาสถาน รัฐสภา กทม. นายแพทย์ไพศาล ดั่นคุ้ม เลขาธิการคณะกรรมการอาหารและยา พร้อมด้วย นายแพทย์ศุภกิจ ศิริลักษณ์ อธิบดีกรมวิทยาศาสตร์การแพทย์ และนายแพทย์โอภาส การย์กวินพงศ์ อธิบดีกรมควบคุมโรค แถลงข่าวชี้แจงกรณีข้อสงสัยประสิทธิผลและความปลอดภัยวัคซีนซิโนแวค โดยนายแพทย์ไพศาล กล่าวว่า วัคซีนที่จะนำมาใช้ในประเทศต้องผ่านการอนุมัติและขึ้นทะเบียน โดย อย.ได้ขึ้นทะเบียนวัคซีนซิโนแวคเมื่อวันที่ 22 กุมภาพันธ์ 2564 ใช้วิธีการอนุมัติในสถานการณ์ฉุกเฉิน ใช้เวลาในการพิจารณา 29 วันโดยคำนึงถึงความปลอดภัยคุณภาพ มาตรฐาน และประสิทธิผลวัคซีนซึ่งการพิจารณาได้ระดมบุคลากรและผู้เชี่ยวชาญจากทั้งในและนอก อย. ร่วมกันประเมินเพื่อให้ได้วัคซีนที่มีคุณภาพและความปลอดภัย สำหรับข้อมูลประสิทธิผลวัคซีนซิโนแวคในบราซิลทดลองในบุคลากรทางการแพทย์ เนื่องจากมีโอกาสสัมผัสโรคสูงสามารถเกิดโรคได้ง่ายกว่าคนทั่วไป พบว่าสามารถป้องกันการป่วยเข้าโรงพยาบาลได้ 78% ลดการตายได้ 100% มีประสิทธิผลมากกว่า 50% หลังจาก อย.ได้ขึ้นทะเบียนแล้วองค์การอนามัยโลก ได้ให้การรับรอง และสั่งซื้อหลายร้อยล้านโดสมีการกระจายไปในหลายประเทศทั่วโลก
นายแพทย์ศุภกิจ กล่าวว่า วัคซีนที่นำเข้ามาทุกล็อต ต้องผ่านการรับรองรุ่นการผลิตจากกรมวิทยาศาสตร์การแพทย์ ซึ่งตรวจจากตัววัคซีนโดยตรง ไม่ใช่ตรวจเฉพาะเอกสารเท่านั้น โดยต้องผ่านเกณฑ์มาตรฐานทุกข้อ ก่อนส่งไปยังกรมควบคุมโรค สำหรับประสิทธิผลที่มีต่อการกลายพันธุ์ของไวรัส กรมวิทยาศาสตร์การแพทย์ได้ทำการทดลองร่วมกับมหาวิทยาลัยมหิดล โดยใช้เลือดจากอาสาสมัคร ที่ฉีดวัคซีนซิโนแวค 2 เข็ม พบว่าสามารถกันสายพันธุ์เดลตาได้ แสดงให้เห็นว่าวัคซีนซิโนแวคที่ฉีดไปสองเข็มไม่เสียเปล่ามีประโยชน์ในการช่วยระบบสาธารณสุขของประเทศ หากตั้งแต่เดือนกุมภาพันธ์เป็นต้นมา ไม่มีการฉีดวัคซีนซิโนแวคอาจมีผู้เสียชีวิตหลายเท่า ยืนยันว่าวัคซีนที่ดีที่สุดคือวัคซีนที่อยู่ในตัวแล้ว
ด้านนายแพทย์โอภาส กล่าวว่า กรมควบคุมโรคร่วมกับหน่วยงานด้านการแพทย์และสาธารณสุข ประเมินผลและประสิทธิภาพการฉีดวัคซีนซิโนแวค เช่น ที่ จ.ภูเก็ต พบว่าสามารถป้องกันป่วยหนักและเสียชีวิตได้ 90.6% ส่วนที่สมุทรสาคร พบว่าป้องกันโรคได้ 90% และเมื่อมีการระบาดในบุคลากรสาธารณสุข จ.เชียงราย มีประสิทธิผลป้องกันโรคได้ 82% นอกจากนี้กองระบาดวิทยาได้สรุปผลการฉีดวัคซีนภาพรวมตั้งแต่เดือนมีนาคม ถึงกรกฎาคม 2564 พบว่าสามารถป้องกันโรค 75% ป้องกันป่วยหนักเสียชีวิตได้มากกว่า 80% ยืนยันว่าซิโนแวคมีประสิทธิภาพทั้งการใช้จริงและในห้องทดลอง รวมทั้งสายพันธุ์เดลตาได้ทำการประเมินประสิทธิผลวัคซีนต่อเนื่องพบว่าการฉีดวัคซีนสูตรไขว้ซิโนแวคตามด้วยแอสตร้าเซนเนก้า ได้ผลดีขึ้นกว่าเดิม 3 เท่า
“ขอยืนยันว่าไม่มีการปกปิดตัวเลข สามารถสอบสอบได้จากตัวเลขผู้ป่วยที่เข้ารักษาที่โรงพยาบาลลดลงชัดเจน เช่น โรงพยาบาลสนามบุษราคัม จากที่เคยมีมากกว่า 3,500 คน เหลือ 1,500 คน โรงพยาบาลทุกแห่ง คนไข้ลดลง ต่างจังหวัดก็ลด หรือที่ศูนย์นิมิบุตร จากเดิมมีคนไข้รอส่งต่อหลายร้อยคน เหลือไม่ถึง 70 คน” นายแพทย์โอภาสกล่าว

ที่มา : https://www.thaigov.go.th/news/contents/details/45380