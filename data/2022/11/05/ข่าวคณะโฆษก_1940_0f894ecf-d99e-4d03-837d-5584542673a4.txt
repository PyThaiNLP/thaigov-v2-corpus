รัฐบาลไทย-ข่าวทำเนียบรัฐบาล-โฆษกรัฐบาลเผยนายกฯ ยินดีเยาวชนไทยคว้าแชมป์กีฬาเรือใบโลก (2022 Arkas Optimist World Championship) พร้อมเชิญชวนคนไทยส่งแรงเชียร์ทัพนักกีฬาอาเซียนพาราเกมส์


วันเสาร์ที่ 9 กรกฎาคม 2565
โฆษกรัฐบาลเผยนายกฯ ยินดีเยาวชนไทยคว้าแชมป์กีฬาเรือใบโลก (2022 Arkas Optimist World Championship) พร้อมเชิญชวนคนไทยส่งแรงเชียร์ทัพนักกีฬาอาเซียนพาราเกมส์
โฆษกรัฐบาลเผยนายกฯ ยินดีเยาวชนไทยคว้าแชมป์กีฬาเรือใบโลก (2022 Arkas Optimist World Championship) พร้อมเชิญชวนคนไทยส่งแรงเชียร์ทัพนักกีฬาอาเซียนพาราเกมส์
วันนี้ (9 กรกฎาคม 2565) นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม แสดงความยินดีกับทีมนักกีฬาเยาวชนไทยเรือใบที่ได้รับรางวัลชนะเลิศในการแข่งขันเรือใบ รายการ 2022 Arkas Optimist World Championship ซึ่งจัดขึ้นที่เมืองโบดรัม ประเทศตุรกี ระหว่างวันที่ 27 มิถุนายน – 7 กรกฎาคม 2565 โดย ม.ล.เวฆา ภาณุพันธุ์ คว้าแชมป์โลกอันดับที่ 1 ประเภทบุคคล ด้วยคะแนนรวม 124 คะแนน ในขณะที่นักกีฬาไทยอีก 4 คน มีผลการแข่งขัน ดังนี้ ชนาธิป ทองกล่ำ จบอันดับที่ 28, นัณวธรญ์ ศุภอัมพลวิชญ์ จบอันดับที่ 60, ปิติภูมิ เจริญผล จบอันดับที่ 78 และพชรพรรณ องคะลอย จบอันดับที่ 79 โดยมีนักกีฬาเข้าร่วมการแข่งขัน 276 คน จาก 62 ประเทศทั่วโลก
โฆษกประจำสำนักนายกรัฐมนตรี กล่าวว่า ผลการแข่งขันดังกล่าวสะท้อนศักยภาพของทีมนักกีฬาเยาวชนไทยที่สามารถทำผลงานได้อย่างดีเยี่ยมและประสบความสำเร็จต่อเนื่องจากการแข่งขันรายการนัดอุ่นเครื่อง Trofeo Marco Rizzotti ที่อิตาลี เมื่อวันที่ 19 - 22 พฤษภาคม 2565 ที่ผ่านมา ซึ่งทีมนักกีฬาไทยทั้ง 5 คน ทำผลงานได้เป็นลำดับที่ 5 และยังรับการคัดเลือกให้ได้รับรางวัล The Fair Play Award อีกด้วย โดยการแข่งขันเรือใบประเภทออพติมิสต์ (Optimist) ถือเป็นจุดเริ่มต้นสำคัญของนักแล่นใบที่จะต่อยอดสู่การแข่งขันเรือใบในประเภทอื่น ๆ และเป็นอีกประเภทกีฬาที่ไทยให้ความสำคัญผ่านการสนับสนุนจากสมาคมกีฬาแข่งเรือใบแห่งประเทศไทย ในพระบรมราชูปถัมภ์ ซึ่งนายกรัฐมนตรีเน้นย้ำว่า รัฐบาลพร้อมผลักดันและส่งเสริมให้ประชาชนเข้าถึงในทุกประเภทการกีฬา โดยเฉพาะในกลุ่มเยาวชนไทยที่จะเป็นรากฐานสำคัญของการสร้างนักกีฬาอาชีพ พัฒนาขีดความสามารถกีฬาไทยในระยะยาว เพื่อส่งเข้าร่วมการแข่งขันเวทีระดับโลกต่อไป
“นายกรัฐมนตรียินดีกับทีมนักกีฬาเยาวชนไทยที่สามารถสร้างชื่อเสียงและความภาคภูมิใจให้กับประเทศไทยได้อย่างต่อเนื่องอีกครั้งหนึ่ง และขอบคุณหน่วยงานที่เกี่ยวข้องที่ให้การสนับสนุนการแข่งขันดังกล่าว รวมทั้งขอเชิญชวนคนไทยร่วมเชียร์และให้กำลังใจทีมนักกีฬาไทยที่จะแข่งขันรายการอื่น ๆ ต่อไป เชื่อมั่นว่าความมุ่งมั่น ตั้งใจของทัพนักกีฬาไทยจะสร้างความสำเร็จและเป็นแรงบันดาลใจให้แก่เยาวชนในอนาคต นอกจากนี้ ในวันที่ 30 กรกฎาคม – 6 สิงหาคม 2565 จะมีการแข่งขันกีฬาอาเซียนพาราเกมส์ ครั้งที่ 11 (ASEAN Para Games 2022) ณ เมืองโซโล ประเทศอินโดนีเซีย โดยจะมีนักกีฬาคนพิการทีมชาติไทยจะเข้าร่วมการแข่งขันในหลายประเภท ทั้งเทเบิลเทนนิส, วีลแชร์เทนนิส,ว่ายน้ำ, กรีฑา, วีลแชร์เรสซิ่ง, ยิงปืน และ เรือพาย จึงขอให้ติดตาม และให้กำลังใจทัพนักกีฬาไทยต่อไป” นายธนกรฯ กล่าว

ที่มา : https://www.thaigov.go.th/news/contents/details/56718