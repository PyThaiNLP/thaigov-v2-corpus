รัฐบาลไทย-ข่าวทำเนียบรัฐบาล-นายกฯ ขอบคุณประชาชนชาวกระบี่ร่วมมือรัฐบาล พอใจผลเปิดการประเทศตามนโยบายรัฐบาล ตัวเลขการท่องเที่ยวและการสั่งจองห้องพักมีจำนวนเพิ่มมากขึ้น พร้อมสั่งหาวิธีลดเวลาการตรวจสอบที่สนามบิน


วันอังคารที่ 16 พฤศจิกายน 2564
พิมพ์
นายกฯ ขอบคุณประชาชนชาวกระบี่ร่วมมือรัฐบาล พอใจผลเปิดการประเทศตามนโยบายรัฐบาล ตัวเลขการท่องเที่ยวและการสั่งจองห้องพักมีจำนวนเพิ่มมากขึ้น พร้อมสั่งหาวิธีลดเวลาการตรวจสอบที่สนามบิน
นายกฯ ขอบคุณประชาชนชาวกระบี่ร่วมมือรัฐบาล พอใจผลเปิดการประเทศตามนโยบายรัฐบาล ตัวเลขการท่องเที่ยวและการสั่งจองห้องพักมีจำนวนเพิ่มมากขึ้น พร้อมสั่งหาวิธีลดเวลาการตรวจสอบที่สนามบินให้น้อยลงเพื่อประหยัดเวลานักท่องเที่ยว
วันนี้ (16 พ.ย.64) เวลา 13.15 น. ณ ห้องประชุมโภคีธารา โรงแรมโซฟิเทล กระบี่ โภคีธรา กอล์ฟ แอนด์ สปา รีสอร์ท พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม กล่าวถึงเดินทางมาประชุมคณะรัฐมนตรีอย่างเป็นทางการนอกสถานที่ ครั้งที่ 1/2564 และการประชุมการพัฒนาเศรษฐกิจและสังคมกลุ่มจังหวัดภาคใต้ฝั่งอันดามัน (กระบี่ ตรัง พังงา ภูเก็ต ระนอง และสตูล) ซึ่งได้มีการพิจารณาแผนงานระยะสั้นที่ต้องดำเนินการให้เสร็จภายใน 1 ปี วงเงินทั้งสิ้นจำนวน 494 ล้านบาท รวมทั้งโครงการอื่น ๆ ที่เสนอมาก็จะนำไปพิจารณาให้สอดคล้องเหมาะสมกับงบประมาณที่มีอยู่ต่อไป
พร้อมกันนี้ นายกรัฐมนตรี ขอบคุณประชาชนชาวกระบี่ และผู้ว่าราชการจังหวัดกลุ่มจังหวัดภาคใต้ฝั่งอันดามัน  ที่ให้การรต้อนรับอย่างอบอุ่นและร่วมมือกับรัฐบาลเป็นอย่างดี และพอใจต่อผลการดำเนินการเปิดประเทศตามนโยบายของรัฐบาล ที่มีความก้าวหน้าและมีแนวโน้มจะดีขึ้นต่อเนื่องตัวเลขการท่องเที่ยวและการสั่งจองห้องพักมีจำนวนเพิ่มมากขึ้น ซึ่งได้สั่งการหน่วยงานที่เกี่ยวข้องหาแนวทางในการปรับวิธีการตรวจสอบต่าง ๆ ที่สนามบินให้ลดเวลาลงให้ได้มากที่สุดในปัจจุบันเพื่อประหยัดเวลาและอำนวยความสะดวกแก่นักท่องเที่ยวที่เดินทางเข้ามาในประเทศ
นอกจากนี้ นายกรัฐมนตรี ขอบคุณผู้ประกอบการทุกคนยินดีร่วมมือกันในการที่จะปฏิบัติตามมาตรการของรัฐ โดยรัฐบาลพร้อมดูแลเรื่องการขนส่ง รถ และการบริการ เป็นต้น  และขอเชิญชวนประชาชนทุกคนเดินทางมาเที่ยวกระบี่ และทะเลภาคใต้ฝั่งอันดามัน
นายกรัฐมนตรี สั่งการทุกหน่วยงานที่เกี่ยวข้องดูแลระมัดระวังการแพร่ระบาดของโรคติดเชื้อไวรัสโคโรนา 2019 (โควิด-19) ในช่วงเทศกาลลอยกระทงที่กำลังจะถึงนี้ด้วย รวมถึงฝากความห่วงใยประชาชนทุกคนช่วยกันดูแลป้องกันตนเองและปฏิบัติตามมาตรการด้านสาธารณสุขอย่างเคร่งกันเพื่อป้องกันการแพร่ระบาดของโรคโควิด-19
ในช่วงท้าย นายกรัฐมนตรีกล่าวว่า รู้สึกมีความสุข และการเดินทางมาประชุมคณะรัฐมนตรีอย่างเป็นทางการนอกสถานที่จะพยายามจัดประชุมคณะรัฐมนตรีอย่างเป็นทางการนอกสถานที่ให้บ่อยครั้งขึ้น รวมทั้งจะไปเยี่ยมเยียนประชาชนบางจังหวัดเป็นกรณีพิเศษตามความเหมาะสม
--------------

ที่มา : https://www.thaigov.go.th/news/contents/details/48317