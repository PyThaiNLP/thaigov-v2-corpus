รัฐบาลไทย-ข่าวทำเนียบรัฐบาล-การรถไฟแห่งประเทศไทยพร้อมเปิดให้บริการตู้จำหน่ายตั๋วโดยสารอัตโนมัติ 25 มิถุนายนนี้


วันอังคารที่ 22 มิถุนายน 2564
การรถไฟแห่งประเทศไทยพร้อมเปิดให้บริการตู้จำหน่ายตั๋วโดยสารอัตโนมัติ 25 มิถุนายนนี้
การรถไฟแห่งประเทศไทยพร้อมเปิดให้บริการตู้จำหน่ายตั๋วโดยสารอัตโนมัติ 25 มิถุนายนนี้ เพื่ออำนวยความสะดวกในการซื้อตั๋วโดยสารได้อย่างรวดเร็ว ปลอดภัย และลดความเสี่ยงจากการแพร่ระบาดโรคติดเชื้อไวรัส COVID-19
นายนิรุฒ มณีพันธ์ ผู้ว่าการรถไฟแห่งประเทศไทย เปิดเผยว่า การรถไฟฯ พร้อมเปิดให้บริการซื้อตั๋วโดยสารผ่านตู้จำหน่ายตั๋วโดยสารอัตโนมัติ (Automatic Ticket Vending Machine : TVM) สำหรับขบวนรถชานเมืองและรถธรรมดา ตั้งแต่วันที่ 25 มิถุนายน 2564 เป็นต้นไป เพื่ออำนวยความสะดวกให้ประชาชนสามารถซื้อตั๋วรถไฟได้อย่างรวดเร็ว ปลอดภัย และลดความเสี่ยงในการสัมผัสเพื่อลดการแพร่ระบาดของเชื้อโควิด-19  อีกทั้งยังสามารถชำระเงินได้ด้วยเงินสด ทั้งธนบัตร และเหรียญ
ทั้งนี้ ในระยะแรกเปิดจำหน่ายตั๋วโดยสารผ่านตู้จำหน่ายตั๋วอัตโนมัติ  (TVM)  ในเส้นทางกรุงเทพ – ลพบุรี /แก่งคอย /นครปฐม /สุพรรณบุรี และอรัญประเทศ โดยมีการติดตั้งตู้จำหน่ายตั๋วอัตโนมัติ ทั้งหมด 10 เครื่อง ใน 9 สถานี ซึ่งมีผู้ใช้บริการหนาแน่น ประกอบด้วย สถานีกรุงเทพ (หัวลำโพง) 2 เครื่อง  สถานีสามเสน บางซื่อ ดอนเมือง รังสิต ฉะเชิงเทรา มหาชัย วงเวียนใหญ่ ตลาดพลู สถานีละ 1 เครื่อง
นายนิรุฒฯ กล่าวว่า ในอนาคตการรถไฟฯ มีแผนติดตั้งตู้จำหน่ายตั๋วโดยสารอัตโนมัติเพิ่มเติมตามสถานีต่างๆ และสถานีกลางบางซื่อ เพื่อให้ประชาชนสามารถซื้อตั๋วโดยสารได้อย่างสะดวกรวดเร็ว โดยสอบถามรายละเอียดเพิ่มเติมได้ที่ศูนย์บริการลูกค้าสัมพันธ์ หมายเลขโทรศัพท์ 1690 ตลอด 24 ชั่วโมง หรือ เฟซบุ๊ก แฟนเพจ ทีมพีอาร์การรถไฟแห่งประเทศไทย
สำหรับขั้นตอนการซื้อตั๋วรถไฟผ่านตู้จำหน่ายอัตโนมัติ อันดับแรกให้เลือกรายการ "ซื้อตั๋ว" และกดเลือกสถานีปลายทางที่ต้องการ – จากนั้น ให้กด "ถัดไป" เพื่อเลือกขบวนโดยสาร แล้วให้กดเลือกจำนวนผู้โดยสาร และประเภทชั้นรถโดยสารที่ต้องการ เมื่อเลือกเสร็จให้นำบัตรประชาชนเข้าไปในช่องเสียบบัตรประชาชนที่เครื่องอ่านบัตร และกด "อ่านบัตรประชาชน" ข้อมูลผู้โดยสารจะแสดงขึ้นมายังหน้าจอทั้งเลขบัตรประชาชน เพศ ชื่อ และนามสกุล เมื่อตรวจสอบความถูกต้องแล้ว ให้กด "ชำระค่าโดยสาร" โดยชำระได้ทั้งเหรียญและธนบัตร  สุดท้ายให้รอรับตั๋วโดยสารที่ช่อง "รับบัตรโดยสาร" รวมถึงเงินทอน

ที่มา : https://www.thaigov.go.th/news/contents/details/42975