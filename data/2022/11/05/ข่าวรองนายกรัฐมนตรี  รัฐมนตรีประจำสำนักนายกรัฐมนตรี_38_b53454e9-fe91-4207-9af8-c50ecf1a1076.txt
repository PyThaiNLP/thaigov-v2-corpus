รัฐบาลไทย-ข่าวทำเนียบรัฐบาล-รองนายกรัฐมนตรี “อนุทิน ชาญวีรกูล”เป็นประธานรับมอบวัคซีนไฟเซอร์ 2 ล้านโดส เผยสิ้นเดือนต.ค. มีเข้ามารวม 8 ล้านโดส


วันพุธที่ 29 กันยายน 2564
พิมพ์
รองนายกรัฐมนตรี “อนุทิน ชาญวีรกูล”เป็นประธานรับมอบวัคซีนไฟเซอร์ 2 ล้านโดส เผยสิ้นเดือนต.ค. มีเข้ามารวม 8 ล้านโดส
รองนายกรัฐมนตรี “อนุทิน ชาญวีรกูล”เป็นประธานรับมอบวัคซีนไฟเซอร์ 2 ล้านโดส เผยสิ้นเดือนต.ค. มีเข้ามารวม 8 ล้านโดส
วันที่ 29 ก.ย. 2564 น.ส.ไตรศุลี ไตรสรณกุล รองโฆษกประจำสำนักนายกรัฐมนตรี กล่าวว่า เมื่อเวลา 8.00 น. นายอนุทิน ชาญวีรกูล รองนายกรัฐมนตรีและ รมว.สาธารณสุข พร้อมด้วยผู้บริหารกระทรวงสาธารณสุขได้เดินทางไปตรวจรับมอบวัคซีนไฟเซอร์ จำนวน 2 ล้านโดส ซึ่งมาถึงท่าอากาศยานสุวรรณภูมิ เมื่อเวลา 04.35 น. ที่ผ่านมา โดยสายการบิน DHL เที่ยวบิน 3L 350
ทั้งนี้ รองนายกรัฐมนตรีและ รมว.สาธารณสุข กล่าวภายหลังเป็นประธานรับมอบวัคซีนไฟเซอร์ ว่า วัคซีนที่มาถึงประเทศในวันนี้ เป็นล็อตแรกจากทั้งหมดที่รัฐบาลจัดซื้อมา 30 ล้านโดส  ซึ่งทางไฟเซอร์จะจัดส่งในเดือน ต.ค. อีก 6 ล้านโดส รวมถึงสิ้นเดือน ต.ค. จะมีวัคซีนเข้ามา 8 ล้านโดส และครบทั้ง 30 ล้านโดสภายในสิ้นปีนี้แน่นอน
“วัคซีนทั้ง 30 ล้านโดสจะมีการจัดส่งได้ภายในปีนี้ ส่วนถึงสิ้นเดือน ต.ค. นี้ จะมีทั้งหมด 8 ล้านโดส โดยจะเข้ามาทุกวันพุธของทุกสัปดาห์และไฟเซอร์จะทำการจัดส่งไปยังที่หมายตามที่กรมควบคุมโรคกำหนดไว้ทั่วประเทศ เพราะราคาที่จัดซื้อมานี้รวมค่าจัดส่งแล้ว การจัดส่งจะเป็นแบบ door to door” รองนายกรัฐมนตรีกล่าว
นายอนุทิน กล่าวว่า กลุ่มเป้าหมายหลักที่จะฉีดวัคซีนไฟเซอร์คือลูกหลานอายุระหว่าง 12-18 ปี ซึ่งมีอยู่ประมาณ 5 ล้านกว่าคน ใช้วัคซีน 10 ล้านโดส ส่วนที่เหลือก็จะนำไปกระจายให้แก่ประชาชนทั่วไป ซึ่งกรมควบคุมโรคได้มีการวางแผนการฉีดไว้แล้ว โดยเฉพาะในการฉีดไขว้ตามมติคณะอนุกรรมการด้านเสริมภูมิคุ้มกันกันที่มีมติสูตรการฉีดที่จะทำให้มีภูมิคุ้มกันสูงที่สุด ไม่ว่าจะเป็นการฉีดซิโนแวคเข็มแรก แอสตร้าซิเนก้าเข็มที่ 2 หรือแอสตร้าเซนเนก้าเข็มแรก และไฟเซอร์เข็มที่ 2
หลังจากรับวัคซีนล็อตนี้แล้วกรมวิทยาศาสตร์การแพทย์ และอย. จะดำเนินการตรวจรับตามขั้นตอนและเร่งให้มีการกระจายวัคซีนไปยังพื้นที่เป้าหมายต่าง ๆ ทั่วประเทศเร็วที่สุด โดยคาดว่าจะเริ่มฉีดวัคซีนไฟเซอร์ได้ตั้งแต่สัปดาห์หน้าเป็นต้นไป
นายอนุทิน กล่าวว่า สำหรับแผนการการจัดซื้อวัคซีนไฟเซอร์ในปีหน้าก็ได้มีการพูดคุยไปในระดับหนึ่งแล้ว เพื่อสร้างความมั่นใจให้กับประเทศไทยว่าจะมีวัคซีนในเทคโนโลยีทุกประเภท เพียงพอในการให้การดูแลให้ความปลอดภัยกับพี่น้องประชาชน
----------------------------

ที่มา : https://www.thaigov.go.th/news/contents/details/46329