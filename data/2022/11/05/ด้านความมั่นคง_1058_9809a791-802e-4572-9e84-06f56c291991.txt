รัฐบาลไทย-ข่าวทำเนียบรัฐบาล-รมว.สุชาติ ห่วงใยนายจ้าง ลูกจ้าง เหตุเพลิงไหม้โรงงาน 2 แห่ง สั่ง กสร. เร่งเข้าตรวจสอบหาข้อเท็จจริงทันที


วันพุธที่ 18 พฤษภาคม 2565
พิมพ์
รมว.สุชาติ ห่วงใยนายจ้าง ลูกจ้าง เหตุเพลิงไหม้โรงงาน 2 แห่ง สั่ง กสร. เร่งเข้าตรวจสอบหาข้อเท็จจริงทันที
รมว.แรงงาน ห่วงใยนายจ้างและลูกจ้างกรณีเกิดเหตุเพลิงไหม้โรงงาน 2 แห่ง ย่านจังหวัดสมุทรปราการ และพระราม 2 เขตบางขุนเทียน กรุงเทพมหานคร สั่งการกรมสวัสดิการและคุ้มครองแรงงาน เร่งตรวจสอบที่เกิดเหตุเพื่อหาข้อเท็จจริงพร้อมประสานหน่วยงานที่เกี่ยวข้องเข้าช่วย
นายสุชาติ ชมกลิ่น รัฐมนตรีว่าการกระทรวงแรงงาน เปิดเผยถึง กรณีที่เป็นข่าวเกิดเหตุเพลิงไหม้ โรงงานในจังหวัดสมุทรปราการและเขตบางขุนเทียน กรุงเทพมหานคร กระทรวงแรงงานภายใต้การนำของ พลเอก ประยุทธ์ จันทร์โอชา และภายใต้การกำกับดูแลของ พลเอกประวิตร วงษ์สุวรรณ รองนายกรัฐมนตรี มีความห่วงใยในความปลอดภัยทั้งชีวิตและทรัพย์สินของลูกจ้าง นายจ้างและสถานประกอบกิจการ จากเหตุเพลิงไหม้ดังกล่าว จึงสั่งการให้กรมสวัสดิการและคุ้มครองแรงงานส่งพนักงานตรวจความปลอดภัยเข้าไปตรวจสอบและหาข้อเท็จจริงเบื้องต้นพบว่า  ในวันที่ 16 พฤษภาคม ที่ผ่านมา ได้เกิดเหตุเพลิงไหม้โรงงาน 2 แห่ง ได้แก่ บริษัท แพนสยามฟู้ดโปรดักส์ จำกัด ตั้งอยู่ที่ ต.สำโรง อ.พระประแดง จ.สมุทรปราการ ประกอบกิจการผลิตและส่งออกน้ำผลไม้และน้ำดื่ม มีลูกจ้างทั้งหมด 241 คน ซึ่งนายอำเภอได้มีการประกาศสาธารณะภัยระดับ 2 เนื่องจากภายในบริษัทมีการจัดเก็บสารเคมีที่อันตรายโดยเจ้าหน้าที่ดับเพลิงได้ระดมเข้าควบคุมเพลิงได้ทั้งหมดแล้ว จากการประเมินความเสียหายเบื้องต้นพบว่าอาคารเสียหายจำนวน 4 หลัง และวัตถุดิบในการผลิตได้รับความเสียหาย ในส่วนของลูกจ้างไม่พบผู้บาดเจ็บหรือเสียชีวิต ส่วนโรงงานอีกแห่งหนึ่งที่เกิดเหตุไฟไหม้ คือ โรงงานสุธีผลิตและค้าถังพลาสติก ตั้งอยู่ ถนนพระราม 2 แขวงแสมดำ เขตบางขุนเทียน กรุงเทพมหานคร ประกอบกิจการจำหน่ายถังพลาสติก มีลูกจ้างทั้งหมด 26 คน ต้นเพลิงเกิดขึ้นภายในโกดัง ซึ่งเป็นจุดจำหน่ายสินค้าพลาสติก เพลิงลุกไหม้โกดังเสียหายทั้งหมดโดยเจ้าหน้าที่ดับเพลิงได้เข้าควบคุมเพลิงเรียบร้อยแล้ว จากการประเมินความเสียหายเบื้องต้นประมาณ 10 ล้านบาท ซึ่งระหว่างเกิดเหตุไม่มีลูกจ้างอยู่ในพื้นที่ จึงไม่มีผู้ได้รับบาดเจ็บหรือเสียชีวิต ทั้งนี้ ได้ประสานให้หน่วยงานที่เกี่ยวข้องเข้าช่วยเหลือลูกจ้างที่อาจได้รับผลกระทบจากเหตุการณ์ที่เกิดขึ้น
นายนิยม สองแก้ว อธิบดีกรมสวัสดิการและคุ้มครองแรงงาน (กสร.) กล่าวว่า กสร. ได้ขานรับข้อสั่งการของท่าน รมว.สุชาติ ในเรื่องดังกล่าว กรมฯ ได้มอบให้สำนักงานสวัสดิการและคุ้มครองแรงงานจังหวัดสมุทรปราการ และสำนักงานสวัสดิการและคุ้มครองแรงงานกรุงเทพมหานครพื้นที่ 2 เข้าตรวจสอบสถานที่เกิดเหตุทั้ง 2 แห่ง โดยกรมฯ จะเรียกนายจ้างและผู้ที่มีส่วนเกี่ยวข้องมาสอบข้อเท็จจริงเพิ่มเติมถึงเหตุการณ์ที่เกิดขึ้น เพื่อเตรียมรวบรวมพยานหลักฐานว่านายจ้างฝ่าฝืนหรือไม่ปฏิบัติตามกฎหมายหรือไม่ หากนายจ้างมีการฝ่าฝืนจะดำเนินการตามกฎหมายต่อไป

ที่มา : https://www.thaigov.go.th/news/contents/details/54684