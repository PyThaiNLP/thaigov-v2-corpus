รัฐบาลไทย-ข่าวทำเนียบรัฐบาล-โฆษกรัฐบาลเผย นายกฯ ยืนยันผู้ป่วยโควิด-19 ทุกสิทธิ/ทุกระดับอาการ ต้องเข้าถึงระบบการรักษา สธ. เริ่มใช้ UCEP Plus 16 มี.ค. นี้ ขณะที่ ผู้ติดเชื้อโควิด - 19 รายใหม่วันนี้ รวม 24,592 ราย


วันเสาร์ที่ 12 มีนาคม 2565
พิมพ์
โฆษกรัฐบาลเผย นายกฯ ยืนยันผู้ป่วยโควิด-19 ทุกสิทธิ/ทุกระดับอาการ ต้องเข้าถึงระบบการรักษา สธ. เริ่มใช้ UCEP Plus 16 มี.ค. นี้ ขณะที่ ผู้ติดเชื้อโควิด - 19 รายใหม่วันนี้ รวม 24,592 ราย
โฆษกรัฐบาลเผย นายกฯ ยืนยันผู้ป่วยโควิด-19 ทุกสิทธิ/ทุกระดับอาการ ต้องเข้าถึงระบบการรักษา สธ. เริ่มใช้ UCEP Plus 16 มี.ค. นี้ ขณะที่ ผู้ติดเชื้อโควิด - 19 รายใหม่วันนี้ รวม 24,592 ราย ผลตรวจ ATK พบผู้ติดเชื้อเข้าข่ายเพิ่ม 20,385 คน
วันนี้ (12 มีนาคม 2565) นายธนกร วังบุญคงชนะ โฆษกประจำสำนักนายกรัฐมนตรี  เปิดเผยพลเอกประยุทธ์ จันทร์โอชา  นายกรัฐมนตรีและรัฐมนตรีว่าการกระทรวงกลาโหม เน้นบริหารจัดการโควิด-19 โดยให้ผู้ติดเชื้อเข้าถึงการดูแลรักษา ในทุกระดับอาการ หลังครม.เห็นชอบหลักเกณฑ์เบิกจ่าย ผู้ป่วยสีเหลืองสีแดงตามเกณฑ์ที่ สพฉ.กำหนด สามารถเข้ารักษาได้ทุกที่โดยไม่เสียค่าใช้จ่าย  ส่วนผู้ป่วยสีเขียวรักษาฟรีที่สถานพยาบาลในเครือข่ายสิทธิบัตรทองหรือประกันสังคม หรือสิทธิข้าราชการตามสิทธิของตนเอง และหากอาการเปลี่ยนเป็นระดับสีเหลืองหรือสีแดง ให้ส่งต่อไปยังโรงพยาบาลอื่นโดยใช้สิทธิ UCEP Plus กรณีผู้ป่วยโควิด 19 หรือ UCEP Plus ซึ่งจะเริ่มใช้ในวันที่ 16 มีนาคม นี้
ทั้งนี้ ผู้ประกันตนที่ติดเชื้อโควิดกลุ่มสีเขียว สามารถเข้าโรงพยาบาลคู่สัญญาของประกันสังคมได้ทุกแห่ง ไม่จำเป็นต้องเป็นโรงพยาบาลที่ลงทะเบียนไว้ โดยไม่ต้องเสียค่าใช้จ่ายจนสิ้นสุดการรักษา ส่วนกรณีกลุ่มสีเหลืองหรือสีแดง สามารถเข้าโรงพยาบาลได้ทั้งรัฐและเอกชน โดยประกันสังคมจะเข้าไปร่วมจ่ายทั้งหมด หากมีข้อสงสัยสามารถโทรสายด่วน 1506 กด 1
สำหรับผู้ติดเชื้อโควิด - 19 รายใหม่วันนี้ รวม 24,592 ราย จำแนกเป็นผู้ป่วยจากในประเทศ 24,540 ราย ผู้ป่วยมาจากต่างประเทศ 52 ราย ผู้ป่วยสะสม 937,806 ราย (ตั้งแต่ 1 มกราคม 2565) หายป่วยกลับบ้าน 21,371 ราย หายป่วยสะสม 742,953 ราย (ตั้งแต่ 1 มกราคม 2565) ผู้ป่วยกำลังรักษา 226,151 ราย เสียชีวิต 68 ราย ล่าสุดการให้บริการวัคซีน โควิด-19  สะสมอยู่ที่ 125,817,112 โดส เข็มที่ 1 ฉีดสะสม 54,283,906 โดส เข็มที่ 2 ฉีดสะสม 49,946,069 โดส เข็มที่ 3 ฉีดสะสม 19,749,175 โดส เข็มที่ 4 ฉีดสะสม 1,837,962 โดส
………………......

ที่มา : https://www.thaigov.go.th/news/contents/details/52465