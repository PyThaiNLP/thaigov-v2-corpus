รัฐบาลไทย-ข่าวทำเนียบรัฐบาล-ปลัดกระทรวงมหาดไทย มอบทุนการศึกษาสวัสดิการแก่บุตรหลานชาวราชสีห์ เน้นย้ำ ปลูกฝังจิตวิญญาณ "บำบัดทุกข์ บำรุงสุข" รุ่นสู่รุ่น สร้างพลังจิตอาสาเพื่อสังคม


วันพุธที่ 24 พฤศจิกายน 2564
พิมพ์
ปลัดกระทรวงมหาดไทย มอบทุนการศึกษาสวัสดิการแก่บุตรหลานชาวราชสีห์ เน้นย้ำ ปลูกฝังจิตวิญญาณ "บำบัดทุกข์ บำรุงสุข" รุ่นสู่รุ่น สร้างพลังจิตอาสาเพื่อสังคม
ปลัดกระทรวงมหาดไทย มอบทุนการศึกษาสวัสดิการแก่บุตรหลานชาวราชสีห์ เน้นย้ำ ปลูกฝังจิตวิญญาณ "บำบัดทุกข์ บำรุงสุข" รุ่นสู่รุ่น สร้างพลังจิตอาสาเพื่อสังคม
เมื่อวันที่ 23 พ.ย. 64 เวลา 11.00 น. ที่ห้องประชุมราชบพิธ ชั้น 5 อาคารดำรงราชานุสรณ์ กระทรวงมหาดไทย นายสุทธิพงษ์ จุลเจริญ ปลัดกระทรวงมหาดไทย เป็นประธานพิธีมอบทุนการศึกษาแก่บุตรของข้าราชการ ลูกจ้างประจำ และพนักงานราชการประจำปี พ.ศ. 2564 โดยมี ผู้บริหารสำนักงานปลัดกระทรวงมหาดไทย ข้าราชการ ลูกจ้างประจำ พนักงานราชการ และบุตร ธิดา ของบุคลากรผู้ได้รับทุนการศึกษา ร่วมพิธี
โอกาสนี้ นายสุทธิพงษ์ จุลเจริญ ปลัดกระทรวงมหาดไทย ได้มอบทุนการศึกษาให้แก่บุตรของข้าราชการ ลูกจ้างประจำ พนักงานราชการ และบุตรของสมาชิกสหกรณ์ออมทรัพย์กระทรวงมหาดไทยในสังกัดส่วนกลาง และมอบโอวาทแก่ผู้ได้รับทุนการศึกษาและพบปะผู้ปกครอง โดยกล่าวว่า ขอแสดงความยินดีกับลูก ๆ หลาน ๆ และผู้ปกครองทุกคน นับเป็นความภาคภูมิใจของชาวมหาดไทยที่ได้เห็นลูก ๆ หลาน ๆ ได้รับทุนการศึกษาในวันนี้ ซึ่งนอกเหนือจากตัวผมแล้ว ผู้บริหารของกระทรวงมหาดไทยทุกท่านก็ดีใจและอยากมาร่วมแสดงความยินดีและให้กำลังใจกับผู้ปกครองและลูกหลานทุกคน ที่ถือว่าเป็นแก้วตาดวงใจของพวกเรา กระทรวงมหาดไทย มีความตั้งใจ และอยากให้ลูกหลานของเราได้รับการศึกษาที่ดี มีจิตใจที่ดีงาม มีความกล้าหาญ กล้าแสดงออก มีความแจ่มใส และมีร่างกายที่ดี คือ จิตใจที่ดี ขอให้ช่วยกันส่งเสริมความภูมิใจ และหากครอบครัวของบุคลากรท่านใดต้องการรับความช่วยเหลือเพิ่มเติม สามารถแจ้งมายังปลัดกระทรวงมหาดไทยและผู้บริหารของกระทรวงมหาดไทยทุกคน เพราะเรื่องอนาคตของลูกหลานเป็นสิ่งสำคัญที่พวกเราต้องช่วยเหลือเกื้อกูลกัน ไม่ทอดทิ้งกัน ก็จะสามารถช่วยเหลือแก้ไขปัญหาในครอบครัวต่อไปได้
นายสุทธิพงษ์ จุลเจริญ ปลัดกระทรวงมหาดไทย กล่าวต่อว่า อีกประการหนึ่งที่ควรส่งเสริมให้ลูก ๆ หลาน ๆ ได้ศึกษาเรียนรู้ในบทบาทของกระทรวงมหาดไทย ผ่านกิจกรรมเสริมประสบการณ์ เช่น การทัศนศึกษากระทรวงมหาดไทยที่เป็นสถานที่สำคัญและเป็นโบราณสถานของชาติ รวมถึงสถานที่สำคัญใกล้เคียง ทั้งวัดราชบพิธสถิตมหาสีมาราม ซึ่งเป็นที่ประดิษฐานโบราณวัตถุที่สำคัญ และสถานที่สำคัญ อันจะทำให้เด็กและเยาวชนได้รู้จักสิ่งต่าง ๆ ได้มากขึ้น หรืออาจจะมีกิจกรรมประเภทอื่น ๆ ให้เด็กมาวาดรูประบายสี เช่น รูปภาพอาชีพในอนาคต หรือการเรียนรู้การถ่ายรูป ถ่ายวิดีโอจากพี่ ๆ ข้าราชการที่มีทักษะเฉพาะด้านได้
นายสุทธิพงษ์ จุลเจริญ ปลัดกระทรวงมหาดไทย กล่าวเพิ่มเติมว่าและเน้นย้ำว่า หากลูกหลานของข้าราชการกระทรวงมหาดไทยมีจิตวิญญาณของคนที่รักพี่น้องประชาชน "บำบัดทุกข์ บำรุงสุข" ให้กับคนอื่นหรือสังคม เช่นเดียวกับพวกเราชาวกระทรวงมหาดไทย ซึ่งถือเป็นการน้อมนำเอาแนวพระราโชบายของพระบาทสมเด็จพระเจ้าอยู่หัว ถ่ายทอดไปสู่การเป็น "จิตอาสา" สู่ลูกหลาน และขอขอบคุณผู้มีส่วนเกี่ยวข้องทุกท่านและผู้ปกครองทุกคนที่มีส่วนร่วมในการจัดพิธีมอบทุนการศึกษาในวันนี้ และขอให้ความตั้งใจดีของทุกฝ่ายเป็นพลังดลบันดาลให้ลูกหลานของพวกเราทั้งที่อยู่ส่วนกลางและส่วนภูมิภาค ได้มีอนาคตที่สดใส มีความเจริญรุ่งเรืองก้าวหน้าสมปรารถนาอย่างที่ตั้งใจ
นายดำรงศักดิ์ ยอดทองดี ผู้อำนวยการกองการเจ้าหน้าที่ สำนักงานปลัดกระทรวงมหาดไทย กล่าวว่า สำนักงานปลัดกระทรวงมหาดไทยได้ดำเนินการมอบทุนการศึกษาให้แก่บุตรของข้าราชการ ลูกจ้างประจำ และพนักงานราชการในสังกัดสำนักงานปลัดกระทรวงมหาดไทย และสำนักงานรัฐมนตรี กระทรวงมหาดไทย ที่กำลังศึกษาในระดับประถมศึกษา มัธยมศึกษา และอุดมศึกษา ซึ่งมีผลการเรียนอยู่ในเกณฑ์ดี และมีความประพฤติเรียบร้อย เป็นประจำทุกปี เพื่อเป็นสวัสดิการ และเป็นขวัญกำลังใจให้แก่ข้าราชการ ลูกจ้างประจำ และพนักงานราชการ ทั้งยังเป็นการช่วยแบ่งเบาภาระค่าใช้จ่ายในการดูแลครอบครัว โดยเฉพาะบุตรที่กำลังศึกษาเล่าเรียน ซึ่งเป็นความห่วงใยที่ผู้บังคับบัญชาได้เห็นถึงความสำคัญของการศึกษา เพื่อให้บุตรของข้าราชการ ลูกจ้างประจำ และพนักงานราชการได้เติบโตขึ้นมาเป็นพลเมืองที่ดีของสังคม โดยได้รับการสนับสนุนเงินจาก 2 กองทุน คือ กองทุนสวัสดิการสำนักงานปลัดกระทรวงมหาดไทย แบ่งทุนการศึกษาออกเป็น 2 ประเภท คือ ทุนผู้มีผลการศึกษาดีเด่น และทุนช่วยเหลือการศึกษา รวม 94 ทุน (ส่วนกลาง จำนวน 20 ทุน และส่วนภูมิภาค สำนักงานจังหวัด จำนวน 74 ทุน) รวมเป็นเงินทั้งสิ้น จำนวน 239,500 บาท และกองทุนสหกรณ์ออมทรัพย์กระทรวงมหาดไทย จำกัด ได้จัดสรรทุนส่งเสริมการศึกษาบุตรสมาชิกสหกรณ์ออมทรัพย์กระทรวงมหาดไทยสังกัดสำนักงานปลัด กระทรวงมหาดไทย รวม 423 ทุน แบ่งเป็น ส่วนกลาง จำนวน 73 ทุน และส่วนภูมิภาค สำนักงานจังหวัด จำนวน 350 ทุน รวมเป็นเงินทั้งสิ้น จำนวน 964,500 บาท

ที่มา : https://www.thaigov.go.th/news/contents/details/48665