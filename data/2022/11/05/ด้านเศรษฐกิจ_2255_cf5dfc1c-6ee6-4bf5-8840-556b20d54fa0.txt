รัฐบาลไทย-ข่าวทำเนียบรัฐบาล-กรมทางหลวงชนบท คว้ารางวัลองค์กรคุณธรรมต้นแบบ ประจำปี 2564 ส่งเสริมธรรมาภิบาลและการปฏิบัติงานด้วยความสุจริต


วันพฤหัสบดีที่ 16 ธันวาคม 2564
กรมทางหลวงชนบท คว้ารางวัลองค์กรคุณธรรมต้นแบบ ประจำปี 2564 ส่งเสริมธรรมาภิบาลและการปฏิบัติงานด้วยความสุจริต
ตามนโยบายของรัฐมนตรีว่าการกระทรวงคมนาคม ภายใต้แผนแม่บทส่งเสริมคุณธรรมแห่งชาติ ฉบับที่ 1
กรมทางหลวงชนบท (ทช.) กระทรวงคมนาคม ได้รับรางวัลองค์กรคุณธรรมต้นแบบ ประจำปีงบประมาณ 2564 ตามโครงการส่งเสริมชุมชน องค์กร อำเภอ และจังหวัดคุณธรรม โดยคณะกรรมการส่งเสริมคุณธรรมแห่งชาติ กรมการศาสนา กระทรวงวัฒนธรรม ภายใต้แผ่นแม่บทส่งเสริมคุณธรรมแห่งชาติ ฉบับที่ 1 (พ.ศ. 2559 - 2564)
นายอภิรัฐ ไชยวงศ์น้อย อธิบดีกรมทางหลวงชนบท เปิดเผยว่า คณะกรรมการส่งเสริมคุณธรรมแห่งชาติ กรมการศาสนา กระทรวงวัฒนธรรม ได้พิจารณามอบรางวัลให้กับองค์กรสังกัดกระทรวงคมนาคมที่มีคุณธรรม และจริยธรรมด้านการปฏิบัติงานระหว่างผู้นำองค์กรและผู้ปฏิบัติงาน จำนวน 159 องค์กร ตามโครงการส่งเสริมชุมชน องค์กร อำเภอ และจังหวัดคุณธรรม ซึ่งจากการปฏิบัติงานที่ผ่านมา ทช. ได้ยึดหลักการส่งเสริมให้คนในองค์กร มีทัศนคติ วิธีคิด และการประพฤติปฏิบัติที่สะท้อนการมีคุณธรรม จริยธรรม และค่านิยมที่ดี ตามนโยบายของ นายศักดิ์สยาม ชิดชอบ รัฐมนตรีว่าการกระทรวงคมนาคม ที่คำนึงถึงความสำคัญในเรื่องของธรรมาภิบาล และเน้นย้ำให้หน่วยงานในสังกัดยึดมั่นในการปฏิบัติหน้าที่ด้วยความความซื่อสัตย์สุจริต โปร่งใส ดังนั้น ทช. โดยกองส่งเสริมจริยธรรมและป้องกันการทุจริต จึงได้จัดทำข้อมูลเพื่อเข้ารับการประเมินองค์กรคุณธรรมดังกล่าว ซึ่งมีเกณฑ์การประเมินผลจากการดำเนินงานที่ประสบความสำเร็จทั้งในกระบวนการพัฒนา การเปลี่ยนแปลงพฤติกรรมที่สะท้อนการมีคุณธรรม จริยธรรม และคุณภาพในเชิงประจักษ์ รวมถึงมีองค์ความรู้ที่สามารถถ่ายทอดและเป็นแหล่งเรียนรู้ให้กับองค์กรต่าง ๆ ได้
ทั้งนี้การประเมินผลคะแนนและระดับองค์กรคุณธรรม แบ่งออกเป็น 3 ระดับ ได้แก่ ระดับที่ 1 องค์กรส่งเสริมคุณธรรม ระดับที่ 2 องค์กรคุณธรรม และระดับที่ 3 องค์กรคุณธรรมต้นแบบ โดย ทช. ได้รับรางวัลในระดับสูงสุดหรือรางวัลระดับที่ 3 องค์กรคุณธรรมต้นแบบ ประจำปีงบประมาณ 2564 ซึ่งแสดงให้เห็นถึงการดำเนินงานขององค์กรที่มีคุณธรรมและธรรมาภิบาลจากความร่วมมือกันภายในองค์กร การส่งเสริมให้บุคลากรนำคุณธรรมและจริยธรรมมาปรับใช้ในกระบวนการทำงานเพื่อให้ประสบผลสำเร็จในการปฏิบัติงานต่อไปในอนาคต

ที่มา : https://www.thaigov.go.th/news/contents/details/49516