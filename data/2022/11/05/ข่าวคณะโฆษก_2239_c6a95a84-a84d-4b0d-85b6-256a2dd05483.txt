รัฐบาลไทย-ข่าวทำเนียบรัฐบาล-นายกรัฐมนตรีย้ำเตือน ปชช. ระวังอันตรายจากปริมาณน้ำฝนที่ตกลงมาอย่างต่อเนื่อง


วันจันทร์ที่ 22 สิงหาคม 2565
พิมพ์
นายกรัฐมนตรีย้ำเตือน ปชช. ระวังอันตรายจากปริมาณน้ำฝนที่ตกลงมาอย่างต่อเนื่อง
นายกรัฐมนตรีย้ำเตือน ปชช. ระวังอันตรายจากปริมาณน้ำฝนที่ตกลงมาอย่างต่อเนื่อง ขอให้ ปชช. ในพื้นที่ใกล้แม่น้ำหลักและแม่น้ำสาขาระวังน้ำท่วมฉับพลัน
วันนี้ 21 สิงหาคม 2565 นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฎิบัติหน้าที่โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหมย้ำเตือนประชาชนให้ระมัดระวังอันตรายจากปริมาณน้ำฝนที่ตกลงมาอย่างต่อเนื่องทั่วทั้งประเทศไทย ในช่วงวันที่ 20 – 24 สิงหาคมนี้ ขอให้ระมัดระวังการเกิดน้ำป่าไหลหลาก และดินโคลนถล่มในพื้นที่เชิงเขา การเกิดน้ำท่วมขังในพื้นที่ลุ่มต่ำ รวมถึงพื้นที่ที่มีการกีดขวางทางระบายน้ำ โดยจะมีผลกระทบต่อพื้นที่ต่าง ๆ ในระดับที่ใกล้เคียงกับผลจากพายุมู่หลานที่ผ่านมา
นายอนุชาฯ กล่าวว่า จากสถานการณ์ร่องมรสุมพาดผ่านประเทศลาวตอนบนเข้าสู่หย่อมความกดอากาศต่ำกําลังแรงบริเวณทะเลจีนใต้ในขณะที่หย่อมความกดอากาศต่ำปกคลุมประเทศเมียนมาและประเทศลาวตอนบนประกอบกับมรสุมตะวันตกเฉียงใต้พัดปกคลุมทะเลอันดามัน ภาคใต้และอ่าวไทย ทําให้มีฝนตกหนักถึงหนักมากบางแห่ง และการระบายน้ำเหนือเขื่อนเจ้าพระยา อาจส่งผลให้เกิดน้ำท่วมฉับพลัน น้ำป่าไหลหลาก น้ำท่วมขัง ทั้งนี้ เพื่อเป็นการควบคุมระดับน้ำและปริมาณน้ำในเขื่อนป่าสักชลสิทธิ์ ให้อยู่ในเกณฑ์ที่เหมาะสม โครงการส่งน้ำและบำรุงรักษาป่าสักชลสิทธิ์ จะเพิ่มการระบายโดยทยอยเพิ่มขึ้นเป็นลำดับ จากอัตรา 280 ลูกบาศก์เมตรต่อวินาที ตั้งแต่เวลา 12.00 น. วันที่ 21 สิงหาคม จนถึง 400 ลูกบาศก์เมตรต่อวินาที ในวันที่ 22 สิงหาคม 2565 เวลา 12.00 น. ดังนั้น เพื่อเป็นการป้องกันความเสียหายที่จะเกิดขึ้นต่อทรัพย์สินประชาชน ขอให้ประชาชนในพื้นทึ่เตรียมรับมือกับสถานการณ์ และปฎิบัติตามการแจ้งเตือนอย่างใกล้ชิด
"นายกรัฐมนตรี เน้นย้ำให้ทุกภาคส่วนเตรียมพร้อมรับมือสถานการณ์น้ำท่วมฉับพลันจากปริมาณฝนตกหนัก และน้ำท่วมสูงโดยเฉพาะบริเวณใกล้แม่น้ำหลัก และแม่น้ำสาขาต่าง ๆ ขอให้เร่งประชาสัมพันธ์แจ้งเตือนประชาชนให้ทราบป้องกันความเสียหายที่อาจจะเกิดขึ้น และขอให้ติดตามสถานการณ์น้ำอย่างใกล้ชิด" นายอนุชาฯ กล่าว ----------------------

ที่มา : https://www.thaigov.go.th/news/contents/details/58257