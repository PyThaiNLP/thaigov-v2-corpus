รัฐบาลไทย-ข่าวทำเนียบรัฐบาล-คณะคนบันเทิง/กลุ่มศิลปินกลางคืน เข้าเยี่ยมคารวะนายกรัฐมนตรี ขอบคุณ "นายกฯ" ไม่ทิ้งคนบันเทิง กลางคืน ให้ ก. แรงงานเร่งช่วยเหลือเยียวยาศิลปิน/คนบันเทิงกลางคืน


วันอังคารที่ 21 ธันวาคม 2564
พิมพ์
คณะคนบันเทิง/กลุ่มศิลปินกลางคืน เข้าเยี่ยมคารวะนายกรัฐมนตรี  ขอบคุณ "นายกฯ" ไม่ทิ้งคนบันเทิง กลางคืน ให้ ก. แรงงานเร่งช่วยเหลือเยียวยาศิลปิน/คนบันเทิงกลางคืน
คณะคนบันเทิง/กลุ่มศิลปินกลางคืน เข้าเยี่ยมคารวะนายกรัฐมนตรี  ขอบคุณ "นายกฯ" ไม่ทิ้งคนบันเทิง กลางคืน ให้ ก. แรงงานเร่งช่วยเหลือเยียวยาศิลปิน/คนบันเทิงกลางคืน
วันนี้ (21 ธันวาคม 2564) เวลา 08.00 น. ณ ห้องสีม่วง ตึกไทยคู่ฟ้า ทำเนียบรัฐบาล ก่อนการประชุมคณะรัฐมนตรี พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ให้นายสุชาติ ชมกลิ่น รัฐมนตรีว่าการกระทรวงแรงงาน นำกลุ่มคนบันเทิงกลางคืน นักดนตรี ศิลปิน ประกอบไปด้วย ช. อ้น ณ บางช้าง อาจารย์ไข่ (มาลี ฮวนน่า) นายเกียรติคุณ วีระพงษ์ประดิษฐ์  นางสุดา ชื่นบาน และบ่าววี พร้อมด้วย ตัวแทนผู้จัดงานคอนเสิร์ต อีเว้นท์ นายธเนศ สุขวัฒน์ และ นายวรพจน์ นิ่มวิจิตร เข้าพบเพื่อขอบคุณนายกรัฐมนตรีที่ให้การช่วยเหลือเยียวยาคณะคนบันเทิง โดยมีนายดิสทัต โหตระกิตย์ เลขาธิการนายกรัฐมนตรี ที่ปรึกษารัฐมนตรีว่าการกระทรวงแรงงาน และปลัดกระทรวงแรงงาน เข้าร่วม โดย นายธนกร วังบุญคงชนะ โฆษกประจำสำนักนายกรัฐมนตรี สรุปสาระสำคัญ ดังนี้
นายกรัฐมนตรีกล่าวว่า ทุกฝ่ายต่างต้องขอบคุณซึ่งกันและกัน โดยเฉพาะศิลปินอิสระ กลุ่มคนบันเทิง ที่เข้าใจการทำงานของรัฐบาล ซึ่งต้องบริหารสถานการณ์ที่ไม่ปกติ  บางส่วนอาจมีความล่าช้าไปบ้างเนื่องจากกฎระเบียบต่าง ๆ  และรัฐบาลให้ความสำคัญในการใช้เงินกู้ ให้มีประสิทธิภาพตามกฏหมาย ซึ่งปัญหาที่ผ่านมา คือ ศิลปินอิสระไม่ได้ขึ้นทะเบียนในระบบประกันสังคม  จึงเร่งให้รัฐมนตรีว่าการกระทรวงแรงงาน ร่วมกับรัฐมนตรีว่าการกระทรวงวัฒนธรรม จัดทำข้อมูลแบบ Big Data  โดยขอให้มีการรวมกลุ่มกันเพื่อจัดตั้งสถาบันหรืออกลุ่มที่ชัดเจนตามกฏหมาย เพื่อให้เข้าถึงการช่วยเหลือของภาครัฐ
ทั้งนี้ นายกรัฐมนตรียืนยันว่าที่ผ่านมาได้พิจารณามาตรการเพื่อช่วยเหลือกลุ่มคนกลางคืนอยู่เสมอ ซึ่งขณะนี้ก็มีการเปิดให้แสดงดนตรีสดได้แล้วในสถานที่หรือร้านอาหารที่มีลักษณะเปิดโล่ง จึงต้องขอความร่วมมือให้ทุกคนร่วมกันปฏิบัติตามมาตรการเพื่อป้องกันไม่ให้มีการแพร่ระบาดในช่วงสิ้นปี เพราะอยากให้ประชาชนได้ใช้เวลาในช่วงปีใหม่อย่างมีความสุข ซึ่งนายกรัฐมนตรีจะบริหารสถานการณ์ในภาพรวม เพื่อป้องกันการแพร่ระบาดของไวรัสโควิด-19 สายพันธุ์โอมิครอนที่กำลังระบาดในหลายประเทศตอนนี้ด้วย
โอกาสนี้ ผู้แทนกลุ่มคนบันเทิง กล่าวขอบคุณนายกรัฐมนตรีที่คิดถึงกลุ่มศิลปินอิสระที่ทำงานกลางคืน หรือนักร้อง นักแสดงตลก ที่ได้รับผลกระทบจากสถานการณ์การแพร่ระบาดของโรคโควิด-19 ซึ่งได้ติดตามการทำงานของนายกรัฐมนตรีและรัฐบาล เข้าใจว่า นายกรัฐมนตรีไม่ได้ละเลยและเร่งให้ความช่วยเหลือพี่น้องศิลปินคนบันเทิง วันนี้ จึงขอมามอบช่อดอกไม้แด่นายกรัฐมนตรีเพื่อเป็นการขอบคุณด้วย

ที่มา : https://www.thaigov.go.th/news/contents/details/49714