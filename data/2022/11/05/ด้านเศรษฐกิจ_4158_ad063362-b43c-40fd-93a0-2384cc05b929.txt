รัฐบาลไทย-ข่าวทำเนียบรัฐบาล-บขส. ยืนยันเปิดเดินรถปกติ ไม่ลดเที่ยววิ่ง


วันจันทร์ที่ 20 มิถุนายน 2565
บขส. ยืนยันเปิดเดินรถปกติ ไม่ลดเที่ยววิ่ง
พร้อมเตรียมเจรจารถร่วมฯ หาแนวทางแก้ปัญหาต้นทุนน้ำมันแพง
วันนี้ (20 มิถุนายน 2565) นายสัญลักข์ ปัญวัฒนลิขิต กรรมการผู้จัดการใหญ่ บริษัท ขนส่ง จำกัด (บขส.) กระทรวงคมนาคม เปิดเผยว่า ตามที่ผู้ประกอบการรถร่วมฯ เตรียมปรับลดเที่ยววิ่งลง 80 % ตั้งแต่วันที่ 1 ก.ค. นี้ เป็นต้นไป เนื่องจากได้รับผลกระทบจากต้นทุนน้ำมันที่ปรับตัวสูงขึ้นอย่างต่อเนื่อง
บขส. เข้าใจและเห็นใจผู้ประกอบการรถร่วมฯ ที่ต้องรับภาระดังกล่าว โดย บขส. พร้อมจะหารือร่วมกับผู้ประกอบการรถร่วมฯ เพื่อหาแนวทางหรือมาตรการในการปรับการเดินรถและเที่ยววิ่ง ให้สอดคล้องกับความต้องการของประชาชน เพื่อช่วยบรรเทาความเดือดร้อนให้แก่ผู้ประกอบการด้วย
อย่างไรก็ดี บขส. ยังคงเปิดให้บริการเดินรถตามปกติ ทั้งเส้นทางภายในประเทศและระหว่างประเทศ รวมทั้งจะตรึงค่าโดยสารไว้ก่อนในระยะนี้ ซึ่งเป็นไปตามข้อสั่งการและนโยบายของ นายศักดิ์สยาม ชิดชอบ รัฐมนตรีว่าการกระทรวงคมนาคม ในการอำนวยความสะดวกและแบ่งเบาภาระค่าครองชีพให้แก่ประชาชน
สอบถามข้อมูลการเดินทางเพิ่มเติมที่ Call Center 1490 เรียก บขส. ตลอด 24 ชั่วโมง

ที่มา : https://www.thaigov.go.th/news/contents/details/55918