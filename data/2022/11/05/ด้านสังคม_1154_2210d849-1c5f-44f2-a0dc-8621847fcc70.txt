รัฐบาลไทย-ข่าวทำเนียบรัฐบาล-ดีอีเอส เตือนปชช.ระวังข่าวปลอมเก่าถูก “รีโพสต์” ป่วนสังคม


วันเสาร์ที่ 29 มกราคม 2565
ดีอีเอส เตือนปชช.ระวังข่าวปลอมเก่าถูก “รีโพสต์” ป่วนสังคม
ดีอีเอส เตือนปชช.ระวังข่าวปลอมเก่าถูก “รีโพสต์” ป่วนสังคม
“นพวรรณ” โฆษกดีอีเอสฝ่ายการเมือง เตือนประชาชนรอบคอบรับข่าว-ชัวร์ก่อนแชร์ข่าว หลังพบล่าสุดมีการรีโพสต์ข่าวปลอมเก่าหมวดสุขภาพ ดันเฟคนิวส์เรื่อง “น้ำโซดา ช่วยทำให้อาหารย่อยได้ง่ายขึ้น” ขึ้นแท่นข่าวปลอมที่คนสนใจสูงสุดประจำสัปดาห์
นางสาวนพวรรณ หัวใจมั่น โฆษกกระทรวงดิจิทัลเพื่อเศรษฐกิจและสังคมฝ่ายการเมือง (ดีอีเอส) กล่าวว่า สรุปผลการมอนิเตอร์ และรับแจ้งข่าวปลอมประจำสัปดาห์ ระหว่างวันที่  21-27 ม.ค. 65 โดยศูนย์ต่อต้านข่าวปลอม มีข้อความที่เข้ามาทั้งสิ้น 11,434,208 ข้อความ จากการคัดกรองมีข้อความที่ต้องดำเนินการตรวจสอบ (Verify) จำนวน203 ข้อความ รวมเรื่องที่ต้องดำเนินการตรวจสอบ 98 เรื่อง
โดยข่าวปลอมที่มีคนสนใจสูงสุดเป็นอันดับ 1 คือเรื่อง น้ำโซดา ช่วยทำให้อาหารย่อยได้ง่ายขึ้น ซึ่งข่าวนี้ทางศูนย์ต่อต้านข่าวปลอม เคยเผยแพร่ไปตั้งแต่ปลายปี 2563 จากการที่ศูนย์ฯ ได้ตรวจสอบข้อเท็จจริงโดยสำนักงานคณะกรรมการอาหารและยา (อย.) กระทรวงสาธารณสุข พบว่าข้อมูลดังกล่าวนั้น เป็นข้อมูลเท็จ
“ข่าวปลอมหลายข่าว มักมีการเผยแพร่และแชร์ซ้ำๆ โดยผู้ไม่หวังดี เพื่อหวังสร้างความตื่นตระหนกและหลอกลวงให้ประชาชนหลงเชื่อ หรือเกิดความเสียหาย ดังนั้นขอให้ประชาชนช่วยกันระวังการรับข้อมูลข่าวสารทางออนไลน์/โซเชียล ต้องตรวจสอบให้รอบคอบ ก่อนเชื่อ ก่อนแชร์ข่าวปลอมหรือข่าวบิดเบือนโดยความรู้เท่าไม่ถึงการณ์ โดยอาจตรวจสอบผ่านช่องทางต่างๆ ของศูนย์ต่อต้านข่าวปลอม หรือหน่วยงานที่เกี่ยวข้องกับข่าวเรื่องนั้นๆ” นางสาวนพวรรณกล่าว
สำหรับจำนวนข่าวที่ต้องดำเนินการตรวจสอบในรอบสัปดาห์นี้มีทั้งหมด 98 เรื่อง แบ่งเป็น กลุ่มนโยบายรัฐบาล/ข่าวสารทางราชการ 55 เรื่อง กลุ่มผลิตภัณฑ์สุขภาพ 33 เรื่อง กลุ่มภัยพิบัติ 3 เรื่อง และกลุ่มเศรษฐกิจ 7 เรื่อง
ทั้งนี้ อยากขอความร่วมมือจากประชาชนอย่างต่อเนื่อง เพื่อช่วยกันแก้ไขปัญหาข่าวปลอม เมื่อได้รับข่าวสารข้อมูลผ่านโซเชียล ควรตรวจสอบให้รอบด้าน เลือกเชื่อ เลือกแชร์ และสามารถติดตามและแจ้งเบาะแสข่าวปลอม ได้ผ่านช่องทางต่างๆ ของศูนย์ต่อต้านข่าวปลอม ดังนี้ ไลน์ @antifakenewscenter  เว็บไซต์https://www.antifakenewscenter.com/ ทวิตเตอร์ https://twitter.com/AFNCThailand และช่องทางโทรศัพท์โทรสายด่วน GCC 1111 ต่อ 87
***********

ที่มา : https://www.thaigov.go.th/news/contents/details/51036