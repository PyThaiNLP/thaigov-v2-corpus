รัฐบาลไทย-ข่าวทำเนียบรัฐบาล-กรมทางหลวงชนบท ลาดยางถนนเข้าเขื่อนบางลาง อำเภอบันนังสตา จังหวัดยะลา ส่งเสริมเศรษฐกิจการท่องเที่ยว พร้อมสนับสนุนการคมนาคมพื้นที่ชายแดนใต้


วันจันทร์ที่ 30 สิงหาคม 2564
กรมทางหลวงชนบท ลาดยางถนนเข้าเขื่อนบางลาง อำเภอบันนังสตา จังหวัดยะลา ส่งเสริมเศรษฐกิจการท่องเที่ยว พร้อมสนับสนุนการคมนาคมพื้นที่ชายแดนใต้
กรมทางหลวงชนบท (ทช.) กระทรวงคมนาคม ดำเนินโครงการก่อสร้างถนนลาดยางทางหลวงชนบทสาย ยล.3041 แยกทางหลวงแผ่นดินหมายเลข 410 ถึง ฝายละแอ อำเภอบันนังสตา จังหวัดยะลา  เพื่อยกระดับคุณภาพชีวิตในการเดินทางให้กับประชาชน
กรมทางหลวงชนบท (ทช.) กระทรวงคมนาคม ดำเนินโครงการก่อสร้างถนนลาดยางทางหลวงชนบทสาย ยล.3041 แยกทางหลวงแผ่นดินหมายเลข 410 ถึง ฝายละแอ อำเภอบันนังสตา จังหวัดยะลา           เพื่อยกระดับคุณภาพชีวิตในการเดินทางให้กับประชาชน ส่งเสริมการท่องเที่ยวเขื่อนบางลางและเป็นการสนับสนุนการคมนาคมในพื้นที่ชายแดนให้สมบูรณ์มากยิ่งขึ้น ตามนโยบายของนายศักดิ์สยาม ชิดชอบ รัฐมนตรีว่าการกระทรวงคมนาคม
นายปฐม เฉลยวาเรศ อธิบดีกรมทางหลวงชนบท กล่าวว่า แต่เดิมสภาพถนนในบริเวณดังกล่าวเป็นถนนแอสฟัลท์ติกคอนกรีต มีความกว้างเพียง 6 เมตร ส่งผลให้ประชาชนในพื้นที่และนักท่องเที่ยวไม่ได้รับ     ความสะดวกในการเดินทาง ทั้งนี้ เพื่อเป็นการแก้ไขปัญหาดังกล่าวอย่างยั่งยืน ยกระดับคุณภาพชีวิตให้กับประชาชนในพื้นที่ชายแดน อำนวยความสะดวกให้กับประชาชนและนักท่องเที่ยวที่จะเดินทางไปยังเขื่อนบางลาง ซึ่งเป็นอ่างเก็บน้ำขนาดใหญ่ที่สุดของภาคใต้ตอนล่าง ทช. จึงได้ดำเนินโครงการก่อสร้างถนนลาดยางทางหลวงชนบทสาย ยล.3041 แยกทางหลวงแผ่นดินหมายเลข 410 ถึง ฝายละแอ อำเภอบันนังสตา จังหวัดยะลา กว้าง 7 เมตร พร้อมไหล่ทางข้างละ 2.50 เมตร แบ่งออกเป็น 3 ตอน รวมระยะทาง 4.980 กิโลเมตร ดังนี้
- ตอนที่ 1 ก่อสร้างเป็นผิวจราจรแบบพาราแอสฟัลท์ติกคอนกรีต มีจุดเริ่มต้นโครงการ กม. ที่ 0+020 ถึง กม. ที่ 1+020 และ กม. ที่ 1+400 ถึง กม. ที่ 1+700 รวมระยะทาง 1.300 กิโลเมตร ซึ่งได้ดำเนินการก่อสร้างแล้วเสร็จไปเมื่อปี 2563
- ตอนที่ 2 ก่อสร้างเป็นผิวจราจรแบบพาราแอสฟัลท์ติกคอนกรีต มีจุดเริ่มต้น กม. ที่ 1+020 ถึง 1+400 และ กม. ที่ 1+700 ถึง กม. ที่ 3+000 รวมระยะทาง 1.680 กิโลเมตร ปัจจุบันได้ดำเนินการก่อสร้าง      แล้วเสร็จสมบูรณ์ เมื่อเดือนกรกฎาคม 2564
- ตอนที่ 3 ก่อสร้างเป็นผิวจราจรแบบแอสฟัลท์ติกคอนกรีต มีจุดเริ่มต้น กม. ที่ 5+000 ถึง กม. ที่ 6+720 และ กม. ที่ 6+800 ถึง กม. ที่ 7+080 รวมระยะทาง 2 กิโลเมตร ปัจจุบันการก่อสร้างมีความก้าวหน้าไปแล้วกว่าร้อยละ 60 ขณะนี้อยู่ระหว่างการก่อสร้างชั้นพื้นทาง คาดว่าจะก่อสร้างแล้วเสร็จในปี 2564
ทั้งนี้ เมื่อก่อสร้างแล้วเสร็จสมบูรณ์ นอกจากเส้นทางดังกล่าวจะช่วยส่งเสริมการท่องเที่ยวแล้ว ประชาชนผู้ใช้เส้นทางยังสามารถใช้สัญจรจากอำเภอบันนังสตา เพื่อเข้าสู่อำเภอเมือง จังหวัดยะลาได้อย่างสะดวกอีกด้วย

ที่มา : https://www.thaigov.go.th/news/contents/details/45314