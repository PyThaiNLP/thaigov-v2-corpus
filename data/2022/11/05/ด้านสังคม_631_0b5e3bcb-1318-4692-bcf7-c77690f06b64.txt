รัฐบาลไทย-ข่าวทำเนียบรัฐบาล-“ชัยวุฒิ” ตรวจเยี่ยม จ.อยุธยา ติดตามสถานการณ์น้ำท่วม


วันเสาร์ที่ 2 ตุลาคม 2564
“ชัยวุฒิ” ตรวจเยี่ยม จ.อยุธยา ติดตามสถานการณ์น้ำท่วม
“ชัยวุฒิ” ตรวจเยี่ยม จ.อยุธยา ติดตามสถานการณ์น้ำท่วม
“ชัยวุฒิ” รมว.ดีอีเอส ลงพื้นที่ติดตามสถานการณ์น้ำท่วม จ.อยุธยา พร้อมพบปะให้ความช่วยเหลือผู้ประสบภัย วอนทุกกลุ่มรักประเทศชาติให้มากๆ เพื่อให้รัฐบาลเดินหน้าช่วยเหลือประชาชนได้เต็มที่
นายชัยวุฒิ ธนาคมานุสรณ์ รัฐมนตรีว่าการกระทรวงดิจิทัลเพื่อเศรษฐกิจและสังคม (ดีอีเอส) กล่าวว่า วันนี้ (2 ต.ค. 64) ได้เดินทางไปตรวจเยี่ยมพื้นที่ อ.บางบาล จ.อยุธยา ติดตามสถานการณ์น้ำท่วม เพื่อรับรู้ความเดือดร้อนของประชาชนผู้ประสบภัยอย่างใกล้ชิด และให้ความช่วยเหลือได้สอดคล้องกับบริบทความต้องการของเกษตรกรและประชาชนในพื้นที่ โดยเป็นไปตามข้อสั่งการของ พลเอกประยุทธ์ จันทร์โอชา ซึ่งมอบหมายให้รัฐมนตรีทุกคนลงพื้นที่เยี่ยมเยียนช่วยเหลือพี่น้องประชาชน และตรวจตาดูพื้นที่น้ำท่วม
“วันนี้ผมได้มาตรวจที่อ.บางบาล ก็พบว่าเป็นพื้นที่ลุ่มต่ำ โดยเฉพาะพื้นที่การเกษตรก็ท่วมเสียหายหมดเลย เป็นหน้าที่ที่ทางรัฐบาลต้องมาติดตาม ดูแล เยียวยาพี่น้องประชาชน ชาวนา ปีนี้ก็ไม่มีรายได้ ก็ต้องการช่วยเหลือ” นายชัยวุฒิกล่าว
นอกจากนี้ กระทรวงดิจิทัลฯ ยังให้ความสำคัญกับการแจ้งเตือนประชาชนในพื้นที่เสี่ยง ให้รับรู้สถานการณ์น้ำเพื่อป้องกันให้เกิดความสูญเสียน้อยที่สุดกับประชาชน โดยสั่งการผ่านกรมอุตุนิยมวิทยา ซึ่งเป็นหน่วยงานในสังกัดให้ติดตามประเมินสถานการณ์อย่างใกล้ชิด เพื่อเชื่อมโยงข้อมูลแจ้งเตือนภัยระดับต่างๆ ผ่านเครือข่ายกองอำนวยการน้ำแห่งชาติ (กอนช.) ภาคส่วนที่เกี่ยวข้อง รวมถึงประชาชนในพื้นที่เสี่ยงภัยพิบัติน้ำท่วมได้อย่างทันการณ์
ล่าสุด จากรายงานการพยากรณ์อากาศของกรมอุตุนิยมวิทยา ทราบว่ามีการก่อตัวของพายุที่ฟิลิปปินส์ในห้วงสัปดาห์นี้ก็อาจมีผลต่อประเทศไทย ในช่วงวันที่ 8-9 ต.ค.นี้ เริ่มก่อตัวเข้ามาในประเทศไทย ตามร่องมรสุมต่างๆ อาจทำให้มีฝนตกหนักในช่วงปลายสัปดาห์หน้า จึงต้องเร่งเตือนประชาชน ให้ระมัดระวัง เพราะอาจมีน้ำท่วมขึ้นสูงในบางพื้นที่
ทั้งนี้ รมว.ดีอีเอส ยังได้แสดงความคิดเห็น กรณีการลงพื้นที่ติดตามสถานการณ์น้ำท่วมของรัฐบาล / นายกรัฐมนตรี เพื่อช่วยเหลือผู้ประสบภัย ในบางจังหวัดอย่างเช่น นนทบุรี มีกลุ่มผู้ชุมนุมทางการเมืองมาปิดกั้นและขับไล่ว่าแม้ผู้ชุมนุมมีสิทธิแสดงความคิดเห็นทางการเมือง แต่ก็ควรเคารพการทำหน้าที่ของเจ้าหน้าที่ภาครัฐบาลด้วย โดยเฉพาะการปฏิบัติภารกิจในสถานการณ์นี้ เป็นการไปตรวจติตามน้ำ เพื่อช่วยเหลือพี่น้องชาวนนทบุรีและชาวกรุงเทพฯ
“เราควรมาช่วยเหลือกัน เรื่องการเมืองควรเอาไว้ก่อน เพราะตอนนี้ เป็นช่วงเวลาที่พี่น้องประชาชนเดือนร้อนเพราะปัญหาน้ำท่วม เอาเรื่องการเมืองมากไปประเทศก็ไปไม่ได้ ฝากไปถึงผู้ชุมนุมทุกคนว่าให้คำนึงถึงประเทศชาติให้รักประเทศชาติมากๆ” นายชัยวุฒิกล่าว
**************

ที่มา : https://www.thaigov.go.th/news/contents/details/46496