รัฐบาลไทย-ข่าวทำเนียบรัฐบาล-"คลัง" แจง โครงการคนละครึ่ง ไม่ได้เชื่อมระบบกับสรรพากร ย้ำ! รายได้หลังหักค่าใช้จ่าย - ลดหย่อนไม่ถึงเกณฑ์ ไม่ต้องเสียภาษี


วันอังคารที่ 3 พฤษภาคม 2565
"คลัง" แจง โครงการคนละครึ่ง ไม่ได้เชื่อมระบบกับสรรพากร ย้ำ! รายได้หลังหักค่าใช้จ่าย - ลดหย่อนไม่ถึงเกณฑ์ ไม่ต้องเสียภาษี
.....
กระทรวงการคลัง ชี้แจงกรณีร้านค้าหลายแห่งงดรับโครงการคนละครึ่ง และการจ่ายเงินผ่าน e-wallet เพราะถูกเรียกเก็บภาษีรายได้บุคคลธรรมดาย้อนหลังว่า ฐานข้อมูลโครงการคนละครึ่งไม่ได้เชื่อมกับระบบของกรมสรรพากรเพื่อตรวจสอบรายได้แต่อย่างใด ส่วนผู้ประกอบการที่เป็นบุคคลธรรมดาไม่ว่าจะเข้าร่วมโครงการของรัฐหรือไม่ หากเงินได้พึงประเมินถึงเกณฑ์ที่กฎหมายกำหนด ก็มีหน้าที่ต้องยื่นแบบแสดงรายการภาษีเงินได้บุคคลธรรมดา
.
ผู้ประกอบการสามารถนำเอกสารหลักฐานต้นทุนในการประกอบกิจการไปหักค่าใช้จ่ายจากยอดขาย หากไม่มีหลักฐานก็สามารถเลือกหักค่าใช้จ่ายแบบเหมาตามที่กฎหมายกำหนดได้ รวมถึงค่าลดหย่อนต่าง ๆ ซึ่งหากรายได้สุทธิหลังหักค่าใช้จ่ายและลดหย่อนแล้วไม่ถึงเกณฑ์เสียภาษี ผู้ประกอบการก็ไม่มีภาระภาษีที่ต้องจ่าย ส่วนผู้ประกอบการที่มีรายได้เกิน 1.8 ล้านบาท/ปี มีหน้าที่ต้องจดทะเบียนภาษีมูลค่าเพิ่มและนำส่งแก่กรมสรรพากรด้วย ทั้งนี้ กรมสรรพากร ได้พัฒนาระบบอิเล็กทรอนิกส์เพื่ออำนวยความสะดวกในการจดทะเบียน ยื่นแบบ ชำระและขอคืนภาษีทุกขั้นตอน ในเว็บไซต์ www.rd.go.th
#ไทยคู่ฟ้า #ร่วมต้านโควิด19
-------------------

ที่มา : https://www.thaigov.go.th/news/contents/details/54163