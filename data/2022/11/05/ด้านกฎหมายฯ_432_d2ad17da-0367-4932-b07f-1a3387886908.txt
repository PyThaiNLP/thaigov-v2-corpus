รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม เผยจ่ายเงินเยียวยาเหยื่อคดีอาญาแล้ว 115 ล้านบาท คิดเป็น 28.76% จี้เร่งทำงานเชิงรุกนำสิทธิให้ถึงมือประชาชน


วันศุกร์ที่ 4 กุมภาพันธ์ 2565
พิมพ์
รัฐมนตรีว่าการกระทรวงยุติธรรม เผยจ่ายเงินเยียวยาเหยื่อคดีอาญาแล้ว 115 ล้านบาท คิดเป็น 28.76% จี้เร่งทำงานเชิงรุกนำสิทธิให้ถึงมือประชาชน
รัฐมนตรีว่าการกระทรวงยุติธรรม เผยจ่ายเงินเยียวยาเหยื่อคดีอาญาแล้ว 115 ล้านบาท คิดเป็น 28.76% จี้เร่งทำงานเชิงรุกนำสิทธิให้ถึงมือประชาชน เผยกรมคุ้มครองสิทธิฯ ถก สตช. ให้ตำรวจช่วยแจ้งสิทธิ-การทำสำนวน เชื่อบริหารจัดการข้อมูลได้ผลช่วยเหลือจะดีขึ้น
นายสมศักดิ์ เทพสุทิน รัฐมนตรีว่าการกระทรวงยุติธรรม กล่าวถึงความคืบหน้าการเร่งรัดเบิกจ่ายเงินช่วยเหลือเยียวยาผู้เสียหายและจำเลยในคดีอาญาว่า ผลการดำเนินงานช่วยเหลือเยียวยา ปี 2565 ล่าสุดเบิกจ่ายไปแล้ว 2,220 ราย เป็นเงิน 115 ล้านบาท คิดเป็น 28.76 % ของเป้าหมาย โดยในส่วนของพื้นที่ กทม. มีสถิติการดำเนินคดีเกี่ยวกับชีวิต ร่างกายและเพศ ของสำนักงานตำรวจแห่งชาติ 480 คดี แต่มีคำขอรับเงินเยียวยาเพียง 172 คดี คิดเป็น 35.83% เท่านั้น ส่วนต่างจังหวัดมี 2,749 คดี มีคำขอ 2,125 คดี คิดเป็น 77.30% ซึ่งตนหวังว่าจะมีผู้เสียหายโดยเฉพาะในพื้นที่ กทม.เข้ามายื่นคำร้องเพื่อรับเงินเยียวยามากกว่านี้ โดยที่ผ่านมาทางกรมคุ้มครองสิทธิและเสรีภาพ ได้เข้าพบ ผู้บริหาร สตช. เพื่อเร่งให้ตำรวจแจ้งสิทธิ รับคำขอและทำสำนวน รวมถึงหารือการเชื่อมต่อระบบฐานข้อมูลผู้เสียหายกับ สตช.แล้ว ซึ่งทางสตช. เองก็ได้ให้การตอบรับที่ดี
นายสมศักดิ์ กล่าวอีกว่า ในส่วนของผู้ที่ยื่นคำขอแล้ว ต้องมีการติดตามผลการช่วยเหลือ เพื่อเร่งการเบิกจ่าย ซึ่งกรมคุ้มครองสิทธิฯ มีแผนลดระยะเวลาการช่วยเหลือเยียวจาก 21 วันเหลือเพียง 6 วัน เพื่อรีบนำเสนออนุกรรมการพิจารณาโดยเร็ว ซึ่งเราต้องดำเนินการเชิงรุกเพื่อนำสิทธิให้ถึงมือประชาชน เพราะเรามีงบประมาณช่วยเหลือในส่วนนี้ 400 ล้านบาท เป้าหมาย 7,820 ราย ตนอยากให้ทุกองค์กรร่วมมือเพื่อประโยชน์ของประชาชน และตนเชื่อว่าเมื่อบริหารจัดการข้อมูลและระบบต่างๆได้ดีแล้ว ผลการช่วยเหลือเยียวยาจะดีขึ้นในเดือนถัดๆไป

ที่มา : https://www.thaigov.go.th/news/contents/details/51238