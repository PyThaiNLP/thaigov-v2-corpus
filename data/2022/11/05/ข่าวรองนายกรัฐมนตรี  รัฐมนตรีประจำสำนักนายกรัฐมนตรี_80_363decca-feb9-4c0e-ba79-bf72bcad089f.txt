รัฐบาลไทย-ข่าวทำเนียบรัฐบาล-นายกฯ มอบ รมต. นร. นายอนุชา เป็นประธานในพิธีบำเพ็ญกุศลสวดอภิธรรมศพสมเด็จพระมหารัชมังคลาจารย์ (ช่วง วรปุญฺโญ ป.ธ.9)


วันจันทร์ที่ 20 ธันวาคม 2564
พิมพ์
นายกฯ มอบ รมต. นร. นายอนุชา เป็นประธานในพิธีบำเพ็ญกุศลสวดอภิธรรมศพสมเด็จพระมหารัชมังคลาจารย์ (ช่วง วรปุญฺโญ ป.ธ.9)
นายกฯ มอบ รมต. นร. นายอนุชา เป็นประธานในพิธีบำเพ็ญกุศลสวดอภิธรรมศพสมเด็จพระมหารัชมังคลาจารย์ (ช่วง วรปุญฺโญ ป.ธ.9)
วันนี้ (20 ธันวาคม 2564) เวลา 19.00 น. ณ ห้องรัตนจันทสรวรคุรุ วัดปากน้ำ เขตภาษีเจริญ พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม มอบหมายให้ นายอนุชา นาคาศัย รัฐมนตรีประจำสำนักนายกรัฐมนตรี เป็นประธานในพิธีบำเพ็ญกุศลสวดอภิธรรมศพสมเด็จพระมหารัชมังคลาจารย์ (ช่วง วรปุญฺโญ ป.ธ.9) อดีตเจ้าอาวาสวัดปากน้ำ อดีตผู้ปฏิบัติหน้าที่สมเด็จพระสังฆราช และอดีตกรรมการมหาเถรสมาคม โดยมี นายชนะศักดิ์ อัตถาวงศ์ ที่ปรึกษารัฐมนตรีประจำสำนักนายกรัฐมนตรี นายสิปป์บวร แก้วงาม รองผู้อำนวยการสำนักงานพระพุทธศาสนาแห่งชาติ รักษาราชการแทนผู้อำนวยการสำนักงานพระพุทธศาสนาแห่งชาติ ข้าราชการ และประชาชนเข้าร่วมพิธีเป็นจำนวนมาก
สมเด็จพระมหารัชมังคลาจารย์ หรือ สมเด็จช่วง ได้มรณภาพด้วยอาการอย่างสงบ เมื่อวันที่ 9 ธันวาคม 2564 สิริอายุ 96 ปี เป็นสมเด็จพระราชาคณะฝ่ายมหานิกาย เป็นอดีตเจ้าอาวาสวัดปากน้ำ ภาษีเจริญ (พระอารามหลวง) อดีตผู้ปฏิบัติหน้าที่สมเด็จพระสังฆราช อดีตกรรมการมหาเถรสมาคม อดีตประธานสมัชชามหาคณิสสร อดีตที่ปรึกษามหาเถรสมาคม และอดีตประธานอำนวยการโครงการสร้างความปรองดองสมานฉันท์ โดยใช้หลักธรรมทางพระพุทธศาสนา "หมู่บ้านรักษาศีล 5" เป็นพระเถระชั้นผู้ใหญ่ที่มีลูกศิษย์จำนวนมาก
สำหรับพิธีบำเพ็ญกุศล พระบาทสมเด็จพระเจ้าอยู่หัวฯ ทรงรับศพอยู่ในพระบรมราชานุเคราะห์โดยตลอด มีพระพิธีธรรมสวดพระอภิธรรม กำหนด 7 คืน (วันที่ 12-18 ธันวาคม พ.ศ.2564 เวลา 19.00) จากนั้น มีการบำเพ็ญกุศลสวดพระอภิธรรม ในเวลา 19.00 น. เป็นระยะเวลา 100 วัน

ที่มา : https://www.thaigov.go.th/news/contents/details/49696