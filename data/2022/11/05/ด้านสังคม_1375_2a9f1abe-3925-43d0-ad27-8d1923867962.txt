รัฐบาลไทย-ข่าวทำเนียบรัฐบาล-ดีอีเอส เผยเฟคนิวส์อ้างชื่อแบงก์เริ่มไร้พลัง พบมากแต่คนสนใจน้อย


วันเสาร์ที่ 26 มีนาคม 2565
ดีอีเอส เผยเฟคนิวส์อ้างชื่อแบงก์เริ่มไร้พลัง พบมากแต่คนสนใจน้อย
ดีอีเอส เผยเฟคนิวส์อ้างชื่อแบงก์เริ่มไร้พลัง พบมากแต่คนสนใจน้อย
โฆษกดีอีเอสฝ่ายการเมือง สรุปสถานการณ์ข่าวปลอมรอบสัปดาห์ พบหลายเรื่องที่ต้องตรวจสอบเป็นประเด็นโครงการสินเชื่อ แคมเปญเงินกู้มาตรการจูงใจจากธนาคารใหญ่หลายแห่ง แต่คนสนใจน้อยจนหลุดจาก 5 อันดับข่าวที่ได้รับความสนใจมากสุด
นางสาวนพวรรณ หัวใจมั่น โฆษกกระทรวงดิจิทัลเพื่อเศรษฐกิจและสังคมฝ่ายการเมือง (ดีอีเอส) กล่าวว่า ผลการมอนิเตอร์ระหว่างวันที่ 18-24 มี.ค. 65 ศูนย์ต่อต้านข่าวปลอม พบข้อความที่เข้ามาจำนวน 11,653,791  ข้อความโดยจากการคัดกรองมีข้อความที่ต้องดำเนินการตรวจสอบ (Verify) จำนวน 245 ข้อความ รวมเรื่องที่ต้องดำเนินการตรวจสอบ 130 เรื่อง โดยสัดส่วนหลักอยู่ในกลุ่มนโยบายรัฐบาล /ข่าวสารทางราชการ จำนวน 70 เรื่อง
ทั้งนี้ พบว่ายังคงมีการแชร์ข่าวธนาคารหลายแห่ง เปิดโครงการสินเชื่อหรือแคมเปญเงินกู้ดอกเบี้ยต่ำ ผ่อนยาวรวมถึงแจกเงินเนื่องในวาระพิเศษ ในจำนวนนี้มีทั้งข่าวจริง ข่าวบิดเบือน และข่าวปลอม อย่างไรก็ตาม มีข้อสังเกตว่าข่าวในกลุ่มนี้เริ่มเป็นที่สนใจน้อยลง และในสัปดาห์ล่าสุดนี้หลุดอันดับท็อป 5 ของข่าวที่มีผู้สนใจมากสุด
โดยข่าวปลอมที่ได้รับความสนใจมากสุด 5 อันดับแรก ในช่วงวันที่ 18-24 มี.ค.นี้ ประกอบด้วย อันดับ 1 รพ. พุทธชินราช พิษณุโลก ให้พระสงฆ์เข้าแถวเสมอโยมชาย -หญิง เพราะมีเรื่องศาสนามาเกี่ยวข้อง อันดับ 2 เติมน้ำมันพืชแทนน้ำมันดีเซล ช่วยให้รถยนต์ประหยัดน้ำมันมากขึ้น อันดับ 3 ลอตเตอรี่สัญลักษณ์ผีน้อย และกบไชโย มีโอกาสถูกรางวัลสูงกว่าแบบอื่น อันดับ 4 มีติ่งเนื้อขึ้นบริเวณคอ แขน ข้อมือ เสี่ยงป่วยเป็นโรคอ้วน โรคเบาหวาน โรคหัวใจและไขมันในเลือดสูง และอันดับ 5 กินเม็ดชานมไข่มุก ทำให้เป็นโรคมะเร็ง
“จากการมอนิเตอร์และตรวจสอบเบาะแสข่าวปลอมอย่างต่อเนื่อง เห็นแนวโน้มที่ดีในการตระหนักรู้เท่าทันข่าวปลอม และยังต้องขอความร่วมมือประชาชน เมื่อได้รับข้อมูลผ่านโซเชียล อย่าเพิ่งหลงเชื่อในทันที ขอความร่วมมือไม่ส่ง หรือแชร์ข้อมูล โดยสามารถแจ้งข้อมูลมายังศูนย์ฯ เพื่อช่วยประสานงานกับหน่วยงานที่เกี่ยวข้องเพื่อตรวจสอบและยืนยันข้อเท็จจริงต่อไป และสามารถติดตามและแจ้งเบาะแสข่าวปลอม ได้ผ่านช่องทางต่างๆ ดังนี้ ไลน์@antifakenewscenter  เว็บไซต์ https://www.antifakenewscenter.com/ ทวิตเตอร์https://twitter.com/AFNCThailand และช่องทางโทรศัพท์โทรสายด่วน GCC 1111 ต่อ 87” นางสาวนพวรรณกล่าว
**************

ที่มา : https://www.thaigov.go.th/news/contents/details/52967