รัฐบาลไทย-ข่าวทำเนียบรัฐบาล-พิธีถวายพระพรชัยมงคล เนื่องในวันเฉลิมพระชนมพรรษา สมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ๘๙ พรรษา (๑๒ ส.ค.๖๔)


วันพฤหัสบดีที่ 12 สิงหาคม 2564
พิธีถวายพระพรชัยมงคล เนื่องในวันเฉลิมพระชนมพรรษา สมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ๘๙ พรรษา (๑๒ ส.ค.๖๔)
เช้านี้ที่กระทรวงกลาโหม สำนักงานปลัดกระทรวงกลาโหมได้จัดพิธีถวายพระพรชัยมงคล เนื่องในวันเฉลิมพระชนมพรรษา สมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง
๘๙ พรรษา (๑๒ ส.ค.๖๔) ณ ห้องสุรศักดิ์มนตรี ในศาลาว่าการกลาโหม โดยมี พลเอก ณัฐ อินทรเจริญ พร้อมด้วย รองปลัดกระทรวงกลาโหม ร่วมในพิธีถวายราชสักการะและถวายพระพรชัยมงคล สมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง เพื่อเป็นการแสดงออกถึงความจงรักภักดี และน้อมรำลึกในพระมหากรุณาธิคุณที่ใต้ฝ่าละอองธุลีพระบาท ทรงปฏิบัติบำเพ็ญ พระราชกรณียกิจ ตรากตรำพระวรกาย นานับประการ ด้วยพระวิริยะอุตสาหะ พระอัจฉริยภาพ และพระราชปณิธานที่แน่วแน่มั่นคง เพื่อบำบัดทุกข์ บำรุงสุข แก่พสกนิกรชาวไทยทุกคน ทั้งนี้ในการจัดกิจกรรมดังกล่าวได้ปฏิบัติตามมาตรการควบคุมการแพร่ระบาดของโรคติดเชื้อไวรัสโคโรนา 2019 อย่างเคร่งครัด
ทั้งนี้ ตลอดทั้งเดือนสิงหาคม สำนักงานปลัดกระทรวงกลาโหม ได้จัดกิจกรรมเฉลิมพระเกียรติอย่างต่อเนื่อง ประกอบด้วย กิจกรรมบริจาคโลหิตเพื่อถวายเป็นพระราชกุศล กิจกรรมมอบอุปกรณ์การแพทย์ถวายเป็นพระราชกุศลให้กับโรงพยาบาล เหล่าทัพ และ โรงพยาบาลทหารผ่านศึก การจัดนิทรรศการ เฉลิมพระเกียรติเกี่ยวกับพระราชประวัติและพระราชกรณียกิจของสมเด็จ พระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ระหว่างวันที่ ๙ – ๓๑ สิงหาคม ๒๕๖๔ ณ บริเวณอาคารสำนักงานปลัด กระทรวงกลาโหม พื้นที่ศรีสมาน กิจกรรมจัดทำเจลแอลกอฮอล์ หน้ากากกันกระเด็น (Face Shield) และแผ่นกั้นกันกระเด็น เพื่อนำไปมอบให้กับสถานีกาชาด ระหว่างวันที่ ๙, ๑๐, ๑๓, ๑๖ - ๒๐, ๒๓ - ๒๗ สิงหาคม ๒๕๖๔ โดยวิทยากรจิตอาสา ๙๐๔ และกำลังพลจิตอาสาของสำนักงานปลัดกระทรวงกลาโหม ในพื้นที่ศาลาว่าการกลาโหม รวมทั้งได้มอบอุปกรณ์ทางการแพทย์และสิ่งของจำเป็นให้กับเจ้าหน้าที่และผู้ป่วย ณ ศูนย์พักคอยเพื่อส่งต่อเขตพระนคร เพื่อช่วยเหลือประชาชนที่ได้รับผลกระทบจากสถานการณ์การแพร่ระบาดของโรคติดเชื้อไวรัสโควิด 19 ต่อไป
#ทรงพระเจริญ
#สำนักงานปลัดกระทรวงกลาโหม

ที่มา : https://www.thaigov.go.th/news/contents/details/44686