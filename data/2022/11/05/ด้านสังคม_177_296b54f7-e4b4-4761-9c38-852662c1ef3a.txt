รัฐบาลไทย-ข่าวทำเนียบรัฐบาล-โฆษกดีอีเอสเตือน ข่าวปลอม อย่าแชร์! ผลิตภัณฑ์ บี ลองแกน สเปรย์พ่นช่องคอ ดักจับไวรัสทุกชนิด


วันจันทร์ที่ 19 กรกฎาคม 2564
โฆษกดีอีเอสเตือน ข่าวปลอม อย่าแชร์! ผลิตภัณฑ์ บี ลองแกน สเปรย์พ่นช่องคอ ดักจับไวรัสทุกชนิด
โฆษกดีอีเอสเตือน ข่าวปลอม อย่าแชร์! ผลิตภัณฑ์ บี ลองแกน สเปรย์พ่นช่องคอ ดักจับไวรัสทุกชนิด
นางสาวนพวรรณ หัวใจมั่น โฆษกกระทรวงดิจิทัลเพื่อเศรษฐกิจและสังคมฝ่ายการเมือง (ดีอีเอส) กล่าวว่า ตามที่มีข้อความแนะนำปรากฏในสื่อต่างๆ เกี่ยวกับประเด็นเรื่อง ผลิตภัณฑ์ บี ลองแกน สเปรย์พ่นช่องคอ ดักจับไวรัสทุกชนิดทางศูนย์ต่อต้านข่าวปลอมได้ดำเนินการตรวจสอบข้อเท็จจริงกับ สำนักงานคณะกรรมการอาหารและยา (อย.) กระทรวงสาธารณสุข พบว่าประเด็นดังกล่าวนั้น เป็นข้อมูลเท็จ กรณีผลิตภัณฑ์ บี ลองแกน สเปรย์ ที่ระบุสรรพคุณในการจำหน่ายว่า สามารถดักจับไวรัสได้ทุกชนิดนั้น ทางสำนักงานคณะกรรมการอาหารและยา (อย.) ได้ตรวจสอบและชี้แจงว่า ผลิตภัณฑ์ดังกล่าวได้รับอนุญาตเป็นผลิตภัณฑ์เสริมอาหาร ในชื่อ บี ลองแกน สเปรย์ (ผลิตภัณฑ์เสริมอาหาร) / B Longan Spray (Dietary Supplement Product) เลข อย. 10-1-04741-5-0008 ซึ่งปริมาณในส่วนประกอบที่ได้รับอนุญาตไม่สามารถป้องกันไวรัสเกาะในช่องปาก และโพรงจมูก หรือป้องกันภูมิแพ้ หรือฆ่าเชื้อไวรัส และแบคทีเรียและลดการอักเสบในช่องปากตามที่กล่าวอ้างแต่อย่างใด อีกทั้งผลิตภัณฑ์เสริมอาหารไม่มีผลในการบำบัด บรรเทาหรือรักษาโรค
ดังนั้นขอให้ประชาชนอย่าหลงเชื่อข้อมูลดังกล่าว และขอความร่วมมือไม่ส่ง หรือแชร์ข้อมูลดังกล่าวต่อในช่องทางสื่อสังคมออนไลน์ต่างๆ และเพื่อให้ประชาชนได้รับข้อมูลข่าวสารเกี่ยวกับผลิตภัณฑ์ทางด้านสุขภาพ หรือหากพบผลิตภัณฑ์ที่ต้องสงสัย สามารถแจ้งร้องเรียนได้เว็บไซต์ www.fda.moph.go.th หรือโทรสายด่วน 1556
โฆษกกระทรวงดิจิทัล กล่าวอีกว่า อยากขอความร่วมมือประชาชน สามารถติดตามและแจ้งเบาะแสข่าวปลอม ได้ผ่านช่องทางต่างๆ ของศูนย์ต่อต้านข่าวปลอม ดังนี้ ไลน์ @antifakenewscenter  เว็บไซต์https://www.antifakenewscenter.com/ ทวิตเตอร์ https://twitter.com/AFNCThailand เฟซบุ๊ก ANTI-FAKE NEWS CENTER  และช่องทางโทรศัพท์โทรสายด่วน GCC 1111 ต่อ 87 เพื่อหลีกเลี่ยงจากการเป็นเหยื่อข่าวปลอมหรือข่าวบิดเบือน
**********

ที่มา : https://www.thaigov.go.th/news/contents/details/43888