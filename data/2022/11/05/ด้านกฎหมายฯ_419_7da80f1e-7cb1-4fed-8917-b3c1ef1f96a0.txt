รัฐบาลไทย-ข่าวทำเนียบรัฐบาล-คุ้มครองสิทธิเร่งอนุมัติเบิกจ่ายเงินเยียวยาแก่ผู้เสียหายที่ยื่นอุทธรณ์ และแพะในคดีอาญา ถึง ๑.๕ ล้านบาท


วันพฤหัสบดีที่ 27 มกราคม 2565
พิมพ์
คุ้มครองสิทธิเร่งอนุมัติเบิกจ่ายเงินเยียวยาแก่ผู้เสียหายที่ยื่นอุทธรณ์ และแพะในคดีอาญา ถึง ๑.๕ ล้านบาท
คุ้มครองสิทธิเร่งอนุมัติเบิกจ่ายเงินเยียวยาแก่ผู้เสียหายที่ยื่นอุทธรณ์ และแพะในคดีอาญา ถึง ๑.๕ ล้านบาท
ในวันพฤหัสบดีที่ ๒๗ มกราคม ๒๕๖๕ เวลา ๐๙.๐๐ น.  นายวัลลภ นาคบัว รองปลัดกระทรวงยุติธรรม เป็นประธานการประชุมคณะกรรมการพิจารณาค่าตอบแทนผู้เสียหายและค่าทดแทน และค่าใช้จ่ายแก่จำเลยในคดีอาญา ครั้งที่ ๑/๒๕๖๕ โดยมีนายเรืองศักดิ์ สุวารี อธิบดีกรมคุ้มครองสิทธิและเสรีภาพ นางสาวจิฬาภรณ์ ตามชู กฤษณสุวรรณ ผู้อำนวยการสำนักงานช่วยเหลือทางการเงินแก่ผู้เสียหายและจำเลยในคดีอาญา พร้อมด้วยกรรมการ ผู้ทรงคุณวุฒิ ผู้บริหาร ข้าราชการ เจ้าหน้าที่กรมคุ้มครองสิทธิและเสรีภาพ และผู้แทนจากสำนักงานยุติธรรมจังหวัด ๒๓ จังหวัด เข้าร่วมประชุม ณ ห้องประชุมกระทรวงยุติธรรม ๕-๐๑ ชั้น ๕ อาคารกระทรวงยุติธรรม และผ่านระบบการประชุมทางไกล (Video Conference)
สำหรับการประชุมในครั้งนี้ คณะกรรมการฯ ได้ร่วมพิจารณาคำขอ กรณีผู้เสียหายอุทธรณ์และกรณีจำเลย รวมจำนวนทั้งสิ้น ๔๗ ราย ซึ่งที่ประชุมอนุมัติให้ความช่วยเหลือแก่ผู้เสียหายและจำเลยรวม ๗ ราย เป็นเงินทั้งสิ้น ๑,๕๓๕,๒๓๐ บาท รวมถึงกรณีจำเลยรายหนึ่ง ที่ถูกพนักงานอัยการฟ้องว่าร่วมกับพวกฆ่าผู้อื่นโดยไตร่ตรองไว้ก่อน ซึ่งศาลจังหวัดตลิ่งชัน และศาลอุทธรณ์พิพากษายกฟ้อง เนื่องจากพยานหลักฐานไม่มีน้ำหนัก ให้รับฟังลงโทษจำเลยได้ ซึ่งคณะกรรมการฯ ได้ร่วมกันพิจารณาข้อเท็จจริง ที่ปรากฏ ตามคำพิพากษาอย่างละเอียด จึงมีมติว่า เป็นจำเลยที่มีสิทธิได้รับค่าทดแทน และเห็นควรอนุมัติเงินเยียวยาจำนวน ๗๙๔,๑๘๕ บาท
นอกจากนี้ ฝ่ายเลขานุการได้รายงานสถิติภาพรวม ช่วยเหลือเยียวยาผู้เสียหายและจำเลยในคดีอาญาปี ๒๕๖๕ โดยรายงานผลการเบิกจ่ายเงิน แผนการเบิกจ่ายและเร่งรัดการเบิกจ่ายเงินรายกลุ่มจังหวัดทั้งกลุ่มจังหวัดขนาดเล็ก กลาง ใหญ่ เพื่อให้การเบิกจ่ายเป็นไปตามเป้าหมายในไตรมาสที่ ๒ ที่วางไว้ รวมถึงคณะกรรมการฯ จะพัฒนาในเชิงแนวทางการพิจารณาให้ชัดเจนขึ้น เกี่ยวกับการพิจารณาจำเลย ซึ่งจะได้ให้นัดประชุมหารือกับคณะกรรมการฯ ในโอกาสต่อไป

ที่มา : https://www.thaigov.go.th/news/contents/details/50969