รัฐบาลไทย-ข่าวทำเนียบรัฐบาล-รมว.อว. ชี้การทำแผนพัฒนานโยบายราชภัฏ ต้องเขียนเพื่อจะชนะ แม้ว่าการชนะนั้นอาจจะมีความบกพร่องในบางเรื่องก็ตาม แต่ต้องชนะเพื่อร่วมตอบโจทย์การพัฒนาประเทศ


วันอังคารที่ 7 ธันวาคม 2564
พิมพ์
รมว.อว. ชี้การทำแผนพัฒนานโยบายราชภัฏ ต้องเขียนเพื่อจะชนะ แม้ว่าการชนะนั้นอาจจะมีความบกพร่องในบางเรื่องก็ตาม แต่ต้องชนะเพื่อร่วมตอบโจทย์การพัฒนาประเทศ
รมว.อว. ชี้การทำแผนพัฒนานโยบายราชภัฏ ต้องเขียนเพื่อจะชนะ แม้ว่าการชนะนั้นอาจจะมีความบกพร่องในบางเรื่องก็ตาม แต่ต้องชนะเพื่อร่วมตอบโจทย์การพัฒนาประเทศ
(29 พฤศจิกายน 2564) ศ.(พิเศษ) ดร.เอนก เหล่าธรรมทัศน์ รัฐมนตรีว่าการกระทรวงการอุดมศึกษา วิทยาศาสตร์ วิจัยและนวัตกรรม (รมว.อว.) เป็นประธานพิธีลงนามบันทึกข้อตกลงความร่วมมือ การพัฒนานโยบายและข้อริเริ่มเพื่อส่งเสริมและสนับสนุนการพัฒนามหาวิทยาลัยราชภัฏ เพื่อตอบโจทย์การพัฒนาประเทศระหว่าง มหาวิทยาลัยราชภัฏ และ สำนักงานสภานโยบายการอุดมศึกษา วิทยาศาสตร์ วิจัยและนวัตกรรมแห่งชาติ (สอวช.) ผ่านระบบ Zoom โดยมี พล.อ.ดาว์พงษ์ รัตนสุวรรณ องคมนตรี ร่วมประชุมในระบบ Zoom และกล่าวนโยบายฯ พร้อมด้วย ศ.ดร.นพ.สิริฤกษ์ ทรงศิวิไล ปลัด อว. เข้าร่วมประชุม ณ ห้องประชุมรัฐมนตรี ชั้น 2 สป.อว.
สอวช. และ มหาวิทยาลัยราชภัฏ ได้จัดทำบันทึกข้อตกลงความร่วมมือการพัฒนานโยบายและข้อริเริ่ม เพื่อส่งเสริมสนับสนุนการพัฒนามหาวิทยาลัยราชภัฏ เพื่อส่งเสริมและสนับสนุนการพัฒนามหาวิทยาลัยราชภัฏ เพื่อตอบโจทย์การพัฒนาประเทศ โดยมีวัตถุประสงค์ ดังนี้ (1) เพื่อพัฒนานโยบาย กลไก มาตรการและข้อริเริ่มสำคัญ รวมถึงขับเคลื่อนในการส่งเสริมและสนับสนุนการพัฒนามหาวิทยาลัยให้สามารถตอบโจทย์การพัฒนาประเทศ สังคม เศรษฐกิจและทรัพยากรของชาติ (2) เพื่อพัฒนายุทธศาสตร์แผนปฏิบัติการและแนวทางการขับเคลื่อนที่เหมาะสมกับบริบทของมหาวิทยาลัยราชภัฏแต่ละแห่ง หรือกลุ่มมหาวิทยาลัยราชภัฏ เพื่อให้สามารถตอบโจทย์การพัฒนาเศรษฐกิจ สังคมและทรัพยากรมนุษย์ของแต่ละพื้นที่ในแต่ละภูมิภาค (3) เพื่อศึกษาและทดลองแนวทางการส่งเสริมและสนับสนุนการพัฒนามหาวิทยาลัยราชภัฏที่เหมาะสมกับบริบทของพื้นที่ภูมิภาคกับมหาวิทยาลัยราชภัฏแต่ละแห่ง หรือกลุ่มมหาวิทยาลัยราชภัฏ ซึ่งกิจกรรมการลงนามความร่วมมือในครั้งนี้เป็นกิจกรรมต่อเนื่องจากแผนการดำเนินงานตามโครงการจัดทำแผนปฏิบัติการเชิงยุทธศาสตร์ระยะ 5 ปี มหาวิทยาลัยราชภัฏ
พล.อ.ดาว์พงษ์ กล่าวว่า ขอบคุณในความร่วมมือที่ได้ทุ่มเททำงานสิ่งที่อยากจะให้ข้อสังเกตเพิ่มเติมต่อจากนี้คือ (1) เน้นย้ำหน่วยงานที่เกี่ยวข้องในเรื่องการจัดทำแผน เพราะคงเป็นเรื่องยากแน่นอน (2) ในการทำยุทธศาสตร์ต้องคิดนอกกรอบ แต่ต้องเคารพกฎกติกา การขับเคลื่อนแนวคิดต้องมีการอธิบาย ขยายความให้ชัดเจน อย่าใช้ศัพท์ที่เป็นทางการจนไม่เข้าใจ (3) ต้องให้ความสำคัญต่อการผลิตครู มีแผนพัฒนาทิศทางที่ชัดเจน นำไปสู่ท้องถิ่น (4) ยุทธปกรณ์สังคม คือ การพัฒนานักศึกษา สร้างเยาวชน ทั้งหมดนี้คือสิ่งที่ต้องคิดเชื่อมโยงต่อยอด ทำอย่างจริงจัง สำหรับผู้ที่เกี่ยวข้องต้องให้ความสำคัญเกี่ยวกับการเริ่มทำแผน 5 ปี แล้วต้องไม่คิดเพียงแค่ในกลุ่มเรา ต้องระดมความเห็นจากผู้ที่เกี่ยวข้อง ผู้ที่มีส่วนได้ส่วนเสียมา แผน 5 ปี ต้องชัดเจน สอดคล้องกับยุทธศาสตร์มหาวิทยาลัยราชภัฏ โดยอัตลักษณ์ของเราคือการดูท้องถิ่นเป็นหลัก
ด้าน ศ.(พิเศษ) ดร.เอนก เผยว่า รู้สึกเป็นเกียรติและยินดีเป็นอย่างยิ่งที่ได้มาทำพิธีลงนามในวันนี้ สิ่งที่เราทำเป็นการตอกย้ำให้มหาวิทยาลัยราชภัฏทั้ง 38 แห่ง ว่าเราให้ความสำคัญในการตอบโจทย์ประเทศ เมื่อมีนวัตกรรม มีแผนพัฒนาเกิดขึ้น เรายิ่งต้องทำต่อไปซ้ำ ๆ ตอกย้ำไปเรื่อย ๆ การทำแผนคนทำจะต้องไปคุยกับทั้งผู้บริหารระดับสูง ระดับกลางและระดับพื้นฐาน ต้องเน้นการทำงานของมหาวิทยาลัยราชภัฏไม่น้อยไปกว่าการอ่านแผนงานต่าง ๆ เราจะพบลู่ทางในการบริหารประเทศ เมื่อยิ่งประสานความร่วมมือกับกระทรวง อว. ก็จะยิ่งดีขึ้นไปอีก “การทำแผนนั้น ต้องเขียนเพื่อจะชนะ แม้ว่าการชนะนั้นอาจจะมีความบกพร่องในบางเรื่องก็ตาม แต่ต้องชนะ” ผู้เขียนแผนต้อคิดให้ได้ว่าจะเขียนให้ชนะได้อย่างไร แผนไม่ควรจะอยู่ในแค่กระดาษสิ่งที่คาดหวังคือ (1) ภายในปี 2580 เราจะต้องก้าวไปสู่การเป็นประเทศที่พัฒนาแล้วให้ได้ อีก 16 ปีข้างหน้า มหาวิทยาลัยราชภัฏต้องร่วมกันทำให้ได้ นี่ถือว่าจะชนะ (2) ปี 2570 กระทรวง อว. ต้องเป็นกระทรวงที่อยู่ในระดับประเทสที่พัฒนาแล้วให้ได้ ต้องเริ่มขยับขึ้นไปได้แล้ว ซึ่ง อว. ทุกหน่วยจะต้องทำได้ มหาวิทยาลัยราชภัฏก็เช่นกันจะต้องเริ่มขยับขึ้นมา “สำหรับประเภทแผนที่ต้องมีเงินครบ มีคนครบถึงจะชนะ อย่าไปเขียนไม่มีหรอกแผนแบบนี้ มีแต่ว่าเรามีทรัพยากรน้อย บุคลากรน้อย เราจะต้องรบอย่างไรถึงจะชนะ” เราต้องพยายามเปลี่ยนวิธีการทำงาน ต้องแทรกซึมเข้าไปในพื้นที่ต่าง ๆ การเขียนแผนไม่ใช่แค่แผนต้องมี mine set ที่เหมาะสมไม่ใช่เขียนออกมาเป็นแค่กระดาษ ราชภัฏมีศักยภาพที่ทำได้

ที่มา : https://www.thaigov.go.th/news/contents/details/49184