รัฐบาลไทย-ข่าวทำเนียบรัฐบาล-“ศุลกากรท่าเรือกรุงเทพ จัดจิตอาสา 5 ธันวา ทำดีเพื่อพ่อ”


วันศุกร์ที่ 3 ธันวาคม 2564
พิมพ์
“ศุลกากรท่าเรือกรุงเทพ จัดจิตอาสา 5 ธันวา ทำดีเพื่อพ่อ”
พร้อมขานรับนโยบายรัฐบาล “พลิกโฉมประเทศ” มุ่งอำนวยความสะดวกทางการค้าควบคู่การควบคุมทางศุลกากร..
“ศุลกากรท่าเรือกรุงเทพ จัดจิตอาสา 5 ธันวา ทำดีเพื่อพ่อ” พร้อมขานรับนโยบายรัฐบาล “พลิกโฉมประเทศ” มุ่งอำนวยความสะดวกทางการค้าควบคู่การควบคุมทางศุลกากร..
เพื่อน้อมรำลึกพระมหากรุณาธิคุณแด่พระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร รัชกาลที่ 9 เนื่องในวันคล้ายวันพระบรมราชสมภพ 5 ธันวาคม ของทุกปี นางนิภาวรรณ ใยบัวเทศ รักษาราชการแทนผู้อำนวยการสำนักงานศุลกากรท่าเรือกรุงเทพ นางสาววรรณา ผู้อุตส่าห์ ผู้อำนวยการส่วน 1  นางสาวปัทมาภรณ์ แจ่มผล ผู้อำนวยการส่วน 3 นายภาณุ ลิ้มวงศ์ยุติ ผู้อำนวยการส่วนควบคุมทางศุลกากร เปิดเผยว่าทางสำนักงานฯ ได้จัดกิจกรรม “จิตอาสา 5 ธันวา ทำดีเพื่อพ่อ” โดยปรุงอาหารสดใหม่ เพื่อมอบให้กับประชาชนที่มาใช้บริการ รวมทั้งสนับสนุนอาหาร น้ำดื่ม หน้ากากอนามัย แก่บุคลากรทางการแพทย์ของสำนักแพทย์และอนามัยการท่าเรือแห่งประเทศไทย เพื่อถวายเป็นพระราชกุศล
ณ ศูนย์เอกซเรย์และเทคโนโลยีศุลกากร
นายประสิทธิ์ ดีจงเจริญ ผู้อำนวยการศูนย์เอกซเรย์ฯ กล่าวว่า กิจกรรมจิตอาสาในวันนี้ยังรวมถึงการมอบข้าวสารแก่ประชาชนที่มาใช้บริการ ระหว่างวันที่ 3-5 ธ.ค. 64 เพื่อเป็นการแบ่งเบาภาระค่าครองชีพของพี่น้องประชาชน อีกทั้งเป็นการส่งเสริมอุดหนุนเกษตรกรตามนโยบายรัฐบาล
นายประสิทธิ์ กล่าวเพิ่มเติมว่าจากข้อมูล สรุปผลการดำเนินงานปีงบฯ 64 ของการท่าเรือแห่งประเทศไทยนั้น ท่าเรือกรุงเทพ มีเรือเทียบท่า 4,170 เที่ยว มีตู้สินค้าผ่านท่า 1.438 ล้าน ที.อี.ยู. และตัวเลขยอดการส่งออกสินค้าทางเรือมีปริมาณเพิ่มมากขึ้นส่งผลให้ยอดการส่งออกของไทย 9 เดือนแรกของปี 64 มีมูลค่า 199,997.7 ล้านเหรียญสหรัฐ ขยายตัว 15.5%   โดยในปีงบฯ 65 นี้ ยังประมาณการตู้สินค้าผ่านท่าที่ท่าเรือกรุงเทพ 1.43 ล้าน ที.อี.ยู. จึงทำให้ที่ผ่านมาศูนย์เอกซเรย์ฯมีผู้มาใช้บริการจำนวนเพิ่มขึ้นอย่างต่อเนื่อง ทั้งนี้ทาง นายพชร อนันตศิลป์ อธิบดีกรมศุลกากร นายกิตติ สุทธิสัมพันธ์ ที่ปรึกษาด้านการพัฒนาและบริหารการจัดเก็บภาษี นายพงศ์เทพ บัวทรัพย์ ผู้อำนวยการกองสืบสวนและปราบปราม ได้มีนโยบายที่ชัดเจนในการส่งเสริมและอำนวยความสะดวกทางการค้าควบคู่การควบคุมทางศุลกากร เพื่อสร้างรายได้ให้ผู้ประกอบการ กระตุ้นเศรษฐกิจของประเทศในภาพรวมให้ฟื้นตัวเร็วขึ้นเพื่อสอดรับกับนโยบายการ “พลิกโฉมประเทศ” ของรัฐบาล..

ที่มา : https://www.thaigov.go.th/news/contents/details/49078