รัฐบาลไทย-ข่าวทำเนียบรัฐบาล-ออมสิน แรงได้อีก ปล่อยสินเชื่อสร้างงานสร้างอาชีพ เต็มวงเงิน 5,000 ล้านบาทแล้ว ช่วยคนตกงานจากโควิด มีทุนตั้งต้นอาชีพกว่า 130,000 ราย


วันจันทร์ที่ 22 สิงหาคม 2565
พิมพ์
ออมสิน แรงได้อีก ปล่อยสินเชื่อสร้างงานสร้างอาชีพ เต็มวงเงิน 5,000 ล้านบาทแล้ว ช่วยคนตกงานจากโควิด มีทุนตั้งต้นอาชีพกว่า 130,000 ราย
ตามที่ธนาคารออมสินได้เปิดตัว สินเชื่อสร้างงานสร้างอาชีพ เพื่อเป็นเงินทุนช่วยเหลือประชาชนได้นำไปตั้งต้นประกอบอาชีพใหม่ ภายใต้ โครงการออมสิน สร้างงาน สร้างอาชีพ  ครบวงเงินโครงการ 5,000 ล้านบาทแล้ว
นายวิทัย รัตนากร ผู้อำนวยการธนาคารออมสิน เปิดเผยว่า ตามที่ธนาคารออมสินได้เปิดตัว สินเชื่อสร้างงานสร้างอาชีพ เพื่อเป็นเงินทุนช่วยเหลือประชาชนได้นำไปตั้งต้นประกอบอาชีพใหม่ ภายใต้ โครงการออมสิน สร้างงาน สร้างอาชีพ ซึ่งรัฐบาลและกระทรวงการคลังมอบหมายให้ธนาคารออมสินดำเนินการเพื่อช่วยฟื้นฟูและช่วยเหลือประชาชนผู้ตกงานหรือขาดรายได้ อันเนื่องมาจากการแพร่ระบาดของ COVID-19 ได้มีความรู้ในอาชีพตามความถนัด มีช่องทางประกอบอาชีพ มีรายได้ ซึ่งเปิดตัวเมื่อวันที่ 27 ธันวาคม 2564 ธนาคารได้เดินหน้าแนะนำ ให้ทักษะ และเป็นแหล่งทุน โดยได้อนุมัติสินเชื่อสร้างงานสร้างอาชีพเพื่อไปเริ่มต้นอาชีพใหม่รวมจำนวนกว่า 130,000 ราย ซึ่งครบวงเงินโครงการ 5,000 ล้านบาทแล้ว ทั้งนี้ อาชีพที่ได้รับความนิยมมากที่สุด 3 อันดับแรก คือ ผู้ประกอบการรายย่อยที่ไม่ใช่ช่าง 86,859 ราย คิดเป็น 67.93% ของจำนวนรายที่ได้รับอนุมัติสินเชื่อ ผู้ประกอบวิชาชีพช่าง 18,895 ราย คิดเป็น 14.78% และธุรกิจขนาดเล็ก 10,638 ราย คิดเป็น 8.32% ตามลำดับ
สินเชื่อสร้างงานสร้างอาชีพ เป็นเงินกู้สำหรับผู้เริ่มประกอบอาชีพ/ผู้ประกอบการรายย่อย วงเงินให้กู้ตั้งแต่ 50,000-300,000 บาท อัตราดอกเบี้ย 3.99% (Effective Rate) ต่อปี ระยะเวลาชำระคืนเงินกู้ไม่เกิน 5 ปี ปลอดชำระ 6 งวดแรก ภายใต้โครงการ ออมสิน สร้างงาน สร้างอาชีพ ซึ่งธนาคารออมสินได้รับมอบหมายจากรัฐบาลให้ช่วยเหลือประชาชนที่ได้รับผลกระทบจาก COVID-19 มุ่งหวังให้ประชาชนสามารถต่อยอดสร้างรายได้ให้แก่ตนเองและครอบครัวได้อย่างยั่งยืน ภายใต้แนวคิด “4 ให้” ได้แก่ ให้ทักษะ ให้เงินทุน ให้อุปกรณ์ และ ให้พื้นที่ค้าขาย ถือเป็นการมอบความช่วยเหลือที่ยั่งยืนให้กับประชาชนให้สามารถพึ่งพิงตนเองได้ในระยะยาว ทั้งนี้ ธนาคารได้จัดกิจกรรมให้ทักษะความรู้หรืออบรมวิชาชีพมากกว่า 10 ช่องทาง ครอบคลุมหลากหลายอาชีพ รวมแล้วไม่น้อยกว่า 77,000 ราย จากเป้าหมายมีผู้อบรมรวม 50,000 ราย ไม่นับรวมการให้อุปกรณ์ และให้ใช้พื้นที่บริเวณสำนักงานธนาคารออมสินภาค/เขต/สาขา ได้จำหน่ายสินค้า/บริการ ฟรี อีกด้วย
https://www.gsb.or.th/news/gsbpr29-65/

ที่มา : https://www.thaigov.go.th/news/contents/details/58282