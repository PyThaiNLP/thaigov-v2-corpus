รัฐบาลไทย-ข่าวทำเนียบรัฐบาล-กรมบัญชีกลาง MOU กรุงไทย พัฒนาระบบ e-bidding เชื่อมโยงข้อมูลผ่าน Blockchain เพิ่มประสิทธิภาพและป้องกันความเสี่ยงในการรั่วไหลของข้อมูล


วันอังคารที่ 23 สิงหาคม 2565
พิมพ์
กรมบัญชีกลาง MOU กรุงไทย พัฒนาระบบ e-bidding เชื่อมโยงข้อมูลผ่าน Blockchain เพิ่มประสิทธิภาพและป้องกันความเสี่ยงในการรั่วไหลของข้อมูล
พิธีลงนามบันทึกข้อตกลงระหว่างกรมบัญชีกลางและธนาคารกรุงไทย จำกัด มหาชน ในงานเปิดตัว e-GP Transformation for Thailand’s Future "นวัตกรรมใหม่ ติดปีกผู้ประกอบการไทย ให้ก้าวไกลอย่างยั่งยืน"
นางสาวกุลยา ตันติเตมิท อธิบดีกรมบัญชีกลาง เปิดเผยภายหลังการลงนามบันทึกข้อตกลงระหว่างกรมบัญชีกลางและธนาคารกรุงไทย จำกัด มหาชน ในงานเปิดตัว e-GP Transformation for Thailand’s Future "นวัตกรรมใหม่ ติดปีกผู้ประกอบการไทย ให้ก้าวไกลอย่างยั่งยืน" ว่า กรมบัญชีกลางได้ให้ความสำคัญและผลักดันการนำเทคโนโลยีดิจิทัลมาช่วยเพิ่มประสิทธิภาพให้กับกระบวนการทำงานของกรมบัญชีกลางมาอย่างต่อเนื่อง โดยในครั้งนี้ได้ประสานความร่วมมือกับธนาคารกรุงไทยในการนำเทคโนโลยีบล็อกเชน (Blockchain) มาช่วยเพิ่มความโปร่งใสและปลอดภัยให้กับขั้นตอนการเสนอราคาด้วยวิธี e-bidding ซึ่งจะช่วยเพิ่มความมั่นใจให้กับผู้ค้าได้ว่าจะไม่มีใครสามารถเข้าถึงข้อมูลการเสนอราคาได้ จนกว่าจะสิ้นสุดการเสนอราคาถึงจะเปิดเผยผลการเสนอราคาได้ นอกจากนี้ยังได้นำ ระบบการยืนยันตัวตนทางอิเล็กทรอนิกส์ (e-KYC) ผ่านแอปพลิเคชั่น “เป๋าตัง” มาช่วยยืนยันตัวตนผู้ค้าภาครัฐ เพื่อเพิ่มความรวดเร็วให้กับขั้นตอนการลงทะเบียนเป็นผู้ค้าภาครัฐ ลดต้นทุนให้กับผู้ประกอบการและสร้างมาตรฐานในการให้บริการของภาครัฐที่ต้องคำนึงถึงประชาชนเป็นศูนย์กลาง ซึ่งระบบดังกล่าวคาดว่าจะเริ่มใช้งานได้ในเดือนตุลาคม 2565 เป็นต้นไป
“นอกจากนี้ กรมบัญชีกลางไม่เพียงแค่พัฒนาและปรับปรุงกระบวนการภายในการจัดซื้อจัดจ้างเท่านั้น ยังเล็งเห็นถึงความสำคัญของผู้ประกอบการ SMEs และกลุ่ม Start up ซึ่งเป็นกลุ่มที่จะเป็นพลังสำคัญในการขับเคลื่อนระบบเศรษฐกิจต่อไป โดยกรมบัญชีกลางสนับสนุนให้หน่วยงานของรัฐจัดซื้อจัดจ้างกับผู้ประกอบการ SMEs ผ่านการให้แต้มต่อ เพื่อให้ SMEs สามารถเข้าถึงการจัดซื้อจัดจ้างมากยิ่งขึ้น แต่ในปัจจุบันผู้ประกอบการ SMEs และกลุ่ม Start up ก็ยังคงประสบปัญหาการเข้าถึงแหล่งเงินทุนสนับสนุน หรือมีต้นทุนทางการเงินสูงเกินความจำเป็น ดังนั้น เพื่อแก้ปัญหาดังกล่าวกรมบัญชีกลางจึงมีความพร้อมที่จะนำข้อมูลการเป็นคู่สัญญาของผู้ประกอบการกับภาครัฐ หรือผู้ประกอบการที่ได้รับงานภาครัฐโดยความยินยอมของผู้ประกอบการ เพื่อมาใช้ประกอบการขอสินเชื่อให้แก่ผู้ประกอบการ ซึ่งการดำเนินการดังกล่าวจะทำให้ผู้ประกอบการ SMEs และกลุ่ม Start up สามารถเข้าถึงแหล่งเงินทุนได้สะดวกขึ้น โดยการดำเนินการดังกล่าวเป็นโครงการที่เรียกว่า Smart Financial and Payment Infrastructure (“SFPI”) ด้วยการพัฒนาภายใต้โครงการดังกล่าวนี้จะช่วยสนับสนุนให้ผู้ประกอบการสามารถทำธุรกรรมกับภาครัฐในรูปแบบดิจิทัลได้สะดวกยิ่งขึ้น เข้าถึงแหล่งเงินทุนด้วยความช่วยเหลือของเทคโนโลยีและช่วยเพิ่มขีดความสามารถในการแข่งขัน” อธิบดีกรมบัญชีกลาง กล่าวทิ้งท้าย

ที่มา : https://www.thaigov.go.th/news/contents/details/58345