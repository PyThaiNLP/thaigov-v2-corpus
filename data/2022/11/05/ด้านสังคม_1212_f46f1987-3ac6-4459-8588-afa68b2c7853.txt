รัฐบาลไทย-ข่าวทำเนียบรัฐบาล- ดีอีเอส เตือนประชาชนอย่าหลงเชื่อข่าวปลอมไปรษณีย์ไทยส่งจดหมายถึงลูกค้าให้สแกนคิวอาร์โค้ด เพื่อกรอกแบบสอบถาม


วันจันทร์ที่ 14 กุมภาพันธ์ 2565
ดีอีเอส เตือนประชาชนอย่าหลงเชื่อข่าวปลอมไปรษณีย์ไทยส่งจดหมายถึงลูกค้าให้สแกนคิวอาร์โค้ด เพื่อกรอกแบบสอบถาม
ดีอีเอส เตือนประชาชนอย่าหลงเชื่อข่าวปลอมไปรษณีย์ไทยส่งจดหมายถึงลูกค้าให้สแกนคิวอาร์โค้ด เพื่อกรอกแบบสอบถาม
นางสาวนพวรรณ หัวใจมั่น โฆษกกระทรวงดิจิทัลเพื่อเศรษฐกิจและสังคมฝ่ายการเมือง (ดีอีเอส) กล่าวว่า  ตามที่มีการเผยแพร่ข้อมูล เกี่ยวกับประเด็น ไปรษณีย์ไทย ส่งจดหมายถึงลูกค้าให้สแกนคิวอาร์โค้ด เพื่อกรอกแบบสอบถาม ทางศูนย์ต่อต้านข่าวปลอมได้ดำเนินการตรวจสอบข้อเท็จจริงโดยบริษัท ไปรษณีย์ไทย จำกัด กระทรวงดิจิทัลเพื่อเศรษฐกิจและสังคม พบว่าประเด็นดังกล่าวนั้น เป็นข้อมูลเท็จ
กรณีที่มีการแอบอ้างชื่อบริษัท ไปรษณีย์ไทย จำกัด เพื่อส่งจดหมายถึงลูกค้าและให้สแกนคิวอาร์โค้ด พร้อมให้รหัสมาเพื่อกรอกแบบสอบถามกลับไปนั้น ทางบริษัท ไปรษณีย์ไทย ได้ตรวจสอบเรื่องดังกล่าว และชี้แจงว่าในช่วงเวลานี้ถือเป็นช่วงที่มิจฉาชีพกำลังระบาด และใช้ช่องทางของไปรษณีย์ไทยในการหลอกลวงจนทำให้ประชาชนไม่มั่นใจว่าเป็นจริงหรือไม่
อย่างไรก็ตาม การทำจดหมายดังกล่าว บริษัท ไปรษณีย์ไทย จำกัด ได้จัดทำขึ้นเพื่อสำรวจข้อมูลคุณภาพบริการไปรษณียภัณฑ์ธรรมดา เพื่อนำข้อมูลวิเคราะห์ – ปรับปรุงบริการให้มีความรวดเร็ว และแน่นอนมากยิ่งขึ้น แต่ไม่ได้มีการให้ลูกค้าสแกนคิวอาร์โค้ด ซึ่งการดำเนินการมีดังนี้  จดหมายสำรวจคุณภาพบริการจะจัดทำทุก ๆ 2 เดือน และจัดส่งโดยการสุ่มตัวอย่างจ่าหน้า เป็นรายปีซึ่งดำเนินการต่อเนื่องมาตั้งแต่ปี 2533 และมีคิวอาร์โค้ดคำถามเดียวกับที่ปรากฏในจดหมายมาตั้งแต่ปี 2563 คือการถามวันที่ และช่องทางที่ได้รับจดหมายสำรวจคุณภาพบริการและข้อเสนอแนะการบริการ  สำหรับผู้ใช้บริการที่ได้รับจดหมายสำรวจคุณภาพบริการ สามารถตอบแบบสำรวจในจดหมายแล้วจึงนำไปใส่ซองสีฟ้าที่แนบมาด้วย ก่อนส่งคืนมาที่ไปรษณีย์ไทย โดยสามารถส่งคืนได้ที่เจ้าหน้าที่นำจ่าย ตู้ไปรษณีย์ และที่ทำการไปรษณีย์ หรือหากไม่ประสงค์ตอบแบบสำรวจก็สามารถฉีกทำลายได้
ดังนั้นขอให้ประชาชนอย่าหลงเชื่อข้อมูลดังกล่าว และขอความร่วมมือไม่ส่ง หรือแชร์ข้อมูลดังกล่าวต่อในช่องทางสื่อสังคมออนไลน์ต่างๆ และอย่าให้ข้อมูลส่วนบุคคลหรือหลงเชื่อโอนเงินเป็นอันขาด โดยหากประชาชนต้องการสอบถามข้อมูล หรือติดตามสถานะพัสดุ และรับข้อมูลข่าวสารจาก บริษัท ไปรษณีย์ไทย สามารถติดตามได้ที่เว็บไซต์www.thailandpost.co.th หรือโทร. 1545
นอกจากนี้ประชาชนสามารถติดตามและแจ้งเบาะแสข่าวปลอม ได้ผ่านช่องทางต่างๆ ของศูนย์ต่อต้านข่าวปลอมดังนี้ ไลน์ @antifakenewscenter  เว็บไซต์ https://www.antifakenewscenter.com/ ทวิตเตอร์https://twitter.com/AFNCThailand และช่องทางโทรศัพท์โทรสายด่วน GCC 1111 ต่อ 87
**************

ที่มา : https://www.thaigov.go.th/news/contents/details/51559