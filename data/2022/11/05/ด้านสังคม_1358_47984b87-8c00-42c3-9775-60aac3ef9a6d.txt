รัฐบาลไทย-ข่าวทำเนียบรัฐบาล-ผู้ตรวจฯ ดีอีเอส ติดตามภารกิจสำคัญตามนโยบายของกระทรวงฯ ในพื้นที่ ปัตตานี -เชียงใหม่ ผ่านระบบการประชุมออนไลน์


วันอังคารที่ 22 มีนาคม 2565
ผู้ตรวจฯ ดีอีเอส ติดตามภารกิจสำคัญตามนโยบายของกระทรวงฯ ในพื้นที่ ปัตตานี -เชียงใหม่ ผ่านระบบการประชุมออนไลน์
ผู้ตรวจฯ ดีอีเอส ติดตามภารกิจสำคัญตามนโยบายของกระทรวงฯ ในพื้นที่ ปัตตานี -เชียงใหม่ ผ่านระบบการประชุมออนไลน์
เมื่อวันที่ 21 มีนาคม 2565 นางสาวสุกันยาณี ยะวิญชาญ ผู้ตรวจราชการกระทรวงดิจิทัลเพื่อเศรษฐกิจและสังคม เป็นประธานการประชุมตรวจราชการตามแผนการตรวจราชการกระทรวงดิจิทัลเพื่อเศรษฐกิจและสังคม ประจำปีงบประมาณ พ.ศ. 2565 รอบ 6 เดือนแรก ผ่านระบบการประชุมออนไลน์ ณ ห้องประชุม 802 ชั้น 8 สำนักงานปลัดกระทรวงดิจิทัลเพื่อเศรษฐกิจและสังคม โดยมีผู้ตรวจราชการกรม สำนักงานสถิติแห่งชาติ ผู้แทนหน่วยงานภายใต้สังกัดกระทรวงฯ ทั้งส่วนกลาง เขตตรวจราชการที่ 7 จังหวัดปัตตานี และเขตตรวจราชการที่ 15 จังหวัดเชียงใหม่ การประชุมครั้งนี้ เน้นตรวจติดตามผลการดำเนินงานโครงการตามแผนการตรวจราชการกระทรวงฯ ในพื้นที่ทั้ง 2 จังหวัด อาทิ โครงการบริการอินเทอร์เน็ตสาธารณะสู่ชุมชน, โครงการยกระดับศูนย์การเรียนรู้ ICT ชุมชนสู่ศูนย์ดิจิทัลชุมชน, โครงการจัดทำบัญชีข้อมูลภาครัฐ (Government Data Catalog), โครงการยกระดับเมืองน่าอยู่ เมืองทันสมัย เพื่อคนไทยเท่าเทียมและเท่าทัน, โครงการเรียนโค้ดดิ้งพัฒนา STEM, โครงการปรับปรุงและเพิ่มประสิทธิภาพการตรวจวัดข้อมูลอุตุนิยมวิทยาระดับอำเภอให้เป็นระบบอัตโนมัติ เป็นต้น
นอกจากนี้ยังติดตามภารกิจสำคัญตามนโยบายของกระทรวงฯ ที่สอดคล้องกับการขับเคลื่อนตามยุทธศาสตร์กระทรวงฯ ซึ่งผู้แทนหน่วยงานในพื้นที่ได้สรุปผลการดำเนินงาน รวมทั้งปัญหา/อุปสรรคในมิติต่างๆ และที่เกี่ยวข้องในสถานการณ์การแพร่ระบาดโรคติดเชื้อไวรัสโคโรนา 2019 ซึ่งแต่ละหน่วยงานได้มีการปรับตัวและรูปแบบการทำงานให้สอดคล้องกับสถานการณ์ดังกล่าว   ผู้ตรวจราชการกระทรวงฯ กล่าวย้ำว่า ขอให้หน่วยงานในพื้นที่มีการบูรณาการการทำงานร่วมกันเพื่อให้การขับเคลื่อนภารกิจกระทรวงฯ มีความเข้มแข็งและเกิดผลเป็นรูปธรรม รวมทั้งให้กำลังใจหัวหน้าหน่วยงานและเจ้าหน้าที่ทุกคนในการร่วมมือร่วมใจกันทำงานบนพื้นฐานความปลอดภัยและความรับผิดชอบต่อสังคมในสถานการณ์การแพร่ระบาดของโรคติดเชื้อไวรัสโคโรนา 2019 ต่อไป
*********************

ที่มา : https://www.thaigov.go.th/news/contents/details/52828