รัฐบาลไทย-ข่าวทำเนียบรัฐบาล-ข่าวดี รับสมัคร นักศึกษาจบใหม่ คนหางานที่มีทักษะภาษาอังกฤษ ทำงานบนเรือสำราญมากกว่า 1,000 อัตรา


วันพุธที่ 25 พฤษภาคม 2565
พิมพ์
ข่าวดี รับสมัคร นักศึกษาจบใหม่ คนหางานที่มีทักษะภาษาอังกฤษ ทำงานบนเรือสำราญมากกว่า 1,000 อัตรา
วันที่ 25 พฤษภาคม 2565 นายไพโรจน์ โชติกเสถียร อธิบดีกรมการจัดหางาน ให้การต้อนรับผู้บริหารสายการเดินเรือสำราญ Princess Cruise และHalland America Line ในโอกาสเข้าพบเพื่อหารือเรื่องการสรรหาพนักงานสัญชาติไทยเข้าประจำการบนเรือสำราญ จำนวนมากกว่า1,000 อัตรา
เพื่อตอบรับความต้องการการบริการเดินเรือที่กำลังจะเริ่มต้นช่วงกลางปี 2565 โดยนายไพโรจน์ กล่าวว่า บริษัทจัดหางาน ทีเอสทีซี ไทย จำกัด ได้แจ้งต่อกรมการจัดหางานว่ามีความต้องการคนไทยไปทำงานบนเรือสำราญในตำแหน่งต่างๆ อาทิ กุ๊ก/ผู้ช่วยกุ๊ก พนักงานเสิร์ฟ บาร์เทนเดอร์ พนักงานบริการห้องพัก พนักงานต้อนรับ ช่างภาพ เวทีแสงสีเสียง เป็นต้น โดยมีระยะเวลาการทำงานบนเรือ ครั้งละ 9 เดือน รายได้เดือนละ 30,000 – 100,000 บาทต่อเดือนตามอัตราค่าจ้างแต่ละตำแหน่ง ไม่รวมค่าตอบแทนพิเศษ โดยนายจ้างจะออกค่าใช้จ่ายในส่วนของตั๋วเครื่องบินไป-กลับ ที่พักและอาหารตลอดระยะเวลาการทำงาน ซึ่งเป็นโอกาสอันดีของนักศึกษาจบใหม่ ผู้มีประสบการณ์ทำงานบนเรือสำราญ ผู้ที่จบการศึกษาในสาขาการโรงแรม และคนหางานที่มีทักษะภาษาอังกฤษ โดยผู้ที่สนใจทำงานสามารถติดต่อสอบถามได้ที่ กองบริหารแรงงานไทยไปต่างประเทศ กรมการจัดหางาน โทร. 02 245 6712-3
“รัฐมนตรีว่าการกระทรวงแรงงาน ท่านสุชาติ ชมกลิ่น มุ่งมั่น ผลักดันการจัดส่งแรงงานไทยไปทำงานต่างประเทศอย่างยิ่ง เพราะเป็นทางเลือกหนึ่งที่จะทำให้แรงงานไทยมีงาน มีรายได้ มีคุณภาพชีวิตที่ดี และนำเงินตราจากต่างประเทศเข้ามาสู่ระบบเศรษฐกิจประเทศไทย” อธิบดีกรมการจัดหางาน กล่าว
ด้าน Mr. Prem Kannan ผู้บริหารฮอลแลนด์ อเมริกา กรุ๊ป กล่าวว่า ปัจจุบันเรือสำราญเริ่มกลับมาเดินเรือในหลายพื้นที่ทั่วโลก เช่น เส้นทางท่องเที่ยวแถบอเมริกาเหนือ อเมริกากลาง ยุโรป และสายเดินเรือในแถบเอเชีย ทำให้นักท่องเที่ยวเรือสำราญมีจำนวนเพิ่มขึ้น โดยในปีนี้ คาดว่าจะเกิดการจ้างแรงงานในตลาดประเทศไทยมากถึง 2,000 คน เนื่องจากคนไทย มีอัธยาศัยที่ดี มีพื้นฐานการบริการที่สุภาพ และมีบุคลิกภาพที่ยิ้มแย้มแจ่มใส รวมถึงมีความรู้ความสามารถที่ดีอยู่ในมาตรฐานสากล
“เราสามารถสอนให้พนักงานของเราเสิร์ฟอาหาร ทำอาหาร หรือเป็นบาร์เทนเดอร์ได้ แต่การสอนให้ใครยิ้มเป็นเรื่องยากกว่า คนไทยจึงเป็นที่ต้องการในงานด้านการบริการ” Mr. Prem Kannan กล่าว

ที่มา : https://www.thaigov.go.th/news/contents/details/54999