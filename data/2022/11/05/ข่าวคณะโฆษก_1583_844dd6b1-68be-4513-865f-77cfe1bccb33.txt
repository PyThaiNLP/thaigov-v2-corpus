รัฐบาลไทย-ข่าวทำเนียบรัฐบาล-รองนายกรัฐมนตรี “อนุทิน” เตรียมนำคณะเข้าร่วมการประชุมสุดยอดด้านการบินชางงี 2565 สาธารณรัฐสิงคโปร์ ระหว่างวันที่ 17-18 พ.ค.


วันอังคารที่ 17 พฤษภาคม 2565
พิมพ์
รองนายกรัฐมนตรี “อนุทิน” เตรียมนำคณะเข้าร่วมการประชุมสุดยอดด้านการบินชางงี 2565 สาธารณรัฐสิงคโปร์ ระหว่างวันที่ 17-18 พ.ค.
รองนายกรัฐมนตรี “อนุทิน” เตรียมนำคณะเข้าร่วมการประชุมสุดยอดด้านการบินชางงี 2565 สาธารณรัฐสิงคโปร์ ระหว่างวันที่ 17-18 พ.ค. ย้ำจุดยืนไทยร่วมกับผู้นำด้านการบินทุกภาคส่วนฟื้นฟูอุตสาหกรรมการบินหลังการแพร่ระบาดโควิด19
วันที่ 17 พ.ค. 2565  น.ส.ไตรศุลี ไตรสรณกุล รองโฆษกประจำสำนักนายกรัฐมนตรี กล่าวว่า ระหว่างวันที่ 17-18 พ.ค. 2565 นายอนุทิน ชาญวีรกูล รองนายกรัฐมนตรีและรมว.สาธารณสุข จะนำคณะจากประเทศไทยซึ่งประกอบด้วย นายศักดิ์สยาม ชิดชอบ รมว.คมนาคม ปลัดกระทรวงคมนาคม และผู้แทนหน่วยงานที่เกี่ยวข้อง อาทิ กรมท่าอากาศยาน สำนักงานการบินพลเรือนแห่งประเทศไทย บริษัทท่าอากาศยานไทย จำกัด (มหาชน) บริษัทวิทยุการบิน จำกัด และสำนักงานปลัดกระทรวงคมนาคม เข้าร่วมการประชุมสุดยอดด้านการบินชางงี 2565 (Changi Aviation Summit 2022) ณ สาธารณรัฐสิงคโปร์
สำหรับการประชุมสุดยอดด้านการบินชางงี 2565 จะเป็นโอกาสที่ผู้นำด้านการบินโลกและจากทุกภาคส่วน ทั้งหน่วยงานรัฐ เอกชน องค์กรระหว่างประเทศเข้าร่วม ซึ่งในการประชุมจะมีการแสดงแสดงเจตนารมณ์ร่วมกันของ ผู้นำด้านการบินต่อบทบาทของการบินพลเรือนในการสร้างความเชื่อมโยงเพื่อการพัฒนาเศรษฐกิจของโลก โดยการนำมาตรฐานและแนวปฏิบัติขององค์การการบินพลเรือนระหว่างประเทศ หรือ ICAO มาใช้เพื่อขับเคลื่อนการฟื้นฟูภาคการบิน เป็นมิตรต่อสิ่งแวดล้อม และมีความคุ้มค่าทางเศรษฐกิจ โดยคำนึงถึงมาตรการด้านสาธารณสุข
ตลอดจนการสนับสนุนการนำนวัตกรรมและเทคโนโลยีใหม่ๆ มาใช้เพื่อพัฒนาภาคการบินพลเรือน ให้มีความปลอดภัย รวดเร็ว มีประสิทธิภาพ และตอบสนองต่อความท้าทายที่เกิดขึ้นทั่วโลก
น.ส.ไตรศุลี กล่าวว่า  ในการประชุมครั้งนี้ นายอนุทิน จะกล่าวถ้อยแถลงต่อที่ประชุมถึงนโยบายและแผนปฏิบัติการของประเทศไทยต่อการลดการปล่อยมลพิษในภาคการบิน ซึ่งเป็นการสนับสนุนเป้าหมายหลักของความตกลงปารีส ค.ศ.2015 ว่าด้วยการเปลี่ยนแปลงภูมิอากาศ
ทั้งนี้ ประเทศไทยมีแผนปฏิบัติการเพื่อลดการปล่อยมลพิษในภาคการบินซึ่งยื่นต่อ ICAO แล้ว 3 ฉบับ ประกอบด้วย ฉบับปี 2556, 2561 และฉบับปัจจุบัน 2564 ซึ่งประกอบด้วยมาตรการที่ใช้ในการลดการปล่อยก๊าซเรือนกระจกผ่านการดำเนินการ 4 ด้าน ได้แก่ เทคโนโลยีอากาศยาน การพัฒนาท่าอากาศยาน การพัฒนาการปฏิบัติการของอากาศยาน และมาตรการทางการตลาด
..............................

ที่มา : https://www.thaigov.go.th/news/contents/details/54616