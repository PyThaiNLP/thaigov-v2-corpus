รัฐบาลไทย-ข่าวทำเนียบรัฐบาล-กรมสรรพากรเปิดให้เชื่อม Open API ยกระดับธุรกรรมภาษีแบบไร้รอยต่อ


วันอังคารที่ 30 พฤศจิกายน 2564
พิมพ์
กรมสรรพากรเปิดให้เชื่อม Open API ยกระดับธุรกรรมภาษีแบบไร้รอยต่อ
ครม. เห็นชอบหลักการสนับสนุนให้ผู้เสียภาษียื่นรายการ แบบ คำร้อง คำขอ หรือเอกสารอื่นใดตามประมวลรัษฎากรด้วยระบบอิเล็กทรอนิกส์ผ่านการเปิด Open Application Programming Interface (Open API) อำนวยความสะดวก ลดขั้นตอน และลดต้นทุนของผู้มีหน้าที่เสียภาษี
นายอาคม เติมพิทยาไพสิฐ รัฐมนตรีว่าการกระทรวงการคลัง เปิดเผยว่า “คณะรัฐมนตรีเห็นชอบหลักการสนับสนุนให้ผู้เสียภาษียื่นรายการ แบบ คำร้อง คำขอ หรือเอกสารอื่นใดตามประมวลรัษฎากรด้วยระบบอิเล็กทรอนิกส์ผ่านการเปิด Open Application Programming Interface (Open API) อำนวยความสะดวก ลดขั้นตอน และลดต้นทุนของผู้มีหน้าที่เสียภาษี ยกระดับความยากง่ายในการประกอบธุรกิจ เพิ่มขีดความสามารถในการแข่งขัน และส่งเสริมการเป็นเศรษฐกิจดิจิทัลของประเทศ รวมทั้งสามารถนำข้อมูลไปใช้ในการวิเคราะห์เพื่อกำหนดนโยบายเศรษฐกิจสนับสนุนภาคธุรกิจได้อย่างมีประสิทธิภาพมากขึ้น”
นายเอกนิติ นิติทัณฑ์ประภาศ อธิบดีกรมสรรพากร กล่าวเพิ่มเติมว่า “กระทรวงการคลังโดยกรมสรรพากร ได้ให้ความสำคัญกับการปรับปรุงการให้บริการทางอิเล็กทรอนิกส์มาอย่างต่อเนื่อง เพื่อให้ผู้ประกอบการทำธุรกรรมทางภาษีได้สะดวก และรวดเร็วยิ่งขึ้น จึงได้ออกร่างกฎกระทรวง ฉบับที่ .. (พ.ศ....) ออกตามความในประมวลรัษฎากร ว่าด้วยการยื่นรายการ แบบ คำร้อง คำขอ หรือเอกสารอื่นใด ตามประมวลรัษฎากรด้วยระบบอิเล็กทรอนิกส์ ซึ่งสอดคล้องกับหลักเกณฑ์ตามกฎหมายว่าด้วยธุรกรรมทางอิเล็กทรอนิกส์ เป็นการสนับสนุนให้ผู้ประกอบการและผู้เสียภาษี ยื่นรายการ แบบ คำร้อง คำขอ รวมทั้งจัดทำเอกสารหลักฐานในการดำเนินการทางภาษีอากรให้กับกรมสรรพากรผ่านระบบอิเล็กทรอนิกส์อย่างครบวงจร หรือเลือกดำเนินการผ่านผู้ให้บริการซึ่งสามารถจัดเตรียมข้อมูลดังกล่าวด้วยกระบวนการทางอิเล็กทรอนิกส์ที่น่าเชื่อถือ และนำส่งข้อมูลอิเล็กทรอนิกส์ให้กรมสรรพากรผ่าน Open API หรือกระบวนการทางอิเล็กทรอนิกส์อื่นใด ตามเงื่อนไขที่อธิบดีประกาศกำหนด”
นายเอกนิติ นิติทัณฑ์ประภาศ อธิบดีกรมสรรพากร กล่าวสรุปว่า “การยกระดับการให้บริการทางอิเล็กทรอนิกส์อย่างครบวงจรในครั้งนี้ จะเป็นส่วนหนึ่งที่ช่วยสนับสนุนให้การประกอบธุรกิจมีความง่ายและสะดวกมากยิ่งขึ้น ช่วยลดต้นทุนในการเสียภาษีของผู้มีหน้าที่เสียภาษี รวมทั้งเพิ่มขีดความสามารถในการแข่งขันของภาคธุรกิจให้เข้มแข็งและยั่งยืนต่อไป”
สอบถามข้อมูลเพิ่มเติมได้ที่สำนักงานสรรพากรทุกแห่งทั่วประเทศหรือศูนย์สารนิเทศสรรพากร (RD Intelligence Center) โทร. ๑๑๖๑
กรมสรรพากร สำนักงานเลขานุการกรม
เลขที่ ๙๐ ซอยพหลโยธิน ๗ ถนนพหลโยธิน แขวงพญาไท เขตพญาไท กรุงเทพฯ ๑๐๔๐๐ โทร. ๐ ๒๒๗๒ ๙๕๒๙-๓๐ โทรสาร ๐ ๒๖๑๗ ๓๓๒๔
หรือศูนย์สารนิเทศสรรพากร ๑๑๖๑ (RD Intelligence Center)

ที่มา : https://www.thaigov.go.th/news/contents/details/48890