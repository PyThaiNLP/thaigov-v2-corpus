รัฐบาลไทย-ข่าวทำเนียบรัฐบาล-รองนายกฯ “อนุทิน” มั่นใจไทยจะได้รับเลือกเป็นเจ้าภาพ Expo2028 ชี้ศักยภาพความพร้อมภูเก็ตสูงกว่าคู่แข่ง ย้ำสถานการณ์ทั่วโลกบังคับต้องเปิดประเทศฟื้นฟูเศรษฐกิจ ต่างชาติสนใจเดินทางมาไทย


วันจันทร์ที่ 4 กรกฎาคม 2565
พิมพ์
รองนายกฯ “อนุทิน” มั่นใจไทยจะได้รับเลือกเป็นเจ้าภาพ Expo2028 ชี้ศักยภาพความพร้อมภูเก็ตสูงกว่าคู่แข่ง ย้ำสถานการณ์ทั่วโลกบังคับต้องเปิดประเทศฟื้นฟูเศรษฐกิจ ต่างชาติสนใจเดินทางมาไทย
รองนายกฯ “อนุทิน” มั่นใจไทยจะได้รับเลือกเป็นเจ้าภาพ Expo2028 ชี้ศักยภาพความพร้อมภูเก็ตสูงกว่าคู่แข่ง ย้ำสถานการณ์ทั่วโลกบังคับต้องเปิดประเทศฟื้นฟูเศรษฐกิจ ต่างชาติสนใจเดินทางมาไทยเพียบ
วันที่ 4 ก.ค.2565 น.ส.ไตรศุลี ไตรสรณกุล รองโฆษกประจำสำนักนายกรัฐมนตรี กล่าวว่า วันนี้(4 ก.ค. 65) เวลา 13.00 น. นายอนุทิน ชาญวีรกูล รองนายกรัฐมนตรีและรมว.สาธารณสุข ได้เป็นประธานในการเปิดงาน Meet & Greet  “Thailand Moving Together: กอด กิน บิน เที่ยว ใช้ชีวิตใกล้ชิดอีกครั้ง  ที่ท่าอากาศยานสุวรรณภูมิ จ.สมุทรปราการ
นายอนุทิน เปิดเผยระหว่างการกล่าวเปิดงานว่า มั่นใจว่าจ.ภูเก็ตประเทศไทยจะได้รับเลือกให้เป็นเจ้าภาพการจัดเอ็กซ์โปวาระพิเศษ Expo2028-Phuket, Thailand เนื่องจากในการนำเสนอข้อมูลความพร้อมประเทศครั้งที่1 ซึ่งตนได้นำคณะจากประเทศไทยไปนำเสนอด้วยตนเองที่กรุงปารีส ประเทศฝรั่งเศส ภูเก็ตจากประเทศไทยไทยมีความโดดเด่นและมีความพร้อมในมิติต่างๆ มากกว่าเมืองอื่นๆ จากประเทศคู่แข่งทั้ง 4 ประเทศ คือ เซอร์เบียร์ สเปน อาร์เจนตินา และสหรัฐอเมริกา
ทั้งนี้ ภูเก็ตมีความพร้อมทั้งในส่วนของสิ่งอำนวยความสะดวก โครงสร้างพื้นฐานด้านการท่องเที่ยว สนามบินที่รับไฟล์ทบินตรงจากต่างประเทศได้ และรัฐบาลก็ได้เล็งเห็นความสำคัญของการได้เป็นเจ้าภาพในการจัดงาน Expo2028 ได้จัดเตรียมที่ดินของที่ราชพัสดุบริเวณหาดไม้ขาว ซึ่งมีทำเลที่ตั้งที่สวยงามประมาณ 100 ไร่ ไว้รองรับการจัดงาน ซึ่งหากประเทศไทยได้รับเลือกเป็นเจ้าภาพพื้นที่แห่งนี้จะกลายเป็น World Health Center ต่อไปในอนาคต สามารถต่อยอดศักยภาพด้านการแพทย์ และการท่องเที่ยวเชิงสุขภาพต่อไป
รองนายกรัฐมนตรี กล่าวว่า ขณะนี้ภาคส่วนต่างๆ ทั้งด้านสาธารณสุข คมนาคม และการท่องเที่ยวได้เตรียมความพร้อมทุกด้านเพื่อรับกับการเปิดประเทศรับนักท่องเที่ยว และสถานการณ์ทั่วโลกในขณะนี้บังคับว่าไทยจะต้องเปิดประเทศเพื่อฟื้นฟูเศรษฐกิจ เพียงแต่ต้องดำเนินการไปควบคู่ไปด้วยคือ บุคลากรด่านหน้าได้รับวัคซีนเข็มกระตุ้นอย่างทั่วถึง มียารักษาโรค วัคซีน บุคลากร เตียงผู้ป่วยที่เพียงพอ เพื่อให้สามารถดูแลผู้ป่วยเปราะบางได้ทั่วถึงเช่น ผู้มีอายุมาก มีโรคประจำตัวที่ต้องได้รับการดูแลเป็นพิเศษ ซึ่งตอนนี้มีจำนวนไม่มาก แต่สถานการณ์ผู้ป่วยโดยรวมในประเทศไทยเวลานี้พร้อมสนับสนุนการเดินไปข้างหน้าได้
อย่างไรก็ตาม ขณะนี้มีต่างชาติสนใจจะเดินทางมาไทยจำนวนมาก เช่น จากการเดินทางไปนำเสนอข้อมูลความพร้อมประเทศเพื่อแข่งขันเป็นเจ้าภาพ Expo2028 ที่ปารีส ที่ไทยมีการจัดเวทีเฉพาะเพื่อให้ข้อมูลจากเดิมมีผู้ลงทะเบียนไว้ 80 คน แต่ปรากฏว่ามีร่วมงานจริงถึง 300 คน เพราะสนใจประเทศไทย
ส่วนในการไปเป็นประธานประชุมคณะกรรมการบริหารโครงการโรคเอดส์แห่งสหประชาชาติ (UNAIDS Programme Coordinating Board: PCB)  ที่เจนีวา สมาพันธรัฐสวิส ซึ่งจะมีการประชุมกันอีกครั้งในเดือนธ.ค. นี้ ประเทศที่เข้าร่วมประชุมต่างก็เห็นด้วยในการให้จัดประชุมที่ประเทศไทย เพราะนอกจากจะได้ศึกษาดูงานการบริหารจัดการสาธารณสุขของไทยแล้วยังจะเป็นโอกาสได้ท่องเที่ยวประเทศไทย ซึ่งได้เสนอจ.เชียงราย เป็นสถานที่การจัดงานประชุมดังกล่าว
นอกจากนี้  เดือนส.ค.นี้ ยังจะมีคณะจากองค์การอนามัยโลกเดินทางเข้ามาประชุมและสรุปผลเกี่ยวกับมาตรการควบคุมและประคองสถานการณ์โควิด19 ในประเทศไทยอีก โดยจะมีฝ่ายที่เกี่ยวข้องเดินทางเข้ามากว่า 1,000 คน ซึ่งการเป็นสถานที่จัดการประชุมเหล่านี้จะทำให้เป็นโอกาสที่ประเทศไทยได้โปรโมทสถานที่ท่องเที่ยวไปด้วยว่าประเทศไทยมีศักยภาพเพียงใด
น.ส.ไตรศุลี กล่าวว่า สำหรับการเสนอตัวเป็นเจ้าภาพเพื่อจัดงาน Expo2028-Phuket, Thailand นั้น ระหว่างวันที่ 24-29 ก.ค. นี้ คณะกรรมการจาก องค์การนิทรรศการนานาชาติ (BIE) จะเดินทางมาสำรวจพื้นที่การจัดงานที่จ.ภูเก็ต ครั้งที่1 จากที่ต้องดำเนินการทั้งหมด 2 ครั้ง โดยการประกาศผลประเทศที่ได้รับคัดเลือกจะมีขึ้นในช่วงเดือนมิ.ย. 2566

ที่มา : https://www.thaigov.go.th/news/contents/details/56504