รัฐบาลไทย-ข่าวทำเนียบรัฐบาล-นายกฯ เป็นประธานมอบเงินช่วยเหลือแก่เจ้าหน้าที่ ที่ได้รับผลกระทบจากการปฏิบัติหน้าที่ด้านการป้องกันและแก้ไขปัญหาการแพร่ระบาดโควิด-19 ครั้งที่ 8 รวม 140 ราย 4,220,000 บาท


วันศุกร์ที่ 8 เมษายน 2565
พิมพ์
นายกฯ เป็นประธานมอบเงินช่วยเหลือแก่เจ้าหน้าที่ ที่ได้รับผลกระทบจากการปฏิบัติหน้าที่ด้านการป้องกันและแก้ไขปัญหาการแพร่ระบาดโควิด-19 ครั้งที่ 8 รวม 140 ราย 4,220,000 บาท
นายกฯ เป็นประธานมอบเงินช่วยเหลือแก่เจ้าหน้าที่ ที่ได้รับผลกระทบจากการปฏิบัติหน้าที่ด้านการป้องกันและแก้ไขปัญหาการแพร่ระบาดโควิด-19 ครั้งที่ 8 รวม 140 ราย 4,220,000 บาท ขอบคุณทุกภาคส่วนร่วมบริจาคช่วยเหลือ เน้นย้ำให้ดูแลผู้เสียสละอย่างดีที่สุด
วันนี้ (8 เม.ย. 65) เวลา 09.15 น. ณ ห้องสีม่วง ตึกไทยคู่ฟ้า ทำเนียบรัฐบาล พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เป็นประธานในพิธีมอบเงินช่วยเหลือแก่เจ้าหน้าที่ที่ได้รับผลกระทบจากการปฏิบัติหน้าที่ด้านการป้องกันและแก้ไขปัญหาการแพร่ระบาดของโรคติดเชื้อไวรัสโคโรนา 2019 จากเงินบริจาคบัญชี “สำนักงานปลัดสำนักนายกรัฐมนตรีเพื่อรับบริจาคสนับสนุนการแก้ไขปัญหาโรคติดเชื้อไวรัสโคโรนา 2019 (COVID - 19)” โดยมี นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข และนายธีรภัทร ประยูรสิทธิ ปลัดสำนักนายกรัฐมนตรี เข้าร่วม นายธนกร วังบุญคงชนะ โฆษกประจำสำนักนายกรัฐมนตรี สรุปสาระสำคัญ ดังนี้
นายกรัฐมนตรีกล่าวถึงการจัดตั้งบัญชีเงินบริจาค “สำนักงานปลัดสำนักนายกรัฐมนตรีเพื่อรับบริจาคสนับสนุนการแก้ไขปัญหาโรคติดเชื้อไวรัสโคโรนา 2019 (COVID - 19)” มีขึ้นเพื่อสนับสนุนการดำเนินการแก้ไขปัญหาจากโรคติดเชื้อไวรัสโคโรนา 2019 (COVID-19) ช่วยเหลือและสนับสนุนบุคลากรทางการแพทย์และเจ้าหน้าที่ผู้ปฏิบัติงานที่ได้รับผลกระทบจากการปฏิบัติหน้าที่ โดยเป็นความร่วมมือของรัฐบาล ภาครัฐ เอกชน และประชาชน ซึ่งเป็นการช่วยเหลือเพิ่มเติมนอกจากการช่วยเหลือตามระบบราชการของแต่ละบุคคลอยู่แล้ว เพื่อเป็นขวัญกำลังใจแก่ผู้ปฏิบัติหน้าที่และครอบครัวที่เสียสละตนเองทำงานเพื่อประชาชนและประเทศชาติอย่างเต็มที่ พร้อมขอบคุณทุกภาคส่วนที่เสียสละร่วมกันบริจาคเงิน เพื่อช่วยเหลือบุคลากรทางการแพทย์และเจ้าหน้าที่ผู้ปฏิบัติงาน  ขอให้มีการบริหารจัดการเงินดำเนินการให้เป็นไปตามวัตถุประสงค์ เพื่อเป็นกำลังใจให้กับผู้ปฏิบัติงาน เน้นย้ำการดูแลเจ้าหน้าที่ผู้เสียสละอย่างดีที่สุด พร้อมให้กำลังใจเจ้าหน้าที่ผู้ปฏิบัติงานและผู้มีส่วนเกี่ยวข้องทุกคน ที่ร่วมกันดำเนินการให้ทุกอย่างเป็นไปด้วยความเรียบร้อย ขอให้มีความตั้งใจ ตั้งมั่นในการทำความดี รักษาคุณงามความดีที่ได้กระทำด้วยความเสียสละ อย่าท้อแท้ และมีกำลังกายกำลังใจที่ดีในการใช้ชีวิตต่อไปด้วยความปลอดภัย ซึ่งในขณะนี้นับเป็นโอกาสที่ดี ที่ต่างชาติให้ความเชื่อมั่นในมาตรการควบคุมสถานการณ์โควิด-19 ของประเทศไทย หลังจากผ่อนคลายมาตรการแล้วบางส่วน มีนักท่องเที่ยวเดินทางเข้าประเทศมากขึ้นซึ่งนับเป็นสิ่งที่ดี ขอให้ทุกคนยังคงปฏิบัติตนตามข้อกำหนด เพื่อความปลอดภัยและการผ่อนคลายมาตรการเพิ่มขึ้นได้ในอนาคต
โอกาสนี้ นายกรัฐมนตรี มอบเงินช่วยเหลือแก่บุคลากรทางการแพทย์และเจ้าหน้าที่สนับสนุนที่ได้รับผลกระทบจากการปฏิบัติหน้าที่ฯ โดยมีผู้แทนรับมอบตามลำดับ ดังนี้
1. กระทรวงสาธารณสุข จำนวน 49 ราย เป็นเงิน 1,470,000 บาท นายแพทย์ สุระ วิเศษศักดิ์ รองปลัดกระทรวงสาธารณสุข เป็นผู้แทนรับมอบ
2. กรมราชทัณฑ์ จำนวน 20 ราย เป็นเงิน 600,000 บาท นายอายุตม์ สินธพพันธุ์ อธิบดีกรมราชทัณฑ์ เป็นผู้แทนรับมอบ
3. กรมการแพทย์ทหารบก จำนวน 52 ราย เป็นเงิน 1,560,000 บาท พลโท สุพัษชัย เมฆะสุวรรณดิษฐ์ เจ้ากรมแพทย์ทหารบก เป็นผู้แทนรับมอบ
4. กรมแพทย์ทหารเรือ จำนวน 1 ราย เป็นเงิน 30,000 บาท พลเรือโท ชลธร สุวรรณกิตติ เจ้ากรมแพทย์ทหารเรือ เป็นผู้แทนรับมอบ
5. สำนักงานตำรวจแห่งชาติ จำนวน 18 ราย เป็นเงิน 560,000 บาท พล.ต.ท. โสภณรัชต์ สิงหจารุ นายแพทย์ใหญ่ เป็นผู้แทนรับมอบ
สำหรับบัญชีเงินบริจาค “สำนักงานปลัดสำนักนายกรัฐมนตรีเพื่อรับบริจาคสนับสนุนการแก้ไขปัญหาโรคติดเชื้อไวรัสโคโรนา 2019 (COVID - 19) มียอดเงินบริจาครวมทั้งสิ้น 53,346,339.13 บาท และที่ผ่านมาคณะกรรมการบริหารจัดการเงินบริจาคฯ ได้อนุมัติการให้ความช่วยเหลือบุคลากรทางการแพทย์และเจ้าหน้าที่สนับสนุนที่ได้รับผลกระทบจากการปฏิบัติหน้าที่ฯ ไปแล้ว 7 ครั้ง จำนวน 160 ราย เป็นเงิน 6,025,000 บาท แบ่งเป็นบุคลากรทางการแพทย์ 98 ราย เจ้าหน้าที่สนับสนุนฯ จำนวน 62 ราย จัดหาถุงยังชีพช่วยเหลือกลุ่มเปราะบาง 6,796,000 บาท ส่งมอบเงินสมทบโครงการเกี่ยวกับวัคซีน 20,100,000 บาท และในวันนี้ คณะกรรมการบริหารจัดการเงินบริจาคฯ ได้มีมติอนุมัติจ่ายเงินช่วยเหลือแก่บุคลากรทางการแพทย์และเจ้าหน้าที่สนับสนุนที่ได้รับผลกระทบจากการปฏิบัติหน้าที่ฯ เพิ่มเติมในครั้งนี้ เป็นครั้งที่ 8 จำนวน 140 ราย เป็นเงิน 4,220,000 บาท รวมเป็นเงิน 37,141,000 มียอดบริจาคคงเหลือ ณ วันที่ 7 เมษายน 2565 รวม 16,205,339.13 บาท
----------

ที่มา : https://www.thaigov.go.th/news/contents/details/53420