รัฐบาลไทย-ข่าวทำเนียบรัฐบาล-ปลัดกระทรวงมหาดไทย ตรวจเยี่ยมกรมโยธาธิการและผังเมือง เน้นย้ำ เป็นข้าราชการที่ดีในพระบาทสมเด็จพระเจ้าอยู่หัว สืบสานพระปณิธาน สมเด็จครู รักษาความเป็นไทย สร้างความมั่นคง มั่งคั่ง


วันอาทิตย์ที่ 28 พฤศจิกายน 2564
พิมพ์
ปลัดกระทรวงมหาดไทย ตรวจเยี่ยมกรมโยธาธิการและผังเมือง เน้นย้ำ เป็นข้าราชการที่ดีในพระบาทสมเด็จพระเจ้าอยู่หัว สืบสานพระปณิธาน สมเด็จครู รักษาความเป็นไทย สร้างความมั่นคง มั่งคั่ง
ปลัดกระทรวงมหาดไทย ตรวจเยี่ยมกรมโยธาธิการและผังเมือง เน้นย้ำ เป็นข้าราชการที่ดีในพระบาทสมเด็จพระเจ้าอยู่หัว สืบสานพระปณิธาน สมเด็จครู รักษาความเป็นไทย สร้างความมั่นคง มั่งคั่ง ยั่งยืนให้ประเทศชาติ และความปลอดภัยให้ประชาชน
เมื่อวันที่ 26 พ.ย. 64 เวลา 15.00 น. ที่ห้องประชุมนริศรานุสรณ์ ชั้น 11 อาคาร 11 ชั้น กรมโยธาธิการและผังเมือง ถนนพระราม 6 กรุงเทพมหานคร นายสุทธิพงษ์ จุลเจริญ ปลัดกระทรวงมหาดไทย ตรวจเยี่ยมและมอบนโยบายการปฏิบัติราชการให้กับผู้บริหารและข้าราชการกรมโยธาธิการและผังเมือง โดยมี นายอรรษิษฐ์ สัมพันธรัตน์ รองปลัดกระทรวงมหาดไทย ด้านบริหาร นายนิรัตน์ พงษ์สิทธิถาวร รองปลัดกระทรวงมหาดไทย หัวหน้ากลุ่มภารกิจด้านสาธารณภัยและพัฒนาเมือง นายไตรภพ วงไตรรัตน์ หัวหน้าผู้ตรวจราชการกระทรวงมหาดไทย นายบรรจบ จันทรัตน์ ผู้ช่วยปลัดกระทรวงมหาดไทย รองศาสตราจารย์ วรวรรณ โรจนไพบูลย์ ที่ปรึกษาปลัดกระทรวงมหาดไทย ร่วมตรวจเยี่ยม โดยมี นายพรพจน์ เพ็ญพาส อธิบดีกรมโยธาธิการและผังเมือง นายอนวัช สุวรรณเดช นายพงษ์นรา เย็นยิ่ง ว่าที่ร้อยเอก ธีรพงศ์ ครุธดิลกานันท์ รองอธิบดีกรมโยธาธิการและผังเมือง นายพิศุทธิ์ สุขุม รักษาการในตำแหน่งวิศวกรใหญ่ นางสาวอัญชลี ตันวานิช รักษาการในตำแหน่งที่ปรึกษาด้านการผังเมือง นายคธาทิพย์ เอี่ยมกมลา รักษาการในตำแหน่งสถาปนิกใหญ่ ผู้บริหารส่วนกลาง ผู้ตรวจราชการกรม โยธาธิการและผังเมืองจังหวัดทั่วประเทศ และเจ้าหน้าที่ที่เกี่ยวข้อง ร่วมประชุมรับมอบนโยบาย
โอกาสนี้ นายสุทธิพงษ์ จุลเจริญ ปลัดกระทรวงมหาดไทย ถวายสักการะพระรูปสมเด็จพระเจ้าบรมวงศ์เธอ เจ้าฟ้ากรมพระยานริศรานุวัดติวงศ์ องค์ปฐมเสนาบดีกระทรวงโยธาธิการ และตรวจเยี่ยม พบปะคณะผู้บริหาร ข้าราชการกรมโยธาธิการและผังเมือง โดยกล่าวว่า การเสริมสร้างความมั่นคงในชีวิตของประชาชน มีจุดเริ่มต้นจากจุดเล็ก ๆ นั่นคือ การใช้ชีวิตประจำวันของพวกเราทุกคน ซึ่งสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี ทรงมีพระราชดำรัสเกี่ยวกับการรณรงค์ให้ประชาชนรู้จักพึ่งพาตนเอง ทั้งเรื่องการปลูกผักสวนครัว เลี้ยงเป็ด เลี้ยงไก่ เลี้ยงปลา ทุกครัวเรือนสามารถทำได้ เป็นการสร้างโอกาสให้เกิดสิ่งที่ดีกับตัวเรา กับคนที่เรารัก มีพืชผักที่ปลอดสารพิษไว้รับประทานในบ้านของเราเอง รวมไปถึงในด้านการส่งเสริมความเป็นไทยด้วยการสวมใส่ผ้าไทย เพื่อกระตุ้นเศรษฐกิจฐานรากให้กับประชาชน และเป็นการเสริมสร้างความมั่นคงให้กับประเทศชาติ สร้างความมั่นคงของความเป็นไทย ดังพระปณิธานในสมเด็จพระเจ้าบรมวงศ์เธอ เจ้าฟ้ากรมพระยานริศรานุวัดติวงศ์ หรือสมเด็จครู ที่พระองค์ทรงอนุรักษ์ความเป็นไทยสืบต่อมาจนถึงปัจจุบัน นอกจากนี้ ทุกท่านในฐานะที่มีองค์ความรู้ด้านวิศวกรรมและการผังเมือง ต้องเรียนรู้เรื่องศาสตร์พระราชาและทฤษฎีใหม่ประยุกต์สู่ "โคก หนอง นา" ผ่านกลไกคณะกรรมการการขุดดินและถมดิน ที่ชาวโยธาธิการและผังเมืองเป็น key success หนึ่งในการขับเคลื่อนเรื่องดังกล่าว
จากนั้น นายสุทธิพงษ์ จุลเจริญ ปลัดกระทรวงมหาดไทย ได้มอบนโยบายในการปฏิบัติราชการของกรมโยธาธิการและผังเมือง 5 ข้อ ได้แก่ 1) ด้านการผังเมือง ต้องพิจารณาและกำชับเกี่ยวกับการดำเนินการพิจารณาอนุญาตของเจ้าพนักงานตามกฎหมายว่าด้วยผังเมือง ต้องเป็นไปตามข้อกำหนดและหลักเกณฑ์ผังเมืองที่กำหนด เพื่อยังประโยชน์ให้กับประชาชน ทั้งเป็นปอด เป็นอาหารและเป็นที่รองรับสาธารณภัย และวิกฤติต่าง ๆ 2) ดำเนินการอนุรักษ์อาคารสิ่งปลูกสร้าง และสถาปัตยกรรมดั้งเดิมในพื้นที่ เช่น ศาลากลางจังหวัด ที่ว่าการอำเภอ ที่เลิกใช้งาน รวมถึงสิ่งปลูกสร้างอื่น ๆ ให้เกิดการใช้งานที่เป็นประโยชน์กับสาธารณะและคงไว้ซึ่งการอนุรักษ์ 3) ช่วยกันพิจารณาจัดทำแผนการบำรุงรักษาและอนุรักษ์แหล่งน้ำศักดิ์สิทธิ์ที่ใช้ประกอบพิธีพลีกรรมตักน้ำในพระราชพิธีบรมราชาภิเษก ให้คงสภาพสมบูรณ์และถ่ายทอดเป็นเรื่องราวทางประวัติศาสตร์ เป็นพิพิธภัณฑ์ท้องถิ่น นำไปสู่การเป็นแหล่งท่องเที่ยวควบคู่กับพื้นที่ 4) หารือร่วมกับผู้ว่าราชการจังหวัดและหน่วยงานที่เกี่ยวข้องตามอำนาจหน้าที่ พัฒนาถนนในพื้นที่อำเภอ/จังหวัด อย่างน้อยอำเภอละ 1 เส้น โดยเฉพาะอย่างยิ่ง ถนนในหมู่บ้าน/ตำบล ให้มีความสะอาด สวยงาม และเป็นประโยชน์กับประชาชนในพื้นที่ และ 5) จัดทำข้อมูลสิ่งกีดขวางทางน้ำตามลุ่มน้ำต่าง ๆ ให้แล้วเสร็จภายในปี 2564
นายพรพจน์ เพ็ญพาส อธิบดีกรมโยธาธิการและผังเมือง กล่าวว่า กรมโยธาธิการและผังเมือง ก่อตั้งขึ้นเมื่อวันที่ 3 ตุลาคม 2545 เพื่อให้ประเทศไทยมีองค์กรซึ่งเป็นแกนนำหลักในการดูแลงานด้านโยธาธิการและผังเมืองแบบบูรณาการ การพัฒนาเมือง และการอาคารให้มีความน่าอยู่ ปลอดภัย รักษาสภาพแวดล้อม ประหยัดพลังงาน และยังคงไว้ซึ่งอัตลักษณ์ของตนเอง อันนำไปสู่คุณภาพชีวิตที่ดีของประชาชนอย่างยั่งยืน มีโครงสร้างการทำงาน 30 หน่วยงานส่วนกลาง และสำนักงานโยธาธิการและผังเมืองจังหวัดทุกจังหวัด มีข้าราชการและบุคลากรทั่วประเทศ จำนวน 3,564 อัตรา แบ่งภารกิจออกเป็น 4 ด้าน ได้แก่ 1) ภารกิจด้านการผังเมือง การวางและจัดทำผังประเทศ ผังภาค ผังอนุภาค ผังเมืองรวมจังหวัด ผังเมืองรวมเมือง/ชุมชน ผังเมืองรวมเขตพัฒนาเศรษฐกิจพิเศษและผังพื้นที่เฉพาะ ทำให้เมือง ชุมชน และชนบท มีความสวยงาม สะดวกสบาย เจริญเติบโตอย่างมีระเบียบแบบแผน มีความเป็นอัตลักษณ์ของตนเอง ประชาชนมีความปลอดภัยในการอยู่อาศัย และมีคุณภาพชีวิตที่ดี 2) ภารกิจด้านการพัฒนาเมือง มุ่งเน้นการพัฒนาเมือง การพัฒนาระบบโครงสร้างพื้นฐาน ระบบสาธารณูปโภคและสาธารณูปการให้ได้มาตรฐาน เพื่อให้เมืองมีความปลอดภัยจากธรรมชาติ มีสภาพแวดล้อมที่ดี การก่อสร้างระบบป้องกันน้ำท่วมพื้นที่ชุมชน การก่อสร้างเขื่อนป้องกันตลิ่ง การดำเนินการจัดรูปที่ดินเพื่อพัฒนาพื้นที่เพื่อให้มีการพัฒนาเมืองอย่างเป็นระบบ และการกำจัดผักตบชวา 3) ภารกิจด้านการอาคาร มุ่งเน้นการตรวจสอบอาคารให้มีความมั่นคง แข็งแรงปลอดภัยและสร้างความมั่นใจให้กับผู้ที่เข้าไปใช้อาคาร โดยเฉพาะความปลอดภัยจากอัคคีภัย และให้ทุกภาคส่วนช่วยกันดูแล บำรุงรักษาอาคารให้มีสภาพพร้อมใช้ โดยการออกกฎหมายควบคุมอาคาร การตรวจสอบระบบ และพัฒนามาตรฐานความปลอดภัย ทั้งยังเป็นหน่วยงานหลักของประเทศในเรื่องอาคารอนุรักษ์พลังงาน และสิ่งแวดล้อม เพื่อลดมลพิษและลดการใช้ทรัพยากรอย่างสิ้นเปลือง และ 4) ภารกิจการบริการด้านช่าง มุ่งเน้นให้บริการงานช่างทุกระดับ ในฐานะ “ช่างของแผ่นดิน” โดยให้บริการด้านการสำรวจและออกแบบอาคาร การออกแบบและก่อสร้างพลับพลาพิธี การควบคุม การก่อสร้างอาคาร การประมาณราคา ตามหลักเกณฑ์การคำนวณราคากลางงานก่อสร้าง การทดสอบวัสดุก่อสร้างให้เป็นไปตามมาตรฐานงานด้านช่างมีการใช้วัสดุอย่างมีประสิทธิภาพ ประหยัดและมีความปลอดภัย
นายพรพจน์ เพ็ญพาส อธิบดีกรมโยธาธิการและผังเมือง กล่าวเพิ่มเติมว่า กรมโยธาธิการและผังเมือง จะไม่หยุดยั้งการพัฒนาองค์กรให้พร้อมรับการเปลี่ยนแปลงในอนาคต รองรับการขยายตัวของสังคมเมืองและวางรากฐานเชื่อมโยงระบบโครงสร้างพื้นฐานของเมืองเข้าด้วยกันแบบบูรณาการ ประสานเข้ากับเทคโนโลยีที่ทันสมัย เพื่อให้การบริหารจัดการผังเมืองเป็นไปอย่างมีประสิทธิภาพ ด้วยศักยภาพและความมุ่งมั่นขององค์กรที่จะสร้างเมืองน่าอยู่เป็นมิตรกับสิ่งแวดล้อม เพื่อคุณภาพชีวิตที่ดีของประชาชน
"ทุกท่านมีจิตวิญญาณการเป็นข้าราชการที่ดีของพระบาทสมเด็จพระเจ้าอยู่หัว และมีสมเด็จพระเจ้าบรมวงศ์เธอ เจ้าฟ้ากรมพระยานริศรานุวัดติวงศ์ หรือ "สมเด็จครู" เป็นผู้ประสิทธิประสาทวิชาชีพความมั่นคงอันเป็นรากฐานให้กับประเทศไทยจนถึงปัจจุบัน จึงขอให้ทุกท่านสืบสานพระปณิธานและใช้วิชาชีพเพื่อขับเคลื่อนการพัฒนาประเทศไทยไปสู่ความมั่นคง มั่งคั่ง ยั่งยืน และความปลอดภัยให้กับประชาชน" นายสุทธิพงษ์ กล่าวทิ้งท้าย

ที่มา : https://www.thaigov.go.th/news/contents/details/48809