รัฐบาลไทย-ข่าวทำเนียบรัฐบาล-DAD เผยโฉมห้องตัวอย่างโครงการที่พักอาศัยผู้สูงอายุ รามาฯ-ธนารักษ์


วันอังคารที่ 10 พฤษภาคม 2565
พิมพ์
DAD เผยโฉมห้องตัวอย่างโครงการที่พักอาศัยผู้สูงอายุ รามาฯ-ธนารักษ์
DAD เผยโฉมห้องตัวอย่างโครงการที่พักอาศัยผู้สูงอายุรามาฯ-ธนารักษ์ ให้สัมผัสครั้งแรกอย่างเป็นทางการ ตั้งแต่วันที่ 10 พ.ค.นี้เป็นต้นไป พร้อมเยี่ยมชมห้องตัวอย่างที่บริเวณประตูทางเข้า 4 ชั้น 2 ด้านทิศเหนือของอาคารบี ศูนย์ราชการเฉลิมพระเกียรติฯ ถ.แจ้งวัฒนะ
บริษัท ธนารักษ์พัฒนาสินทรัพย์ จำกัด หรือ DAD Asset Development เผยโฉมห้องตัวอย่าง โครงการที่พักอาศัยผู้สูงอายุ รามาฯ-ธนารักษ์ ให้สัมผัสครั้งแรกอย่างเป็นทางการ ตั้งแต่วันที่ 10 พ.ค. นี้เป็นต้นไป พร้อมเชิญชวนผู้ที่สนใจสามารถเข้าเยี่ยมชมห้องตัวอย่างได้ที่บริเวณประตูทางเข้า 4 ชั้น 2 ด้านทิศเหนือของอาคารรัฐประศาสนภักดี (อาคารบี) ศูนย์ราชการเฉลิมพระเกียรติฯ ถนนแจ้งวัฒนะ
ดร.นาฬิกอติภัค แสงสนิท กรรมการผู้จัดการ บริษัท ธนารักษ์พัฒนาสินทรัพย์ จำกัด เปิดเผยว่า DAD ได้จัดทำห้องตัวอย่างโครงการที่พักอาศัยผู้สูงอายุ รามาฯ-ธนารักษ์ จำนวน 2 ห้อง ขนาดพื้นที่ 32 ตารางเมตร และ 46 ตารางเมตร บริเวณประตูทางเข้า 4 ชั้น 2 อาคารรัฐประศาสนภักดี (อาคารบี) ศูนย์ราชการเฉลิมพระเกียรติ ๘๐ พรรษา ๕ ธันวาคม ๒๕๕๐ ถนนแจ้งวัฒนะ แขวงทุ่งสองห้อง เขตหลักสี่ กรุงเทพมหานคร เพื่อให้ผู้สนใจโครงการสามารถเข้าเยี่ยมชมห้องตัวอย่างได้ตั้งแต่วันที่ 10 พ.ค. นี้ หรือดูรายเอียดโครงการและจองสิทธิโครงการได้ทางเว็บไซต์ www.dadasset.com โดยไม่เสียค่าใช้จ่าย
โครงการที่พักอาศัยผู้สูงอายุ รามาฯ-ธนารักษ์ ตั้งอยู่บนที่ดินราชพัสดุ ต.บางปลา อ.บางพลี จ.สมุทรปราการ เนื้อที่โครงการประมาณ 20 ไร่ ประกอบด้วยอาคารพักอาศัยสูง 8 ชั้น จำนวน 7 อาคาร มีห้องพักอาศัยรวมทั้งสิ้น 921 ห้อง พื้นที่ใช้สอย 31.71–49.66 ตารางเมตร ออกแบบตามหลัก Universal Design เน้นพื้นที่อยู่อาศัยกว้างขวางพร้อมอุปกรณ์อำนวยความสะดวกที่เหมาะกับการอยู่อาศัยของผู้สูงอายุและมีพื้นที่ส่วนกลาง พร้อมพื้นที่จัดกิจกรรมสำหรับผู้สูงอายุ ได้แก่ สระว่ายน้ำสำหรับผู้สูงอายุ อาคาร Club House ห้องฟิตเนส เป็นต้น
ผู้สนใจโครงการสามารถเข้าชมห้องตัวอย่างได้วันจันทร์-ศุกร์ (เว้นวันหยุดนักขัตฤกษ์) เวลา 08.30–17.30 น. บริเวณประตูทางเข้า 4 ชั้น 2 อาคารรัฐประศาสนภักดี (อาคารบี) ศูนย์ราชการเฉลิมพระเกียรติฯ ถนนแจ้งวัฒนะ สอบถามข้อมูลได้ที่ฝ่ายพัฒนาธุรกิจ โทร. 0 2142 2259, 0 2142 2260

ที่มา : https://www.thaigov.go.th/news/contents/details/54419