รัฐบาลไทย-ข่าวทำเนียบรัฐบาล-​นายกฯ เน้นย้ำ ส่งเสริมสังคมพหุวัฒนธรรม จชต. จัดงบดูแลวัดโบราณ-พิพิธภัณฑ์อัลกุรอาน ใช้ Soft Power ดันเศรษฐกิจการท่องเที่ยว เพิ่มรายได้ท้องถิ่น


วันจันทร์ที่ 25 กรกฎาคม 2565
พิมพ์
​นายกฯ เน้นย้ำ ส่งเสริมสังคมพหุวัฒนธรรม จชต. จัดงบดูแลวัดโบราณ-พิพิธภัณฑ์อัลกุรอาน ใช้ Soft Power ดันเศรษฐกิจการท่องเที่ยว เพิ่มรายได้ท้องถิ่น
​นายกฯ เน้นย้ำ ส่งเสริมสังคมพหุวัฒนธรรม จชต. จัดงบดูแลวัดโบราณ-พิพิธภัณฑ์อัลกุรอาน ใช้ Soft Power ดันเศรษฐกิจการท่องเที่ยว เพิ่มรายได้ท้องถิ่น
วันนี้ (24 กรกฎาคม 2565) นางสาวรัชดา ธนาดิเรก รองโฆษกประจำสำนักนายกรัฐมนตรี ในฐานะกรรมการผู้แทนพิเศษของรัฐบาลในการแก้ปัญหาจังหวัดชายแดนใต้ เปิดเผยถึงการขับเคลื่อนเศรษฐกิจชุมชนโดยใช้Soft power ทั้งด้านความหลากหลายทางวัฒนธรรม ศาสนา ประเพณี อาหารประจำถิ่น และสถานที่ท่องเที่ยว เพื่อจูงใจให้มีการเดินทางเข้ามาท่องเที่ยวในพื้นที่จังหวัดชายแดนภาคใต้ ซึ่งเป็นนโยบายที่พลเอก ประยุทธ์ จันทร์โอชา ให้ความสำคัญและเน้นย้ำโดยตลอด
ทั้งนี้ รัฐบาลให้การส่งเสริมเรื่องการอนุรักษ์สังคมพหุวัฒนธรรม จัดสรรงบประมาณเพื่อการก่อสร้างพิพิธภัณฑ์และศูนย์การเรียนรู้อัลกุรอาน ตำบลละหาร อำเภอยี่งอ จังหวัดนราธิวาส เพื่อให้เป็นแหล่งการเรียนรู้เกี่ยวกับประวัติศาสตร์ท้องถิ่นและคัมภีร์อัลกุรอาน ที่มีประชาชนครอบครองไว้หลายช่วงอายุ แล้วนำมามอบให้ มีอายุตั้งแต่ 150-1,100 ปี รวมถึงมีวัตถุโบราณอีกจำนวนมากซึ่งแสดงถึงสังคมในยุคฮินดู-พุทธ ที่มีอิทธิพลในพื้นที่ ขณะเดียวกัน รัฐบาลก็ให้ความสำคัญกับการอนุรักษ์โบราณสถานทางพุทธศาสนา เช่น ที่วัดเกาะอภินิหาร หรือวัดกุหร่า อำเภอสะบ้าย้อย จังหวัดสงขลา แม้ปัจจุบันจะเป็นวัดร้าง แต่ปรากฏร่องรอยหลักฐานโบราณสถาน ที่เป็นอุโบสถเก่าซึ่งคาดว่าสร้างขึ้นในช่วงปลายสมัยกรุงศรีอยุธยา โดยตั้งอยู่บนเส้นทางสัญจรที่ผู้คนในสมัยนั้นใช้เดินทางไปมาระหว่างเมืองไทรบุรีและอาณาจักรสยาม โดยถูกขึ้นทะเบียน “โบราณวัตถุสถานทั่วราชอาณาจักร” และอีกแห่งหนึ่ง คือ วัดถ้ำตลอด พุทธสถานที่เชื่อกันว่าสร้างในสมัยกรุงศรีอยุทธก่อนปีพุทธศักราช 2219 เป็นพุทธศิลป์ที่มีเอกลักษณ์ผสมผสานศิลปกรรมอยุธยาและศิลปะพื้นถิ่นภาคใต้ โดยถ้ำมี 3 คูหาได้แก่ ถ้ำทวดหยัง ถ้ำมหาอุด และถ้ำระฆัง มีพระพุทธรูปเก่าแก่สร้างด้วยไม้โบกปูนซีเมนต์มีอายุหลายร้อยปีและมีหินปูน หินงอก หินย้อยวิจิตรตระการตา
“จากที่ได้ลงพื้นที่จังหวัดชายแดนใต้ เมื่อวันที่ 22-23 กรกฎาคมที่ผ่านมา เพื่อติดตามความก้าวหน้าการดำเนินงานตามข้อสั่งการนายกรัฐมนตรี เรื่องการส่งเสริมสังคมพหุวัฒนธรรมและเศรษฐกิจชุมชนผ่าน Soft Power พบว่า ส่วนราชการและภาคประชาชนทำงานร่วมกันอย่างดียิ่ง ทั้งนี้ ท่านนายกฯต้องการเผยแพร่เอกลักษณ์ของสังคมพหุวัฒนธรรมที่ประชาชนต่างศาสนาอยู่ร่วมกันอย่างมีความสุข รวมทั้งส่งเสริมการท่องเที่ยวท้องถิ่นที่มีความหลากหลาย ดังนั้นขอยืนยันว่ารัฐบาลพร้อมที่จะส่งเสริมและสนับสนุนโครงการต่างๆที่จะสร้างการรับรู้ถึงประวัติศาสตร์อันยาวนานและความหลากหลายทางวัฒนธรรมของพื้นที่ ซึ่งจะเป็นจุดขายสำคัญในการชักจูงให้ชาวไทยและชาวต่างชาติปักหมุดจุดหมายการท่องเที่ยวในพื้นที่จังหวัดชายแดนภาคใต้ และจำนำไปสู่การเติบโตเศรษฐกิจชุมชน สร้างงาน สร้างรายได้ พัฒนาคุณภาพชีวิตในทุกด้านของประชาชน และแน่นอนที่สุดคือ จะนำไปสู่สันติสุขอย่างยั่งยืน” นางสาวรัชดา กล่าว
......................

ที่มา : https://www.thaigov.go.th/news/contents/details/57184