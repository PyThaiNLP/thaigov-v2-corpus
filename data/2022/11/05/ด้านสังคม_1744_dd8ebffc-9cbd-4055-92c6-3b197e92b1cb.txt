รัฐบาลไทย-ข่าวทำเนียบรัฐบาล-นายกฯ หนุนดีอีเอส เร่งบูรณาการงานด้านการพัฒนากำลังคนดิจิทัล ลงพื้นที่ดูงาน จ.เชียงใหม่


วันพฤหัสบดีที่ 30 มิถุนายน 2565
นายกฯ หนุนดีอีเอส เร่งบูรณาการงานด้านการพัฒนากำลังคนดิจิทัล ลงพื้นที่ดูงาน จ.เชียงใหม่
นายกฯ หนุนดีอีเอส เร่งบูรณาการงานด้านการพัฒนากำลังคนดิจิทัล ลงพื้นที่ดูงาน จ.เชียงใหม่
เมื่อวันที่ 29 มิถุนายน 2565  พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ลงพื้นที่ตรวจราชการจังหวัดเชียงใหม่ พร้อมติดตามการดำเนินงานด้านการพัฒนากำลังคนดิจิทัล โดยมีนายชัยวุฒิ ธนาคมานุสรณ์ รัฐมนตรีว่าการกระทรวงดิจิทัลเพื่อเศรษฐกิจและสังคม  นางสาวอัจฉรินทร์ พัฒนพันธ์ชัย ปลัดกระทรวงดิจิทัลเพื่อเศรษฐกิจและสังคม พร้อมด้วยคณะผู้บริหารสำนักงานส่งเสริมเศรษฐกิจดิจิทัล ดีป้า ให้การต้อนรับ นายกรัฐมนตรีเน้นย้ำให้เร่งบูรณาการการทำงานกับภาคส่วนที่เกี่ยวข้อง สานต่อ การพัฒนาทักษะดิจิทัลแก่เด็กและเยาวชนทั่วประเทศ พร้อมเปิดโอกาสให้ดิจิทัลสตาร์ทอัพไทยร่วมแชร์ไอเดียพัฒนาโซลูชันบริการคนไทยทุกมิติ หวังกระจายความเจริญอย่างเท่าเทียมทุกพื้นที่ รองรับเศรษฐกิจและสังคมดิจิทัล นำพาประเทศสู่ความมั่นคง มั่งคั่ง และยั่งยืน ตามวิสัยทัศน์ ปฏิรูปประเทศไทยสู่ ดิจิทัลไทยแลนด์ ซึ่งกระทรวงดิจิทัลฯ เล็งเห็นความสำคัญของการขับเคลื่อนการพัฒนากำลังคนดิจิทัลในทุกภูมิภาคทั่วประเทศ โดยเฉพาะกลุ่มเด็กและเยาวชน โดยให้ความสำคัญกับการส่งเสริมองค์ความรู้และทักษะดิจิทัลที่สำคัญอย่าง โค้ดดิ้ง ควบคู่ไปกับการยกระดับทักษะครูผู้สอน ก่อนต่อยอดไปสู่ STEM, AI และ IoT รวมถึงการพัฒนาโครงสร้างพื้นฐานเพื่อการเรียนรู้ และการส่งเสริมดิจิทัลสตาร์ทอัพด้านเทคโนโลยีเพื่อการศึกษา (EdTech Startup) ในการพัฒนาโซลูชันแก่แวดวงการศึกษาของไทย อีกทั้งรัฐบาลตระหนักถึงความสำคัญของการส่งเสริมและสนับสนุนให้เกิดการนำเทคโนโลยีดิจิทัลมาประยุกต์ใช้ในทุกมิติ เพื่อเป็นเครื่องมือสำคัญในการขับเคลื่อนเศรษฐกิจและสังคมของประเทศ
**************

ที่มา : https://www.thaigov.go.th/news/contents/details/56327