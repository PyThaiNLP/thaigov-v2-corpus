รัฐบาลไทย-ข่าวทำเนียบรัฐบาล-รฟม. ลงพื้นที่ตรวจการดำเนินงานลดผลกระทบด้านสิ่งแวดล้อม


วันพฤหัสบดีที่ 17 มีนาคม 2565
รฟม. ลงพื้นที่ตรวจการดำเนินงานลดผลกระทบด้านสิ่งแวดล้อม
ในเขตพื้นที่ก่อสร้าง โครงการรถไฟฟ้าสายสีเหลือง ช่วงลาดพร้าว - สำโรง อย่างต่อเนื่อง
การรถไฟฟ้าขนส่งมวลชนแห่งประเทศไทย (รฟม.) กระทรวงคมนาคม โดยกองสิ่งแวดล้อม ฝ่ายพัฒนาโครงการรถไฟฟ้า ลงพื้นที่ตรวจสอบและติดตามการดำเนินงานลดผลกระทบด้านสิ่งแวดล้อมในเขตพื้นที่ก่อสร้างโครงการรถไฟฟ้าสายสีเหลือง ช่วงลาดพร้าว - สำโรง ตลอดแนวเส้นทางก่อสร้างโครงการฯ ตั้งแต่สถานีลาดพร้าว บนถนนลาดพร้าว ไปจนถึงสถานีสำโรง ถนนเทพารักษ์ เทพารักษ์ โดยตรวจสอบการทำความสะอาดพื้นที่ก่อสร้าง การฉีดพรมน้ำ การปิดคลุมกองดิน กองทราย และเศษวัสดุก่อสร้าง ในระหว่างรอการใช้งาน หรือรอการขนย้ายออกจากพื้นที่ ให้เป็นไปตามมาตรการแก้ไขปัญหาฝุ่นละออง PM2.5
รวมไปถึงตรวจสอบการจัดทำทางเดินเท้าชั่วคราวทดแทนทางเท้าเดิม เพื่ออำนวยความสะดวกให้ประชาชนได้สัญจรในระหว่างดำเนินการก่อสร้าง  พร้อมทั้งเน้นย้ำให้มีการติดตั้งรั้วผ้าใบแสดงเขตพื้นที่ก่อสร้างให้ครบถ้วนและชัดเจน  นอกจากนั้น ได้กำชับให้เจ้าหน้าที่ทุกคนปฏิบัติตามมาตรฐานการลดผลกระทบด้านสิ่งแวดล้อมอย่างเคร่งครัด สามารถติดตามข้อมูลโครงการฯ ได้ที่เว็บไซต์ www.mrta-yellowline.com และไลน์: @mrtyellowline

ที่มา : https://www.thaigov.go.th/news/contents/details/52645