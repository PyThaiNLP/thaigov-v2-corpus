รัฐบาลไทย-ข่าวทำเนียบรัฐบาล-ดีอีเอส หนุน “การใช้ Digital Health Pass บนหมอพร้อม เพื่อการเดินทางในกลุ่มประเทศ EU”


วันพฤหัสบดีที่ 10 กุมภาพันธ์ 2565
ดีอีเอส หนุน “การใช้ Digital Health Pass บนหมอพร้อม เพื่อการเดินทางในกลุ่มประเทศ EU”
ดีอีเอส หนุน “การใช้ Digital Health Pass บนหมอพร้อม เพื่อการเดินทางในกลุ่มประเทศ EU”
เมื่อวันที่ 10 กุมภาพันธ์ 2565 นางสาวอัจฉรินทร์ พัฒนพันธ์ชัย ปลัดกระทรวงดิจิทัลเพื่อเศรษฐกิจและสังคม (ดีอีเอส) ร่วมงานแถลงข่าวเรื่อง “การใช้ Digital Health Pass บนหมอพร้อม เพื่อการเดินทางในกลุ่มประเทศ EU” โดยมีนายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข (สธ.) เป็นประธานฯ พร้อมด้วยดร.สาธิต ปิตุเตชะ รัฐมนตรีช่วยฯ สธ. นายธานี ทองภักดี ปลัดกระทรวงต่างประเทศ ร่วมแถลงข่าว ณ ห้องประชุมชัยนาทนเรนทร ชั้น 2 อาคาร 1 สำนักงานปลัดกระทรวงสาธารณสุข
ในการนี้ ปลัดกระทรวงดิจิทัลฯ  กล่าวย้ำว่า กระทรวงฯได้ร่วมพัฒนาระบบหลังบ้านกับกระทรวงสาธารณสุขสำหรับเอกสารที่เกี่ยวกับโควิด 19 ตามมาตรฐานสหภาพยุโรป ซึ่งเป็นระบบที่ใหญ่ที่สุดในปัจจุบัน นับเป็นโอกาสสำคัญของประเทศไทยในการนำเทคโนโลยีทางดิจิทัลมาพัฒนาระบบเอกสารรองรับ เป็นการขับเคลื่อน Digital Transformation ในช่วงการระบาดของโรคโควิด 19 ที่ช่วยพัฒนามาตรฐานของข้อมูลและยกระดับระบบข้อมูลของประเทศไทยให้สอดคล้องกับมาตรฐานสากล ซึ่งจะเป็นประโยชนต่อการดำเนินธุรกรรมทางอิเล็กทรอนิกส์ของประเทศไทยในอนาคต
สำหรับระบบเอกสารรับรองเกี่ยวกับโควิด 19 ที่พัฒนาขึ้น ดำเนินการภายใต้มาตรฐานความปลอดภัยของข้อมูลส่วนบุคคลและความปลอดภัยทางไซเบอร์ มีการตรวจสอบความถูกต้องของข้อมูลจากหน่วยบริการสุขภาพที่ประชาชนเข้ารับบริการ มีการลงลายมือชื่ออิเล็กทรอนิกส์กำกับในเอกสารรับรองทุกฉบับ โดยใช้เทคโนโลยีโครงสร้างพื้นฐานกุญแจสาธารณะ (Public Key Infrastructure หรือ PKI) เพื่อเข้ารหัสลับในการลงลายมือชื่อสามารถตรวจสอบการเปลี่ยนแปลงและป้องกันการปลอมแปลงได้ มีการจัดเก็บหลักฐานการออกเอกสารรับรองด้วยเทคโนโลยี Blockchain เพื่อความปลอดภัยและความน่าเชื่อถือ ซึ่งกระบวนการทั้งหมดอยู่ภายใต้การกำกับดูแลของสำนักงานพัฒนาธุรกรรมอิเล็กทรอนิกส์ (สพธอ.) หรือ ETDA
*************

ที่มา : https://www.thaigov.go.th/news/contents/details/51425