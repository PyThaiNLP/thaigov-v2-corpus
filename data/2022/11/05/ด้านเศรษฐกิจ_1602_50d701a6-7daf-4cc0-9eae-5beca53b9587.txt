รัฐบาลไทย-ข่าวทำเนียบรัฐบาล-ความคืบหน้าโครงการก่อสร้างรถไฟทางคู่สายตะวันออกเฉียงเหนือ


วันอังคารที่ 2 พฤศจิกายน 2564
ความคืบหน้าโครงการก่อสร้างรถไฟทางคู่สายตะวันออกเฉียงเหนือ
ผู้ว่าการรถไฟแห่งประเทศไทย นำคณะผู้บริหารลงพื้นที่ตรวจติดตามความก้าวหน้าโครงการก่อสร้างรถไฟทางคู่สายตะวันออกเฉียงเหนือ พร้อมเยี่ยมเยียนให้กำลังใจและมอบถุงยังชีพบรรเทาความเดือดร้อนแก่เจ้าหน้าที่การรถไฟฯ และครอบครัวที่ได้รับผลกระทบจากอุทกภัย
เมื่อวันที่ 28 - 29 ตุลาคม 2564 นายนิรุฒ มณีพันธ์ ผู้ว่าการรถไฟแห่งประเทศไทย นำคณะผู้บริหารการรถไฟแห่งประเทศไทย (รฟท.) ลงพื้นที่ติดตามความคืบหน้าโครงการก่อสร้างรถไฟทางคู่สายตะวันออกเฉียงเหนือ พร้อมทั้งเยี่ยมเยียนมอบถุงยังชีพให้กำลังใจแก่เจ้าหน้าที่ รฟท. และผู้ปฏิบัติหน้าที่ในพื้นที่ประสบอุทกภัย ตลอดจนร่วมประชุมกับหน่วยงานภาครัฐภาคเอกชนของจังหวัดนครราชสีมา บูรณาการพัฒนาการขนส่งทางรางร่วมกัน
นายนิรุฒ มณีพันธ์ ผู้ว่าการรถไฟแห่งประเทศไทย เปิดเผยว่า รฟท. ให้ความสำคัญอย่างยิ่งต่อการพัฒนาโครงการรถไฟทางคู่ตามนโยบายของรัฐบาล และมีการติดตามความก้าวหน้าโครงการลงทุนอย่างต่อเนื่อง โดยล่าสุดได้ลงพื้นที่ตรวจเยี่ยมโครงการก่อสร้างรถไฟทางคู่สายตะวันออกเฉียงเหนือ ช่วงเส้นทางฉะเชิงเทรา - คลองสิบเก้า - แก่งคอย ซึ่งเป็นเส้นทางสำคัญที่อำนวยความสะดวกในการเดินทางและขนส่งสินค้าแก่พี่น้องประชาชนระหว่างภาคกลางกับภาคอีสาน
ขณะเดียวกันยังได้เยี่ยมเยียนพบปะเจ้าหน้าที่ พนักงาน ลูกจ้าง รฟท. เพื่อรับฟังความคิดเห็นและให้กำลังใจในการปฏิบัติหน้าที่ ตลอดจนมอบถุงยังชีพ “ชุดห่วงใยคนรถไฟ” แก่เจ้าหน้าที่ รฟท. และครอบครัวที่ปฏิบัติหน้าที่ในพื้นที่ที่ได้รับผลกระทบจากอุทกภัย เพื่อบรรเทาความเดือดร้อนและสร้างกำลังใจในการทำงาน บริเวณสถานีชุมทางแก่งคอยและนครราชสีมา
นายนิรุฒ กล่าวว่า รฟท. ร่วมประชุมกับหน่วยงานภาครัฐภาคเอกชนของจังหวัดนครราชสีมา เพื่อแลกเปลี่ยนความเห็น ตลอดจนบูรณาการความร่วมมือกับหน่วยงานต่าง ๆ ในการนำพื้นที่ของ รฟท. มาใช้ประโยชน์ เพื่อสนับสนุนการเชื่อมโยง และพัฒนาการขนส่งทางรางกับระบบโลจิสติกส์ภายในจังหวัด ตลอดจนหาแนวทางส่งเสริมให้ประชาชน ผู้ประกอบการหันมาใช้บริการในระบบขนส่งทางรางเพิ่มขึ้นในอนาคต
นอกจากนี้ ได้ตรวจเยี่ยมติดตามการปรับปรุงรถโดยสาร และเดินทางไปตรวจความก้าวหน้าในการก่อสร้างทางคู่และอุโมงค์ ระหว่างสถานีหินลับ - ผาเสด็จ ซึ่งอยู่บริเวณทางคู่ช่วงมาบกะเบา-ชุมทางถนนจิระ รวมถึงเยี่ยมชมจุดก่อสร้างโรงซ่อมในโครงการรถไฟไทย - จีน และจุดเปลี่ยนผู้โดยสารและสินค้าในอนาคตที่สถานีเชียงรากน้อยอีกด้วย

ที่มา : https://www.thaigov.go.th/news/contents/details/47716