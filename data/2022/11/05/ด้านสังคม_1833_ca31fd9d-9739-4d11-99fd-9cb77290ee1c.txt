รัฐบาลไทย-ข่าวทำเนียบรัฐบาล-นรม. และ รมว.กห. กำชับกองทัพ สนับสนุน ฝ่ายปกครอง และ กทม. ดูแลประชาชนที่เสี่ยงน้ำท่วม จากฝนตกหนักสะสมต่อเนื่อง


วันศุกร์ที่ 22 กรกฎาคม 2565
นรม. และ รมว.กห. กำชับกองทัพ สนับสนุน ฝ่ายปกครอง และ กทม. ดูแลประชาชนที่เสี่ยงน้ำท่วม จากฝนตกหนักสะสมต่อเนื่อง
พล.อ.คงชีพ ตันตระวาณิชย์ โฆษก กห. เปิดเผยว่า พล.อ.ประยุทธ์ จันทร์โอชา นรม.และ รมว.กห. ย้ำทุกเหล่าทัพ และ ตำรวจ สนับสนุน ฝ่ายปกครอง และ กทม. ดำเนินการตามแผนบรรเทาสาธารณภัยในแต่ละพื้นที่
เพื่อช่วยเหลือประชาชน ที่อาจได้รับผลกระทบจากปัญหาน้ำท่วมจากร่องมรสุมพาดผ่าน ส่งผลให้มีฝนเพิ่มขึ้น และตกหนักถึงหนักมากบางแห่ง โดยเฉพาะ บริเวณภาคเหนือ ภาคตะวันออกเฉียงเหนือ และภาคกลาง รวมทั้ง กรุงเทพมหานครและปริมณฑล ภาคตะวันออกและภาคใต้
โดย นรม.และ รมว.กห. ได้กำชับ ให้ประสานกับ ฝ่ายปกครอง และ สทนช. ติดตามสถานการณ์น้ำในพื้นที่เสี่ยงอุทกภัย สนับสนุนแจ้งเตือนและให้การช่วยเหลือประชาชนทันที เพื่อบรรเทาความเดือดร้อนและผลกระทบที่อาจเกิดขึ้น โดยเฉพาะพื้นที่ชุมชนและสถานศึกษา รวมทั้งอำนวยความสะดวกการสัญจรของประชาชน
สำหรับในพื้นที่ กทม.และปริมณฑล ขอให้หน่วยทหารในพื้นที่และตำรวจ เตรียมกำลังพลและเครื่องมือสนับสนุนและทำงานร่วมกับ กทม. ร่วมแก้ปัญหาในพื้นที่เสี่ยงน้ำท่วมขังร่วมกัน  ในการเปิดทางน้ำช่วยระบายน้ำ ขนย้ายขยะมูลฝอยที่ขวางทางน้ำ รวมทั้งสนับสนุนดูแลประชาชนที่ได้รับผลกระทบ และอำนวยความสะดวกการจราจร เพื่อบรรเทาความเดือดร้อนของประชาชนในภาพรวม

ที่มา : https://www.thaigov.go.th/news/contents/details/57134