รัฐบาลไทย-ข่าวทำเนียบรัฐบาล-สธ.คาดเริ่มฉีดวัคซีนไฟเซอร์เด็กอายุ 12-17 ปีตั้งแต่ 4 ต.ค. กลุ่มนอกระบบศึกษาลงทะเบียนผ่าน รพ.


วันศุกร์ที่ 17 กันยายน 2564
สธ.คาดเริ่มฉีดวัคซีนไฟเซอร์เด็กอายุ 12-17 ปีตั้งแต่ 4 ต.ค. กลุ่มนอกระบบศึกษาลงทะเบียนผ่าน รพ.
กระทรวงสาธารณสุข คาดฉีดวัคซีนไฟเซอร์นักเรียนอายุ 12-17 ปี วันที่ 4 ต.ค.เป็นต้นไป ขณะนี้อยู่ระหว่างสำรวจความต้องการจากผู้ปกครองแล้วเสร็จใน 1-2 สัปดาห์นี้เพื่อจัดสรรวัคซีนให้เพียงพอ ส่วนกลุ่มนอกระบบศึกษาลงทะเบียนฉีดที่โรงพยาบาลได้
บ่ายวันนี้ (17 กันยายน 2564) ที่ศูนย์แถลงข่าวสถานการณ์โรคติดเชื้อไวรัสโคโรนา 2019 กระทรวงสาธารณสุข จ.นนทบุรี นายแพทย์โสภณ เอี่ยมศิริถาวร รองอธิบดีกรมควบคุมโรค แถลงสถานการณ์โรคโควิด 19 และการฉีดวัคซีนโควิด 19 ว่า ขณะนี้ผู้ป่วยที่มีอาการปอดอักเสบ ใส่เครื่องช่วยหายใจมีแนวโน้มลดลง ทำให้มีเตียงไอซียูดูแลผู้ป่วยเหลือมากขึ้น สำหรับการฉีดวัคซีนโควิด 19 ข้อมูลถึงวันที่ 16 กันยายน 2564 ฉีดสะสม 43,342,103 โดส โดยฉีดเข็ม 1 ได้ครอบคลุมเกือบร้อยละ 40
ขณะนี้มีวัคซีนสำหรับเด็กอายุ 12-17 ปีที่ขึ้นทะเบียนกับสำนักงานคณะกรรมการอาหารและยา (อย.) บริษัทเดียวคือไฟเซอร์ เด็กกลุ่มนี้ส่วนใหญ่เรียนชั้นมัธยมศึกษาหรือเทียบเท่า เช่น ปวช. มีประมาณ 4.5 ล้านคน อยู่ระหว่างโรงเรียนสำรวจความประสงค์ผู้ปกครอง ใช้เวลาประมาณ 1-2 สัปดาห์ และแจ้งสำนักงานสาธารณสุขจังหวัด/สำนักอนามัย กทม. รวบรวมจำนวนนักเรียน ส่งให้กรมควบคุมโรคจัดสรรวัคซีนไฟเซอร์ คาดว่าจะเริ่มฉีดได้วันที่4 ตุลาคมนี้ ซึ่งจะนัดหมายการฉีดที่โรงเรียน ทั้งภาครัฐ เอกชน อาชีวศึกษา โรงเรียนตำรวจตระเวนชายแดน โรงเรียนพระปริยัติธรรม สถาบันการศึกษาปอเนาะ และโรงเรียนประเภทอื่นที่มีนักเรียน 12-17 ปี หรืออาจจัดบริการในสถานที่อื่นใกล้โรงเรียนได้ ซึ่งกระทรวงศึกษาธิการและกระทรวงสาธารณสุขมีประสบการณ์ให้วัคซีนนักเรียนในสถานศึกษามาก่อน ดำเนินการฉีดพร้อมกันทุกชั้นปี โดยบุคลากรของโรงพยาบาลที่โรงเรียนประสานไว้ และมีระบบติดตามอาการไม่พึงประสงค์ 30 วัน
“ยืนยันว่าการฉีดวัคซีนไม่ได้เป็นเงื่อนไขในการเปิดเรียนช่วงต้นเดือนพฤศจิกายนนี้ แต่วัคซีนช่วยให้มีความปลอดภัยเพิ่มขึ้น เด็กที่ไม่ได้ฉีดวัคซีนก็เข้าเรียนได้ร่วมกับการเข้มงวดมาตรการป้องกันโรค ภายใต้การพิจารณาของคณะกรรมการโรคติดต่อจังหวัด ส่วนผู้ปกครองที่กังวลเรื่องภาวะกล้ามเนื้อหัวใจอักเสบ ประสงค์ให้บุตรหลานฉีดวัคซีนชนิดเชื้อตาย ต้องรอการขึ้นทะเบียนปรับการใช้ในเด็กจาก อย.ก่อน สำหรับเด็กที่มี
โรคประจำตัวไม่ได้เรียนหนังสือเข้ารับวัคซีนที่โรงพยาบาลที่รักษาประจำได้ เด็กเรียนที่บ้านหรือโฮมสคูลก็ลงทะเบียนรับวัคซีนกับโรงพยาบาลใกล้บ้านได้เช่นกัน” นายแพทย์โสภณกล่าว
นายแพทย์โสภณกล่าวต่อว่า การฉีดวัคซีนโมเดอร์นากับภาคเอกชนที่จะเข้ามาช่วงเดือนตุลาคมนั้น หากยังไม่เคยฉีดวัคซีนโควิด 19 ชนิดใดมาก่อน สามารถฉีดตามแผนปกติของโมเดอร์นา ถ้าฉีดมาก่อนแล้วให้ปรึกษาแพทย์ก่อนเพื่อรับคำแนะนำที่เหมาะสม ส่วนการเปิดประเทศ สถานที่ท่องเที่ยวจังหวัดต่างๆ ขณะนี้อยู่ระหว่างการเตรียมการ โดยช่วงสิ้นเดือนกันยายนจะมีการประเมินความพร้อมของแต่ละจังหวัด พิจารณาทั้งความพร้อมด้านการแพทย์และสาธารณสุข ประชาชนและผู้ประกอบการในพื้นที่ สถานประกอบการด้านท่องเที่ยวที่ต้องมีมาตรฐาน SHA Plus พนักงานรับวัคซีนแล้ว มีการตรวจหาเชื้อ เพื่อความปลอดภัย
********************************** 17 กันยายน 2564

ที่มา : https://www.thaigov.go.th/news/contents/details/45940