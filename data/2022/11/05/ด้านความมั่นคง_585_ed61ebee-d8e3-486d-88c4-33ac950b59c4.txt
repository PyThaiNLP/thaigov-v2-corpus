รัฐบาลไทย-ข่าวทำเนียบรัฐบาล-ก.แรงงาน ร่วมหารือกับโรงเรียนสยามคอมพิวเตอร์และภาษา เตรียมพัฒนาทักษะฝีมือแรงงาน


วันจันทร์ที่ 20 ธันวาคม 2564
พิมพ์
ก.แรงงาน ร่วมหารือกับโรงเรียนสยามคอมพิวเตอร์และภาษา เตรียมพัฒนาทักษะฝีมือแรงงาน
. .
วันที่ 20 ธันวาคม 2564 นายสุชาติ ชมกลิ่น รัฐมนตรีว่าการกระทรวงแรงงาน มอบหมายให้ นายบุญชอบ สุทธมนัสวงษ์ ปลัดกระทรวงแรงงาน ร่วมหารือกับโรงเรียนสยามคอมพิวเตอร์และภาษาถึงความร่วมมือในการพัฒนาทักษะฝีมือแรงงาน รวมทั้งสมรรถนะด้านดิจิทัลและด้านภาษา เพื่อเป็นระบบและมีรูปแบบที่มีประสิทธิภาพมากยิ่งขึ้น ณ ห้องประชุมปลัดกระทรวงแรงงาน ชั้น 7 อาคารกระทรวงแรงงาน
ทั้งนี้ รัฐบาลได้กำหนดนโยบายการขับเคลื่อนประเทศไปสู่ไทยแลนด์ 4.0 ตามยุทธศาสตร์ชาติ 20 ปี และแผนพัฒนาดิจิทัลเพื่อเศรษฐกิจและสังคม ด้านการพัฒนาความสามารถด้านการใช้ดิจิทัล (Digital Literacy) จึงได้กำหนดให้มีการประเมินสมรรถนะด้านการใช้ดิจิทัล (Digital Literacy) ของข้าราชการและบุคลากรภาครัฐขึ้น จากสภาวการณ์ปัจจุบัน ที่มีการแพร่ระบาดของโรคโควิด-19 ส่งผลต่อการเปลี่ยนแปลงวิถีการดำเนินชีวิต และการทำงานรูปแบบ New Normal โดยการนำเทคโนโลยีดิจิทัลเข้ามาปรับใช้มากยิ่งขึ้น แต่กลไกสำคัญในการใช้เทคโนโลยีดิจิทัลเพื่อการปฏิบัติงานดังกล่าว คือ การมีบุคลากรที่มีความรู้ และสมรรถนะความสามารถด้านการใช้ดิจิทัลเพื่อการทำงาน
สำหรับโรงเรียนสยามคอมพิวเตอร์และภาษา เป็นสถาบันการศึกษาในกำกับกระทรวงศึกษาธิการเปิดสอน หลักสูตรวิชาชีพระยะสั้นด้านเทคโนโลยีคอมพิวเตอร์และภาษาต่างประเทศ เป็นหน่วยประเมินสมรรถนะดิจิทัลระดับมาตรฐานสากล คือ IC3 Digital Literacy Certification รวมทั้งเป็นหน่วยประเมินสมรรถนะด้านการใช้ดิจิทัล (Digital Literacy) และหน่วยประเมินสมรรถนะ e-Commerce สถาบันคุณวุฒิวิชาชีพ (องค์การมหาชน)

ที่มา : https://www.thaigov.go.th/news/contents/details/49661