รัฐบาลไทย-ข่าวทำเนียบรัฐบาล-นายกฯ วางพานพุ่ม ถวายพระพรชัยมงคล และถวายสัตย์ปฏิญาณเพื่อเป็นข้าราชการที่ดีและพลังของแผ่นดิน เนื่องในโอกาสวันเฉลิมพระชนมพรรษาพระบาทสมเด็จพระเจ้าอยู่หัว


วันพุธที่ 28 กรกฎาคม 2564
พิมพ์
นายกฯ วางพานพุ่ม ถวายพระพรชัยมงคล และถวายสัตย์ปฏิญาณเพื่อเป็นข้าราชการที่ดีและพลังของแผ่นดิน เนื่องในโอกาสวันเฉลิมพระชนมพรรษาพระบาทสมเด็จพระเจ้าอยู่หัว
นายกฯ วางพานพุ่ม ถวายพระพรชัยมงคล และถวายสัตย์ปฏิญาณเพื่อเป็นข้าราชการที่ดีและพลังของแผ่นดิน เนื่องในโอกาสวันเฉลิมพระชนมพรรษาพระบาทสมเด็จพระเจ้าอยู่หัว
วันนี้ (28 กรกฎาคม 2564)  เวลา 08.30 น.   ณ ตึกภักดีบดินทร์ ทำเนียบรัฐบาล พลเอก ประยุทธ์ จันทร์โอชา นายกรัฐมนตรี เป็นประธานในพิธีวางพานพุ่ม ถวายพระพรชัยมงคล และถวายสัตย์ปฏิญาณเพื่อเป็นข้าราชการที่ดีและพลังของแผ่นดิน เนื่องในโอกาสวันเฉลิมพระชนมพรรษาพระบาทสมเด็จพระเจ้าอยู่หัว 28 กรกฎาคม 2564  โดยมี รองนายกรัฐมนตรี และรัฐมนตรีประจำสำนักนายกรัฐมนตรี ปลัดสำนักนายกรัฐมนตรี เลขาธิการ   ก.พ. และผู้แทนข้าราชการพลเรือน เข้าร่วมพิธี
โอกาสนี้ นายกรัฐมนตรีและผู้ร่วมพิธี ถวายความเคารพหน้าพระบรมฉายาลักษณ์พระบาทสมเด็จพระเจ้าอยู่หัว เสร็จแล้วนายกรัฐมนตรีวางพานพุ่มทอง พานพุ่มเงิน  เปิดกรวยกระทงดอกไม้หน้าพระบรมฉายาลักษณ์พระบาทสมเด็จพระเจ้าอยู่หัว
จากนั้นนายกรัฐมนตรี กล่าวกราบบังคมทูลถวายพระพรชัยมงคล พร้อมกล่าวนำผู้ร่วมพิธีถวายสัตย์ปฏิญาณเพื่อเป็นข้าราชการที่ดีและพลังของแผ่นดิน
“ขอเดชะฝ่าละอองธุลีพระบาทปกเกล้าปกกระหม่อม
ข้าพระพุทธเจ้า พลเอก ประยุทธ์ จันทร์โอชา นายกรัฐมนตรี ในนามของข้าราชการ
และเจ้าหน้าที่ของรัฐทั่วประเทศ ต่างมีความปลาบปลื้มปิติเป็นล้นพ้น ที่ได้มาร่วมกันแสดง
ความจงรักภักดี และถวายสัตย์ปฏิญาณเพื่อเป็นข้าราชการที่ดีและเป็นพลังแผ่นดิน เนื่องในโอกาสวันเฉลิมพระชนมพรรษาของใต้ฝ่าละอองธุลีพระบาท  วันที่ 28 กรกฎาคม พุทธศักราช 2564 นี้
ข้าพระพุทธเจ้าทั้งหลายต่างล้วนสำนึกในพระมหากรุณาธิคุณล้นเกล้าล้นกระหม่อม หาที่สุดมิได้ ที่ใต้ฝ่าละอองธุลีพระบาท ทรงทุ่มเทพระวรกาย กำลังพระปัญญา บำเพ็ญพระราชกรณียกิจนานัปการด้วยพระราชวิริยอุตสาหะ เพื่อประโยชน์สุขแห่งปวงประชาและความวัฒนาสถาพรของประเทศชาติ ยามบ้านเมืองประสบวิกฤติภัยใด ทรงห่วงใยอาทรผองพสกนิกร และได้พระราชทานความช่วยเหลือแก่ผู้ประสบภัย ประชาชนผู้ยากไร้ เพื่อผ่อนบรรเทาความทุกข์ยากเดือดร้อน ซึ่งข้าราชการทุกหน่วยงานได้น้อมนำมาประพฤติปฏิบัติตามด้วยใจตระหนักและจงรักภักดีพระบุญญาบารมีแห่งใต้ฝ่าละอองธุลีพระบาทแผ่ไพศาลปกแผ่นดินและอาณาประชาราษฎร์ให้ผาสุกร่มเย็นโดยทั่วกัน
ในโอกาสอันเป็นมงคลยิ่งนี้ ข้าพระพุทธเจ้าทั้งหลายขอตั้งจิตอธิษฐานด้วยความจงรักภักดี ขออานุภาพแห่งคุณพระศรีรัตนตรัยและอำนาจแห่งสรรพสิ่งศักดิ์สิทธิ์ในสากล โปรดดลบันดาลประทานชัยมงคลให้ใต้ฝ่าละอองธุลีพระบาท ทรงพระเจริญพร้อมสิริสวัสดิ์พิพัฒนมงคล พระชนมายุยิ่งยืนนาน ทรงพระเกษมสำราญ พระบรมเดชานุภาพและพระบารมีแผ่ไพศาล  สถิตเป็นมิ่งขวัญปกเกล้าเหล่าพสกนิกรตราบกาลนาน
ข้าพระพุทธเจ้าขอพระราชทานพระบรมราชานุญาต นำบรรดาข้าราชการ และเจ้าหน้าที่ของรัฐ กล่าวถวายสัตย์ปฏิญาณ เพื่อสนองพระมหากรุณาธิคุณ ดังต่อไปนี้
“ข้าพระพุทธเจ้า ........(ออกนามของผู้กล่าว แต่ละบุคคล)............ขอถวายสัตย์ปฏิญาณว่า จะประพฤติปฏิบัติตนเป็นข้าราชการที่ดีและพลังของแผ่นดิน มีความซื่อสัตย์สุจริต เจริญรอยตามเบื้องพระยุคลบาท มุ่งมั่นแน่วแน่แก้ไขปัญหาของประเทศชาติและประชาชน สร้างสรรค์คุณประโยชน์แก่แผ่นดิน และดำเนินชีวิตโดยยึดมั่นในหลักธรรมคำสอนแห่งศาสนา ตามแนวทางพระบรมราโชวาทตลอดไป”
ด้วยเกล้าด้วยกระหม่อม ขอเดชะ”
นายกรัฐมนตรีและผู้ร่วมพิธี ถวายความเคารพหน้าพระบรมฉายาลักษณ์พระบาทสมเด็จพระเจ้าอยู่หัว ดนตรีบรรเลงเพลงสรรเสริญพระบารมี นายกรัฐมนตรีนำร้องเพลงสดุดีจอมราชา 2 จบ เป็นอันเสร็จพิธี
__________
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/44183