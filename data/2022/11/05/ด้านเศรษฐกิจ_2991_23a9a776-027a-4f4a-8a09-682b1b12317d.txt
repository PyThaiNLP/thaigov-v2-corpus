รัฐบาลไทย-ข่าวทำเนียบรัฐบาล-กรมทางหลวงเร่งดำเนินโครงการก่อสร้างขยายทางหลวงหมายเลข 202 ช่วงจังหวัดยโสธร - บ้านน้ำปลีก จังหวัดอำนาจเจริญ


วันศุกร์ที่ 25 กุมภาพันธ์ 2565
กรมทางหลวงเร่งดำเนินโครงการก่อสร้างขยายทางหลวงหมายเลข 202 ช่วงจังหวัดยโสธร -  บ้านน้ำปลีก จังหวัดอำนาจเจริญ
ระดับถนนปลอดภัย กระจายความเจริญสู่ภูมิภาค เชื่อมเส้นทางกลุ่มจังหวัดอีสานสู่ประตูการค้าอินโดจีน คืบหน้า 95% คาดแล้วเสร็จเดือนเมษายน 2565
นายสราวุธ ทรงศิวิไล อธิบดีกรมทางหลวง กระทรวงคมนาคม เปิดเผยว่า ตามที่นายศักดิ์สยาม ชิดชอบ รัฐมนตรีว่าการกระทรวงคมนาคม ได้มอบให้กรมทางหลวง (ทล.) ขับเคลื่อนพัฒนาโครงข่ายทางหลวง เพื่อเพิ่มประสิทธิภาพการคมนาคมและเสริมศักยภาพกระจายความเจริญด้านเศรษฐกิจในภาคตะวันออกเฉียงเหนือ พร้อมเร่งให้ดำเนินโครงการก่อสร้างขยายทางหลวงหมายเลข 202 สายยโสธร - อำนาจเจริญ ตอนยโสธร - บ้านน้ำปลีก จังหวัดอำนาจเจริญ ระยะทาง 32.79 กิโลเมตร ให้แล้วเสร็จในปี 2565 รองรับการเป็น “ศูนย์กลางเศรษฐกิจของอนุภูมิภาคลุ่มแม่น้ำโขง” ตามแนวคิดการเป็นฐานการผลิตของประเทศที่เป็นมิตรกับสิ่งแวดล้อม เป็นประตูเชื่อมโยงประเทศเพื่อนบ้านเพื่อสร้างโอกาสในการเพิ่มขีดความสามารถในการแข่งขันและยกระดับคุณภาพชีวิตประชาชน
ทล. โดยสำนักก่อสร้างทางที่ 2 จึงเร่งดำเนินโครงการก่อสร้างทางหลวงสายดังกล่าวระหว่าง กม. ที่ 267+630 - 300+423 ระยะทางรวม 32.78 กิโลเมตร โดยจุดเริ่มต้นโครงการอยู่ในพื้นที่ตำบลตาดทอง อำเภอเมือง จังหวัดยโสธร สิ้นสุดที่บ้านน้ำปลีก ตำบลน้ำปลีก อำเภอเมือง จังหวัดอำนาจเจริญ แบ่งการก่อสร้างเป็น 2 ตอน ตอนที่ 1 ระหว่าง กม. ที่ 267+630 - 283+980 ระยะทาง 16.35 กิโลเมตร และตอนที่ 2 ระหว่าง กม. ที่ 283+980 - 300+423 ระยะทางรวม 16.43 กิโลเมตร โดยขยายจาก 2 ช่องจราจรเป็นมาตรฐานทาง ชั้นพิเศษขนาด 4 ช่องจราจร (ไปกลับข้างละ 2 ช่องจราจร) คันทางเดิม 10 เมตร ขยายเป็น 24.10 เมตร ผิวทางเป็นแอสฟัลท์คอนกรีต ช่องจราจรกว้างช่องละ 3.50 เมตร ไหล่ทางด้านนอกกว้าง 2.50 เมตร ไหล่ทางด้านในกว้าง 2.50 เมตร มีเกาะกลางแบบเป็นราวหรือกำแพงกั้น (Barrier Median) รวมงานก่อสร้างสะพานคอนกรีตข้ามคลองอีก 9 แห่ง และก่อสร้างศาลาทางหลวงในบริเวณสองข้างทางเพื่ออำนวยความสะดวกให้กับประชาชน จำนวน 45 แห่ง พร้อมติดตั้งไฟฟ้าแสงสว่างตลอดเส้นทาง งบประมาณรวม 1,271 ล้านบาท ปัจจุบันการก่อสร้างคืบหน้าประมาณ 95% คาดว่าจะก่อสร้างจะแล้วเสร็จประมาณเดือนเมษายน 2565 โดย ทล. เปิดให้บริการบางส่วน เพื่ออำนวยความสะดวกแก่ประชาชนไปแล้ว ระยะทาง 16.35 กิโลเมตร
ทั้งนี้ ทางหลวงหมายเลข 202 สายชัยภูมิ - เขมราฐ เป็นทางหลวงแผ่นดินแนวตะวันตก - ตะวันออก มีระยะทางตลอดทั้งสาย 392.32 กิโลเมตร ซึ่งเป็นสายสำคัญผ่านจังหวัดต่าง ๆ ได้แก่ จังหวัดชัยภูมิ นครราชสีมา บุรีรัมย์ มหาสารคาม ร้อยเอ็ด ยโสธร อำนาจเจริญ และอุบลราชธานี มีพื้นที่ติดกับสาธารณรัฐประชาธิปไตยประชาชนลาวและประเทศกัมพูชา มีจุดผ่านแดนถาวรและจุดผ่อนปรนรวม 9 แห่ง ส่งผลให้เป็นศูนย์กลางเชื่อมโยงสู่ภูมิภาคอินโดจีน หากโครงการดังกล่าวแล้วเสร็จจะช่วยยกระดับความปลอดภัยในการเดินทาง แก้ไขปัญหาการจราจร เติมเต็มโครงข่ายคมนาคมขนส่งในพื้นที่ภาคตะวันออกเฉียงเหนือไปยังประเทศเพื่อนบ้าน ได้อย่างสะดวก รวดเร็ว ปลอดภัย สนับสนุนการท่องเที่ยวและการค้าชายแดน ช่วยกระจายความเจริญทางด้านเศรษฐกิจในภูมิภาคตามแผนพัฒนาจังหวัดและแผนพัฒนากลุ่มจังหวัดภาคตะวันออกเฉียงเหนือตอนล่างให้เกิดการพัฒนาอย่างยั่งยืนตามนโยบายรัฐบาลและรัฐมนตรีว่าการกระทรวงคมนาคม

ที่มา : https://www.thaigov.go.th/news/contents/details/51931