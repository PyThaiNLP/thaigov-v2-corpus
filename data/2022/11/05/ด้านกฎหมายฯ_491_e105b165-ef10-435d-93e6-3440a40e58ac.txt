รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม เยี่ยมชม สำนักงานกิจการยุติธรรม สั่งยกระดับฐานข้อมูลเชิงลึกบุคคล ให้สอดรับแนวนโยบายรัฐบาล


วันพฤหัสบดีที่ 7 เมษายน 2565
พิมพ์
รัฐมนตรีว่าการกระทรวงยุติธรรม เยี่ยมชม สำนักงานกิจการยุติธรรม สั่งยกระดับฐานข้อมูลเชิงลึกบุคคล ให้สอดรับแนวนโยบายรัฐบาล
รัฐมนตรีว่าการกระทรวงยุติธรรม เยี่ยมชม สำนักงานกิจการยุติธรรม สั่งยกระดับฐานข้อมูลเชิงลึกบุคคล ให้สอดรับแนวนโยบายรัฐบาล เรื่องปรับชั้นนักโทษที่กำหนดใหม่  จี้ ตั้งคณะทำงาน เพื่อพัฒนาเป็นบิ๊กดาต้าด้านคดีความ
เมื่อเวลา 09.00 น. วันที่ 7 เมษายน 2565 นายสมศักดิ์ เทพสุทิน รัฐมนตรีว่าการกระทรวงยุติธรรม พร้อมด้วย ว่าที่ร.ต.ธนกฤต จิตรอารีย์รัตน์ เลขานุการ รมว.ยุติธรรม น.ส.ณัฐธ์ภัสส์ ยงใจยุทธ ผู้ช่วย รมว.ยุติธรรม นายธนวัชร นิติกาญจนา ที่ปรึกษา รมว.ยุติธรรม และนายวัลลภ นาคบัว รองปลัดกระทรวงยุติธรรม เข้าเยี่ยมชมและหารือแนวทางการพัฒนาประสิทธิภาพ การดำเนินงานศูนย์แลกเปลี่ยนข้อมูลกระบวนการยุติธรรม (DXC) ที่ห้องประชุมกิจการยุติธรรม ศูนย์ราชการฯ กรุงเทพฯ
โดยมี พันตำรวจโท พงษ์ธร ธัญญสิริ ผู้อำนวยการสำนักงานกิจการยุติธรรม พร้อมคณะผู้บริหาร ให้การต้อนรับ และนำเสนอภาพรวมภารกิจสำนักงานกิจการยุติธรรม พร้อมมีการสาธิตใช้ระบบ DXC ที่ปัจจุบันมีภาครัฐแลกเปลี่ยนข้อมูลกันกว่า 26 หน่วยงาน มีการเข้าใช้ปีนี้แล้วกว่า 3 ล้านครั้ง เพื่อสืบค้นข้อมูลเชิงลึก ที่มีประโยชน์ต่อรูปคดี ซึ่งมีหน่วยงานที่ใช้บริการมากที่สุดคือ กรมคุมประพฤติ ที่ใช้ดูข้อมูลการกระทำผิดซ้ำ และผู้กระทำผิดมีงานทำหรือไม่ ส่วนที่ภาครัฐ ใช้หาข้อมูลมากที่สุดคือ ฐานผู้ประกันตน ค้นหากว่า 4 แสนครั้ง เพื่อหาประวัติการทำงาน และประวัติการรักษาพยาบาล
โดยนายสมศักดิ์ กล่าวว่า เราต้องรับทราบว่า ภาครัฐที่เข้าค้นข้อมูล ใช้หาอะไรมากที่สุด เพื่อที่จะได้พัฒนาต่อไป ซึ่งเวลาตนไปสื่อสาร จะได้รู้ถึงแก่น และจะได้เพิ่มงบประมาณได้ถูกต้อง เพื่อที่จะได้เพิ่มการบริการสังคมได้ พร้อมขอให้หน่วยงานที่เกี่ยวข้อง ไปศึกษาว่า DXC จะสามารถพัฒนาเป็นบิ๊กดาต้า ในเรื่องข้อมูลคดีความได้หรือไม่ เพื่อให้ภาครัฐ เข้าไปเช็คประวัติบุคคลได้ ดังนั้น ตนจะให้ตั้งคณะทำงานขึ้นมา 1 ชุด เพื่อติดตามเรื่องนี้
"ขณะนี้ รัฐบาลมีการปรับชั้นนักโทษตามแนวนโยบายของรัฐที่กำหนดขึ้นใหม่ ดังนั้น ข้อมูลที่ต้องเพิ่มใน DXC ให้ตรงกับแนวนโยบายของรัฐบาล ก็คือ ประวัติของผู้ต้องขัง ว่า ใครมีสิทธิอะไรบ้าง เพราะข้อมูลที่มีอยู่ขณะนี้ มีแค่ชื่อ ซึ่งคงไม่เพียงพอ ผมจะสั่งการให้หน่วยงานที่เกี่ยวข้อง เร่งปรับปรุงข้อมูล เพื่อรวบรวมไว้ใน DXC จะได้มีข้อมูลบุคคลที่ครบถ้วน และการทำงานในยุคสมัยนี้ต้องทันเทคโนโลยีของโลก" นายสมศักดิ์ กล่าว

ที่มา : https://www.thaigov.go.th/news/contents/details/53374