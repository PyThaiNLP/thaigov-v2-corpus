รัฐบาลไทย-ข่าวทำเนียบรัฐบาล-กระแสดีไม่แผ่ว “หุ้นกู้ดิจิทัลแสนสิริ” บนเป๋าตัง ตอบโจทย์ผู้ลงทุน ทุบยอดขาย 2,000 ล้านบาท ภายใน 8 นาที 38 วินาที


วันอังคารที่ 19 กรกฎาคม 2565
พิมพ์
กระแสดีไม่แผ่ว “หุ้นกู้ดิจิทัลแสนสิริ” บนเป๋าตัง ตอบโจทย์ผู้ลงทุน ทุบยอดขาย 2,000 ล้านบาท ภายใน 8 นาที 38 วินาที
“หุ้นกู้ดิจิทัลแสนสิริ” ปชช.ตอบรับจองซื้อผ่านแอปฯ “เป๋าตัง” ล้นหลาม กวาดยอดขายครบ 2,000 ลบ. ใน 8 นาที 38 วินาที ตอกย้ำความสำเร็จความร่วมมือระหว่างแสนสิริและกรุงไทย ตอบโจทย์ผู้ลงทุนยุคใหม่ ซื้อขาย ขายง่ายได้ทันที 24 ชม. ตอกย้ำลงทุน ทั่วถึง-เท่าเทียม
นายรวินทร์ บุญญานุสาสน์ รองกรรมการผู้จัดการใหญ่ สายงานธุรกิจตลาดเงินตลาดทุน ธนาคารกรุงไทย เปิดเผยว่า ความสำเร็จของการเสนอขายหุ้นกู้ดิจิทัลแสนสิริ ที่ขายหมดภายในเวลา 8 นาที 38 วินาที สะท้อนถึงความเชื่อมั่นต่อธุรกิจของแสนสิริและประสิทธิภาพของระบบ “เป๋าตัง” ที่ได้รับการพัฒนาโดย อินฟินิธัส บาย กรุงไทย (Infinitas by Krungthai) ให้เป็น Thailand Open Digital Platform ทำให้ทุกกิจกรรมการใช้ชีวิต เป็นเรื่องง่าย สะดวก ปลอดภัย ทำรายการได้ทุกที่ ทุกเวลา ทั้งการใช้จ่ายโครงการภาครัฐผ่าน “G Wallet” ด้านสุขภาพผ่าน “Health Wallet” รวมถึงการออมและการลงทุนพันธบัตรรัฐบาลผ่าน “วอลเล็ต สบม.” การลงทุนทองคำผ่าน “ Gold Wallet” และการลงทุนหุ้นกู้ภาคเอกชนผ่านบริการ “ซื้อขายหุ้นกู้”
การเสนอขายหุ้นกู้ดิจิทัลแสนสิริครั้งนี้ เป็นต่อยอดจากความสำเร็จจากการออกหุ้นกู้ผ่าน“เป๋าตัง”ครั้งแรก เมื่อต้นปีที่ผ่านมา เปิดโอกาสให้ผู้ลงทุนทุกกลุ่มเข้าถึงโอกาสการออมและการลงทุนที่มีศักยภาพอย่างทั่วถึง และเท่าเทียม โดยมีจำนวนผู้ลงทุนทั้งหมด 6,968 คน วงเงินลงทุนขั้นต่ำเพียง 1,000 บาท ผู้ลงทุนกระจายตัวในทุกจังหวัดทั่วประเทศ แบ่งเป็นกรุงเทพฯ 59.1% และต่างจังหวัด 40.9% เป็นผู้หญิงสูงถึง 62.8% และกระจายตัวทุกช่วงอายุระหว่าง 20-89 ปี โดยเฉพาะกลุ่ม First Jobber 20-29 ปี 13.4% และกลุ่มอายุ 60 ปีขึ้นไปสูงถึง 13.4% สำหรับผู้ลงทุนที่จองซื้อสำเร็จ สามารถตรวจสอบรายการจองซื้อได้ในวอลเล็ตซื้อขายหุ้นกู้ ผ่านเมนู"รายการย้อนหลัง" โดยรายการจะแสดงในวอลเล็ตของผู้ลงทุนในวันที่ 22 กรกฎาคม 2565 ซึ่งนับเป็นวันออกหุ้นกู้วันแรก สำหรับผู้ลงทุนที่พลาดโอกาสการจองซื้อหุ้นกู้ดิจิทัลแสนสิริในตลาดแรก สามารถซื้อขายในตลาดรองได้บนแอปฯ เป๋าตัง ได้ 24 ชั่วโมง เริ่มตั้งแต่วันที่ 22 กรกฎาคม 2565
“การเสนอขายหุ้นกู้ดิจิทัลแสนสิริครั้งนี้ เป็นการต่อยอดจากการพัฒนาโครงสร้างพื้นฐานด้านดิจิทัลของธนาคาร ตอบโจทย์เป้าหมายการพัฒนาอย่างยั่งยืน(SDGs) ทั้งในด้านการนำนวัตกรรมมาเพิ่มประสิทธิภาพ พัฒนายกระดับตลาดทุนไทย นำเสนอบริการที่สนับสนุนการเติบโตของเศรษฐกิจอย่างต่อเนื่อง ช่วยลดปัญหาสิ่งแวดล้อม เพราะเป็นผลิตภัณฑ์แบบไม่ต้องใช้เอกสาร ลดการเดินทางไปสาขา ทำรายการบนแอปฯเป๋าตังได้ทันที ซึ่งเป็นช่องทางที่ประชาชนส่วนใหญ่คุ้นเคยมีผู้ใช้งานกว่า 34 ล้านคน ช่วยให้ประชาชนทุกกลุ่มเข้าถึงการลงทุนได้ทั่วถึง ลดปัญหาความเหลื่อมล้ำ มีระบบที่โปร่งใส ปลอดภัย สามารถตรวจสอบได้ทุกขั้นตอน โดยธนาคารพร้อมจับมือกับพันธมิตรทุกกลุ่ม เพื่อพัฒนาผลิตภัณฑ์และบริการที่ตอบโจทย์ความต้องการของลูกค้าเพื่อให้ชีวิตดีขึ้นอย่างทั่วถึงและยั่งยืน”
ทั้งนี้ หุ้นกู้ดิจิทัลแสนสิริเป็นหุ้นกู้ระยะยาวชนิดระบุชื่อผู้ถือ ไม่ด้อยสิทธิ ไม่มีหลักประกัน และมีผู้แทนผู้ถือหุ้นกู้ อายุ 4 ปี ซึ่งจะครบกำหนดไถ่ถอนในปี พ.ศ. 2569 อัตราดอกเบี้ยคงที่ 4.00% ต่อปี กำหนดจ่ายดอกเบี้ยทุก 3 เดือน เริ่มนับจากวันออกหุ้นกู้วันแรก คือ วันที่ 22 กรกฎาคม 2565 โดยเปิดให้ลงทุนขั้นต่ำเพียง 1,000 บาท นักลงทุนสามารถลงทุนเพิ่มด้วยอัตราทวีคูณครั้งละ 1,000 บาท วงเงินลงทุนสูงสุดท่านละไม่เกิน 50 ล้านบาท โดยหุ้นกู้ได้รับการจัดอันดับความน่าเชื่อถือที่ “BBB+” จากทริสเรทติ้ง เมื่อวันที่ 13 พฤษภาคม 2565 แนวโน้มอันดับเครดิต “Stable” ซึ่งเป็นระดับ Investment Grade

ที่มา : https://www.thaigov.go.th/news/contents/details/57035