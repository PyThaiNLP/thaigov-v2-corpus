รัฐบาลไทย-ข่าวทำเนียบรัฐบาล-เครือข่ายแท็กซี่ขึ้นป้ายขอบคุณ‘ลุงตู่’‘รมว.เฮ้ง’ยื่นมือช่วยเหลือ ให้มีกิน มีใช้ ยามวิกฤตก่อนคืนผิวจราจรหน้ากระทรวงแรงงาน


วันพุธที่ 4 สิงหาคม 2564
เครือข่ายแท็กซี่ขึ้นป้ายขอบคุณ‘ลุงตู่’‘รมว.เฮ้ง’ยื่นมือช่วยเหลือ ให้มีกิน มีใช้ ยามวิกฤตก่อนคืนผิวจราจรหน้ากระทรวงแรงงาน
เครือข่ายแท็กซี่ขึ้นป้ายขอบคุณ‘ลุงตู่’‘รมว.เฮ้ง’ ได้เล็งเห็นความสำคัญและมีความเมตตาต่อคนขับรถแท็กซี่ ยื่นมือช่วยเหลือ ให้มีกิน มีใช้ ยามวิกฤตก่อนคืนผิวจราจรหน้ากระทรวงแรงงาน
เมื่อวันที่ 4 สิงหาคม 2564 เวลา 16.30 น. เครือข่ายคนขับรถแท็กซี่ นำโดย นายธนพล ติ้วเจริญ สมาชิกสมาคมการค้าเครือข่ายแท็กซี่ไทย และเพื่อน ๆ สมาชิกได้เดินทางมายังด้านหน้ากระทรวงแรงงาน บริเวณถนนมิตรไมตรี เขตดินแดง โดยนายธนพล กล่าวว่า ในวันนี้ตนและเพื่อน ๆ สมาชิกสมาคมการค้าเครือข่ายแท็กซี่ไทย ได้เดินทางมายังบริเวณด้านหน้ากระทรวงแรงงานเพื่อมาติดป้ายแสดงข้อความขอบคุณท่านนายกรัฐมนตรี พล.อ.ประยุทธ์ จันทร์โอชา และท่านสุชาติ ชมกลิ่น รัฐมนตรีว่าการกระทรวงแรงงาน ที่ได้เล็งเห็นความสำคัญและมีความเมตตาต่อคนขับรถแท็กซี่ พวกเราชาวแท็กซี่เองรู้สึกดีใจที่ท่านได้สนับสนุนข้าวสารอาหารแห้งเพื่อแบ่งเบาภาระค่าใช้จ่ายให้แก่ครอบครัวคนขับแท็กซี่ เราจึงได้มาเลื่อนรถแท็กซี่ที่จอดค้างไว้ออกจากพื้นผิวจราจรบริเวณปากทางเข้ากระทรวงแรงงานเพื่อไม่ให้กีดขวางทางจราจร
นายธนพล กล่าวต่อว่า ในนามชาวแท็กซี่ขอบคุณท่านนายกรัฐมนตรีและรัฐมนตรีกระทรวงแรงงาน ที่สนับสนุนทั้งข้าวสารอาหารแห้ง น้ำดื่ม บะหมี่กึ่งสำเร็จรูป สเปรย์แอลกอฮอล์ หลายสิ่งหลายอย่างที่ท่านได้ให้มาเป็นน้ำใจในยามวิกฤต เพื่อให้แท็กซี่พึงที่จะได้รับในเบื้องต้นในการเยียวยาที่ท่านสามารถจะช่วยพวกเราได้ ซึ่งพวกเราดีใจและภูมิใจที่ท่านให้ความเมตตาแท็กซี่ทั่วไปไม่ใช่เฉพาะสมาชิกในสหกรณ์เท่านั้นที่จะได้รับประโยชน์ในครั้งนี้ด้วย
ทั้งนี้ ก่อนหน้านี้ เมื่อวันที่ 2 สิงหาคมที่ผ่านมา นายวิฑูรย์ แนวพานิช นายกสมาคมการค้าเครือข่ายแท็กซี่ไทย ได้เข้าพบกับ นายสุชาติ ชมกลิ่น รัฐมนตรีว่าการกระทรวงแรงงาน เพื่อรายงานสภาพปัญหาของคนขับแท็กซี่ให้ได้ทราบ และ รมว.แรงงาน ได้บอกกล่าวความห่วงใยของท่านนายกรัฐมนตรีให้ดูแลทุกคนไม่ให้ตกหล่น เบื้องต้นได้มอบข้าวสารขนาดถุงละ 5 กิโลกรัม จำนวน 1,000 ถุง เพื่อบรรเทาผลกระทบอย่างเร่งด่วน และพี่น้องแท็กซี่ที่มารับสิ่งของต่างซาบซึ้งใจ และฝากขอบคุณท่านนายกรัฐมนตรี ที่ระลึกถึงพวกเขาในครั้งนี้ด้วย

ที่มา : https://www.thaigov.go.th/news/contents/details/44459