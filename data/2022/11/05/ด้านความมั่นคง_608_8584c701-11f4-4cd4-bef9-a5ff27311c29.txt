รัฐบาลไทย-ข่าวทำเนียบรัฐบาล-รมว.เฮ้ง ขอความร่วมมือนายจ้างรณรงค์ช่วงปีใหม่ ร่วมส่งเสริมด้านความปลอดภัยและสุขภาพอนามัยลูกจ้าง


วันอังคารที่ 28 ธันวาคม 2564
พิมพ์
รมว.เฮ้ง ขอความร่วมมือนายจ้างรณรงค์ช่วงปีใหม่ ร่วมส่งเสริมด้านความปลอดภัยและสุขภาพอนามัยลูกจ้าง
รมว.แรงงาน ขอความร่วมมือสถานประกอบกิจการกำกับ ดูแล ตรวจสอบ และรณรงค์ส่งเสริมด้านความปลอดภัยและสุขภาพอนามัยของลูกจ้างในช่วงเทศกาลปีใหม่ พ.ศ. 2565
นายสุชาติ ชมกลิ่น รัฐมนตรีว่าการกระทรวงแรงงาน เปิดเผยว่า ในช่วงเทศกาลปีใหม่ของแต่ละปีเป็นช่วงเวลาที่สถานประกอบกิจการหยุดดำเนินการต่อเนื่องหลายวัน เพื่อให้ลูกจ้างและครอบครัวได้เดินทางกลับภูมิลำเนาหรือท่องเที่ยวพักผ่อน ซึ่งช่วงเวลาดังกล่าวมักเกิดเหตุไฟฟ้าลัดวงจรหรือเกิดอัคคีภัยขึ้นในสถานประกอบกิจการ เนื่องจากไม่ได้มีการเฝ้าระวังและขาดการตรวจสอบอย่างต่อเนื่อง รวมทั้งการเกิดอุบัติเหตุจากการใช้รถใช้ถนนในอัตราที่เพิ่มขึ้น ประกอบกับปัจจุบันยังคงมีการแพร่ระบาดของโรคติดเชื้อไวรัสโคโรนา 2019 (COVID-19) ในหลายพื้นที่ ซึ่งยังต้องดำเนินการป้องกันและควบคุมที่เคร่งครัดเพื่อป้องกันการระบาดที่อาจเกิดขึ้นใหม่ พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม และ พลเอก ประวิตร วงษ์สุวรรณ รองนายกรัฐมนตรี ซึ่งกำกับดูแลกระทรวงแรงงาน ได้ให้ความห่วงใยต่อความปลอดภัยในชีวิตและทรัพย์สินของลูกจ้าง นายจ้าง และประชาชน โดยเฉพาะในช่วงเทศกาลปีใหม่ พ.ศ. 2565 อาจเกิดอุบัติเหตุ อุบัติภัย หรือเกิดการแพร่ระบาดของโรคติดเชื้อไวรัสโคโรนา 2019 (COVID -19) ที่เป็นกลุ่มก้อน (Cluster) ใหม่เพิ่มขึ้น กระทรวงแรงงานจึงมอบหมายให้กรมสวัสดิการและคุ้มครองแรงงาน ออกประกาศกรมเพื่อขอความร่วมมือนายจ้าง คณะกรรมการความปลอดภัย อาชีวอนามัย และสภาพแวดล้อมในการทำงานของสถานประกอบกิจการ และเจ้าหน้าที่ความปลอดภัยในการทำงาน ดำเนินการกำกับ ดูแล ตรวจสอบ และรณรงค์ส่งเสริมด้านความปลอดภัยและสุขภาพอนามัยของลูกจ้างในช่วงเทศกาลปีใหม่ พ.ศ. 2565 เพื่อเฝ้าระวังและป้องกันการเกิดอุบัติเหตุ อุบัติภัยทั้งจากการทำงานและจากการเดินทาง รวมทั้งการแพร่ระบาดของโรคติดเชื้อไวรัสโคโรนา 2019 (COVID -19) ในช่วงเทศกาลปีใหม่ พ.ศ. 2565
นายนิยม สองแก้ว อธิบดีกรมสวัสดิการและคุ้มครองแรงงาน กล่าวเพิ่มเติมว่า กสร. ได้ออกประกาศกรมสวัสดิการและคุ้มครองแรงงาน เรื่อง ขอความร่วมมือสถานประกอบกิจการกำกับ ดูแล ตรวจสอบ และรณรงค์ส่งเสริมด้านความปลอดภัยและสุขภาพอนามัยของลูกจ้างในช่วงเทศกาลปีใหม่ พ.ศ. 2565 และได้สั่งการให้หน่วยปฏิบัติทั่วประเทศขอความร่วมมือสถานประกอบกิจการตรวจสอบระบบไฟฟ้า อุปกรณ์ไฟฟ้า เครื่องมือ เครื่องใช้ เครื่องจักร และการจัดเก็บสารเคมีอันตราย ให้อยู่ในสภาพที่ปลอดภัยก่อนวันหยุดต่อเนื่อง และสร้างการรับรู้ให้ลูกจ้างขับขี่ยานพาหนะด้วยความระมัดระวัง ปฏิบัติตามกฎจราจรอย่างเคร่งครัด ไม่ดื่มเครื่องดื่มแอลกอฮอล์ขณะเดินทาง รวมทั้งเน้นย้ำให้ลูกจ้างปฏิบัติตามมาตรการป้องกันการติดเชื้อไวรัสโคโรนา 2019 (COVID-19) ขั้นสูงสุดแบบครอบจักรวาล (Universal Prevention for COVID-19) ตามที่กระทรวงสาธารณสุขแนะนำอย่างเคร่งครัด รวมทั้งดำเนินการตรวจคัดกรองการติดเชื้อของลูกจ้างก่อนกลับเข้าทำงานเพื่อเฝ้าระวังและป้องกันการระบาดในสถานประกอบกิจการที่อาจเกิดขึ้นหลังลูกจ้างกลับเข้าทำงาน หากมีข้อสงสัยเพิ่มเติม สามารถสอบถามรายละเอียดได้ที่ กลุ่มงานยุทธศาสตร์ความปลอดภัยในการทำงาน กองความปลอดภัยแรงงาน 0 2448 9128 - 39 ต่อ 603 - 610

ที่มา : https://www.thaigov.go.th/news/contents/details/49959