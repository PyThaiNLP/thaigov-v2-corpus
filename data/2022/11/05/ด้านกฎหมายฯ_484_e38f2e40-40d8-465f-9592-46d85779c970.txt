รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม ต้อนรับผู้อำนวยการบริหารของสำนักงานว่าด้วยยาเสพติดและอาชญากรรมแห่งสหประชาชาติ (UNODC) ร่วมหารือการป้องกันอาชญากรรมและความยุติธรรมทางอาญา


วันพุธที่ 30 มีนาคม 2565
พิมพ์
รัฐมนตรีว่าการกระทรวงยุติธรรม ต้อนรับผู้อำนวยการบริหารของสำนักงานว่าด้วยยาเสพติดและอาชญากรรมแห่งสหประชาชาติ (UNODC) ร่วมหารือการป้องกันอาชญากรรมและความยุติธรรมทางอาญา
รัฐมนตรีว่าการกระทรวงยุติธรรม ต้อนรับผู้อำนวยการบริหารของสำนักงานว่าด้วยยาเสพติดและอาชญากรรมแห่งสหประชาชาติ (UNODC) ร่วมหารือการป้องกันอาชญากรรมและความยุติธรรมทางอาญา และการป้องกันและปราบปรามยาเสพติด
ในวันพุธที่ ๓๐ มีนาคม ๒๕๖๕ เวลา ๑๕.๓๐ น. นายสมศักดิ์ เทพสุทิน รัฐมนตรีว่าการกระทรวงการยุติธรรม พร้อมด้วย พ.ต.ท. ประวุธ วงศ์สีนิล รองปลัดกระทรวงยุติธรรม นายวิชัย ไชยมงคล เลขาธิการ ป.ป.ส. เอกอัครราชทูต อดิศักดิ์ ภาณุพงศ์ ที่ปรึกษาพิเศษ สถาบันเพื่อการยุติธรรมแห่งประเทศไทย ผู้แทนกรมราชทัณฑ์ และผู้แทนกรมสอบสวนคดีพิเศษ ให้การต้อนรับ นางฑอดะฮ์ วาลี (Ms. Ghada Waly) ผู้อำนวยการบริหารของสำนักงานว่าด้วยยาเสพติดและอาชญากรรมแห่งสหประชาชาติ (UNODC) และผู้อำนวยการใหญ่ สำนักงานสหประชาชาติ ณ กรุงเวียนนา พร้อมคณะ ณ ห้องรับรองกระทรวงยุติธรรม ชั้น ๓ อาคารกระทรวงยุติธรรม โดยได้ร่วมหารือเกี่ยวกับความร่วมมือด้านการป้องกันอาชญากรรมและความยุติธรรมทางอาญา และการป้องกันและปราบปรามยาเสพติด โดยเฉพาะบทบาทของประเทศไทยในการเข้าร่วมการประชุมคณะกรรมาธิการว่าด้วยการป้องกันอาชญากรรมและความยุติธรรมทางอาญา (CCPCJ) และการประชุมคณะกรรมาธิการยาเสพติด (CND) ซึ่งประเทศไทยได้รับเลือกให้เป็นสมาชิกหลายวาระ รวมถึงวาระปัจจุบัน
นอกจากนี้ ทั้งสองฝ่ายได้หารือเกี่ยวกับการบริหารจัดการเรือนจำในประเทศไทย อาทิ การแก้ไขปัญหาความหนาแน่นในเรือนจำ การฝึกอาชีพผู้ต้องขังก่อนพ้นโทษ  การแก้ไขปัญหายาเสพติดโดยเน้นที่กระบวนการยึดทรัพย์ เพื่อตัดวงจรผู้ค้ายาเสพติด การแก้ไขปัญหาสารตั้งต้น  เป็นต้น ทั้งนี้ UNODC ยินดีให้ความช่วยเหลือทางวิชาการ การพัฒนาศักยภาพเจ้าหน้าที่ผู้ปฏิบัติงาน และสนับสนุนให้ประเทศไทยแสดงบทบาทนำในการแก้ไขปัญหายาเสพติดในอนุภูมิภาค

ที่มา : https://www.thaigov.go.th/news/contents/details/53134