รัฐบาลไทย-ข่าวทำเนียบรัฐบาล-นายชยธรรม์ พรหมศร ปลัดกระทรวงคมนาคม ได้รับเชิญจากสถานทูตออสเตรเลียประจำประเทศไทย


วันพุธที่ 17 พฤศจิกายน 2564
นายชยธรรม์ พรหมศร ปลัดกระทรวงคมนาคม ได้รับเชิญจากสถานทูตออสเตรเลียประจำประเทศไทย
ร่วมเป็นเกียรติกล่าวบรรยายในการประชุมหารือระดับนโยบายระหว่างประเทศสมาชิก ACMECS และประเทศออสเตรเลีย ครั้งที่ 3
นายชยธรรม์ พรหมศร ปลัดกระทรวงคมนาคม ได้รับเชิญจากสถานทูตออสเตรเลีย ประจำประเทศไทย ร่วมเป็นเกียรติกล่าวบรรยายในการประชุมหารือระดับนโยบายระหว่างประเทศสมาชิกยุทธศาสตร์ความร่วมมือทางเศรษฐกิจอิรวดี - เจ้าพระยา - แม่โขง (Ayeyawady - Chao Phraya - Mekong Economic Cooperation Strategy: ACMECS) และประเทศออสเตรเลีย ครั้งที่ 3 (The 3rd Mekong - Australia Policy Dialogue: MAPD) ทั้งนี้ ปลัดกระทรวงคมนาคมได้รับมอบหมายจากนายศักดิ์สยาม ชิดชอบ รัฐมนตรีว่าการกระทรวงคมนาคม เป็นผู้แทนรัฐบาลในนามของกระทรวงคมนาคมประสานความร่วมมือด้านคมนาคมของไทยร่วมกับออสเตรเลีย เมื่อครั้งที่ H.E. Mr. Allan McKinnon เอกอัครราชทูตออสเตรเลียประจำประเทศไทย เข้าเยี่ยมคารวะรัฐมนตรีว่าการกระทรวงคมนาคม เมื่อวันที่ 24 มีนาคม ที่ผ่านมา สำหรับการกล่าวบรรยายในครั้งนี้ เอกอัครราชทูตออสเตรเลียประจำประเทศไทย และนางอรุณรุ่ง โพธิ์ทอง ฮัมฟรีย์ เอกอัครราชทูตประจำกระทรวงการต่างประเทศ เป็นผู้ให้การต้อนรับ ณ สถานเอกอัครราชทูตออสเตรเลียประจำประเทศไทย ในวันที่ 17 พฤศจิกายน 2564
การประชุมหารือดังกล่าว จัดขึ้นโดยรัฐบาลออสเตรเลียร่วมกับกระทรวงการต่างประเทศของไทย โดยมีวัตถุประสงค์เพื่อส่งเสริมบทบาทและการมีส่วนร่วมของรัฐบาลออสเตรเลียในอนุภูมิภาคลุ่มน้ำโขง มีผู้เข้าร่วมการประชุมจากประเทศสมาชิก ACMECS ประกอบด้วย กัมพูชา สปป.ลาว เมียนมา ไทย และเวียดนาม ผู้แทนภาครัฐและเอกชนของออสเตรเลีย โดยหัวข้อของการประชุมหารือในครั้งนี้ คือ “แนวทางสู่การฟื้นฟู การพลิกโฉมโครงสร้างพื้นฐานการขนส่งใน ACMECS” (Road to Recovery: Transforming Transport Infrastructure in ACMECS)
ปลัดกระทรวงคมนาคม ได้กล่าวถึง ภาพรวมนโยบายการขนส่งของกระทรวงคมนาคมที่เน้นการขนส่งที่ปลอดภัยและเป็นมิตรต่อสิ่งแวดล้อม มีประสิทธิภาพ สามารถเข้าถึงได้อย่างเสมอภาคและเท่าเทียม โดยการนำนวัตกรรมและการบริหารจัดการที่มีประสิทธิภาพมาใช้เป็นเครื่องมือในการพัฒนาระบบคมนาคมขนส่ง โครงการคมนาคมขนส่งต่าง ๆ ที่เน้นการขนส่งระบบรางและทางน้ำที่เป็นมิตรต่อสิ่งแวดล้อม อาทิ โครงการระบบรถไฟฟ้าขนส่งมวลชนในพื้นที่กรุงเทพมหานครและปริมณฑล โครงการระบบขนส่งมวลชนในเมืองใหญ่ เช่น เชียงใหม่ พิษณุโลก อุดรธานี ขอนแก่น และภูเก็ต ที่จะเน้นการใช้พลังงานสะอาด โครงการสะพานเศรษฐกิจเชื่อมฝั่งทะเลอันดามันและอ่าวไทยหรือแลนด์บริดจ์ (Land Bridge) ที่จะนำไปสู่การเชื่อมโยงการขนส่งระหว่างประเทศสมาชิก ACMECS กับภูมิภาคอื่น เป็นการสร้างโอกาสทางเศรษฐกิจให้กับประเทศสมาชิก ACMECS การพัฒนาโครงข่ายทางหลวงพิเศษระหว่างเมืองกับระบบราง (MR-Map) ที่จะช่วยให้การขนส่งมีประสิทธิภาพ และเชื่อมต่อกับประเทศเพื่อนบ้าน โครงการพัฒนาระเบียงเศรษฐกิจพิเศษภาคตะวันออก (EEC) ได้แก่ โครงการรถไฟความเร็วสูงเชื่อมสามสนามบิน โครงการพัฒนาอุตสาหกรรมการบินและโลจิสติกส์ โครงการพัฒนาท่าเรือมาบตาพุดและแหลมฉบัง โดยปลัดกระทรวงคมนาคมได้แสดงความมั่นใจในศักยภาพการเติบโตทางเศรษฐกิจของ ACMECS ซึ่งยังคงเป็นโอกาสที่น่าสนใจสำหรับนักลงทุนที่ต้องการแสวงหาหุ้นส่วนทางเศรษฐกิจในอนุภูมิภาค

ที่มา : https://www.thaigov.go.th/news/contents/details/48381