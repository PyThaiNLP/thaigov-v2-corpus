รัฐบาลไทย-ข่าวทำเนียบรัฐบาล-มหาดไทยประชุมเตรียมความพร้อม กลั่นกรองข้อเสนอการพัฒนาเศรษฐกิจและสังคมกลุ่มจังหวัดภาคใต้ฝั่งอันดามัน


วันพุธที่ 3 พฤศจิกายน 2564
พิมพ์
มหาดไทยประชุมเตรียมความพร้อม กลั่นกรองข้อเสนอการพัฒนาเศรษฐกิจและสังคมกลุ่มจังหวัดภาคใต้ฝั่งอันดามัน
มหาดไทยประชุมเตรียมความพร้อม กลั่นกรองข้อเสนอการพัฒนาเศรษฐกิจและสังคมกลุ่มจังหวัดภาคใต้ฝั่งอันดามัน ร่วมกับผู้ว่าฯ ผู้แทนภาคเอกชน และผู้บริหารท้องถิ่น ผ่านระบบ VCS
วันนี้ (3 พ.ย. 64) ณ ห้องประชุมราชบพิธ ชั้น 5 อาคารดำรงราชานุสรณ์ กระทรวงมหาดไทย นายสุทธิพงษ์ จุลเจริญ ปลัดกระทรวงมหาดไทย มอบหมายให้ นายชยาวุธ จันทร รองปลัดกระทรวงมหาดไทย หัวหน้ากลุ่มภารกิจด้านกิจการความมั่นคงภายใน ที่กำกับดูแลกลุ่มยุทธศาสตร์การพัฒนาภาคใต้ เป็นประธานในการประชุมจัดเตรียมข้อเสนอการประชุมระหว่างนายกรัฐมนตรีกับผู้ว่าราชการจังหวัด ผู้แทนภาคเอกชน และผู้บริหารท้องถิ่น เพื่อขับเคลื่อนการพัฒนากลุ่มจังหวัดภาคใต้ฝั่งอันดามัน (กระบี่ ภูเก็ต ตรัง พังงา ระนอง และสตูล) โดยมี นางนิศากร วิศิษฏ์สรอรรถ รองผู้ว่าราชการจังหวัดนนทบุรี รักษาราชการในตำเเหน่ง ที่ปรึกษาด้านการบริหารงานจังหวัดแบบบูรณาการ นายทรงกลด สว่างวงศ์ รองผู้ว่าราชการจังหวัดกาฬสินธุ์ ช่วยราชการ สำนักงานปลัดกระทรวงมหาดไทย ผู้อำนวยการสำนักพัฒนาและส่งเสริมการบริหารราชการจังหวัด เจ้าหน้าที่ที่เกี่ยวข้อง และผู้แทนจากหน่วยงานที่เกี่ยวข้อง อาทิ ผู้แทนสำนักงานสภาพัฒนาการเศรษฐกิจและสังคมเเห่งชาติ ผู้แทนสำนักงบประมาณ ผู้แทนกระทรวงการคลัง ผู้เเทนกระทรวงการท่องเที่ยวเเละกีฬา ผู้เเทนกระทรวงทรัพยากรธรรมชาติและสิ่งเเวดล้อม ผู้เเทนหอการค้า ผู้แทนสภาอุตสาหกรรมแห่งประเทศไทย ผู้แทนสภาอุตสาหกรรมท่องเที่ยวแห่งประเทศไทย ผู้แทนสำนักงานส่งเสริมการจัดประชุมและนิทรรศการ (สสปน.) ผู้แทนคณะกรรมการร่วมภาคเอกชน 3 สถาบัน (กกร.) ผู้แทนกรมและรัฐวิสาหกิจในสังกัด มท. เข้าร่วมประชุม และผู้แทนจากกลุ่มจังหวัดภาคใต้ฝั่งอันดามันเข้าร่วมประชุม ผ่านระบบวีดีทัศน์ทางไกล (Video Conference)
นายชยาวุธ จันทร รองปลัดกระทรวมหาดไทย กล่าวว่า วันนี้เป็นการประชุมเพื่อพิจารณากลั่นกรองข้อเสนอฯ เพื่อนำเสนอต่อคณะรัฐมนตรีในการประชุมคณะรัฐมนตรีอย่างเป็นทางการนอกสถานที่ ครั้งที่ 1/2564 ระหว่างวันที่ 15 - 16 พฤศจิกายน 2564 ณ จังหวัดกระบี่ โดยมีประเด็นพิจารณา 3 ประเด็น ประเด็นที่ 1 (ร่าง) ข้อเสนอการพัฒนาเศรษฐกิจและสังคมกลุ่มจังหวัดภาคใต้ฝั่งอันดามัน ประเภทเร่งรัด ตามข้อสั่งการของนายกรัฐมนตรี และมติคณะรัฐมนตรี จำนวน 4 ด้าน คือ ด้านการท่องเที่ยว ด้านการพัฒนาคุณภาพชีวิต ด้านทรัพยากรธรรมชาติและสิ่งแวดล้อม และด้านโครงสร้างพื้นฐาน ประเด็นที่ 2 (ร่าง) ข้อเสนอการพัฒนาเศรษฐกิจและสังคมกลุ่มจังหวัดภาคใต้ฝั่งอันดามัน ซึ่งประกอบด้วย 8 ด้าน ได้แก่ 1) ด้านการเยียวยา ฟื้นฟู และช่วยเหลือผู้ที่ได้รับผลกระทบจากการเเพร่ระบาดของเชื้อไวรัสโคโรน่า 2019 (COVID-19) 2) ด้านการท่องเที่ยว 3) ด้านการค้าการลงทุน 4) ด้านการเกษตร 5) ด้านคุณภาพชีวิต 6) ด้านทรัพยากรธรรมชาติและสิ่งเเวดล้อม 7) ด้านโครงสร้างพื้นฐาน และ 8) ด้านอื่น ๆ และประเด็นสุดท้ายคือ การสรุป ข้อเสนอการพัฒนาเศรษฐกิจและสังคม และคัดเลือกผู้นำเสนอของข้อเสนอการพัฒนาเศรษฐกิจและสังคมกลุ่มจังหวัดภาคใต้ฝั่งอันดามัน และจัดประชุมเตรียมการอีกครั้งในวันที่ 10 พฤศจิกายน 2564 โดยมี พลเอกอนุพงษ์ เผ่าจินดา รัฐมนตรีว่าการกระทรวงมหาดไทย เป็นประธานการประชุม
.
รองปลัดกระทรวงมหาดไทย เปิดเผยว่า ข้อเสนอที่จะขอรับการสนับสนุนจะต้องเป็นข้อเสนอที่จะขอรับการสนับสนุนและส่งเสริมด้านนโยบาย เเละเป็นการขอเร่งรัดเเผนงาน/โครงการ ที่อยู่ในแผนการดำเนินงานของหน่วยงานราชการหรือรัฐวิสาหกิจ กรณียังไม่ได้อยู่ในแผนการดำเนินงาน หน่วยงานนั้นจะต้องมีการความพร้อมที่จะดำเนินโครงการ เช่น มีการขออนุญาตให้ใช้ที่ดิน หรือ มีแบบเเปลนที่พร้อมจะดำเนินงาน เป็นต้นและที่สำคัญจะต้องสอดคล้องเชื่อมโยงกับทิศทางการพัฒนากลุ่มจังหวัด และภาค ด้วย โดยประเด็นในการพิจารณาข้อเสนอฯ จะพิจารณาจาก 5 ประเด็นหลัก คือ 1) มีความเชื่อมโยงกับเเผนงาน/โครงการตามนโยบายของรัฐบาล 2) มีความสำคัญต่อการพัฒนาและแก้ไขปัญหาในระดับกลุ่มจังหวัดปละภาค ซึ่งจะต้องมีผลการศึกษาสนับสนุนด้วย 3) มีความสอดคล้องกับเเนวทางการพัฒนาพื้นที่กลุ่มจังหวัดและภาค และมีหน่วยหน่วยงานระดับพื้นที่รับผิดชอบ เพื่อให้สามารถดำเนินการได้อย่างต่อเนื่อง 4) ข้อเสนอจะต้องไม่ซ้ำซ้อนกับแแผนงาน/โครงการ ของหน่วยงานราชการ หรือรัฐวิสาหกิจ ที่อยู่ระหว่างดำเนินการ หรือได้รับจัดสรรงบประมาณแล้ว และ 5) การจัดทำข้อเสนอจะต้องเสนอให้ กลุ่มจังหวัดภาคใต้ฝั่งอันดามัน เป็นผู้พิจารณากลั่นกรองข้อเสนอทุกข้อเสนอ
.

ที่มา : https://www.thaigov.go.th/news/contents/details/47782