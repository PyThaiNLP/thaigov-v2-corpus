รัฐบาลไทย-ข่าวทำเนียบรัฐบาล-“อนุทิน” ยืนยัน รัฐบาลจะจัดหาวัคซีนโควิดสำหรับประชาชนในไทยทุกคน


วันเสาร์ที่ 17 กรกฎาคม 2564
“อนุทิน” ยืนยัน รัฐบาลจะจัดหาวัคซีนโควิดสำหรับประชาชนในไทยทุกคน
รองนายกรัฐมนตรีและรัฐมนตรีว่าการกระทรวงสาธารณสุข ยืนยันรัฐบาลจะจัดหาวัคซีนโควิด 19 ให้ประชาชนในประเทศไทยทุกคน มอบกรมควบคุมโรคเร่งเจรจาต่อรองกับแอสตร้าไทยแลนด์ ให้ได้วัคซีนมากที่สุด เร็วที่สุด
รองนายกรัฐมนตรีและรัฐมนตรีว่าการกระทรวงสาธารณสุข ยืนยันรัฐบาลจะจัดหาวัคซีนโควิด 19 ให้ประชาชนในประเทศไทยทุกคน มอบกรมควบคุมโรคเร่งเจรจาต่อรองกับแอสตร้าไทยแลนด์ ให้ได้วัคซีนมากที่สุด เร็วที่สุด
วันนี้ (17 กรกฎาคม 2564) นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข ให้สัมภาษณ์ภายหลังตรวจเยี่ยมการจัดบริการฉีดวัคซีนโควิด 19 ที่สถานีกลางบางซื่อว่า วันนี้ได้มาติดตามการฉีดวัคซีนที่นี้ ซึ่งเปิดบริการฉีดวัคซีนให้ประชาชนต่อเนื่องมาเป็นวันที่ 55 แล้ว (ตั้งแต่วันที่ 24 พฤษภาคม -16 กรกฎาคม 2564) ด้วยอัตรากำลังแพทย์ ทันตแพทย์ พยาบาล เภสัชกรและเจ้าหน้าที่สนับสนุนวันละ 420 คน ให้บริการฉีดวัคซีนไปแล้ว 819,011โดส พร้อมกำชับให้เร่งรัดดำเนินการฉีดวัคซีนให้กลุ่มเสี่ยง คือ ผู้สูงอายุ ผู้มีโรคประจำตัว 7 กลุ่มโรคและหญิงตั้งครรภ์ เพื่อให้เกิดภูมิต้านทาน ลดการเจ็บป่วยรุนแรง ลดอัตราการเสียชีวิตให้ได้มากที่สุด
นายอนุทิน กล่าวว่า สำหรับแผนการฉีดวัคซีนโควิด 19 ในช่วงที่มีการระบาดของโรครุนแรงนี้ ได้มีข้อสั่งการ ให้สลับชนิดการฉีดวัคซีน ซึ่งเป็นแนวทางที่ได้รับการเสนอจากคณะกรรมการวิชาการที่ประกอบด้วยคณะแพทย์ผู้เชี่ยวชาญที่ดูแลวิธีการบริหารจัดการวัคซีน ที่ได้ทำการศึกษาวิจัยวิธีการฉีดวัคซีนซิโนแวคสลับกับแอสตร้าเซนเนก้า  ทำให้เกิดภูมิต้านทานในระยะเวลาอันสั้น มีประโยชน์ต่อประชาชนในการรับมือกับสายพันธุ์เดลต้า ฝ่ายนโยบายได้พิจารณาว่าเป็นประโยชน์กับประชาชนสอดคล้องกับสถานการณ์ปัจจุบันที่มีการระบาดรุนแรงจึงได้รับแนวทางมาดำเนินการ
ในส่วนของการจัดหาวัคซีน กรมควบคุมโรคในฐานะคู่สัญญากับบริษัทแอสตร้าเซนเนก้า (ประเทศไทย) จำกัด ได้เจรจาต่อรองอย่างต่อเนื่องให้ผู้ผลิตที่จะจัดหาวัคซีนเพิ่มเติมให้ประเทศไทยมากที่สุด เร็วที่สุด โดยเฉพาะช่วงที่มีการระบาดรุนแรงขณะนี้ โดยได้ตั้งคณะทำงานในการเจรจากับผู้ผลิต
“รัฐบาลไทยจะจัดหาวัคซีนและฉีดให้กับคนในประเทศไทยจนครบทุกคน จนกว่าโรคโควิดจะหมดไปหรือจนกลายเป็นโรคประจำถิ่น” นายอนุทินกล่าว
***************************************** 17 กรกฎาคม 2564

ที่มา : https://www.thaigov.go.th/news/contents/details/43849