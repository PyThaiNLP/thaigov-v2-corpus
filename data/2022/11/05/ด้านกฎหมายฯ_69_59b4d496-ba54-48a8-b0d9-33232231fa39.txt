รัฐบาลไทย-ข่าวทำเนียบรัฐบาล-ผู้ช่วยรัฐมนตรีประจำกระทรวงยุติธรรม เป็นประธานการประชุมขับเคลื่อนร่างกฎหมายเฝ้าระวังผู้พ้นโทษในคดีร้ายแรงที่เป็นอันตรายต่อสังคม


วันอังคารที่ 13 กรกฎาคม 2564
พิมพ์
ผู้ช่วยรัฐมนตรีประจำกระทรวงยุติธรรม เป็นประธานการประชุมขับเคลื่อนร่างกฎหมายเฝ้าระวังผู้พ้นโทษในคดีร้ายแรงที่เป็นอันตรายต่อสังคม
ผู้ช่วยรัฐมนตรีประจำกระทรวงยุติธรรม เป็นประธานการประชุมขับเคลื่อนร่างกฎหมายเฝ้าระวังผู้พ้นโทษในคดีร้ายแรงที่เป็นอันตรายต่อสังคม (ร่างพระราชบัญญัติป้องกันการกระทำความผิดซ้ำของผู้กระทำความผิดอุกฉกรรจ์ที่ใช้ความรุนแรง พ.ศ. ….)
ในวันจันทร์ที่ ๑๒ กรกฎาคม ๒๕๖๔ นางสาวณัฐธ์ภัสส์ ยงใจยุทธ ผู้ช่วยรัฐมนตรีประจำกระทรวงยุติธรรม เป็นประธานการประชุมขับเคลื่อนร่างกฎหมายเฝ้าระวังผู้พ้นโทษในคดีร้ายแรงที่เป็นอันตรายต่อสังคม (ร่างพระราชบัญญัติป้องกันการกระทำความผิดซ้ำของผู้กระทำความผิดอุกฉกรรจ์ที่ใช้ความรุนแรง พ.ศ. ….) ผ่านระบบการประชุมทางไกล (Video Conference) โดยมีผู้ทรงคุณวุฒิที่เกี่ยวข้องด้านการประชาสัมพันธ์ และประชาสังคม ได้แก่ นางอาภาภรณ์ โกศลกุล นางสาวชนัดดา พิทยศิริ นางโศรดา เดชะพงษ์พันธุ์ และผู้บริหารจากกระทรวงยุติธรรม ได้แก่ นายไตรยฤทธิ์ เตมหิวงศ์ ผู้ตรวจราชการกระทรวงยุติธรรม นางสาวเอมอร เสียงใหญ่ ผู้ตรวจราชการกระทรวงยุติธรรม นางสาวรวิวรรณ จตุรพิธพร ที่ปรึกษาด้านกฎหมาย สำนักงานปลัดกระทรวงยุติธรรม นางสาวรวิวรรณ์ ศรีวนาภิรมย์ ผู้ช่วยปลัดกระทรวงยุติธรรม นางสาวพัชรศรี ศรีเมือง ผู้ช่วยปลัดกระทรวงยุติธรรม เข้าร่วมประชุม โดยมี พันตำรวจโท พงษ์ธร ธัญญสิริ ผู้อำนวยการสำนักงานกิจการยุติธรรม นางสาวสุพรรณี ประเสริฐทองกร รองผู้อำนวยการสำนักงานกิจการยุติธรรม พันตำรวจโท มนตรี บุญยโยธิน รองอธิบดีกรมคุมประพฤติ และเจ้าหน้าที่ที่เกี่ยวข้องทำหน้าที่ฝ่ายเลขานุการ
ที่ประชุมได้ร่วมพิจารณาประเด็นต่าง ๆ ต่อไปนี้
๑. ที่ประชุมรับทราบการจัดทำคำสั่งกระทรวงยุติธรมเรื่อง แต่งตั้งคณะกรรมการขับเคลื่อนร่างกฎหมายเฝ้าระวังผู้พ้นโทษในคดีร้ายแรงที่เป็นอันตรายต่อสังคม โดยปัจจุบันอยู่ระหว่างการเสนอรัฐมนตรีว่าการกระทรวงยุติธรรม เพื่อพิจารณาลงนาม
๒. ที่ประชุมได้เห็นชอบร่างรายละเอียดและแผนการเผยแพร่ประชาสัมพันธ์และสร้างความรับรู้เกี่ยวกับร่างกฎหมายเฝ้าระวังผู้พ้นโทษในคดีร้ายแรงที่เป็นอันตรายต่อสังคมให้แก่ประชาชน และมีข้อสังเกต ดังนี้
- การจัดทำสื่อประชาสัมพันธ์ควรคำนึงถึงกลุ่มเป้าหมายให้รอบด้าน ไม่จำกัดแต่เพียงสตรีหรือเยาวชนเท่านั้น แต่ควรสร้างความตระหนักแก่ประชาชนทั่วไปด้วย
- ควรกำหนดเครื่องมือในการประชาสัมพันธ์อย่างทั่วถึง ไม่จำกัดแต่เพียงพื้นที่ในเมืองเพราะในพื้นที่ต่างจังหวัดอาจเข้าไม่ถึงอินเตอร์เน็ต
- ควรจัดทำ Infographic และคำอธิบายร่างพระราชบัญญัติฯ โดยใช้ภาษาที่เข้าใจง่าย และควรมีการปรับเปลี่ยนข้อมูลให้ครบถ้วนเหมาะสม และควรคำนึงถึงหน่วยงานเครือข่ายหรือหน่วยงานที่ต้องร่วมดำเนินการเกี่ยวกับร่างพระราชบัญญัติฯ เช่น สำนักงานศาลยุติธรรม เป็นต้น
- คลิปวิดีโอสั้น อธิบายร่างพระราชบัญญัติฯ เพื่อเสนอ ครม. หากสำนักงานกิจการยุติธรรมดำเนินการเสร็จสิ้นแล้ว ขอให้จัดส่งให้คณะกรรมการฯ ร่วมพิจารณาเนื้อหา ความเหมาะสมอีกครั้งก่อนเสนอต่อ ครม. หรือนำออกไปเผยแพร่ประชาสัมพันธ์

ที่มา : https://www.thaigov.go.th/news/contents/details/43700