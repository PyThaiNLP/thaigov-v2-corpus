รัฐบาลไทย-ข่าวทำเนียบรัฐบาล-“ดร.เอนก” ร่วมวันสถาปนามหาวิทยาลัยรามคำแหง ครบรอบ 50 ปี มอบรางวัลดีเด่น แก่อาจารย์ ศิษย์เก่า บุคลากร และนักศึกษา


วันจันทร์ที่ 29 พฤศจิกายน 2564
“ดร.เอนก” ร่วมวันสถาปนามหาวิทยาลัยรามคำแหง ครบรอบ 50 ปี มอบรางวัลดีเด่น แก่อาจารย์ ศิษย์เก่า บุคลากร และนักศึกษา
“ดร.เอนก” ร่วมวันสถาปนามหาวิทยาลัยรามคำแหง ครบรอบ 50 ปี มอบรางวัลดีเด่น แก่อาจารย์ ศิษย์เก่า บุคลากร และนักศึกษา
26 พฤศจิกายน 2564 : ศาสตราจารย์พิเศษ ดร.เอนก เหล่าธรรมทัศน์ รัฐมนตรีว่าการกระทรวงการอุดมศึกษา วิทยาศาสตร์ วิจัยและนวัตกรรม (อว.) เป็นประธานมอบรางวัลอาจารย์ดีเด่น ศิษย์เก่าดีเด่น บุคลากรดีเด่น และนักศึกษาดีเด่น และพิธีรับเครื่องราชอิสริยาภรณ์แก่ข้าราชการ และพนักงานมหาวิทยาลัย พร้อมด้วยรองศาสตราจารย์พิเศษ ดร.ดวงฤทธิ์ เบ็ญจาธิกุล ชัยรุ่งเรือง เลขานุการรัฐมนตรีและโฆษกกระทรวง ดร.พัชรินรุจา จันทโรนานนท์ ที่ปรึกษารัฐมนตรี เข้าร่วมพิธี เนื่องในโอกาสวันสถาปนามหาวิทยาลัยรามคำแหง ครบรอบ 50 ปี โดยมี ผู้ช่วยศาสตราจารย์ ดร.สืบพงษ์ ปราบใหญ่ อธิการบดีมหาวิทยาลัยรามคำแหง พร้อมด้วยคณะผู้บริหาร คณาจารย์ และบุคลากรมหาวิทยาลัยให้การต้อนรับ งานดังกล่าวจัดขึ้น ณ อาคารหอประชุมพ่อขุนรามคำแหงมหาราช
ดร.เอนก กล่าวว่า ตนขอแสดงความยินดีกับข้าราชการ พนักงานมหาวิทยาลัยทุกท่านที่ได้รับพระราชทานเครื่องราชอิสริยาภรณ์ และผู้ได้รับรางวัลอาจารย์ดีเด่น ศิษย์เก่าดีเด่น บุคลากรดีเด่น และนักศึกษาดีเด่น สิ่งเหล่านี้เป็นเครื่องหมายแห่งการเชิดชูเกียรติ ซึ่งเป็นที่ประจักษ์ว่าท่านได้ประกอบคุณงามความดี สมควรได้รับการยกย่องเป็นแบบอย่าง และเป็นขวัญกำลังใจในการปฏิบัติหน้าที่ต่อไป
“ตลอดระยะเวลา 50 ปีที่ผ่านมา ม.รามคำแหง ได้มีพัฒนาการและความเจริญก้าวหน้าขึ้นโดยลำดับ จนในปัจจุบันสามารถผลิตบัณฑิตได้ทุกระดับ และหลากหลายสาขาวิชา สอดคล้องกับความต้องการของประเทศ มีการสร้างสรรค์ความรู้ที่ทันสมัย สอดคล้องกับสถานการณ์ปัจจุบัน มีทิศทางที่ชัดเจนในการพัฒนามหาวิทยาลัย สมดั่งปณิธานที่ว่า พัฒนามหาวิทยาลัยรามคำแหงให้เป็นแหล่งวิทยาการตลาดวิชา ควบคู่แบบจำกัดจำนวน มุ่งผลิตบัณฑิตที่มีความรู้คู่คุณธรรม และจิตสำนึกในความรับผิดชอบต่อสังคม” รมว.อว. กล่าวในตอนท้าย

ที่มา : https://www.thaigov.go.th/news/contents/details/48822