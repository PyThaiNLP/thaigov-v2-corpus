รัฐบาลไทย-ข่าวทำเนียบรัฐบาล-มรภ.บุรีรัมย์ จัดงาน 50 ปี “ราชภัฏบุรีรัมย์มหกรรมวิชาการ และวัฒนธรรมนานาชาติ ครั้งที่ 5” (BRICC Festival 2022)


วันพฤหัสบดีที่ 24 กุมภาพันธ์ 2565
มรภ.บุรีรัมย์ จัดงาน 50 ปี “ราชภัฏบุรีรัมย์มหกรรมวิชาการ และวัฒนธรรมนานาชาติ ครั้งที่ 5” (BRICC Festival 2022)
มรภ.บุรีรัมย์ จัดงาน 50 ปี “ราชภัฏบุรีรัมย์มหกรรมวิชาการ และวัฒนธรรมนานาชาติ ครั้งที่ 5” (BRICC Festival 2022)
​ศาสตราจารย์(พิเศษ) ดร.เอนก เหล่าธรรมทัศน์ รัฐมนตรีว่าการกระทรวงการอุดมศึกษา วิทยาศาสตร์ วิจัย และนวัตกรรม ให้เกียรติเป็นประธานเปิดงาน “50 ปี มหาวิทยาลัยราชภัฏบุรีรัมย์ งานราชภัฏบุรีรัมย์มหกรรมวิชาการและวัฒนธรรมนานาชาติ ครั้งที่ 5” (The 5 th Buriram Rajabhat Conference and Cultural Festival 2022 : BRICC Festival 2022) ในวันที่ 13-16 กุมภาพันธ์ 2565 ณ มหาวิทยาลัยราชภัฏบุรีรัมย์ โดยบุคลากร นักศึกษาทั้งภายในและต่างสถาบัน ตลอดจนและประชาชนชาว จังหวัดบุรีรัมย์ ให้ความสนใจร่วมรับชมกิจกรรมเป็นจำนวนมาก
ด้าน รศ.มาลิณี จุโฑปะมา อธิการบดีมหาวิทยาลัยราชภัฏบุรีรัมย์ กล่าวถึงการจัดงานในครั้งนี้ว่าเป็นกิจกรรมพิเศษในโอกาสครบรอบ 50 ปี ของมหาวิทยาลัย เพื่อยกย่อง เชิดชู คุณค่าของผลงานในอดีต ที่สืบสานมาจนถึงปัจจุบัน และวางแผนเพื่อพลิกโฉมต่อยอดต่อไปในอนาคต ตลอดจนให้ผู้เข้าร่วมกิจกรรมได้แลกเปลี่ยนแนวคิดและประสบการณ์ องค์ความรู้ เผยแพร่ผลงานทางวิชาการ พัฒนาทักษะความรู้จากการแข่งขันทักษะทางวิชาการ และส่งเสริม สืบสาน และเผยแพร่ ศิลปวัฒนธรรมไทย ตลอดจนการสร้างเครือข่ายการแลกเปลี่ยนเรียนรู้ด้านศิลปวัฒนธรรมในระดับนานาชาติ
ซึ่งกิจกรรมตลอดระยะเวลาทั้ง 4 วันประกอบไปด้วย การประชุมวิชาการระดับชาติและนานาชาติ ครั้งที่ 5 พ.ศ. 2565 (5th National and International Research Conference 2022 : NIRC V 2022) ภายใต้หัวข้อ “มหาวิทยาลัยเพื่อการพัฒนาท้องถิ่นสู่เป้าหมายการพัฒนาอย่างยั่งยืน” พิธีลงนามความร่วมมือ (MOU) รูปแบบออนไลน์ ระหว่างมหาวิทยาลัยราชภัฏบุรีรัมย์ และมหาวิทยาลัยนอร์ทเทิร์นฟิลิปปินส์ ประเทศฟิลิปปินส์ การสัมมนาเชิงวิชาการบูรณาการงานวิจัยสู่ท้องถิ่นและการประกวดนวัตกรรมท้องถิ่น พิธีวางศิลาฤกษ์ อาคารหอประชุมใหญ่ พิธีพุทธาภิเษกวัตถุมงคลพระพุทธสัพพัญญูสุคโต งานมหกรรมจัดแสดงสินค้าผลิตภัณฑ์ชุมชนจังหวัดบุรีรัมย์ 14 อำเภอ 60 ตำบล และการนำเสนอผลการดำเนินงาน ภายใต้โครงการ U2T (มหาวิทยาลัยสู่ตำบล สร้างรากแก้วให้กับประเทศ) การแข่งขันทักษะวิชาการระดับอุดมศึกษาจำนวน 21 รายการ ชิงรางวัลโล่พระราชทานสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี การแสดงดนตรีและนาฏศิลป์เพื่อนำเสนอและถ่ายทอดองค์ความรู้ด้านศิลปะและวัฒนธรรมนานาชาติ สาธารณรัฐอินโดนีเซีย สาธารณรัฐอินเดีย และสาธารณรัฐแห่งสหภาพเมียนมา และพิธีมอบรางวัล “เพชรดี ศรีราชภัฏบุรีรัมย์”

ที่มา : https://www.thaigov.go.th/news/contents/details/51898