รัฐบาลไทย-ข่าวทำเนียบรัฐบาล-สำนักงานสลากฯ ย้ำตรวจสอบและปรับแก้ไขให้ระบบลงทะเบียนมีความคล่องตัวทุกวัน เพื่อให้ผู้ที่ต้องการ ลงทะเบียนได้ทุกคน


วันศุกร์ที่ 7 มกราคม 2565
พิมพ์
สำนักงานสลากฯ ย้ำตรวจสอบและปรับแก้ไขให้ระบบลงทะเบียนมีความคล่องตัวทุกวัน เพื่อให้ผู้ที่ต้องการ ลงทะเบียนได้ทุกคน
สืบเนื่องจากที่สำนักงานฯ เปิดให้ผู้ประสงค์จะลงทะเบียนซื้อ-จองล่วงหน้าสลากกินแบ่งรัฐบาล (รายใหม่ และรายเดิม) ตั้งแต่วันที่ 1 มกราคม 2565 ที่ผ่านมาและจะเปิดไปจนถึงวันที่ 31 ม.ค. 2565 เวลา 24.00 น. นั้น ขณะนี้มีผู้ลงทะเบียนแล้ว 179,926 ราย
วันนี้ (7 มกราคม 2565) เวลา 13.00 น. ที่สำนักงานสลากกินแบ่งรัฐบาล พันโท หนุน ศันสนาคม ผู้อำนวยการสำนักงานสลากกินแบ่งรัฐบาล เปิดเผยว่า สืบเนื่องจากที่สำนักงานฯ เปิดให้ผู้ประสงค์จะลงทะเบียนซื้อ-จองล่วงหน้าสลากกินแบ่งรัฐบาล (รายใหม่ และรายเดิม) ตั้งแต่วันที่ 1 มกราคม 2565 ที่ผ่านมาและจะเปิดไปจนถึงวันที่ 31 ม.ค. 2565 เวลา 24.00 น. นั้น ขณะนี้มีผู้ลงทะเบียนแล้ว 179,926 ราย แบ่งเป็นผู้ลงทะเบียนรายใหม่ 130,185 ราย ผู้ลงทะเบียนรายเดิม 49,741 ราย  จังหวัดที่มีผู้ลงทะเบียนมากที่สุด ได้แก่ จังหวัดเลย จำนวน 28,864 ราย คิดเป็น ร้อยละ 16.04 ของผู้ลงทะเบียนทั้งหมด โดยจังหวัดเลย มีจำนวนผู้ลงทะเบียนรายใหม่มากที่สุด และกรุงเทพมหานคร มีผู้ลงทะเบียนรายเดิมมากที่สุด  ดังนั้น ขอให้ผู้สนใจลงทะเบียน ไม่ต้องรีบร้อนหรือกังวลใจ สำนักงานฯ ได้ดำเนินการตรวจสอบและปรับปรุงระบบลงทะเบียนในทุกวันอย่างต่อเนื่อง เพื่อให้มีศักยภาพรองรับการลงทะเบียนได้ ซึ่งจากจำนวนผู้ที่สามารถลงทะเบียนได้แล้วจนถึงวันนี้ คาดว่า จะสามารถลงทะเบียนได้อย่างทั่วถึงภายในระยะเวลาที่สำนักงาน ฯ กำหนดไว้ อย่างไรก็ตาม หากระบบการลงทะเบียนยังมีปัญหา มีความไม่คล่องตัว สำนักงานฯ ได้เตรียมนำเสนอคณะกรรมการ เพื่อขอขยายระยะเวลาในการลงทะเบียนต่อไป
พันโท หนุน ศันสนาคม กล่าวต่อไปอีกว่า ในส่วนของการเปิดรับสมัครตัวแทนจำหน่ายสลาก เพื่อเข้าร่วมโครงการสลาก 80 จำนวน 1,000 จุด ทั่วประเทศ จากการเปิดรับสมัครตั้งแต่วันที่ 1 มกราคม 2565 นั้น  ขณะนี้ มีตัวแทนจำหน่ายที่สนใจสมัครเข้าร่วมโครงการแล้ว จำนวน 3,260 ราย จากทุกจังหวัด โดยตัวแทนจำหน่าย สามารถสมัครเข้าร่วมโครงการได้จนถึงวันที่ 24 มกราคม 2565  สำหรับจุดจำหน่ายสลากตามโครงการสลาก 80 ปัจจุบัน นำร่องในกรุงเทพมหานครและจังหวัดนนทบุรี จำนวน 78 จุด จำหน่ายสลากราคา 80 บาทโดยตัวแทนจำหน่ายแต่ละจุดจะได้รับสลากจากสำนักงาน จุดละ 25 เล่ม (2,500 ฉบับ) โดยใช้แอพถุงเงินและเป๋าตัง ซึ่งข้อดีคือสามารถระบุตัวตนแสดงความเป็นเจ้าของสลากที่แท้จริงได้ และสามารถควบคุมราคาจำหน่ายสลาก และได้รับผลตอบรับในเชิงบวกจากผู้ซื้อสลากอย่างต่อเนื่อง
ผู้อำนวยการสำนักงานสลากกินแบ่งรัฐบาล กล่าวในตอนท้ายว่า ขอให้พี่น้องผู้จำหน่ายสลากที่สนใจลงทะเบียนเป็นผู้ซื้อ-จองล่วงหน้าสลากกินแบ่งรัฐบาล ทั้งรายใหม่และรายเดิม วางใจในระบบลงทะเบียนของสำนักงานฯ ซึ่งขณะนี้มีความคล่องตัว และมีศักยภาพในการรองรับการลงทะเบียนของทุกท่าน

ที่มา : https://www.thaigov.go.th/news/contents/details/50315