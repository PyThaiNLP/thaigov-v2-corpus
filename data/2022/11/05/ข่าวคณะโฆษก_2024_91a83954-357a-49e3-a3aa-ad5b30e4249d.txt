รัฐบาลไทย-ข่าวทำเนียบรัฐบาล-​โฆษกรัฐบาลเผย นายกฯ สั่งการทุกหน่วยงานเกี่ยวข้องเร่งพัฒนาบทบาทสตรีทุกมิติ แสดงศักยภาพและโอกาสของบทบาทสตรีไทยในเวทีโลก


วันพฤหัสบดีที่ 21 กรกฎาคม 2565
พิมพ์
​โฆษกรัฐบาลเผย นายกฯ สั่งการทุกหน่วยงานเกี่ยวข้องเร่งพัฒนาบทบาทสตรีทุกมิติ แสดงศักยภาพและโอกาสของบทบาทสตรีไทยในเวทีโลก
​โฆษกรัฐบาลเผย นายกฯ สั่งการทุกหน่วยงานเกี่ยวข้องเร่งพัฒนาบทบาทสตรีทุกมิติ แสดงศักยภาพและโอกาสของบทบาทสตรีไทยในเวทีโลก
วันนี้ (21 กรกฎาคม 2565) นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม มุ่งส่งเสริมความก้าวหน้าของสตรีและความเสมอภาคระหว่างเพศในอาเซียน กำชับทุกฝ่ายพัฒนาศักยภาพด้านการแข่งขันทางเศรษฐกิจและสังคมของสตรีไทยต่อเนื่อง เพื่อสร้างการรับรู้ถึงความสามารถและการมีบทบาทนำของสตรีไทยในหลากหลายมิติทางสังคม
โฆษกประจำสำนักนายกรัฐมนตรี กล่าวว่า นายกฯ สั่งการให้หน่วยงานต่างๆ รวบรวมรายชื่อผู้บริหารสตรี ทั้งภาครัฐ ภาคเอกชน และภาคการเมือง ทั้งที่ยังปฏิบัติหน้าที่หรือเพิ่งเกษียณ เพื่อนำไปรายงานหรือแจ้งในเวทีการประชุมระดับนานาชาติ แสดงออกถึงศักยภาพและโอกาสของบทบาทสตรีไทยทุกบริบทต่อไป ตอกย้ำบทบาท เสริมสร้างศักยภาพ และสร้างขีดความสามารถของสตรีในทุกมิติ ภายหลังที่ประชุมคณะรัฐมนตรี รับทราบผลการประชุมรัฐมนตรีอาเซียนด้านสตรี ครั้งที่ 4 (The Fourth ASEAN Ministerial Meeting on Women: 4th AMMW) และเห็นชอบร่างถ้อยแถลงร่วมการประชุมรัฐมนตรีอาเซียนด้านสตรี ครั้งที่ 4 (Joint Statement of the Fourth ASEAN Ministerial Meeting on Women) ที่มุ่งเน้นประเด็นต่างๆ อาทิ การตระหนักถึงผลกระทบด้านเพศภาวะในสถานการณ์โรคระบาดโควิด-19 ต่อสตรีและเด็กหญิง การส่งเสริมสตรีในเศรษฐกิจดิจิทัลเพื่อโอกาสด้านการตลาด การเงิน และการพัฒนาตนเอง อีกทั้งผลักดันให้ผู้หญิงมีส่วนร่วมในกระบวนการตัดสินใจและการกำหนดนโยบายต่างๆ เป็นต้น อันจะส่งเสริมความเสมอภาคระหว่างเพศและเสริมพลังสตรีและเด็กหญิงทั้งในไทยและภูมิภาคอาเซียน ตามวิสัยทัศน์ประชาคมอาเซียนปี 2568
“นายกรัฐมนตรีชื่นชม เชื่อมั่นในศักยภาพของสตรีไทย และส่งเสริมบทบาทของสตรีมาโดยตลอด ด้วยความเชื่อมั่นนี้ จึงได้ให้ทุกหน่วยงานร่วมกันผลักดันสนับสนุนให้สตรีมีบทบาทนำทางเศรษฐกิจและสังคม ไม่ปิดกั้น ให้ผู้หญิงได้แสดงศักยภาพของตนเองมากยิ่งขึ้น เพื่อเป็นโอกาสสนับสนุนความเท่าเทียมทางเพศ เปิดโอกาสให้สตรีไทยในทุกบริบทในเวทีโลกต่อไป” นายธนกรฯ กล่าว

ที่มา : https://www.thaigov.go.th/news/contents/details/57088