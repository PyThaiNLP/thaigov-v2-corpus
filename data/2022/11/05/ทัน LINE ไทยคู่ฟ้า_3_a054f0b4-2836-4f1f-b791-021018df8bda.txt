รัฐบาลไทย-ข่าวทำเนียบรัฐบาล-นำร่องคนไข้บัตรทอง 500 ราย รับ 'เครื่องล้างไตอัตโนมัติ' ใช้ที่บ้าน


วันพุธที่ 16 มิถุนายน 2564
นำร่องคนไข้บัตรทอง 500 ราย รับ 'เครื่องล้างไตอัตโนมัติ' ใช้ที่บ้าน
....
การดูแลผู้ป่วยไตวายเรื้อรังระยะสุดท้ายเป็นสิทธิประโยชน์ภายใต้ระบบหลักประกันสุขภาพแห่งชาติ (บัตรทอง) ที่ดำเนินการต่อเนื่อง นอกจากบริการล้างไตผ่านเครื่องไตเทียมหรือฟอกไตแล้ว การล้างไตทางช่องท้อง เป็นบริการสำคัญที่ทำให้ผู้ป่วยไตวายเรื้อรังเข้าถึงการรักษาได้อย่างทั่วถึง
.
ล่าสุด รัฐบาลตั้งเป้านำร่องใช้เครื่องช่วยล้างไตอัตโนมัติ (APD) ให้ผู้ป่วยไตวายเรื้อรังระยะสุดท้าย 500 ราย ที่ไม่สามารถเข้าฟอกไตที่หน่วยบริการได้ เช่น เป็นอัมพาต ผู้ป่วยติดเตียง หรืออยู่ห่างไกลจากหน่อยบริการ เป็นต้น เพื่อดูแลผู้ป่วยภายใต้สถานการณ์การแพร่ระบาดของโรคโควิด-19 และช่วยอำนวยความสะดวกในการล้างไตโดยเฉพาะในช่วงเวลากลางคืน ที่ไม่ต้องตื่นมากลางดึกเพื่อเติมน้ำยาล้าง ทำให้คุณภาพชีวิตของผู้ป่วยและผู้ดูแลดีขึ้น
.
ผู้ป่วยที่ได้รับเครื่อง APD จะมีทีมพยาบาลประจำดูแลช่วยแนะนำวิธีใช้งานและให้คำปรึกษา ส่วนน้ำยาล้างไตจะส่งผ่านทางไปรษณีย์ไปให้กับผู้ป่วยที่บ้านอย่างต่อเนื่อง
.
สำหรับเกณฑ์คัดเลือกผู้ป่วยที่ใช้สิทธิบัตรทองที่จะได้รับเครื่อง APD ได้แก่
1. ปัจจัยทางการแพทย์ เช่น ผู้ป่วยมีภาวะน้ำท่วมปอดบ่อย มีโรคร่วม เช่น โรคหัวใจ ความดันโลหิตสูง และส่งผลต่อภาวะที่ร่างกายไม่ได้รับสารอาหารที่เพียงพอ ฯลฯ
2. ปัจจัยทางสังคม ซึ่งจะพิจารณาผลกระทบของญาติที่ดูแลเป็นสำคัญ
.
จึงนับเป็นการพัฒนาระบบอย่างต่อเนื่องเพื่อให้สอดคล้องกับการดูแลผู้ป่วย ทั้งในด้านสถานการณ์ การจัดบริการ นวัตกรรมและเทคโนโลยีทางการแพทย์
#ไทยคู่ฟ้า #รวมไทยสร้างชาติ #ร่วมต้านโควิด19
-------------------

ที่มา : https://www.thaigov.go.th/news/contents/details/42764