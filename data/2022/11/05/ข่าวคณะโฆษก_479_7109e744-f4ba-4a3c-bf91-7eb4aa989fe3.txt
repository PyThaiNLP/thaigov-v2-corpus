รัฐบาลไทย-ข่าวทำเนียบรัฐบาล-นายกฯ ชื่นชมนักเรียนไทยพัฒนากระเบื้องทางเท้าสำหรับผู้พิการจากวัสดุรีไซเคิล คว้าเหรียญทองสิ่งประดิษฐ์ระดับโลก IWA 2021 แนะเป็นแบบอย่างการนำความรู้ช่วยสังคม


วันอังคารที่ 9 พฤศจิกายน 2564
พิมพ์
นายกฯ ชื่นชมนักเรียนไทยพัฒนากระเบื้องทางเท้าสำหรับผู้พิการจากวัสดุรีไซเคิล คว้าเหรียญทองสิ่งประดิษฐ์ระดับโลก IWA 2021 แนะเป็นแบบอย่างการนำความรู้ช่วยสังคม
นายกฯ ชื่นชมนักเรียนไทยพัฒนากระเบื้องทางเท้าสำหรับผู้พิการจากวัสดุรีไซเคิล คว้าเหรียญทองสิ่งประดิษฐ์ระดับโลก IWA 2021 แนะเป็นแบบอย่างการนำความรู้ช่วยสังคม
(9 พ.ย. 64) นางสาวรัชดา ธนาดิเรก รองโฆษกประจำสำนักนายกรัฐมนตรี เผย พลเอก ประยุทธ์ จันทร์โอชา นายกรัฐมนตรีชื่นชมเด็กนักเรียนไทยที่สามารถคว้าเหรียญทองในการประกวดสิ่งประดิษฐ์ระดับนานาชาติ ในงาน The Innovation Week in Africa (IWA 2021) ซึ่งประกอบด้วย นางสาวพรพิสุทธิ์ ชินอมรพงษ์ นางสาวฤทัยชนก แสงเงินอ่อน และนางสาวรมณ เจียมกิม นักเรียนชั้นมัธยมศึกษาปีที่ 6 โรงเรียนวิทยาศาสตร์จุฬาภรณราชวิทยาลัย สามารถคว้าเหรียญทองจากการแข่งขันด้วยผลงานการพัฒนากระเบื้องทางเท้าสำหรับผู้พิการทางสายตา (เบรลล์บล็อก) จากขยะกล่องนมและยา โดยใช้น้ำยางพาราธรรมชาติชนิดข้นต่อน้ำหนักของกล่องนมUHT ที่ผ่านการทำความสะอาดแล้ว นำมาปั่นละเอียดจนมีลักษณะเป็นเยื่อ จากนั้นทดลองขึ้นรูป ทำให้มีคุณสมบัติที่ดีเหมาะแก่การนำไปใช้งาน มีความทนทาน น้ำหนักเบา สามารถติดตั้งและเคลื่อนย้ายได้ง่าย อีกทั้งยังมีต้นทุนการผลิตที่ไม่สูงมาก สามารถลดค่าใช้จ่ายในการติดตั้งได้ สอดคล้องแนวคิด 3R (Reduce ลดการใช้ Reuse นำกลับมาใช้ซ้ำ Recycle นำมาผลิตและหมุนเวียนกลับมาใช้ใหม่) ซึ่งการนำผลิตภัณฑ์ที่ได้จากการรีไซเคิลมาช่วยดูแลคนพิการนี้ นอกจากจะสามารถลดต้นทุนในการผลิตแล้ว ยังสามารถลดก๊าซเรือนกระจกที่เป็นสาเหตุของภาวะโลกร้อน และเสริมสร้างความปลอดภัยในชีวิตประจำวันให้แก่ผู้พิการได้
“นายกรัฐมนตรีชื่นชมความสำเร็จของนักเรียนไทยที่สามารถนำความรู้ทางวิทยาศาสตร์ไปประจักษ์ในเวทีระดับนานาชาติ และชื่นชมการนำความรู้มาประยุกต์ใช้เพื่อการช่วยเหลือผู้อื่น นี่คือตัวอย่างของนักเรียนที่รักการเรียนรู้ และใช้ความรู้ความสามารถที่มีให้เป็นประโยชน์ต่อสังคม” นางสาวรัชดา กล่าว

ที่มา : https://www.thaigov.go.th/news/contents/details/47970