รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม ให้การต้อนรับรัฐมนตรีว่าการกระทรวงยุติธรรมญี่ปุ่น พร้อมด้วย เอกอัครราชทูตวิสามัญผู้มีอำนาจเต็มแห่งญี่ปุ่น ประจำประเทศไทย และคณะ


วันอังคารที่ 28 มิถุนายน 2565
พิมพ์
รัฐมนตรีว่าการกระทรวงยุติธรรม ให้การต้อนรับรัฐมนตรีว่าการกระทรวงยุติธรรมญี่ปุ่น พร้อมด้วย เอกอัครราชทูตวิสามัญผู้มีอำนาจเต็มแห่งญี่ปุ่น ประจำประเทศไทย และคณะ
รัฐมนตรีว่าการกระทรวงยุติธรรม ให้การต้อนรับรัฐมนตรีว่าการกระทรวงยุติธรรมญี่ปุ่น พร้อมด้วย เอกอัครราชทูตวิสามัญผู้มีอำนาจเต็มแห่งญี่ปุ่น ประจำประเทศไทย และคณะ ในโอกาสเข้าเยี่ยมคารวะและหารือข้อราชการร่วมกัน
ในวันจันทร์ที่ ๒๗ มิถุนายน ๒๕๖๕ เวลา ๑๖.๐๐ น. ณ ห้องรับรองประจำกระทรวงยุติธรรม (ห้อง ๓ - ๐๑) ชั้น ๓ กระทรวงยุติธรรม นายสมศักดิ์ เทพสุทิน รัฐมนตรีว่าการกระทรวงยุติธรรม พร้อมด้วย นางอรัญญา ทองน้ำตะโก รองปลัดกระทรวงยุติธรรม นายไตรยฤทธิ์ เตมหิวงศ์ อธิบดีกรมสอบสวนคดีพิเศษ พันตำรวจตรี ยุทธนา แพรดำ รองอธิบดีกรมสอบสวนคดีพิเศษ และพันตำรวจโท เชน กาญจนาปัจจ์ รองผู้อำนวยการสถาบันนิติวิทยาศาสตร์ ได้ให้การต้อนรับนายฟุรุคาวะ โยชิฮิสะ (H.E. Mr. FURUKAWA Yoshihisa) รัฐมนตรีว่าการกระทรวงยุติธรรมญี่ปุ่น พร้อมด้วย นายนาชิดะ คาซึยะ (H.E. Mr. NASHIDA Kazuya) เอกอัครราชทูตวิสามัญผู้มีอำนาจเต็มแห่งญี่ปุ่น ประจำประเทศไทย และคณะ ในโอกาสเข้าเยี่ยมคารวะและหารือข้อราชการ
โดยทั้งสองฝ่ายได้หารือในประเด็นที่เกี่ยวข้องกับ ๑) แนวทางการขับเคลื่อนบันทึกข้อตกลงความร่วมมือระหว่างกระทรวงยุติธรรมไทยกับกระทรวงยุติธรรมญี่ปุ่น ในสาขากฎหมายและการบริหารงานยุติธรรม ๒) การเชิญรัฐมนตรีว่าการกระทรวงยุติธรรมเข้าร่วมการประชุมรัฐมนตรียุติธรรมอาเซียน - ญี่ปุ่น สมัยพิเศษ ในโอกาสครบรอบ ๕๐ ปี ความสัมพันธ์อาเซียน-ญี่ปุ่น ที่ญี่ปุ่นจะเป็นเจ้าภาพ ในปี ๒๕๖๖ และ ๓) การแลกเปลี่ยนข้อมูลเกี่ยวกับการปรับแก้กฎหมายอาญาของทั้งสองประเทศให้มีความทันสมัยขึ้น อาทิเช่น  กฎหมายยาเสพติด  ร่างพระราชบัญญัติมาตรการป้องกันการกระทำความผิดซ้ำในความผิดเกี่ยวกับเพศหรือที่ใช้ความรุนแรง พ.ศ. .... ตลอดจนแนวทางการให้โอกาสผู้ต้องขังในการประกอบอาชีพภายหลังการพ้นโทษ
นอกจากนี้ รัฐมนตรีว่าการกระทรวงยุติธรรมญี่ปุ่น ยังได้แสดงความขอบคุณกระทรวงยุติธรรมที่ส่งผู้แทนเข้าร่วมการประชุมต่าง ๆ ซึ่งกระทรวงยุติธรรมญี่ปุ่นเป็นเจ้าภาพจัดการประชุมฯ ในห้วงที่ผ่านมา ได้แก่ การประชุมสหประชาชาติว่าด้วยการป้องกันอาชญากรรมและความยุติธรรมทางอาญา สมัยที่ ๑๔ และการประชุม Criminal Justice Forum for Asia and the Pacific (Crim-AP) โดยการหารือข้อราชการระหว่างกันในครั้งนี้ นับเป็นการกระชับความสัมพันธ์ระหว่างประเทศไทยและญี่ปุ่นให้แน่นแฟ้นยิ่งขึ้น อีกทั้งยังเป็นการส่งเสริมความร่วมมือในบริบทด้านยุติธรรมและกฎหมายให้มีความก้าวหน้ามากขึ้นอีกด้วย

ที่มา : https://www.thaigov.go.th/news/contents/details/56230