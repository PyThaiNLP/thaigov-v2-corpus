รัฐบาลไทย-ข่าวทำเนียบรัฐบาล-พม. ติดตามช่วยเหลือผู้เสียหายจากการค้ามนุษย์ที่กลับจากประเทศกัมพูชาอย่างใกล้ชิด ยืนยันจะไม่ทอดทิ้งให้กลับไปเป็นผู้เสียหายซ้ำ


วันพฤหัสบดีที่ 6 มกราคม 2565
พม. ติดตามช่วยเหลือผู้เสียหายจากการค้ามนุษย์ที่กลับจากประเทศกัมพูชาอย่างใกล้ชิด ยืนยันจะไม่ทอดทิ้งให้กลับไปเป็นผู้เสียหายซ้ำ
พม. ติดตามช่วยเหลือผู้เสียหายจากการค้ามนุษย์ที่กลับจากประเทศกัมพูชาอย่างใกล้ชิด ยืนยันจะไม่ทอดทิ้งให้กลับไปเป็นผู้เสียหายซ้ำ
วันที่ 5 ม.ค. 65 เวลา 19.00 น. ที่กระทรวงการพัฒนาสังคมและความมั่นคงของมนุษย์ สะพานขาว ถนนกรุงเกษม กทม. นางสาวแรมรุ้ง วรวัธ รองปลัดกระทรวงการพัฒนาสังคมและความมั่นคงของมนุษย์ ในฐานะโฆษกกระทรวงการพัฒนาสังคมและความมั่นคงของมนุษย์ เปิดเผยว่า จากกรณีการช่วยเหลือคนไทยซึ่งถูกหลอกลวงไปตกทุกข์ได้ยากในประเทศกัมพูชา ระหว่างเดือนตุลาคม 2564 - ปัจจุบัน นั้น กระทรวงการพัฒนาสังคมและความมั่นคงของมนุษย์ (พม.) ได้ปฏิบัติหน้าที่ร่วมกับศูนย์พิทักษ์เด็ก สตรี ครอบครัว และป้องกันปราบปรามการค้ามนุษย์ สำนักงานตำรวจแห่งชาติ (ศพดส.ตร.) มาโดยตลอด ทั้งนี้ ที่ผ่านมา กระทรวง พม. โดยกองต่อต้านการค้ามนุษย์ ได้ร่วมลงพื้นที่กับสำนักงานพัฒนาสังคมและความมั่นคงของมนุษย์จังหวัดสระแก้ว (พมจ.สระแก้ว) คัดแยกคนไทยที่ได้รับการช่วยเหลือมาจากประเทศกัมพูชาที่จุดผ่านแดนถาวรบ้านคลองลึก อำเภออรัญประเทศ จำนวน 7 ครั้ง แบ่งเป็น 1) วันที่ 29 ต.ค.64 จำนวน 53 ราย 2) วันที่ 15 พ.ย.64 จำนวน 62 ราย 3) วันที่ 24 พ.ย.64 จำนวน 103 ราย 4) วันที่ 1 ธ.ค.64 จำนวน 143 ราย 5) วันที่ 21 ธ.ค.64 จำนวน 25 ราย 6) วันที่ 23 ธ.ค.64 จำนวน 39 ราย และ 7) วันที่ 4 ม.ค. 64 จำนวน 49 ราย ซึ่งการช่วยเหลือที่ผ่านมา พบว่า มีคนไทย จำนวน 216 ราย เข้าข่ายเป็นผู้เสียหายจากการค้ามนุษย์ ส่วนอีก 207 ราย ไม่เข้าข่าย และมี 2 ราย เป็นผู้ต้องหา
นางสาวแรมรุ้ง กล่าวต่อไปว่า กระทรวง พม. ได้มีการคัดแยกผู้เสียหายจากการค้ามนุษย์ ตาม พ.ร.บ. ป้องกันและปราบปรามการค้ามนุษย์ พ.ศ. 2551 และที่แก้ไขเพิ่มเติม พบว่ามีผู้เสียหายที่ไม่ต้องการอยู่ในความดูแลของกระทรวง พม. จึงได้ส่งตัวกลับภูมิลำเนาแล้ว 17 คน ประกอบด้วย จังหวัดเชียงใหม่ 8 ราย เชียงราย 2 ราย ร้อยเอ็ด 2 ราย ตาก 1 ราย สมุทรปราการ 1 ราย สุราษฎร์ธานี 1 ราย ลำปาง 1 ราย และพิษณุโลก 1 ราย โดย พมจ.สระแก้ว ได้สนับสนุนเงินสงเคราะห์ผู้ตกทุกข์ได้ยากในประเทศให้กลับภูมิลำเนา เป็นเงิน 13,390 บาท พร้อมประสาน พมจ. ในจังหวัดต้นทางที่ผู้เสียหายกลับภูมิลำเนา เพื่อติดตามเยี่ยมบ้านผู้เสียหายทุกหลัง เพื่อสอบถามสภาพปัญหาและให้ความช่วยเหลือพร้อมสนับสนุนด้านการประกอบอาชีพ และอื่นๆ ตามสภาพปัญหา เพื่อป้องกันไม่ให้กลับมาเป็นผู้เสียหายจากการค้ามนุษย์ซ้ำ ส่วนผู้เสียหายที่ประสงค์จะให้กระทรวง พม. ดูแลคุ้มครอง  เรามีสถานคุ้มครองสวัสดิภาพผู้เสียหายจากการค้ามนุษย์ ทั้ง 8 แห่งทั่วประเทศ ไว้รองรับ
นางสาวแรมรุ้ง กล่าวเพิ่มเติมว่า ล่าสุด กระทรวง พม. ได้เข้าร่วมประชุมหารือกับ ศพดส.ตร. ในเรื่องแนวทางการช่วยเหลือกลุ่มคนไทยที่เดินทางกลับจากต่างประเทศ โดยกระทรวง พม. ได้ขอความร่วมมือให้ ตร. ส่งรายชื่อให้ เพื่อประสาน พมจ. ในจังหวัดสำหรับการติดตามการช่วยเหลือเรื่องเงินกองทุนเพื่อการป้องกันและปราบปรามการค้ามนุษย์ในเบื้องต้น ซึ่งหลังจากที่ได้รับรายชื่อแล้ว จะมีการประสาน พมจ. ภูมิลำเนาตามที่มีรายชื่อในแต่ละจังหวัด ลงพื้นที่ติดตามเยี่ยมบ้านและช่วยเหลือเรื่องเงินกองทุนฯ เช่น ค่าครองชีพ ค่าขาดประโยชน์ทำมาหาได้ ค่ารักษาพยาบาล ค่าใช้จ่ายในการศึกษาฝึกอบรม และเงินทุนเพื่อการตั้งต้นชีวิตใหม่ เป็นต้น ซึ่งอยู่ระหว่างการดำเนินงานและจะดำเนินการภายในเดือนมกราคม 2565 สำหรับรายชื่อที่เหลือ กระทรวง พม. อยู่ระหว่างรอรายชื่อ จาก ศพดส.ตร. เพื่อส่งรายชื่อบุคคลที่ได้รับการยืนยันว่าเป็นผู้เสียหายจากการค้ามนุษย์ ก่อนจะติดตามให้การช่วยเหลือต่อไป ซึ่งเป็นไปตามกฎหมายและระเบียบทางราชการต่อไป ทั้งนี้ หากประชาชนพบเห็นปัญหาผู้เสียหายจากการค้ามนุษย์ สามารถแจ้งได้ที่ ศูนย์ช่วยเหลือสังคม สายด่วน พม. โทร 1300 ฟรี ตลอด 24 ชั่วโมง หรือสามารถแจ้งได้ที่ Application Protect U ซึ่งจะมีเจ้าหน้าที่ประสานความช่วยเหลืออย่างเร่งด่วน

ที่มา : https://www.thaigov.go.th/news/contents/details/50270