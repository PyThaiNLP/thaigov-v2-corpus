รัฐบาลไทย-ข่าวทำเนียบรัฐบาล-นายกฯ ยินดีกับหน่วยงานที่รับรางวัล PM Awards: Thailand Cybersecurity Excellence Awards 2022 ชื่นชมทีมนักศึกษาไทย คว้ารางวัลชนะเลิศ Cyber SEA Games


วันอังคารที่ 23 สิงหาคม 2565
พิมพ์
นายกฯ ยินดีกับหน่วยงานที่รับรางวัล PM Awards: Thailand Cybersecurity Excellence Awards 2022 ชื่นชมทีมนักศึกษาไทย คว้ารางวัลชนะเลิศ Cyber SEA Games
นายกฯ ยินดีกับหน่วยงานที่รับรางวัล PM Awards: Thailand Cybersecurity Excellence Awards 2022 ชื่นชมทีมนักศึกษาไทย คว้ารางวัลชนะเลิศ Cyber SEA Games ย้ำรัฐบาลให้ความสำคัญกับการดูแลรักษาความมั่นคงปลอดภัยทางไซเบอร์
นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เผยว่า วันนี้ (23 สิงหาคม 2565) เวลา 08.45 น. ณ บริเวณโถงกลาง ตึกสันติไมตรี ทำเนียบรัฐบาล นายชัยวุฒิ ธนาคมานุสรณ์ รัฐมนตรีว่าการกระทรวงดิจิทัลเพื่อเศรษฐกิจและสังคม พร้อมด้วยคณะผู้บริหารสำนักงานคณะกรรมการการรักษาความมั่นคงปลอดภัยไซเบอร์แห่งชาติ (สกมช.) เข้าพบ พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เพื่อนำเสนอนิทรรศการรางวัล Thailand Cybersecurity Excellence Awards 2022 (Prime Minister Awards) โดยนำตัวแทนหน่วยงานที่ได้รับรางวัล ประกอบด้วย 1) หน่วยงานที่มีการรักษาความมั่นคงปลอดภัยไซเบอร์ตามมาตรฐานสากลดีเด่นแห่งชาติ (Cybersecurity Performance Excellence Award ) จำนวน 3 รางวัล ได้แก่ ธนาคารกรุงไทย จำกัด (มหาชน) สำนักงานคณะกรรมการกำกับหลักทรัพย์และตลาดหลักทรัพย์ และธนาคารแห่งประเทศไทย 2) รางวัลหน่วยงานให้การสนับสนุนการดำเนินการด้านความมั่นคงปลอดภัยไซเบอร์ของประเทศดีเด่น Cybersecurity Excellence Award (Supporting) ได้แก่ Huawei Technologies (Thailand) Co., Ltd. และ Palo Alto Networks Thailand รวมทั้งรายงานผลการแข่งขัน Cyber Top Talent 2021 และ Cyber SEA Game 2021
นายกรัฐมนตรีกล่าวแสดงความยินดีกับหน่วยงานที่ได้รับรางวัลฯ พร้อมชื่นชมนักศึกษาไทยที่คว้ารางวัลชนะเลิศ Cyber SEA Games 2021 รวมทั้งหน่วยงานที่ได้รับรางวัล ซึ่งรัฐบาลได้ให้ความสำคัญกับการดูแลรักษาความมั่นคงปลอดภัยทางไซเบอร์ โดยส่งเสริมและสนับสนุนการกำกับ ดูแล ให้หน่วยงานต่าง ๆ สามารถป้องกัน รับมือ และลดความเสี่ยงจากภัยคุกคามทางไซเบอร์ ทั้งนี้ ขอให้ทุกหน่วยงานให้ความสำคัญเพิ่มความเข้มข้นในการป้องกันภัยคุกคามที่อาจจะเกิดขึ้นในทุกรูปแบบ พร้อมเดินหน้าพัฒนาและขับเคลื่อนในทุกมิติ ซึ่งรัฐบาลได้ให้ความสำคัญด้านโครงสร้างพื้นฐานที่เกี่ยวกับความปลอดภัยทางเทคโนโลยีมาโดยตลอด และมีผลงานเป็นที่ปรากฏจนได้รับการยอมรับ รวมทั้งประสบความสำเร็จจากผลการแข่งขันทั้งในประเทศและต่างประเทศ พร้อมกันนี้ นายกรัฐมนตรีแสดงความชื่นชมที่หน่วยงานภาครัฐและภาคเอกชนได้ร่วมมือกันพัฒนา รวมทั้งกลุ่มนักศึกษาเยาวชนคนรุ่นใหม่ และขอให้มีการพัฒนาต่อยอดต่อไป ย้ำว่ารัฐบาลได้วางพื้นฐานเพื่อการใช้ประโยชน์ทางเทคโนโลยี มีการวางรากฐานและใช้เวลาในการพัฒนามาอย่างต่อเนื่อง เพื่อให้สามารถใช้ประโยชน์จากเทคโนโลยีได้อย่างปลอดภัย นับเป็นสิ่งดี ๆ ที่เกิดขึ้นเพื่ออนาคตและความก้าวหน้าของประเทศ
สำหรับรางวัล Prime Minister Awards: Thailand Cybersecurity Excellence Awards 2022 มีวัตถุประสงค์เพื่อส่งเสริมการดำเนินงานและกำกับดูแลให้หน่วยงานทางสารสนเทศ หน่วยงานภาครัฐ ภาคเอกชน และหน่วยงานอื่น ๆ ยกระดับขีดความสามารถในการป้องกัน รับมือ และลดความเสี่ยงจากภัยคุกคามไซเบอร์ เพื่อให้สอดคล้องกับแนวทางของพระราชบัญญัติการรักษาความมั่นคงปลอดภัยไซเบอร์ พ.ศ. 2562 และเป็นไปตามมาตรฐานสากล โดยได้มอบรางวัลให้กับหน่วยงานที่มีผลการดำเนินงานด้านความมั่นคงปลอดภัยทางไซเบอร์ รวมทั้งสิ้น 31 รางวัล จาก 21 หน่วยงาน ส่วนการแข่งขัน Cyber Top Talent และ Cyber SEA Game 2021 ซึ่งเป็นการแข่งขันด้าน Cybersecurity โดยมีคนรุ่นใหม่จาก 10 ประเทศในภูมิภาคอาเซียนเข้าร่วมการแข่งขันที่จัดขึ้นในรูปแบบออนไลน์ เนื่องจากสถานการณ์การแพร่ระบาดของโรคติดเชื้อไวรัสโคโรนา 2019 ทีมนักศึกษาจุฬาลงกรณ์มหาวิทยาลัยจากประเทศไทย ประกอบด้วย นายก้องภพ จริยาสถาพร นายธนัส วงศ์สมุทร และนายพัชรพล แสนแก้ว คว้ารางวัลชนะเลิศ และจะได้เข้าร่วมการแข่งขัน SECCON 2021 ซึ่งเป็นการแข่งขันในระดับนานาชาติต่อไป

ที่มา : https://www.thaigov.go.th/news/contents/details/58328