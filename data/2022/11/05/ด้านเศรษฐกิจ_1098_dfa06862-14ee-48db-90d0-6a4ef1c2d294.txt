รัฐบาลไทย-ข่าวทำเนียบรัฐบาล-กรมการขนส่งทางราง กระทรวงคมนาคม ลงพื้นที่เพื่อติดตามงานก่อสร้างโครงการรถไฟความเร็วสูงไทย - จีน


วันพุธที่ 29 กันยายน 2564
กรมการขนส่งทางราง กระทรวงคมนาคม ลงพื้นที่เพื่อติดตามงานก่อสร้างโครงการรถไฟความเร็วสูงไทย - จีน
ณ ศูนย์ซ่อมบำรุงทางโคกสะอาด จังหวัดนครราชสีมา และบริเวณที่ตั้งสถานีอยุธยา จังหวัดพระนครศรีอยุธยา
เมื่อวันที่ 28 - 29 กันยายน 2564 นายพิเชฐ คุณาธรรมรักษ์ รองอธิบดีกรมการขนส่งทางราง กระทราวงคมนาคม นำคณะเจ้าหน้าที่กรมการขนส่งทางราง (ขร.) ลงพื้นที่ตรวจเยี่ยมและติดตามความคืบหน้าการดำเนินงานก่อสร้างโครงการรถไฟความเร็วสูงไทย - จีน ณ ศูนย์ซ่อมบำรุงทางโคกสะอาด จังหวัดนครราชสีมา (สัญญาที่ 2-1 : ช่วงสีคิ้ว-กุดจิก) และบริเวณที่ตั้งสถานีอยุธยา จังหวัดพระนครศรีอยุธยา เพื่อเร่งรัดการดำเนินการก่อสร้างให้เป็นไปตามแผนที่กำหนด โดยมีผู้แทนจากการรถไฟแห่งประเทศไทย (รฟท.) ให้การต้อนรับและบรรยายสรุป
โครงการก่อสร้างโครงการรถไฟความเร็วสูงไทย - จีน (สัญญาที่ 2-1 : ช่วงสีคิ้ว-กุดจิก) มีระยะทาง 11 กิโลเมตร ปัจจุบันอยู่ระหว่างการก่อสร้างทางรถไฟยกระดับ ความคืบหน้าการดำเนินการก่อสร้างอยู่ที่ ร้อยละ 74.03 โดยได้ขยายสัญญาเนื่องจากผลกระทบการแพร่ระบาดของโรคติดเชื้อไวรัสโคโรนาสายพันธุ์ใหม่ (COVID-19) ซึ่งคาดว่าจะก่อสร้างแล้วเสร็จประมาณพฤษภาคม 2565 สัญญาดังกล่าวรวมถึงศูนย์ซ่อมบำรุงทางโคกสะอาด ซึ่งได้มีก่อสร้างเป็นศูนย์ซ่อมบำรุงเบาและอาคารที่พักเจ้าหน้าที่ โดยงานอาคารมีความก้าวหน้าร้อยละ 73.96
ส่วนบริเวณที่ตั้งสถานีอยุธยา จังหวัดพระนครศรีอยุธยา ได้ลงพื้นที่ เพื่อสำรวจสภาพทางกายภาพและพื้นที่โดยรอบสถานีอยุธยาในปัจจุบันในการลงพื้นที่ฯ ดังกล่าว ผู้แทน รฟท. ได้ให้ข้อมูลการปรับปรุงสถานีรถไฟความเร็วสูงอยุธยา เพื่อลดข้อกังวลต่าง ๆ ในประเด็นผลกระทบที่อาจจะมีต่อพื้นที่มรดกโลก โดยคำนึงถึงความสอดคล้องกับสภาพพื้นที่ด้วย
ขณะที่ตัวแทนหอการค้าที่ลงพื้นที่ในครั้งนี้ด้วย พร้อมสนับสนุนแนวทางการกำหนดตำแหน่งสถานีบริเวณเดิม เนื่องจากจะช่วยส่งเสริมการท่องเที่ยวเชิงวัฒนธรรม กระจายรายได้ อำนวยความสะดวกในการเดินทาง ซึ่งจะได้นำเสนอความเห็นดังกล่าวไปยังกระทรวงคมนาคมและรัฐบาลต่อไป
ทั้งนี้  กระทรวงคมนาคมอยู่ระหว่างเตรียมนำเสนอคณะรัฐมนตรีเพื่อพิจารณาแนวทางก่อสร้างสถานีรถไฟความเร็วสูงอยุธยา ก่อน รฟท. ดำเนินการในส่วนที่เกี่ยวข้องต่อไป

ที่มา : https://www.thaigov.go.th/news/contents/details/46380