รัฐบาลไทย-ข่าวทำเนียบรัฐบาล-รมว.ยุติธรรม รับลูกนายกฯ กำชับ ป.ป.ส.รีบขึ้นทะเบียนผู้ติดยาเสพติด ย้ำให้ครอบคลุมทุกพื้นที่ คัดกรองปรับพฤติกรรมช่วยฟื้นฟูให้กลับมาใช้ชีวิตปกติ พร้อมเร่งทำให้ครบวงจรปราบปรามผู้ค้า-ให้ความรู้ดึงชุมชนมีส่วนร่วม


วันพฤหัสบดีที่ 24 มิถุนายน 2564
พิมพ์
รมว.ยุติธรรม รับลูกนายกฯ กำชับ ป.ป.ส.รีบขึ้นทะเบียนผู้ติดยาเสพติด ย้ำให้ครอบคลุมทุกพื้นที่ คัดกรองปรับพฤติกรรมช่วยฟื้นฟูให้กลับมาใช้ชีวิตปกติ พร้อมเร่งทำให้ครบวงจรปราบปรามผู้ค้า-ให้ความรู้ดึงชุมชนมีส่วนร่วม
นายสมศักดิ์ เทพสุทิน รัฐมนตรีว่าการกระทรวงยุติธรรม รับลูกนายกฯ กำชับ ป.ป.ส.รีบขึ้นทะเบียนผู้ติดยาเสพติด ย้ำให้ครอบคลุมทุกพื้นที่ คัดกรองปรับพฤติกรรมช่วยฟื้นฟูให้กลับมาใช้ชีวิตปกติ พร้อมเร่งทำให้ครบวงจรปราบปรามผู้ค้า-ให้ความรู้ดึงชุมชนมีส่วนร่วม
นายสมศักดิ์ เทพสุทิน รัฐมนตรีว่าการกระทรวงยุติธรรม เปิดเผยว่า พล.อ.ประยุทธ์ จันทร์โอชา นายกรัฐมนตรี ได้มีข้อสั่งการให้สำรวจผู้ที่ติดยาเสพติดในทุกพื้นที่ทุกหมู่บ้าน คนที่ติดยาเสพติดต้องได้รับการขึ้นทะเบียนเพื่อนำไปบำบัดรักษา รวมถึงด้านปราบปรามยาเสพติดในส่วนของนายทุน ผู้ค้าหรือการจำหน่ายต่างๆ จะต้องดำเนินการอย่างเข้มงวดเป็นไปตามกฎหมาย รวมไปถึงการยึดทรัพย์ ซึ่งตนได้ให้สำนักงานคณะกรรมการป้องกันและปราบปรามยาเสพติด (ป.ป.ส.) ดำเนินการ ตามข้อสั่งการของนายกรัฐมนตรีให้ครอบคลุมทุกจังหวัด สำหรับการสำรวจการขึ้นทะเบียนผู้ติดยาเสพติดเพื่อนำไปบำบัดรักษา สำนักงาน ป.ป.ส. ได้จัดทำระบบการขึ้นทะเบียนผู้ติดยาเสพติดขึ้นมารองรับ และจะดำเนินการประมวลผลการขึ้นทะเบียนผู้ติดยาเสพติดในภาพรวม เพื่อนำไปสู่การบำบัดรักษา ปัจจุบันมีผู้ที่มาลงชื่อขึ้น ทะเบียนในระบบของสำนักงาน ป.ป.ส. แล้วรวมทั้งสิ้น 9,192 คน โดยผู้สนใจเข้าร่วมสามารถลงทะเบียนได้ที่ https://nccdor.nccd.go.th/mqrcode/formtreat โดยผู้สมัครใจเข้ารับการบำบัดรักษายาเสพติด จะไม่มีความผิด ไม่มีประวัติและไม่มีโทษ
"เรามุ่งมั่นที่จะให้คนที่ติดยาเสพติดต้องได้รับการขึ้นทะเบียน และนำไปสู่การบำบัดรักษาทุกคนตามนโยบายของนายกรัฐมนตรี ในขั้นตอนต่อไป จะมีการคัดกรองเพื่อรับตัวผู้ป่วยเข้ารับการรักษาในสถานพยาบาล หรือค่ายปรับเปลี่ยนพฤติกรรม หรือเข้าสู่การบำบัดฟื้นฟูโดยการมีส่วนร่วมของชุมชน (Community Based Treatment and Rehabilitation: CBTx) ตลอดจนการติดตามดูแลผู้ผ่านการบำบัดรักษา รวมทั้งฟื้นฟูสภาพทางสังคมที่ครอบคลุมไปถึงการสงเคราะห์ช่วยเหลือเพื่อพัฒนาคุณภาพชีวิต ให้ผู้ผ่านการบำบัดสามารถกลับมาใช้ชีวิตในสังคมได้อย่างเป็นปกติ" นายสมศักดิ์ กล่าว

ที่มา : https://www.thaigov.go.th/news/contents/details/43055