รัฐบาลไทย-ข่าวทำเนียบรัฐบาล-สธ.จับมือ กกต. สนับสนุน อสม.เป็นแกนนำสร้างพลเมืองคุณภาพระดับชุมชน


วันพฤหัสบดีที่ 28 เมษายน 2565
สธ.จับมือ กกต. สนับสนุน อสม.เป็นแกนนำสร้างพลเมืองคุณภาพระดับชุมชน
กระทรวงสาธารณสุข ลงนามร่วมกับ สำนักงานคณะกรรมการการเลือกตั้ง สนับสนุน อสม.เป็นแกนนำขับเคลื่อนกิจกรรมส่งเสริมประชาธิปไตยให้แก่ประชาชนในชุมชน เพื่อสร้างพลเมืองคุณภาพ มีความรู้ความเข้าใจที่ถูกต้องเกี่ยวกับระบอบประชาธิปไตย เคารพกฎหมาย คุณธรรม จริยธรรม
กระทรวงสาธารณสุข ลงนามร่วมกับ สำนักงานคณะกรรมการการเลือกตั้ง สนับสนุน อสม.เป็นแกนนำขับเคลื่อนกิจกรรมส่งเสริมประชาธิปไตยให้แก่ประชาชนในชุมชน เพื่อสร้างพลเมืองคุณภาพ มีความรู้ความเข้าใจที่ถูกต้องเกี่ยวกับระบอบประชาธิปไตย เคารพกฎหมาย คุณธรรม จริยธรรม ระเบียบวินัย และมีความรับผิดชอบ ยึดมั่นในสถาบันของประเทศ
วันนี้ (28 เมษายน 2565) ที่สำนักงานคณะกรรมการการเลือกตั้ง (กกต.) ศูนย์ราชการเฉลิมพระเกียรติ 80 พรรษาฯ กทม. นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข และนายอิทธิพร บุญประคอง ประธานกรรมการการเลือกตั้ง ลงนามบันทึกข้อตกลงความร่วมมือระดับนโยบาย การเสริมสร้างความเป็นพลเมืองคุณภาพและความรู้ความเข้าใจที่ถูกต้องเกี่ยวกับการปกครองระบอบประชาธิปไตยอันมีพระมหากษัตริย์ทรงเป็นประมุข โดยมี นพ.ธเรศ กรัษนัยรวิวงค์ อธิบดีกรมสนับสนุนบริการสุขภาพ ร่วมเป็นสักขีพยาน
นายอนุทินกล่าวว่า กระทรวงสาธารณสุขพัฒนาระบบสุขภาพ โดยส่งเสริม สนับสนุน และพัฒนาศักยภาพเครือข่ายภาคประชาชน คือ อาสาสมัครสาธารณสุขประจำหมู่บ้าน (อสม.) ให้เข้ามามีส่วนร่วมทำงานเชื่อมประสานกับเจ้าหน้าที่สาธารณสุขดูแลสุขภาพ คุณภาพชีวิตและความเป็นอยู่ที่ดีของคนในชุมชน ซึ่งที่ผ่านมา อสม.ได้ร่วมกับศูนย์ส่งเสริมพัฒนาประชาธิปไตย (ศส.ปชต.) เป็นอีกหนึ่งกลไกสำคัญขับเคลื่อนการสร้างความรู้ความเข้าใจที่ถูกต้องเกี่ยวกับการปกครองระบอบประชาธิปไตยอันมีพระมหากษัตริย์ทรงเป็นประมุขแก่ประชาชนในพื้นที่ ขณะที่สำนักงานคณะกรรมการการเลือกตั้ง ได้ส่งเสริมสนับสนุนให้ทุกภาคส่วนและประชาชนมีความรู้ความเข้าใจที่ถูกต้องเกี่ยวกับการปกครองระบอบประชาธิปไตยอันมีพระมหากษัตริย์ทรงเป็นประมุข และการเข้ามามีส่วนร่วมทางการเมือง โดยคำนึงถึงอิสระ สิทธิ และประโยชน์ของประเทศชาติเป็นสำคัญ ดังนั้น สองหน่วยงานจึงลงนามความร่วมมือกัน เพื่อเสริมสร้างความเป็นพลเมืองคุณภาพและความรู้ความเข้าใจที่ถูกต้องเกี่ยวกับการปกครองระบอบประชาธิปไตยอันมีพระมหากษัตริย์ทรงเป็นประมุข ให้แก่เครือข่าย อสม. โดยผลักดันให้เป็นวาระแห่งชาติ และกำหนดเป็นนโยบายต่อเนื่องของกระทรวงสาธารณสุข ซึ่งจะดำเนินงานทั้งในส่วนกลางและส่วนภูมิภาค โดยใช้แนวทางการจัดกิจกรรมของสำนักงานคณะกรรมการการเลือกตั้ง
นายอนุทินกล่าวต่อว่า หลังจากนี้ กระทรวงสาธารณสุขจะมีหนังสือสั่งการถึงสำนักงานสาธารณสุขทุกจังหวัด สนับสนุนให้ อสม.มีบทบาทร่วมเป็นคณะกรรมการและเป็นอาสาสมัครพัฒนาการเมืองของศูนย์ส่งเสริมพัฒนาประชาธิปไตยซึ่งตั้งอยู่ในทุกตำบล และดำเนินงานในฐานะเครือข่ายภาคประชาชน ทำหน้าที่รณรงค์ชี้แจงสร้างความเข้าใจที่ถูกต้องเกี่ยวกับการปกครองระบอบประชาธิปไตยอันมีพระมหากษัตริย์ทรงเป็นประมุขให้แก่ประชาชน ถือเป็นการปลูกฝังค่านิยม ความเป็นประชาธิปไตยให้กับเด็ก เยาวชน และประชาชน ทำให้เกิดความรักและยึดมั่นในสถาบันชาติ ศาสนา พระมหากษัตริย์ เคารพกฎหมาย คุณธรรม จริยธรรม ระเบียบวินัยมีความรับผิดชอบต่อตนเองและครอบครัว มีความสามัคคี และยึดมั่นในขนบธรรมเนียมประเพณีที่ดีงามช่วยทำความเข้าใจเกี่ยวกับการเลือกตั้ง การเลือกผู้แทนที่ดีเข้ามาบริหารประเทศ มาตรวจสอบการทำงานโดยไม่เห็นแก่อามิสสินจ้างและไม่ขายเสียง รวมถึงการนำหลักปรัชญาเศรษฐกิจพอเพียงมาใช้เป็นแนวทางในการดำรงชีวิต ให้ประชาชนมีคุณภาพชีวิตที่ดี เกิดความสงบสุข สร้างชุมชนเข้มแข็ง ส่งผลให้ประเทศมีความเจริญมั่งคง มั่งคั่ง อย่างยั่งยืน
******************************************* 28 เมษายน 2565

ที่มา : https://www.thaigov.go.th/news/contents/details/54028