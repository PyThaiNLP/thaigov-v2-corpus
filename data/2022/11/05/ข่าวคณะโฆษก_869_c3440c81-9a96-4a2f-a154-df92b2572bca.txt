รัฐบาลไทย-ข่าวทำเนียบรัฐบาล-โฆษกรัฐบาลเผย นายกฯ ไม่นิ่งนอนใจติดตามโควิด-19 ใกล้ชิด หารือ ศบค. พฤหัสนี้ ขอบคุณคนไทยมีวินัยป้องกันเต็มที่ ขณะที่ต่างประเทศยอดติดเชื้อยังพุ่ง


วันอังคารที่ 18 มกราคม 2565
พิมพ์
โฆษกรัฐบาลเผย นายกฯ ไม่นิ่งนอนใจติดตามโควิด-19 ใกล้ชิด หารือ ศบค. พฤหัสนี้ ขอบคุณคนไทยมีวินัยป้องกันเต็มที่  ขณะที่ต่างประเทศยอดติดเชื้อยังพุ่ง
โฆษกรัฐบาลเผย นายกฯ ไม่นิ่งนอนใจติดตามโควิด-19 ใกล้ชิด หารือ ศบค. พฤหัสนี้ ขอบคุณคนไทยมีวินัยป้องกันเต็มที่  ขณะที่ต่างประเทศยอดติดเชื้อยังพุ่ง
วันที่ 18 มกราคม 2565 นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เร่งแก้ปัญหาเศรษฐกิจปากท้อง และการดำรงชีวิตของประชาชนในแต่ละวัน  ในขณะที่ประเทศไทยยังคงมีการแพร่ระบาดของเชื้อไวรัสสายพันธุ์โอมิครอน  ในช่วงปลายปีที่ผ่านมา และเริ่มมากขึ้นหลังจากช่วงเทศกาลปีใหม่  อย่างไรก็ตาม ต้องขอบคุณคนไทยทุกคนที่ส่วนใหญ่ยังปฏิบัติมาตรการดูแลตนเองแบบครอบจักรวาล ซึ่งไทยแตกต่างจากหลายประเทศ เพราะยังคงสามารถควบคุมการแพร่ระบาด และผู้เสียชีวิตอยู่ในระดับต่ำ
โฆษกประจำสำนักนายกรัฐมนตรี กล่าวว่า นายกรัฐมนตรีจะเป็นประธานการประชุมคณะกรรมการบริหารสถานการณ์การแพร่ระบาดของโรคติดเชื้อไวรัสโคโรนา 2019 (โควิด – 19)  ในวันที่ 20 มกราคมนี้ ซึ่งกระทรวงสาธารณสุขเตรียมเสนอการปรับพื้นที่โซนสีของแต่ละจังหวัด เป็นไปเพื่อกำหนดมาตรการสำหรับกิจการ/กิจกรรมต่าง ๆ ให้สอดคล้องกับสถานการณ์การแพร่ระบาดของโอมิครอน รวมทั้งจะมีการประเมินสถานการณ์มาตรการเข้าประเทศ และความปลอดภัยของคนในประเทศ โดยล่าสุด (18 ม.ค.65) พบผู้ป่วยรายใหม่  6,397 ราย จำแนกเป็น
ผู้ป่วยจากในประเทศ 6,232 ราย
ผู้ป่วยมาจากต่างประเทศ 165 ราย
ผู้ป่วยสะสม 1 14,376 ราย (ตั้งแต่ 1 มกราคม 2565) หายป่วยกลับบ้าน 6,637 ราย หายป่วยสะสม 65,409 ราย (ตั้งแต่ 1 มกราคม 2565)
ผู้ป่วยกำลังรักษา 81,952 ราย
เสียชีวิต 18 ราย
ส่วนการให้บริการวัคซีน COVID-19 (18 ม.ค. 65)  ประเทศไทยฉีดวัคซีนสะสมแล้ว 110,663,601 โดส แบ่งเป็นเข็มที่ 1 ฉีดสะสม 51,831,786 โดส เข็มที่ 2 ฉีดสะสม 47,676,337 โดส เข็มที่ 3 ฉีดสะสม 10,507,085 โดส เข็มที่ 4 ฉีดสะสม 648,393 โดส
...................................

ที่มา : https://www.thaigov.go.th/news/contents/details/50618