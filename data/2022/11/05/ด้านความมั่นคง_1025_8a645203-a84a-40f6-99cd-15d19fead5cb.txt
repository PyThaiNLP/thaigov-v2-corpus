รัฐบาลไทย-ข่าวทำเนียบรัฐบาล-รมว.สุชาติ ขานรับข้อสั่งการ นายก มอบกรมการจัดหางาน จับมือ กรมพัฒนาฝีมือแรงงาน เดินหน้า หาอาชีพอิสระ ฝึกทักษะ ให้ประชาชนหลังโควิดคลี่คลาย


วันเสาร์ที่ 7 พฤษภาคม 2565
พิมพ์
รมว.สุชาติ ขานรับข้อสั่งการ นายก มอบกรมการจัดหางาน จับมือ กรมพัฒนาฝีมือแรงงาน เดินหน้า หาอาชีพอิสระ ฝึกทักษะ ให้ประชาชนหลังโควิดคลี่คลาย
นายสุชาติ ชมกลิ่น รัฐมนตรีว่าการกระทรวงแรงงาน เปิดเผยว่า ตามที่ท่านนายกรัฐมนตรีและรัฐมนตรีว่าการกระทรวงกลาโหม พล.อ.ประยุทธ์ จันทร์โอชา ได้มีข้อสั่งการให้กระทรวงแรงงาน ผลักดันอาชีพอิสระให้เป็นที่รู้จัก พร้อมพัฒนาทักษะฝีมือแรงงาน ให้มีทักษะที่หลากหลาย
มีช่องทางการหารายได้เพิ่มขึ้น เพื่อเพิ่มโอกาสการมีงานทำ มีรายได้ และส่งเสริมต่อยอดการประกอบอาชีพให้แก่พี่น้องประชาชนนั้น ผมได้ขานรับข้อสั่งการดังกล่าวจากท่านนายกรัฐมนตรี และได้มอบหมายให้กรมการจัดหางานเตรียมข้อมูลอาชีพอิสระ เพื่อเป็นทางเลือกให้กับประชาชน นอกเหนือจาก 10 หมวด 199 อาชีพ โดยเน้นอาชีพที่ทำได้ง่าย รายได้ดี เป็นที่นิยมในปัจจุบัน สามารถทำได้ตามความถนัดทุกช่วงวัย พร้อมประชาสัมพันธ์อาชีพอิสระที่น่าสนใจให้เป็นที่รู้จักของประชาชน และให้กรมพัฒนาฝีมือแรงงาน เตรียมหลักสูตรพัฒนาทักษะ ที่หลากหลายให้ประชาชนที่สนใจประกอบอาชีพอิสระ มีทักษะ มีโอกาสทางอาชีพเพิ่มขึ้น
ด้าน นายไพโรจน์ โชติกเสถียร อธิบดีกรมการจัดหางาน กล่าวว่า ประชาชนที่สนใจสามารถเข้าชม“อาชีพอิสระ 2022” ได้ที่เว็บไซต์กองส่งเสริมการมีงานทำ กรมการจัดหางาน www.doe.go.th/vgnew เลือกหัวข้อ  “อาชีพอิสระ 2022” ซึ่งปัจจุบันกรมการจัดหางานได้เตรียมข้อมูลไว้ถึง 10 ประเภทอาชีพอิสระ ดังนี้
1.ประเภทการขายและการให้บริการ อาทิ ดูแลผู้สูงอายุ แอดมินเพจ/ดูแลร้านค้าออนไลน์
2.ประเภทการใช้เทคนิคและความรู้เฉพาะด้าน อาทิ รับทำโมเดล 3 มิติ รับตัดต่อวีดิโอ รับสร้าง/ตอบแบบสอบถาม
3.ประเภทการออกแบบ อาทิ รับออกแบบโลโก้ รับทำ sticker Line รับออกแบบและวาดภาพประกอบ Map Designer
4.ประเภทการสอน อาทิ สอนภาษา รับสอนโหราศาสตร์ สอนลงทุน/เล่นหุ้น
5.ประเภทงานประดิษฐ์ หัตถกรรม และภูมิปัญญา อาทิ ทำน้ำปรุง ทำแป้งพวง เสื้อมัดย้อม ทำกำไลหินนำโชค
6.ประเภทการตัด – เย็บ อาทิ รับซ่อมตุ๊กตา เย็บเสื้อผ้าสุนัข รับตัด-เย็บ/แก้ไขเสื้อผ้า
7.ประเภทการทำอาหาร อาทิ ชิฟฟ่อนมะพร้าวอ่อน วุ้นข้าวเหนียวมะม่วง คาราเมลคอนเฟลก น้ำผลไม้สกัดเย็น
8.ประเภทการให้คำปรึกษา อาทิ ที่ปรึกษาทางกฎหมาย รับวางแผนการเดินทาง
9.ประเภทการเขียนและรีวิว อาทิ นักเขียน รับรีวิวอาหาร รับโปรโมทสินค้า รับเขียนบทความ
10.ประเภทการเกษตรและเลี้ยงสัตว์ อาทิ เลี้ยงจิ้งหรีด เพาะเห็ดนางฟ้า ปลูกข้าวโพดอ่อน เลี้ยงกบฮอร์นฟรอก ปลูกกล้วยไม้ เลี้ยงด้วงสาคู
ทั้งนี้ ผู้สนใจที่ต้องการสอบถามข้อมูลเพิ่มเติมสามารถติดต่อได้ที่สำนักงานจัดหางานจังหวัดทุกจังหวัด สำนักงานจัดหางานกรุงเทพมหานครพื้นที่ 1 – 10 หรือที่สายด่วนกระทรวงแรงงาน โทร.1506 กด 2 กรมการจัดหางาน หรือสายด่วนกรมการจัดหางาน โทร.1694

ที่มา : https://www.thaigov.go.th/news/contents/details/54318