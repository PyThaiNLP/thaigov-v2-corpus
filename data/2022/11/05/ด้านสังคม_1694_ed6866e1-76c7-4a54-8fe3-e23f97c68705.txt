รัฐบาลไทย-ข่าวทำเนียบรัฐบาล-ดีอีเอส เตือนภัย QR code หลอกลวง หรือ QR code scams


วันอาทิตย์ที่ 19 มิถุนายน 2565
ดีอีเอส เตือนภัย QR code หลอกลวง หรือ QR code scams
ดีอีเอส เตือนภัย QR code หลอกลวง หรือ QR code scams
นางสาวนพวรรณ หัวใจมั่น โฆษกกระทรวงดิจิทัลเพื่อเศรษฐกิจและสังคมฝ่ายการเมือง (ดีอีเอส) กล่าวว่า  ในปัจจุบันประชาชนนิยมใช้ QR CODE ในการใช้จ่ายสินค้าหรือบริการต่างๆ ร้านอาหารหลายแห่งเริ่มใช้ QR CODE ในการชำระเงินแบบไร้เงินสด ทำให้ประชาชนได้รับความสะดวก ทั้งนี้ฝากเตือนประชาชนถึงการใช้ QR CODE ต้องระวังและมีสติในการใช้งาน ซึ่งอาจมีผู้ร้ายหรือผู้ไม่หวังดีอาจจงใจใช้ QR CODE พิมพ์ URL ซึ่งนำไปสู่เว็บไซต์หลอกลวง(Phishing) หลอกให้กรอกข้อมูลหรือบัญชีธนาคารหรือหลอกให้โอนเงินไปบัญชีคนอื่นที่ไม่ใช่บัญชีของร้านค้าได้ เช่นกัน  ซึ่งประชาชนสามารถป้องกันจาก QR CODE ปลอมได้โดย
1. ควรตรวจสอบแหล่งที่มาของ QR CODE ว่ามีความน่าเชื่อถือหรือไม่ โดยก่อนกด Scan ควรตรวจสอบหรือPreview ตัวลิงก์หรือ URL โดยเมื่อเราใช้กล้องของมือถือ Smart Phone ส่องดูก่อนกด Scan หากพบว่าลิงก์ที่ปรากฎขึ้นมาแปลกๆ หรือไม่ตรงกับชื่อเว็บไซต์ที่ใช้บริการอยู่ก็ไม่ควรที่จะกด Scan ต่อ
2. ใช้โปรแกรมในการ Scan ที่สามารถระบุได้ว่าลิงก์ที่ Scan จาก QR CODE เป็นลิงก์ที่ปลอมหรือหลอกลวง(malicious links) ซึ่งสามารถหาใช้งานได้จากโปรแกรม Antivirus ที่มีคุณสมบัตินี้ คล้ายกับการ scan virus ก่อนใช้งาน usb drive แต่นี้คือการ Scan QR CODE หรือลิงก์ก่อนที่จะทำธุรกรรมต่อไป
3. เมื่อกด Scan QR CODE ไปแล้ว ก่อนโอนเงินหรือทำธุรกรรมใดๆ ควรจะตรวจสอบให้แน่ใจว่าเป็นบัญชีของผู้ขายจริงๆ โดยสอบถามยืนยันกับผู้ขายว่าชื่อบัญชีนี้ถูกต้องหรือไม่ ก่อนที่จะโอนเงินชำระค่าสินค้าไป เพราะผู้ร้ายสามารถสร้าง QR CODE ปลอมบัญชีอื่นซึ่งไม่ใช่บัญชีของร้านค้าเอามาหลอกเราได้ ควรตระหนักหรือระวังในส่วนนี้ด้วย
หากพบว่ามีคนร้ายเข้ามาหลอกลวง และมีกลุ่มมิจฉาชีพเข้ามาสร้างปัญหาให้พี่น้องประชาชน สามารถแจ้งร้องเรียนได้ที่กระทรวงดิจิทัล สายด่วน 1212 หรือแจ้งความร้องทุกข์กับเจ้าหน้าที่ตำรวจ เราจะเร่งดำเนินการแก้ไขปัญหาให้พี่น้องประชาชน
***********

ที่มา : https://www.thaigov.go.th/news/contents/details/55878