รัฐบาลไทย-ข่าวทำเนียบรัฐบาล-โฆษกรัฐบาลแนะ “สมหมาย” ทบทวนตัวเอง วอนวิพากษ์วิจารณ์ให้สมกับคุณวุฒิ-วัยวุฒิ ชี้อย่าจ้องโจมตีรัฐบาลเพียงเพราะอคติ จี้เลิกเสนอแนะแบบเหวี่ยงแหไปเรื่อย


วันพุธที่ 6 เมษายน 2565
พิมพ์
โฆษกรัฐบาลแนะ “สมหมาย” ทบทวนตัวเอง วอนวิพากษ์วิจารณ์ให้สมกับคุณวุฒิ-วัยวุฒิ ชี้อย่าจ้องโจมตีรัฐบาลเพียงเพราะอคติ จี้เลิกเสนอแนะแบบเหวี่ยงแหไปเรื่อย
โฆษกรัฐบาลแนะ “สมหมาย” ทบทวนตัวเอง วอนวิพากษ์วิจารณ์ให้สมกับคุณวุฒิ-วัยวุฒิ ชี้อย่าจ้องโจมตีรัฐบาลเพียงเพราะอคติ จี้เลิกเสนอแนะแบบเหวี่ยงแหไปเรื่อย ก่อนไม่เหลือคุณค่าให้คนรุ่นหลังได้สรรเสริญ
วันที่ 6 เมษายน 2565 นายธนกร วังบุญคงชนะ โฆษกประจำสำนักนายกรัฐมนตรี กล่าวถึงกรณีที่นายสมหมาย ภาษี อดีต รมว.คลัง ระบุว่า รัฐบาลไร้ผลงานเป็นชิ้นเป็นอันในการแก้ไขปัญหาเศรษฐกิจ และเสนอให้ยุบสภาฯ ว่า ด้วยความเคารพผู้อาวุโส ตนแทบไม่อยากเชื่อว่านี่เป็นความคิดของคนที่เคยเป็นถึงอดีตขุนคลังของประเทศ เพราะฟังแล้วไม่ต่างอะไรกับพวกที่ชอบเสนอความเห็นแบบเอามัน ไม่คำนึงถึงความเป็นจริงและหลักการอะไรเลย อย่าเอาความน้อยใจ ความโกรธ หรืออคติ มาเป็นตัวตั้งในการกระแนะกระแหนโจมตีรัฐบาล แต่ควรจะกลับไปทบทวนตัวเองว่าที่ผ่านมาในอดีตของท่านเป็นอย่างไร สิ่งที่ท่านเคยคิดว่าดี เมื่อครั้งที่ท่านอยู่ในตำแหน่งได้ทำอะไรไปบ้างหรือไม่ และสำเร็จอย่างที่ท่านคิดจริงหรือไม่ เพราะนายสมหมายถือว่าเป็นผู้ใหญ่ของบ้านเมืองคนหนึ่ง ควรวิพากษ์วิจารณ์หรือเสนอแนะให้สมกับคุณวุฒิและวัยวุฒิของท่านด้วย
นายธนกร กล่าวอีกว่า สิ่งที่นายสมหมายเขียนพรรณนาหรือเสนอแนะนั้นไม่ได้มีอะไรใหม่ หากตั้งสติให้ดีจะพบว่า เป็นเรื่องปกติของเศรษฐกิจโลกเมื่อมีสงครามและโรคระบาดเกิดขึ้น ซึ่งกระทบต่อประเทศต่าง ๆ รวมถึงประเทศไทยด้วย ดังนั้นไม่ว่าจะเป็นเงินเฟ้อ อัตราดอกเบี้ย หรือราคาสินค้าสูงขึ้น หน่วยงานทางเศรษฐกิจหรือแม้แต่เด็กมหาวิทยาลัยที่นายสมหมายพูดถึงเขาก็คิดออกเหมือนกัน แต่สิ่งที่รัฐบาลกำลังดำเนินการอยู่หรือวางแผนไว้นั้นนายสมหมายคงไม่รู้ เพราะไม่ได้อยู่ใน ครม. จึงกลายเป็นการวิจารณ์แบบเหวี่ยงแหไปเรื่อย ดังนั้น นายสมหมายจึงน่าจะหยุดคิดทบทวนตัวเองว่าที่ผ่านมาทำถูกต้องแล้วหรือไม่ เพราะผ่านประสบการณ์มาก็มาก หรือทางที่ดี ควรพักผ่อนอยู่กับบ้าน ไม่ควรออกมาทำอะไรให้คนรุ่นลูกรุ่นหลานเขามองว่าไม่มีอะไรเป็นชิ้นเป็นอัน จะได้หลงเหลือคุณค่าให้คนรุ่นหลังได้ยกย่องสรรเสริญบ้าง

ที่มา : https://www.thaigov.go.th/news/contents/details/53348