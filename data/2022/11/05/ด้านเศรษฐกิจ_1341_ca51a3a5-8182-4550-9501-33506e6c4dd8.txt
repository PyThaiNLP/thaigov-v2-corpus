รัฐบาลไทย-ข่าวทำเนียบรัฐบาล-รมว.กษ. ติดตามแผนบรรเทาอุทกภัยในโครงการบรรเทาอุทกภัยลุ่มน้ำคลองสะพานหยี (พญาโฮ้ง) จ.พัทลุง


วันศุกร์ที่ 15 ตุลาคม 2564
รมว.กษ. ติดตามแผนบรรเทาอุทกภัยในโครงการบรรเทาอุทกภัยลุ่มน้ำคลองสะพานหยี (พญาโฮ้ง) จ.พัทลุง
รมว.กษ. ติดตามแผนบรรเทาอุทกภัยในโครงการบรรเทาอุทกภัยลุ่มน้ำคลองสะพานหยี (พญาโฮ้ง) จ.พัทลุง มีพื้นที่รับประโยชน์กว่า 22,000 ไร่
ดร.เฉลิมชัย ศรีอ่อน รัฐมนตรีว่าการกระทรวงเกษตรและสหกรณ์ ติดตามความก้าวหน้าโครงการบรรเทาอุทกภัยลุ่มน้ำคลองสะพานหยี (พญาโฮ้ง) ณ โครงการฝายพญาโฮ้ง ต.ชะรัด อ.กงหรา จ.พัทลุง ซึ่งโครงการดังกล่าว มีแผนดำเนินการในปี 2565 - 2568 โดยจะดำเนินการก่อสร้างฝายน้ำล้นแบบพับได้ควบคุมโดยระบบไฮดรอลิก จำนวน 1 แห่ง คลองระบายน้ำคอนกรีตเสริมเหล็ก ความยาว 14,500 เมตรประตูระบายน้ำปากคลองจำนวน 1 แห่ง ประตูระบายน้ำกลางคลอง จำนวน 6 แห่ง ประตูระบายน้ำปลายคลอง จำนวน 1 แห่ง และสะพานคอนกรีตเสริมเหล็ก จำนวน 18 แห่ง
ทั้งนี้ การดำเนินโครงการบรรเทาอุทกภัยลุ่มน้ำคลองสะพานหยี (พญาโฮ้ง) จะช่วยบรรเทาอุทกภัยป้องกันอันตรายต่อชีวิตและทรัพย์สินของราษฎรในพื้นที่รวมกว่า 22,000 ไร่ ใน 4 ตำบล ทั้ง ต.ชะรัดต.สมหวัง ต.ท่าแค และ ต.นาโหนด อีกทั้งยังช่วยให้การระบายน้ำหลากในลุ่มน้ำมีประสิทธิภาพมากขึ้น
"จากที่ได้สัญญากับพี่น้องประชาชนไว้ตั้งแต่ปี 63 ว่าจะเข้ามาช่วยแก้ไขปัญหาในพื้นที่พัทลุงนั้น ผมเป็นคนรักษาคำพูด ถ้ารับปากแล้วนั่นคือต้องทำให้ได้ วันนี้จึงมีความยินดีอย่างยิ่งที่สามารถนำงบประมาณมาดำเนินการก่อสร้าง ซึ่งเริ่มดำเนินการในปี 65 ทั้งนี้ ได้ให้ความมั่นใจว่าจะให้การสนับสนุนและดำเนินให้เสร็จตามเป้าหมายที่วางไว้" ดร.เฉลิมชัย กล่าว

ที่มา : https://www.thaigov.go.th/news/contents/details/47026