รัฐบาลไทย-ข่าวทำเนียบรัฐบาล-การท่าเรือแห่งประเทศไทย เตรียมปรับปรุงพื้นถนนและระบบระบายน้ำบริเวณลานบรรจุตู้สินค้าและลานฝากเก็บตู้สินค้าของท่าเรือกรุงเทพ เพิ่มความเชื่อมั่นให้กับผู้ใช้บริการ


วันพุธที่ 7 กรกฎาคม 2564
การท่าเรือแห่งประเทศไทย เตรียมปรับปรุงพื้นถนนและระบบระบายน้ำบริเวณลานบรรจุตู้สินค้าและลานฝากเก็บตู้สินค้าของท่าเรือกรุงเทพ เพิ่มความเชื่อมั่นให้กับผู้ใช้บริการ
...
การท่าเรือแห่งประเทศไทย (กทท.) กระทรวงคมนาคม เตรียมดำเนินโครงการปรับปรุงพื้นถนนและระบบระบายน้ำบริเวณลานบรรจุตู้สินค้าและลานฝากเก็บตู้สินค้า เพื่อป้องกันน้ำท่วมขังภายในเขตรั้วศุลกากร ท่าเรือกรุงเทพ (ทกท.) พร้อมสร้างความมั่นใจให้กับผู้ใช้บริการ
เรือโท กมลศักดิ์ พรหมประยูร ผู้อำนวยการการท่าเรือแห่งประเทศไทย กล่าวว่า ปัจจุบันพื้นที่บริเวณลานบรรจุตู้สินค้าและลานฝากเก็บตู้สินค้าภายในเขตรั้วศุลกากร ทกท. มีระดับความสูงอยู่ที่ +0.90 และ 1.00 เมตร (จากระดับน้ำทะเลปานกลาง) และมีการวางท่อระบายน้ำ ขนาดเส้นผ่านศูนย์กลาง 0.60 เมตร สามารถระบายน้ำได้ 0.302 ลูกบาศก์เมตร/วินาที เพื่อเป็นมาตรการป้องกันการเกิดเหตุน้ำท่วมขังบริเวณลานบรรจุตู้สินค้าและลานฝากเก็บตู้สินค้าได้อย่างมีประสิทธิภาพ โดย กทท. จะดำเนินการเปลี่ยนท่อระบายน้ำให้มีศักยภาพการระบายน้ำที่ดีขึ้น เป็นขนาด 1.20 - 1.50 เมตร พร้อมบ่อพัก จำนวน 4 เส้นทาง มีความยาวท่อระบายน้ำรวม 1,095 เมตร จะส่งน้ำตรงสู่สถานีสูบน้ำบริเวณโรงพักสินค้า 6 และสถานีสูบน้ำบริเวณเขื่อนองค์พระพุทธสมุทรมงคลเขตต์ ซึ่งจะเพิ่มประสิทธิภาพการระบายน้ำภายในบริเวณลานบรรจุตู้สินค้าและลานฝากเก็บตู้สินค้าเพิ่มขึ้น 1.614 ลูกบาศก์เมตร/วินาที เพื่อป้องกันน้ำท่วมที่เกิดจากฝนตกหนัก และเพิ่มประสิทธิภาพการระบายน้ำได้รวดเร็วและมากขึ้น  ซึ่งการดำเนินโครงการฯ ดังกล่าว จะไม่ส่งผลกระทบการขนส่งภายใน ทกท.
ทั้งนี้ กทท. ได้มีมาตรการระยะสั้น โดยจะขุดลอกตะกอนดินบริเวณสถานีสูบน้ำเขื่อนองค์พระฯ ปีละ 1 ครั้ง เพื่อให้สามารถรองรับน้ำได้มากขึ้น รวมทั้งดูแลบำรุงรักษาเครื่องสูบน้ำก่อนถึงฤดูฝนทุกปี และขุดลอกท่อระบายน้ำบริเวณลานบรรจุตู้สินค้าและลานฝากเก็บตู้สินค้าตลอดทั้งปี พร้อมจัดเจ้าหน้าที่ประจำทุกสถานีเปิด - ปิดเครื่องสูบน้ำ และจัดเจ้าหน้าที่ลงพื้นที่และประจำสถานีสูบน้ำ เพื่อเฝ้าระวังระดับน้ำและรายงานสถานการณ์เป็นระยะ นอกจากนี้ จะเตรียมของบประมาณสำหรับซื้อเครื่องปั่นไฟ (Mobile Generator) สำรองไว้กรณีที่เกิดเหตุกระแสไฟฟ้าขัดข้องภายในเขตรั้วศุลกากร ทกท. และทุกสถานีจะมีเครื่องสูบน้ำสำรองไว้ ซึ่งมาตรการดังกล่าว เป็นการป้องกันการเกิดปัญหาน้ำท่วมขัง และอาจทำให้สินค้าในตู้สินค้าเกิดความเสียหาย สร้างความเชื่อมั่นให้แก่ผู้ใช้บริการในการขนส่งผ่าน ทกท. ได้เป็นอย่างดี

ที่มา : https://www.thaigov.go.th/news/contents/details/43541