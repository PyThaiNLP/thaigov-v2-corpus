รัฐบาลไทย-ข่าวทำเนียบรัฐบาล-นายแพทย์ เศวตสรรฯ ชี้แจงข้อสงสัย พ.ร.ก. แก้ไขเพิ่มเติม พ.ร.บ. โรคติดต่อ พ.ศ. 2558 กำหนดเปิดพื้นที่ Sandbox และการฉีดวัคซีนเข็มกระตุ้น


วันพุธที่ 22 กันยายน 2564
พิมพ์
นายแพทย์ เศวตสรรฯ ชี้แจงข้อสงสัย พ.ร.ก. แก้ไขเพิ่มเติม พ.ร.บ. โรคติดต่อ พ.ศ. 2558  กำหนดเปิดพื้นที่ Sandbox และการฉีดวัคซีนเข็มกระตุ้น
นายแพทย์ เศวตสรรฯ ชี้แจงข้อสงสัย พ.ร.ก. แก้ไขเพิ่มเติม พ.ร.บ. โรคติดต่อ พ.ศ. 2558 กำหนดเปิดพื้นที่ Sandbox และการฉีดวัคซีนเข็มกระตุ้น
วันนี้ (22 กันยายน 2564) เวลา 12.30 น. การแถลงข่าว ศูนย์บริหารสถานการณ์ โควิด-19 (ศบค.) นายแพทย์ เศวตสรร นามวาท ผู้อำนวยการกองควบคุมโรคและภัยสุขภาพในภาวะฉุกเฉิน กรมควบคุมโรค ได้แถลงข่าว และได้ตอบคำถามต่อกรณีต่างๆ ดังต่อไปนี้
1. เรื่อง พ.ร.ก. แก้ไขเพิ่มเติม พ.ร.บ. โรคติดต่อ พ.ศ. 2558 นั้น เมื่อวาน (21 กันยายน 2564) ที่ประชุมคณะรัฐมนตรีได้เห็นชอบร่าง พ.ร.ก. แก้ไขเพิ่มเติมพ.ร.บ. โรคติดต่อ พ.ศ.2558 อย่างไรก็ดี หลังจากนี้ หน่วยงานที่เกี่ยวข้องต้องปรับปรุงเนื้อหาให้มีความเหมาะสม ละเอียดถี่ถ้วน ซึ่งต้องใช้เวลา ยังไม่สามารถกำหนดช่วงเวลาบังคับได้ ยืนยันว่ายังไม่บังคับใช้ และไม่น่าจะทัน 1 ตุลาคม 2564
2. กรณีการเปิดพื้นที่ sandbox เป็นพื้นที่นำร่อง โดยเฉพาะในพื้นที่ 5 จังหวัด ซึ่งรวมกรุงเทพฯ มีกระแสข่าวว่าจะเริ่มในวันที่ 1 พ.ย. นี้ ข้อเท็จจริงเป็นอย่างไร
เช้านี้ กระทรวงการท่องเที่ยวและกีฬาได้นำเสนอแผนการเปิดพื้นที่ต่าง ๆ ซึ่งที่ประชุม ศปก.ศบค. ได้รับทราบแผน และจะมีกระบวนการพิจารณาขั้นตอนในต่อไป โดยก่อนหน้านี้ได้มีการดำเนินงานในส่วนของ Sandbox ของภูเก็ต และพื้นที่ที่เกี่ยวข้อง Sealed routes ไปต่อที่เกาะสมุย เกาะพะงัน เกาะเต่า เชื่อมโยงภูเก็ต-กระบี่ ภูเก็ต-พังงา ซึ่งก็เป็นจุดที่มีการดำเนินงานจนเราเห็นขั้นตอนแนวทางปฏิบัติที่ดี และทำให้ขั้นต่อไป พื้นที่จังหวัดที่จะเปิดตามมาซึ่งรวมถึงกรุงเทพฯ จะต้องมีข้อพิจารณาโดยรอบคอบ ทั้งนี้ จุดสำคัญ คือความมั่นใจ อยากให้การฉีดวัคซีนในเข็มที่ 2 มีความครอบคลุมถึง 70% ซึ่งคาดว่าจะครบถ้วนภายในเดือน ต.ค. 2564 และกรอบเวลาที่ทางกระทรวงการท่องเที่ยวและกีฬาเสนอมา คือน่าจะเปิดได้ในช่วง 1 พ.ย. 2564 ทั้งนี้ จะต้องมีการพิจารณารายละเอียดและแนวทางต่อไป ต้องมีความพร้อมทั้งส่วนประชาชน และนักท่องเที่ยว จะเข้ามาต้องมีหลักเกณฑ์และระบบข้อมูลในการติดตามที่มีความพร้อม เช่น ในหลายพื้นที่อยากเห็นความครอบคลุมการฉีดวัคซีนในระดับเขต/อำเภอ ที่มีรายละเอียดลงไปให้แน่ใจ โดยเฉพาะกลุ่มเสี่ยงต้องมีการฉีดวัคซีนให้มีความครอบคลุมที่สูงขึ้น นอกจากนี้ยังมีกลไก หน่วยงานต่าง ๆ ทั้งภาคส่วนการสาธารณสุข ท้องถิ่น หรือนอกสาธารณสุข ต้องมีความพร้อมที่จะรับมือเมื่อดำเนินการ
นอกจากนี้ ผู้อำนวยการกองควบคุมโรคฯ ได้ยกตัวอย่าง โครงการ Phuket Sandbox ที่มีบริการของ "คลินิกอุ่นใจ" ทำให้คนเข้าถึงการบริการการตรวจวินิจฉัยโรคโควิด-19 ทั้งคนที่อยู่อาศัยในพื้นที่และนักท่องเที่ยวที่เข้ามา สามารถที่จะโทรเข้าไปติดต่อ โดยคลินิกซึ่งตั้งอยู่ที่ศาลาว่าการจังหวัดสามารถเข้าไปตรวจวินิจฉัย ตอนนี้มีตรวจเจอในระยะเวลาที่ผ่านมาที่เปิดเรียนวันที่ 16 - 21 กันยายน มีการตรวจเจอผู้ติดเชื้อร่วม 100 ราย และก็เข้าสู่การแยกกันที่บ้านหรือเข้าไปรักษาในโรงพยาบาลได้ตามระบบเป็นอย่างดี ต่อไปคงจะเป็นส่วนที่ทำอย่างไรจะมีระบบบริการถ้าในกรณีที่เปิดพื้นที่ในจุดต่างๆ จะสามารถเป็นบทเรียนที่ดีเป็นอย่างมากสำหรับพื้นที่อื่นที่จะเปิดหลังจากนี้ที่จะเรียนรู้แล้วก็ไปปรับประยุกต์ใช้ต่อไป
3. กรณีวัคซีนเข็มที่ 3 หรือเข็มกระตุ้น (Booster dose) ที่จะเริ่มฉีดในวันที่ 24 กันยายน 2564 และมีผู้สอบถามว่า ผู้ที่จองวัคซีนทางเลือกจากภาคเอกชนไว้ เช่น วัคซีน Moderna จะสามารถใช้เป็นวัคซีนเข็มกระตุ้นเข็มที่ 3 ได้หรือไม่ ยืนยันว่า หากเป็นผู้ที่ได้รับวัคซีนครบ 2 เข็มแล้ว ให้ถือเอาวัคซีน Moderna เป็นเข็มกระตุ้นได้ ขณะเดียวกันทางหน่วยงานรัฐจะมีการให้บริการฉีดวัคซีนกระตุ้นเข็มที่ 3 เช่นเดียวกัน โดยในช่วงแรกของการให้บริการฉีดวัคซีนกระตุ้นเข็มที่ 3 จะเปิดให้สำหรับกลุ่มที่ได้รับวัคซีน Sinovac ครบ 2 เข็ม เมื่อช่วงก่อนเดือน พฤษภาคม 2564 เป็นต้นไป ซึ่งจะได้รับการติดต่อจากหน่วยงานของสาธารณสุข ผ่านทาง sms หรือ แอปพลิเคชันหมอพร้อม ทั้งนี้ หากยังไม่ได้รับการติดต่อกลับ ประชาชนสามารถสอบถามข้อมูลเพิ่มเติมได้ที่จุดฉีดวัคซีนที่เคยเข้ารับบริการ
นายแพทย์เศวตสรรฯ กล่าวว่าวัคซีนถือเป็นตัวเปลี่ยนเกมส์ เป็นตัวสร้างความมั่นใจทั้งชาวไทย และนักท่องเที่ยวที่จะเดินทางมาประเทศไทย ฉะนั้น การจะใช้ชีวิตแบบ New Normal ได้อย่างระมัดระวัง มีวัคซีนครอบคลุมจะสร้างความมั่นใจ ให้ดำรงชีวิตอย่างราบรื่นและเดินหน้ากิจกรรมทางเศรษฐกิจ ขอให้ประชาชนมั่นใจร่วมมือกันฉีดวัคซีนอย่างต่อเนื่อง เพื่อให้ครบตามจำนวนที่กำหนดในปีนี้

ที่มา : https://www.thaigov.go.th/news/contents/details/46090