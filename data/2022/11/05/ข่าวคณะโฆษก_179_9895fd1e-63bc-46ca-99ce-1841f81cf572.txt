รัฐบาลไทย-ข่าวทำเนียบรัฐบาล-โฆษกรัฐบาลเผยนายกรัฐมนตรีห่วงสถานการณ์น้ำท่วม ให้หน่วยงานและฝ่ายความมั่นคงเร่งช่วยเหลือประชาชนโดยเร็วที่สุด ยืนยันรัฐบาลพร้อมชี้แจงข้อเท็จจริงในการอภิปรายไม่ไว้วางใจ


วันจันทร์ที่ 30 สิงหาคม 2564
พิมพ์
โฆษกรัฐบาลเผยนายกรัฐมนตรีห่วงสถานการณ์น้ำท่วม ให้หน่วยงานและฝ่ายความมั่นคงเร่งช่วยเหลือประชาชนโดยเร็วที่สุด ยืนยันรัฐบาลพร้อมชี้แจงข้อเท็จจริงในการอภิปรายไม่ไว้วางใจ
โฆษกรัฐบาลเผยนายกรัฐมนตรีห่วงสถานการณ์น้ำท่วม ให้หน่วยงานและฝ่ายความมั่นคงเร่งช่วยเหลือประชาชนโดยเร็วที่สุด ยืนยันรัฐบาลพร้อมชี้แจงข้อเท็จจริงในการอภิปรายไม่ไว้วางใจ
วันนี้ (30 สิงหาคม 2564) เวลา 13.30 น. คณะโฆษกประจำสำนักนายกรัฐมนตรีแถลงผลการประชุมคณะรัฐมนตรี ณ ศูนย์แถลงข่าว ตึกนารีสโมสร ทำเนียบรัฐบาล นายธนกร วังบุญคงชนะ โฆษกประจำสำนักนายกรัฐมนตรีได้ตอบคำถามที่สื่อมวลชนฝากถึงนายกรัฐมนตรี ในประเด็นการรับมือสถานการณ์น้ำท่วม โดยพลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหมสั่งการให้หน่วยงานที่เกี่ยวข้อง อาทิ กระทรวงมหาดไทย กระทรวงทรัพยากรธรรมชาติและสิ่งแวดล้อม กระทรวงเกษตรและสหกรณ์ กระทรวงคมนาคม เตรียมมาตรการรองรับไว้เพื่อให้ช่วยเหลือพี่น้องประชาชนโดยเร็วที่สุด รวมถึงฝ่ายความมั่นคงทั้งทหาร ตำรวจ ให้การสนับสนุนทั้งในด้านของบุคลากรและเครื่องมือด้วยเช่นกัน สำหรับประเด็นคำถามเกี่ยวกับความคืบหน้าการจัดหาวัคซีนของประเทศไทยว่าจะมีการนำเข้า Pfizer เข้ามาในช่วงเดือนกันยายนนั้น ศบค. ได้รายงานว่ากระทรวงสาธารณสุขได้ประมาณการจัดหาวัคซีนของไทยในช่วงเดือนกันยายน - ธันวาคม 2564 จะมีการนำเข้าวัคซีน Pfizer ประมาณ 30 ล้านโดส
โฆษกประจำสำนักนายกรัฐมนตรียังตอบคำถามกรณีการดำเนินคดี พ.ต.อ. ธิติสรรค์ อุทธนผล หรือ ผู้กำกับโจ้ ที่อยู่ในความสนใจของประชาชน ยืนยันว่าการดำเนินคดีเป็นไปตามกระบวนการยุติธรรม เป็นเรื่องส่วนบุคคลที่ขาดจิตสำนึก จะต้องดำเนินการตามกฎหมาย ซึ่งที่ผ่านมานายกรัฐมนตรีได้กำชับให้มีลงโทษทางวินัยแก่เจ้าหน้าที่ตำรวจที่กระทำผิดมาโดยตลอด ในส่วนของการปฏิรูปกฎหมายว่าด้วยตำรวจแห่งชาติ นั้น ขณะนี้พระราชบัญญัติตำรวจแห่งชาติ พ.ศ. .... นำเสนอในสภาฯ ไปแล้ว อยู่ระหว่างการพิจารณาของกรรมาธิการร่วมของรัฐสภา
โฆษกประจำสำนักนายกรัฐมนตรียังตอบข้อซักถามถึงการประชุมรัฐสภา ญัตติอภิปรายไม่ไว้วางใจรัฐมนตรีเป็นรายบุคคลที่จะเริ่มขึ้นวันแรกในวันที่ 31 สิงหาคม 2564 นี้ว่า นายกรัฐมนตรีพร้อมชี้แจงข้อเท็จจริงและเจตนาที่บริสุทธิ์ ที่ผ่านมารัฐบาลได้ทำงานในทุกมิติ ในด้านการแก้ไขปัญหาการแพร่ระบาดของโรคโควิด-19 ก็ดำเนินการตามข้อเสนอของกระทรวงสาธารณสุข และร่วมหารือกับทุกฝ่าย รวมถึงการดูแบบอย่างจากต่างประเทศที่ประสบความสำเร็จในการควบคุมโรค ส่วนเรื่องเสียงโหวตในสภาฯ นั้น เป็นไปตามกระบวนการตามประชาธิปไตยและเป็นไปตามกลไกของรัฐสภา
ในตอนท้าย โฆษกประจำสำนักนายกรัฐมนตรียังฝากถึงการชุมนุมที่จะเกิดขึ้นในวันที่ 2 และ 3 กันยายน 2564 ว่านายกรัฐมนตรีได้กำชับให้เจ้าหน้าที่ทุกฝ่ายให้การดูแลและเตรียมมาตรการรองรับไว้ โดยย้ำให้มีการปฏิบัติตามหลักสากล ขอความร่วมมือพี่น้องประชาชน ขอให้ระมัดระวัง อย่ากระทำผิดกฎหมาย แม้ว่าการชุมนุมเป็นกระบวนการตามประชาธิปไตยแต่ต้องไม่ละเมิดสิทธิของผู้อื่น
................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/45322