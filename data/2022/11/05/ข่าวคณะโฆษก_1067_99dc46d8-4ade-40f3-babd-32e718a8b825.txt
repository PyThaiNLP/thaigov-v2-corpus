รัฐบาลไทย-ข่าวทำเนียบรัฐบาล-รองนายกรัฐมนตรี “อนุทิน”เตรียมเป็นประธานเปิดงานเทศกาลเที่ยวเมืองไทย ครั้งที่ 40 ส่งสัญญาณความพร้อมการท่องเที่ยววิถีใหม่


วันศุกร์ที่ 18 กุมภาพันธ์ 2565
พิมพ์
รองนายกรัฐมนตรี “อนุทิน”เตรียมเป็นประธานเปิดงานเทศกาลเที่ยวเมืองไทย ครั้งที่ 40 ส่งสัญญาณความพร้อมการท่องเที่ยววิถีใหม่
รองนายกรัฐมนตรี “อนุทิน”เตรียมเป็นประธานเปิดงานเทศกาลเที่ยวเมืองไทย ครั้งที่ 40 ส่งสัญญาณความพร้อมการท่องเที่ยววิถีใหม่ ททท.นำเทคโนโลยีช่วยคุมเข้ม Covid Free Event ป้องกันการแพร่ระบาด รัฐบาลเชิญชวนประชาชนร่วมงานระหว่าง 18-22 ก.พ. ณ สวนลุมพินี
น.ส.ไตรศุลี ไตรสรณกุล รองโฆษกประจำสำนักนายกรัฐมนตรี กล่าวว่า วันนี้ (18 ก.พ. 65) นายอนุทิน ชาญวีรกูล รองนายกรัฐมนตรีและรมว.สาธารณสุข จะเป็นประธานในพิธีเปิดงานเทศกาลเที่ยวเมืองไทย ประจำปี 2565 ครั้งที่ 40 ณ สวนลุมพินี กรุงเทพฯ ซึ่งเป็นกิจกรรมที่การท่องเที่ยวแห่งประเทศไทย(ททท.) จัดขึ้นเพื่อแสดงถึงความพร้อมของความพร้อมของภาคอุตสาหกรรมท่องเที่ยวของไทยตามแนววิถีใหม่(New normal) สร้างความเชื่อมั่นให้ทั้งนักท่องเที่ยวไทย และต่างชาติให้กลับมาท่องเที่ยวประเทศไทย   เป็นไปตามนโยบายของพล.อ.ประยุทธ์ จันทร์โอชา นายกรัฐมนตรีและรมว.กลาโหม ที่ได้มีข้อสั่งการให้ทุกหน่วยงานต่างๆ ใช้โอกาสที่รัฐบาลทยอยเปิดประเทศรับนักท่องเที่ยวร่วมกันพลิกโฉมประเทศ โดยปรับรูปแบบการทำงานให้สอดคล้องกับโลกวิถีใหม่ โดยเฉพาะหากต้องใช้ชีวิตร่วมกับโรคโควิด-19 ซึ่ง ททท. ก็เป็นหน่วยงานแรกๆ ที่ขานรับนโยบายของนายกรัฐมนตรี โดยการเปิดตัวแนวคิดการพลิกโฉมการท่องเที่ยวไทยสู่มิติใหม่ และให้ปี 2565 เป็นจุดเริ่มต้นปีท่องเที่ยวไทย Visit Thailand Year 2022 : Amazing New Chapters  เปิดมุมมองการท่องเที่ยวที่ปลอดภัย ประทับใจ และแตกต่าง
น.ส.ไตรศุลี กล่าวว่า รัฐบาลขอเชิญชวนประชาชนร่วมงานเทศกาลเที่ยวเมืองไทยฯ ที่สวนลุมพินี ซึ่งครั้งนี้ซึ่งจัดขึ้นระหว่างวันที่ 18-22 ก.พ. 2565 ภายในงาน ททท. ได้ร่วมกับผู้ประกอบการท่องเที่ยว นำนวัตกรรมและเทคโนโลยีมานำเสนอการท่องเที่ยวของ 5 ภูมิภาคทั่วประเทศ การจำลองแหล่งท่องเที่ยวเพื่อสร้างประสบการณ์ท่องเที่ยวรูปแบบใหม่ มีการจัดโซนสตรีทฟู้ด กทม., เวทีกลางที่มีการแสดงให้ความบันเทิงของศิลปินดารา, โซนการท่องเที่ยวแบบ new normal และเปิดตัวแคมเปญส่งเสริมการท่องเที่ยวในประเทศ “เที่ยวเมืองไทย Amazing ยิ่งกว่าเดิม”   ทั้งนี้ ภายในงานมีมาตรการการป้องกันโควิด-19 ที่เข้มงวด แบบ Covid Free Event ที่นอกจากการ ตรวจวัดอุณหภูมิร่างกาย ลงทะเบียนเข้า-ออก ผ่านแอปพลิเคชันที่ไทยชนะ แสดงหลักฐานการได้รับวัคซีน หรือแสดงผลตรวจ ATK ไม่เกิน 72 ชั่วโมง แล้ว ททท. ยังได้นำแพลตฟอร์ม “เพลินไทย.com” ให้ผู้เข้าร่วมงานได้ประสบการณ์ในการใช้เทคโนโลยีด้านการท่องเที่ยว หรือ Smart Tourism Platform  ซึ่งจะช่วยสนับสนุนมาตรการ Covid Free Event  โดยผู้ใช้งานสามารถตรวจสอบความหนาแน่นของจำนวนคนในพื้นที่โซนต่างๆ เพื่อหลีกเลี่ยงความแออัด แสดงที่ตั้งของพื้นที่จัดกิจกรรม จุดแสดงสินค้าในแต่ละโซน และการเชื่อมต่อกับผู้ประกอบการด้านการท่องเที่ยวภายในงานด้วย
------------

ที่มา : https://www.thaigov.go.th/news/contents/details/51697