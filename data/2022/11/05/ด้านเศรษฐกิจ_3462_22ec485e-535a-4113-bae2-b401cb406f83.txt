รัฐบาลไทย-ข่าวทำเนียบรัฐบาล- นายสรพงศ์ ไพฑูรย์พงษ์ รองปลัดกระทรวงคมนาคม ตรวจความพร้อมการอำนวยความสะดวกและการให้บริการประชาชนเดินทางกลับภูมิลำเนาในช่วงเทศกาลสงกรานต์


วันอังคารที่ 12 เมษายน 2565
นายสรพงศ์ ไพฑูรย์พงษ์ รองปลัดกระทรวงคมนาคม ตรวจความพร้อมการอำนวยความสะดวกและการให้บริการประชาชนเดินทางกลับภูมิลำเนาในช่วงเทศกาลสงกรานต์
พร้อมเน้นย้ำให้ บขส. คุมเข้มมาตรการความปลอดภัย รถพร้อม คนพร้อม ป้องกันอุบัติเหตุ สร้างความมั่นใจให้ผู้โดยสาร ตลอดช่วงสงกรานต์ 2565 เพื่อให้พี่น้องประชาชน “เดินทางสะดวก ปลอดภัย ห่างไกลโควิด-19”
วันที่ 11 เมษายน 2565 นายสรพงศ์ ไพฑูรย์พงษ์ รองปลัดกระทรวงคมนาคม ประธานกรรมการบริษัท ขนส่ง จำกัด กระทรวงคมนาคม ตรวจเยี่ยมการอำนวยความสะดวกและการให้บริการในช่วงเทศกาลสงกรานต์ที่จุดจอดรถโดยสารขนาดเล็ก (รังสิต) และสถานีเดินรถรังสิต โดยมี นายสัญลักข์ ปัญวัฒนลิขิต กรรมการผู้จัดการใหญ่ บริษัท ขนส่ง จำกัด  พร้อมด้วยผู้บริหาร บริษัท ขนส่ง จำกัด (บขส.) ให้การต้อนรับ
นายสรพงศ์ ไพฑูรย์พงษ์ รองปลัดกระทรวงคมนาคม กล่าวว่า ในช่วงเทศกาลสงกรานต์ ปี 2565 นายศักดิ์สยาม ชิดชอบ รัฐมนตรีว่าการกระทรวงคมนาคม ได้กำชับให้ดูแลเรื่องมาตรการความปลอดภัยในรถโดยสารและพนักงานขับรถ โดยรถโดยสารทุกคันที่นำมาวิ่งให้บริการต้องตรวจเช็คสภาพให้พร้อมใช้งาน ติดตั้งระบบ GPS ควบคุมความเร็วบนรถโดยสาร ไม่เกิน 90 กิโลเมตรต่อชั่วโมง ในเส้นทางสายยาวที่มีระยะทางเกิน 400 กิโลเมตร ต้องจัดให้มีพนักงานขับรถ 2 คน มีการตรวจสารเสพติดและแอลกอฮอล์พนักงานขับรถ นอกจากนี้กรมการขนส่งทางบก (ขบ.) ได้มีการตั้งจุดตรวจรถโดยสารสาธารณะ (Checking Point) เพื่อลดความเสี่ยงการเกิดอุบัติเหตุทางถนนที่เกิดจากความไม่พร้อมของรถโดยสารสาธารณะ
ในส่วนมาตรการป้องกันและควบคุมการแพร่ระบาดของโรคติดเชื้อไวรัส COVID-19 บขส. ได้ดำเนินการตามมาตรการ COVID Free Setting สำหรับบริการขนส่งสาธารณะ อาทิ มีการเช็ดทำความสะอาดสถานีขนส่ง งดการเสิร์ฟอาหารบนรถ มีการเว้นระยะห่างในสถานีขนส่ง และจัดให้มีการระบายอากาศที่ดีและเพียงพอ เป็นต้น นอกจากนี้ พนักงานประจำรถ บขส. มีการตรวจหาเชื้อไวรัส COVID-19 แบบ Antigen Test Kit หรือ ATK ทุก 3 วัน รวมทั้งขอความร่วมมือ ผู้โดยสาร สวมหน้ากากอนามัยหรือหน้ากากผ้าขณะใช้บริการที่สถานีขนส่งและบนรถโดยสารตลอดการเดินทาง รวมทั้งให้ลงทะเบียนผ่านอปพลิเคชันไทยชนะหรือแพลตฟอร์มไทยชนะทุกครั้งที่ใช้บริการรถโดยสารสาธารณะและที่สถานีขนส่งผู้โดยสารด้วย
ทาง บขส. คาดว่า ช่วงเทศกาลสงกรานต์จะมีประชาชนเดินทางประมาณ 40,000 คนต่อวัน ซึ่งเพิ่มขึ้นจากช่วงเทศกาลปีใหม่ที่ผ่านมาประมาณ 30%  จึงได้เตรียมรถโดยสาร (รถ บขส. รถร่วม รถตู้) ไว้อำนวยความสะดวกในเที่ยวไปเฉลี่ยวันละ 3,700 เที่ยว ส่วนเที่ยวกลับ คาดว่าจะมีผู้โดยสารใช้บริการเฉลี่ยวันละ 38,000 คนและใช้รถโดยสารประมาณ 3,700 เที่ยว อย่างไรก็ดี บขส. ได้ขอความร่วมมือผู้ประกอบการนำรถโดยสารไม่ประจำทางมาวิ่งเสริมเที่ยววิ่ง ประมาณ 700 คัน จึงมั่นใจว่าเพียงพอรองรับความต้องการของผู้ใช้บริการ และไม่มีปัญหาผู้โดยสารตกค้าง

ที่มา : https://www.thaigov.go.th/news/contents/details/53542