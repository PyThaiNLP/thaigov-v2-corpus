รัฐบาลไทย-ข่าวทำเนียบรัฐบาล-สธ.เผยผลทดสอบภูมิคุ้มกันวัคซีนโควิด หากกระตุ้นเข็ม 3 ช่วยรับมือ “โอมิครอน” ได้ดีขึ้น


วันจันทร์ที่ 17 มกราคม 2565
สธ.เผยผลทดสอบภูมิคุ้มกันวัคซีนโควิด หากกระตุ้นเข็ม 3 ช่วยรับมือ “โอมิครอน” ได้ดีขึ้น
กระทรวงสาธารณสุข เผยผลทดสอบภูมิคุ้มกันวัคซีนโควิด 8 สูตรที่ใช้ในประเทศไทย พบจัดการเดลตาได้ดีกว่าโอมิครอน แต่การฉีดวัคซีนเข็ม 3 ช่วยเพิ่มภูมิคุ้มกันให้สูงรับมือโอมิครอนได้ แนะผู้ที่ฉีดวัคซีนครบ 2 เข็ม มารับเข็มกระตุ้นตามที่กำหนด
วันนี้ (17 มกราคม 2565) ที่ศูนย์แถลงข่าวสถานการณ์โรคติดเชื้อไวรัสโคโรนา 2019 กระทรวงสาธารณสุข จ.นนทบุรี นพ.ศุภกิจ ศิริลักษณ์ อธิบดีกรมวิทยาศาสตร์การแพทย์ พร้อมด้วย นพ.บัลลังก์ อุปพงษ์ รองอธิบดีกรมวิทยาศาสตร์การแพทย์ และ ดร.สุภาพร ภูมิอมร ผู้อำนวยการสถาบันชีววัตถุ กรมวิทยาศาสตร์การแพทย์ แถลงข่าวผลการทดสอบภูมิคุ้มกันวัคซีนต่อไวรัสสายพันธุ์เดลตาและโอมิครอน
นพ.ศุภกิจกล่าวว่า กรมวิทยาศาสตร์การแพทย์ได้ทำการทดสอบภูมิคุ้มกันหลังฉีดวัคซีนต่อไวรัสสายพันธุ์เดลตาและโอมิครอน โดยใช้ไวรัสจริงแยกได้จากผู้ป่วย และปฏิบัติการภายในห้องปฏิบัติการชีวนิรภัยระดับ 3 ด้วยวิธี Plaque Reduction Neutralization Test (PRNT) คือ การเจาะเลือดของผู้รับวัคซีนโควิด 19 มาแล้ว 2 สัปดาห์ ซึ่งเป็นช่วงที่ภูมิคุ้มกันขึ้นมากพอ นำมาปั่นแยกเอาซีรั่มมาทดสอบกับไวรัสโควิดที่เพาะเลี้ยงในจานทดลองโดยจะเจือจางซีรั่มครั้งละเท่าตัวจนกว่าจะถึงระดับที่ทำลายเชื้อไวรัสลงได้ครึ่งหนึ่ง หรือ NT50 ซึ่งเป็นระดับสุดท้ายที่น่าจะป้องกัน
การติดเชื้อได้ โดยได้ทดสอบภูมิคุ้มกันจากวัคซีนที่มีการใช้ในประเทศไทย 8 สูตร ได้แก่ ซิโนแวค-แอสตร้าเซนเนก้า , แอสตร้าเซนเนก้า 2 เข็ม , ไฟเซอร์ 2 เข็ม , ซิโนแวค-ไฟเซอร์ , แอสตร้าเซนเนก้า-ไฟเซอร์ , ซิโนแวค 2 เข็มตามด้วยแอสตร้าเซนเนก้า , ซิโนแวค 2 เข็ม ตามด้วยไฟเซอร์ และแอสตร้าเซนเนก้า 2 เข็มตามด้วยไฟเซอร์
นพ.ศุภกิจกล่าวต่อว่า ผลการทดสอบพบว่า วัคซีนทุกสูตรจัดการกับเชื้อสายพันธุ์เดลตาได้ค่อนข้างดี แต่ลดลงเมื่อเจอกับสายพันธุ์โอมิครอน สอดคล้องกับข้อสันนิษฐานว่า โอมิครอนน่าจะหลบวัคซีนได้ดีกว่าเดลตา โดยเฉพาะการฉีดวัคซีน 2 เข็มระดับภูมิคุ้มกันต่อไวรัสสายพันธุ์โอมิครอนไม่สูงมากนัก แต่ยังสามารถป้องกันอาการรุนแรงและเสียชีวิตได้ ส่วนการฉีดเข็มกระตุ้นหรือเข็ม 3 ค่าภูมิคุ้มกันจะสูงขึ้นอย่างมาก ช่วยลดการติดเชื้อ แพร่เชื้อ และลดเจ็บป่วยรุนแรงและเสียชีวิตได้มากขึ้น โดยต้องศึกษาต่อไปว่าระดับภูมิคุ้มกันจะสูงต่อเนื่องได้นานเพียงใด จึงขอเชิญชวนผู้ที่ฉีดวัคซีนครบ 2 เข็ม ให้ลงทะเบียนรับวัคซีนเข็ม 3 ตามที่กำหนด
“นอกจากนี้ กำลังอยู่ระหว่างการทดสอบวัคซีนสูตรไขว้ซิโนแวค-แอสตร้าเซนเนก้า ที่กระตุ้นเข็ม 3 ด้วยแอสตร้าเซนเนก้าหรือไฟเซอร์อีกสูตรหนึ่ง รวมถึงกำลังเร่งศึกษากรณีการติดเชื้อโอมิครอนแล้วภูมิคุ้มกันหลังติดเชื้อจะช่วยจัดการสายพันธุ์เดลตาได้ด้วยหรือไม่” นพ.ศุภกิจกล่าว
******************************* 17 มกราคม 2565

ที่มา : https://www.thaigov.go.th/news/contents/details/50610