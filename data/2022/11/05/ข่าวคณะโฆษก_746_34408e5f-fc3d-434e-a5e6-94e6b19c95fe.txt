รัฐบาลไทย-ข่าวทำเนียบรัฐบาล-นายกรัฐมนตรีมอบมหาดไทย ท่องเที่ยวและหน่วยงานเกี่ยวข้อง ติดตามการจัดงานเทศกาลปีใหม่ทุกพื้นที่ ให้อยู่ภายใต้มาตรการป้องกันการแพร่ระบาดโควิด-19 หากพบการฝ่าฝืนสั่งยุติการจัดงานได้ทันที


วันพุธที่ 29 ธันวาคม 2564
พิมพ์
นายกรัฐมนตรีมอบมหาดไทย ท่องเที่ยวและหน่วยงานเกี่ยวข้อง ติดตามการจัดงานเทศกาลปีใหม่ทุกพื้นที่ ให้อยู่ภายใต้มาตรการป้องกันการแพร่ระบาดโควิด-19 หากพบการฝ่าฝืนสั่งยุติการจัดงานได้ทันที
นายกรัฐมนตรีมอบมหาดไทย ท่องเที่ยวและหน่วยงานเกี่ยวข้อง ติดตามการจัดงานเทศกาลปีใหม่ทุกพื้นที่ ให้อยู่ภายใต้มาตรการป้องกันการแพร่ระบาดโควิด-19 หากพบการฝ่าฝืนสั่งยุติการจัดงานได้ทันที
วันที่ 29 ธ.ค. 2564 น.ส.ไตรศุลี ไตรสรณกุล รองโฆษกประจำสำนักนายกรัฐมนตรี กล่าวว่า พล.อ.ประยุทธ์ จันทร์โอชา นายกรัฐมนตรีและ รมว.กลาโหม ได้มอบหมายให้กระทรวงมหาดไทย กระทรวงการท่องเที่ยวและกีฬา ประสานหน่วยงานที่เกี่ยวข้องกับการจัดงานช่วงเทศกาลปีใหม่ ติดตามดูแลการจัดงานในทุกพื้นที่ทั่วประเทศ ให้ผู้จัดงานปฏิบัติตามมาตรการป้องกันการแพร่ระบาดของโรคโควิด-19 โดยเคร่งครัด หากพบการฝ่าฝืน ให้ออกคำสั่งยุติการจัดงานได้ทันที
ทั้งนี้ แม้สถานการณ์การแพร่ระบาดของโรคโควิด-19 ในประเทศไทยจะยังทรงตัวและปรับลดลง แต่ยังต้องเฝ้าระวังการแพร่ระบาดของสายพันธุ์โอมิครอน ที่แม้เวลานี้จะยังไม่มีการวิจัยที่ยืนยันถึงความรุนแรงมากไปกว่าสายพันธุ์ก่อนหน้า แต่ก็ได้กลายเป็นสายพันธุ์หลักของการระบาดในหลายประเทศ ที่ประเทศไทยต้องเฝ้าระวังทุกด้านทั้งการคัดกรองที่เดินทางมาจากต่างประเทศที่เข้มงวด และการควบคุมภายในประเทศโดยเฉพาะในกิจกรรมรวมตัวอย่างเทศกาลปีใหม่ที่กำลังจะมาถึงนี้
นอกจากนี้ กระทรวงสาธารณสุขก็ได้ระบุถึงระดับการเตือนภัยโควิด-19 ในประเทศไทยในระดับ 3 (จากทั้งหมด 5 ระดับ) ซึ่งเป็นระดับที่ยังสามารถไปสถานที่เสี่ยงอย่างร้านอาหารได้ แต่ส่วนการจัดกิจกรรมรวมกลุ่ม สถานที่รวมตัวกันต้องปฏิบัติตามมาตรการ COVID-19 Free Setting มีการตรวจ ATK และย้ำเตือนให้ผู้เข้าร่วมงานต่าง ๆ ปฏิบัติตนมาตรการป้องกันครอบจักรวาล (Universal Prevention)
“สถานการณ์การแพร่ระบาดภาพรวมในประเทศทรงตัวและแนวโน้มลดลง แต่ต้องเฝ้าระวังการกลับมาแพร่ระบาดอีกได้ทั้งสายพันธุ์โอมิครอนที่จะมาจากต่างประเทศ และสายพันธุ์ดั้งเดิมที่มีแพร่ภายในประเทศ ท่านนายกรัฐมนตรีจึงขอให้ดำเนินการเข้มงวดขึ้นโดยให้กระทรวงมหาดไทย กระทรวงการท่องเที่ยวและกีฬา ประสานหน่วยงานเกี่ยวข้องในการติดตามตรวจสอบการจัดงานเทศกาลปีใหม่ในทุกพื้นที่ให้อยู่ภายใต้มาตรการที่เคร่งครัด หากพบการฝ่าฝืนให้ดำเนินการยุติการจัดงานทันที” น.ส.ไตรศุลี กล่าว

ที่มา : https://www.thaigov.go.th/news/contents/details/50013