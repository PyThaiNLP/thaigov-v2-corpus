รัฐบาลไทย-ข่าวทำเนียบรัฐบาล-กระทรวงเกษตรฯ จัดประชุมคณะอนุกรรมการพัฒนาอาชีพโครงการพัฒนาพื้นที่ลุ่มน้ำปากพนังอันเนื่องมาจากพระราชดำริ


วันอังคารที่ 22 กุมภาพันธ์ 2565
กระทรวงเกษตรฯ จัดประชุมคณะอนุกรรมการพัฒนาอาชีพโครงการพัฒนาพื้นที่ลุ่มน้ำปากพนังอันเนื่องมาจากพระราชดำริ
กระทรวงเกษตรฯ จัดประชุมคณะอนุกรรมการพัฒนาอาชีพโครงการพัฒนาพื้นที่ลุ่มน้ำปากพนังอันเนื่องมาจากพระราชดำริ เห็นชอบ (ร่าง) แผนพัฒนาพื้นที่ลุ่มน้ำปากพนังฯ พ.ศ. 2565 – 2570 และแต่งตั้งคณะทำงานพัฒนาอาชีพและส่งเสริมรายได้
นายประยูร อินสกุล รองปลัดกระทรวงเกษตรและสหกรณ์ เป็นประธานการประชุมคณะอนุกรรมการพัฒนาอาชีพโครงการพัฒนาพื้นที่ลุ่มน้ำปากพนังอันเนื่องมาจากพระราชดำริ ณ ห้องประชุมกระทรวงเกษตรและสหกรณ์ และผ่านระบบการประชุมทางไกลออนไลน์ (Zoom Meeting) โดยที่ประชุมได้รับทราบผลการดำเนินงานโครงการตามแผนแม่บทโครงการพัฒนาพื้นที่ลุ่มน้ำปากพนังอันเนื่องมาจากพระราชดำริ ประจำปีงบประมาณ พ.ศ. 2560 - 2564 ซึ่งได้มีดำเนินการตามยุทธศาสตร์ 6 ยุทธศาสตร์ คือ ยุทธศาสตร์ที่ 1 สงวน อนุรักษ์และฟื้นฟูทรัพยากรป่าไม้ จำนวน 188 โครงการ คิดเป็นร้อยละ 65.84 ยุทธศาสตร์ที่ 2 ควบคุม ป้องกันมลพิษ และเสริมสร้างคุณภาพสิ่งแวดล้อม จำนวน 53 โครงการ คิดเป็นร้อยละ 83.05 ยุทธศาสตร์ที่ 3 บริหารจัดการทรัพยากรดินและน้ำ จำนวน 168 โครงการ คิดเป็นร้อยละ 100 ยุทธศาสตร์ที่ 4 พัฒนาอาชีพให้เกิดความมั่นคง จำนวน 334 โครงการ คิดเป็นร้อยละ 100 ยุทธศาสตร์ที่ 5 สร้างภูมิคุ้มกันในการดำรงชีวิตและสังคม จำนวน 55 โครงการ คิดเป็นร้อยละ 100 และยุทธศาสตร์ที่ 6 เพิ่มประสิทธิภาพการบริหารจัดการ จำนวน 184 โครงการ คิดเป็นร้อยละ 100
นอกจากนี้ ที่ประชุมได้มีการรายงานแผนปฏิบัติการโครงการฯ ด้านการพัฒนาอาชีพ ปีงบประมาณ พ.ศ. 2565 ซึ่งตามแผนพัฒนาพื้นที่ลุ่มน้ำปากพนังอันเนื่องมาจากพระราชดำริ พ.ศ. 2565 - 2570 กำหนดการดำเนินงาน ประกอบด้วย 6 มาตรการ คือ มาตรการที่ 1 สงวน อนุรักษ์และฟื้นฟูทรัพยากรป่าไม้และทรัพยากรทางทะเลและชายฝั่ง มาตรการที่ 2 ควบคุม ป้องกันมลพิษและเสริมสร้างคุณภาพสิ่งแวดล้อม มาตรการที่ 3 บริหารจัดการทรัพยากรดินและน้ำ มาตรการที่ 4 พัฒนาและส่งเสริมอาชีพภาคเกษตร มาตรการที่ 5 เพิ่มขีดความสามารถในการประกอบอาชีพและเสริมสร้างสังคมที่เข้มแข็ง และมาตรการที่ 6 เพิ่มประสิทธิภาพการบริหารจัดการ
ทั้งนี้ การจัดทำแผนปฏิบัติการ และการติดตามความก้าวหน้าการดำเนินงานโครงการฯ ประจำปี 2565 รับผิดชอบมาตรการที่ 1 – 2 โดยฝ่ายเลขานุการคณะอนุกรรมการพัฒนาสิ่งแวดล้อมฯ มาตรการที่ 3 – 5 โดยฝ่ายเลขานุการคณะอนุกรรมการพัฒนาอาชีพฯ และมาตรการที่ 6 โดยฝ่ายเลขานุการคณะอนุกรรมการประสานฯ ซึ่งสำนักงานเกษตรและสหกรณ์จังหวัดนครศรีธรรมราช ได้ประสานส่วนราชการที่เกี่ยวข้องที่มีแผนการดำเนินโครงการด้านการพัฒนาอาชีพและส่งเสริมรายได้ในพื้นที่ลุ่มน้ำปากพนัง ทั้ง 3 จังหวัด (นครศรีธรรมราช พัทลุง และสงขลา) ตามมาตรการที่ 3 - 5 จัดทำแผนปฏิบัติการโครงการฯ และรวบรวมแผนปฏิบัติการดังกล่าวเสร็จเรียบร้อยแล้ว โดยมีกลยุทธ์ที่เกี่ยวข้อง อาทิ การเพิ่มประสิทธิภาพการบริหารจัดการทรัพยากรน้ำ การพัฒนาอาชีพภาคเกษตรสู่ความมั่นคงและยั่งยืน การเพิ่มประสิทธิภาพการผลิตและความสามารถในการแข่งขัน และการพัฒนาอาชีพนอกภาคการเกษตร เป็นต้น
สำหรับ (ร่าง) แผนพัฒนาพื้นที่ลุ่มน้ำปากพนังอันเนื่องมาจากพระราชดำริ พ.ศ. 2565 – 2570 มีเป้าหมายให้ทรัพยากรธรรมชาติและสิ่งแวดล้อมได้รับการฟื้นฟูให้มีความสมดุลเพิ่มมากขึ้น ความผาสุกของประชาชนเพิ่มขึ้น และประชาชนมีอาชีพที่มั่นคงและมีรายได้ของครัวเรือนที่เพิ่มขึ้น โดยมี 6 มาตรการ 19 กลยุทธ์ ในการดำเนินงาน โดยที่ประชุมมีมติเห็นชอบร่างแผนดังกล่าว และมอบฝ่ายเลขานุการฯ ประสานศูนย์อำนวยการและประสานการพัฒนาพื้นที่ลุ่มน้ำปากพนังอันเนื่องมาจากพระราชดำริ ในการเสนอแผนดังกล่าวต่อนายกรัฐมนตรี ในฐานะประธานคณะกรรมการพิเศษเพื่อประสานงานโครงการอันเนื่องมาจากพระราชดําริ เพื่อพิจารณาให้ความเห็นชอบ
อย่างไรก็ตาม ที่ประชุมยังได้เห็นชอบตั้งคณะทำงานพัฒนาอาชีพและส่งเสริมรายได้ ตามแผนพัฒนาพื้นที่ลุ่มน้ำปากพนังอันเนื่องมาจากพระราชดำริ พ.ศ. 2565 – 2570 เพื่อจัดทำแผนปฏิบัติการและขับเคลื่อนการดำเนินงาน เร่งรัด ติดตาม ประเมินผล จัดทำรายงาน เอกสารวิชาการ และรายงานผล ปัญหา อุปสรรค โดยมอบฝ่ายเลขานุการฯ เสนอร่างคำสั่งต่อประธานคณะอนุกรรมการพัฒนาอาชีพ โครงการพัฒนาพื้นที่ลุ่มน้ำปากพนังอันเนื่องมาจากพระราชดำริ พิจารณาลงนาม และแจ้งให้หน่วยงานที่เกี่ยวข้องทราบต่อไป

ที่มา : https://www.thaigov.go.th/news/contents/details/51800