รัฐบาลไทย-ข่าวทำเนียบรัฐบาล-การประชุมสำหรับคณะผู้แทนไทย เพื่อเข้าร่วมการประชุมเจ้าหน้าที่อาวุโสอาเซียนด้านกฎหมาย (ASLOM) ครั้งที่ 20


วันพุธที่ 27 ตุลาคม 2564
พิมพ์
การประชุมสำหรับคณะผู้แทนไทย เพื่อเข้าร่วมการประชุมเจ้าหน้าที่อาวุโสอาเซียนด้านกฎหมาย (ASLOM) ครั้งที่ 20
การประชุมสำหรับคณะผู้แทนไทยเพื่อเข้าร่วมการประชุมเจ้าหน้าที่อาวุโสอาเซียนด้านกฎหมาย (ASLOM) ครั้งที่ 20
การประชุมสำหรับคณะผู้แทนไทยเพื่อเข้าร่วมการประชุมเจ้าหน้าที่อาวุโสอาเซียนด้านกฎหมาย (ASLOM) ครั้งที่ 20
เมื่อวันที่ 25 - 26 ตุลาคม 2564 กระทรวงยุติธรรมในฐานะผู้ประสานงานกลาง ASLOM ประเทศไทย ได้จัดการประชุมสำหรับคณะผู้แทนไทยเพื่อเข้าร่วมการประชุมเจ้าหน้าที่อาวุโสอาเซียนด้านกฎหมาย (ASLOM) ครั้งที่ 20 โดยมีศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม ทำหน้าที่หัวหน้าคณะ ASLOM ประเทศไทย พร้อมด้วยพันตำรวจโท ประวุธ วงศ์สีนิล รองปลัดกระทรวงยุติธรรม นายพสิษฐ์ อัศววัฒนาพร ผู้อำนวยการสถาบันอนุญาโตตุลาการ และผู้แทนหน่วยงาน ได้แก่ กรมบังคับคดี สถาบันเพื่อการยุติธรรมแห่งประเทศไทย (องค์การมหาชน) กรมราชทัณฑ์ สำนักงานศาลยุติธรรม สำนักงานอัยการสูงสุด กระทรวงการต่างประเทศ สำนักงานคณะกรรมการกฤษฎีกา กระทรวงพาณิชย์ เข้าร่วมการประชุมฯ ณ ห้องประชุมกระทรวงยุติธรรม 10-01 ชั้น 10 อาคารที่ทำการกระทรวงยุติธรรม
การประชุม ASLOM ครั้งที่ 20 โดยประเทศมาเลเซียเป็นเจ้าภาพ และมี Honorable Datuk Siti Zainab, Solicitor General II of Malaysia เป็นประธาน และหัวหน้าคณะ ASLOM ประเทศสมาชิกอาเซียน ต่าง ๆ เข้าร่วมการประชุมฯ ผ่านระบบการประชุมทางไกล ในโอกาสนี้ ที่ประชุมได้ร่วมกันพิจารณา หารือ และแลกเปลี่ยนข้อคิดเห็นและให้ข้อเสนอแนะในประเด็นสำคัญ อาทิ พัฒนาการการจัดทำสนธิสัญญาอาเซียนว่าด้วยการส่งผู้ร้ายข้ามแดน รายงานการจัดประชุม ASEAN Law Forum เมื่อปี 2563 พัฒนาการในการพิจารณาต้นแบบในการสร้างความสอดคล้องในเรื่องกฎหมายการค้าของอาเซียน การเปิดเสรีวิชาชีพทางกฎหมายในกลุ่มประเทศสมาชิกอาเซียน ข้อเสนอแนวคิดของมาเลเซีย : การโอนตัวนักโทษในอาเซียน และข้อเสนอของฟิลิปปินส์ : อนุสัญญาว่าด้วยการโอนตัวนักโทษ การประชุมอาเซียนว่าด้วยการป้องกันอาชญากรรมและความยุติธรรมทางอาญา ความร่วมมือทางศาลของประเทศสมาชิกอาเซียน การเสริมสร้างการให้ความช่วยเหลือทางกฎหมายแพ่งและพาณิชย์ระหว่างประเทศสมาชิกอาเซียน ตลอดจนการพิจารณาข้อเสนอใหม่ในประเด็นการเสริมสร้างศักยภาพในการคุ้มครองชาวประมงในภูมิภาคอาเซียน : ด้านความรับผิดชอบขององค์กร การเข้าถึงความยุติธรรมในสถานการณ์การแพร่ระบาดของโรค การประชุมแลกเปลี่ยนความคิดเห็นที่ประชุมอาวุโสอาเซียนด้านกฎหมาย - ญี่ปุ่น การแลกเปลี่ยนความเห็นที่ประชุมอาวุโสอาเซียนด้านกฎหมาย - ที่ประชุมแห่งกรุงเฮกว่าด้วยกฎหมายระหว่างประเทศแผนกคดีบุคคล เป็นต้น
บทบาทที่สำคัญของไทยสำหรับการประชุม ASLOM ครั้งที่ 20 ได้มีการผลักดันการจัดทำแม่แบบสนธิสัญญาอาเซียนว่าด้วยการส่งผู้ร้ายข้ามแดน (Model ASEAN Extradition Treaty) เป็นผลสำเร็จ และนำไปสู่การจัดตั้งการประชุมคณะทำงานการจัดทำสนธิสัญญาอาเซียนว่าด้วยการส่งผู้ร้ายข้ามแดน (ASLOM Working Group on ASEAN Extradition Treaty - ASLOM Working Group on AET) ซึ่งได้รับความเห็นชอบจากที่ประชุมเจ้าหน้าที่อาวุโสอาเซียนด้านกฎหมาย (ASLOM) ครั้งที่ 19 โดยมีการประชุมคณะทำงานฯ ครั้งแรก เมื่อเดือนเมษายน 2564 โดยได้เสนอเป็นเจ้าภาพการประชุมคณะทำงานฯ ครั้งที่ 3 ซึ่งมีกำหนดจัดขึ้นในเดือนเมษายน 2565 นอกจากนี้ ยังได้สนับสนุนและผลักดันการจัดตั้งคณะทำงานการจัดทำอนุสัญญาอาเซียนว่าด้วยการโอนตัวนักโทษ ในกลุ่มประเทศอาเซียนประเทศไทยในโอกาสนี้ด้วย
การนำเสนอความคืบหน้าการจัดการประชุมอาเซียนว่าด้วยการป้องกันอาชญากรรมและความยุติธรรมทางอาญา (ACCPCJ) ครั้งที่ 3 ซึ่งประเทศไทยจะเป็นเจ้าภาพจัดการประชุมฯ ดังกล่าว ในเดือนสิงหาคม 2565 โดยการประชุม ACCPCJ จะนำไปสู่การทำงานร่วมกันในประเด็นคาบเกี่ยวที่เกี่ยวข้องภายในกลุ่มประเทศสมาชิกอาเซียน นอกจากนี้ ประเทศไทยได้ผลักดันเรื่องความถี่ในการจัดการประชุม ASLOM จากเดิมทุก 18 เดือน เป็นทุก 12 เดือน และการประชุม ALAWMM จากทุก 36 เดือน เป็นทุก 24 เดือน ในคราวการประชุม ASLOM ครั้งที่ 19 เมื่อปี 2563 ได้รับความเห็นชอบจากที่ประชุม ASLOM ครั้งที่ 20 ให้ดำเนินการตามกำหนดเวลาดังกล่าวต่อไป

ที่มา : https://www.thaigov.go.th/news/contents/details/47428