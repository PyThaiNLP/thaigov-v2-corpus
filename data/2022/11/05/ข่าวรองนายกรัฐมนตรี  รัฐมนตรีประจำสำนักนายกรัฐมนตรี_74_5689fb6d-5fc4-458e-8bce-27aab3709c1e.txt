รัฐบาลไทย-ข่าวทำเนียบรัฐบาล-รมต. นร. นายอนุชา เป็นผู้แทนนายกรัฐมนตรี รับหนังสือสนับสนุนการถ่ายโอน รพ.สต. สู่ อปท.ทั่วประเทศ และพบปะ "กลุ่มบางกลอยคืนถิ่น" เรียกร้องตั้งกรรมการอิสระชุดใหม่แก้ปัญหาที่ดินทำกิน


วันอังคารที่ 14 ธันวาคม 2564
พิมพ์
รมต. นร. นายอนุชา เป็นผู้แทนนายกรัฐมนตรี รับหนังสือสนับสนุนการถ่ายโอน รพ.สต. สู่ อปท.ทั่วประเทศ และพบปะ "กลุ่มบางกลอยคืนถิ่น" เรียกร้องตั้งกรรมการอิสระชุดใหม่แก้ปัญหาที่ดินทำกิน
รมต. นร. นายอนุชา เป็นผู้แทนนายกรัฐมนตรี รับหนังสือสนับสนุนการถ่ายโอน รพ.สต. สู่ อปท.ทั่วประเทศ และพบปะ "กลุ่มบางกลอยคืนถิ่น" เรียกร้องตั้งกรรมการอิสระชุดใหม่แก้ปัญหาที่ดินทำกิน
วันนี้ (14 ธันวาคม 2564) เวลา 13.00 น. ณ บริเวณประตู 5 ทำเนียบรัฐบาล นายอนุชา นาคาศัย รัฐมนตรีประจำสำนักนายกรัฐมนตรี เป็นผู้แทนนายกรัฐมนตรี รับหนังสือจากชมรมโรงพยาบาลส่งเสริมสุขภาพตำบล (ประเทศไทย) นำโดยนายสมศักดิ์ จึงตระกูล ประธานชมรมผู้อำนวยการโรงพยาบาลส่งเสริมสุขภาพตำบล (ประเทศไทย) และสมาคมองค์การบริหารส่วนจังหวัดแห่งประเทศไทย นำโดยนายบุญชู จันทร์สุวรรณ นายกสมาคมองค์การบริหารส่วนจังหวัดแห่งประเทศไทย โดยมี นายธีรภัทร ประยูรสิทธิ ปลัดสำนักนายกรัฐมนตรี นายชาญกฤช เดชวิทักษ์ ผู้ช่วยรัฐมนตรีประจำสำนักนายกรัฐมนตรี และนายชนะศักดิ์ อัตถาวงศ์ ที่ปรึกษารัฐมนตรีประจำสำนักนายกรัฐมนตรี ร่วมด้วย
โดยสาระสำคัญเป็นการให้กำลังใจนายกรัฐมนตรีในการผลักดันการถ่ายโอนภารกิจของโรงพยาบาลส่งเสริมสุขภาพตำบล (รพ.สต.) ให้แก่องค์กรปกครองส่วนท้องถิ่น รวมถึงการถ่ายโอนภารกิจสถานีอนามัยเฉลิมพระเกียรติ 60 พรรษา นวมินทราชินี ซึ่งที่ผ่านมานับแต่แผนการกระจายอำนาจให้แก่ อปท. บังคับใช้ ปัจจุบันมีการถ่ายโอนเรียบร้อยเพียง 84 แห่ง จากจำนวนทั้งสิ้น 9,876 แห่งเท่านั้น ซึ่งเป็นข้อกังวลว่าอาจขัดต่อแนวทางของรัฐบาลในการสร้างเสริมสุขภาพอนามัยในระดับปฐมภูมิ
จากนั้น เวลา 14.30 น. รัฐมนตรีประจำสำนักนายกรัฐมนตรีและคณะ ได้เดินทางไปพบปะกลุ่มบางกลอยคืนถิ่น นำหนังสือแถลงการณ์เรียกร้องให้มีการยกเลิกคณะกรรมการแก้ไขปัญหาที่อยู่อาศัย และที่ทำกิน รวมทั้งการพัฒนาและฟื้นฟูคุณภาพชีวิตของชาวกะเหรี่ยงในพื้นบ้านบางกลอย อำเภอแก่งกระจาน จังหวัเพชรบุรี ที่มีนายวราวุธ ศิลปอาชา รัฐมนตรีว่าการกระทรวงทรัพยากรธรรมชาติและสิ่งแวดล้อมเป็นประธาน โดยมีผลตั้งแต่วันที่ 3 ธันวาคม 2564 ที่ผ่านมา และขอให้ตั้งกรรมการชุดใหม่ที่ปราศจากหน่วยงานที่เป็นคู่ขัดแย้งและเป็นอุปสรรคต่อการแก้ไขปัญหา รวมทั้งมีความเป็นอิสระอย่างแท้จริง
รัฐมนตรีประจำสำนักนายกรัฐมนตรี กล่าวว่า พลเอก ประยุทธ์ จันทร์โอชา นายกรัฐมนตรี มีความห่วงใยพี่น้องประชาชนคนไทยอย่างทั่วถึงทุกพื้นที่ และได้เร่งรัดการขับเคลื่อนและแก้ไขปัญหาด้านต่าง ๆ รวมถึงพี่น้องประชาชนกลุ่มบางกลอย ซึ่งทุกความกังวลของพี่น้องบ้านบางกลอยวันนี้ ตนจะนำเรียนท่านนายกรัฐมนตรีเพื่อหาแนวทางแก้ไขปัญหาโดยเร็ว ทั้งนี้ ขอให้พี่น้องชาวบ้านบางกลอยมั่นใจ ว่าเราต่างอยู่บนผืนแผ่นดินเดียวกัน มีความเอื้ออาทรกัน และเคารพในศักดิ์ศรีของความเป็นมนุษย์ เราจะร่วมกันแก้ไขปัญหาเพื่อให้พี่น้องประชาชนมีชีวิตความเป็นอยู่ที่ดีขึ้น
......................................

ที่มา : https://www.thaigov.go.th/news/contents/details/49449