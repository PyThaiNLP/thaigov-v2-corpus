รัฐบาลไทย-ข่าวทำเนียบรัฐบาล-รมว.สุชาติ เยือนดูไบ ร่วมคณะผู้แทนไทย ประชุม World Government Summit ครั้งที่ 8


วันพุธที่ 30 มีนาคม 2565
รมว.สุชาติ เยือนดูไบ ร่วมคณะผู้แทนไทย ประชุม World Government Summit ครั้งที่ 8
...
เมื่อวันที่ 30 มีนาคม 2565 นายสุชาติ ชมกลิ่น รัฐมนตรีว่าการกระทรวงแรงงาน พร้อมด้วย นายสุรชัย ชัยตระกูลทอง ผู้ช่วยรัฐมนตรีประจำกระทรวงแรงงาน และคณะ เข้าร่วมการประชุม World Government Summit ครั้งที่ 8 ประจำปี ค.ศ.2022 ตามหนังสือเชิญของรัฐมนตรีกระทรวงปัญญาประดิษฐ์ดิจิทัลเพื่อเศรษฐกิจและการทำงานทางไกล มีหนังสือเชิญโดยมี นายสุพัฒนพงษ์ พันธ์มีเชาว์ รองนายกรัฐมนตรีและรัฐมนตรีว่าการกระทรวงพลังงาน เป็นหัวหน้าคณะผู้แทนไทย เพื่อร่วมเสวนาภายใต้หัวข้อ “Shaping the Future of Government และมีหัวข้อหลักในการประชุม จำนวน 8 หัวข้อ ได้แก่ นโยบายขับเคลื่อนการบริหารรัฐกิจ อนาคตของระบบสาธารณสุข การพัฒนาที่ยั่งยืน นวัตกรรม การฟื้นฟูเศรษฐกิจโลก การสร้างสังคมที่เข้มแข็ง อนาคตของการศึกษาและการทำงาน และเมืองแห่งอนาคต
สำหรับการประชุม World Government Summit เป็นการประชุมระหว่างประเทศที่สหรัฐอาหรับเอมิเรตส์ จัดขึ้นเป็นประจำทุกปี ภายใต้การอุปถัมภ์ชองเชค มูฮัมมัด บิน รอชิด อัลมักตูม (His Highness Sheikh Mohammed bin Rashid Al Maktoum) รองประธานาธิบดีและนายกรัฐมนตรีแห่งสหรัฐอาหรับเอมิเรตส์และเจ้าครองรัฐดูไบ เพื่อเป็นเวทีสำหรับผู้นำรัฐบาล รัฐมนตรี เจ้าหน้าที่อาวุโสจากภาครัฐและเอกชน และผู้นำองค์การระหว่างประเทศทั่วโลก ในการแลกเปลี่ยนข้อคิดเห็นและหารือในประเด็นที่เกี่ยวข้องกับแนวทางการพัฒนาและการบริหารจัดการภาครัฐ มีกำหนดจัดขึ้นระหว่างวันที่ 29 - 30 มีนาคม 2565 ณ นครดูไบ ประเทศสหรัฐอาหรับเอมิเรตส์ โดยเป็นส่วนหนึ่งของงาน World Expo 2020 จัดขึ้นในรูปแบบของการเสวนา มีผู้เข้าร่วมการประชุมกว่า 4,000 คน จาก 190 ประเทศทั่วโลก โดยมีการประชุมใหญ่ ซึ่งมีการกล่าวถ้อยแถลงของผู้นำประเทศ และการประชุมห้องย่อย ตามหัวข้อต่างๆ ซึ่งผู้เข้าร่วมประชุมสามารถเลือกเข้าร่วมรับฟังได้ตามความสนใจ ซึ่งในส่วนของประเทศไทย นายสุพัฒนพงษ์ พันธ์มีเชาว์ รองนายกรัฐมนตรีและรัฐมนตรีว่าการกระทรวงพลังงาน ได้กล่าวถ้อยแถลงมีสาระสำคัญครอบคลุมในประเด็นต่าง ๆ ได้แก่ โมเดลเศรษฐกิจชีวภาพ เศรษฐกิจหมุนเวียน และเศรษฐกิจสีเขียว เป้าหมายการพัฒนาที่ยั่งยืน เศรษฐกิจพอเพียง หลักประกันสุขภาพถ้วนหน้า และรถยนต์พลังงานไฟฟ้า เป็นต้น

ที่มา : https://www.thaigov.go.th/news/contents/details/53118