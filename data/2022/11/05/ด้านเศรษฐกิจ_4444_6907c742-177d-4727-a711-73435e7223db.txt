รัฐบาลไทย-ข่าวทำเนียบรัฐบาล-ดำเนินคดีพ่อค้าสลากหัวหมอ ซื้อสลากดิจิทัลนำไปขายต่อเกินราคา


วันศุกร์ที่ 15 กรกฎาคม 2565
พิมพ์
ดำเนินคดีพ่อค้าสลากหัวหมอ ซื้อสลากดิจิทัลนำไปขายต่อเกินราคา
สำนักงานสลากกินแบ่งรัฐบาลดำเนินคดีกับผู้ที่มีพฤติการณ์ในการจำหน่ายสลากกินแบ่งรัฐบาลเกินราคา มีการนำเอาภาพของสลากกินแบ่งรัฐบาลที่มีการจำหน่ายผ่านช่องทางสลากดิจิทัล นำมาเสนอขายผ่านทาง  เฟซบุ๊ก ราคาฉบับละ ๑๐๐ บาท หากถูกรางวัลจะนำสลากดังกล่าวไปขึ้นรางวัล
ตามที่มีนโยบายรัฐบาลโดย พล.อ.ประยุทธ จันทร์โอชา นายกรัฐมนตรี และ พล.อ.ประวิตร วงษ์สุวรรณ รองนายกรัฐมนตรี ได้สั่งการให้ทุกหน่วยงานร่วมกันบูรณาการในการแก้ไขปัญหาการจำหน่ายสลากกินแบ่งรัฐบาลเกินราคา เพื่อช่วยแก้ไขปัญหาความเดือดร้อนให้กับพี่น้องประชาชน ในส่วนของสำนักงานตำรวจแห่งชาติ โดย พล.ต.อ.สุวัฒน์ แจ้งยอดสุข ผบ.ตร. ได้สั่งการให้ พล.ต.ท.สุรเชษฐ์ หักพาล ผู้ช่วย ผบ.ตร. ดำเนินการควบคุมและกำกับดูแลในการตรวจสอบผู้ที่มีพฤติการณ์ที่มีการจำหน่ายสลากกินแบ่งรัฐบาลเกินราคา ซึ่งได้มีการดำเนินการกันมาอย่างต่อเนื่อง นั้น
เมื่อวันที่ ๕ ก.ค.๖๕ ที่ผ่านมา พ.ท.หนุน ศันสนาคม ผู้อำนวยการสำนักงานสลากกินแบ่งรัฐบาล ได้มอบหมายผู้แทน เข้าร้องทุกข์กล่าวโทษต่อพนักงานสอบสวน สภ.รัตนาธิเบศร์ ภ.จว.นนทบุรี เพื่อดำเนินคดีกับผู้ที่มีพฤติการณ์ในการจำหน่ายสลากกินแบ่งรัฐบาลเกินราคา พฤติการณ์กล่าวคือ ผู้จำหน่ายสลากรายดังกล่าวได้มีการนำเอาภาพของสลากกินแบ่งรัฐบาลที่มีการจำหน่ายผ่านช่องทางสลากดิจิทัล นำมาเสนอขายผ่านทาง  เฟซบุ๊ก ราคาฉบับละ ๑๐๐ บาท หากถูกรางวัลจะนำสลากดังกล่าวไปขึ้นรางวัลให้ การกระทำดังกล่าวเข้าข่ายการเสนอจำหน่ายสลากเกินราคา จึงได้แจ้งความร้องทุกข์เพื่อให้เจ้าหน้าที่ตำรวจดำเนินการตรวจสอบและดำเนินคดีกับผู้กระทำความผิดดังกล่าว
จากการสืบสวนในกรณีดังกล่าวพบว่า ในหน้าเพจเฟซบุ๊กดังกล่าวเป็นเพจส่วนตัวของ นายฐิติ นาคชัยวัฒนา อายุ ๔๕ ปี ได้มีการนำเอาภาพของสลากกินแบ่งรัฐบาลในรูปแบบดิจิทัลมาเสนอจำหน่ายอยู่ จำนวน ๓ หมายเลข รวมทั้งหมด ๑๓ ฉบับ เสนอจำหน่ายฉบับละ ๑๐๐ บาท โดยภาพสลากกินแบ่งรัฐบาลดังกล่าว  ถูกซื้อโดยผู้ซื้อจำนวน ๒ คน จากการตรวจสอบพบว่านายฐิติฯ ได้ร่วมกันซื้อกับแฟน ๖ ฉบับ และฝากน้องสาวซื้อ ๗ ฉบับ และนายฐิติฯ เป็นผู้นำมาเสนอขายในเพจเฟซบุ๊ก จึงสรุปได้ว่า บุคคลดังกล่าวได้ใช้ให้น้องสาวและแฟนของตนซื้อสลากกินแบ่งรัฐบาลผ่านทางช่องทางสลากดิจิทัลในราคาฉบับละ ๘๐ บาท เพื่อนำมาเสนอจำหน่ายต่อภายในเพจเฟซบุ๊กส่วนตัวของตน ในราคาฉบับละ ๑๐๐ บาท เจ้าหน้าที่ตำรวจจึงได้ทำการรวบรวมพยานหลักฐานและได้ออกหมายเรียกนายฐิติฯ  เพื่อมารับทราบข้อกล่าวหาและดำเนินคดีในข้อหา เสนอขายหรือขายสลากกินแบ่งรัฐบาลเกินราคาที่กำหนดอัตราโทษปรับไม่เกิน ๑ หมื่นบาท
พล.ต.ท.สุรเชษฐ์ฯ กล่าวว่า การกระทำผิดในลักษณะดังกล่าว เป็นการนำเอาภาพสลากกินแบ่งที่มีการซื้อขายผ่านช่องทางสลากดิจิทัลมาเสนอขายเกินราคาในเพจเฟซบุ๊กของตัวเอง ซึ่งเป็นการกระทำที่ผิดกฎหมาย จึงอยากประชาสัมพันธ์ให้ประชาชนหลีกเลี่ยงการซื้อสลากกินแบ่งรัฐบาลที่มีพฤติการณ์เสนอขายในลักษณะดังกล่าว เนื่องจากเป็นการจำหน่ายสลากเกินราคา และมีความเสี่ยงที่จะถูกผู้เสนอขายหลอกลวงได้ ซึ่งปัจจุบันสลากกินแบ่งรัฐบาลในราคาปกติสามารถหาซื้อได้ง่ายทั้งช่องทางออนไลน์และผู้ค้ารายย่อยทั่วไป ในส่วนของผู้ค้าที่มีพฤติการณ์จำหน่ายสลากกินแบ่งรัฐบาลเกินราคาหรือมีการปิดบังมิให้ตรวจสอบได้ว่ามีสลากจริงหรือไม่ จะมีการตรวจสอบเพิ่มเติมและดำเนินคดีกับผู้ค้าที่มีพฤติการณ์ดังกล่าวให้หมดไป เพื่อช่วยบรรเทาปัญหาให้กับพี่น้องประชาชนต่อไป
พ.ท.หนุน ศันสนาคม ผู้อำนวยการสำนักงานสลากกินแบ่งรัฐบาล  กล่าวว่า ขอให้ประชาชนที่จะซื้อสิทธิสลากดิจิทัลจากผู้อื่น เพิ่มความระมัดระวัง และหลีกเลี่ยงการซื้อต่ออย่างเด็ดขาด เพราะในระบบการจำหน่ายสลากดิจิทัล ผ่านแอปเป๋าตัง จะบันทึกชื่อผู้ซื้อไว้อย่างชัดเจน สลากจึงเป็นกรรมสิทธิของผู้ซื้อที่เป็นเจ้าของบัญชีแอปเป๋าตังเท่านั้น ดังนั้นเมื่อถูกรางวัล เงินรางวัลจะโอนเข้าบัญชีผู้ซื้อ ไม่สามารถโอนสิทธิเปลี่ยนมือการขึ้นรางวัลไปให้บุคคลอื่นได้  หรือกรณีหากจะมารับสลากฯ ที่สำนักงานฯ ก็จะต้องใช้ชื่อผู้ซื้อยืนยันตัวตนในการมารับสลากฯ  ดังนั้น ถ้าใครหลงเชื่อซื้อสลากดิจิทัลที่มีการนำมาประกาศขายต่อ หากถูกรางวัลอาจเกิดปัญหาตามได้ ซึ่งเรื่องนี้ สำนักงานสลากฯ ได้มีประกาศชัดเจน และออกมาแจ้งเตือนอยู่ตลอดเวลา จึงขอให้ประชาชนซื้อสลากดิจิทัลโดยตรงผ่านแอพเป๋าตังเท่านั้น ซึ่งระบบมีความปลอดภัย และสามารถขึ้นเงินรางวัลได้อย่างแน่นอน
นอกจากนี้ หากประชาชน ซื้อสลากผ่านผู้เสนอขายสลากที่เกินราคา ยังมีความเสี่ยงที่จะถูกหลอกลวงได้  ทั้งนี้ ในปัจจุบันสลากกินแบ่งรัฐบาลในราคาปกติสามารถหาซื้อได้อย่างสะดวกทั้งทางแพลตฟอร์มดิจิทัล และจุดจำหน่ายตามโครงการสลาก 80 ซึ่งขณะนี้มี 754 จุดทั่วประเทศ และเตรียมจะขยายเพิ่มเป็น 1,077 จุด ในเดือนสิงหาคมนี้

ที่มา : https://www.thaigov.go.th/news/contents/details/56888