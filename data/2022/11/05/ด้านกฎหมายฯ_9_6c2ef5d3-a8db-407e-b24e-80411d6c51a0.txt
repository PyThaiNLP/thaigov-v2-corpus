รัฐบาลไทย-ข่าวทำเนียบรัฐบาล-กระทรวงยุติธรรม ประชุมคณะกรรมการพิจารณาร่างกฎหมายของกระทรวงยุติธรรม ครั้งที่ ๒/๒๕๖๔


วันพุธที่ 16 มิถุนายน 2564
พิมพ์
กระทรวงยุติธรรม ประชุมคณะกรรมการพิจารณาร่างกฎหมายของกระทรวงยุติธรรม ครั้งที่ ๒/๒๕๖๔
กระทรวงยุติธรรม ประชุมคณะกรรมการพิจารณาร่างกฎหมายของกระทรวงยุติธรรม ครั้งที่ ๒/๒๕๖๔ ผ่านระบบการประชุมทางไกล (Video Conference)
ในวันพุธที่ ๑๖ มิถุนายน ๒๕๖๔ เวลา ๑๓.๓๐ น. ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม มอบหมายให้นายวัลลภ นาคบัว รองปลัดกระทรวงยุติธรรม เป็นประธานการประชุมคณะกรรมการพิจารณาร่างกฎหมายของกระทรวงยุติธรรม ครั้งที่ ๒/๒๕๖๔ ร่วมกับคณะกรรมการ และเจ้าหน้าที่ที่เกี่ยวข้อง ณ ห้องประชุม ๑๐ - ๐๑ ชั้น ๑๐ อาคารกระทรวงยุติธรรม ถนนแจ้งวัฒนะ กรุงเทพมหานคร โดยผ่านระบบการประชุมทางไกล (Video Conference)
โดยที่ประชุมรับทราบรายงานสถานะความคืบหน้าการเสนอร่างกฎหมายของกระทรวงยุติธรรม ในการนี้ คณะกรรมการฯ ได้หารือร่วมกันในการพิจารณาร่างพระราชบัญญัติค่าตอบแทนผู้เสียหาย และค่าทดแทนและค่าใช้จ่ายแก่จำเลยในคดีอาญา (ฉบับที่ ..) พ.ศ. .... ตามที่กรมคุ้มครองสิทธิและเสรีภาพเสนอ โดยเป็นการแก้ไขเพิ่มเติมร่างพระราชบัญญัติค่าตอบแทนผู้เสียหาย และค่าทดแทนและค่าใช้จ่ายแก่จำเลยในคดีอาญา พ.ศ.๒๕๔๔ และที่แก้ไขเพิ่มเติม ทั้งในส่วนของชื่อพระราชบัญญัติ บทนิยาม การเพิ่มการคุ้มครองช่วยเหลือผู้ต้องหาในชั้นสอบสวน การขยายการช่วยเหลือจำเลยในชั้นสอบสวน การแจ้งสิทธิผู้เสียหาย ผู้ต้องหา จำเลยในคดีอาญา รวมทั้งพิจารณาขยายระยะเวลาการยื่นขอรับค่าตอบแทนผู้เสียหาย และค่าทดแทนและค่าใช้จ่ายแก่ผู้ต้องหาและจำเลยในคดีอาญา

ที่มา : https://www.thaigov.go.th/news/contents/details/42785