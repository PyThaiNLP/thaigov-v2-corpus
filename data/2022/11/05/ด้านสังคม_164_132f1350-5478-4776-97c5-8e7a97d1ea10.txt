รัฐบาลไทย-ข่าวทำเนียบรัฐบาล-ปลัดสธ. นำคณะผู้บริหารถวายราชสักการะพระบรมราชชนก สมเด็จย่า และกรมพระยาชัยนาทนเรนทร อัญเชิญพระมิ่งขวัญสถิตปกป้องดูแลชาวสาธารณสุขไทย


วันศุกร์ที่ 16 กรกฎาคม 2564
ปลัดสธ. นำคณะผู้บริหารถวายราชสักการะพระบรมราชชนก สมเด็จย่า และกรมพระยาชัยนาทนเรนทร อัญเชิญพระมิ่งขวัญสถิตปกป้องดูแลชาวสาธารณสุขไทย
ปลัดกระทรวงสาธารณสุข นำคณะผู้บริหาร สักการะพระราชานุสาวรีย์สมเด็จพระมหิตลาธิเบศร อดุลยเดชวิกรม พระบรมราชชนก สมเด็จพระศรีนครินทราบรมราชชนนี และพระอนุสาวรีย์สมเด็จพระเจ้าบรมวงศ์เธอ กรมพระยาชัยนาทนเรนทร อัญเชิญพระมิ่งขวัญสถิตปกป้องดูแลชาวสาธารณสุข
ปลัดกระทรวงสาธารณสุข นำคณะผู้บริหาร สักการะพระราชานุสาวรีย์สมเด็จพระมหิตลาธิเบศร อดุลยเดชวิกรม พระบรมราชชนก สมเด็จพระศรีนครินทราบรมราชชนนี และพระอนุสาวรีย์สมเด็จพระเจ้าบรมวงศ์เธอ กรมพระยาชัยนาทนเรนทร อัญเชิญพระมิ่งขวัญสถิตปกป้องดูแลชาวสาธารณสุข ในการปฏิบัติภารกิจดูแลประชาชนต่อสู้กับโรคระบาดติดเชื้อโควิด 19
วันนี้ (16 กรกฎาคม 2564) ที่กระทรวงสาธารณสุข จ.นนทบุรี นายแพทย์เกียรติภูมิ วงศ์รจิต ปลัดกระทรวงสาธารณสุข กล่าวว่า สมเด็จพระมหิตลาธิเบศร อดุลยเดชวิกรม พระบรมราชชนก สมเด็จพระศรีนครินทราบรมราชชนนี  และสมเด็จพระเจ้าบรมวงศ์เธอ กรมพระยาชัยนาทนเรนทร ซึ่งทุกพระองค์ทรงมีคุณูปการต่อประเทศชาติ โดยเฉพาะด้านการแพทย์และการสาธารณสุขไทย ทำให้เจริญก้าวหน้าทัดเทียมอารยประเทศเสมอมา ในวันนี้ ได้นำคณะผู้บริหารร่วมบวงสรวงสักการะพระราชานุสาวรีย์สมเด็จพระมหิตลาธิเบศร อดุลยเดชวิกรม พระบรมราชชนก และสมเด็จพระศรีนครินทราบรมราชชนนี ประดิษฐานบนแท่นฐานเดียวกัน และพระอนุสาวรีย์สมเด็จพระเจ้าบรมวงศ์เธอ กรมพระยาชัยนาทนเรนทร อัญเชิญพระมิ่งขวัญมาสถิตปกป้องดูแลชาวสาธารณสุขทั้งประเทศ ให้มีกำลังกาย กำลังใจ ปฏิบัติภารกิจต่อสู้กับโรคระบาดติดเชื้อโควิด 19 ได้อย่างลุล่วง ทำประโยชน์แก่ประเทศชาติ และดูแลพี่น้องชาวไทยทุกคนให้ปลอดภัย
นายแพทย์เกียรติภูมิกล่าวต่อว่า กรณีผู้ไม่หวังดีซึ่งอาจเป็นบุคคลที่มีความเห็นต่างมากระทำการลบหลู่ นำสีมาสาดต่อพระราชานุสาวรีย์สมเด็จพระมหิตลาธิเบศร อดุลยเดชวิกรม พระบรมราชนก สมเด็จพระศรีนครินทราบรมราชชนนี และพระอนุสาวรีย์สมเด็จพระเจ้าบรมวงศ์เธอ กรมพระยาชัยนาทนเรนทร เมื่อกลางดึกของคืนวันที่ 9 กรกฎาคมที่ผ่านมา นั้น ถือว่าเป็นการกระทำที่ชั่วร้าย หยาบช้า ไม่เหมาะสมอย่างยิ่ง ทำให้ชาวกระทรวงสาธารณสุขมีความรู้สึกสะเทือนใจในสิ่งที่เกิดขึ้น
“ความคิดเห็นขัดแย้ง เรามีช่องทางและระบบสื่อสาร รับเรื่องร้องเรียน ร้องทุกข์ อำนวยความสะดวกให้แก่ประชาชน การกระทำเช่นนี้ไม่มีประโยชน์ มีแต่จะสร้างข้อแม้ของการขัดแย้งให้เพิ่มมากขึ้น สมเด็จพระบิดา สมเด็จย่า และกรมพระยาชัยนาทนเรนทร ทุกพระองค์มีคุณูปการ ทำประโยชน์ให้วงการแพทย์และสาธารณสุข ขอประณามการกระทำในครั้งนี้ และจะดำเนินการตามกระบวนการทางกฎหมายให้ถึงที่สุด” นายแพทย์เกียรติภูมิกล่าว
***************************** 16 กรกฎาคม 2564

ที่มา : https://www.thaigov.go.th/news/contents/details/43802