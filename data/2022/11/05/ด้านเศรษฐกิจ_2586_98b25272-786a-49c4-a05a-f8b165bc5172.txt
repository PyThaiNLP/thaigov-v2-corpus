รัฐบาลไทย-ข่าวทำเนียบรัฐบาล-ธ.ก.ส. โอนเงินประกันรายได้เกษตรกรชาวสวนยาง และเงินสนับสนุนค่าบริหารจัดการข้าว รวมกว่า 1 พันล้านบาท


วันศุกร์ที่ 14 มกราคม 2565
พิมพ์
ธ.ก.ส. โอนเงินประกันรายได้เกษตรกรชาวสวนยาง และเงินสนับสนุนค่าบริหารจัดการข้าว รวมกว่า 1 พันล้านบาท
ธ.ก.ส. โอนเงินประกันรายได้เกษตรกรชาวสวนยาง ระยะที่ 3 รอบที่ 1-2 เพิ่มเติม และรอบที่ 3 เข้าบัญชีเกษตรกรโดยตรงแล้ววันนี้ (14 ม.ค. 65) กว่า 480,000 ราย เป็นเงินกว่า 500 ล้านบาท
ธ.ก.ส. โอนเงินประกันรายได้เกษตรกรชาวสวนยาง ระยะที่ 3 รอบที่ 1-2 เพิ่มเติม และรอบที่ 3 เข้าบัญชีเกษตรกรโดยตรงแล้ววันนี้ (14 ม.ค. 65) กว่า 480,000 ราย เป็นเงินกว่า 500 ล้านบาท พร้อมทั้งโอนเงินตามโครงการสนับสนุนค่าบริหารจัดการและพัฒนาคุณภาพผลผลิตเกษตรกรผู้ปลูกข้าว ปีการผลิต 2564/65 ครั้งที่ 3 แก่เกษตรกรกว่า 62,000 ราย เป็นเงินกว่า 400 ล้านบาท
นายกษาปณ์ เงินรวง รองผู้จัดการธนาคารเพื่อการเกษตรและสหกรณ์การเกษตร (ธ.ก.ส.) เปิดเผยว่า ตามมติคณะรัฐมนตรี เมื่อวันที่ 30 พฤศจิกายน 2564  และมติกรรมการ ธ.ก.ส. เมื่อวันที่ 3 ธันวาคม 2564  ได้อนุมัติวงเงินงบประมาณและมอบหมายให้ ธ.ก.ส. ดำเนินโครงการประกันรายได้เกษตรกรชาวสวนยาง ระยะที่ 3 เพื่อให้เกษตรกรชาวสวนยางมีรายได้ที่แน่นอนจากการประกันรายได้ ช่วยบรรเทาความเดือดร้อนจากปัญหาราคายางตกต่ำ อันเนื่องมากจากภาวะเศรษฐกิจถดถอยจากวิกฤตการแพร่ระบาดของเชื้อไวรัสโควิด-19 ปัญหาภัยธรรมชาติ และช่วยสร้างความมั่นคงในอาชีพ โดยในวันนี้ (14 มกราคม 2565) ธ.ก.ส. ได้โอนเงินประกันรายได้ดังกล่าวเข้าบัญชีเกษตรกรโดยตรง สำหรับรอบที่ 1-2 เพิ่มเติม และรอบที่ 3 แก่เกษตรกรจำนวน 484,609 ราย เป็นเงิน 568 ล้านบาท
โครงการดังกล่าวเป็นการประกันรายได้ตามการผลิตแต่ละประเภท ได้แก่ ยางพาราแผ่นดิบคุณภาพดี ประกันราคา 60 บาท/กิโลกรัม  น้ำยางสด (DRC 100%) ประกันราคา 57 บาท/กิโลกรัม และยางก้อนถ้วย (DRC 50%) ประกันราคา 23 บาท/กิโลกรัม เป้าหมายเกษตรกร 1.88 ล้านราย พื้นที่สวนยางกว่า 19.16    ล้านไร่ วงเงินงบประมาณ 9,783.61 ล้านบาท
นอกจากนี้ ในวันเดียวกัน ธ.ก.ส. ได้โอนเงินตามโครงการสนับสนุนค่าบริหารจัดการและพัฒนาคุณภาพผลผลิตเกษตรกรผู้ปลูกข้าว ปีการผลิต 2564/65 ครั้งที่ 3 แก่เกษตรกร 62,374 ราย เป็นเงิน 490 ล้านบาท เพื่อช่วยเหลือและบรรเทาความเดือดร้อนของเกษตรกรจากภาระต้นทุนการผลิตที่สูงขึ้น รวมถึงเป็นการจูงใจให้เกษตรกรดูแลรักษาข้าวให้มีคุณภาพดี เพื่อที่จะมีโอกาสขายข้าวในราคาที่สูงและมีรายได้มากขึ้น  โดยรัฐบาลสนับสนุนเงินให้เกษตรกรที่ขึ้นทะเบียนผู้ปลูกข้าว ปีการผลิต 2564/65 รอบที่ 1 กับ กรมส่งเสริมการเกษตร กระทรวงเกษตรและสหกรณ์ ในอัตราไร่ละ 1,000 บาท สูงสุดไม่เกิน 20 ไร่ หรือไม่เกิน 20,000 บาทต่อครัวเรือน  เป้าหมายเกษตรกรจำนวน 4.69 ล้านครัวเรือน วงเงินงบประมาณจำนวน 53,871.84  ล้านบาท
ทั้งนี้ เกษตรกรสามารถตรวจสอบผลการโอนเงินได้ทางแอปพลิเคชัน ธ.ก.ส. A-Mobile ตลอด 24 ชั่วโมง และจะมีข้อความแจ้งเตือนเงินเข้าบัญชีผ่าน LINE Official BAAC Family กรณีที่ลูกค้าสมัครใช้บริการ BAAC Connect  รวมถึงสามารถเบิกถอนเงินสดผ่านตู้ ATM ของ ธ.ก.ส. ทั่วประเทศ

ที่มา : https://www.thaigov.go.th/news/contents/details/50546