รัฐบาลไทย-ข่าวทำเนียบรัฐบาล-พาณิชย์ปรับจริง! เอาผิด 57 ร้านค้าออนไลน์ขายของไม่บอกราคา พร้อมปิดกั้น 766 โพสต์ที่ทำผิดกฎหมาย


วันพุธที่ 3 สิงหาคม 2565
พาณิชย์ปรับจริง! เอาผิด 57 ร้านค้าออนไลน์ขายของไม่บอกราคา พร้อมปิดกั้น 766 โพสต์ที่ทำผิดกฎหมาย
.....
กระทรวงพาณิชย์ เผยข้อมูลการตรวจสอบเรื่องร้องเรียนเกี่ยวกับการจำหน่ายสินค้าออนไลน์ในปี 65 (ตั้งแต่ ม.ค. - ก.ค. 65) มีจำนวน 837 ราย ผ่านการตรวจสอบแล้ว 623 ราย พบว่าเป็นการกระทำผิดตาม พ.ร.บ.ว่าด้วยราคาสินค้าและบริการ พ.ศ. 2542 ในข้อหาไม่แสดงราคาจำหน่ายสินค้าจำนวน 57 ราย ซึ่งกรมการค้าภายในได้เปรียบเทียบปรับทุกรายแล้ว โดยมีโทษปรับไม่เกิน 10,000 บาท ส่วนใหญ่เป็นการจำหน่ายสินค้าประเภทเสื้อผ้าและรองเท้าแฟชั่น
.
นอกจากนี้ ยังได้ร่วมกับบริษัท Meta Platform, Inc. ผู้ให้บริการ Facebook และ Instagram เพื่อส่งข้อมูลโพสต์จำหน่ายสินค้าผ่าน Facebook ที่เข้าข่ายกระทำผิดกฎหมายให้ดำเนินการปิดกั้นเนื้อหาโพสต์ดังกล่าว โดยตั้งแต่เดือน ม.ค. – ก.ค. 65 ได้ทำการปิดกั้นเนื้อหาโพสต์ที่เข้าข่ายกระทำผิดกฎหมายไปแล้ว 766 โพสต์ จาก 37 เพจ ซึ่งโพสต์ที่ถูกปิดกั้นเนื้อหาแล้ว จะไม่สามารถเปิดดูโพสต์ในประเทศไทยได้อีกต่อไป
.
พร้อมเน้นย้ำให้ผู้ประกอบการจำหน่ายสินค้าออนไลน์ปฏิบัติตามกฎหมายอย่างเคร่งครัด หากประชาชนพบเห็นการขายสินค้าออนไลน์โดยไม่แสดงราคา หรือให้อินบ็อกซ์ หรือแอดไลน์สอบถามราคาจะเข้าข่ายการไม่แสดงราคาด้วย สามารถแจ้งเบาะแสได้ที่ สายด่วนกรมการค้าภายใน โทร.1569 หรือเว็บไซต์ www.dit.go.th
#ไทยคู่ฟ้า #ร่วมต้านโควิด19
-------------------

ที่มา : https://www.thaigov.go.th/news/contents/details/57587