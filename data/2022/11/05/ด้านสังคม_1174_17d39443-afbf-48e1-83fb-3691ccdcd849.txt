รัฐบาลไทย-ข่าวทำเนียบรัฐบาล-รมว.พม. นำทีม พม. ช่วย โกดังชาบู ดึงเชฟชุมพลสอนเมนูใหม่ สู้ชีวิตอีกรอบ


วันศุกร์ที่ 4 กุมภาพันธ์ 2565
รมว.พม. นำทีม พม. ช่วย โกดังชาบู ดึงเชฟชุมพลสอนเมนูใหม่ สู้ชีวิตอีกรอบ
รมว.พม. นำทีม พม. ช่วย โกดังชาบู ดึงเชฟชุมพลสอนเมนูใหม่ สู้ชีวิตอีกรอบ
เมื่อวันที่ 3 ก.พ. 65 เวลา 11.30 น. นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) พร้อมด้วย นางพัชรี อาระยะกุล ปลัดกระทรวงการพัฒนาสังคมและความมั่นคงของมนุษย์ ทีมผู้บริหาร และเจ้าหน้าที่ พม. ลงพื้นที่ช่วยแก้ปัญหาครอบครัวนางสาวมธุรา  อดเหนียว (แก้ว) อายุ 31 ปี เจ้าของร้านโกดังชาบูย่านตลาดพลู เขตธนบุรี กทม. ซึ่งออกมาไลฟ์สดปิดกิจการทั้งน้ำตา หลังเปิดมานานกว่า 4 ปี และพยายามทำทุกทางเพื่อให้ร้านได้ไปต่อ เนื่องจากได้รับผลกระอย่างต่อเนื่องจากวิกฤตโควิด - 19  ทำให้มีหนี้สินจำนวนมาก อีกทั้งต้องดูแลสามีที่มีอาการป่วยเป็นซึมเศร้า ลูกเล็กวัยเรียน 2 คนและคนงานอีก 7 คน
นายจุติ กล่าวว่า วันนี้ตนเดินทางมาที่ร้านโกดังชาบู เพราะเห็นข่าวจากสื่อออนไลน์  โดยทราบว่าปัญหาลักษณะนี้มีมากมายทั่วประเทศ แต่ปัญหาทุกอย่างมีทางออกทางแก้เสมอ มันไม่ง่ายแต่ชีวิตต้องสู้  ซึ่งตนเห็นความเป็นนักสู้ของน้องแก้วและสามีที่มีภาระหนัก ซึ่งวันนี้ ตนมาในฐานะตัวแทนรัฐบาล เพื่อมาช่วยเหลือประชาชน  ขณะนี้ รัฐบาลมีโครงการประนอมหนี้ โดยให้ธนาคารของรัฐและเอกชน เข้ามาช่วยแก้ปัญหา นอกจากนี้ กระทรวง พม. จะเชิญเชฟชุมพล แจ้งไพร  มาช่วยสอนทำอาหารเมนูพิเศษของร้าน เพื่อดึงดูดลูกค้า  จะได้ช่วยเพิ่มรายได้จากรับทำอาหารกล่องอีกทางหนึ่งด้วย ทั้งนี้  รัฐบาลอยากให้ทุกท่านรู้ว่า ท่านไม่ได้อยู่คนเดียว  เราไม่ทิ้งใครไว้ข้างหลัง  และพร้อมให้โอกาสคนที่ทำงานโดยสุจริต เมื่อเศรษฐกิจฟื้นจากสถานการณ์โควิด-19 ก็จะทำให้ชีวิตเดินต่อไปได้
นายจุติ กล่าวเพิ่มเติมว่า วันนี้ กระทรวง พม. มีความเป็นห่วงในเรื่องครอบครัว  เพราะลูกทั้ง 2 คนที่ไม่อยากไปโรงเรียนเพราะเห็นคุณพ่อคุณแม่เครียดจากปัญหาที่เกิดขึ้น ด้านคุณพ่อเครียดจากภาระหนี้สิน แต่มีคุณแม่ที่สู้ต่อและบอกให้โลกรู้ว่าจะสู้ต่อไป ดังนั้น กระทรวง พม. ได้เข้ามาช่วยเหลือครอบครัวนี้เท่ากับเราได้ช่วยอีก 11 ชีวิต รวมไปถึงลูกจ้างที่ไม่มีที่อยู่ ไม่มีงานทำ โดยเฉพาะช่วยให้เด็กๆ สามารถไปโรงเรียนได้ รวมไปถึงสามีให้ได้รับการรักษาที่เหมาะสม นับว่าเป็นการสร้างครอบครัวให้เข้มแข็ง ไม่ให้ครอบครัวเปราะบาง ทั้งนี้ กระทรวง พม. ได้ให้ความสำคัญตามนโยบายรัฐบาลว่า เราจะดูแลทุกครอบครัวให้เข้มแข็ง ซึ่งปัญหาที่เกิดขึ้นนี้เหมือนกับปัญหาทุกครอบครัวที่มี มันไม่ง่ายที่จะแก้ปัญหา ถ้าหากเจ้าตัวไม่สู้  ทุกคนพร้อมที่จะช่วยเหลือ เมื่อสู้แล้ว ต้องมีสติ ทักษะ และด้วยสองมือที่ไม่ย่อท้อ แล้วทุกอย่างก็จะผ่านไปได้
นางสาวมธุรากล่าวขอบคุณ พลเอก ประยุทธ์ จันทร์โอชา นายกรัฐมนตรี ที่ได้มอบหมายให้รัฐมนตรีว่าการกระทรวงการพัฒนาสังคมและความมั่นคงของมนุษย์ เข้ามาช่วยเหลือครอบครัว และน้องๆ ทีมงาน และขอขอบคุณที่คนไทยไม่ทิ้งกัน และเข้ามาช่วยเหลือแก้ไขปัญหา ในวันนี้ ตนมีกำลังใจเพิ่มขึ้นมาก และรู้ว่าทุกท่านเป็นห่วงและมาช่วยดูแลเรา หลังจากนี้ ตนจะได้นำคำแนะนำจากท่านรัฐมนตรีฯ มาจัดการปัญหาของครอบครัวต่อไป

ที่มา : https://www.thaigov.go.th/news/contents/details/51242