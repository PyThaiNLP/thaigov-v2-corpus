รัฐบาลไทย-ข่าวทำเนียบรัฐบาล-วธ.ชวนนั่งรถเที่ยวยล ชมวัง ไหว้พระ ขอพรเสริมสิริมงคล-ศึกษาแหล่งเรียนรู้สำคัญ 20 แห่งฟรีในงานใต้ร่มพระบารมี 240 ปี กรุงรัตนโกสินทร์ รอบเกาะรัตนโกสินทร์ 20-24 เม.ย.นี้


วันอังคารที่ 12 เมษายน 2565
พิมพ์
วธ.ชวนนั่งรถเที่ยวยล ชมวัง ไหว้พระ ขอพรเสริมสิริมงคล-ศึกษาแหล่งเรียนรู้สำคัญ 20 แห่งฟรีในงานใต้ร่มพระบารมี 240 ปี กรุงรัตนโกสินทร์  รอบเกาะรัตนโกสินทร์ 20-24 เม.ย.นี้
วธ.ชวนนั่งรถเที่ยวยล ชมวัง ไหว้พระ ขอพรเสริมสิริมงคล-ศึกษาแหล่งเรียนรู้สำคัญ 20 แห่งฟรีในงานใต้ร่มพระบารมี 240 ปี กรุงรัตนโกสินทร์  รอบเกาะรัตนโกสินทร์ 20-24 เม.ย.นี้ ส่งเสริมความรู้ ความเข้าใจเกี่ยวกับประวัติศาสตร์และวัฒนธรรม เกิดความรัก ความสามัคค
วธ.ชวนนั่งรถเที่ยวยล ชมวัง ไหว้พระ ขอพรเสริมสิริมงคล-ศึกษาแหล่งเรียนรู้สำคัญ 20 แห่งฟรีในงานใต้ร่มพระบารมี 240 ปี กรุงรัตนโกสินทร์  รอบเกาะรัตนโกสินทร์ 20-24 เม.ย.นี้ ส่งเสริมความรู้ ความเข้าใจเกี่ยวกับประวัติศาสตร์และวัฒนธรรม เกิดความรัก ความสามัคคี และความภาคภูมิใจในความเป็นไทยร่วมกัน
นายอิทธิพล คุณปลื้ม รัฐมนตรีว่าการกระทรวงวัฒนธรรม กล่าวว่า รัฐบาล โดยกระทรวงวัฒนธรรม (วธ.) บูรณาการความร่วมมือกับหน่วยงานรัฐและเอกชนจัดงาน“ใต้ร่มพระบารมี 240 ปี กรุงรัตนโกสินทร์” ระหว่างวันที่ 20-24 เมษายน 2565 ที่พิพิธภัณฑสถานแห่งชาติ พระนคร โรงละครแห่งชาติ และบริเวณพื้นที่รอบเกาะรัตนโกสินทร์ กรุงเทพฯ เพื่อน้อมรำลึกในพระมหากรุณาธิคุณและเทิดพระเกียรติพระบาทสมเด็จพระพุทธยอดฟ้าจุฬาโลกมหาราช ปฐมกษัตริย์แห่งราชวงศ์จักรี และพระมหากษัตริย์ในพระบรมราชจักรีวงศ์ทุกพระองค์ ที่ทรงทำนุบำรุงบ้านเมืองให้มีความผาสุกและความเจริญในทุกๆด้าน สืบมาจนถึงปัจจุบันครบรอบ 240 ปีแห่งการสถาปนากรุงรัตนโกสินทร์ และส่งเสริมความรู้ ความเข้าใจเกี่ยวกับประวัติศาสตร์และวัฒนธรรม ก่อให้เกิดความรัก ความสามัคคี และความภาคภูมิใจในความเป็นไทยร่วมกัน รวมทั้งยังช่วยสนับสนุนสินค้าของชุมชนต่าง ๆ ในกรุงเทพฯและชุมชนต่างๆจากทั่วประเทศ เพื่อสร้างงาน สร้างรายได้สู่ชุมชน เพื่อกระตุ้นเศรษฐกิจฐานรากและฟื้นฟูการท่องเที่ยวเชิงวัฒนธรรม
นายอิทธิพล กล่าวว่า บริเวณงานแบ่งเป็น 9 โซนในพื้นที่หลัก โดยหนึ่งในไฮไลท์สำคัญของงาน โซนเรืองโรจน์บารมีแห่งพระภูมินทร์ ณ วัดพระเชตุพนวิมลมังคลาราม วันที่ 21-24 เมษายน 2565  มีกิจกรรมไหว้พระเสริมสิริมงคล วันที่ 21 เมษายน 2565 มีพิธีบำเพ็ญกุศลอุทิศถวายสมเด็จพระบูรพมหากษัตริยาธิราชและพิธีตักบาตรพระสงฆ์ โซนปฐมบทแห่งแผ่นดินรัตนโกสินทร์ ณ ศาลหลักเมือง  เชิญชวนประชาชนเข้าสักการะศาลหลักเมืองวันที่ 20-24 เมษายน 2565  และโซนเที่ยวยล ชมวัง ไหว้พระ ขอพร วันที่ 20-24 เมษายน 2565 มีกิจกรรมไหว้พระเสริมสิริมงคล เยี่ยมยลชมงานใต้ร่มพระบารมี 240 ปี กรุงรัตนโกสินทร์  ณ พระบรมมหาราชวัง วัดและพิพิธภัณฑ์และแหล่งเรียนรู้ทางวัฒนธรรมรอบเกาะรัตนโกสินทร์ทั้งหมด 20  แห่ง ได้แก่ พิพิธภัณฑสถานแห่งชาติ พระนครและโรงละครแห่งชาติ,พิพิธภัณฑ์การเรียนรู้ (มิวเซียมสยาม), สวนสันติชัยปราการ,พิพิธภัณฑ์ตำรวจ วังปารุสกวัน,วัดบวรนิเวศวิหาร,วัดชนะสงครามราชวรมหาวิหาร,พระบรมมหาราชวัง,ศาลหลักเมือง,พิพิธภัณฑ์ศาลาว่าการกลาโหม,วัดประยุรวงศาวาสวรวิหาร,ศาลาเฉลิมกรุง,วัดสระเกศราชวรมหาวิหาร,วัดราชนัดดารามวรวิหาร,นิทรรศน์รัตนโกสินทร์,หอศิลป์ร่วมสมัยราชดำเนิน,วัดสุทัศนเทพวรารามราชวรมหาวิหาร,วัดราชบพิธสถิตมหาสีมาราม,วัดราชประดิษฐสถิตมหาสีมาราม,วัดพระเชตุพนวิมลมังคลารามและพิพิธภัณฑ์เหรียญกษาปณานุรักษ์ โดยจะมีการจัดรถขสมก. รับ-ส่ง ตามจุดเยี่ยมชมต่างๆทั้ง 20 แห่ง บริการโดยไม่มีค่าใช้จ่าย
รัฐมนตรีว่าการกระทรวงวัฒนธรรม กล่าวด้วยว่า การจัดงานใต้ร่มพระบารมี 240 ปี กรุงรัตนโกสินทร์ ยึดตามแนวทางการปฏิบัติตามมาตรการป้องกันการแพร่ระบาดของโรคติดเชื้อไวรัสโคโรนา 2019 (โควิด-19) ของกระทรวงสาธารณสุขอย่างเคร่งครัด  ทั้งนี้ วธ.ขอเชิญชวนประชาชนเที่ยวชมงานตามวันเวลาดังกล่าว สอบถามรายละเอียดเพิ่มเติมได้ที่ สายด่วนวัฒนธรรม 1765

ที่มา : https://www.thaigov.go.th/news/contents/details/53549