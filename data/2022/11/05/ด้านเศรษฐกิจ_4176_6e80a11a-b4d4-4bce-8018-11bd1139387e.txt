รัฐบาลไทย-ข่าวทำเนียบรัฐบาล-กบข. ร่วมกับ ออมสิน จัดโปรโมชันเพื่อสมาชิก กบข. ในโครงการสินเชื่อสวัสดิการสู้ภัยโควิด คิดดอกเบี้ยถูก งวดผ่อนต่ำ ไม่ต้องใช้บุคคลค้ำ


วันพุธที่ 22 มิถุนายน 2565
พิมพ์
กบข. ร่วมกับ ออมสิน จัดโปรโมชันเพื่อสมาชิก กบข. ในโครงการสินเชื่อสวัสดิการสู้ภัยโควิด คิดดอกเบี้ยถูก งวดผ่อนต่ำ ไม่ต้องใช้บุคคลค้ำ
กบข.ร่วมกับออมสิน จัดโปรโมชันเพื่อสมาชิก กบข. สินเชื่ออัตราดอกเบี้ยต่ำสุด 5.995% วงเงินกู้สูงสุด 5 แสนบาท ผ่อนนาน 10 ปี โดยไม่ต้องใช้บุคคลค้ำ พร้อมสิทธิพิเศษสำหรับสมาชิก กบข. รับของที่ระลึกเมื่อติดต่อยื่นกู้ หวังช่วยลดความเดือนร้อนด้านสภาพคล่องสมาชิก
ดร.ศรีกัญญา ยาทิพย์ เลขาธิการคณะกรรมการกองทุนบำเหน็จบำนาญข้าราชการ (กบข.) เปิดเผยว่า ที่ผ่านมา สมาชิก กบข. ได้ให้ความสนใจสวัสดิการทางการเงินอย่างต่อเนื่อง จากสถิติการใช้สวัสดิการในปี 2564 ที่ผ่านมา พบว่ามีอัตราการใช้สวัสดิการทางการเงินสูงเป็นอันดับที่ 3 รองลงมาจากสวัสดิการด้านไลฟ์สไตล์และประกัน ดังนั้น กบข. จึงได้ร่วมมือกับธนาคารออมสิน จัดโปรโมชันสินเชื่อสวัสดิการสู้ภัยโควิด เพื่อสมาชิก กบข. ซึ่งเป็นอีกหนึ่งทางเลือกให้แก่สมาชิก คาดว่าจะสามารถช่วยบรรเทาความเดือดร้อนให้กับสมาชิก กบข. ที่ได้รับผลกระทบจากการแพร่ระบาดของเชื้อไวรัสโควิด-19 ทำให้รายได้ของครอบครัวลดลง ด้วยข้อเสนออัตราดอกเบี้ยเงินกู้ของธนาคารออมสินที่ต่ำกว่าสินเชื่อประเภทเดียวกันของสถาบันการเงินอื่น และงวดผ่อนชำระต่ำเป็นพิเศษ ซึ่งจะช่วยลดภาระค่าใช้จ่ายต่อเดือนกรณีที่สมาชิกนำเงินกู้ไปชำระหนี้ประเภทอื่นที่มีอยู่ก่อนหน้านี้ หรือผู้ที่ประสงค์จะกู้ใหม่สำหรับแบ่งเบาภาระค่าใช้จ่ายจำเป็นในชีวิตประจำวัน ก็ได้รับสิทธิประโยชน์ตามเงื่อนไขพิเศษนี้เช่นเดียวกัน โดยสมาชิก กบข. ที่ยื่นขอสินเชื่อภายในกำหนดระยะเวลาโปรโมชัน จะได้รับของที่ระลึกทุกท่านเมื่อติดต่อยื่นกู้ และสิทธิพิเศษต่อที่ 2 รับ Tesco Gift Card สูงสุด 500 บาท/คน เมื่อสินเชื่อได้รับอนุมัติ
ด้านนายวิทัย รัตนากร ผู้อำนวยการธนาคารออมสิน กล่าวว่า ธนาคารออมสินได้จัดทำโครงการสินเชื่อผ่อนปรนหลักเกณฑ์การพิจารณาอนุมัติ พร้อมให้เงื่อนไขพิเศษในการกู้ เพื่อช่วยเพิ่มสภาพคล่อง บรรเทาความเดือดร้อนของประชาชนมาอย่างต่อเนื่อง หลากหลายโครงการ ครอบคลุมอาชีพต่าง ๆ ทั้งที่เป็นแรงงานในระบบ ผู้ประกอบอาชีพอิสระ ผู้ประกอบการรายย่อย รวมถึงข้าราชการ หรือบุคลากรของรัฐ ที่ปัจจุบันกลุ่มอาชีพบุคลากรของรัฐสามารถยื่นขอกู้ในโครงการ สินเชื่อสวัสดิการ “สู้ภัยโควิด” ที่มอบสิทธิประโยชน์พิเศษ คือ อัตราดอกเบี้ยต่ำสุด 5.995% (ตามเงื่อนไขธนาคาร) ไม่ต้องมีบุคคลค้ำประกัน ผ่อนชำระเงินงวดเพียง 1,200 บาทต่อวงเงินกู้ 100,000 บาท ให้กู้สูงสุดไม่เกินรายละ 500,000 บาท ซึ่งผู้กู้สามารถนำเงินกู้จากสินเชื่อสวัสดิการ “สู้ภัยโควิด” ไปชำระหนี้สินอื่นที่คิดดอกเบี้ยสูงกว่า ซึ่งจะช่วยเพิ่มสภาพคล่องในการใช้จ่ายอุปโภคบริโภคที่จำเป็นในชีวิตประจำวันได้ ดังนั้น เพื่อขยายผลให้ข้าราชการได้เข้าถึงสิทธิประโยชน์ของโครงการดังกล่าว ธนาคารจึงร่วมกับกองทุนบำเหน็จบำนาญข้าราชการ (กบข.) จัดโปรโมชันสำหรับสมาชิก กบข. มอบสิทธิพิเศษ 2 ต่อเป็นของที่ระลึกและบัตรของขวัญ ทั้งนี้ เฉพาะสำหรับสมาชิก กบข. ที่หน่วยงานต้นสังกัดได้ทำบันทึกข้อตกลงการให้สินเชื่อร่วมกับธนาคารออมสินไว้แล้ว
ทั้งนี้ สมาชิก กบข. ที่สนใจสามารถแจ้งความประสงค์ผ่านแอป กบข. My GPF Application และที่เว็บไซต์ธนาคารออมสิน www.gsb.or.th ได้ตั้งแต่บัดนี้เป็นต้นไป โดยจะมีเจ้าหน้าที่ธนาคารออมสินติดต่อกลับสมาชิกตามลำดับคิวที่แจ้งความประสงค์ หมดเขตระยะเวลาสิทธิพิเศษ 2 ต่อ ในวันที่ 31 สิงหาคม 2565 โดยยื่นเอกสารขอกู้และจัดทำนิติกรรมสัญญาได้ที่ธนาคารออมสินทุกสาขา สอบถามรายละเอียดเพิ่มเติม ได้ที่ GSB Contact Center โทร. 1115 และ facebook : GSB Society หรือติดต่อ กบข. ที่ GPF Contact Center โทร. 1179 facebook กบข. หรือ LINE กบข. พิมพ์ค้นหาไอดี @gpfcommunity
เกี่ยวกับ กบข. กองทุนบำเหน็จบำนาญข้าราชการ (กบข.) จัดตั้งขึ้นตาม พ.ร.บ. กองทุนบำเหน็จบำนาญข้าราชการ พ.ศ. 2539 เพื่อเป็นหลักประกันการจ่ายบำเหน็จบำนาญและให้ประโยชน์ตอบแทนการรับราชการแก่ข้าราชการเมื่อออกจากราชการ ส่งเสริมการออมทรัพย์ของสมาชิก และจัดสวัสดิการและสิทธิประโยชน์อื่นให้แก่สมาชิก กบข. มีสถานะเป็นองค์กรของรัฐจัดตั้งขึ้นตามกฎหมายเฉพาะไม่มีสถานะเป็นส่วนราชการหรือรัฐวิสาหกิจ มีคณะกรรมการ กบข. เป็นผู้กำหนดนโยบาย ปัจจุบัน กบข. มีสมาชิกประมาณ 1.15 ล้านคน มีมูลค่าสินทรัพย์สุทธิประมาณ 1.17 ล้านล้านบาท (ข้อมูล ณ 31 พ.ค. 2565)

ที่มา : https://www.thaigov.go.th/news/contents/details/55999