รัฐบาลไทย-ข่าวทำเนียบรัฐบาล-ถ้อยแถลงของพลเอก ประยุทธ์ จันทร์โอชา นายกรัฐมนตรี ในการเข้าร่วมการประชุม High-level Dialogue on Energy Summit 2021


วันเสาร์ที่ 25 กันยายน 2564
พิมพ์
ถ้อยแถลงของพลเอก ประยุทธ์ จันทร์โอชา นายกรัฐมนตรี ในการเข้าร่วมการประชุม High-level Dialogue on Energy Summit 2021
ถ้อยแถลงของพลเอก ประยุทธ์ จันทร์โอชา นายกรัฐมนตรี
ในการเข้าร่วมการประชุม High-level Dialogue on Energy Summit 2021 ผ่านระบบการประชุมทางไกล
ถ้อยแถลงของพลเอก ประยุทธ์ จันทร์โอชา นายกรัฐมนตรี
ในการเข้าร่วมการประชุม High-level Dialogue on Energy Summit 2021
วันศุกร์ที่ 24 กันยายน 2564 ผ่านระบบการประชุมทางไกล
ท่านเลขาธิการสหประชาชาติ
แขกผู้มีเกียรติทุกท่าน
ผมขอขอบคุณ ที่เชิญผมเข้าร่วมการประชุม High-level Dialogue on Energy Summit 2021 ในวันนี้
ท่ามกลางสถานการณ์โลกในปัจจุบัน ที่ทุกประเทศต่างเผชิญกับความท้าทายจากปัญหา
การเปลี่ยนแปลงของสภาพภูมิอากาศ ซึ่งภาคพลังงานถือเป็นตัวแปรสำคัญที่ก่อให้เกิดปัญหาดังกล่าว ดังนั้น การประชุมในวันนี้ จึงถือเป็นโอกาสอันดีที่ประเทศต่าง ๆ จะได้ร่วมกันพิจารณาแผนงานระดับโลก เพื่อบรรลุเป้าหมายการพัฒนาที่ยั่งยืน
รัฐบาลไทยจึงให้ความสำคัญกับการเปลี่ยนผ่านทางพลังงานตามเป้าหมายการพัฒนาอย่างยั่งยืนของสหประชาชาติ เป้าหมายที่ 7 ในเรื่องการประกันการเข้าถึงการบริการด้านพลังงานที่สะอาดและราคาที่จับต้องได้ เพื่อมุ่งไปสู่การบรรลุเป้าหมายการปล่อยก๊าซคาร์บอนไดออกไซด์สุทธิเป็นศูนย์ และการควบคุมการเพิ่มขึ้นของอุณหภูมิโลก ไม่ให้เกิน 1.5 ถึง 2 องศาเซลเซียส ตามความตกลงปารีส
ประเทศไทย อยู่ระหว่างการจัดทำแผนพลังงานชาติ โดยมีเป้าหมายเพื่อสนับสนุนการขับเคลื่อนภาคพลังงานของประเทศสู่เศรษฐกิจและสังคมคาร์บอนต่ำ โดยเพิ่มสัดส่วนการผลิตไฟฟ้าใหม่ที่มีสัดส่วนของพลังงานสะอาดไม่น้อยกว่าร้อยละ 50 และกำลังจัดทำแผนยุทธศาสตร์ระยะยาวในการลดการปล่อยก๊าซเรือนกระจก เพื่อบรรลุเป้าหมาย Carbon Neutrality  ภายในปี ค.ศ. 2065 - 2070
ท่านเลขาธิการสหประชาชาติ
แขกผู้มีเกียรติทุกท่าน
เราควรร่วมมือกันวางรากฐานโลกยุคหลังโควิด-๑๙ ให้เติบโตโดยมีสันติสุขและเจริญรุ่งเรือง โดยเฉพาะประเด็นที่เกี่ยวข้องกับสิ่งแวดล้อมและธรรมชาติ ด้วยการปรับพฤติกรรมของคนทุกคนให้เกิดการสร้างสมดุลระหว่างมนุษย์ สิ่งมีชีวิต และสิ่งแวดล้อม รวมถึงใช้ประโยชน์จากทรัพยากรอย่างมีประสิทธิภาพและเหมาะสม ซึ่งประเทศไทยได้ใช้แนวทางโมเดลเศรษฐกิจใหม่ที่เรียกว่า “Bio-Circular-Green Economy” หรือ “BCG”  โดยใช้เทคโนโลยีและนวัตกรรมใหม่ ๆ ในการต่อยอดความเข้มแข็งของไทยในด้านเกษตรกรรม อุตสาหกรรม ความหลากหลายทางชีวภาพ และความหลากหลายทางวัฒนธรรม เพื่อสร้างสมดุลระหว่างการพัฒนาทางเศรษฐกิจ สังคม และความยั่งยืนของสิ่งแวดล้อม และโมเดล BCG นี้ จะเป็นหนึ่งในหนทางเพื่อนำไปสู่การบรรลุเป้าหมาย Carbon Neutrality ของไทย โดยส่งเสริมการผลิตและการใช้พลังงานที่ปล่อยคาร์บอนต่ำ โดยมีนโยบาย 30@30 (เตอร์ตี้แอดเตอร์ตี้) ที่จะส่งเสริมภาคอุตสาหกรรมรถยนต์พลังงานไฟฟ้า โดยตั้งเป้าหมายไว้ว่า ภายในปี ค.ศ. 2030 ไทยจะต้องมีสัดส่วนการผลิตรถยนต์พลังงานไฟฟ้าร้อยละ 30 จากการผลิตรถยนต์ทั้งหมด
ผมหวังเป็นอย่างยิ่งว่า ผลลัพธ์ของการประชุมวันนี้ จะเป็นการแสดงจุดยืนร่วมกันระหว่างประเทศสมาชิก เพื่อกำหนดแนวทางการพัฒนาพลังงานสะอาดที่เหมาะสมร่วมกัน สำหรับนำเสนอในเวทีนานาชาติระดับโลกอย่าง COP26 (ค็อปยี่สิบหก) ที่กำลังจะเกิดขึ้นในเดือนพฤศจิกายนนี้ต่อไป
๗. สุดท้ายนี้ ผมขอยืนยันความมุ่งมั่นของไทยที่จะสนับสนุนการบรรลุเป้าหมายการพัฒนา
อย่างยั่งยืนของสหประชาชาติและเป้าหมายตามความตกลงปารีส อันจะนำไปสู่การพัฒนาเศรษฐกิจที่ยั่งยืนและเกิดความมั่นคงทางพลังงานร่วมกันในอนาคตต่อไป
ขอบคุณและสวัสดีครับ

ที่มา : https://www.thaigov.go.th/news/contents/details/46179