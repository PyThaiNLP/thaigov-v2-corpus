รัฐบาลไทย-ข่าวทำเนียบรัฐบาล-นายกฯ ยินดี 'แต้ว สุดาพร' คว้าเหรียญทองแดง สร้างประวัติศาสตร์มวยสากลหญิงไทย


วันพฤหัสบดีที่ 5 สิงหาคม 2564
พิมพ์
นายกฯ ยินดี 'แต้ว สุดาพร' คว้าเหรียญทองแดง สร้างประวัติศาสตร์มวยสากลหญิงไทย
นายกฯ ยินดี 'แต้ว สุดาพร' คว้าเหรียญทองแดง สร้างประวัติศาสตร์มวยสากลหญิงไทย
วันนี้ (5 สิงหาคม 2564) นายอนุชา บูรพชัยศรี โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม แสดงความยินดีกับสุดาพร สีสอนดี หรือ แต้ว นักกีฬามวยสากลหญิงทีมชาติไทย และสมาคมกีฬามวยสากลแห่งประเทศไทย ที่สามารถสร้างประวัติศาสตร์ คว้าเหรียญรางวัลแรก ให้กับวงการนักกีฬามวยสากลหญิงทีมชาติไทยในการแข่งขันกีฬาโอลิมปิก
โดยถึงแม้ ผลการแข่งขันของสุดาพร จะพ่ายแพ้ เคลลี  แฮร์ริงตัน นักมวยสากลหญิงทีมชาติไอร์แลนด์ ในการแข่งขันรุ่นน้ำหนัก 60 กิโลกรัม รอบรองชนะเลิศ ไปด้วยคะแนน 2-3 เสียง แต่ก็สามารถคว้าเหรียญทองแดงในการแข่งขันมาได้ และผลงานการแข่งขันที่ผ่านมาของสุดาพร ก็สามารถทำได้อย่างยอดเยี่ยม น่าชื่นชม มีความมุ่งมั่น ทำหน้าที่ของตนเองอย่างดีเยี่ยม แสดงถึงน้ำใจนักกีฬา ได้ร่วมแสดงความยินดีกับนักกีฬาคู่แข่ง
ทั้งนี้ โฆษกรัฐบาลฯ กล่าวว่าจากการแข่งขันของนักกีฬาไทย เป็นที่น่าชื่นใจ และขอขอบคุณทุกคนที่ได้ไปร่วมการแข่งขันอย่างมีสปิริต ไม่ว่าจะได้รับชัยชนะหรือไม่ แต่ทุกคนมีส่วนร่วมสร้างชื่อเสียงให้กับประเทศไทย ซึ่งการแข่งขันโอลิมปิกครั้งนี้ ยังไม่สิ้นสุด ขอให้ร่วมเป็นกำลังใจให้นักกีฬาทุกคนที่เข้าร่วมการแข่งขันต่อไป ในโอกาสนี้ นายกรัฐมนตรีฝากขอบคุณกับทัพนักกีฬาไทยทุกประเภทที่ได้ร่วมการแข่งขัน พร้อมเชิญชวนชาวไทยให้ร่วมส่งกำลังใจให้กับนักกีฬาไทยที่ยังทำการแข่งขันในกีฬาโอลิมปิก โตเกียว 2020 นี้

ที่มา : https://www.thaigov.go.th/news/contents/details/44479