รัฐบาลไทย-ข่าวทำเนียบรัฐบาล-นายกฯ เตรียมเปิดมหกรรมสมุนไพรแห่งชาติ ครั้งที่ 18 “กัญชานำไทย สมุนไพรสร้างชาติ” 22-26 ธ.ค.นี้ ยกระดับสมุนไพรเพื่อสุขภาพ สร้างความเข้มแข็งเศรษฐกิจฐานราก


วันอังคารที่ 21 ธันวาคม 2564
พิมพ์
นายกฯ เตรียมเปิดมหกรรมสมุนไพรแห่งชาติ ครั้งที่ 18 “กัญชานำไทย สมุนไพรสร้างชาติ” 22-26 ธ.ค.นี้ ยกระดับสมุนไพรเพื่อสุขภาพ สร้างความเข้มแข็งเศรษฐกิจฐานราก
นายกฯ เตรียมเปิดมหกรรมสมุนไพรแห่งชาติ ครั้งที่ 18 “กัญชานำไทย สมุนไพรสร้างชาติ” 22-26 ธ.ค.นี้ ยกระดับสมุนไพรเพื่อสุขภาพ สร้างความเข้มแข็งเศรษฐกิจฐานราก
วันที่ 21 ธ.ค. 64 น.ส.ไตรศุลี ไตรสรณกุล รองโฆษกประจำสำนักนายกรัฐมนตรี กล่าวว่า พล.อ.ประยุทธ์ จันทร์โอชา นายกรัฐมนตรีและ รมว.กลาโหม เตรียมเป็นประธานเปิดงาน มหกรรมสมุนไพรแห่งชาติ ครั้งที่ 18 ภายใต้แนวคิด “กัญชานำไทย สมุนไพรสร้างชาติ” จัดขึ้นระหว่างวันที่ 22 - 26 ธ.ค. 2564 นี้ ที่ รอยัล พารากอน ฮอลล์ ชั้น 5 ศูนย์การค้าสยามพารากอน ทั้งในรูปแบบ On Site และ On Line เพื่อยกระดับนวัตกรรมอุตสาหกรรมและเทคโนโลยีด้านสุขภาพ และสร้างความเข้มแข็งเศรษฐกิจฐานราก ให้เครือข่ายชุมชน ผู้ประกอบการธุรกิจบริการสุขภาพ เกิดความเชื่อมโยงระหว่างกันมากขึ้น
น.ส.ไตรศุลี กล่าวว่า รัฐบาลขอเชิญชวนประชาชนชมมหกรรมสมุนไพรแห่งชาติ ครั้งที่ 18 สำหรับไฮไลท์ ได้แก่ การจัดแสดงกัญชา กัญชง ตั้งแต่ต้นทาง คือการเพาะปลูก โดยได้รวบรวมสายพันธุ์กัญชาท้องถิ่นตามภูมิภาคต่าง ๆ ทั่วประเทศมาจัดแสดง พร้อมนำเสนอวิธีการเพาะปลูกในหลากหลายรูปแบบ กลางทาง คือขั้นตอนการสกัดเป็นสมุนไพร เพื่อใช้ประโยชน์ทางการแพทย์ และปลายทาง โดยนำเสนอผลิตภัณฑ์ อาหาร เครื่องดื่ม เครื่องสำอาง ฯลฯ ที่มีส่วนผสมของกัญชา กัญชง นอกจากนี้ ยังมีการเผยแพร่องค์ความรู้ ภูมิปัญญาเพื่อสุขภาพจากกัญชา พร้อมกับมีกิจกรรม Workshop เพื่อต่อยอดทางธุรกิจ ให้กัญญา กัญชง เป็นพืชสมุนไพรที่เป็นประโยชน์ต่อทุกภาคส่วนทั้ง เกษตรกร อุตสาหกรรม ธุรกิจ และประชาชน
น.ส.ไตรศุลี กล่าวว่า  ภายในงานยังมีศูนย์ให้คำปรึกษาเส้นทางกัญชาในทุกมิติ เช่น กฎหมาย การขออนุญาต และธุรกิจกัญชาไทย มีการปาถกฐาพิเศษ ในหัวข้อฟ้าทะลายโจร กระชาย สมุนไพรพลิกวิกฤต COVID-19 กัญชาจากนโยบายสู่พื้นที่ไร้รอยต่อ ต่อยอดเศรษฐกิจ  โอกาสและความท้าทาย การพัฒนาสมุนไพรไทย เชิงเศรษฐกิจ และอีกมากมาย นอกจากนี้ยังมีแพคเกจเส้นทางท่องเที่ยวกัญชาในการดูแลสุขภาพ บริการและคลินิกให้คำปรึกษาด้านสุขภาพ ได้แก่ คลินิกกัญชาทางการแพทย์แผนไทย คลินิกการแพทย์แผนจีน และการแพทย์ทางเลือก โดยไม่เสียค่าใช้จ่าย ภายในงานยังแจกต้นกล้าพันธุ์ไม้สมุนไพรหายาก 300 ต้น/ วัน
น.ส.ไตรศุลี กล่าวว่า มหกรรมสมุนไพรแห่งชาติ ครั้งที่ 18 ภายใต้แนวคิด “กัญชานำไทย สมุนไพรสร้างชาติ” ระหว่างวันที่ 22 - 26 ธ.ค. 2564 นี้ มีมาตรการป้องกันโรคโควิด-19 อย่างรัดกุม โดยให้แสดงหลักฐานการได้รับวัคซีนแล้ว 2 เข็ม ส่วนผู้ที่ยังฉีดวัคซีนไม่ครบ 2 เข็ม ต้องมีผลตรวจ ATK ไม่เกิน 72 ชั่วโมง

ที่มา : https://www.thaigov.go.th/news/contents/details/49710