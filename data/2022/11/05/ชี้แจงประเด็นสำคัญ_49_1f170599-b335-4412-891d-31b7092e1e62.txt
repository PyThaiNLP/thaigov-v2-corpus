รัฐบาลไทย-ข่าวทำเนียบรัฐบาล-พณ. ชี้แจงข้อร้องเรียนผักกาดขาวราคาตกต่ำจนเกษตรกรต้องตัดทิ้ง


วันจันทร์ที่ 31 มกราคม 2565
พิมพ์
พณ. ชี้แจงข้อร้องเรียนผักกาดขาวราคาตกต่ำจนเกษตรกรต้องตัดทิ้ง
กรมการค้าภายใน เผยผลผลิตผักกาดขาวปลีมีจำนวนมากจากสภาพอากาศที่เอื้ออำนาย ขณะที่การบริโภคชะลอตัว แต่ทั้งนี้ได้เร่งแก้ปัญหาเบื้องต้น และเตรียมใช้กลไกสัญญาข้อตกลงล่วงหน้า เพื่อไม่ให้เกิดปัญหาดังกล่าวอีก
วันที่ 30 มกราคม 2565 นายวัฒนศักย์ เสือเอี่ยม อธิบดีกรมการค้าภายใน กระทรวงพาณิชย์ ชี้แจงกรณีโซเชียลมีเดียเผยแพร่คลิปการทำลายผักกาดขาว กว่าสองแสน กก. ของชาวม้งรายหนึ่ง ใน จ.แม่ฮ่องสอน เพราะไม่มีตลาดรับซื้อ และราคาเหลือเพียง กก.ละ 1 บาท เนื่องจากมีผักที่มากับขบวนรถไฟจากจีนเทียบท่าที่ลาว เข้ามาแย่งตลาดในประเทศไทย ประกอบกับปุ๋ยมีราคาสูงขึ้นจากกระสอบละ 700-800 บาท เป็นกระสอบละ 1,200-1,300 บาท หากรวมกับค่าเมล็ดพันธุ์และค่าแรงแล้วไม่สามารถอยู่ได้ เกษตรกรหลายรายจึงต้องทำลายผลผลิตทิ้ง ทั้งนี้ราคาที่เกษตรกรอยู่ได้นั้นต้องไม่น้อยกว่า 5-6 บาท ต่อ กก. จึงขอให้หน่วยงานที่เกี่ยวข้องเข้ามาช่วยเหลืออย่างเร่งด่วนนั้น
อธิบดีกรมการค้าภายใน กล่าวว่าผักกาดขาวปลีมีแหล่งเพาะปลูกสำคัญในภาคเหนือ ได้แก่ เพชรบูรณ์ เชียงใหม่ พิษณุโลก สถานการณ์ราคาปัจจุบัน ราคาขายส่งอยู่ที่ กก.ละ 10-15 บาท ราคาขายปลีกอยู่ที่ กก.ละ 20-25 ซึ่งใกล้เคียงกับช่วงเดียวกันกับปีที่ผ่านมา อย่างไรก็ดี สภาพอากาศที่หนาวเย็นมากขึ้นในปีนี้เอื้ออำนวยต่อการเพาะปลูก ปริมาณผลผลิตออกสู่ตลาดกระจุกตัวมากในช่วงนี้ส่งผลให้ราคาจำหน่ายส่งปรับลดจากเดือนที่ผ่านมาเล็กน้อย ประกอบกับการบริโภคในตลาดบางพื้นที่ชะลอตัว เนื่องจากผู้บริโภคหลีกเลี่ยงการเดินทางไปในพื้นที่ที่มีประชาชนหนาแน่น (ตลาด ห้างสรรพสินค้า) ด้วยมีความกังวลต่อสถานการณ์การแพร่ระบาดของ COVID-19
สำหรับปัญหากลุ่มเกษตรกรจังหวัดแม่ฮ่องสอนที่เป็นข่าว ได้สั่งการให้พาณิชย์จังหวัดแม่ฮ่องสอนตรวจสอบข้อเท็จจริงพบว่า ชาวม้งบ้านไมโครเวฟ ต.ห้วยโป่ง อ.เมืองแม่ฮ่องสอน ซึ่งปกติจะปลูกผักกาดขาวปลีในช่วงฤดูฝนเมื่อนอกฤดูฝนซึ่งไม่สามารถพึ่งพาน้ำฝนได้ จะลงมาเช่าที่ดินเพื่อเพาะปลูกริมน้ำ เกษตรกรบางส่วนได้ทำสัญญาข้อตกลงล่วงหน้า หรือ contract farming กับผู้รวบรวมในอำเภอแม่สะเรียง ซึ่งเป็นไปตามแนวนโยบายของรองนายกรัฐมนตรีและรัฐมนตรีว่าการกระทรวงพาณิชย์ (นายจุรินทร์  ลักษณวิศิษฎ์) ได้วางแนวทาง”อมก๋อยโมเดล”ในการแก้ไขปัญหาราคาผักที่ยั่งยืนไว้  ซึ่งเกษตรกรกลุ่มดังกล่าวได้ราคาจำหน่ายได้ที่ไร่นา กก.ละ 3 บาท และเกษตรกรจะได้รับค่าขนส่งผักจากสวนไปยังโรงคัดแยกบรรจุที่อ.แม่สะเรียง กก.ละ 1 บาท
สำหรับกลุ่มเกษตรกรที่เป็นข่าวดังกล่าว เป็นเกษตรกรที่ไม่มีสัญญาข้อตกลง ซึ่งที่ผ่านมาผู้รับซื้อได้เข้าไปซื้อในกก.ละ 2 บาท และให้ค่าขนส่งกก.ละ 1 บาทเช่นเดียวกัน แต่ด้วยสถานการณ์ปัจจุบันที่การบริโภคชะลอตัวลงและคำสั่งซื้อจากห้างลดลงจึงมีการชะลอการซื้อผลผลิตจากเกษตรกรนอกสัญญา ในเบื้องต้นได้รับรายงานจากพาณิชย์จังหวัดว่า ผู้ว่าราชการจังหวัดแม่ฮ่องสอนได้ประชุมหารือกับส่วนราชการระดับจังหวัดและผู้ที่เกี่ยวข้องกำหนดแนวทางให้ความช่วยเหลือโดยใช้กลไกภายในจังหวัด รณรงค์ให้หน่วยงานราชการ ภาคเอกชน และประชาชน เพิ่มการบริโภคผักกาดขาวปลีภายในจังหวัด โดยประสานผู้รับซื้อภายในพื้นที่เข้าไปรับซื้อผลผลิตส่วนเกินจากเกษตรกร ซึ่งขณะนี้ทางสำนักงานพาณิชย์จังหวัดแม่ฮ่องสอน ได้นำผู้ประกอบการในพื้นที่เข้าไปรับซื้อจากเกษตรกรในราคา กก. 3 บาท ก่อน ซึ่งเป็นราคาที่เกษตรกรพอใจ และในส่วนนี้กรมการค้าภายในได้พร้อมที่จะสนับสนุนงบประมาณทันที  และต่อไปได้มอบหมายให้พาณิชย์จังหวัดประสานกับเกษตรกรจังหวัดใช้กลไกสัญญาข้อตกลงล่วงหน้า หรือ “อมก๋อยโมเดล” ตามนโยบายของรองนายกรัฐมนตรีและรัฐมนตรีว่าการกระทรวงพาณิชย์ เพื่อไม่ให้เกิดปัญหาอีก

ที่มา : https://www.thaigov.go.th/news/contents/details/51062