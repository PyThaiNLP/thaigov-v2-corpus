รัฐบาลไทย-ข่าวทำเนียบรัฐบาล-“ศาลาไทย” ในเวิลด์เอ็กซ์โป ดูไบ ได้รับความสนใจผู้เข้าชมล้นหลาม นายกรัฐมนตรีมอบหน่วยงานเกี่ยวข้องเตรียมการเข้าร่วมงานครั้งถัดไปปี 2025 ที่ ณ นครโอซาก้า ประเทศญี่ปุ่น


วันจันทร์ที่ 6 ธันวาคม 2564
พิมพ์
“ศาลาไทย” ในเวิลด์เอ็กซ์โป ดูไบ ได้รับความสนใจผู้เข้าชมล้นหลาม นายกรัฐมนตรีมอบหน่วยงานเกี่ยวข้องเตรียมการเข้าร่วมงานครั้งถัดไปปี 2025 ที่ ณ นครโอซาก้า ประเทศญี่ปุ่น
“ศาลาไทย” ในเวิลด์เอ็กซ์โป ดูไบ ได้รับความสนใจผู้เข้าชมล้นหลาม นายกรัฐมนตรีมอบหน่วยงานเกี่ยวข้องเตรียมการเข้าร่วมงานครั้งถัดไปปี 2025 ที่ ณ นครโอซาก้า ประเทศญี่ปุ่น เพิ่มโอกาสดึงดูดอุตสาหกรรม Medical ลงทุนประเทศไทย
วันที่ 6 ธ.ค. 64 น.ส.ไตรศุลี ไตรสรณกุล รองโฆษกประจำสำนักนายกรัฐมนตรี กล่าวว่า พล.อ.ประยุทธ์ จันทร์โอชา นายกรัฐมนตรีและ รมว.กลาโหม ได้รับรายงานจากคณะผู้แทนประเทศไทยนำโดย นายชัยวุฒิ ธนาคมานุสรณ์ รมว.ดิจิทัลเพื่อเศรษฐกิจและสังคม (ดีอีเอส) ซึ่งไปร่วมงานวันชาติไทยซึ่งจัดขึ้นในงานเวิลด์เอ็กซ์โป 2020 ดูไบ (World Expo Dubai 2020) ณ เมืองดูไบ สหรัฐอาหรับเอมิเรตส์ (UAE) ว่าอาคารศาลาไทย หรือ Thailand Pavilion ที่จัดแสดงภายในงานได้รับความสนใจจากนักลงทุนและนักท่องเที่ยวเป็นอันดับต้น ๆ จากการจัดแสดงกว่า 190 ประเทศ โดยตลอด 2 เดือนที่ผ่านมามีผู้เข้าชมแล้วกว่า 5 แสนคน
ทั้งนี้ การจัดแสดงอาคารศาลาไทยในงาน World Expo หลายครั้งที่ผ่านมามีส่วนสำคัญอย่างยิ่งที่สนับสนุนภาคการท่องเที่ยว เศรษฐกิจการลงทุนของไทยให้เป็นที่รู้จักของทั่วโลก ซึ่งการยังได้รับความสนใจอย่างล้นหลามใน World Expo Dubai 2020 ครั้งนี้ นายกรัฐมนตรีได้มอบหมายให้หน่วยงานที่รับผิดชอบเตรียมการสำหรับการร่วมงานในครั้งถัดไปที่จัดขึ้นที่นครโอซาก้า ประเทศญี่ปุ่นในปี 2025 หรือ พ.ศ. 2568 ซึ่งจัดขึ้นในธีม Medical ซึ่งประเทศไทยจะมีกระทรวงสาธารณสุข โดยกรมสนับสนุนบริการสุขภาพ เป็นหน่วยงานหลักในการเตรียมการเพื่อเข้าร่วม
“ธีมของ World Expo 2025 ที่นครโอซาก้า ประเทศญี่ปุ่น จะเป็นเรื่องของการแพทย์และสาธารณสุข หรือ Medical สอดคล้องกับกระแสที่ทั่วโลกต้องร่วมกันหาทางออกสำหรับโรคอุบัติใหม่ ซึ่ง Medical เป็นอุตสาหกรรมที่ไทยมีความเชี่ยวชาญ World Expo ครั้งถัดไปจะเป็นโอกาสสำคัญที่ไทยจะได้แสดงศักยภาพเพื่อดึงดูดการลงทุนกลุ่มทางการแพทย์เข้ามาในประเทศ นายกรัฐมนตรีจึงมอบหมายหน่วยงานเกี่ยวข้องให้เริ่มเตรียมความพร้อมตั้งแต่ตอนนี้” น.ส.ไตรศุลี กล่าว
รองโฆษกประจำสำนักนายกรัฐมนตรี กล่าวว่า ระหว่างนำคณะผู้แทนจากประเทศไทยร่วมงานวันชาติไทยที่จัดขึ้นเมื่อวันที่ 5 ธ.ค. 64  นายชัยวุฒิ ธนาคมานุสรณ์ รมว. ดีอีเอส ได้หารือกับนาย Thani Bin Ahmed Al Zeyoudi รมว.การค้าต่างประเทศ ถึงการส่งเสริมการลงทุนระหว่าง 2 ประเทศ ที่ขณะนี้นักลงทุนจาก UAE ให้ความสนใจลงทุนในธุรกิจอาหาร และดิจิทัลในประเทศไทยเป็นอย่างมาก ซึ่ง รมว.ดีอีเอสของไทยได้เชิญชวนให้รัฐบาล UAE นำคณะนักลงทุนมาศึกษาช่องทางและโอกาสการลงทุนในประเทศไทย ที่ขณะนี้รัฐบาลได้จัดเตรียมมาตรการส่งเสริมการลงทุนและอำนวยความสะดวกสำหรับอุตสาหกรรมเป้าหมายอย่างเต็มที่ นอกจากนี้ สำนักงานส่งเสริมการจัดประชุมและนิทรรศการ (TCEB) ยังจัดงาน Welcome Reception ซึ่งเป็นกิจกรรมส่งเสริมอุตสาหกรรมไมซ์ เพื่อประกาศความพร้อมของไทยในการเปิดโอกาสทางธุรกิจ และเป็นเจ้าภาพการจัดงานระดับโลก โดยมีผู้บริหารระดับสูง ทั้งหน่วยงานภาครัฐและภาคเอกชนจากประเทศต่าง ๆ ตลอดจนผู้ประกอบการอุตสาหกรรมไมซ์เข้าร่วมภายในงาน

ที่มา : https://www.thaigov.go.th/news/contents/details/49159