รัฐบาลไทย-ข่าวทำเนียบรัฐบาล-เอสเอ็มอีเตรียมตัว !!! กู้แบบไหน ได้สินเชื่อ บสย. ส่ง PGS 9 ค้ำประกันสินเชื่อ ช่วย SMEs ฟื้นกิจการ ในงาน Smart SME Expo 2022


วันพุธที่ 22 มิถุนายน 2565
พิมพ์
เอสเอ็มอีเตรียมตัว !!! กู้แบบไหน ได้สินเชื่อ บสย. ส่ง PGS 9 ค้ำประกันสินเชื่อ ช่วย SMEs ฟื้นกิจการ ในงาน Smart SME Expo 2022
บสย. เร่งสปีดช่วยผู้ประกอบการ SMEs ส่ง PGS 9 ฟรีค่าธรรมเนียมค้ำประกันสินเชื่อ 2 ปี ช่วยคนตัวเล็กได้สินเชื่อ ในงาน Smart SME Expo 2022 พร้อม ทีมหมอหนี้ และ บสย. F.A. Center ร่วมแก้โจทย์ธุรกิจ
นายสิทธิกร ดิเรกสุนทร กรรมการและผู้จัดการทั่วไป บรรษัทประกันสินเชื่ออุตสาหกรรมขนาดย่อม (บสย.) เปิดเผยว่า ได้เตรียมทีมที่ปรึกษาทางการเงิน เพื่อให้คำแนะนำผู้ประกอบการ SMEs ที่กำลังกลับเข้าสู่ระบบธุรกิจหลังสถานการณ์โควิด-19 เริ่มคลี่คลาย ซึ่งขณะนี้พบว่ามีผู้ประกอบการจำนวนมากเริ่มเข้ามาขอรับคำปรึกษาที่ศูนย์ที่ปรึกษาทางการเงิน  โดยในช่วงครึ่งปีหลัง บสย. จะเร่งสปีดในการช่วยเหลือผู้ประกอบการแบบรอบด้าน ภายใต้สโลแกน “TCG FAST & FIRST รวดเร็ว รอบคอบ เป็นที่หนึ่งในใจ SMEs” ทำงานแบบรุกเร็ว เพื่อช่วยผู้ประกอบการแก้ไขปัญหาตรงจุด
พร้อมหาทางออกทางธุรกิจให้กับผู้ประกอบการ SMEs  โดยเข้าร่วมงาน Smart SME Expo 2022 ในรูปแบบให้คำปรึกษาผู้ประกอบการ SMEs  ประกอบด้วย ทีมหมอหนี้ และผู้เชี่ยวชาญ จากสำนักงานเขตนครหลวง และ บสย. F.A Center ให้คำปรึกษา แก้หนี้ ปรับโครงสร้างหนี้ และตรวจเช็คสุขภาพทางการเงินฟรี โดยภายในงานได้เตรียมข้อมูลที่เป็นประโยชน์แก่ผู้ประกอบการ SMEs โดยเฉพาะการเข้าถึงสินเชื่อของธนาคารต่าง ๆ ที่มี บสย. เข้าไปช่วยค้ำประกัน เพื่อช่วยเพิ่มโอกาสให้ผู้ประกอบการ SMEs ได้รับสินเชื่อมากขึ้น โดยขณะนี้ บสย. มีวงเงินค้ำประกันสินเชื่อ บสย. SMEs สร้างชาติ (PGS 9) รองรับกว่า 15,000 ล้านบาท
ด้าน นายวิเชษฐ วรกุล รองผู้จัดการทั่วไปอาวุโส สายงานบริหารช่องทางและพัฒนาผู้ประกอบการ บสย. เปิดเผยว่า การเข้าร่วมงาน Smart SME Expo 2022 จัดขึ้นภายใต้แนวคิด  Speed way ซี่งสื่อถึงความรวดเร็วในการแก้ปัญหาต่าง ๆ ให้กับผู้ประกอบการ SMEs พร้อมเจาะลึกและร่วมหาทางออกให้กับทุกธุรกิจที่กำลังประสบปัญหา โดยเฉพาะในช่วงการแพร่ระบาดของโควิด-19 ที่ผ่านมา ดังนั้น จึงอยากเชิญชวนผู้ประกอบการมาที่บูธ บสย. ซึ่งได้เตรียมผลิตภัณฑ์ไว้รองรับมากมาย ทั้ง โครงการค้ำประกันสินเชื่อ บสย. SMEs สร้างชาติ (PGS 9), โครงการ PGS ระยะพิเศษ Soft Loan Extra และมาตรการช่วยเหลือลูกหนี้ บสย. พร้อมช่วย ในงาน Smart SME Expo 2022 ระหว่างวันที่ 7-10 กรกฎาคม 2565 ฮอลล์ 7 - 8 ศูนย์แสดงสินค้าและการประชุมอิมแพ็คเมืองทองธานี โดย บสย. อยู่ที่บูธ B7

ที่มา : https://www.thaigov.go.th/news/contents/details/55985