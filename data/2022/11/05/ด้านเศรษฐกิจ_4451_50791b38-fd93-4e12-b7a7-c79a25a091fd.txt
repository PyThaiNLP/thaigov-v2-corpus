รัฐบาลไทย-ข่าวทำเนียบรัฐบาล-ออมสินออก “สินเชื่อ GSB บ้านแลกเงิน”


วันเสาร์ที่ 16 กรกฎาคม 2565
พิมพ์
ออมสินออก “สินเชื่อ GSB บ้านแลกเงิน”
ออมสิน ออกสินเชื่อช่วยเสริมสภาพคล่อง เปลี่ยน บ้าน ที่ดิน คอนโด เป็นเงิน “สินเชื่อ GSB บ้านแลกเงิน” ผ่อนต่ำ 6 เดือนแรก แสนละ 399 บาท/เดือน ให้กู้สูงสุด 10 ล้านบาท ยื่นกู้ได้ถึง 31 ตุลาคม 2565
นายวิทัย รัตนากร ผู้อำนวยการธนาคารออมสิน เปิดเผยว่า ธนาคารได้เปิดให้บริการ สินเชื่อ GSB บ้านแลกเงิน ซึ่งเป็นสินเชื่อที่เปลี่ยนทรัพย์สินที่มีอยู่ให้เป็นเงินได้ ได้แก่ ที่ดิน (ไม่เป็นที่นา ที่ไร่ หรือที่สวน) สิ่งปลูกสร้าง หรือห้องชุด เพื่อช่วยเสริมสภาพคล่องในยามฉุกเฉิน ตอบโจทย์ผู้ที่ต้องการเพิ่มความคล่องตัวทางการเงินในกิจการของตนเอง นำไปลงทุนประกอบธุรกิจ เริ่มต้นอาชีพใหม่ หรือรีไฟแนนซ์เงินกู้ที่มีภาระดอกเบี้ยสูง รวมถึงผู้ที่ต้องการใช้เงินยามจำเป็น หรือใช้จ่ายในชีวิตประจำวัน
สินเชื่อ GSB บ้านแลกเงิน เป็นสินเชื่ออเนกประสงค์ที่เปิดกว้างสำหรับวัตถุประสงค์ในการขอกู้ ให้วงเงินกู้ไม่เกินรายละ 10 ล้านบาท สามารถใช้หลักทรัพย์ที่ปลอดจำนองมาเป็นหลักประกันได้ ทั้งที่ดินพร้อมสิ่งปลูกสร้าง / ห้องชุด (คอนโดมีเนียม) และที่ดิน ธนาคารให้กู้ไม่เกิน 90% /85% และ 60% ของราคาประเมิน ตามลำดับ คิดอัตราดอกเบี้ย 6 เดือนแรก อยู่ที่ 3.00% ต่อปี (MRR-3.245%) หรือคิดเป็นเงินงวดผ่อนต่ำใน 6 เดือนแรก เพียงแสนละ 399 บาทต่อเดือนเท่านั้น เดือนที่ 7-24 เท่ากับ MRR-1.955% (กรณีทำประกันชีวิตเพื่อคุ้มครองวงเงินสินเชื่อ) หรือ MRR-1.455% (กรณีไม่ทำประกันชีวิตเพื่อคุ้มครองวงเงินสินเชื่อ) และ ปีที่ 3 เป็นต้นไป MRR-0.50% หรือคิดเป็นดอกเบี้ยเฉลี่ย 3 ปี ต่ำสุดที่ 4.560% (ปัจจุบัน MRR ธนาคารออมสิน = 6.245%)
ทั้งนี้ เป็นสินเชื่อสำหรับผู้กู้ที่มีอาชีพและรายได้แน่นอน หากเป็นผู้มีรายได้ประจำ อายุผู้กู้กับระยะเวลาชำระคืนเงินกู้ รวมกันแล้วต้องไม่เกิน 65 ปี มีอายุงาน 6 เดือนขึ้นไป กรณีประกอบอาชีพอิสระหรือเจ้าของกิจการ อายุผู้กู้กับระยะเวลาชำระคืนเงินกู้ รวมกันแล้วต้องไม่เกิน 70 ปี ทำกิจการมาแล้ว 1 ปีขึ้นไป โดยสามารถยื่นกู้ได้ที่ธนาคารออมสินทุกสาขาทั่วประเทศ ตั้งแต่ 15 กรกฎาคม ถึง 31 ตุลาคม 2565 และจัดทำนิติกรรมสัญญาภายใน 30 พฤศจิกายน 2565
สอบถามรายละเอียดเพิ่มเติมได้ที่ GSB Contact Center โทร. 1115 และที่ facebook : GSB Society

ที่มา : https://www.thaigov.go.th/news/contents/details/56907