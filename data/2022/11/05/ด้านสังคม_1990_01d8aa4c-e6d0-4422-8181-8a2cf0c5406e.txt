รัฐบาลไทย-ข่าวทำเนียบรัฐบาล-ถกเข้ม APEC Health Week หารือป้องกันควบคุมโรค “มะเร็งปากมดลูก” หลังหยุดชะงักจากโควิด


วันจันทร์ที่ 22 สิงหาคม 2565
ถกเข้ม APEC Health Week หารือป้องกันควบคุมโรค “มะเร็งปากมดลูก” หลังหยุดชะงักจากโควิด
ประชุม APEC Health Week ถกเข้ม หารือเชิงนโยบาย “การกำจัดไวรัส HPV และมะเร็งปากมดลูก” เผยผู้ป่วย 38% และผู้เสียชีวิต 35% อยู่ในเขตเศรษฐกิจ APEC ระดมสมองวางแนวทางดำเนินงานป้องกัน  คัดกรอง และรักษา ให้เป็นตามแผนงาน The First APEC Roadmap
ประชุม APEC Health Week ถกเข้ม หารือเชิงนโยบาย “การกำจัดไวรัส HPV และมะเร็งปากมดลูก” เผยผู้ป่วย 38% และผู้เสียชีวิต 35% อยู่ในเขตเศรษฐกิจ APEC ระดมสมองวางแนวทางดำเนินงานป้องกัน  คัดกรอง และรักษา ให้เป็นตามแผนงาน The First APEC Roadmap หลังหยุดชะงักในช่วงโควิด ไทยเร่งหาวัคซีนเอชพีวีฉีดย้อนหลังนักเรียนหญิงชั้น ป.5 หลังหยุดไป 2 ปี
วันนี้ (22 สิงหาคม 2565) ที่โรงแรมมิลเลนเนียม ฮิลตัน กรุงเทพฯ นพ.สมศักดิ์ อรรฆศิลป์ อธิบดีกรมการแพทย์ กล่าวว่า การประชุม APEC Health Week วันแรกในช่วงบ่าย มีการประชุมหารือเชิงนโยบายเรื่องการกำจัดไวรัส HPV และมะเร็งปากมดลูก สาเหตุที่มีการนำเรื่องนี้ขึ้นมาหารือในการประชุม APEC Health Week เนื่องจากโรคมะเร็งปากมดลูก เป็นหนึ่งในโรคมะเร็งที่พบได้บ่อยในสตรีทั่วโลก แต่ละปีจะมีผู้ป่วยใหม่ราว 6 แสนราย และมีผู้เสียชีวิตราว 3.4 แสนราย ซึ่งจำนวนนี้พบผู้ป่วยมะเร็งปากมดลูกรายใหม่ในเขตเศรษฐกิจ APEC ถึงร้อยละ 38 และพบผู้เสียชีวิตร้อยละ 35 โดยการประชุมในวันนี้เป็นการแลกเปลี่ยนประสบการณ์การดำเนินงานการสร้างขีดความสามารถ และการสนับสนุนการขับเคลื่อนนโยบาย เพื่อขจัดปัญหาอุปสรรคในการป้องกัน คัดกรองโรคมะเร็งปากมดลูก การดูแลรักษาผู้ป่วย ทั้งในระยะที่รักษาได้หรือในระยะท้ายที่ดีที่สุด รวมถึงรับฟังปัญหาอุปสรรคในการดำเนินงาน และแนวทางแก้ไขปัญหาซึ่งจะช่วยให้สมาชิกเขตเศรษฐกิจสามารถดำเนินงานได้ตามแผนงานแรกของเอเปคในการการส่งเสริมความก้าวหน้าทางเศรษฐกิจที่ยั่งยืนสำหรับผู้หญิงผ่านการป้องกันและควบคุมโรคมะเร็งปากมดลูก (The First APEC Roadmap to Promote Sustainable Economic Advanced for Women through Cervical Cancer Prevention and Control) ซึ่งจัดทำขึ้นในช่วงปี 2014-2017 และตามนโยบายขององค์การอนามัยโลกในการกำจัดโรคมะเร็งปากมดลูกภายในปี 2030
นพ.สมศักดิ์กล่าวว่า สำหรับประเทศไทยมีแผนการป้องกันและควบคุมโรคมะเร็งแห่งชาติ พ.ศ. 2561 – 2565 ซึ่งในเรื่องของมะเร็งปากมดลูกครอบคลุมตั้งแต่การป้องกัน การคัดกรอง และการรักษาโรค โดยปัจจุบันบรรจุอยู่ในแผนการดำเนินงานของเขตสุขภาพทุกแห่งทั่วประเทศ ซึ่งในเรื่องของการป้องกันเราบรรจุการฉีดวัคซีนป้องกันมะเร็งปากมดลูกหรือวัคซีนเอชพีวีเข้าสู่แผนงานสร้างเสริมภูมิคุ้มกันโรคของประเทศ และบรรจุในบัญชียาหลักแห่งชาติทั้งวัคซีนชนิด 2 สายพันธุ์และ 4 สายพันธุ์ เพื่อฉีดให้แก่นักเรียนหญิงชั้นประถมศึกษาปีที่ 5 ทั่วประเทศ ซึ่งแต่ละปี มีประมาณ 4 แสนคน เป็นการฉีดก่อนการมีเพศสัมพันธ์ โดยเริ่มฉีดมาตั้งแต่ปี 2560 ซึ่งจากการศึกษาพบว่ามีความคุ้มทุนและมีประสิทธิผลป้องกันโรคสูงและยาวนาน
ส่วนการคัดกรองมีแนวทางการตรวจแปปสเมียร์ (Pap Smear) ซึ่งตั้งแต่ต้นปี 2565 กระทรวงสาธารณสุข จัดโครงการคัดกรองมะเร็งปากมดลูกโดยการเก็บสิ่งส่งตรวจด้วยตนเอง (HPV Self Sampling) หลังเก็บตัวอย่างใส่ลงในหลอดน้ำยาตามขั้นตอนที่กำหนดแล้วสามารถส่งไปยังโรงพยาบาลที่เข้าร่วมโครงการเพื่อดำเนินการตรวจและรายงานผลตรวจต่อไป ทำให้ไม่จำเป็นต้องไปโรงพยาบาล เพื่อให้บุคลากรทางการแพทย์เก็บตัวอย่าง ซึ่งผู้หญิงจำนวนมากมีความเขินอาย กลัวการใส่เครื่องมือทางช่องคลอด หรือไม่อยากเสียเวลางาน ทำให้ไม่ไปตรวจ จึงเป็นแนวทางที่ทำให้เกิดการตรวจคัดกรองมากขึ้น ส่วนการรักษาแพทย์จะพิจารณาตามระยะ โดยมีการรักษาทั้งการผ่าตัด การใช้เคมีบำบัด การฉายรังสีรักษา ซึ่งสามารถเบิกจ่ายได้ตามสิทธิประโยชน์
“ภายในที่ประชุมมีการหารือถึงเรื่องการดำเนินงานควบคุมป้องกันโรคมะเร็งปากมดลูกที่หยุดไปในช่วงการระบาดของโรคโควิด 19 และเตรียมความพร้อมให้มีการดำเนินงานอย่างต่อเนื่องหากเกิดโรคระบาดแบบนี้อีกซึ่งช่วง 2 ปีที่ผ่านมาโรคโควิด 19 มีผลต่อการผลิตและจัดหาวัคซีนเอชพีวีป้องกันมะเร็งปากมดลูก ทำให้ไม่สามารถจัดหาเข้าฉีดเด็กนักเรียนหญิงชั้นประถมศึกษาปีที่ 5 ของไทยได้ รวมกว่า 8 แสนคน แต่ในปีนี้เราสามารถจัดหาวัคซีนเอชพีวีเข้ามาฉีดนักเรียนหญิงชั้นประถมศึกษาปีที่ 5 ได้แล้วประมาณ 4 แสนคน และอยู่ระหว่างการจัดหาเพื่อดำเนินการฉีดวัคซีนย้อนหลังสำหรับ 2 ปีที่ผ่านมาอีก” นพ.สมศักดิ์กล่าว
*****************************22 สิงหาคม 2565

ที่มา : https://www.thaigov.go.th/news/contents/details/58314