รัฐบาลไทย-ข่าวทำเนียบรัฐบาล-ครม. เห็นชอบขยายระยะเวลาการเปิดรับนักท่องเที่ยวกลุ่ม STV ต่ออีก 1 ปี สิ้นสุด 30 ก.ย. 2565


วันอังคารที่ 28 กันยายน 2564
พิมพ์
ครม. เห็นชอบขยายระยะเวลาการเปิดรับนักท่องเที่ยวกลุ่ม STV ต่ออีก 1 ปี สิ้นสุด 30 ก.ย. 2565
ครม. เห็นชอบขยายระยะเวลาการเปิดรับนักท่องเที่ยวกลุ่ม STV ต่ออีก 1 ปี สิ้นสุด 30 ก.ย. 2565
น.ส.ไตรศุลี ไตรสรณกุล รองโฆษกประจำสำนักนายกรัฐมนตรี กล่าวว่า ที่ประชุมคณะรัฐมนตรี(ครม.) วันที่ 28 ก.ย. 2564 ได้เห็นชอบการขยายระยะเวลาการเปิดรับนักท่องเที่ยวประเภทพิเศษ Special Tourist VISA(STV)  ต่อไปอีก 1 ปี จากเดิมที่จะสิ้นสุดในวันที่ 30 ก.ย. 2564 นี้ ไปสิ้นสุด 30 ก.ย.2565 ตามที่กระทรวงการท่องเที่ยวและกีฬาเสนอ
โดยมีสาระสำคัญเป็นการอนุมัติประกาศกระทรวงมหาดไทย 2 เรื่อง ได้แก่ เรื่องการอนุญาตให้คนต่างด้าวบางจำพวกอยู่ในราชอาณาจักรเป็นกรณีพิเศษ Special Tourist Visa(STV) และ เรื่องการอนุญาตให้คนต่างด้าวบางจำพวกอยู่ในราชอาณาจักรได้เป็นกรณีพิเศษ เข้ามาท่องเที่ยวโดยเรือสำราญและกีฬา(เรือยอร์ช)
น.ส.ไตรศุลี กล่าวว่า การขยายระยะเวลาโครงการนี้จะสนับสนุนให้คนต่างชาติที่มีกำลังซื้อสูง ที่มีความประสงค์เดินทางมาพร้อมครอบครัวเพื่อพำนักในประเทศไทยระยะยาว(Long Stay) ตั้งแต่ 90-270 วัน เข้ามาในประเทศเพิ่มขึ้น ซึ่งจะทำให้มีการนำเงินตราต่างประเทศเข้ามาสู่ประเทศไทย ช่วยขับเคลื่อนเศรษฐกิจโดยเฉพาะอุตสาหกรรมท่องเที่ยวและธุรกิจเกี่ยวเนื่อง เกิดการสร้างงาน อาชีพ รายได้ มีเงินหมุนเวียนในระบบเศรษฐกิจของประเทศโดยรวม
ทั้งนี้ กระทรวงการท่องเที่ยวและกีฬา รายงานว่า ผลการดำเนินงานในระยะ 1 ปีที่ผ่านมามีกลุ่มนักท่องเที่ยวมีศักยภาพและกลุ่ม Long Stay เดินทางเข้ามาประเทศไทยผ่านแนวทาง STV จำนวน 5,609 ราย สร้างรายได้ให้แก่อุตสาหกรรมท่องเที่ยวมีเงินหมุนเวียนในเศรษฐกิจไม่น้อยกว่า 1,243 ล้านบาท  ซึ่งกลุ่มนักท่องเที่ยวต่างชาติที่เข้ามา ได้แก่ นักท่องเที่ยวจากจีน ฮ่องกง สิงคโปร์ เดนมาร์ก เนเธอร์แลนด์ สเปนและโครเอเชีย
จังหวัดที่นักท่องเที่ยวเดินทางหลังกักตัวมากที่สุด ได้แก่ กรุงเทพฯ สุราษฎร์ธานี(เกาสมุย) ภูเก็ต อุดรธานี ชลบุรี(พัทยา) ปทุมธานี นนทบุรี เชียงใหม่ และระยอง โดยส่วนใหญ่พำนักในประเทศไทยเฉลี่ย 90 วัน

ที่มา : https://www.thaigov.go.th/news/contents/details/46311