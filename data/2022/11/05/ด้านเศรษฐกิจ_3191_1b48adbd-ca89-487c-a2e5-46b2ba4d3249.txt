รัฐบาลไทย-ข่าวทำเนียบรัฐบาล-กรมสรรพากรเร่งคืนภาษีให้แล้วกว่า 78 % เป็นเงินกว่า 15,426 ล้านบาท เสริมสภาพคล่องทางการเงินให้ประชาชน


วันพฤหัสบดีที่ 17 มีนาคม 2565
พิมพ์
กรมสรรพากรเร่งคืนภาษีให้แล้วกว่า 78 % เป็นเงินกว่า 15,426 ล้านบาท เสริมสภาพคล่องทางการเงินให้ประชาชน
กรมสรรพากรเร่งคืนภาษีบุคคลธรรมดาปีภาษี 2564 ให้กับผู้ที่ขอคืนไปแล้ว 1,679,208 แบบ สูงถึงร้อยละ 78 จากผู้ที่ขอคืนภาษี 2,188,287 แบบ จำนวนเงินที่คืนให้แล้ว 15,426 ล้านบาท
กรมสรรพากรเร่งคืนภาษีบุคคลธรรมดาปีภาษี 2564 ให้กับผู้ที่ขอคืนไปแล้ว 1,679,208 แบบ สูงถึงร้อยละ 78 จากผู้ที่ขอคืนภาษี 2,188,287 แบบ จำนวนเงินที่คืนให้แล้ว 15,426 ล้านบาท โดยผู้ที่ชำระภาษีไว้เกินและได้รับภาษีคืนแล้ว ส่วนใหญ่เป็นผู้ที่ยื่นแบบผ่านทางอินเทอร์เน็ต ยื่นเอกสารประกอบการขอคืนถูกต้อง และผูกบัญชีธนาคารที่ขอคืนกับระบบพร้อมเพย์ด้วยเลขประจำตัวประชาชน
นางสมหมาย ศิริอุดมเศรษฐ ที่ปรึกษาด้านยุทธศาสตร์การจัดเก็บภาษี (กลุ่มธุรกิจพลังงาน) ในฐานะโฆษกกรมสรรพากร เปิดเผยว่า “ขณะนี้กรมสรรพากรได้เร่งดำเนินการพิจารณาและอนุมัติคืนภาษีตามแบบแสดงรายการภาษีเงินได้บุคคลธรรมดา ภ.ง.ด.90 และภ.ง.ด.91 ประจำปีภาษี 2564 ที่ผู้เสียภาษียื่นขอคืนภาษีไปแล้วรวมจำนวน 1,679,208 แบบ จากแบบที่ยื่นขอคืนทั้งหมด 2,188,287 แบบ คิดเป็น ร้อยละ 78 เป็นจำนวนเงินภาษีที่คืนให้แล้วรวม 15,426 ล้านบาท (ข้อมูล ณ 14 มีนาคม 2565) สำหรับผู้ที่ชำระภาษีไว้เกินและได้รับภาษีคืนจากกรมสรรพากรไปแล้ว เนื่องจากเป็นผู้ที่ยื่นแบบแสดงรายการภาษีผ่านอินเทอร์เน็ต มีการจัดส่งเอกสารประกอบการพิจารณาคืนภาษีถูกต้องครบถ้วน และมีการผูกบัญชีธนาคารที่ขอคืนกับระบบพร้อมเพย์ด้วยเลขประจำตัวประชาชน ทั้งนี้ ผู้เสียภาษีที่ขอคืนภาษีสามารถตรวจสอบ และติดตามสถานะการขอคืนภาษีได้ด้วยตนเองที่ www.rd.go.th ทุกวันตลอด 24 ชั่วโมง”
นางสมหมาย ศิริอุดมเศรษฐ กล่าวเพิ่มเติม “8 เมษายน 2565 เป็นวันสิ้นสุดเวลาการยื่นแบบฯ ภ.ง.ด.90 และภ.ง.ด. 91 ผ่านทางอินเทอร์เน็ต จนถึงขณะนี้ มีผู้ยื่นแบบฯแล้วรวมทั้งหมด 4,297,589 แบบ จึงขอเชิญชวนผู้ที่ยังไม่ได้ยื่นแบบภาษีเงินได้บุคคลธรรมดา ประจำปีภาษี 2564 ยื่นแบบฯ ตามกำหนดเวลาดังกล่าว เพื่อลดภาระค่าปรับและเงินเพิ่ม โดยสนับสนุนให้ทำธุรกรรมภาษีที่บ้าน (TAX from Home) สะดวก รวดเร็ว ปลอดภัย ห่างไกลจากโควิด - 19”
สามารถสอบถามข้อมูลเพิ่มเติมได้ที่ศูนย์สารนิเทศสรรพากร (RD Intelligence Center) โทร. 1161 หรือที่สำนักงานสรรพากรทุกแห่งทั่วประเทศ
กรมสรรพากร  สำนักงานเลขานุการกรม
โทร. 0 2272 9529-30   โทรสาร 0 2617 3324 หรือศูนย์สารนิเทศสรรพากร 1161 (RD Intelligence Center)

ที่มา : https://www.thaigov.go.th/news/contents/details/52664