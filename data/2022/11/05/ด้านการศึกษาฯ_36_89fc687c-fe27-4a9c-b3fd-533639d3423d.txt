รัฐบาลไทย-ข่าวทำเนียบรัฐบาล-สู้อาชญากรรมทางเทคโนโลยี อว. - สตช. จับมือสร้างหน่วยข่าวกรองส่งตำรวจไปเรียนป้องกันปราบปรามและการสืบสวนสอบสวนอาชญากรรมทางเทคโนโลยี คอมพิวเตอร์ และความมั่นคงปลอดภัยทางไซเบอร์


วันพฤหัสบดีที่ 30 ธันวาคม 2564
สู้อาชญากรรมทางเทคโนโลยี อว. - สตช. จับมือสร้างหน่วยข่าวกรองส่งตำรวจไปเรียนป้องกันปราบปรามและการสืบสวนสอบสวนอาชญากรรมทางเทคโนโลยี คอมพิวเตอร์ และความมั่นคงปลอดภัยทางไซเบอร์
สู้อาชญากรรมทางเทคโนโลยี อว. - สตช. จับมือสร้างหน่วยข่าวกรองส่งตำรวจไปเรียนป้องกันปราบปรามและการสืบสวนสอบสวนอาชญากรรมทางเทคโนโลยี คอมพิวเตอร์ และความมั่นคงปลอดภัยทางไซเบอร์
เมื่อวันที่ 27 ธ.ค. ศ.(พิเศษ) ดร.เอนก เหล่าธรรมทัศน์ รมว.การอุดมศึกษา วิทยาศาสตร์ วิจัยและนวัตกรรม และ พล.ต.อ.สุวัฒน์ แจ้งยอดสุข ผู้บัญชาการตำรวจแห่งชาติ ลงนามความร่วมมือการจัดสรรทุนการศึกษาด้านวิทยา ศาสตร์และเทคโนโลยีแก่สำนักงานตำรวจแห่งชาติ (สตช.) มี ศ.ดร.นายแพทย์ สิริฤกษ์ ทรงศิวิไล ปลัด อว. รศ.ดร.พาสิทธิ์ หล่อธีรพงศ์ รองปลัด อว. พล.ต.อ.ดำรงศักดิ์ กิตติประภัสร์ รอง ผบ.ตร. พล.ต.ท.กิตติ์รัฐ พันธุ์เพ็ชร์ ผู้ช่วย ผบ.ตร. ร่วมเป็นสักขีพยาน ที่ ห้องแถลงข่าว ชั้น 1 สำนักงานปลัด อว.
ศ.(พิเศษ) ดร.เอนก เปิดเผยหลังพิธีลงนามว่า โลกปัจจุบันมีการเปลี่ยนแปลงอย่างรวดเร็ว โดยเฉพาะเรื่องของเทคโนโลยีที่ถูกดิสรัปชั่น ทำให้เราต้องกลับมาเข้าโรงเรียนใหม่ เพราะสิ่งที่เรียนมาแทบใช้ไม่ได้ ทุกวันนี้มีอาชญากรรมทางเศรษฐกิจ สังคมและการเมืองเกิดขึ้นมากมาย โดยอาศัยเทคโนโลยีเป็นเครื่องมือสำคัญ และมิจฉาชีพเหล่านี้ไม่ได้หลอกแค่ตาสีตาสา แต่หลอกคนทุกเพศ ทุกวัยหรือแม้กระทั่งคนมีการศึกษาระดับสูงๆ ก็โดนหลอกมาไม่น้อย การที่ อว.จัดสรรทุนการศึกษาด้านวิทยาศาสตร์และเทคโนโลยีให้แก่ สตช. ในครั้งนี้ เพื่อพัฒนาข้าราชการตำรวจให้มีความรู้ความสามารถด้านคอมพิวเตอร์และเทคโนโลยี เสริมสร้างประสิทธิภาพในการป้องกันปราบปรามและการสืบสวนสอบสวนอาชญากรรมทางเทคโนโลยี คอมพิวเตอร์ และความมั่นคงปลอดภัยทางไซเบอร์ ให้ทันต่อรูปแบบอาชญากรรมที่เปลี่ยนแปลงอย่างรวดเร็ว รวมทั้งการศึกษาและวิจัยเทคโนโลยีสมัยใหม่ เพื่อนำมาช่วยในการปฏิบัติงานของข้าราชการตำรวจให้มีประสิทธิภาพในการป้องกันปราบปรามอาชญากรรมมากยิ่งขึ้น โดยเราจะส่งไปศึกษาต่อในระดับปริญญาโท ในประเทศที่มีวิทยาการทางด้านนี้ดีที่สุดในโลก เช่น สหรัฐอเมริกา อังกฤษ และจีน เป็นต้น โดยจะเริ่มตั้งแต่ปีการศึกษา 2565 ถึง 2567 ปีละ 4 ทุน รวมทั้งหมด 12 ทุน
“ความสำคัญของการให้ทุนไม่ใช่แค่ไปเรียนวิชาการ แต่ผู้รับทุนต้องสามารถทำหน้าที่เสมือนหน่วยข่าวกรอง (Intelligence Unit) ของประเทศไทยในต่างประเทศ เพื่อกลับมาเป็นกำลังสำคัญของชาติ มาช่วยเหลือพี่น้องประชาชน อว.ยินดีให้การสนับสนุน สตช. ในทุกด้าน เพราะความสำเร็จของ สตช.คือความสำเร็จของรัฐบาล และเป็นความสำเร็จของส่วนรวม” ศ(พิเศษ) ดร.เอนก กล่าว
ด้าน พล.ต.อ.สุวัฒน์ ผบ.ตร. กล่าวว่า ตนมีนโยบายที่ต้องการพัฒนาความรู้ทางเทคโนโลยีให้กับข้าราช การตำรวจ เพื่อการสืบสวน พิสูจน์ตัวตนอาชญากรทางเทคโนโลยี พัฒนาอุปกรณ์การทำงาน รวมถึงการให้ทุนการศึกษากับผู้ปฏิบัติงานที่มีความสามารถไปศึกษาต่อ เพื่อนำความรู้ที่ได้รับกลับมาใช้ทำงาน เนื่องจากปัจจุบันรูปแบบของการก่อเหตุอาชญากรรมมีความรุนแรง รวมถึงแผนประทุษกรรมที่ซับซ้อนเปลี่ยนแปลงไปจากเดิม มีการนำเอาเทคโนโลยีมาใช้เป็นช่องทางในการก่อเหตุอาชญากรรม ทำให้มีผู้หลงเชื่อและตกเป็นเหยื่อจำนวนมาก สตช.ได้ตระหนักถึงความสำคัญของปัญหาดังกล่าว แต่ยังขาดแคลนบุคลากรที่มีความรู้ ความสามารถในด้านนี้ จึงได้บูรณาการความร่วมมือ และประสานงานกับ อว. ในการจัดสรรทุนการศึกษาให้กับ สตช. เพื่อเสริมสร้างศักยภาพของข้าราชการตำรวจให้มีความรู้เกี่ยวกับวิทยาศาสตร์ เทคโนโลยีและนวัตกรรมต่างๆ สามารถนำมาปรับใช้ทั้งด้านการสืบสวนสอบสวนคดีอาชญากรรม รวมถึงนำมาประยุกต์ใช้กับการบริหารงานตำรวจในด้านอื่นๆ เพื่อให้ทันต่อการเปลี่ยนแปลงของโลก

ที่มา : https://www.thaigov.go.th/news/contents/details/50048