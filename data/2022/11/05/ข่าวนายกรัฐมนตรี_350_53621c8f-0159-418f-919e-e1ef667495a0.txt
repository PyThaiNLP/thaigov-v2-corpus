รัฐบาลไทย-ข่าวทำเนียบรัฐบาล-นายกฯ กล่าวถ้อยแถลงในการประชุม UNEP@50 เน้นย้ำการยกระดับความร่วมมืออย่างสร้างสรรค์ พร้อมชูโมเดลเศรษฐกิจ BCG ปูทางสู่การพัฒนาและฟื้นฟูเศรษฐกิจที่เป็นมิตรต่อสิ่งแวดล้อม


วันพฤหัสบดีที่ 3 มีนาคม 2565
พิมพ์
นายกฯ กล่าวถ้อยแถลงในการประชุม UNEP@50 เน้นย้ำการยกระดับความร่วมมืออย่างสร้างสรรค์ พร้อมชูโมเดลเศรษฐกิจ BCG ปูทางสู่การพัฒนาและฟื้นฟูเศรษฐกิจที่เป็นมิตรต่อสิ่งแวดล้อม
นายกฯ กล่าวถ้อยแถลงในการประชุม UNEP@50 เน้นย้ำการยกระดับความร่วมมืออย่างสร้างสรรค์ พร้อมชูโมเดลเศรษฐกิจ BCG ปูทางสู่การพัฒนาและฟื้นฟูเศรษฐกิจที่เป็นมิตรต่อสิ่งแวดล้อม
วันนี้ (วันพฤหัสบดีที่ 3 มีนาคม 2565) เวลา 16.50 น. ตามเวลาประเทศไทย (หรือเท่ากับเวลา 12.50 น. ของกรุงไนโรบี) ณ สาธารณรัฐเคนยา พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ได้ร่วมกล่าวถ้อยแถลงผ่านการบันทึกเทปถ้อยแถลงล่วงหน้า ในพิธีเปิดการประชุมสมัยพิเศษ เนื่องในวาระครบรอบ 50 ปี ของโครงการสิ่งแวดล้อมแห่งสหประชาชาติ (United Nations Environment Programme @50: UNEP@50) โดยนายธนกร วังบุญคงชนะ โฆษกประจำสำนักนายกรัฐมนตรี เปิดเผยสาระสำคัญของถ้อยแถลง ดังนี้
นายกรัฐมนตรีกล่าวถึงประเด็นปัญหาสิ่งแวดล้อมต่าง ๆ และวิกฤตโควิด-19 ซึ่งเป็นผลจากการพัฒนาที่ไม่สมดุล และการคุกคามธรรมชาติ นายกรัฐมนตรีเห็นว่า UNEP ควรยกระดับบทบาทในการแก้ไขปัญหาสิ่งแวดล้อม โดยการบูรณาการการทำงานร่วมกับสำนักเลขาธิการของความตกลงพหุภาคีระหว่างประเทศด้านสิ่งแวดล้อม (Multilateral Environmental Agreements: MEAs) ผ่านสำนักงานในภูมิภาคต่าง ๆ ทั่วโลก ซึ่งเป็นจุดแข็งสำคัญที่ช่วยเสริมกลไกในการบรรลุเป้าหมายในภาพรวม โดยนายกรัฐมนตรียินดีที่ไทยได้รับความไว้วางใจให้เป็นที่ตั้งของสำนักงานภูมิภาคของ UNEP ในเอเชียและแปซิฟิกมายาวนานเกือบ 50 ปี ตลอดจนเน้นย้ำความพร้อมของไทยในการสนับสนุนการดำเนินงานของ UNEP อย่างแข็งขันต่อไป
ในระดับประเทศ ไทยบังคับใช้กฎหมายและนโยบายด้านสิ่งแวดล้อมอย่างเข้มข้น ใช้ข้อมูลทางวิทยาศาสตร์และความรู้พื้นบ้านไทยจากปราชญ์ชาวบ้านอย่างผสมผสาน ตลอดจนได้พัฒนากฎหมายด้านสิ่งแวดล้อมและกฎหมายที่เกี่ยวข้องมาอย่างต่อเนื่อง โดยนายกรัฐมนตรีเห็นว่า ประเด็นด้านสิ่งแวดล้อมเป็นโอกาสร่วมมือกันอย่างสร้างสรรค์ และหวังว่า UNEP จะสนับสนุนการแสวงหาแนวทางและนวัตกรรมใหม่ ๆ ที่ส่งเสริมผลประโยชน์ร่วมกันในการแก้ไขปัญหาสิ่งแวดล้อม โดยคำนึงถึงศักยภาพที่แตกต่างกันของแต่ละประเทศ นอกจากนี้ ในฐานะเจ้าภาพการประชุมเอเปคปีนี้ ไทยจะส่งเสริมโมเดลเศรษฐกิจ BCG ซึ่งเป็นการสร้างความสมดุลของสรรพสิ่ง ควบคู่กับการใช้นวัตกรรมเพิ่มคุณค่า เพื่อนำไปสู่การพัฒนาเศรษฐกิจที่เป็นมิตรกับสิ่งแวดล้อม และเป็นแนวทางสำหรับการฟื้นฟูภายหลังสถานการณ์โควิด-19
อนึ่ง การประชุมสมัยพิเศษ UNEP@50 จัดขึ้นระหว่างวันที่ 3 - 4 มีนาคม 2565 โดยเป็นการประชุมระดับสูง (High Level Segment) ในโอกาสวาระครบรอบ 50 ปี ของ UNEP ภายใต้หัวข้อหลัก “Strengthening UNEP for the implementation of the environmental dimension of the 2030 Agenda for Sustainable Development” ทั้งนี้ นายอูฮูรู เคนยาตา ประธานาธิบดีสาธารณรัฐเคนยา เป็นผู้กล่าวเปิด โดยมีผู้นำและผู้แทนองค์การระหว่างประเทศที่เข้าร่วม อาทิ นายอันโตนิอู กุแตเรช เลขาธิการสหประชาชาติ, อิงเกอร์ แอนเดอร์สัน ผู้อำนวยการโครงการสิ่งแวดล้อมแห่งสหประชาชาติ (UNEP), นายโมเควซี มาซีซี ประธานาธิบดีแห่งสาธารณรัฐบอตสวานา, นายมูฮัมมาดู บูฮารี ประธานาธิบดีสหพันธ์สาธารณรัฐไนจีเรีย ซึ่งนอกเหนือจากนั้น ผู้นำทั่วโลกได้ร่วมส่งกล่าวถ้อยแถลงผ่านการบันทึกเทปล่วงหน้า

ที่มา : https://www.thaigov.go.th/news/contents/details/52168