รัฐบาลไทย-ข่าวทำเนียบรัฐบาล-โฆษกรัฐบาลป้อง “นายกฯ”สวน “วรวัจน์” มั่นใจรัฐบาลอยู่ครบเทอม ย้ำสัมพันธ์พรรคร่วมรัฐบาลยังเหนียวแน่น อย่าคิดเสี้ยม เหน็บหาข้อแก้ตัวรอไว้เลย คนใต้รอให้บทเรียนอยู่


วันศุกร์ที่ 1 เมษายน 2565
พิมพ์
โฆษกรัฐบาลป้อง “นายกฯ”สวน “วรวัจน์” มั่นใจรัฐบาลอยู่ครบเทอม ย้ำสัมพันธ์พรรคร่วมรัฐบาลยังเหนียวแน่น อย่าคิดเสี้ยม เหน็บหาข้อแก้ตัวรอไว้เลย คนใต้รอให้บทเรียนอยู่
โฆษกรัฐบาลป้อง “นายกฯ”สวน “วรวัจน์” มั่นใจรัฐบาลอยู่ครบเทอม ย้ำสัมพันธ์พรรคร่วมรัฐบาลยังเหนียวแน่น อย่าคิดเสี้ยม เหน็บหาข้อแก้ตัวรอไว้เลย คนใต้รอให้บทเรียนอยู่
วันที่ 1 เมษายน 2565 นายธนกร วังบุญคงชนะ โฆษกประจำสำนักนายกรัฐมนตรี กล่าวถึงกรณีที่นายวรวัจน์ เอื้ออภิญญกุล คณะกรรมการยุทธศาสตร์การเมืองพรรคเพื่อไทย ระบุว่า คนใต้ให้การตอบรับพรรคเพื่อไทยอย่างล้นหลาม เพราะสิ้นหวังกับรัฐบาล และต้องการเปลี่ยนรัฐบาลแล้วว่า ไม่แน่ใจว่านายวรวัจน์ไปถามคนใต้จากที่ไหนมา เพราะตนก็เป็นคนใต้ และลงพื้นที่ภาคใต้สอบถามความเห็นจากคนในพื้นที่หลายต่อหลายครั้ง ไม่เห็นว่ามีคนใต้คนไหนพูดอย่างที่นายวรวัจน์อ้าง ทั้งนี้ คนใต้เป็นคนจริงใจ รักใครรักจริง จึงไม่แปลกที่พรรคเพื่อไทยแทบไม่เคยปักธงในภาคใต้ได้ เพราะนิสัยแอบอ้าง เอาดีใส่ตัว เอาชั่วให้คนอื่นแบบนี้คนใต้เขารังเกียจ ขนาดจะหาแม่ทัพคุมพื้นที่ภาคใต้ ยังไม่มีใครอาสา ถึงขนาดต้องเอาอดีตรัฐมนตรี และอดีต ส.ส.ภาคเหนือที่วันนี้คนเกือบจะจำผลงานไม่ได้แล้วมาคุมทัพแทน อย่างไรก็ตาม ยืนยันว่า นโยบายของรัฐบาลยังได้รับการตอบรับจากประชาชนทุกภาคเป็นอย่างดี เพราะสามารถปฏิบัติได้จริง และเข้าถึงประชาชนในระดับรากหญ้า
“ผมมั่นใจว่า พลเอก ประยุทธ์ จันทร์โอชา นายกรัฐมนตรี จะอยู่ครบเทอมอย่างแน่นอน เพราะวันนี้การทำงานร่วมกันของพรรคร่วมรัฐบาลเป็นไปด้วยความราบรื่น สัมพันธ์เหนียวแน่น ถึงขนาดฝ่ายค้านต้องออกโรงสลับหน้ากันเสี้ยมให้แตกคอรายวัน ตรงกันข้ามกับนายวรวัจน์ ที่วันนี้หาความจริงใจจากคนในพรรคเดียวกันเองให้ได้ก่อนยังลำบาก ทางที่ดี หาข้อแก้ตัวเตรียมไว้เลยก็ได้ เพราะวันนี้เอาพี่น้องคนใต้มาอ้างไว้เยอะ การเลือกตั้งสมัยหน้าจะได้ไม่ขายหน้ามากไปกว่านี้ คนใต้รอให้บทเรียนนายวรวัจน์และพรรคเพื่อไทยอยู่” นายธนกร กล่าว
----------------

ที่มา : https://www.thaigov.go.th/news/contents/details/53202