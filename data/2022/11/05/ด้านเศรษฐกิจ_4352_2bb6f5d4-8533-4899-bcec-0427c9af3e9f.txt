รัฐบาลไทย-ข่าวทำเนียบรัฐบาล-กรมเจ้าท่า ร่วมสนับสนุน โครงการ “เที่ยวไปด้วยกัน สุขใจไปกับสุข” ส่งเสริมการท่องเที่ยวชุมชนตลาดน้อย ริมแม่น้ำเจ้าพระยา


วันพุธที่ 6 กรกฎาคม 2565
กรมเจ้าท่า ร่วมสนับสนุน โครงการ “เที่ยวไปด้วยกัน สุขใจไปกับสุข” ส่งเสริมการท่องเที่ยวชุมชนตลาดน้อย ริมแม่น้ำเจ้าพระยา
...
นายสมพงษ์ จิรศิริเลิศ รองอธิบดีกรมเจ้าท่า ด้านปฏิบัติการ กระทรวงคมนาคม ร่วมแสดงความยินดีและสนับสนุนการจัดกิจกรรม ภายใต้โครงการ “เที่ยวไปด้วยกัน สุขใจไปกับปันสุข” พร้อมด้วยนายอภิชัย ฉัตรเฉลิมกิจ รองผู้ว่าการด้านสินค้าและธุรกิจท่องเที่ยว การท่องเที่ยวแห่งประเทศไทย และนายสมเกียรติ ศรลัมพ์ อดีตผู้ช่วยรัฐมนตรีประจำสำนักนายกรัฐมนตรี เขตสัมพันธ์วงศ์ หัวหน้าชุมชน กลุ่มชุมชน โรงเรียน คุณครู นักเรียนที่สร้างสรรค์ผลงาน และศิลปินมืออาชีพ ที่ร่วมกันสนับสนุนและเป็นส่วนร่วมที่สำคัญในการจัดกิจกรรมเพื่อกระตุ้นการท่องเที่ยว ในวันที่ 5 กรกฎาคม 2565 ณ บริเวณท่าเทียบเรือกรมเจ้าท่า
ในการนี้ รองอธิบดีกรมเจ้าท่า ได้ร่วมเยี่ยมชมสตรีทอาร์ตที่ได้สรรสร้างขึ้นจากศิลปินมืออาชีพ และกลุ่มโรงเรียน 6 โรงเรียนได้แก่ โรงเรียนกุหลาบวิทยา โรงเรียนราชวินิตมัธยม โรงเรียนสตรีวัดมหาพฤฒาราม ในพระบรมราชินูปถัมภ์ โรงเรียนเทพศิรินทร์ โรงเรียนบางมดวิทยา และโรงเรียนสายปัญญา ในพระบรมราชินูปถัมภ์ วัตถุประสงค์ในการกิจกรรมครั้งนี้เพื่อขับเคลื่อนเศรษฐกิจและการท่องเที่ยวภายในประเทศ ส่งเสริมการท่องเที่ยวอย่างสร้างสรรค์ สะท้อนวัฒนธรรมและเอกลักษณ์ของจังหวัดผ่านศิลปะที่แข็งแกร่งเพื่อสร้างความภาคภูมิใจแก่คนในท้องถิ่น โดยรูปแบบของโครงการ เป็นการสร้างสรรค์สตรีทอาร์ตจำนวน 5 พื้นที่ กระจายอยู่ในชุมชน 5 จังหวัดในประเทศไทย โดยจะมีการจัดกิจกรรมประชาสัมพันธ์การท่องเที่ยว และร้านค้าในบริเวณดังกล่าว ผ่านช่องทางออนไลน์ของอินฟลูเอนเซอร์ และสื่อต่าง ๆ
สำหรับชุมชนตลาดน้อย เป็นย่านเก่าแก่ในเขตกรุงเทพฯ ริมแม่น้ำเจ้าพระยา เป็นตลาดที่ชาวจีนเรียกกันว่า “ตะลักเกี้ยะ” หรือ “ตลาดน้อย” ซึ่งบรรยากาศของสตรีทอาร์ตในตลาดน้อย ประกอบด้วยภาพน้องสุขใจและน้องปันสุข ที่แวะเที่ยวถ่ายรูปกับรถสีส้มสุดเก๋า เจ้าถิ่นที่จอดประจำอยู่ริมกำแพงอิฐ แวะสักการะศาลเจ้าโรงเกือก สัมผัสกลิ่นอายของเทศกาลกินเจ ชิมขนมเต่าที่แสนอร่อย นอกเหนือจากสตรีทอาร์ตแล้ว พื้นที่ตลาดน้อยยังได้รับความร่วมมือจาก 6 โรงเรียน ได้แก่ 1.โรงเรียนกุหลาบวิทยา 2.โรงเรียนราชวินิตมัธยม 3.โรงเรียนสตรีวัดมหาพฤฒาราม ในพระบรมราชินูปถัมภ์ 4.โรงเรียนเทพศิรินทร์ 5.โรงเรียนบางมดวิทยา และโรงเรียนสายปัญญา ในพระบรมราชินูปถัมภ์ ส่งตัวแทนเด็กนักเรียนมาสร้างสรรค์สตรีทอาร์ตในหัวข้อ “คิดถึงตลาดน้อย คิดถึงอะไร”
ชุมชนตลาดน้อย เป็นสถานที่ท่องเที่ยวอยู่ใกล้เคียงที่มีความผูกพันกับกรมเจ้าท่า เป็นที่นิยมของคนรุ่นใหม่ที่ได้เดินทางมาท่องเที่ยว ถ่ายรูป เรียนรู้ ศึกษาประวัติศาสตร์และวิถีชีวิตของชุมชนที่เต็มไปด้วยเรื่องเล่าวัฒนธรรมจีน มีศิลปะแบบสตรีทอาร์ตเป็นจำนวนมาก นักท่องเที่ยวสามารถเดินชมสภาพภายในชุมชนริมน้ำที่ยังคงสภาพ และบรรยากาศดั้งเดิม อีกทั้งยังมีจุดเชื่อมต่อบริเวณศาลเจ้าโรงเกือก เข้าเยี่ยมชมภายในกรมเจ้าท่า ซึ่งจะได้พบกับท่าเรือที่ออกแบบสถาปัตยกรรมแบบนีโอคลาสสิค มีความสวยงาม ร่มรื่น เป็นจุดชมวิวริมแม่น้ำเจ้าพระยาที่สวยงาม และมีพระพุทธโลกุตรธรรมประชานาถ พระพุทธรูปปางรำพึงประจำกรมเจ้าท่า ที่ประดิษฐานพระบรมสารีริกธาตุ ประทานจากสมเด็จพระอริยวงศาคตญาณ สมเด็จพระสังฆราช สกลมหาสังฆปริณายก วัดราชบพิธสถิตมหาสีมาราม ณ บริเวณด้านบนท่าเรือ เป็นเครื่องยึดเหนี่ยวจิตใจแก่บุคลากรชาวเรือที่สัญจรในแม่น้ำเจ้าพระยา ประชาชนและนักท่องเที่ยวทั่วไป ได้สักการะเพื่อความเป็นสิริมงคล

ที่มา : https://www.thaigov.go.th/news/contents/details/56586