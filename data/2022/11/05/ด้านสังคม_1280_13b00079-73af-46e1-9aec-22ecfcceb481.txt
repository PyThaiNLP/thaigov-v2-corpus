รัฐบาลไทย-ข่าวทำเนียบรัฐบาล-พม. ช่วยเหลือคนไทยจากยูเครน กลับภูมิลำเนา


วันพฤหัสบดีที่ 3 มีนาคม 2565
พม. ช่วยเหลือคนไทยจากยูเครน กลับภูมิลำเนา
พม. ช่วยเหลือคนไทยจากยูเครน กลับภูมิลำเนา
วันที่ 2 มี.ค. 65 เวลา 12.00 น. นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) มอบหมายให้นายโชคชัย วิเชียรชัยยะ ผู้ตรวจราชการกระทรวงการพัฒนาส้งคมและความมั่นคงของมนุษย์ พร้อมด้วยนายอุเทน ชนะกุล ผู้อำนวยการกองคุ้มครองสวัสดิภาพและเสริมสร้างคุณภาพชีวิต กรมพัฒนาสังคมและสวัสดิการ (พส.) บูรณาการความร่วมมือช่วยเหลือคนไทย จำนวน 256 คน ที่เดินทางกลับจากประเทศยูเครน เนื่องจากสถานการณ์ปัญหาการการสู้รบในประเทศ โดยแสดงความจำนงเดินทางกลับประเทศไทย  ซึ่งคนไทยกลุ่มแรกได้เดินทางมาถึงประเทศไทยในวันที่ 2 มี.ค. 65  จำนวน 96 คน เป็นหญิง 94 คน  ชาย 1 คน และเด็ก 1 คน  ส่วนที่เหลือจะทยอยเดินทางกลับเข้าประเทศไทยต่อไป
การดำเนินการในครั้งนี้ รัฐบาลได้บูรณาการทุกภาคส่วน ได้แก่ กระทรวงการต่างประเทศ ดูแลการรับตัวคนไทยกลับประเทศ กระทรวงสาธารณสุข ตรวจโควิด - 19 ด้วยวิธี RT-PCR กระทรวงแรงงาน ดูแลเรื่องสวัสดิการจากกองทุนเพื่อช่วยเหลือคนงานที่ไปทำงานในต่างประเทศ สำหรับกระทรวง พม. ได้ส่งเจ้าหน้าที่นักสังคมสงเคราะห์ให้คำปรึกษาแนะนำ พร้อมสนับสนุนเงินช่วยเหลือผู้ตกทุกข์ได้ยากในประเทศให้กลับภูมิลำเนาเดิม อีกทั้งได้ประสานไปยังสำนักงานพัฒนาสังคมและความมั่นคงของมนุษย์ในจังหวัดภูมิลำเนาของกลุ่มคนไทยที่จะเดินทางกลับบ้าน เพื่อเตรียมให้ความช่วยเหลือต่างๆ ต่อไป ทั้งนี้ กลุ่มคนไทยที่เดินทางเข้าประเทศในวันนี้ ส่วนใหญ่เป็นวัยแรงงานและมีภูมิลำเนากระจายอยู่ทั่วทุกภาค ซึ่งมากที่สุดคือภาคตะวันออกเฉียงเหนือและภาคกลาง
ในขณะที่คนไทยที่เดินทางกลับจากประเทศยูเครน กล่าวว่า รู้สึกดีใจที่ในวันที่เราไม่มีเงินเลย ถึงจะได้น้อย แต่ก็มีกำลังใจ เรายังมีค่ารถทัวร์ ค่าแท็กซี่กลับบ้าน เพราะนายจ้างให้เงินเรามาไม่เยอะ ธนาคารที่ยูเครนปิดหมดเลย เราทำธุรกรรมไม่ได้เลย และดีใจที่เราได้รับความช่วยเหลือจากทางราชการทุกภาคส่วนมาช่วยเหลือตรงนี้ ใส่ใจประชาชนทุกที่

ที่มา : https://www.thaigov.go.th/news/contents/details/52139