รัฐบาลไทย-ข่าวทำเนียบรัฐบาล-นายศักดิ์สยาม ชิดชอบ รัฐมนตรีว่าการกระทรวงคมนาคม เป็นประธานประชุมคณะกรรมการเตรียม การเปิดให้บริการและการบริหารโครงการระบบรถไฟชานเมือง (สายสีแดง)


วันพุธที่ 27 เมษายน 2565
นายศักดิ์สยาม ชิดชอบ รัฐมนตรีว่าการกระทรวงคมนาคม เป็นประธานประชุมคณะกรรมการเตรียม การเปิดให้บริการและการบริหารโครงการระบบรถไฟชานเมือง (สายสีแดง)
และสถานีกลางบางซื่อ
นายศักดิ์สยาม ชิดชอบ รัฐมนตรีว่าการกระทรวงคมนาคม เป็นประธานประชุมคณะกรรมการเตรียมการเปิดให้บริการและการบริหารโครงการระบบรถไฟชานเมือง (สายสีแดง) และสถานีกลางบางซื่อ ครั้งที่ 3/2565 ในวันที่ 27 เมษายน 2565 เพื่อรับทราบแผนการเพิ่มรายได้โครงการรถไฟฟ้าสายสีแดง การดำเนินการด้านปริมาณผู้โดยสารในโครงการฯ และติดตามผลการดำเนินการด้านระบบตั๋วโดยสาร โดยในที่ประชุมได้รายงานความคืบหน้าการดำเนินงาน ดังนี้
1. ด้านสถานีรถไฟ จากการพัฒนาพื้นที่เชิงพาณิชย์และป้ายโฆษณา บริเวณอาคารสถานีกลางบางซื่อ และสถานีรถไฟซานเมืองสายสีแดงทั้ง 12 สถานี ซึ่งอยู่ระหว่างเสนอขออนุมัติจาก การรถไฟแห่งประเทศไทย (รฟท.) เพื่อออกประกาศเชิญชวน และคาดว่าสามารถออกประกาศขายซองได้ภายในเดือนมิถุนายน 2565 ทั้งนี้เมื่อวันที่ 22 เมษายน 2565 รฟท. ได้ทดลองนำรถไฟทางไกลดีเซลวิ่งทดสอบในเส้นทาง สถานีกลางบางซื่อ - ดอนเมือง บนโครงสร้างยกระดับพบว่า เป็นไปด้วยความเรียบร้อยไม่พบอุปสรรค โดยขบวนรถสามารถขึ้นโครงสร้างยกระดับเข้าสถานีกลางบางซื่อได้ และได้ทดสอบระบบอาณัติสัญญาณ European Train Control System (ETCS) Level 1 เพื่อป้องกันความผิดพลาดจากการควบคุมรถของพนักงาน โดยรถจะหยุดอัตโนมัติ เมื่อขบวนรถผ่านสัญญาณไฟสี และเมื่อเข้าใกล้ขบวนรถไฟคันหน้าเกินกว่าระยะที่กำหนดซึ่ง รฟท. ได้เริ่มนำร่องติดตั้งบนขบวนรถแล้ว
2. ด้านการเดินรถ ในระหว่างวันที่ 26 มีนาคม - 6 เมษายน 2565 พื้นที่สถานีกลางบางซื่อได้จัดงานสัปดาห์หนังสือแห่งชาติ โดยมีผู้เข้างาน จำนวนรวม 715,603 คน ซึ่งเป็นผลให้จำนวนผู้โดยสารเฉลี่ยของรถไฟฟ้าสายสีแดง เพิ่มขึ้นร้อยละ 31.86 จากปกติเฉลี่ย วันละ 8,216 คน/เที่ยว เพิ่มขึ้นเป็นวันละ 10, 833 คน/เที่ยว โดย รัฐมนตรีว่าการกระทรวงคมนาคม ได้มีข้อสั่งการ ดังนี้ 1) ให้พิจารณาปรับเส้นทาง Feeder ให้ตรงกับกลุ่มเป้าหมาย ของผู้ใช้รถไฟฟ้าสายสีแดง รวมถึงการจัดกิจกรรมส่งเสริมให้คนมาใช้งานพื้นที่สถานีกลางบางซื่อ เช่น การจัดนิทรรศการที่เป็นไฮไลต์ อาทิ นวัตกรรมยานยนต์ไฟฟ้า รวมถึงการดึงภาคเอกชนร่วมจัดงานในลักษณะการทำ Event List และแนวทางการทำค่าโดยสารราคาเดียว (Single Fare) ระหว่างผู้ให้บริการขนส่งในระบบต่าง ๆ เพื่อจูงใจให้ผู้โดยสารมาใช้บริการมากขึ้น และเพิ่มช่องทางการจำหน่ายบัตรให้ประชาชนมีความรู้สึกว่าสามารถหาซื้อได้ง่าย ได้แก่ การเปิดช่องทางจำหน่ายในร้านค้าสวัสดิการ ร้านค้าสหกรณ์ภายในมหาวิทยาลัย เป็นต้น รวมถึงการชักชวนให้กลุ่มอินฟลูเอนเซอร์ช่วยประชาสัมพันธ์ โดยการทำโปรโมชัน เป็นต้น และ 2) ให้ รฟท. เร่งรัดดำเนินการต่อขยายระบบการเดินรถไฟฟ้าสายสีแดง ทั้ง 3 เส้นทาง สายสีแดงอ่อน ช่วงตลิ่งชัน - ศาลายา และตลิ่งชัน - ศิริราช และสายสีแดงเข้ม ช่วงรังสิต - ธรรมศาสตร์รังสิต และทำ Timeline และ Action Plan เพื่อให้สามารถเดินตามแผนที่คาดว่าจะขออนุมัติในเดือน ตุลาคม 2565 โดยเร็ว
3. ด้านราคาค่าโดยสาร ปัจจุบันผู้โดยสารสามารถใช้บัตรโดยสาร EMV กับเรือโดยสาร รถโดยสารสาธารณะขององค์การขนส่งมวลชนแห่งประเทศไทย (ขสมก.) รถไฟฟ้า MRT สายสีน้ำเงิน และรถไฟฟ้า MRT สายสีม่วงได้แล้ว ซึ่งจะมีการยกเว้นค่าแรกเข้าในการเดินทางเชื่อมต่อระหว่างรถไฟฟ้าสายสีน้ำเงิน สายสีม่วง และสายสีแดง เพื่อลดภาระค่าใช้จ่ายในการเดินทางของประชาชน และจะสามารถใช้กับรถไฟฟ้าสายสีแดงได้ในเดือน พฤษภาคม 2565 โดยบัตรโดยสารรายเดือนประเภท 30 วัน 30 เที่ยว ราคา 750 บาท เฉลี่ย 25 บาทต่อเที่ยว ได้เริ่มจำหน่ายตั้งแต่วันที่ 14 กุมภาพันธ์ 2565 ทั้งนี้ กระทรวงฯ ได้เตรียมออกบัตรโดยสารรายเดือนร่วมกับรถโดยสารปรับอากาศของ ขสมก. ราคา 2,000 บาท โดยสามารถใช้บริการสายสีแดงได้ จำนวน 50 เที่ยว และใช้รถโดยสารได้ไม่จำกัดจำนวนเที่ยว ขณะนี้อยู่ระหว่างนำเสนอคณะกรรมการขนส่งทางบกกลาง คาดว่าจะสามารถจำหน่ายได้เดือน มิถุนายน 2565 นอกจากนี้ยังได้เปิดรับฟังความเห็นของประชาชนผ่านช่องทางต่าง ๆ เพื่อนำมาปรับปรุงการให้บริการ โดยที่ผ่านมา ได้มีข้อเสนอแนะของผู้ใช้บริการที่สำคัญ ได้แก่ การเพิ่มตู้เติมเงินบัตรอัตโนมัติ การเพิ่มบริการให้สามารถเติมเงินบัตรประเภท 30 วัน 30 เที่ยวได้ การเพิ่มความถี่ในการเดินรถ การจัดรถสาธารณะเชื่อมต่อกับสถานีรองรับการเดินทางให้เพียงพอต่อเนื่อง เพื่อส่งเสริมให้คนมาใช้บริการเพิ่มขึ้น และการปรับปรุงป้ายบอกทางให้ชัดเจน เป็นต้น
ทั้งนี้ ที่ประชุมได้มอบหมายให้หน่วยงานที่เกี่ยวข้องถอดบทเรียนด้านการประชาสัมพันธ์ที่เป็นปัญหาในโครงการอื่น ๆ เพื่อนำมาปรับปรุงแนวทางในการดำเนินการด้านประชาสัมพันธ์ให้มีประสิทธิภาพเข้าถึงกลุ่มเป้าหมายต่อไป

ที่มา : https://www.thaigov.go.th/news/contents/details/53993