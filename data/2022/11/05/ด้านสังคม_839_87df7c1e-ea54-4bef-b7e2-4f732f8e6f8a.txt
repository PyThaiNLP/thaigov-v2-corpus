รัฐบาลไทย-ข่าวทำเนียบรัฐบาล-รมว.พม. ลงพื้นที่ จ.พังงา มอบงบประมาณช่วยชาวชุมชนสร้างบ้านมั่นคงตำบลคลองเคียนกว่า 300 ครัวเรือน


วันพุธที่ 17 พฤศจิกายน 2564
รมว.พม. ลงพื้นที่ จ.พังงา มอบงบประมาณช่วยชาวชุมชนสร้างบ้านมั่นคงตำบลคลองเคียนกว่า  300 ครัวเรือน
รมว.พม. ลงพื้นที่ จ.พังงา มอบงบประมาณช่วยชาวชุมชนสร้างบ้านมั่นคงตำบลคลองเคียนกว่า  300 ครัวเรือน
เมื่อวันที่ 16 พ.ย. 64 เวลา 17.00 น. นายจุติ  ไกรฤกษ์  รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) พร้อมด้วยนางกันตวรรณ ตันเถียร กุลจรรยาวิวัฒน์ สมาชิกสภาผู้แทนราษฎรจังหวัดพังงา  และประธานคณะกรรมาธิการการเกษตรและสหกรณ์ สภาผู้แทนราษฎร  นายธรรมนูญ  ศรีวรรธนะ รองผู้ว่าราชการจังหวัดพังงา และคณะผู้บริหารกระทรวง พม. ลงพื้นที่จังหวัดพังงา ณ ชุมชมอ่าวมะขาม ตำบลคลองเคียน อำเภอตะกั่วทุ่ง จังหวัดพังงา เพื่อมอบงบประมาณโครงการบ้านมั่นคงตำบลคลองเคียน ปี 2564 จำนวน 337 ครัวเรือน เป็นเงิน 12,511,239 บาท สนับสนุนโดยสถาบันพัฒนาองค์กรชุมชน (องค์การมหาชน) หรือ พอช. นอกจากนี้ ได้เปิดศาลาชุมชนอ่าวมะขาม เพื่อใช้เป็นศาลาเอนกประสงค์สำหรับชาวชุมชน สนับสนุนงบประมาณ โดย พอช. และมอบถุงยังชีพให้ชาวบ้านที่ประสบปัญหาความเดือดร้อนทางสังคม ทั้งนี้ โครงการบ้านมั่นคงชนบทตำบลคลองเคียน เป็นการพัฒนาที่อยู่อาศัยปรับปรุงในที่ดินเดิม (ที่ดินรัฐ) สำหรับกลุ่มผู้เดือดร้อนที่อาศัยอยู่ในที่ดิน เจ้าท่า ป่าชายเลน และอุทยานแห่งชาติ จำนวน 337 ครัวเรือน โดย พอช. สนับสนุนงบประมาณ 12,511,239 บาท
นายจุติ กล่าวว่า การประชุมคณะรัฐมนตรีสัญจรครั้งนี้ที่จังหวัดกระบี่ หมายความว่าจังหวัดภาคใต้ฝั่งอันดามันทุกแห่งอยู่ในความสนใจของชาวโลก เพราะเป็นจังหวัดที่อยู่ใกล้เคียงกันและมีศักยภาพในการพัฒนาเติบโต ดังนั้น วิถีชีวิตของท่านจำเป็นต้องรักษาไว้ และเราจะทำเป็นระบบ โดยจะมีกระทรวงต่างๆ เข้ามาช่วยเหลือเรื่องที่ทำกิน ในขณะที่ กระทรวง พม. เข้ามาช่วยเรื่องบ้าน แต่ขณะนี้ งบประมาณมีจำกัด  ต้องค่อยๆ ทำ โดยจะมอบหมายให้ชุมชนเป็นคนตัดสินใจว่าใครจำเป็นที่สุดต้องได้ก่อน แต่ยืนยันว่าวันไหนที่รัฐบาลมีเงินก็จะจัดสรรเงินให้มากกว่านี้ วันนี้ ทั้งประเทศต้องการบ้าน 700,000 หลัง ภายใน 5 ปีข้างหน้า แต่รัฐบาลจัดสรรให้เงินมาสร้างบ้าน 7,000 หลัง  ตนจึงได้ตัดสินใจตั้งบริษัทลูกและระดมเงินทุนเอง เพราะถ้าคอยงบประมาณ พี่น้องก็ไม่มีบ้านอยู่ วันนี้ จะทำบ้านอีก 100,000 หลัง สำหรับผู้มีรายได้น้อยได้เช่า รวมทั้งในจังหวัดพังงา รัฐบาลไม่ได้นิ่งเฉยแต่ทำทุกอย่างเพื่อให้คนไทยมีบ้านอยู่ โดยการเคหะแห่งชาติที่สร้างบ้านเพื่อขายได้เปลี่ยนมาเป็นให้เช่า และกระทรวง พม. มี พอช. ที่พร้อมจะทำงานให้ทุกท่าน ซึ่งตนมาวันนี้เพื่อยืนยันว่ารัฐบาลมีความแน่วแน่ในการสร้างบ้านให้ท่านอยู่
ตัวแทนชาวชุมชนอ่าวมะขาม กล่าวว่า ขอขอบคุณสำหรับโครงการบ้านมั่นคง เพราะทำให้เรามีที่อยู่ มีบ้านที่มั่นคง ตนขอขอบคุณพลเอก ประยุทธ์ จันทร์โอชา นายกรัฐมนตรี คุณจุติ ไกรฤกษ์ รมว.พม. และทุกท่านที่ให้ความมั่นคงกับคนจนซึ่งวันนี้มีความมั่นคงด้านที่อยู่อาศัยแล้ว
นายจุติ กล่าวเพิ่มเติมว่า หลังจากที่ทุกท่านได้ฝากให้ตนไปบอกนายกรัฐมนตรี ว่ายังมีคนอีกเยอะที่รอความหวัง ความช่วยเหลือจากรัฐบาล โดยตนจะมอบหมายให้ปลัดกระทรวง พม. ทำหนังสือถึงนายกรัฐมนตรีว่า ชาวบ้านมีความประสงค์ให้ไปบอกนายกรัฐมนตรีว่าขอบคุณมาก แต่เราทุกคนมีความหวังและยังจะรอความช่วยเหลืออยู่

ที่มา : https://www.thaigov.go.th/news/contents/details/48344