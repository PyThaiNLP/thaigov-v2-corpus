รัฐบาลไทย-ข่าวทำเนียบรัฐบาล-โฆษกรัฐบาลเผย "นายกฯ" แนะประชาชนสังเกตอาการก่อนออกเดินทาง ในช่วงวันหยุดยาว 13-17 ก.ค.นี้ เน้นปฏิบัติตน ตามมาตรการป้องกันโควิด-19


วันอังคารที่ 12 กรกฎาคม 2565
พิมพ์
โฆษกรัฐบาลเผย "นายกฯ" แนะประชาชนสังเกตอาการก่อนออกเดินทาง ในช่วงวันหยุดยาว 13-17 ก.ค.นี้  เน้นปฏิบัติตน ตามมาตรการป้องกันโควิด-19
โฆษกรัฐบาลเผย "นายกฯ" แนะประชาชนสังเกตอาการก่อนออกเดินทาง ในช่วงวันหยุดยาว 13-17 ก.ค.นี้  เน้นปฏิบัติตน ตามมาตรการป้องกันโควิด-19 สถานประกอบการ/สถานที่ท่องเที่ยวยึดหลัก COVID Free Setting  พร้อมมอบ ก. สาธารณสุข ติดตามประเมินสถานการณ์อย่างใกล้ชิด
วันนี้ (12 กรกฎาคม 2565) นายธนกร วังบุญคงชนะ โฆษกประจำสำนักนายกรัฐมนตรี กล่าวว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ห่วงใยประชาชนที่จะออกเดินทางกลับภูมิลำเนาท่องเที่ยวช่วงวันหยุดยาว ระหว่างวันที่ 13-17 กรกฎาคมนี้ รวมทั้งการรวมกลุ่มทำกิจกรรมในวันอาสาฬหบูชาและวันเข้าพรรษา ขอให้สังเกตอาการ ประเมินตนเองก่อนออกเดินทางหรือรวมกิจกรรม ปฏิบัติตนตามมาตรการป้องกันโควิด-19 เน้นสวมหน้ากาก เว้นระยะห่าง ล้างมือ เพื่อความปลอดภัยทั้งต่อตนเองและชุมชน ส่วนสถานประกอบการ สถานที่ท่องเที่ยวต่าง ๆ ยังขอให้ปฏิบัติตามมาตรการ COVID Free Setting ทั้งนี้ นายกรัฐมนตรีได้มอบหมายกระทรวงสาธารณสุขเฝ้าระวังและประเมินสถานการณ์อย่างใกล้ชิดต่อเนื่อง และยืนยันว่า ระบบสาธารณสุขทั่วประเทศมีความพร้อมรองรับทุกระดับสถานการณ์ รวมทั้งหากยอดผู้ติดเชื้อพุ่งสูงขึ้น
สำหรับสถานการณ์การแพร่ระบาดของโควิด-19 วันนี้ พบผู้ติดเชื้อโควิด-19 รายใหม่ 1,679 ราย จำแนกเป็น ผู้ป่วยในประเทศ 1,679 ราย ผู้ป่วยมาจากต่างประเทศ 0 ราย ผู้เสียชีวิต 23 ราย ผู้ที่กำลังรักษาตัว 23,617 ราย และมียอดผู้ที่หายป่วยกลับบ้านแล้ว 2,115 ราย ทำให้มียอดผู้ป่วย ยืนยันสะสมตั้งแต่ 1 ม.ค. 65 จำนวน 2,325,098 ราย จำนวนผู้ที่หายป่วยสะสมจำนวน 2,325,540 ราย จำนวนผู้ป่วยปอดอักเสบรักษาตัวอยู่ในโรงพยาบาล 788 ราย

ที่มา : https://www.thaigov.go.th/news/contents/details/56807