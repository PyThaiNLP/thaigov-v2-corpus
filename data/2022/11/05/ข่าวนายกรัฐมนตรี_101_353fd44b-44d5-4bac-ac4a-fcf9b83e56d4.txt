รัฐบาลไทย-ข่าวทำเนียบรัฐบาล-นายกฯ รับข้อเสนอกลุ่มศิลปินและภาคีเครือข่ายอุตสาหกรรมสร้างสรรค์ จัดหามาตรการช่วยเหลือให้เข้าถึง Soft Loan มอบ ศบค. พิจารณาผ่อนปรนมาตรการถ่ายทำภาพยนตร์ ส่งเสริมวัฒนธรรมท้องถิ่น


วันพฤหัสบดีที่ 16 กันยายน 2564
พิมพ์
นายกฯ รับข้อเสนอกลุ่มศิลปินและภาคีเครือข่ายอุตสาหกรรมสร้างสรรค์ จัดหามาตรการช่วยเหลือให้เข้าถึง Soft Loan มอบ ศบค. พิจารณาผ่อนปรนมาตรการถ่ายทำภาพยนตร์ ส่งเสริมวัฒนธรรมท้องถิ่น
นายกรัฐมนตรีรับข้อเสนอกลุ่มศิลปินและภาคีเครือข่ายอุตสาหกรรมสร้างสรรค์และกลุ่มศิลปิน จัดหามาตรการช่วยเหลือให้เข้าถึง Soft Loan  มอบ ศบค. พิจารณาผ่อนปรนมาตรการถ่ายทำภาพยนตร์ ส่งเสริมวัฒนธรรมท้องถิ่น ต่อยอดเศรษฐกิจสร้างสรรค์ภายใต้โมเดล BCG
วันนี้  (16 กันยายน 2564) เวลา 14.30  น. ณ ห้อง PMOC ชั้น 2 ตึกไทยคู่ฟ้า ทำเนียบรัฐบาล พล.อ.ประยุทธ์ จันทร์โอชา นายกรัฐมนตรี และรัฐมนตรีว่าการกลาโหม เป็นประธานการประชุมร่วมกับภาคีเครือข่ายภาคเอกชนในอุตสาหกรรมสร้างสรรค์ และกลุ่มศิลปิน เพื่อหารือแนวทางการให้ความช่วยเหลือจากผลกระทบของสถานการณ์การแพร่ระบาดของโรคติดเชื้อไวรัสโคโรนา 2019 (โควิด-19) (ผ่านระบบ Video Conference) รวมกับกลุ่มศิลปินพื้นบ้าน  กลุ่มศิลปินแห่งชาติ ศิลปินศิลปากร  กลุ่มเครือข่ายอุตสาหกรรมบันเทิง โรงงานและภาพยนต์ และภาคเอกชน กว่า 40 องค์กร
ภายหลังการประชุม นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า นายกรัฐมนตรีมีความเห็นใจศิลปินพื้นบ้าน บุคลากรด้านศิลปวัฒนธรรมและผู้อยู่ในอุตสาหกรรมบันเทิง ซึ่งได้รับผลกระทบจากการแพร่ระบาดโรคติดเชื้อไวรัสโควิด-19  ที่ผ่านมารัฐบาลมีการช่วยเหลือเยียวยาผ่านมาตรการต่างๆ อาทิ การช่วยเหลือผู้ประกันตน ม. 33 ม. 39 และ ม. 40  การลดภาษีต่างๆ นอกจากนี้ นายกรัฐมนตรี ยังห่วงใยกลุ่มศิลปินบางส่วนที่ยังไม่ได้รับการฉีดวัคซีนโควิด-19 เนื่องจากข้อมูลตกหล่น จึงขอให้กระทรวงวัฒนธรรมเร่งประสาน รวบรวมรายชื่อและจำนวนบุคคลให้มีความชัดเจนมากยิ่งขึ้น เพื่อภาครัฐจะได้จัดสรรทั้งวัคซีค รวมทั้งชุดตรวจ ATK ให้เหมาะสม ขณะเดียวกัน ก็จะได้ให้มีการขึ้นทะเบียนเพื่อให้เข้าถึงการเยียวยาของรัฐบาล และยังเป็นการสร้างความเข้มแข็งในเครือข่ายของกลุ่มศิลปินทุกแขนงด้วย
โอกาสนี้ นายกรัฐมนตรี รับข้อเสนอเกี่ยวกับการผ่อนคลายมาตรการต่าง ๆ อาทิ การเปิดโรงภาพยนตร์ มหรสพ การผ่อนปรนให้กองถ่ายสามารถทำภาพยนตร์สามารถถ่ายทำได้ โดยจะมอบหมายให้ ศบค. ร่วมกับกระทรวงสาธารณสุขพิจารณามาตรการรองรับป้องกันไม่ให้มีการแพร่ระบาดของโรคโดยเฉพาะในพื้นที่เสี่ยง จะต้องมีท้องถิ่นเข้าดูแลการถ่ายทำในพื้นที่ ทั้งนี้ เพื่อป้องกันไม่ให้มีการรวมกลุ่มของคนมากเกินไป ยืนยันว่ารัฐบาลให้ความสำคัญและสนับสนุนการถ่ายทำภาพยนตร์ ศิลปะในท้องถิ่น และผู้ประกอบการอุตสาหกรรมสร้างสรรค์ ในการนำศิลปวัฒนธรรมต่อยอดเพื่อสร้างรายได้ให้แก่ประชาชน ทั้งนี้ ละครไทย หนังไทย เป็นที่นิยมในต่างประเทศเพราะวัฒนธรรมไทยเป็นที่ชื่นชมและเป็นเอกลักษณ์  เมื่อรวมกับความคิดสร้างสรรค์ ฝีมือคนไทย และความสามารถจัดการเชิงธุรกิจอย่างเป็นระบบ จะปรับเปลี่ยนเศรษฐกิจสร้างสรรค์สู่เวทีโลก ตามโมเดลเศรษฐกิจ BCG จาก โดยจะให้ทุกภาคส่วนที่เกี่ยวข้องเร่งดำเนินการให้เร็วที่สุด
โฆษกประจำสำนักนายกรัฐมนตรียังเปิดเผยว่า นายกรัฐมนตรี ได้สั่งการให้กระทรวงวัฒนธรรมประสานเครือข่าย/กลุ่มศิลปิน เพื่อจัดทำข้อมูลให้ครอบคลุมและชัดเจน มอบหมายให้กระทรวงการคลัง สำนักงบประมาณและสภาพัฒนาการเศรษฐกิจและสังคมแห่งชาติ พิจารณาให้ความช่วยเหลือเพิ่มเติมจากมาตรการลดภาษี การช่วยให้ผู้ประกอบการเข้าถึง Soft Loan แหล่งเงินทุน จากงบประมาณที่มีเหลืออยู่ จาก พรก. กู้เงินฯ โดยจะได้มีการนำเสนอให้ที่ประชุมคณะรัฐมนตรีพิจารณาต่อไป

ที่มา : https://www.thaigov.go.th/news/contents/details/45898