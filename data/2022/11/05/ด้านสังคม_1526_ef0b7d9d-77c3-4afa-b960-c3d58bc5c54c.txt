รัฐบาลไทย-ข่าวทำเนียบรัฐบาล-ดีอีเอส จัดทำแผนยุทธศาสตร์ธุรกรรมทางอิเล็กทรอนิกส์ พ.ศ. 2566 – 2570 ภายใต้กรอบพัฒนาธุรกรรมทางอิเล็กทรอนิกส์ของประเทศในระยะ 20 ปี


วันอังคารที่ 10 พฤษภาคม 2565
ดีอีเอส จัดทำแผนยุทธศาสตร์ธุรกรรมทางอิเล็กทรอนิกส์ พ.ศ. 2566 – 2570 ภายใต้กรอบพัฒนาธุรกรรมทางอิเล็กทรอนิกส์ของประเทศในระยะ 20 ปี
ดีอีเอส จัดทำแผนยุทธศาสตร์ธุรกรรมทางอิเล็กทรอนิกส์ พ.ศ. 2566 – 2570 ภายใต้กรอบพัฒนาธุรกรรมทางอิเล็กทรอนิกส์ของประเทศในระยะ 20 ปี
เมื่อวันที่  9 พฤษภาคม  2565 นางสาวอัจฉรินทร์ พัฒนพันธ์ชัย ปลัดกระทรวงดิจิทัลเพื่อเศรษฐกิจและสังคม (ดีอีเอส) เป็นประธานเปิดการประชุมเชิงปฏิบัติการนำเสนอโครงการภายใต้แผนยุทธศาสตร์เกี่ยวกับธุรกรรมทางอิเล็กทรอนิกส์ พ.ศ. 2566 – 2570 ณ ห้องประชุม บีบี 206 ชั้น 2 โรงแรมเซ็นทรา บายเซ็นทาราศูนย์ราชการและคอนเวนชันเซ็นเตอร์ แจ้งวัฒนะ โดยสำนักงานพัฒนาธุรกรรมทางอิเล็กทรอนิกส์ หรือ สพธอ. แผนดังกล่าวได้ตั้งเป้าหมายสำคัญเพื่อให้เกิดการใช้ประโยชน์จากการทำธุรกรรมทางอิเล็กทรอนิกส์เพื่อการส่งเสริมและพัฒนาเศรษฐกิจและสังคม ภายใต้บริบทการสร้างความเชื่อมั่นให้กับทุกภาคส่วนด้วยการมีมาตรฐานและกฎเกณฑ์การใช้งานที่เอื้ออำนวยต่อการสร้างขีดความสามารถในการแข่งขันของประเทศ
แผนยุทธศาสตร์ฯ ฉบับนี้ ได้บูรณาการความร่วมมือจากหน่วยงานภาครัฐที่เกี่ยวข้อง และได้มีการทบทวนแผนและนโยบายในระดับต่างๆ ว่าด้วยการพัฒนาดิจิทัลเพื่อเศรษฐกิจและสังคมตามกรอบแนวทางการพัฒนาธุรกรรมทางอิเล็กทรอนิกส์ของประเทศในระยะ 20 ปี และมีเป้าหมายเพื่อให้การทำธุรกรรมทางอิเล็กทรอนิกส์เป็นเครื่องสำคัญในการสร้างโอกาสและความได้เปรียบในเวทีการแข่งขันระดับภูมิภาค
เชื่อว่าประชุมเชิงปฏิบัติการในครั้งนี้  ได้สร้างความร่วมมือในการทำงานร่วมกัน และการมีส่วนร่วมในการผลักดันโครงการภายใต้แผนยุทธศาสตร์ รวมทั้งได้เห็นถึงความสำคัญของการพัฒนาธุรกรรมทางอิเล็กทรอนิกส์ในอนาคต และร่วมเป็นส่วนหนึ่งในการขับเคลื่อนการทำธุรกรรมทางอิเล็กทรอนิกส์ของประเทศ นำไปสู่การเพิ่มขีดความสามารถในการแข่งขันของประเทศ รวมถึงการสร้างความเชื่อมั่นให้ประชาชนสามารถเข้าถึงระบบการบริการอิเล็กทรอนิกส์ที่สำคัญและจำเป็นต่อการดำรงชีวิตประจำวัน
**************

ที่มา : https://www.thaigov.go.th/news/contents/details/54391