รัฐบาลไทย-ข่าวทำเนียบรัฐบาล-“ชัยวุฒิ” เร่งไทยพัฒนาด้านดิจิทัล เชื่อเป็นตัวชี้วัดเศรษฐกิจ หนุนการลงทุนต่างชาติ


วันพฤหัสบดีที่ 10 กุมภาพันธ์ 2565
“ชัยวุฒิ” เร่งไทยพัฒนาด้านดิจิทัล เชื่อเป็นตัวชี้วัดเศรษฐกิจ หนุนการลงทุนต่างชาติ
“ชัยวุฒิ” เร่งไทยพัฒนาด้านดิจิทัล เชื่อเป็นตัวชี้วัดเศรษฐกิจ หนุนการลงทุนต่างชาติ
เมื่อวันที่ 10 กุมภาพันธ์ 2565 นายชัยวุฒิ ธนาคมานุสรณ์ รัฐมนตรีว่าการกระทรวงดิจิทัลเพื่อเศรษฐกิจและสังคมกล่าวเปิดงานสัมมนา Thailand Digital Competitiveness 2022 หัวข้อ “Transformation for Citizen Centric Economy” ผ่านระบบออนไลน์ ซึ่งมีผู้ร่วมงานสัมมนาออนไลน์กว่า 500 คน งานสัมมนาฯครั้งนี้ จัดโดยสำนักงานคณะกรรมการดิจิทัลเพื่อเศรษฐกิจและสังคมแห่งชาติ (สดช.) ร่วมมือกับสมาคมการจัดการธุรกิจแห่งประเทศไทย(TMA) ในการนี้ รัฐมนตรีดีอีเอส กล่าวย้ำว่า ปัจจุบันการพัฒนาขีดความสามารถในการแข่งขันของประเทศด้านดิจิทัลถือเป็นหนึ่งในประเด็นสำคัญที่สถาบันจัดอันดับนานาชาติใช้ในการวัดสมรรถนะทางเศรษฐกิจและสังคมของประเทศต่าง ๆ และรวมถึงการใช้เป็นตัวชี้วัดความน่าสนใจในการลงทุนจากนักลงทุนต่างประเทศด้วย โดยปี 2564 ถือเป็นเรื่องน่ายินดีที่ประเทศไทยมีอันดับที่ดีขึ้น 1 อันดับจากปี 2563 มาอยู่ในอันดับที่ 38 จาก 64 ประเทศ และนโยบายของรัฐบาลด้านการปฏิรูปประเทศไทยสู่ดิจิทัลไทยแลนด์ มุ่งเน้นการพัฒนาระยะยาวอย่างยั่งยืนสอดคล้องกับการจัดทำยุทธศาสตร์ชาติ 20 ปี มีเป้าหมายการพัฒนาที่มุ่งเน้นการใช้ประโยชน์จากเทคโนโลยีดิจิทัลอย่างเต็มศักยภาพในการพัฒนาโครงสร้างพื้นฐาน นวัตกรรม ข้อมูล ทุนมนุษย์ เพื่อขับเคลื่อนประเทศไทยไปสู่การพัฒนาเศรษฐกิจและสังคมของประเทศ ไปสู่ความมั่นคง มั่งคั่ง และยั่งยืน
*********

ที่มา : https://www.thaigov.go.th/news/contents/details/51424