รัฐบาลไทย-ข่าวทำเนียบรัฐบาล-​มาแล้ว!!! นายจ้าง UAE จ้างตรงแรงงานไทย 25 อัตรา


วันพฤหัสบดีที่ 3 มีนาคม 2565
พิมพ์
​มาแล้ว!!! นายจ้าง UAE จ้างตรงแรงงานไทย 25 อัตรา
กระทรวงแรงงาน โดยกรมการจัดหางาน ชวนคนไทยที่ต้องการทำงานในสหรัฐอาหรับเอมิเรตส์ (UAE) ประเภทงานโรงแรมและร้านอาหาร สมัครงานโดยตรงผ่านเว็บไซต์/อีเมลนายจ้าง
นายสุชาติ ชมกลิ่น รัฐมนตรีว่าการกระทรวงแรงงาน เผยว่า กระทรวงแรงงาน โดยกรมการจัดหางานได้รับแจ้งจากฝ่ายแรงงานประจำสถานเอกอัครราชทูต ณ กรุงอาบูดาบี ว่าได้พบปะนายจ้าง/สถานประกอบการเพื่อขยายตลาดแรงงานและคุ้มครองสิทธิประโยชน์ของแรงงานไทย ซึ่งมีนายจ้าง/สถานประกอบการประเภทโรงแรม และร้านอาหาร จำนวน 3 แห่ง ได้แก่ 1) โรงแรม The Ritz-Carlton Ras Al Khaimah, Al Wadi Desert & Al Hamra Beach รัฐราสอัลไคม่าห์ 2) โรงแรม Anantara Eastern Mangroves Abu Dhabi Hotel เมืองอาบูดาบี และ3) โรงแรม Centara Mirage Beach Resort Dubai รัฐดูไบ ประสงค์จ้างแรงงานไทย 25 อัตรา โดยวิธีการจ้างตรง เพื่อป้องกันปัญหาการหลอกลวงคนหางานของสาย/นายหน้าเถื่อน
“รัฐบาลภายใต้การนำของพลเอกประยุทธ์ จันทร์โอชา นายกรัฐมนตรี และพลเอกประวิตร วงษ์สุวรรณ รองนายกรัฐมนตรี ซึ่งกำกับดูแลกระทรวงแรงงาน มีนโยบายให้ความสำคัญในการส่งเสริมแรงงานไทยไปทำงานต่างประเทศ เพราะไม่เพียงแต่ทำให้แรงงานไทยมีรายได้ มีคุณภาพชีวิตที่ดี ยังสามารถนำความรู้ทักษะที่ได้รับกลับมาต่อยอด พัฒนาตนเองและประเทศได้ต่อไป โดยเมื่อสถานการณ์โควิด – 19 คลี่คลาย จะมีความต้องการแรงงานไทยเพิ่มขึ้น ซึ่งคาดว่าจะทำให้ประเทศไทยมีรายได้เข้ามาจากหลายช่องทาง ก่อให้เกิดผลดีต่อเศรษฐกิจไทย” รัฐมนตรีว่าการกระทรวงแรงงาน กล่าว
ด้านนายไพโรจน์ โชติกเสถียร อธิบดีกรมการจัดหางาน กล่าวว่า หนึ่งในภารกิจหลักของกรมการจัดหางาน คือการส่งเสริมการขยายตลาดแรงงานไทยไปต่างประเทศ และสร้างโอกาสการมีงานทำให้คนหางานทำงานในต่างประเทศอย่างถูกกฎหมาย โดยนายจ้าง/สถานประกอบการในสหรัฐอาหรับเอมิเรตส์ (UAE) ทั้ง 3 แห่ง ต้องการแรงงานเพื่อทำงานในสถานประกอบการทั้งสิ้น จำนวน 25 อัตรา ดังนี้
1. โรงแรม Centara Mirage Beach Resort Dubai รัฐดูไบ จำนวน 20 อัตรา
ตำแหน่ง Guest Service และ Guest Relation Agent แผนก Front Office
ตำแหน่ง Waiter/waitress แผนก Food & Beverage  ตำแหน่ง Commis 1/2/3 แผนก Kitchen
อัตราเงินเดือน 1,800 ดีแรห์ม
2. โรงแรม Anantara Eastern Mangroves Abu Dhabi Hotel เมืองอาบูดาบี จำนวน 4 อัตรา
ตำแหน่ง Guest Service Agent (Front Office) จำนวน 2 อัตรา
ตำแหน่ง F&B Attendant (Waitress/Hostess) จำนวน 2 อัตรา
อัตราเงินเดือน 1,800 ดีแรห์ม
3.โรงแรม The Ritz-Carlton Ras Al Khaimah, Al Wadi Desert & Al Hamra Beach รัฐราสอัลไคม่าห์
ตำแหน่ง Spa Therapist จำนวน 1 อัตรา อัตราเงินเดือน 2,500 ดีแรห์ม
ทั้งนี้ อ้างอิงอัตราแลกเปลี่ยนตามธนาคารแห่งประเทศ ผู้สนใจสามารถเข้าไปดูรายละเอียดและช่องทางการสมัครตำแหน่งงานได้ที่ เว็บไซต์ doe.go.th/prd/overseas หัวข้อ ข่าวประชาสัมพันธ์ เรื่อง นายจ้างในสหรัฐอาหรับเอมิเรตส์มีความประสงค์จ้างแรงงานไทยโดยวิธีการจ้างตรง หรือสอบถามรายละเอียดเพิ่มเติมได้ที่กองบริหารแรงงานไทยไปต่างประเทศ โทรศัพท์ 0 2254 6708 ในวันและเวลาราชการ โดยคนหางาจะต้องสมัครงานกับนายจ้าง/สถานประกอบการผ่านเว็บไซต์ และอีเมลของนายจ้างโดยตรงเท่านั้น เพื่อป้องกันปัญหาการหลอกลวงคนหางานของสาย/นายหน้า

ที่มา : https://www.thaigov.go.th/news/contents/details/52137