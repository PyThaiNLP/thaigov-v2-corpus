รัฐบาลไทย-ข่าวทำเนียบรัฐบาล-สธ. สมโภชพระพุทธมหานวนาคปฏิมากร เพื่อความเป็นศิริมงคลคุ้มครองชาวสาธารณสุข


วันเสาร์ที่ 11 กันยายน 2564
สธ. สมโภชพระพุทธมหานวนาคปฏิมากร เพื่อความเป็นศิริมงคลคุ้มครองชาวสาธารณสุข
กระทรวงสาธารณสุขสมโภชพระพุทธมหานวนาคปฏิมากร (พระนาคปรก 9 เศียร) สูง 2.90 เมตร อัญเชิญประดิษฐาน ณ สำนักงานปลัดกระทรวงสาธารณสุข เพื่อความเป็นศิริมงคลและเป็นที่ยึดเหนี่ยวจิตใจ ปกป้องคุ้มครองชาวสาธารณสุขในการปฏิบัติหน้าที่ดูแลประชาชน
กระทรวงสาธารณสุขสมโภชพระพุทธมหานวนาคปฏิมากร (พระนาคปรก 9 เศียร) สูง 2.90 เมตร อัญเชิญประดิษฐาน ณ สำนักงานปลัดกระทรวงสาธารณสุข เพื่อความเป็นศิริมงคลและเป็นที่ยึดเหนี่ยวจิตใจ ปกป้องคุ้มครองชาวสาธารณสุขในการปฏิบัติหน้าที่ดูแลประชาชน
วันนี้ (11 กันยายน 2564) ที่ กระทรวงสาธารณสุข จ.นนทบุรี นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข พร้อมด้วย นพ.เกียรติภูมิ วงศ์รจิต ปลัดกระทรวงสาธารณสุข นำคณะผู้บริหารและบุคลากรกระทรวงสาธารณสุข สักการะและสมโภชพระพุทธมหานวนาคปฏิมากร (พระนาคปรก 9 เศียร) โดยมีสมเด็จพระมหารัชมงคลมุนี (ธงชัย ธมฺมธโช) เจ้าคณะใหญ่หนกลาง กรรมการมหาเถรสมาคม ผู้ช่วยเจ้าอาวาสวัดไตรมิตรวิทยารามวรวิหาร เป็นองค์ประธานฝ่ายสงฆ์ และพระสงฆ์ 9 รูป เจริญพระพุทธมนต์ รวมถึงพิธีบวงสรวงโดยโหรพราหมณ์
นายอนุทิน กล่าวว่า กระทรวงสาธารณสุขได้อัญเชิญพระพุทธมหานวนาคปฏิมากร (พระนาคปรก 9 เศียร) ที่ได้รับเมตตาจากสมเด็จพระมหารัชมงคลมุนี (ธงชัย ธมฺมธโช) มอบให้มาประดิษฐาน ณ บริเวณโถงชั้น 1 อาคาร 1 สำนักงานปลัดกระทรวงสาธารณสุข เพื่อความเป็นสิริมงคล แก่ข้าราชการ พนักงานเจ้าหน้าที่กระทรวงสาธารณสุข และเป็นเครื่องยึดเหนี่ยวจิตใจปกป้องคุ้มครองบุคลากรสาธารณสุขที่ทุ่มเทแรงกายแรงใจในการปฏิบัติหน้าที่ดูแลประชาชนให้มีสุขภาพและคุณภาพชีวิตที่ดีมาอย่างต่อเนื่อง ซึ่งในวิกฤติการแพร่ระบาดของโรคโควิด 19 เช่นนี้ พระพุทธคุณจะช่วยปกป้องคุ้มครองให้คลาดแคล้วปลอดภัยจากโรคภัยต่างๆ
ทั้งนี้ พระพุทธมหานวนาคปฏิมากร เป็นพระพุทธปฏิมาร่วมสมัย หล่อแยกเป็น 2 ส่วน ระหว่างองค์พระและฐานนาครององค์มีขนดซ้อนเรียง 7 ชั้นเป็นพุทธบัลลังก์ และมีองค์พญานาคแผ่พังพาน 9 เศียร ให้ทรงปลอดจากเภทภัยและหมู่มารที่มาผจญ รวมถึงคุ้มแดดคุ้มฝนให้ทรงสำราญพระวรกายตามตำนานที่กล่าวขานกันมาตั้งแต่อดีต เป็นคติธรรมที่นำมาสร้างเป็นพระพุทธปฏิมาจำลอง นัยยะเพื่อให้เกิดพุทธานุภาพ มีขนาดหน้าตักองค์พระกว้าง 30 นิ้ว ความสูง 2.90 เมตร ฐานกว้าง 1.20 เมตร น้ำหนักประมาณ 800 กิโลกรัม มีองค์ต้นแบบมาจากพระพุทธมหานวนาคปฏิมากรรุ่นแรก ปี 2541 ขนาด 5.5 นิ้ว สูง 8 นิ้ว ที่สมเด็จพระมหารัชมงคลมุนีจัดสร้างขึ้น เนื่องจากในช่วงปี 2540-2541 ประเทศไทยมีปัญหาเศรษฐกิจ IMF ต้องการปลดหนี้ให้ไทยเป็นเอกราช ปลดพันธนาการออกไป ให้หายจากโรคภัยไข้เจ็บ ร่างกายแข็งแรง เกิดความร่มเย็นเป็นสุขต่อประชาชนและประเทศชาติในภาวะวิกฤติ จากนั้นได้ทำพิธีมหาพุทธาภิเษก เมื่อวันที่ 31 พฤษภาคม 2541 ณ วัดไตรมิตรวิทยาราม โดยองค์พระพุทธมหานวนาคปฏิมากรรุ่นแรก จำลองมาจากพระพุทธรูปปางนาคปรก สมัยสุโขทัย พบเห็นที่วัดเจดีย์เจ็ดแถวในอุทยานประวัติศาสตร์ศรีสัชนาลัย ครั้งที่ได้จารึกแสวงบุญ ณ จ.สุโขทัย เมื่อปี พ.ศ.2538-2541 จึงมีดวงจิตระลึกถึงพระราชศรัทธาของอดีตบูรพกษัตริย์แห่งกรุงสุโขทัยเเรกเริ่มสถาปนากรุง ถือเป็นหนึ่งในพระกำลังแผ่นดินของประเทศ พระปฏิมาอธิษฐานบารมีให้ผู้บูชาสักการะ คุ้มโทษ ปัดเป่าโพยภัย
****************************************  11 กันยายน 2564

ที่มา : https://www.thaigov.go.th/news/contents/details/45732