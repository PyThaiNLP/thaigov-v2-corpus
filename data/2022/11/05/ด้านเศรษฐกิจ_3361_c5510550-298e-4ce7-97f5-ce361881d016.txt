รัฐบาลไทย-ข่าวทำเนียบรัฐบาล-นายวีรศักดิ์ หวังศุภกิจโกศล รัฐมนตรีช่วยว่าการกระทรวงคมนาคม เป็นประธานในพิธีวางพวงมาลา ณ อนุสาวรีย์ผู้กล้าหาญ กรมทางหลวง


วันศุกร์ที่ 1 เมษายน 2565
นายวีรศักดิ์ หวังศุภกิจโกศล รัฐมนตรีช่วยว่าการกระทรวงคมนาคม เป็นประธานในพิธีวางพวงมาลา ณ อนุสาวรีย์ผู้กล้าหาญ กรมทางหลวง
เนื่องในวันคล้ายวันสถาปนากรมทางหลวง ครบรอบ 110 ปี
นายวีรศักดิ์ หวังศุภกิจโกศล รัฐมนตรีช่วยว่าการกระทรวงคมนาคม ได้รับมอบหมายจากนายศักดิ์สยาม ชิดชอบ รัฐมนตรีว่าการกระทรวงคมนาคม ให้เป็นประธานในพิธีวางพวงมาลา ณ อนุสาวรีย์ผู้กล้าหาญ กรมทางหลวง เนื่องในวันคล้ายวันสถาปนากรมทางหลวง ครบรอบ 110 ปี พร้อมด้วย นายวิรัช พิมพะนิตย์ ที่ปรึกษารัฐมนตรีว่าการกระทรวงคมนาคม นายเชวงศักดิ์ เร่งไพบูลย์วงษ์ ที่ปรึกษารัฐมนตรีช่วยว่าการกระทรวงคมนาคม และหัวหน้าหน่วยงานในสังกัดเข้าร่วมพิธีดังกล่าว โดยมี นายสราวุธ ทรงศิวิไล อธิบดีกรมทางหลวง ผู้บริหาร ข้าราชการ และเจ้าหน้าที่กรมทางหลวง ให้การต้อนรับ ในวันที่ 1 เมษายน 2565 ณ กรมทางหลวง ถนนศรีอยุธยา กรุงเทพฯ
นายวีรศักดิ์ หวังศุภกิจโกศล กล่าวว่า กรมทางหลวง (ทล.) กระทรวงคมนาคม ได้รับการสถาปนาขึ้นเป็นกรม เมื่อวันที่ 1 เมษายน 2455 ในรัชสมัยพระบาทสมเด็จพระมงกุฎเกล้าเจ้าอยู่หัว ซึ่งในปี 2565 ถือเป็นปีที่ 110 โดย ทล. ได้ดำเนินงานตามนโยบายของรัฐบาลและกระทรวงคมนาคมในการพัฒนาโครงสร้างพื้นฐาน ก่อสร้าง กำกับ ตรวจตรา ควบคุม บำรุงรักษาทางหลวงแผ่นดิน ทางหลวงพิเศษ และทางหลวงสัมปทาน เพื่ออำนวยความสะดวกปลอดภัยให้แก่ประชาชนผู้ใช้เส้นทางได้อย่างมีประสิทธิภาพ อาทิ โครงการก่อสร้าง ทางหลวงพิเศษระหว่างเมือง การปรับปรุงเส้นทางเพื่อแก้ไขปัญหาการจราจรติดขัด และการพัฒนาระบบเก็บค่าผ่านทางแบบไม่มีไม้กั้น (M-Flow) รวมถึงการพัฒนาโครงข่ายทางหลวงเพื่อเป็นศูนย์กลางเชื่อมโยงภูมิภาคต่าง ๆ สร้างความเจริญด้านเศรษฐกิจ การค้า การลงทุน การท่องเที่ยวและสังคม โดยที่ผ่านมาในการปฏิบัติภารกิจ    เพื่อเปิดเส้นทางคมนาคมขนส่งทางถนนซึ่งอยู่ในพื้นที่อันตราย และมีผู้ก่อความไม่สงบคุกคาม ทล. ได้สูญเสียบุคลากรที่มีความกล้าหาญและเด็ดเดี่ยวที่ได้เสียสละชีวิตในการปฏิบัติภารกิจที่ได้รับมอบหมายให้สำเร็จ เพื่อให้ประชาชนได้รับความสะดวกในการคมนาคมขนส่ง อันจะนำความเจริญไปสู่สังคม สร้างความมั่นคงให้กับประเทศชาติ ทั้งนี้เพื่อเป็นการรำลึกถึงคุณงามความดีของบุคลากรผู้เสียสละ ทล. จึงได้จัดสร้างอนุสาวรีย์ผู้กล้าหาญขึ้นในปี 2515 โดยมีลักษณะเป็นฐานคอนกรีตทรงสี่เหลี่ยมสูง 2 เมตร บนฐานมีรูปปั้นคนนั่งขับรถแทรกเตอร์ ซึ่งเป็นรถที่ใช้ในงานก่อสร้าง รอบฐานจารึกชื่อวีรชนผู้กล้าหาญกรมทางหลวง จำนวน 54 นาย
ในโอกาสนี้ รัฐมนตรีช่วยว่าการกระทรวงคมนาคมได้ให้กำลังใจเจ้าหน้าที่ผู้ปฏิบัติงาน พร้อมมอบนโยบายให้ ทล. มุ่งเน้นการให้ความสำคัญในการให้บริการประชาชน และตอบสนองต่อความต้องการด้านการคมนาคมขนส่ง พัฒนาระบบการบริหารจัดการที่ดี เพื่อให้ประชาชนได้รับความพึงพอใจสูงสุดในการเดินทาง รวมทั้งบูรณาการร่วมกับหน่วยงานที่เกี่ยวข้องในการอำนวยความสะดวกปลอดภัยแก่ประชาชนผู้ใช้เส้นทางในช่วงเทศกาลสงกรานต์ 2565 ตามนโยบายของนายศักดิ์สยาม ชิดชอบ รัฐมนตรีว่าการกระทรวงคมนาคม

ที่มา : https://www.thaigov.go.th/news/contents/details/53187