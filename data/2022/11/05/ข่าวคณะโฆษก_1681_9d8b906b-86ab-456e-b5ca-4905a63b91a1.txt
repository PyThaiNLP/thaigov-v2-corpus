รัฐบาลไทย-ข่าวทำเนียบรัฐบาล-โฆษกรัฐบาลป้อง “บิ๊กตู่”สวน “ยิ่งลักษณ์” สร้างหนี้ประชานิยม-จำนำข้าวจนเป็นมรดกบาปให้คนไทยถึงปัจจุบัน แนะอย่าหลงภูมิใจตามคำพูดคนรอบข้าง เพราะบริหารโดยใช้วิธีซุกหนี้ไว้ใต้พรม


วันพุธที่ 1 มิถุนายน 2565
พิมพ์
โฆษกรัฐบาลป้อง “บิ๊กตู่”สวน “ยิ่งลักษณ์” สร้างหนี้ประชานิยม-จำนำข้าวจนเป็นมรดกบาปให้คนไทยถึงปัจจุบัน แนะอย่าหลงภูมิใจตามคำพูดคนรอบข้าง เพราะบริหารโดยใช้วิธีซุกหนี้ไว้ใต้พรม
โฆษกรัฐบาลป้อง “บิ๊กตู่”สวน “ยิ่งลักษณ์” สร้างหนี้ประชานิยม-จำนำข้าวจนเป็นมรดกบาปให้คนไทยถึงปัจจุบัน แนะอย่าหลงภูมิใจตามคำพูดคนรอบข้าง เพราะบริหารโดยใช้วิธีซุกหนี้ไว้ใต้พรม
วันที่ 1 มิ.ย. 65 นายธนกร วังบุญคงชนะ โฆษกประจำสำนักนายกรัฐมนตรี กล่าวถึงกรณีที่ น.ส.ยิ่งลักษณ์ ชินวัตร อดีตนายกรัฐมนตรี โพสต์ข้อความผ่านเฟซบุ๊กว่า พล.อ.ประยุทธ์ จันทร์โอชา นายกรัฐมนตรี และ รมว.กลาโหม บริหารงานไม่เป็น ทำให้หนี้สาธารณะเพิ่มขึ้นอย่างน่าใจหายว่า ไม่อยากให้ น.ส.ยิ่งลักษณ์ร้อนตัวที่เคยทำผิดพลาดและสร้างหนี้ไว้ไม่น้อย เพราะหากฟังดี ๆ จะทราบว่า นายกฯ ต้องการจะบอกว่ารัฐบาลนี้มีภาระต้องใช้หนี้โครงการรับจำนำข้าวหลายแสนล้านบาท ซึ่งถ้าหากไม่มีหนี้ก้อนนี้ก็จะทำให้มีเงินไปทำอย่างอื่นได้อีกมากมาย แต่กลับถูกนำไปเบี่ยงเบนประเด็นว่าท่านนายกฯ บริหารไม่เป็น ทั้งนี้ ความจริงแล้ว น.ส.ยิ่งลักษณ์ควรยอมรับว่า การสร้างหนี้ในสมัยรัฐบาลตนเองนั้นส่วนใหญ่เป็นหนี้ที่เกิดจากโครงการประชานิยม เช่น การจัดซื้อแท็บเล็ตให้นักเรียน ป.1 หรือโครงการรถคันแรก ดังนั้น การอ้างว่าสัดส่วนหนี้มีเพียงแค่ 45.91% ต่อ GDP จึงฟังไม่ขึ้น จากนั้นก็จะโยนภาระหนี้ให้แบงก์ชาติดูแล ซึ่งเหมือนกับซุกหนี้ไว้ใต้พรม แต่ที่จริงแล้วหนี้ที่แท้จริงไม่ได้ลดลงเลย ขณะที่หนี้ของรัฐบาลปัจจุบันนั้นส่วนใหญ่เป็นหนี้เพื่อช่วยเหลือประชาชนจากโรคระบาด และการกระตุ้นเศรษฐกิจจากวิกฤตของโลก ซึ่ง น.ส.ยิ่งลักษณ์ไม่ควรเอามาเทียบกันให้ตัวเองต้องอับอายมากขึ้นไปอีก
“น.ส.ยิ่งลักษณ์ควรเลิกหลงภูมิใจในตัวเองว่าสามารถสร้างรายได้ให้กับประเทศ หรือเพิ่มเงินในกระเป๋าให้ประชาชนมากขึ้นได้แล้ว เพราะสิ่งเหล่านี้มาจากการบริหารโดยใช้กลวิธีซุกหนี้ไว้ใต้พรม จนสร้างความเสียหายให้กับบ้านเมืองมาถึงทุกวันนี้ใช่หรือไม่ เช่นเดียวกับการประกาศว่าจะทำงบประมาณสมดุลให้ได้ แต่ความจริงก็ไม่ได้ทำ ขณะที่ตัวเลขหนี้สาธารณะที่นำมาเปรียบเทียบกับปัจจุบันนั้น ถ้าพี่น้องประชาชนศึกษาข้อมูลเชิงลึกจะพบว่า แม้ตัวเลขโดยรวมจะดูน้อยกว่า แต่สัดส่วนภาระหนี้ต่องบประมาณกลับเป็นตัวเลขที่สูงเกินกว่า 10% และยังสร้างภาระต่อมาแบบนี้เรื่อย ๆ ที่สำคัญ เพราะ น.ส.ยิ่งลักษณ์เชื่อคนรอบข้างที่บอกข้อมูลผิด ๆ แบบนี้มาตลอดใช่หรือไม่ จึงต้องหนีไปอยู่ต่างประเทศแล้วปล่อยให้รัฐมนตรีใน ครม.ตัวเองต้องติดคุกโดยไม่คิดจะกลับมาเหลียวแล” นายธนกร กล่าว

ที่มา : https://www.thaigov.go.th/news/contents/details/55282