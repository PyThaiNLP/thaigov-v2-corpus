รัฐบาลไทย-ข่าวทำเนียบรัฐบาล-ไทยร่วมพิธีเปิดงานมหกรรมพืชสวนโลก ครั้งที่ 7 ณ ประเทศเนเธอร์แลนด์


วันพฤหัสบดีที่ 14 เมษายน 2565
ไทยร่วมพิธีเปิดงานมหกรรมพืชสวนโลก ครั้งที่ 7 ณ ประเทศเนเธอร์แลนด์
ไทยร่วมพิธีเปิดงานมหกรรมพืชสวนโลก ครั้งที่ 7 ณ ประเทศเนเธอร์แลนด์ พร้อมเปิดตัว Thailand Pavilion อย่างยิ่งใหญ่ งดงามด้วยไม้ดอก พืชพรรณนานาชนิดจากหลากหลายประเทศทั่วทุกมุมโลก
เมื่อวันที่ 13 เมษายน 2565 ที่ผ่านมา ดร.ทองเปลว กองจันทร์ ปลัดกระทรวงเกษตรและสหกรณ์ เปิดเผยภายหลังเข้าร่วมพิธีเปิดงานมหกรรมพืชสวนโลก The International Horticultural Exposition 2022 หรือ EXPO 2022 Floriade Almere ณ ราชอาณาจักรเนเธอร์แลนด์ ว่า สมเด็จพระราชาธิบดีวิลเลม-อเล็กซานเดอร์ ทรงเป็นประธานในพิธีเปิดงานมหกรรมพืชสวนโลก ครั้งที่ 7 (The International Horticultural Exposition 2022) หรือ EXPO 2022 Floriade Almere ซึ่งเป็นงานแสดงพืชสวนยิ่งใหญ่ระดับโลก ได้รับการรับรองจากสมาคมพืชสวนระหว่างประเทศ (AIPH) และสำนักงานจัดงานมหกรรมนานาชาติ (BIE) มีประเทศเข้าร่วมจัดแสดง 26 ประเทศ และ 3 องค์กร ได้แก่ บังคลาเทศ เบลเยียม ชาด จีน โคลัมเบีย ไซปรัส เช็ค คองโก เอกวาดอร์ เอธิโอเปีย ฝรั่งเศส เยอรมนี กานา อินเดีย อิตาลี  ญี่ปุ่น  ลักเซมเบิร์ก กาตาร์ India – Spiritual Garden เกาหลีใต้ โซมาเลีย ซูดาน ซูรินัม ไทย เอมิเรตส์ ตุรกี เยเมน Lisinia และ Sino-Europe Horticulture Association (SEHA) และคาดว่าจะมีผู้เข้าชมงานกว่า 2 ล้านคน โดยมีกำหนดจัดขึ้นทุก ๆ 10 ปี จะหมุนเวียนไปตามเมืองต่าง ๆ จัดขึ้นครั้งแรกในปี พ.ศ. 2503 (ค.ศ. 1960) สำหรับประเทศไทยได้เข้าร่วมการจัดงาน Floriade มาแล้วถึง 3 ครั้ง ในปี พ.ศ. 2535 (ค.ศ. 1992) พ.ศ. 2545 (ค.ศ.2002) และ พ.ศ. 2555 (ค.ศ. 2012) และในปีนี้ เป็นการจัดงานครั้งที่ 7 มีวัตถุประสงค์เพื่อสร้างแรงบันดาลใจให้ผู้เข้าชมงาน ให้ดำเนินชีวิตที่เป็นมิตรกับสิ่งแวดล้อมมากขึ้น และมีชีวิตที่มีสุขภาพดีขึ้น จัดขึ้นระหว่างวันที่ 14 เมษายน – 9 ตุลาคม 2565 ณ เมืองอัลเมียร์ (Almere) จังหวัดเฟลโวลันด์ (Flevoland) บนพื้นที่กว่า 375 ไร่ ซึ่งเป็นเกาะเทียมที่ใหญ่ที่สุดในโลก อยู่ต่ำกว่าระดับน้ำทะเลมากกว่า 4 เมตร มีเขื่อนกั้นน้ำไว้เป็นแนวป้องกัน ก่อตั้งขึ้นในปี พ.ศ. 2529 (ค.ศ. 1986) แม้จะเป็นเมืองที่สร้างขึ้นมาใหม่ไม่ถึง 40 ปี แต่ที่นี่กลับมีสถาปัตยกรรม เส้นทางจักรยานหลายร้อยกิโลเมตร เส้นทางชายหาดที่ทอดยาว และทิวทัศน์ธรรมชาติโอบล้อมกันอย่างกลมกลืน
สำหรับแนวคิดการจัดงาน Expo 2022 Floriade Almere ในครั้งนี้ ต้องการจุดประกายให้ทุกคนเห็นถึงการให้ความสำคัญต่อสิ่งแวดล้อม ผ่านแนวคิด “Growing Green Cities” ที่มุ่งเน้นที่การทำให้เมืองต่างๆ มีความสนุกสนาน น่าอยู่ และยั่งยืนมากขึ้น โดยนำเสนอเทคโนโลยีและนวัตกรรมที่เป็นมิตรกับสิ่งแวดล้อมสำหรับเมืองแห่งอนาคต และมุ่งหวังที่จะสร้างแรงบันดาลใจให้ดำเนินวิถีชีวิตที่เป็นมิตรกับสิ่งแวดล้อมและให้มีสุขภาพที่ดีขึ้น ด้วยการดำเนินการพัฒนาเมืองให้เป็น…
Greening the city การเพิ่มความเป็นมิตรกับสิ่งแวดล้อมให้มากขึ้น
Feeding the city การพัฒนาการจัดหาอาหาร การผลิตอาหารอย่างยั่งยืนโดยเมืองและเพื่อเมือง
Energizing the city การจัดหาแหล่งพลังงานอัจฉริยะที่มีความยั่งยืนมากขึ้น
Healthying the city การมีสุขภาพที่ดีในเมืองที่ดี
“กิจกรรมภายในงาน ประกอบด้วย สวนพฤกษชาติ การนำเสนอนวัตกรรมและเทคโนโลยีพืชสวนของเนเธอร์แลนด์ กิจกรรมต่าง ๆ ที่แสดงถึงความเป็นมิตรกับสิ่งแวดล้อม เช่น งานศิลปะ ดนตรี เป็นต้น รวมทั้งการนำเสนอสินค้าจากประเทศต่าง ๆ การเจรจาธุรกิจ เป็นต้น ประกอบกับแนวคิดหลักของงาน Expo 2022 Floriade Almere คือ “Growing Green Cities” เป็นเรื่องราวเกี่ยวกับเทคโนโลยีและนวัตกรรมที่เป็นมิตรกับสิ่งแวดล้อมสำหรับเมืองแห่งอนาคต โดยประเทศไทยได้เตรียมเปิดตัว Thailand Pavilion ซึ่งถือเป็นโอกาสในการเผยแพร่ความก้าวหน้าในเรื่องนวัตกรรมด้านอาหารและสินค้าเกษตรของไทย การพัฒนากระบวนการผลิตที่ได้มาตรฐานและคุณภาพของไทยอย่างยั่งยืนสู่การรับรู้ของผู้เข้าชมงานกว่า 2 ล้านคน จากประเทศต่าง ๆ ทั่วโลก และเพื่อแสดงถึงความพร้อมของไทยทั้งภาคบริการ และภาคการเกษตรของไทย รวมทั้งความพร้อมด้านการท่องเที่ยวของไทย เผยแพร่แนวทางการบริหารจัดการอย่างยั่งยืน วิถีชีวิต วัฒนธรรมขนบธรรมเนียมประเพณี จึงขอเชิญผู้ที่สนใจมาเที่ยวชม Thailand Pavilion ได้ทุกวัน ตั้งแต่วันนี้ ถึง 9 ตุลาคม 2565 เวลา 10.00 น. - 19.00 น. และสามารถติดตามรับชมได้ทางออนไลน์ ผ่านเว็บไซต์ thailandfloriade2022.com อีกด้วย”  ปลัดเกษตรฯ กล่าว.

ที่มา : https://www.thaigov.go.th/news/contents/details/53604