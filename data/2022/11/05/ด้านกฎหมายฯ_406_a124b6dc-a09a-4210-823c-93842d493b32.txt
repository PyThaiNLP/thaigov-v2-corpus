รัฐบาลไทย-ข่าวทำเนียบรัฐบาล-กระทรวงยุติธรรม โดยกรมคุ้มครองสิทธิและเสรีภาพ เข้าพบ จเรตำรวจแห่งชาติ หารือเชิงรุก


วันอังคารที่ 18 มกราคม 2565
พิมพ์
กระทรวงยุติธรรม โดยกรมคุ้มครองสิทธิและเสรีภาพ เข้าพบ จเรตำรวจแห่งชาติ หารือเชิงรุก
กระทรวงยุติธรรม โดยกรมคุ้มครองสิทธิและเสรีภาพ เข้าพบ จเรตำรวจแห่งชาติ หารือเชิงรุก เร่งแจ้งสิทธิช่วยเหลือเยียวยาผู้เสียหายในคดีอาญา ให้เข้าถึงเหยื่อทุกรายที่ยังไม่ได้ยื่นคำขอ
วันนี้ (วันจันทร์ที่ 17 มกราคม 2565) เวลา 13.30 น. ณ ห้องประชุมสำนักงานกำลังพล อาคาร 5 ชั้น 6 สำนักงานตำรวจแห่งชาติ นายเรืองศักดิ์ สุวารี อธิบดีกรมคุ้มครองสิทธิและเสรีภาพ พร้อมด้วย พลโทมานะ เกิดโท ที่ปรึกษากรมคุ้มครองสิทธิและเสรีภาพ นายเกิดโชค เกษมวงศ์จิตร รองอธิบดีกรมคุ้มครองสิทธิและเสรีภาพ นางสาวจิฬาภรณ์ ตามชู กฤษณสุวรรณ ผู้อำนวยการสำนักงานช่วยเหลือทางการเงินแก่ผู้เสียหายและจำเลยในคดีอาญา นางสาวเปรมยุดา ตันติกนกพร ผู้อำนวยการกองพิทักษ์สิทธิและเสรีภาพ และคณะ ได้ เข้าพบ พล.ต.ท.มนตรี ยิ้มแย้ม รองจเรตำรวจแห่งชาติ สำนักงานตำรวจแห่งชาติ และคณะ เพื่อร่วมหารือการดำเนินงานเชิงรุกในการช่วยเหลือผู้เสียหายในคดีอาญา ให้เข้าถึงเหยื่อ ทุกรายที่ยังไม่ได้ยื่นคำขอ
สำหรับการประชุมดังกล่าวได้ร่วมกันพิจารณาในประเด็น ดังนี้
1. ความร่วมมือในการส่งต่อระบบฐานข้อมูลผู้เสียหายในคดีอาญา เพื่อให้ทางกรมคุ้มครองสิทธิและเสรีภาพ ตรวจสอบและ
ดำเนินการเชิงรุกแจ้งสิทธิและรับคำขอค่าตอบแทนผู้เสียหายในคดีอาญาร่วมกับสถานีตำรวจทั่วประเทศ
2. การพัฒนาแอพพลิเคชั่น  เพื่อให้มีความสะดวกรวดเร็ว สำหรับเจ้าหน้าที่ผู้ปฏิบัติงาน พนักงานสอบสวน และประชาชน
3. แนวทางความร่วมมือในการจัดหาทนายความในชั้นสอบสวน ตามประมวลกฎหมายอาญามาตรา 134 / 1 โดยได้รับคำแนะนำให้กรมครองสิทธิและเสรีภาพ ประสานข้อมูลกับสภาทนายความ เกี่ยวกับบัญชีรายชื่อและการให้บริการของทนายความ เพื่อจะได้จัดทำ มาตรฐานการบริการของทนายความร่วมกับสำนักงานตำรวจแห่งชาติต่อไป
ทั้งนี้ การประชุมหารือดังกล่าวเป็นไปด้วยความเรียบร้อย ซึ่งกรมคุ้มครองสิทธิและเสรีภาพและสำนักงานตำรวจแห่งชาติ จะได้นำข้อหารือมาดำเนินการในส่วนที่เกี่ยวข้อง เพื่อให้บริการประชาชนให้เกิดความสะดวก รวดเร็ว และเป็นธรรม ต่อไป

ที่มา : https://www.thaigov.go.th/news/contents/details/50637