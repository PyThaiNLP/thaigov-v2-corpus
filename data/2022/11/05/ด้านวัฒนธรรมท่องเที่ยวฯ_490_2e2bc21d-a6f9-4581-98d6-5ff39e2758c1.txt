รัฐบาลไทย-ข่าวทำเนียบรัฐบาล-20 ปี กระทรวงวัฒนธรรม เตรียมคัดเลือกผู้ทำคุณประโยชน์ต่อวธ. ประจำปี 2565


วันพุธที่ 20 กรกฎาคม 2565
พิมพ์
20 ปี กระทรวงวัฒนธรรม เตรียมคัดเลือกผู้ทำคุณประโยชน์ต่อวธ. ประจำปี 2565
20 ปี กระทรวงวัฒนธรรม เตรียมคัดเลือกผู้ทำคุณประโยชน์ต่อวธ. ประจำปี 2565
20 ปี กระทรวงวัฒนธรรม เตรียมคัดเลือกผู้ทำคุณประโยชน์ต่อวธ. ประจำปี 2565 ทั้งส่วนกลาง-ภูมิภาค ร่วม 522 รางวัล เนื่องในโอกาสวันคล้ายวันสถาปนากระทรวง 3 ต.ค. 2565 เพื่อยกย่องเชิดชูเกียรติมอบโล่รางวัล “วัฒนคุณาธร” แก่เยาวชน บุคคล คณะบุคคลและองค์กร เป็นพลังขับเคลื่อนงานศาสนา ศิลปะ และวัฒนธรรม ส่งเสริมบทบาททางวัฒนธรรมของไทยในเวทีโลก
นายอิทธิพล คุณปลื้ม รัฐมนตรีว่าการกระทรวงวัฒนธรรม (รมว.วธ.) เปิดเผยว่า กระทรวงวัฒนธรรม(วธ.) มีภารกิจในการเทิดทูนสถาบันหลักของชาติ สืบสานศิลปวัฒนธรรม และวิถีชีวิตดีงามของสังคมไทย ส่งเสริมเศรษฐกิจวัฒนธรรม เพื่อสร้างคุณค่าทางสังคมและมูลค่าทางเศรษฐกิจ อีกทั้งวธ.ดำเนินงานด้านศาสนา ศิลปะ และวัฒนธรรม ภายใต้วิสัยทัศน์ “วัฒนธรรมและความคิดสร้างสรรค์ มีบทบาทนำในการพัฒนาเศรษฐกิจและสังคมไทย” พัฒนาความสำคัญด้านวัฒนธรรมกับต่างประเทศ และส่งเสริมบทบาททางวัฒนธรรมของไทยในเวทีโลก ดังนั้น วธ. จึงได้ตระหนักถึงความสำคัญของทุกภาคีเครือข่าย ที่ร่วมนำวัฒนธรรมมาสร้างคนดี สังคมดี สร้างมูลค่าทางเศรษฐกิจ ส่งเสริมเศรษฐกิจวัฒนธรรม เพื่อเป็นฐานรากในการพัฒนาประเทศอย่างยั่งยืน จึงได้ดำเนินการคัดเลือกผู้ทำคุณประโยชน์ต่อวธ.มาตั้งแต่ปี พ.ศ.2550 ต่อเนื่องมาจนถึงปัจจุบัน เพื่อประกาศยกย่องเชิดชูเกียรติและมอบรางวัล “วัฒนคุณาธร” ให้แก่ภาคีเครือข่ายภาคประชาชนทั้งเด็ก เยาวชน บุคคล นิติบุคคลหรือคณะบุคคล ทั้งในส่วนกลางและส่วนภูมิภาคที่มีกิจกรรมหรือผลงานดีเด่น เป็นที่ประจักษ์ถึงความมุ่งมั่นและทุ่มเทต่อการสนับสนุนการขับเคลื่อนการดำเนินงานด้านศาสนา ศิลปะและวัฒนธรรมในทุกมิติของวธ. เป็นผลงานสำคัญโดดเด่น มีคุณค่าและเกิดประโยชน์ต่อสาธารณชนอย่างกว้างขวางทั้งในประเทศและต่างประเทศ
รัฐมนตรีว่าการกระทรวงวัฒนธรรม กล่าวอีกว่า ขณะนี้วธ.อยู่ระหว่างดำเนินการคัดเลือกผู้ทำคุณประโยชน์ต่อวธ. โดยแบ่งเป็น 3 ประเภท  ได้แก่ 1.ประเภทเด็กหรือเยาวชน 2.ประเภทบุคคล 3.ประเภทนิติบุคคล หรือคณะบุคคล ซึ่งปีนี้จะมีผู้ได้รับการเสนอชื่อเข้ารับการคัดเลือกเป็นผู้ทำคุณประโยชน์ต่อกระทรวงวัฒนธรรม ประจำปีงบประมาณ พ.ศ. 2565 รวมทั้งสิ้นไม่เกิน 522 รางวัล แบ่งเป็นส่วนกลาง หน่วยงานในสังกัดวธ. 11 หน่วยงาน จำนวน 66 รางวัล และส่วนภูมิภาค 76 จังหวัด จำนวน 456 รางวัล โดยจะประกาศผลภายในเดือนสิงหาคม 2565 เพื่อเผยแพร่ประชาสัมพันธ์ต่อหน่วยงานและสาธารณชนทางสื่อต่าง ๆ ต่อไป
ทั้งนี้ ผู้ได้รับการคัดเลือกจะได้รับโล่รางวัล “วัฒนคุณาธร” เนื่องในวันคล้ายวันสถาปนากระทรวงวัฒนธรรม 3 ตุลาคม 2565 ซึ่งปีนี้เป็นปีที่ 20 ปี ครบรอบ 2 ทศวรรษ ของกระทรวงวัฒนธรรม และเพื่อเป็นการสร้างขวัญกำลังใจและความภาคภูมิใจให้แก่บุคคลและองค์กรภาคีเครือข่ายที่ได้ร่วมเป็นพลังสำคัญในการอนุรักษ์สืบสานมรดกทางศิลปวัฒนธรรมของท้องถิ่นและประเทศชาติให้คงอยู่อย่างยั่งยืน

ที่มา : https://www.thaigov.go.th/news/contents/details/57066