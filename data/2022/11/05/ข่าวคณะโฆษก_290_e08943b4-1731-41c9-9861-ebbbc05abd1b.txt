รัฐบาลไทย-ข่าวทำเนียบรัฐบาล-โฆษกรัฐบาลเผย“นายกฯ”ห่วงประชาชน ถูกหลอกลวงจาก “SMS ไลน์ เฟสบุ๊ก แอปเงินกู้ โทรศัพท์” แนะต้องตรวจสอบให้ดีก่อน กำชับ สตช. ดีอี ศูนย์ต่อต้านข่าวปลอมประเทศไทย ดำเนินการตามกฎหมายสูงสุด


วันพฤหัสบดีที่ 30 กันยายน 2564
โฆษกรัฐบาลเผย“นายกฯ”ห่วงประชาชน ถูกหลอกลวงจาก “SMS ไลน์ เฟสบุ๊ก แอปเงินกู้ โทรศัพท์” แนะต้องตรวจสอบให้ดีก่อน กำชับ สตช. ดีอี ศูนย์ต่อต้านข่าวปลอมประเทศไทย ดำเนินการตามกฎหมายสูงสุด
โฆษกรัฐบาลเผย “นายกฯ”ห่วงประชาชน ถูกหลอกลวงจาก “SMS ไลน์ เฟสบุ๊ก แอปเงินกู้ โทรศัพท์” แนะ ต้องตรวจสอบให้ดีก่อน กำชับสำนักงานตำรวจแห่งชาติ กระทรวงดีอี  ศูนย์ต่อต้านข่าวปลอมประเทศไทย ดำเนินการตามกฎหมายสูงสุด
วันนี้ (30 กันยายน 2564) นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า พลเอกประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหมเป็นห่วงประชาชนตกเป็นเหยื่อ SMS ไลน์ เฟสบุ๊ก แอปเงินกู้ และโทรศัพท์ หลอกลวง ปัจจุบันมิจฉาชีพใช้เทคนิคการชวนเชื่อผ่าน ข้อความ “ได้รับเงินฟรี หรือ กู้ง่าย”  แอบแฝงหลอกลวง หลอกดูดเงิน-ข้อมูล ประชาชน โดยอ้างเป็นผู้ให้บริการแหล่งเงินกู้ของรัฐ และแอบแฝงตัวมากับการจ่ายเงินเงินเยียวยาประกันสังคมให้กับผู้ประกันตน เพื่อหลอกรับเงินเยียวยา ม.33 ทำให้ประชาชนที่ไม่ทันตรวจสอบข้อเท็จจริงหลงเชื่อ ทำให้สูญเสียเงินเป็นจำนวนมาก ซึ่งลักษณะกลโกงที่มิจฉาชีพใช้มีหลากหลายรูปแบบ อาทิ กลโกลทางโทรศัพท์ กลโกงบัตรต่างๆ เช่น ATM บัตรเครดิต กลโกงธนาคารออนไลน์ กลโกงออนไลน์ ซึ่งปัจจุบัน สามารถทำได้อย่างง่ายขึ้นเนื่องจากเทคโนโลยีการสื่อสารที่เปลี่ยนไป ฝากประชาชนขอให้ตรวจสอบที่มาของ SMS/APP/Web ผู้ให้บริการเหล่านั้นต้องได้รับอนุญาตประกอบธุรกิจถูกต้องตามกฎหมาย โดยตรวจสอบได้ที่เว็บไซต์หน่วยงาน กระทรวงการคลัง ธนาคารแห่งประเทศไทย เป็นต้น หรือ โทร สอบถามเพิ่มเติมได้ที่ ศูนย์คุ้มครองผู้ใช้บริการทางการเงิน (ศคง.) โทร. 1213  และหากพบเบาะแสการกระทำความผิด ติดต่อหน่วยงานที่เกี่ยวข้อง เช่น ธนาคาร สถาบันทางการเงิน หรือแจ้งเจ้าหน้าที่ตำรวจ โดยแจ้งไปยัง Call Center สำนักงานตำรวจแห่งชาติ หมายเลขโทรศัพท์ 191 หรือ 1599 ได้ตลอด 24 ชั่วโมง
“ท่านนายกรัฐมนตรีห่วงประชาชน อย่าเชื่อและอย่ากรอกข้อมูลส่วนตัวผ่านลิงก์ที่มิจฉาชีพส่ง จะทำให้ตกเป็นเหยื่อ สูญเสียทั้งข้อมูลส่วนตัวและทรัพย์สิน ซึ่งนายกรัฐมนตรีได้กำชับให้สำนักงานตำรวจแห่งชาติ และ กระทรวงดิจิทัลเพื่อเศรษฐกิจและสังคม ศูนย์ต่อต้านข่าวปลอมประเทศไทย ตรวจสอบ หากพบหลักฐานการกระทำผิด ให้ดำเนินการตามกฎหมายสูงสุด เพราะถือว่าเป็นอาชญากรรมทางเศรษฐกิจ หากินบนความเดือดร้อนของพี่น้องประชาชนที่ได้รับความยากลำบากจากสถานการณ์เศรษฐกิจขณะนี้” นายธนกร กล่าว
--------------------------------------------------------
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/46402