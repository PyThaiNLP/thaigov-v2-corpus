รัฐบาลไทย-ข่าวทำเนียบรัฐบาล-โฆษกรัฐบาลเผย นายกฯ กำชับ มท. กทม. ขอความร่วมมือนักท่องเที่ยวไทย-ต่างชาติงดเล่นน้ำสงกรานต์ถนนข้าวสาร ชี้เป็นพื้นที่สาธารณะที่ไม่ได้รับอนุญาตเล่นน้ำ วอนผู้ประกอบการร่วมมือ


วันพฤหัสบดีที่ 14 เมษายน 2565
พิมพ์
โฆษกรัฐบาลเผย นายกฯ กำชับ มท. กทม. ขอความร่วมมือนักท่องเที่ยวไทย-ต่างชาติงดเล่นน้ำสงกรานต์ถนนข้าวสาร ชี้เป็นพื้นที่สาธารณะที่ไม่ได้รับอนุญาตเล่นน้ำ วอนผู้ประกอบการร่วมมือ
โฆษกรัฐบาลเผย นายกฯ กำชับ มท. กทม. ขอความร่วมมือนักท่องเที่ยวไทย-ต่างชาติงดเล่นน้ำสงกรานต์ถนนข้าวสาร ชี้เป็นพื้นที่สาธารณะที่ไม่ได้รับอนุญาตเล่นน้ำ วอนผู้ประกอบการร่วมมือ
วันที่ 14 เม.ย. 65 นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า หลังจากที่ปรากฏภาพการเล่นน้ำสาดน้ำสงกรานต์บริเวณถนนข้าวสาร และอีกหลายพื้นที่ในช่วงวานนี้ (13 เม.ย. 65) อันเป็นการฝ่าฝืนมาตรการของ ศบค. ที่ห้ามเล่นน้ำในพื้นที่สาธารณะ ส่วนพื้นที่ที่ขออนุญาตจัดกิจกรรมให้เล่นได้ตามประเพณี ซึ่งในกรณีถนนข้าวสารเป็นพื้นที่สาธารณะไม่ได้รับอนุญาต โดยกรณีดังกล่าว พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ในฐานะผู้อำนวยการศูนย์บริหารสถานการณ์การแพร่ระบาดของโรคติดเชื้อไวรัสโคโรนา 2019 (โควิด-19) (ศบค.) มีความห่วงใยเพราะอาจเกิดเป็นคลัสเตอร์การแพร่ระบาดโควิดได้ โดยได้กำชับสั่งการกระทรวงมหาดไทย กรุงเทพมหานคร ให้เข้าไปแก้ไขเรื่องที่เกิดขึ้นโดยเร่งด่วน พร้อมขอความร่วมมือนักท่องเที่ยวไทย-ต่างชาติงดเล่นน้ำสงกรานต์ถนนข้าวสารที่เป็นพื้นที่สาธารณะไม่ได้รับอนุญาต และขอให้ผู้ประกอบการถนนข้าวสารให้ร่วมมือชี้แจงนักท่องเที่ยวด้วย ซึ่งวันนี้กรุงเทพมหานคร โดยปลัดกรุงเทพมหานคร ได้ประชุมหน่วยงานที่เกี่ยวข้องเพื่อกำกับดูแลให้ทุกอย่างเป็นไปตามมาตรการที่ ศบค. กำหนด
นายธนกรกล่าวต่อว่า ในช่วงเทศกาลวันหยุดสงกรานต์ซึ่งเป็นวันหยุดยาวตามประเพณีไทย นายกรัฐมนตรี พลเอก ประยุทธ์ ได้ติดตามประเมินสถานการณ์โดยตลอด พร้อมรับทราบว่าประชาชนส่วนใหญ่ทั่วประเทศปฏิบัติตามมาตรการของ ศบค. ด้วยดี เพราะตระหนักถึงความปลอดภัย และลดความเสี่ยงติดเชื้อจากการแพร่ระบาดโควิดแบบคลัสเตอร์ ขณะที่ก็มีในส่วนของประชาชนที่ยังไม่ปฏิบัติตามมาตรการ ซึ่งรัฐบาล และ ศบค. ต้องขอความร่วมมือมายังประชาชน ไม่อยากให้เป็นการบังคับ เพราะอาจทำลายบรรยากาศแห่งความสุข และเทศกาลท่องเที่ยวที่สำคัญของไทย โดยหวังว่าจะได้รับความร่วมมือจากประชาชนและนักท่องเที่ยว ไม่ปรากฏภาพการเล่นน้ำ สาดน้ำในพื้นที่ถนนข้าวสาร หรือพื้นที่สาธารณะอื่น ๆ อีก ทั้งนี้ ขอให้นักท่องเที่ยวเห็นใจเจ้าหน้าที่ เวลาเจ้าหน้าที่ตักเตือนขออย่ามีอารมณ์ต่อว่า แสดงกิริยาที่ไม่เหมาะสม ขอให้เข้าใจการทำงานของเจ้าหน้าที่ ซึ่งต้องปฏิบัติตามคำสั่งที่ได้รับมอบหมายอย่างเคร่งครัด ขอให้นักท่องเที่ยวใจเย็น ๆ มีสติ เที่ยวสงกรานต์วิถีใหม่ ปฏิบัติตามมาตรการอย่างเคร่งครัด และให้คำนึงถึงผบกระทบที่อาจจะเกิดขึ้นต่อส่วนรวมให้มากกว่าความสนุกที่กลุ่มคนส่วนน้อยได้รับ
“นายกรัฐมนตรีย้ำมายังคนไทยทุกคน ร่วมสืบสานวัฒนธรรมไทย สงกรานต์วิถีใหม่ รับผิดชอบต่อครอบครัวและสังคม พร้อมฝากถึงกลุ่มคนโดยเฉพาะวัยรุ่นที่ได้เดินทางไปเที่ยวในสถานที่ที่มีการรวมกลุ่มจัดกิจกรรมสนุกสนาน ขอให้เฝ้าสังเกตอาการอย่างต่อเนื่อง ช่วงนี้ขอให้ระมัดระวังอย่าใกล้ชิดกับบุคคลในครอบครัวโดยเฉพาะเด็ก ผู้สูงอายุ และผู้ป่วย เพื่อป้องกันการแพร่เชื้อที่อาจได้รับมาจากสถานที่ท่องเที่ยวไปยังบุคคลในครอบครัว” นายธนกรย้ำ

ที่มา : https://www.thaigov.go.th/news/contents/details/53612