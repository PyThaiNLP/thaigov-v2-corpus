รัฐบาลไทย-ข่าวทำเนียบรัฐบาล-โฆษกรัฐบาลลั่น นายกฯ พร้อมแจงศึกซักฟอก มั่นใจนายกฯ ชี้แจงฉลุยเพราะไม่ได้ทำอะไรผิด ย้อนฝ่ายค้าน ระวังถูกสวนกลับกลางสภาฯ เสียเอง


วันพุธที่ 27 เมษายน 2565
พิมพ์
โฆษกรัฐบาลลั่น นายกฯ พร้อมแจงศึกซักฟอก มั่นใจนายกฯ ชี้แจงฉลุยเพราะไม่ได้ทำอะไรผิด ย้อนฝ่ายค้าน ระวังถูกสวนกลับกลางสภาฯ เสียเอง
โฆษกรัฐบาลลั่น นายกฯ พร้อมแจงศึกซักฟอก มั่นใจนายกฯ ชี้แจงฉลุยเพราะไม่ได้ทำอะไรผิด ย้อนฝ่ายค้าน ระวังถูกสวนกลับกลางสภาฯ เสียเอง
วันที่ 27 เมษายน 2565 นายธนกร วังบุญคงชนะ โฆษกประจำสำนักนายกรัฐมนตรี กล่าวถึงกรณีที่นายประเสริฐ จันทรรวงทอง เลขาธิการพรรคเพื่อไทย ระบุว่า จะยื่นญัตติขอเปิดอภิปรายไม่ไว้วางใจรัฐบาลภายหลังจากการพิจารณาร่างพระราชบัญญัติประกอบรัฐธรรมนูญว่าด้วยพรรคการเมือง และร่างพระราชบัญญัติประกอบรัฐธรรมนูญว่าด้วยการเลือกตั้ง ส.ส. ผ่านการพิจารณาของรัฐสภาในวาระที่ 3 แล้วว่า รัฐบาลโดยเฉพาะ พล.อ.ประยุทธ์ จันทร์โอชา นายกฯ และรมว.กลาโหม พร้อมชี้แจงทุกเรื่อง ทุกประเด็น เพราะมั่นใจว่าไม่ได้ทำอะไรผิด และจะใช้โอกาสนี้ชี้แจงและทำความเข้าใจกับประชาชนถึงสิ่งต่างๆ ที่ถูกฝ่ายค้านพยายามบิดเบือนสร้างความสับสนให้กับประชาชนในช่วงที่ผ่านมาด้วย ซึ่งสุดท้ายอาจจะกลายเป็นฝ่ายค้านเองที่จะถูกเปิดเผยว่าที่ผ่านมาได้ทำหน้าที่ของตัวเองได้อย่างเหมาะสมแล้วหรือไม่ เพื่อให้ประชาชนพิจารณาว่า สมควรจะไว้วางใจหรือให้โอกาสฝ่ายค้านเข้ามาบริหารประเทศอย่างที่ร้องขออยู่ทุกวี่วันหรือไม่
"มั่นใจว่าที่ผ่านมารัฐบาล โดยเฉพาะท่านนายกฯ บริหารราชการแผ่นดินด้วยความซื่อสัตย์ สุจริต เด็ดขาดกับการทุจริต ไม่มีการเอื้อประโยชน์ให้แก่ตนเองและพวกพ้องเหมือนรัฐบาลที่ผ่านมา ที่สำคัญ รัฐบาลให้ความสำคัญกับรัฐสภา โดยนึกถึงประโยชน์ของประชาชนเป็นที่ตั้ง ไม่มุ่งเน้นเล่นเกมการเมืองเพื่อใครบางคนหรือกลุ่มคนบางกลุ่ม ดังนั้น ขอให้ฝ่ายค้านทำหน้าที่ของตัวเองอย่างเต็มที่ อย่าออกแนวเป็นเด็กงอแงเหมือนที่ผ่านมา ที่อยากเป็นรัฐบาลแต่พอไม่ได้เป็นก็ไม่ยอมทำหน้าที่ฝ่ายค้านให้สมศักดิ์ศรี เอกสารที่ว่าเด็ด หลักฐานที่ว่าแน่ ขอให้นำมาอภิปรายในสภาฯ ได้เลย ไม่ใช่ใช้แต่วาทกรรมเหมือนที่ผ่านมา" นายธนกร กล่าว

ที่มา : https://www.thaigov.go.th/news/contents/details/53963