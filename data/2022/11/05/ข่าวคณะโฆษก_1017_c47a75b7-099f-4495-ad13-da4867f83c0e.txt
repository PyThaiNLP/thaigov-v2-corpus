รัฐบาลไทย-ข่าวทำเนียบรัฐบาล-โฆษกรัฐบาลเผย นายกฯ ยินดีนักกีฬาทีมชาติไทย ทำผลงานได้ตามเป้าหมายที่คาดหวังไว้ ในกีฬาโอลิมปิกฤดูหนาว “ปักกิ่ง 2022” (Olympic Games Beijing 2022) รัฐบาลพร้อมส่งเสริมศักยภาพนักกีฬาไทยอย่างต่อเนื่อง


วันพฤหัสบดีที่ 10 กุมภาพันธ์ 2565
พิมพ์
โฆษกรัฐบาลเผย นายกฯ ยินดีนักกีฬาทีมชาติไทย ทำผลงานได้ตามเป้าหมายที่คาดหวังไว้ ในกีฬาโอลิมปิกฤดูหนาว “ปักกิ่ง 2022” (Olympic Games Beijing 2022) รัฐบาลพร้อมส่งเสริมศักยภาพนักกีฬาไทยอย่างต่อเนื่อง
โฆษกรัฐบาลเผย นายกฯ ยินดีนักกีฬาทีมชาติไทย ทำผลงานได้ตามเป้าหมายที่คาดหวังไว้ ในกีฬาโอลิมปิกฤดูหนาว “ปักกิ่ง 2022” (Olympic Games Beijing 2022) รัฐบาลพร้อมส่งเสริมศักยภาพนักกีฬาไทยอย่างต่อเนื่อง
วันที่ 10 กุมภาพันธ์ 2565 นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ได้ติดตามการแข่งขันกีฬาโอลิมปิกฤดูหนาว ครั้งที่ 24 ณ กรุงปักกิ่ง สาธารณรัฐประชาชนจีน ระหว่างวันที่ 4-20 กุมภาพันธ์ 2565 พร้อมให้กำลังใจและเชิญชวนประชาชนร่วมส่งแรงเชียร์นักกีฬาไทยทั้ง 4 คนในการแข่งขันครั้งนี้
โดยล่าสุดเมื่อวันที่ 8 กุมภาพันธ์ 2565 นายมรรค จันเหลือง สามารถทำผลงานได้ตามเป้าหมายที่คาดหวังไว้ ด้วยการติดอันดับที่ 3 ของนักกีฬาจากทวีปเอเชีย และเข้าเส้นชัยเป็นอันดับที่ 52 จากนักกีฬาทั้งหมด 90 คน ด้วยเวลา 3 นาที 2.12 วินาที ในรายการการแข่งขัน สปริ๊นท์ฟรีสไตล์ ระยะ 1,500 เมตร ชาย รอบคัดเลือก (Men’s sprint) และอันดับที่ 61 ในรายการการแข่งขัน สกีแอธลอน 30 กิโลเมตร ชาย (Men’s 30km skiathlon) ด้าน นางสาวคาเรน จันเหลือง ทำอันดับที่ 61 ด้วยเวลา 3 นาที 36 วินาที ในรายการการแข่งขัน สปริ๊นท์ฟรีสไตล์ ระยะ 1,500 เมตร หญิง รอบคัดเลือก (Women’s sprint)
โฆษกรัฐบาลกล่าวเพิ่มเติมว่า การส่งนักกีฬาทีมชาติไทยเข้าร่วมการแข่งขันกีฬาโอลิมปิกฤดูหนาวครั้งนี้ นับเป็นความสำเร็จอีกขั้นในการส่งเสริมทักษะของนักกีฬาไทย ซึ่งทางรัฐบาลและการกีฬาแห่งประเทศไทยได้ให้การสนับสนุนมาอย่างต่อเนื่อง มีการเก็บตัวฝึกซ้อมที่ประเทศฝรั่งเศสและอิตาลีเพื่อเตรียมความพร้อมทั้งด้านร่างกายและจิตใจ โดยเฉพาะการติดตามและดูแลด้านวิทยาศาสตร์การกีฬาอย่างเต็มศักยภาพ รวมทั้งได้ประเมินผลการฝึกซ้อมก่อนการแข่งขันจริง ตลอดจนแยกตัวฝึกซ้อม เนื่องจากต้องรักษาระยะห่างเพื่อป้องกันการแพร่ระบาดของโควิด-19 ซึ่งได้ทำตามมาตรการของแต่ละประเทศอย่างเคร่งครัด
“นายกรัฐมนตรีได้ให้กำลังใจนักกีฬาทีมชาติไทย และทีมงานที่เกี่ยวข้องทุกภาคส่วน เชื่อมั่นในความตั้งใจ อุตสาหะของนักกีฬาทุกคนที่ได้ร่วมไปแข่งขันในฐานะตัวแทนของประเทศ แม้ไทยจะไม่ได้เชี่ยวชาญในประเภทกีฬาฤดูหนาว แต่ถือเป็นความภาคภูมิใจของทีมชาติไทยที่สามารถส่งนักกีฬาเข้าร่วมได้ทั้งหมด 4 คน แสดงให้เห็นถึงศักยภาพด้านกีฬาของประเทศไทยที่สามารถพัฒนาได้อย่างต่อเนื่องในทุกประเภท ขอร่วมติดตามและจะเป็นกำลังใจเชียร์กับการแข่งขันในรายการต่อไป พร้อมขอให้ทำหน้าที่อย่างเต็มกำลัง สุดความสามารถตามที่ได้ฝึกซ้อมและคาดหวังไว้ เชื่อมั่นว่านักกีฬาทุกคนจะได้รับประสบการณ์ที่ดีเพื่อพัฒนาในการแข่งขันครั้งต่อไป” นายธนกรฯ กล่าว
ทั้งนี้ โปรแกรมการแข่งขันของนักกีฬาทีมชาติไทยจะเหลืออีกทั้งหมด 5 รายการ โดยนางสาวมิดา ฟ้า ใจมั่น จะเข้าแข่งขันอีก 1 รายการ คือ อัลไพน์ สลาลม ในวันนี้ (9 กุมภาพันธ์) ส่วนนางสาวคาเรน จันเหลือง จะเข้าแข่งขันอีก 1 รายการ คือ คลาสสิก 10 กิโลเมตร ในวันที่ 10 กุมภาพันธ์ ด้านนายมรรค จันเหลือง จะเข้าแข่งขันอีก 2 รายการ ได้แก่ คลาสสิก 15 กิโลเมตร ในวันที่ 11 กุมภาพันธ์ และ ฟรีสไตล์ 50 กิโลเมตร ในวันที่ 19 กุมภาพันธ์ และนายนิโคล่า ซานอน จะเข้าแข่งขันอีก 1 รายการ คือ อัลไพน์ สลาลม ในวันที่ 13 และ 16 กุมภาพันธ์ ซึ่งถ่ายทอดสดผ่านทาง T Sports 7 ระบบดิจิทัล ของการกีฬาแห่งประเทศไทยและช่องทางอื่น ๆ

ที่มา : https://www.thaigov.go.th/news/contents/details/51404