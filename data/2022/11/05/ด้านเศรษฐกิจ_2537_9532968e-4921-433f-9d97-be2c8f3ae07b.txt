รัฐบาลไทย-ข่าวทำเนียบรัฐบาล-“ศักดิ์สยาม” สั่งด่วน ให้กรมทางหลวงลงพื้นที่แก้ปัญหากรณีชาวบ้านพื้นที่ ตำบลปากพลี จังหวัดนครนายก


วันอาทิตย์ที่ 9 มกราคม 2565
“ศักดิ์สยาม” สั่งด่วน ให้กรมทางหลวงลงพื้นที่แก้ปัญหากรณีชาวบ้านพื้นที่ ตำบลปากพลี จังหวัดนครนายก
เรียกร้องขอสัญญาณไฟจราจร บริเวณสี่แยกบ้านโคกกระโดน ทางหลวงหมายเลข 33 แนวใหม่
ตามที่มีการเสนอข่าวในสื่อออนไลน์ เมื่อวันที่ 8  มกราคม 2565 มีชาวบ้านพื้นที่ ตำบลปากพลี อำเภอปากพลี จังหวัดนครนายก ประมาณ 200 คน รวมตัวปิดเส้นทางจราจรบนทางหลวงหมายเลข 33 ตอนปากพลี - ประจันตคราม บริเวณสี่แยกบ้านโคกกระโดน เรียกร้องแขวงทางหลวง กรณีหลังก่อสร้างถนนเสร็จเกือบปี ไม่มีสัญญาณไฟแดง ทำให้เกิดอุบัติเหตุล้มตายบ่อย นั้น
นายสราวุธ ทรงศิวิไล อธิบดีกรมทางหลวง กระทรวงคมนาคม กล่าวว่า นายศักดิ์สยาม ชิดชอบ รัฐมนตรีว่าการกระทรวงคมนาคม ได้สั่งการด่วนให้ กรมทางหลวง (ทล.) ส่งทีมวิศวกรจากส่วนกลาง ลงพื้นที่ตรวจสอบทันที เพื่อรับข้อเสนอจากชาวบ้านที่ได้รับความเดือดร้อน โดยได้เน้นย้ำให้ ทล. แก้ปัญหาที่เกิดขึ้นอย่างเร่งด่วน และหาแนวทางแก้ไขระยะต่อไปอย่างยั่งยืน ทั้งนี้ให้สำรวจตรวจสอบทุกเส้นทางหลวงทั่วประเทศ ที่เป็นปัญหาเช่นกรณีนี้
ล่าสุดในช่วงเย็นเมื่อวันที่ 8 มกราคม 2565 ทีมวิศวกรสำนักอำนวยความปลอดภัย จากส่วนกลาง ได้ลงพื้นที่ตรวจสอบ ร่วมกับแขวงทางหลวงนครนายก หน่วยงานที่เกี่ยวข้อง และประชาชนในพื้นที่
ทล. ขอเรียนชี้แจง สรุปผลการตรวจสอบ ดังนี้
1. พื้นที่ทางแยกดังกล่าว อยู่บนทางหลวงหมายเลข 33 (แนวใหม่) ตอนแยกปากพลี - ประจันตคาม ที่ กม. 143+100 อำเภอปากพลี จังหวัดนครนายก โดยโครงการก่อสร้างได้ดำเนินการแล้วเสร็จ เมื่อเดือนมิถุนายน 2564 และส่งมอบให้แขวงทางหลวงนครนายกรับผิดชอบดูแลต่อไป
2. ลักษณะทางกายภาพตลอดทั้งเส้นทาง ทางหลวงหมายเลข 33 แนวใหม่ เป็นทางหลวงขนาด 2 - 4 ช่องจราจร ระยะทาง 29 กิโลเมตร มีไฟฟ้าแสงสว่างในบางบริเวณ (ไม่ได้ติดตั้งไฟฟ้าแสงสว่างตลอดเส้นทาง)
3. มีถนนท้องถิ่นเป็นทางสายรองซึ่งอยู่ในความรับผิดชอบขององค์การบริหารส่วนจังหวัด ตัดกับทางหลวงหลายจุด ซึ่งถนนท้องถิ่นบางเส้นทาง มีชุมชนหนาแน่น ทำให้เกิดการเดินทางของประชาชนค่อนข้างมาก ประกอบกับ ทางหลวงหมายเลข 33 ที่ตัดใหม่ ผู้ใช้เส้นทางใช้ความเร็วค่อนข้างสูง แม้ได้มีการติดตั้งป้ายเตือนทางแยกแล้ว แต่สภาพสองข้างทางเป็นพื้นที่ทุ่งโล่ง และในเวลากลางคืนค่อนข้างมืด ทำให้รถทางตรงอาจไม่ทันสังเกตเมื่อถึงทางแยกข้างหน้า จึงเป็นสาเหตุหนึ่งทำให้เกิดอุบัติเหตุตามที่เป็นข่าว
หลังจากได้รับรายงาน อธิบดีกรมทางหลวง ได้สั่งการให้แขวงทางหลวงนครนายก ดำเนินการแก้ไขปัญหาเร่งด่วนทันที โดยกำชับให้แล้วเสร็จภายในเดือน มกราคม 2565 ดังนี้
1. ติดตั้งเสาไฟฟ้าแสงสว่าง บนทางสายหลักทางหลวงหมายเลข 33 ทั้ง 2 ทิศทาง จำนวน 3 - 5 ต้น ต่อทิศทาง โดยให้รีบประสานขอความร่วมมือจากการไฟฟ้าภูมิภาค เรื่องการติดตั้งหม้อแปลง เพื่อเพิ่มความสว่างในบริเวณที่เข้าสู่จุดตัดทางแยก
2. ติดตั้งป้ายจราจรเพิ่มเติม ทั้ง ป้ายเตือน ป้ายชะลอความเร็ว สำหรับรถทางตรงในทางหลัก และป้ายบังคับ ป้ายเตือน ในเส้นทางรอง เพื่อให้ระวัง เมื่อจะถึงจุดตัดทางแยกข้างหน้า
3. จัดทำเครื่องหมายจราจรเพิ่มเติม และติดตั้งกรวยยางบริเวณขอบทาง เพื่อให้รถทางตรงชะลอความเร็ว รวมทั้งทำความสะอาด เส้นจราจร ให้เห็นชัดเจน
4. ให้แขวงทางหลวงนครนายก ประสานผู้นำชุมชน ทำการประชาสัมพันธ์ ให้ความรู้ประชาชนในชุมชน ทราบถึงวิธีการขับขี่ที่ปลอดภัย ขณะเข้าสู่ทางร่วมทางแยก
สำหรับการแก้ไขปัญหาในระยะต่อไป ได้สั่งการให้ สำนักงานทางหลวงที่ 13 (กรุงเทพ) แขวงทางหลวงนครนายก สำนักอำนวยความปลอดภัย สำนักสำรวจออกแบบ และสำนักแผนงาน บูรณาการร่วมกัน กับทางจังหวัด หน่วยงานท้องถิ่น และประชาชนในพื้นที่ เพื่อทำการสำรวจตลอดเส้นทางอย่างละเอียด โดยเฉพาะบริเวณทางร่วมทางแยก ให้ทำการออกแบบติดตั้งเป็นทางแยกไฟสัญญาณจราจรในจุดที่จำเป็นเหมาะสม
รวมทั้งให้จัดทำรายละเอียดเสนอขอตั้งงบประมาณขยายถนน จาก 2 ช่องจราจรเป็น 4 ช่องจราจร ช่วงที่เหลืออีกประมาณ 12 กิโลเมตร ในปีงบประมาณ 2566 โดยเบื้องต้นจะใช้วงเงินประมาณ 650 ล้านบาท ซึ่งถ้าได้รับงบประมาณในการดำเนินการ จะทำให้ประชาชนที่ใช้เส้นทางบริเวณทางหลวงหมายเลข 33 แนวใหม่ และเส้นทางสายรอง ได้รับความสะดวกปลอดภัยมากยิ่งขึ้น
กระทรวงฯ และ ทล. ขอแสดงความเสียใจ และขออภัยประชาชนในพื้นที่ และผู้ใช้เส้นทาง ที่ได้รับความไม่สะดวก ไม่ปลอดภัย ทำให้เกิดความสูญเสียในชีวิตและทรัพย์สิน
ทั้งนี้หากประชาชนมีข้อสงสัย ต้องการสอบถามข้อมูล หรือต้องการความช่วยเหลือสามารถติดต่อได้ที่ สำนักงานทางหลวง แขวงทางหลวง หมวดทางหลวงในพื้นที่ และสายด่วนกรมทางหลวง โทร. 1586  (โทรฟรีทุกเครือข่ายตลอด 24 ชั่วโมง)

ที่มา : https://www.thaigov.go.th/news/contents/details/50365