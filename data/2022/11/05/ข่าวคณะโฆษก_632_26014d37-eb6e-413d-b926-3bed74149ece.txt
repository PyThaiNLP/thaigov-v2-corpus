รัฐบาลไทย-ข่าวทำเนียบรัฐบาล-โฆษกรัฐบาล เผย นายกฯ สั่งคุมเข้มขนส่งสาธารณะเข้มงวด 10 มาตรการ


วันศุกร์ที่ 10 ธันวาคม 2564
พิมพ์
โฆษกรัฐบาล เผย นายกฯ สั่งคุมเข้มขนส่งสาธารณะเข้มงวด 10 มาตรการ
โฆษกรัฐบาล เผย นายกฯ สั่งคุมเข้มขนส่งสาธารณะเข้มงวด 10 มาตรการ เพื่อประชาชนเดินทางกลับภูมิลำเนา ท่องเที่ยวปีใหม่ปลอดภัยโควิด
วันนี้ 10 ธ.ค. 64 นายธนกร  วังบุญคงชนะ โฆษกประจำสำนักนายกรัฐมนตรี เปิดเผยว่า พลเอกประยุทธ์  จันทร์โอชา นายกรัฐมนตรีและรัฐมนตรีว่าการกระทรวงกลาโหม สั่งการให้มีการคุมเข้มการเดินทางของรถขนส่งสาธารณะทุกประเภทให้เป็นไปตามมาตรการควบคุมการแพร่ระบาดของโควิด-19 เพื่อรองรับการเดินทางของประชาชนในช่วงเทศกาลปีใหม่ 2565 และสอดรับกับนโยบายเปิดประเทศ โดยกรมการขนส่งทางบกได้ปรับปรุงมาตรการปฏิบัติเพื่อควบคุมการแพร่ระบาดโควิด-19 จำนวน 10 ข้อ โดยขอให้ผู้ประกอบการขนส่งปฏิบัติตามอย่างเคร่งครัด ดังนี้
1. คัดกรองผู้โดยสารและตรวจวัดอุณหภูมิก่อนการให้บริการ ต้องไม่เกิน 37.5 องศาเซลเซียส
2. กำกับ ดูแล ให้พนักงานขับรถหรือผู้ให้บริการ และผู้โดยสาร สวมหน้ากากอนามัยหรือหน้ากากผ้าตลอดการเดินทาง
3. ทำความสะอาดพื้นผิวสัมผัสภายในรถด้วยแอลกอฮอล์หรือน้ำยาฆ่าเชื้อทั้งก่อนและหลังการให้บริการ ทุก 2 ชั่วโมง
4. จัดให้มีจุดบริการล้างมือด้วยสบู่ หรือแอลกอฮอล์เจล หรือน้ำยาฆ่าเชื้อ สำหรับพนักงานขับรถและผู้โดยสารล้างมือก่อนขึ้นรถ
5. งดให้บริการอาหารบนรถในระหว่างการเดินทาง (เว้นแต่กรณีที่มีเหตุจำเป็น)
6. จำหน่ายตั๋วโดยสารล่วงหน้า ผ่านทางโทรศัพท์ เว็บไซต์ แอพพลิเคชั่น เพื่อความสะดวก หรือจัดคิวการเข้าซื้อตั๋วให้เป็นไปตามมาตรการเว้นระยะห่างทางสังคม
7. จัดเก็บข้อมูลของผู้โดยสาร โดยให้ลงทะเบียน “ไทยชนะ” หรือแพลตฟอร์ม “THAI SAVE THAI (TST)” ก่อนการเดินทาง
8. หยุดหรือจอดรถให้ผู้โดยสารลงจากรถในสถานที่หยุดหรือจอดตามที่กำหนดไว้
9. จัดให้มีการระบายอากาศภายในรถโดยสารปรับอากาศทุก 2 ชม.
10. สำหรับรถจักรยานยนต์ (จยย.) สาธารณะ ควรทำความสะอาดแฮนด์รถ  เบาะนั่ง และหมวกกันน็อกสำหรับผู้โดยสารด้วยแอลกอฮอล์ หรือน้ำยาฆ่าเชื้อ สำหรับประชาชนที่ใช้บริการ และควรงดการพูดคุยในระหว่างใช้บริการเพื่อลดความเสี่ยงการแพร่กระจายของเชื้อโรค
โฆษกประจำสำนักนายกรัฐมนตรี กล่าวเพิ่มเติมว่า ในช่วงปีใหม่นี้คาดว่าประชาชนจะมีการวางแผนเดินทางท่องเที่ยวและกลับภูมิลำเนาเป็นจำนวนมาก ขอให้ทุกคนป้องกันตนเองแบบสูงสุดครอบจักรวาล เป็นสิ่งสำคัญในการควบคุมการแพร่ระบาดโควิด-19 ทุกสายพันธุ์ได้
ในส่วนของผู้ประกอบการขนส่งสาธารณะขอให้ปฏิบัติและควบคุม กำกับ ดูแลการให้บริการให้เป็นไปตามมาตรการป้องกันโรคตามที่จังหวัดหรือคณะกรรมการโรคติดต่อจังหวัดแต่ละจังหวัดกำหนดอย่างเคร่งครัด เพื่อควบคุมการแพร่ระบาดโควิด-19
"จากสถานการณ์ยอดผู้ติดเชื้อโควิด-19 ของไทยอยู่ในระดับลดลง ประชาชนได้รับวัคซีนทำให้มั่นใจกลับมาใช้ชีวิตปกติมากขึ้น ทั้งทำงานและท่องเที่ยวโดยเฉพาะในช่วงเทศกาลปีใหม่มีการวางแผนเดินทางกลับภูมิลำเนา  นายกรัฐมนตรี มีความห่วงใยพี่น้องประชาชนในการใช้รถ ใช้ถนน โดยเฉพาะการเดินทางโดยรถขนส่งสาธารณะ กำชับให้หน่วยงานที่เกี่ยวข้องเข้มงวดในมาตรการต่างๆ เพื่อควบคุมการแพร่ระบาดโควิด-19 อยากเห็นคนไทยมีความสุขในช่วงเทศกาลส่งท้ายปีเก่าต้อนรับปีใหม่ เดินทางด้วยความมั่นใจและปลอดภัย โดยรัฐบาลจะทำทุกอย่างเต็มที่ในการบริหารจัดการสถานการณ์โควิด-19 เพื่อไม่ต้องกลับมาใช้มาตรการล็อกดาวน์อีก" นายธนกร กล่าว

ที่มา : https://www.thaigov.go.th/news/contents/details/49323