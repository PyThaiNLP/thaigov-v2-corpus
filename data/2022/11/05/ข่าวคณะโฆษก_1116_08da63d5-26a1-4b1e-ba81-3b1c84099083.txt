รัฐบาลไทย-ข่าวทำเนียบรัฐบาล-นายกฯ ติดตามสถานการณ์ในยูเครน ขอบคุณเจ้าหน้าที่ทุกคนที่มีส่วนช่วยดูแลตามปฏิบัติการช่วยเหลือคนไทย ยินดีขณะนี้คนไทยทุกคนปลอดภัย


วันอาทิตย์ที่ 27 กุมภาพันธ์ 2565
พิมพ์
นายกฯ ติดตามสถานการณ์ในยูเครน ขอบคุณเจ้าหน้าที่ทุกคนที่มีส่วนช่วยดูแลตามปฏิบัติการช่วยเหลือคนไทย ยินดีขณะนี้คนไทยทุกคนปลอดภัย
นายกฯ ติดตามสถานการณ์ในยูเครน ขอบคุณเจ้าหน้าที่ทุกคนที่มีส่วนช่วยดูแลตามปฏิบัติการช่วยเหลือคนไทย ยินดีขณะนี้คนไทยทุกคนปลอดภัย
นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า กรณีสถานการณ์ฉุกเฉินในยูเครน พลเอก ประยุทธ์ จันทร์โอชานายกรัฐมนตรีและรัฐมนตรีว่าการกระทรวงกลาโหม ติดตามสถานการณ์และรับฟังรายงานจากหน่วยงานที่เกี่ยวข้องอย่างต่อเนื่อง ด้วยความเป็นห่วงคนไทยในยูเครน และต้องการให้ทุกคนได้รับการช่วยเหลือดูแล
นายธนกรฯ กล่าวว่า นายกรัฐมนตรีได้รับทราบว่า ขณะนี้กระทรวงการต่างประเทศและหน่วยงานที่เกี่ยวข้องของไทยได้เข้าช่วยเหลือคนไทยในยูเครนจากสถานการณ์ฉุกเฉิน / ภัยสงคราม โดยมีคนไทยเดินทางมาเข้าพักที่ศูนย์ปฏิบัติการช่วยเหลือคนไทยในยูเครน เมืองลวิฟ (Lviv) รวม 47 คน และมีคนไทยอีก 43 คนที่อยู่ในระหว่างการเดินทางจากเมืองต่าง ๆ มายังเมืองลวิฟ ซึ่งนอกเหนือจากการเข้าช่วยเหลือให้คนไทยเดินทางมาที่ศูนย์ฯ ยังได้ติดตามสอบถามความเป็นอยู่กับกลุ่มคนไทยในเมืองต่าง ๆ ทราบว่า คนไทยทั้งหมดยังปลอดภัย ไม่มีใครได้รับอันตรายหรือบาดเจ็บ โดยยังมีคนไทยอีกประมาณร้อย กว่าคนที่ยังต้องอยู่ในเมืองที่พำนักและไม่สามารถเดินทางออกมาได้เนื่องจากมีการประกาศปิดเมืองหรือสถานการณ์ยังไม่ปลอดภัย
โดยแผนการนำคนไทยออกจากยูเครน ณ ขณะนี้ แบ่งเป็นสองส่วนคือ 1 ในวันนี้ (27 กุมภาพันธ์ 2565) นำคนไทยจากเมืองโอเดซา (Odessa) จำนวน 41 คน เดินทางไปยังจุดผ่านแดนยูเครน-โรมาเนียโดยรถบัสเช่า จากนั้น สถานเอกอัครราชทูต ณ กรุงบูคาเรสต์จะช่วยรับช่วงต่อโดยนำกลุ่มคนไทยเดินทางโดยรถบัสเช่าไปยังกรุงบูคาเรสต์ ประเทศโรมาเนีย เพื่อเตรียมเดินทางกลับประเทศไทยโดยเครื่องบินพาณิชย์ในวันที่ 1 และ 2 มีนาคม 2565
และ 2 ในวันนี้ ( 27 กุมภาพันธ์ 2565) นำคนไทย จำนวน 43 คนซึ่งเข้าพักที่ศูนย์ปฏิบัติฯ เมืองลวิฟเดินทางโดยรถบัสเช่ามายังกรุงวอร์ซอ ประเทศโปแลนด์ และในวันจันทร์ที่ 28 กุมภาพันธ์ 2565 จัดรถบัสเช่าไปรับคนไทย ชุดที่ 2 จากศูนย์ปฏิบัติฯ เมืองลวิฟเพื่อมายังกรุงวอร์ซอ และรอการเดินทางกลับไทยโดยเครื่องบินพาณิชย์ (ประมาณวันที่ 1-4 มีนาคม 2565)
“นายกฯ ขอบคุณและส่งกำลังใจให้เจ้าหน้าที่จากหน่วยงานที่เกี่ยวข้องทุกคนที่มีส่วนร่วมให้ความช่วยเหลือคนไทยในยูเครน ให้ปลอดภัย นายกฯ จะติดตามความคืบหน้าตามสถานการณ์เป็นระยะ รวมทั้งขอให้ดำเนินการตามแผนการช่วยเหลืออย่างรัดกุม รอบคอบ และขอให้ทุกคนปลอดภัย” นายธนกรฯ กล่าว

ที่มา : https://www.thaigov.go.th/news/contents/details/51994