รัฐบาลไทย-ข่าวทำเนียบรัฐบาล-โฆษกรัฐบาลเชิญชวนประชาชนเข้ารับการฉีดวัคซีนเข็ม 3 กระตุ้นภูมิ “นายกฯ” ห่วงกินเลี้ยงสังสรรค์ช่วงปีใหม่ ขอประชาชนการ์ดอย่าตก ผู้ประกอบการปฏิบัติตามมาตรการอย่างเคร่งครัด


วันพฤหัสบดีที่ 16 ธันวาคม 2564
พิมพ์
โฆษกรัฐบาลเชิญชวนประชาชนเข้ารับการฉีดวัคซีนเข็ม 3 กระตุ้นภูมิ “นายกฯ” ห่วงกินเลี้ยงสังสรรค์ช่วงปีใหม่ ขอประชาชนการ์ดอย่าตก ผู้ประกอบการปฏิบัติตามมาตรการอย่างเคร่งครัด
โฆษกรัฐบาลเชิญชวนประชาชนเข้ารับการฉีดวัคซีนเข็ม 3 กระตุ้นภูมิ “นายกฯ” ห่วงกินเลี้ยงสังสรรค์ช่วงปีใหม่ ขอประชาชนการ์ดอย่าตก ผู้ประกอบการปฏิบัติตามมาตรการอย่างเคร่งครัด
นายธนกร วังบุญคงชนะ โฆษกประจำสำนักนายกรัฐมนตรี เผย สถานการณ์ยอดผู้ป่วยติดเชื้อโควิด-19 อยู่ในระดับคงที่ โดยมีผู้ติดเชื้อรายใหม่วันนี้ จำนวน  3,684 ราย  แยกเป็นผู้ติดเชื้อใหม่ 3,540 ผู้ป่วยภายในเรือนจำ/ที่ต้องขัง 144 ผู้ป่วยสะสม 2,153,097 ราย (ตั้งแต่ 1 เมษายน) มีผู้หายป่วยกลับบ้านวันนี้ 4,531 ราย หายป่วยสะสม 2,078,806 ราย (ตั้งแต่ 1 เมษายน) ผู้ป่วยกำลังรักษา 45,442 ราย เสียชีวิตเพิ่ม 20 ราย
โฆษกประจำสำนักนายกรัฐมนตรี ยังกล่าวว่า ในช่วงที่ผ่านมาจะเห็นว่ายอดผู้เสียชีวิตจากการติดเชื้อโควิด-19 ลดน้อยลงอย่างต่อเนื่อง นั่นเป็นเพราะว่ามีการฉีดวัคซีนครอบคลุมประชากรอย่างทั่วถึงและสามารถสร้างภูมิคุ้มกันหมู่ได้ อย่างไรก็ตาม ขณะนี้รัฐบาลได้มีการจัดสรรวัคซีนเพื่อเป็นวัคซีน Booster เข็ม 3 ในสถานบริการฉีดวัคซีนแล้ว จึงขอเชิญชวนประชาชนที่ได้รับวัคซีนครบ 2 เข็มแล้ว เข้ารับการฉีดวัคซีนเข็มที่ 3 ซึ่งจะเป็นวัคซีน AstraZeneca / Pfizer / Moderna เพื่อเป็นการกระตุ้นภูมิคุ้มกัน โดยสามารถติดต่อสอบถามไปยังสถานพยาบาลใกล้บ้านได้
นายธนกรยังกล่าวเพิ่มเติมว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ยังฝากความห่วงใยมาถึงพี่น้องทั่วประเทศ ซึ่งในช่วงเวลาที่เข้าใกล้สิ้นปีนี้ หลายคนที่เริ่มวางแผนจัดงานฉลองปีใหม่ รวมทั้งอาจมีการนัดกินเลี้ยงสังสรรค์ภายในครอบครัว ที่พักอาศัยหรือตามร้านอาหาร จึงอยากขอความร่วมมือพี่น้องประชาชนและผู้ประกอบการปฏิบัติตามมาตรการ COVID Free Setting อย่างเคร่งครัด เพื่อป้องกันไม่ให้เกิดการแพร่ระบาดเป็นคลัสเตอร์ใหม่ และขอให้ประชาชน ไม่ประมาท การ์ดอย่าตก เพื่อที่จะหลีกเลี่ยงการติดเชื้อภายในครอบครัวอีกด้วย

ที่มา : https://www.thaigov.go.th/news/contents/details/49501