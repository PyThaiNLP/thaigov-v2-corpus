รัฐบาลไทย-ข่าวทำเนียบรัฐบาล-ครม. เห็นชอบข้อเสนอให้จัดการเลือกตั้งผู้ว่า/สภา กทม.และเมืองพัทยาแล้ว กกต. คาดว่าจะให้มีการเลือกตั้งในเดือนพฤษภาคม นี้


วันอังคารที่ 8 มีนาคม 2565
พิมพ์
ครม. เห็นชอบข้อเสนอให้จัดการเลือกตั้งผู้ว่า/สภา กทม.และเมืองพัทยาแล้ว กกต. คาดว่าจะให้มีการเลือกตั้งในเดือนพฤษภาคม นี้
ครม. เห็นชอบข้อเสนอให้จัดการเลือกตั้งผู้ว่า/สภา กทม.และเมืองพัทยาแล้ว กกต. คาดว่าจะให้มีการเลือกตั้งในเดือนพฤษภาคม นี้
วันที่ 8 มีนาคม 2565 นายธนกร วังบุญคงชนะ โฆษกประจำสำนักนายกรัฐมนตรี เผยที่ประชุมคณะรัฐมนตรีพิจารณาข้อเสนอกระทรวงมหาดไทย เห็นสมควรให้มีการเลือกตั้งสมาชิกสภาท้องถิ่นหรือผู้บริหารท้องถิ่นของกรุงเทพมหานครและเมืองพัทยา โดยกระทรวงมหาดไทยมีความพร้อมและสำนักงานคณะกรรมการเลือก (กกต.) ตั้งได้จัดทำแผนการเลือกตั้ง ซึ่งคาดว่าจะให้มีการเลือกตั้งในเดือนพฤษภาคม 2565 นี้
ทั้งนี้ เมื่อวันพุธที่ 23 กุมภาพันธ์ ที่ผ่านมา คณะกรรมการประสานงานและสนับสนุนการเลือกตั้งสมาชิกสภาท้องถิ่นหรือผู้บริหารท้องถิ่นขององค์กรปกครองส่วนท้องถิ่น กระทรวงมหาดไทย ได้ประชุมคณะกรรมการครั้งที่ 1 / 2565 เพื่อเตรียมความพร้อมในการเลือกตั้งสมาชิกสภาท้องถิ่นหรือผู้บริหารท้องถิ่นกรุงเทพมหานครและเมืองพัทยา โดยกระทรวงมหาดไทยได้รายงานการดำเนินการด้านข้อมูลจำนวนราษฎรที่ใช้ในการแบ่งเขตเลือกตั้ง โดยประกาศในราชกิจจานุเบกษาแล้ว วันที่ 18 มกราคม 2565 แล้วรวมทั้งได้มีการเตรียมความพร้อมด้านงบประมาณค่าใช้จ่ายในการเลือกตั้งขององค์กรปกครองส่วนท้องถิ่น  จัดทำข้อบัญญัติงบประมาณรายจ่ายประจำปี 2565 ของกรุงเทพมหานครและเมืองพัทยา กำหนดรายการค่าใช้จ่ายในการเลือกตั้งสมาชิกสภาท้องถิ่นหรือผู้บริหารท้องถิ่นไว้ในข้อบัญญัติ รวมทั้งค่าใช้จ่ายอื่นๆ เพิ่มเติม สำหรับกรณีการจัดการเลือกตั้งภายใต้สถานการณ์การแพร่ระบาดของโรคติดเชื้อไวรัสโคโรนา 2019 ไว้พร้อมแล้ว รวมทั้งสำนักเลขาธิการคณะรัฐมนตรีจะได้ประกาศราชกิจจานุเบกษาการแบ่งเขตเลือกตั้งสมาชิกสภาท้องถิ่นของกรุงเทพมหานครและเมืองพัทยาเมื่อวันที่ 1 มีนาคม 2565 เสร็จสิ้นแล้ว ในส่วนของสำนักงาน กกต. ได้ออกระเบียบและประกาศ กกต. และจัดทำแผนงานการเลือกตั้งสมาชิกสภาท้องถิ่นหรือผู้บริหารท้องถิ่นของกรุงเทพมหานครและเมืองพัทยา ประกาศกำหนดวันเลือกตั้งภายใน 60 วันนับแต่วันที่ได้รับแจ้งมติคณะรัฐมนตรี  โดยกำหนดวันเลือกตั้งในเดือนพฤษภาคม 2565
โฆษกประจำสำนักนายกรัฐมนตรี เปิดเผยว่า ปัจจุบันสมาชิกสภาท้องถิ่นหรือผู้บริหารท้องถิ่นของกรุงเทพมหานครและเมืองพัทยา ซึ่งครบวาระการดำรงตำแหน่งแล้ว แต่โดยที่สมาชิกสภาท้องถิ่นหรือผู้บริหารท้องถิ่นของกรุงเทพและเมืองพัทยา ยังคงอยู่ปฏิบัติหน้าที่ต่อไปตามประกาศคณะรักษาความสงบเรียบร้อยแห่งชาติและคำสั่งหัวหน้าคณะรักษาความสงบแห่งชาติที่เกี่ยวข้อง ทั้งกระทรวงมหาดไทยมีความพร้อมในการเลือกตั้งและสำนักงาน กกต. ได้จัดทำแผนงานการเลือกตั้งสมาชิกสภาท้องถิ่นหรือผู้บริหารท้องถิ่นของกรุงเทพและเมืองพัทยาแล้ว ซึ่งคาดว่าจะให้มีการเลือกตั้งในเดือนพฤษภาคม 2565 นี้
-----------------------

ที่มา : https://www.thaigov.go.th/news/contents/details/52323