รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม ตะลุยยาว 1,000 กิโล จากใต้เยือนถิ่นพระอภัยมณี ลุยแก้หนี้ภาคตะวันออกครั้งแรก


วันพฤหัสบดีที่ 19 พฤษภาคม 2565
พิมพ์
รัฐมนตรีว่าการกระทรวงยุติธรรม ตะลุยยาว 1,000 กิโล จากใต้เยือนถิ่นพระอภัยมณี ลุยแก้หนี้ภาคตะวันออกครั้งแรก
รัฐมนตรีว่าการกระทรวงยุติธรรม ตะลุยยาว 1,000 กิโล จากใต้เยือนถิ่นพระอภัยมณี ลุยแก้หนี้ภาคตะวันออกครั้งแรก ผลการไกล่เกลี่ยดี การประปา-ไฟฟ้าเตรียมเข้าร่วมด้วย
เมื่อวันที่ 19 พ.ค. 2565 ที่โรงแรมโกลเด้น ซิตี้ ระยอง จังหวัดระยอง มีการจัดงานมหกรรมไกล่เกลี่ยหนี้สินครัวเรือน และยุติธรรมพบประชาชน ครั้งที่ 11 โดยมี นายสมศักดิ์ เทพสุทิน รมว.ยุติธรรม เป็นประธานเปิดงาน พร้อมด้วย ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม นายชาญนะ เอี่ยมแสง ผู้ว่าราชการจังหวัดระยอง นายวัลลภ  นาคบัว รองปลัดกระทรวงยุติธรรม นางสาวเอมอร เสียงใหญ่ ผู้ตรวจราชการกระทรวงยุติธรรม พันตำรวจตรี สุริยา สิงหกมล ที่ปรึกษาเฉพาะด้านนโยบายและการบริหารงานยุติธรรม สำนักงานปลัดกระทรวงยุติธรรม นายเรืองศักดิ์ สุวารี อธิบดีกรมคุ้มครองสิทธิและเสรีภาพ นางทัศนีย์ เปาอินทร์ อธิบดีกรมบังคับคดี พันตำรวจโท วรรณพงษ์ คชรักษ์ อธิบดีกรมพินิจและคุ้มครองเด็กและเยาวชน นายวิชัย ไชยมงคล เลขาธิการ ป.ป.ส.  นายชัยณรงค์ กัจฉปานันท์ กองทุนเงินให้กู้ยืมเพื่อการศึกษา (กยศ.) ข้าราชการ เจ้าหน้าที่กระทรวงยุติธรรม และประชาชนร่วมงาน โดยก่อนเข้างานมีการคัดกรองโควิด-19 อย่างเข้มงวด ทั้งนี้ นายสมศักดิ์ ได้ขึ้นเครื่องกลับจากงานไกล่เกลี่ยที่ จ.ภูเก็ต และได้นั่งรถต่อมางานที่ จ.ระยอง รวมระยะทางกว่า 1,000 กิโลเมตร
นายชาญนะ กล่าวว่า การลงพื้นที่มาวันนี้เป็นการสร้างขวัญกำลังใจ ขอขอบคุณกระทรวงยุติธรรม และฝากขอบคุณไปยัง พล.อ.ประยุทธ์ จันทร์โอชา นายกรัฐมนตรี ที่ได้จัดงานช่วยเหลือประชาชนที่เดือดร้อน ชาวระยองได้รับผลกระทบพอสมควรจากทั้งโควิด-19 และปัญหาน้ำมันรั่วในทะเลจนกระทบต่อการท่องเที่ยว จังหวัดระยองเป็นต้นน้ำทางปิโตรเคมี มีคนเข้ามาทำงานในจังหวัดกว่าล้านคน ทำให้มีผลกระทบเยอะ มีภาระหนี้สินที่มากขึ้น หลายคนต้องดิ้นรนจากการขาดรายได้ช่วงโควิด ดังนั้นการมาไกล่เกลี่ยวันนี้จะช่วยชาวระยองได้อย่างมาก ตนต้องขอบคุณแทนชาวระยองด้วย
นายสมศักดิ์ กล่าวว่า งานมหกรรมไกล่เกลี่ยหนี้สินครัวเรือน และยุติธรรมพบประชาชน ครั้งที่ 11 ซึ่งครั้งนี้เป็นครั้งแรกในภาคตะวันออก มีเป้าหมายประชาชนที่เข้าร่วมงานครั้งนี้ 10,883  ราย ทุนทรัพย์ทั้งสิ้น  742 ล้านบาท มีสถาบันการเงินที่เข้าร่วมงาน 10  แห่ง คือ 1. กยศ. 2. ธนาคารออมสิน 3. ธนาคารเพื่อการเกษตรและสหกรณ์การเกษตร 4. ธนาคารอาคารสงเคราะห์ 5. ธนาคารกรุงเทพ จำกัด (มหาชน) 6. บริษัท โตโยต้า ลีสซิ่ง (ประเทศไทย) จำกัด 7. บริษัท เคบี เจ แคปปิตอล จำกัด 8. บริษัท บริหารสินทรัพย์ เจ จำกัด 9. บริษัท เจเอ็มที เน็ทเวอร์ค เซอร์วิสเซ็ส จำกัด (มหาชน) และ 10. ธนาคารอิสลามแห่งประเทศไทย จำกัด โดยงานมหกรรมไกล่เกลี่ยหนี้สินครัวเรือน 10 ครั้งที่ผ่านมา มีลูกหนี้ขอไกล่เกลี่ยทั้งสิ้น  10,710  ราย ไกล่เกลี่ยสำเร็จ 9,919 ราย คิดเป็นร้อยละ  99.18 เป็นทุนทรัพย์ทั้งสิ้น  2,624 ล้านบาท สามารถลดค่าใช้จ่ายประชาชนได้  783 ล้านบาท
"หากใครเดือดร้อนให้มาหาเรา เรามีศูนย์ไกล่เกลี่ยทั่วประเทศ รวมทั้งสำนักงานยุติธรรมจังหวัดในการช่วยเหลือประชาชนทุกคนที่เดือดร้อน ผมต้องฝากให้ทุกท่านช่วยประชาสัมพันธ์ต่อๆกันไปด้วยอีกทางหนึ่ง การมาไกล่เกลี่ยหนี้ทำให้คนเกิดความสบายใจลดความทุกข์และได้สิทธิพิเศษมากมาย ผมขอชวนประชาชนการไกล่เกลี่ยครั้งต่อไปขอให้มา อย่าไปกลัว อย่าไปอาย เจ้าหนี้ลดให้เต็มที่อยู่แล้ว และทิศทางของการไกล่เกลี่ยที่ดีโดยทางการไฟฟ้า และการประปาพร้อมที่จะเข้าร่วมงานมหกรรมการไกล่เกลี่ยหนี้สินด้วย"นายสมศักดิ์ กล่าว
ต่อมานายสมศักดิ์ ได้มอบเงินเยียวยา 7 ราย รวมเป็นเงินทั้งสิ้น 275,005  บาท และมอบป้ายศูนย์ไกล่เกลี่ยข้อพิพาทภาคประชาชน จำนวน 8  ศูนย์ และร่วมการไกล่เกลี่ยด้วยตนเอง รายแรกเป็นหนี้ก่อนฟ้อง กยศ.160,000 บาท โดยทาง กยศ. ลดให้เหลือ 93,000 บาท อีกรายเป็นหนี้กู้ซื้อรถยนต์ บริษัทโตโยต้า มีหนี้ 1,470,000 บาท แล้วส่งไม่ไหว เอารถคืน ได้ราคา 600,000 บาท เหลือหนี้ 877,417 บาท โดยการเจรจาเจ้าหนี้ลดให้เหลือจ่ายแค่ 50,000 บาท โดยทางลูกหนี้ กล่าวว่า ขอบคุณนายกฯและรมว.ยุติธรรมที่จัดทำโครงการดีๆแบบนี้ ช่วยเหลือประชาชนที่ยากลำบากในเวลานี้

ที่มา : https://www.thaigov.go.th/news/contents/details/54743