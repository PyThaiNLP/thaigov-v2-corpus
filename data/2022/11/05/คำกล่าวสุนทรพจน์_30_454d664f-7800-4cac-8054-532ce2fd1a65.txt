รัฐบาลไทย-ข่าวทำเนียบรัฐบาล-ถ้อยแถลงนายกรัฐมนตรี สำหรับการประชุมสุดยอดอาเซียน-จีน ครั้งที่ 24


วันพุธที่ 27 ตุลาคม 2564
พิมพ์
ถ้อยแถลงนายกรัฐมนตรี สำหรับการประชุมสุดยอดอาเซียน-จีน ครั้งที่ 24
ถ้อยแถลงนายกรัฐมนตรี สำหรับการประชุมสุดยอดอาเซียน-จีน ครั้งที่ 24
ถ้อยแถลงนายกรัฐมนตรี
สำหรับการประชุมสุดยอดอาเซียน-จีน ครั้งที่ 24
วันอังคารที่ 26 ตุลาคม 2564 เวลา 14.00 – 15.00 น.
* * * * *
ใต้ฝ่าละอองธุลีพระบาท
ท่านนายกรัฐมนตรี หลี่ เค่อเฉียง
และ ฯพณฯ ทั้งหลาย
ผมขอร่วมกับผู้นำอาเซียนทุกท่านต้อนรับท่านนายกรัฐมนตรี หลี่ เค่อเฉียง สู่การประชุมฯ ในวันนี้
ผมขอใช้โอกาสนี้แสดงความยินดีกับรัฐบาลจีนในโอกาสครบรอบ 100 ปี การก่อตั้งพรรคคอมมิวนิสต์จีน และความสำเร็จของการบรรลุเป้าหมายการขจัดความยากจนและการสร้างสังคมกินดีอยู่ดีที่อยู่บนพื้นฐานของการกระจายความเจริญอย่างทั่วถึงก่อนกรอบเวลาที่กำหนดในปีนี้ ผมขอสนับสนุนบทบาทของจีนฐานะที่เป็นมหาอำนาจที่มีความรับผิดชอบในการส่งเสริมความร่วมมือในทางสร้างสรรค์ในทุกด้านกับนานาประเทศ รวมทั้งอาเซียนและกลุ่มประเทศกำลังพัฒนาต่อไป
ปรากฎการณ์ที่สำคัญที่สุดประการหนึ่งในโลกในช่วง 2 ทศวรรษที่ผ่านมา คือ การโดดเด่นขึ้นมาของจีนทั้งในทางเศรษฐกิจและทางยุทธศาสตร์ เช่นเดียวกับความสำคัญที่เพิ่มขึ้นของภูมิภาคอินโด-แปซิฟิกในความสัมพันธ์เชิงภูมิรัฐศาสตร์ของโลก ดังนั้น ความสัมพันธ์ระหว่างอาเซียนกับจีนได้ทวีความสำคัญยิ่งขึ้นไปอีก
นอกจากนั้น ปีนี้ยังเป็นปีที่ความสัมพันธ์อาเซียน-จีนครบรอบ 30 ปี ซึ่งผมยินดีอย่างยิ่งที่จะเข้าร่วมการประชุมสุดยอดอาเซียน-จีน สมัยพิเศษ ในปลายเดือนพฤศจิกายนนี้ อันจะเป็นโอกาสพิเศษที่ผู้นำอาเซียนและท่านประธานาธิบดีสี จิ้นผิง จะร่วมกำหนดแนวทางเสริมสร้างความสัมพันธ์ระหว่างกันให้แน่นแฟ้นและครอบคลุมยิ่งขึ้น เพื่อก้าวสู่ทศวรรษใหม่ของความเป็นหุ้นส่วนทางยุทธศาสตร์ที่มั่นคง มั่งคั่ง และยั่งยืน
ท่ามกลางความท้าทายในปัจจุบัน ไทยกำลังมุ่งสู่ความปกติถัดไป หรือ Next Normal ด้วยการพลิกโฉมประเทศไทย ทั้งในด้านเศรษฐกิจ สังคม และการพัฒนาคุณภาพชีวิตของประชาชนในการก้าวไปข้างหน้าอย่างมั่นคงและแข็งแรงกว่าเดิม และตระหนักถึงความจำเป็นของความร่วมมือระหว่างประเทศ ผมจึงขอเสนอแนวทางที่เราเห็นว่า อาเซียนและจีนควรกระชับความร่วมมือในหลาย ๆ มิติ เพื่อจัดการกับความท้าทายและบรรลุเป้าหมายแห่งอนาคตร่วมกัน บนพื้นฐานของความไว้เนื้อเชื่อใจและเคารพซึ่งกันและกัน ดังคำคมของจีนที่ว่า “ก้าวย่างของชีวิตไม่ได้อยู่ที่ก้าวได้รวดเร็ว แต่อยู่ที่ก้าวได้อย่างมั่นคง” ดังนี้
ประการแรก ความมั่นคงทางสุขภาพเป็นเป้าหมายสูงสุดที่เราควรสานต่อความร่วมมือ เพื่อรับมือกับโควิด-19 และโรคอุบัติใหม่ในอนาคต โดยมุ่งเน้น การวิจัยและพัฒนาวัคซีนและยาต้านไวรัสที่ปลอดภัยและมีประสิทธิภาพ รวมทั้งการจัดตั้งศูนย์การผลิตและกระจายวัคซีนในอาเซียน ผมขอขอบคุณจีนที่ได้ให้การสนับสนุนวัคซีนและเวชภัณฑ์ แก่ประเทศไทยและประเทศสมาชิกอาเซียน ซึ่งช่วยให้เราสามารถผ่านวิกฤติร่วมกันมาได้
ในระยะยาว เราควรเตรียมความพร้อมทางสาธารณสุขในทุกมิติ ตั้งแต่ต้นน้ำถึงปลายน้ำ ซึ่งรวมถึงการพัฒนาทักษะของบุคลากรทางการแพทย์ วิทยาศาสตร์ เทคโนโลยีและนวัตกรรมที่เกี่ยวข้อง เพื่อสามารถรับมือกับโรคอุบัติใหม่และสถานการณ์ฉุกเฉินด้านสาธารณสุขได้อย่างมีประสิทธิภาพยิ่งขึ้น
ประการที่สอง ความมั่นคงทางเศรษฐกิจเพื่อการฟื้นฟูที่ยั่งยืนและการเสริมสร้างความแข็งแกร่งร่วมกันในระยะยาว โดยเสริมสร้างความเป็นหุ้นส่วนทางเศรษฐกิจอย่างต่อเนื่อง เราควรยึดมั่นในระบบการค้าพหุภาคีที่เสรีและเปิดกว้าง มุ่งเสริมสร้างความแข็งแกร่งของห่วงโซ่อุปทาน และเร่งสานต่อการบูรณาการทางเศรษฐกิจร่วมกัน
โดยที่จีนเป็นหุ้นส่วนทางเศรษฐกิจลำดับที่หนึ่งของอาเซียน ผมยินดีอย่างยิ่งที่วันนี้เราจะรับรองเอกสารยืนยันเจตนารมณ์ร่วมกันที่จะดำเนินการตามกรอบการฟื้นฟูที่ครอบคลุมของอาเซียน ทั้งนี้ ไทยพร้อมร่วมมือในการยกระดับ FTA อาเซียน-จีน ตลอดจนเร่งดำเนินการในส่วนของไทยในการให้สัตยาบันความตกลง RCEP เพื่อให้มีผลใช้บังคับโดยเร็ว
ในยุค 4IR เทคโนโลยีและเศรษฐกิจดิจิทัลเป็นกุญแจสำคัญในการประกอบธุรกิจและการดำรงชีวิตแบบ New Normal อาเซียนและจีนจะได้รับประโยชน์ร่วมกันจากความร่วมมือเพื่อนำไปสู่การเปลี่ยนผ่านทางดิจิทัล โดยเฉพาะอย่างยิ่ง การนำนวัตกรรมและเทคโนโลยีดิจิทัลมาใช้ขับเคลื่อนเศรษฐกิจและเพิ่มมูลค่าให้สินค้าและการบริการ ตลอดจนการพัฒนาศักยภาพของ MSMEs, start-ups และผู้ประกอบการท้องถิ่น ตลอดจนการอยู่ดีมีสุขของประชาชน โดยให้ความสำคัญกับความมั่นคงทางไซเบอร์ที่จะสกัดกั้นการใช้เทคโนโลยีในทางที่ผิดด้วย
นอกจากนี้ เราควรสานต่อการเสริมสร้างความเชื่อมโยงตามแถลงการณ์ว่าด้วยการสอดประสานระหว่างแผนแม่บทเอ็มแพ็ค 2025 กับข้อริเริ่ม BRI รวมทั้งร่วมกันกำหนดมาตรการอำนวยความสะดวกในการเดินทางระหว่างประเทศที่ปลอดภัยและสอดคล้องกับมาตรการทางสาธารณสุขของแต่ละประเทศ เพื่อฟื้นฟูเศรษฐกิจ และการติดต่อของประชาชน ซึ่งรวมถึงนักธุรกิจ นักท่องเที่ยว และนักศึกษา ขณะนี้ ประเทศไทยอยู่ระหว่างเตรียมการเปิดประเทศอย่างค่อยเป็นค่อยไป และหวังว่าจะสามารถให้การต้อนรับชาวต่างประเทศ
ได้อย่างสะดวกมากขึ้นในเร็ว ๆ นี้
ประการที่สาม การพัฒนาที่ยั่งยืนเป็นหัวใจสำคัญของการก้าวไปข้างหน้าด้วยกันอย่างมั่นคง เราจำเป็นต้องมุ่งสร้างความสมดุลของสรรพสิ่งและความยั่งยืนในทุกมิติ โดยไทยในฐานะประเทศผู้ประสานงานของอาเซียนในเรื่องนี้ มีความมุ่งมั่นและพร้อมที่จะมีบทบาทที่สร้างสรรค์อย่างต่อเนื่อง เพื่อขับเคลื่อนกิจกรรมต่าง ๆ ในปีแห่งการพัฒนาที่ยั่งยืนอาเซียน-จีน พ.ศ. 2564-2565 รวมทั้งแสวงหาความร่วมมือตามโมเดลเศรษฐกิจชีวภาพ เศรษฐกิจหมุนเวียน และเศรษฐกิจสีเขียว หรือ BCG ซึ่งจะเป็นแนวทางสู่การฟื้นฟูและการเติบโตอย่างครอบคลุม สมดุล และยั่งยืน
ใต้ฝ่าละอองธุลีพระบาท และทุกท่าน
อาเซียนและจีนจะก้าวต่อไปสู่ความเป็นหุ้นส่วนทางยุทธศาสตร์ที่ครอบคลุมได้ก็ต่อเมื่อเราสามารถรักษาสันติภาพที่ยั่งยืน ท่ามกลางพลวัตของสถานการณ์ในภูมิภาคและระหว่างประเทศที่มีความซับซ้อน เราตระหนักถึงความสำคัญของการรักษาความเป็นแกนกลางของอาเซียนและสถาปัตยกรรมภูมิภาคที่มีอาเซียนเป็นศูนย์กลาง และเชื่อว่าอาเซียนสามารถเป็นสะพานเชื่อมระหว่างประเทศมหาอำนาจ รวมทั้งภาคีภายนอกของอาเซียน เพื่อเสริมสร้างสันติภาพที่ยั่งยืนและความไพบูลย์ร่วมกัน
เราไม่ประสงค์ที่จะเห็นความขัดแย้งหรือการเผชิญหน้าระหว่างมิตรประเทศของเรา และให้ความสำคัญต่อการหารือเพื่อหาทางออกร่วมกันในประเด็นทะเลจีนใต้ ไทยพร้อมที่จะรักษาบทบาทที่สร้างสรรค์ โดยเฉพาะการผลักดันความร่วมมือที่ทุกฝ่ายสามารถเห็นพ้องกันได้ว่าเป็นผลประโยชน์ร่วมกัน อาทิ การปกป้องสิ่งแวดล้อมทางทะเล เราสนับสนุนการดำเนินการดังกล่าวตามกลไกอาเซียน-จีนที่เกี่ยวข้องอย่างเต็มที่ โดยเฉพาะการเจรจาจัดทำ COC ที่มีประสิทธิภาพ มีเนื้อหาที่ครอบคลุม และสอดคล้องกับกฎหมายระหว่างประเทศให้สำเร็จโดยเร็ว เพื่อช่วยสร้างสภาพแวดล้อมที่มีเสถียรภาพ และเอื้ออำนวยต่อการฟื้นตัวทางเศรษฐกิจ เพื่อให้อาเซียนและจีนสามารถรักษาพลวัตในการเป็นกลจักรสำคัญในการขับเคลื่อนเศรษฐกิจของภูมิภาคและของโลกได้อย่างยั่งยืนต่อไป
สุดท้ายนี้ ในโอกาสที่ไทยจะเป็นเจ้าภาพการประชุมเอเปคปี 2565 ผมหวังเป็นอย่างยิ่งที่จะได้ให้ต้อนรับท่านประธานาธิบดีสีที่ประเทศไทยครับ
ขอบคุณครับ
* * * * *

ที่มา : https://www.thaigov.go.th/news/contents/details/47415