รัฐบาลไทย-ข่าวทำเนียบรัฐบาล-"ปลัดกระทรวงกลาโหม ให้การต้อนรับเอกอัครราชทูตเครือรัฐออสเตรเลีย ประจำประเทศไทย"


วันอังคารที่ 30 พฤศจิกายน 2564
"ปลัดกระทรวงกลาโหม ให้การต้อนรับเอกอัครราชทูตเครือรัฐออสเตรเลีย ประจำประเทศไทย"
ในวันจันทร์ ที่ ๒๙ พฤศจิกายน ๒๕๖๔ นาย Allan McKinnon (แอลลัน มักคินนัน) เอกอัครราชทูตเครือรัฐออสเตรเลีย ประจำประเทศไทย เข้าเยี่ยมคำนับ พลเอก วรเกียรติ รัตนานนท์ ปลัดกระทรวงกลาโหม
ณ ห้องพระบารมีปกเกล้า ในศาลาว่าการกลาโหม เพื่อหารือความเป็นไปได้ในการจัดประชุมเจ้าหน้าที่อาวุโส (Senior Officials' Talks : SOTs) ไทย - ออสเตรเลีย ในลักษณะ ๒+๒ ระหว่างกระทรวงต่างประเทศ และกระทรวงกลาโหม ของทั้งสองฝ่าย ในปี ๒๕๖๕ และชี้แจงข้อมูลเกี่ยวกับการพัฒนาการด้านยุทธศาสตร์การป้องกันประเทศของออสเตรเลีย
สำหรับจัดการประชุมเจ้าหน้าที่อาวุโสในรูปแบบ ๒+๒ เป็นแนวทางความร่วมมือที่จะเป็นประโยชน์กับทั้งสองประเทศ โดยจะได้หารือเกี่ยวกับแนวทางในการพัฒนาความร่วมมือที่เป็นผลประโยชน์ของไทยและออสเตรเลีย ทั้งในด้านนโยบายและยุทธศาสตร์ รวมทั้งแลกเปลี่ยนความคิดเห็นเกี่ยวกับความร่วมมือด้านความมั่นคงในภูมิภาคที่มีผลกระทบต่อความมั่นคงของทั้งสองประเทศ
โดยกระทรวงการต่างประเทศทั้งสองฝ่ายได้หารือถึงรูปแบบการประชุมฯ โดยคาดว่าการประชุมฯ ครั้งแรกจะจัดขึ้นคู่ขนานกับการประชุม (Senior Officials' Talk : SOTs) ครั้งที่ ๑๘ ที่ฝ่ายไทยจะเป็นเจ้าภาพ ในปี ๒๕๖๕ ณ กรุงเทพฯ ทั้งนี้ นับเป็นโอกาสอันดีที่จะได้พบปะทำความรู้จัก และสร้างความคุ้นเคยกับผู้แทนของต่างประเทศที่ประจำอยู่ในประเทศไทย รวมถึงแลกเปลี่ยนข้อคิดเห็นในประเด็นต่างๆ ที่มีความสนใจร่วมกัน ซึ่งจะมีส่วนช่วยกระชับความสัมพันธ์และเสริมสร้างความร่วมมือระหว่างทั้งสองประเทศให้แน่นแฟ้นยิ่งขึ้น

ที่มา : https://www.thaigov.go.th/news/contents/details/48870