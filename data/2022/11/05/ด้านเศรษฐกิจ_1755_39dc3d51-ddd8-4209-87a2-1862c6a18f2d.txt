รัฐบาลไทย-ข่าวทำเนียบรัฐบาล-บริษัท ท่าอากาศยานไทย จำกัด (มหาชน) (AOT) ได้รับประกาศบนเวทีโลกให้เป็นสมาชิก DJSI ต่อเนื่องเป็นปีที่ 7


วันเสาร์ที่ 13 พฤศจิกายน 2564
บริษัท ท่าอากาศยานไทย จำกัด (มหาชน) (AOT) ได้รับประกาศบนเวทีโลกให้เป็นสมาชิก DJSI ต่อเนื่องเป็นปีที่ 7
เมื่อวันที่ 12 พฤศจิกายน 2564 (13 พฤศจิกายน 2564 เวลา 05.51 น. ตามเวลาประเทศไทย)
บริษัท ท่าอากาศยานไทย จำกัด (มหาชน) (AOT) ได้รับการประกาศเมื่อวันที่ 12 พฤศจิกายน 2564 (13 พฤศจิกายน 2564 เวลา 05.51 น. ตามเวลาประเทศไทย) ให้เป็นสมาชิกดัชนีความยั่งยืนดาวโจนส์ Dow Jones Sustainability Indices 2021 หรือ DJSI 2021 ในระดับ DJSI World ต่อเนื่องเป็นปีที่ 3 และกลุ่ม Emerging Market ต่อเนื่องกันเป็นปีที่ 7 ในประเภทกลุ่มอุตสาหกรรมคมนาคมและโครงสร้างพื้นฐานด้านคมนาคม (TRA : Transportation and Transportation Infrastructure) โดยได้รับคะแนนในลำดับที่ 1 ของท่าอากาศยานที่เข้าร่วมการประเมิน และได้รับการจัดลำดับให้อยู่ในตำแหน่งที่ 4 จากทั้งหมด 105 องค์กรที่ได้รับการประเมิน ซึ่งมีบริษัทชั้นนำได้รับเชิญให้ร่วมตอบแบบประเมินในประเภทกลุ่มอุตสาหกรรม TRA จำนวน 106 บริษัททั่วโลก ครอบคลุม 3 บริษัทสัญชาติไทย
สำหรับ DJSI เป็นดัชนีประเมินผลการดำเนินธุรกิจตามแนวทางการพัฒนาอย่างยั่งยืนที่ได้รับการยอมรับในระดับสากล ซึ่งการประเมินนั้นจะครอบคลุม 3 มิติ ที่สำคัญคือ มิติเศรษฐกิจ สังคม และสิ่งแวดล้อม ดังนั้น การได้รับการคัดเลือกให้เป็นสมาชิก DJSI เป็นการแสดงให้เห็นถึงความมุ่งมั่นของ AOT ในการดำเนินงานเพื่อพัฒนาสู่ความยั่งยืนจากภายในสู่ภายนอก อีกทั้ง AOT มีการดำเนินธุรกิจอย่างมีความรับผิดชอบ ควบคู่ไปกับการสร้างผลประกอบการและผลตอบแทนที่ดีให้แก่ผู้ลงทุนในระยะยาว ส่งผลให้ธุรกิจสามารถเติบโตอย่างต่อเนื่องและยั่งยืน
ทั้งนี้ AOT ได้เข้าร่วมการประเมิน DJSI มาตั้งแต่ปี 2558 และได้รับการคัดเลือกให้เป็นสมาชิก DJSI ต่อเนื่องทุกปีในกลุ่ม Emerging Market และเป็นสมาชิกในระดับ World อย่างต่อเนื่องตั้งแต่ปี 2562 ประเภทกลุ่มอุตสาหกรรม TRA

ที่มา : https://www.thaigov.go.th/news/contents/details/48184