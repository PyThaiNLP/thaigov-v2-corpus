รัฐบาลไทย-ข่าวทำเนียบรัฐบาล-ธ.ก.ส. เตือน! ระวังมิจฉาชีพแอบใช้โลโก้พร้อมอ้างชื่อธนาคารเป็นสปอนเซอร์ปล่อยกู้


วันอังคารที่ 29 มีนาคม 2565
พิมพ์
ธ.ก.ส. เตือน! ระวังมิจฉาชีพแอบใช้โลโก้พร้อมอ้างชื่อธนาคารเป็นสปอนเซอร์ปล่อยกู้
ธ.ก.ส. เตือน! ระวังการแอบอ้างโดยใช้ตราสัญลักษณ์ของธนาคารทำการปล่อยเงินกู้นอกระบบผ่านทาง Facebook และ Line Official ยืนยัน! ธ.ก.ส. ไม่มีส่วนเกี่ยวข้องกับบัญชีดังกล่าวและไม่มีนโยบายปล่อยเงินกู้ผ่าน Facebook แต่อย่างใด
ธ.ก.ส. เตือน! ระวังการแอบอ้างโดยใช้ตราสัญลักษณ์ของธนาคารทำการปล่อยเงินกู้นอกระบบผ่านทาง Facebook และ Line Official ยืนยัน! ธ.ก.ส. ไม่มีส่วนเกี่ยวข้องกับบัญชีดังกล่าวและไม่มีนโยบายปล่อยเงินกู้ผ่าน Facebook แต่อย่างใด ซึ่ง Facebook Page ของธนาคารคือ “ธกส BAAC Thailand” และ  Line Official Account คือ @baacfamily จะใช้เพื่อแจ้งข่าวสารผลิตภัณฑ์ บริการและกิจกรรมต่าง ๆ กับลูกค้าเท่านั้น หากพบเห็นการแอบอ้างต่าง ๆ สามารถแจ้ง  ได้ที่ Call Center 02 555 0555
นายสมเกียรติ กิมาวหา รองผู้จัดการธนาคารเพื่อการเกษตรและสหกรณ์การเกษตร (ธ.ก.ส.) เปิดเผยว่า ด้วยขณะนี้มีกลุ่มผู้ไม่หวังดีใช้ช่องทาง Facebook โดยใช้ชื่อบัญชี “Mong to Vu dep391352” และ Line Official Account “NONAME” แอบอ้างใช้ตราสัญลักษณ์ของธนาคาร และมีการโพสต์เสนอเงินกู้ตามช่องทางข้อความส่วนตัวใน Facebook และแจ้งให้ติดต่อไปยัง Line Official Account ซึ่งระบุว่าทางธ.ก.ส. เป็นสปอนเซอร์หลักและต้องผ่อนชำระล่วงหน้า 1 เดือน โดยไม่ใช้หลักประกัน นั้น
ธ.ก.ส. ขอเรียนว่า ธ.ก.ส. ไม่มีส่วนเกี่ยวข้องกับบัญชี Facebook และ Line Official ดังกล่าว อีกทั้งธนาคารไม่มีนโยบายในการปล่อยสินเชื่อผ่านทาง Facebook จึงขอให้เกษตรกรลูกค้าและประชาชนทั่วไป อย่าหลงเชื่อบุคคลและบัญชีดังกล่าว
ทั้งนี้ ธ.ก.ส. มี Facebook Page ที่เป็นทางการคือ “ธกส BAAC Thailand” เพื่อเป็นช่องทางในการสื่อสารข้อมูลด้านผลิตภัณฑ์ การให้บริการหรือข้อมูลข่าวสารสำคัญไปยังลูกค้า รวมถึงการสอบถามข้อมูลต่าง ๆ และ LINE Official Account : @baacfamily ที่เป็นช่องทางในการสื่อสารข้อมูลข่าวสารด้านผลิตภัณฑ์ การให้บริการไปยังลูกค้า รวมถึงการแจ้งความประสงค์เบื้องต้นในการขอใช้บริการสินเชื่อบางประเภทกับธ.ก.ส. เท่านั้น ซึ่งหากถูกต้องตามหลักเกณฑ์จึงจะนัดหมายทำสัญญาต่อไป โดยจุดสังเกต LINE Official Account : @baacfamily จะมีโลโก้ ธ.ก.ส. และสัญลักษณ์รูปโล่สีเขียวที่บริเวณหน้าชื่อและมียอดผู้ติดตามปัจจุบันกว่า 10 ล้านคน
นายสมเกียรติ กล่าวอีกว่า ในปัจจุบันมีการหลอกลวงจากมิจฉาชีพในหลากหลายรูปแบบผ่านช่องทางสื่อสังคมออนไลน์ ธ.ก.ส. จึงขอให้ท่านใช้ความระมัดระวังมากยิ่งขึ้นในการติดต่อหรือทำธุรกรรมออนไลน์   หากพบเห็นการแอบอ้างต่าง ๆ หรือต้องการสอบถามรายละเอียดเพิ่มเติม ติดต่อได้ที่ Call Center 02 555 0555 ได้ตลอด 24 ชั่วโมง รวมถึงช่องทางเว็บไซต์ www.baac.or.th และ Facebook Page  ธกส BAAC Thailand” ทั้งนี้ ธนาคารจะดําเนินการเอาผิดตามขั้นตอนทางกฎหมายกับผู้ที่หลอกลวงในลักษณะดังกล่าวต่อไป

ที่มา : https://www.thaigov.go.th/news/contents/details/53058