รัฐบาลไทย-ข่าวทำเนียบรัฐบาล-โฆษกรัฐบาลสวน “เพื่อไทย” ไร้หนทางหาข้อมูลลุยศึกซักฟอก หันเสี้ยมพรรคร่วมรัฐบาลให้แตกคอกันเอง จวกไม่ช่วยแก้ปัญหาที่ตัวเองก่อไว้ ยังคอยขัดแข้งขัดขารัฐบาลแก้ปัญหาให้ประชาชน


วันอาทิตย์ที่ 17 เมษายน 2565
พิมพ์
โฆษกรัฐบาลสวน “เพื่อไทย” ไร้หนทางหาข้อมูลลุยศึกซักฟอก หันเสี้ยมพรรคร่วมรัฐบาลให้แตกคอกันเอง จวกไม่ช่วยแก้ปัญหาที่ตัวเองก่อไว้ ยังคอยขัดแข้งขัดขารัฐบาลแก้ปัญหาให้ประชาชน
โฆษกรัฐบาลสวน “เพื่อไทย” ไร้หนทางหาข้อมูลลุยศึกซักฟอก หันเสี้ยมพรรคร่วมรัฐบาลให้แตกคอกันเอง จวกไม่ช่วยแก้ปัญหาที่ตัวเองก่อไว้ ยังคอยขัดแข้งขัดขารัฐบาลแก้ปัญหาให้ประชาชน แนะแก้ปัญหาในพรรคตัวเองให้จบก่อน
วันที่ 17 เมษายน 2565 นายธนกร วังบุญคงชนะ โฆษกประจำสำนักนายกรัฐมนตรี กล่าวถึงกรณีที่นายสุทิน คลังแสงส.ส.มหาสารคาม พรรคเพื่อไทย ในฐานะประธานคณะกรรมการประสานงานพรรคร่วมฝ่ายค้าน หรือวิปฝ่ายค้าน ระบุว่า การอภิปรายไม่ไว้วางใจครั้งนี้ คนที่จะหลับหูหลับตายกมือแล้วอุ้มกันไปต้องคิดหนัก เพราะใกล้เลือกตั้งใหญ่ ถ้าพรรคร่วมรัฐบาลยกมือให้ แล้วค้านความรู้สึกประชาชน จะถูกประชาชนลงโทษว่า เมื่อฝ่ายค้านเริ่มหมดหนทางหาข้อมูลมาอภิปรายไม่ไว้วางใจรัฐบาล เพราะรัฐบาลไม่ได้ทำอะไรผิด ก็หันมาใช้วิธีเดิมคือ เสี้ยมให้พรรคร่วมรัฐบาลแตกคอกันเอง แสดงให้เห็นว่าฝ่ายค้านหมดมุกแล้วจริงๆ แล้วแบบนี้ประชาชนยังหวังอะไรกับฝ่ายค้านได้อีกบ้าง หรือที่ผ่านมางานสภาฯ ไม่ค่อยอยากทำ เอาแต่ออกไปผสมโรงกับม็อบบนท้องถนน พอถึงเวลาต้องทำงานตามหน้าที่ของตัวเองในสภาฯ อย่างจริงจังขึ้นมาบ้าง เลยลืมไปหมดแล้วว่าต้องทำงานกันอย่างไร อย่างไรก็ตาม ไม่ว่าฝ่ายค้านจะโหมโรงรายวันขนาดไหน รัฐบาลก็พร้อมชี้แจงเสมอ เพราะไม่ได้ทำอะไรผิด ดังนั้น ขอให้ฝ่ายค้านทำการบ้านให้ดี อย่างน้อยก็เพื่อไม่ให้ประชาชนต้องผิดหวังซ้ำแล้วซ้ำอีกกับบทบาทหน้าที่ของฝ่ายค้านในสภาฯ
“ที่คุยว่าจะอภิปรายพุ่งเป้าไปที่ความผิดพลาดในการบริหารราชการแผ่นดิน เพื่อให้รู้ถึงความทุกข์ยากของประชาชนที่กำลังประสบอยู่นั้น ก็ควรจะพูดถึงที่มาที่ไปด้วยว่า ที่วันนี้ประชาชนยังต้องลำบากเพราะรัฐบาลชุดที่แล้วทุจริตกันขนาดไหน อดีตรัฐมนตรีกี่คนแล้วที่ต้องติดคุก อดีตนายกฯ ทิ้งคนอื่นให้เผชิญชะตากรรมแต่ตัวเองรีบหนีไปต่างประเทศ รัฐบาลชุดปัจจุบันจึงต้องเข้ามาแก้ไขปัญหาให้กับประชาชน ที่สำคัญ นอกจากฝ่ายค้านจะไม่ช่วยแก้ปัญหาที่ตัวเองก่อไว้แล้ว ยังออกไปผสมโรงกับม็อบบนถนน คอยขัดแข้งขัดขา ขวางการแก้ปัญหาให้กับประชาชนอีก ไม่อย่างนั้นวันนี้ประเทศคงฟื้นตัวได้เร็วกว่านี้ไปแล้ว อย่างไรก็ตาม ก่อนจะเสี้ยมให้พรรคร่วมรัฐบาลแตกคอกันเองนั้น พรรคเพื่อไทยควรไปจัดการปัญหาภายในของพรรคตัวเองก่อนจะดีกว่า เพราะล่าสุดเห็นอดีตคนในพรรคเดียวกันออกมาแฉว่า ถูกดีดออกจากกลุ่มไลน์เพียงเพราะพูดความจริงที่ขัดหูคนในพรรคเพื่อไทยเข้า แล้วแบบนี้จะให้ประชาชนไว้วางใจได้อย่างไร” นายธนกร กล่าว
.....................

ที่มา : https://www.thaigov.go.th/news/contents/details/53658