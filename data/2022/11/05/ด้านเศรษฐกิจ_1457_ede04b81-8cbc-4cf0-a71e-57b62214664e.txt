รัฐบาลไทย-ข่าวทำเนียบรัฐบาล-กรมทางหลวงรายงานสถานการณ์อุทกภัยบนทางหลวงวันที่ 23 ตุลาคม 2564


วันเสาร์ที่ 23 ตุลาคม 2564
กรมทางหลวงรายงานสถานการณ์อุทกภัยบนทางหลวงวันที่ 23 ตุลาคม 2564
กรมทางหลวง ติดตั้งสะพานเบลีย์ ทล. 2065 ช่วง กม.ที่ 33+600 - 33+707  จ.ขอนแก่น แล้วเสร็จ พร้อมทั้งได้กำชับเจ้าหน้าที่ให้ติดตามสถานการณ์อุทกภัยตลอด 24 ชั่วโมง
นายสราวุธ ทรงศิวิไล อธิบดีกรมทางหลวง เปิดเผยว่า กรมทางหลวง (ทล.) กระทรวงคมนาคม
โดยศูนย์สร้างและบูรณะสะพานที่ 2 (ขอนแก่น) และแขวงทางหลวงขอนแก่นที่ 3 (บ้านไผ่) ได้เร่งติดตั้งสะพานเบลีย์ (สะพานเหล็กชั่วคราว) ความยาว 107 เมตร บนทางหลวงหมายเลข 2065 พล - ลำชี ช่วง กม. ที่ 33+600 - 33+707 พื้นที่ตำบลท่านางแนว อำเภอแวงน้อย จังหวัดขอนแก่น แล้วเสร็จและได้เปิดให้สัญจรได้แล้วเมื่อวานนี้ (22 ตุลาคม 2564) เวลา 16.00 น. เพื่ออำนวยความสะดวก และบรรเทาความเดือดร้อนให้ผู้ใช้เส้นทาง ตามนโยบายของนายศักดิ์สยาม ชิดชอบ รัฐมนตรีว่าการกระทรวงคมนาคม สำหรับการแก้ไขปัญหาในระยะยาวหลังเหตุการณ์คลี่คลายจะเข้าสำรวจความเสียหายโครงสร้างของถนนอย่างละเอียด เพื่อหาแนวทางที่เหมาะสมโดยเบื้องต้นวางไว้ 3 แนวทาง ได้แก่ 1) เสนอให้สร้างสะพานบก 2) เพิ่มขนาดท่อเหลี่ยมให้ใหญ่และกว้างขึ้น เพื่อรองรับปริมาณน้ำได้มากขึ้น และ 3) ยกระดับความสูงของคันทางเพิ่มอีก 1 เมตร เนื่องจากขณะนี้คันทางมีระดับค่อนข้างต่ำมาก เมื่อฝนตกเสี่ยงต่อการเกิดน้ำท่วมได้ง่าย อย่างไรก็ตามทุกแนวทางต้องหารือร่วมกับหน่วยงานท้องถิ่น เพื่อให้เกิดรูปแบบดำเนินการที่เหมาะสมและไม่ส่งผลกระทบกับประชาชนในพื้นที่ต่อไป พร้อมทั้งได้กำชับเจ้าหน้าที่ให้ติดตามสถานการณ์อุทกภัยตลอด 24 ชั่วโมง โดยขณะนี้พบว่า สถานการณ์ประจำวันที่ 23 ตุลาคม 2564 เวลา 13.30 น. ทางหลวงถูกน้ำท่วม ดินสไลด์ และสะพานชำรุด จำนวน 14 จังหวัด 48 สายทาง 77 แห่ง
ทั้งนี้การจราจรผ่านไม่ได้ 8 จังหวัด 18 แห่ง ดังนี้
1. จังหวัดขอนแก่น (การจราจรผ่านไม่ได้ 1 แห่ง)
- ทล.2 ท่าพระ - ขอนแก่น ช่วง กม. ที่ 329+913 (จุดกลับรถใต้สะพานกุดกว้าง) ระดับน้ำสูง 200 เซนติเมตร
2. จังหวัดมหาสารคาม (การจราจรผ่านไม่ได้ 1 แห่ง)
- ทล.213 มหาสารคาม - หนองขอน ช่วง กม. ที่ 5+530 (อุโมงค์ท่าขอนยาง) ระดับน้ำสูง 225 เซนติเมตร
3. จังหวัดนครราชสีมา (การจราจรผ่านไม่ได้ 1 แห่ง)
- ทล.202 มหาสารคาม - หนองขอม ช่วง กม. ที่ 93+611 ระดับน้ำสูง 20 - 45 เซนติเมตร
4. จังหวัดนนทบุรี (การจราจรผ่านไม่ได้ 3 แห่ง)
- ทล.302 สะพานพระนั่งเกล้า - ต่างระดับบางใหญ่ ช่วง กม. ที่ 16+610 (จุดกลับรถใต้สะพานคลองบางไผ่เพื่อมุ่งหน้าแคราย) ระดับน้ำสูง 30 - 40 เซนติเมตร
- ทล.302 สะพานพระนั่งเกล้า - ต่างระดับบางใหญ่ ช่วง กม. ที่ 16+50 (จุดกลับรถใต้สะพานคลองบางแพรกเพื่อมุ่งหน้าถนนแคราย) ระดับน้ำสูง 20 - 25 เซนติเมตร
- ทล.307 แยกสวนสมเด็จ - สะพานนนทบุรี ช่วง กม. ที่ 0+942 (จุดกลับรถใต้สะพานนนทบุรี) ระดับน้ำสูง 75 เซนติเมตร
5. จังหวัดอ่างทอง (การจราจรผ่านไม่ได้ 2 แห่ง)
- ทล.32 อ่างทอง - ไชโย ช่วง กม. ที่ 57+500 (จุดกลับรถบางศาลา) ระดับน้ำสูง 135 เซนติเมตร
- ทล.33 นาคู - ป่าโมก ช่วง กม. ที่ 36+000 - 36+200 (จุดกลับรถใต้สะพานฝั่งป่าโมก) ระดับน้ำสูง 20 เซนติเมตร
6. จังหวัดพระนครศรีอยุธยา (การจราจรผ่านไม่ได้ 4 แห่ง)
- ทล.32  นครหลวง - อ่างทอง ช่วง กม. ที่ 32+607 (จุดกลับรถคลองกะท่อ) ระดับน้ำสูง 165 เซนติเมตร
- ทล.32  นครหลวง - อ่างทอง ช่วง กม. ที่ 33+200 (จุดกลับรถวัดค่าย) ระดับน้ำสูง 90 เซนติเมตร
- ทล.3263 อยุธยา - ไผ่กองดิน ช่วง กม. ที่ 10+940 (จุดกลับรถใต้สะพานสีกุก) ระดับน้ำสูง 195 เซนติเมตร
- ทล.3263 อยุธยา - ไผ่กองดิน ช่วง กม. ที่ 11+100 (จุดกลับรถใต้สะพานสีกุก) ระดับน้ำสูง 195 เซนติเมตร
7. จังหวัดสุพรรณบุรี (การจราจรผ่านไม่ได้ 5 แห่ง)
- ทล.33 สุพรรณบุรี - นาคู ช่วง กม. ที่ 9+886 (สะพานคลองทับน้ำ) ระดับน้ำสูง 100 เซนติเมตร
- ทล.340 สาลี - สุพรรณบุรี ช่วง กม. ที่ 59+674 (สะพานศาลเจ้าแม่ทับทิม) ระดับน้ำสูง 35 - 40 เซนติเมตร
- ทล. 340 สาลี - สุพรรณบุรี ช่วง กม. ที่ 59+674 (สะพานศาลเจ้าแม่ทับทิม) ระดับน้ำสูง 175 เซนติเมตร
- ทล.340 สาลี - สุพรรณบุรี ช่วง กม. ที่ 71+230 - 71+400 (ช่องทางคู่ขนานซ้ายขวาทาง) ระดับน้ำสูง 55 เซนติเมตร
- ทล.3557 ถนนเข้าเมืองสุพรรณบุรี ช่วง กม. ที่ 0+700 - 0+726 (ด้านซ้ายทาง) ระดับน้ำสูง 55 เซนติเมตร
8. จังหวัดนครปฐม (การจราจรผ่านไม่ได้ 1 แห่ง)
- ทล.338 พุทธมณฑลสาย 4 - นครชัยศรี ช่วง กม. ที่ 24+800 - 25+500 ระดับน้ำสูง 50 เซนติเมตร
ทั้งนี้ ขอให้ประชาชนผู้ใช้เส้นทางเดินทางด้วยความระมัดระวังเพื่อความปลอดภัย พร้อมขอให้ปฏิบัติตามป้ายเตือน ป้ายแนะนำและคำแนะนำของเจ้าหน้าที่อย่างเคร่งครัด และหากประชาชนต้องการสอบถามสภาพเส้นทาง สภาพการจราจร หรือต้องการความช่วยเหลือสามารถติดต่อได้ที่สำนักงานทางหลวง แขวงทางหลวง หมวดทางหลวงในพื้นที่ และสายด่วนกรมทางหลวง โทร.1586 (โทรฟรีทุกเครือข่ายตลอด 24 ชั่วโมง) และสามารถติดตามการรายงานสถานการณ์สภาพเส้นทางได้ที่ทวิตเตอร์กรมทางหลวง @prdoh1

ที่มา : https://www.thaigov.go.th/news/contents/details/47306