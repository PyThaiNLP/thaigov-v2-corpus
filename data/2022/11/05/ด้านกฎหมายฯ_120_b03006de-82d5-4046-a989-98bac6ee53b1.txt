รัฐบาลไทย-ข่าวทำเนียบรัฐบาล-กระทรวงยุติธรรม โดยกรมบังคับคดี ประชุมเจ้าหนี้ผ่านสื่ออิเล็กทรอนิกส์ (e-Meeting) เจ้าหนี้ลงมติยอมรับแผนฟื้นฟูกิจการ บริษัท สายการบินนกแอร์


วันพฤหัสบดีที่ 5 สิงหาคม 2564
พิมพ์
กระทรวงยุติธรรม โดยกรมบังคับคดี ประชุมเจ้าหนี้ผ่านสื่ออิเล็กทรอนิกส์ (e-Meeting) เจ้าหนี้ลงมติยอมรับแผนฟื้นฟูกิจการ บริษัท สายการบินนกแอร์
กระทรวงยุติธรรม โดยกรมบังคับคดี ประชุมเจ้าหนี้ผ่านสื่ออิเล็กทรอนิกส์ (e-Meeting) เพื่อพิจารณาแผนฟื้นฟูกิจการของ บริษัท สายการบินนกแอร์ จำกัด (มหาชน) เจ้าหนี้ได้ลงมติผ่านระบบ LED Vote ยอมรับแผนฟื้นฟูคิดเป็นจำนวนหนี้ ร้อยละ 76.72
นางอรัญญา ทองน้ำตะโก อธิบดีกรมบังคับคดี เปิดเผยว่า เมื่อวันที่ 4 สิงหาคม 2564 เจ้าพนักงานพิทักษ์ทรัพย์ กรมบังคับคดีได้ประชุมเจ้าหนี้ผ่านสื่ออิเล็กทรอนิกส์ (e-Meeting) ในระบบ Zoom ภายใต้มาตรการป้องกันการแพร่ระบาดของโรคติดเชื้อไวรัสโคโรนา 2019 (COVID-19) เพื่อพิจารณาแผนฟื้นฟูกิจการของ บริษัท สายการบินนกแอร์ จำกัด (มหาชน) ซึ่งที่ประชุมเจ้าหนี้ได้ลงมติผ่านระบบ LED Vote ยอมรับแผนฟื้นฟูคิดเป็นจำนวนหนี้ ร้อยละ 76.72 จากจำนวนหนี้ของเจ้าหนี้ที่เข้าประชุมและออกเสียง โดยแผนมีผู้บริหารแผนจำนวน 4 คน ประกอบด้วย 1.นายวุฒิภูมิ จุฬางกูร 2.นายไต้ ชอง อี 3.นาย ปริญญา ไววัฒนา และ4.นายชวลิต อัตถศาสตร์ และที่ประชุมเจ้าหนี้ไม่ได้ตั้งคณะกรรมการเจ้าหนี้แต่อย่างใด สำหรับขั้นตอนต่อไปเจ้าพนักงานพิทักษ์ทรัพย์จะรายงานผลการประชุมเจ้าหนี้ให้ศาลล้มละลายกลางพิจารณา ว่าจะเห็นชอบด้วยแผนตามมติที่ประชุมเจ้าหนี้หรือไม่โดยศาลกำหนดนัดพิจารณา ในวันที่ 26 สิงหาคม 2564 เวลา 09.00 น. ณ ศาลล้มละลายกลาง ซึ่งเจ้าพนักงานพิทักษ์ทรัพย์ได้แจ้งกำหนดนัดพิจารณาของศาลให้บรรดาเจ้าหนี้ทราบแล้ว
ทั้งนี้ สามารถติดต่อสอบถามรายละเอียดเพิ่มเติมได้ที่ กองฟื้นฟูกิจการของลูกหนี้ หมายเลขโทรศัพท์ 08 1901 6854, 06 5521 1930 หรือสายด่วนกรมบังคับคดี 1111 กด 79 เว็บไซต์กรมบังคับคดี www.led.go.th

ที่มา : https://www.thaigov.go.th/news/contents/details/44468