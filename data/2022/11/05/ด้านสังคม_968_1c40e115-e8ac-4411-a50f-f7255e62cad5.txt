รัฐบาลไทย-ข่าวทำเนียบรัฐบาล-รองปลัด สธ. เปิดประชุมชี้แจงตัวชี้วัดตามคำรับรองการปฏิบัติราชการ ระดับหน่วยงานในสังกัด สป. ประจำปีงบประมาณ พ.ศ. 2565


วันพุธที่ 15 ธันวาคม 2564
รองปลัด สธ. เปิดประชุมชี้แจงตัวชี้วัดตามคำรับรองการปฏิบัติราชการ ระดับหน่วยงานในสังกัด สป. ประจำปีงบประมาณ พ.ศ. 2565
รองปลัดกระทรวงสาธารณสุข เปิดการประชุมชี้แจงตัวชี้วัดตามคำรับรองการปฏิบัติราชการระดับหน่วยงานในสังกัดสำนักงานปลัดกระทรวงสาธารณสุข ประจำปีงบประมาณ พ.ศ. 2565 (ตัวชี้วัดที่ 5) พร้อมมอบนโยบายให้ทุกหน่วยงานสร้างวัฒนธรรมการทำงานอย่างซื่อสัตย์สุจริต
รองปลัดกระทรวงสาธารณสุข เปิดการประชุมชี้แจงตัวชี้วัดตามคำรับรองการปฏิบัติราชการระดับหน่วยงานในสังกัดสำนักงานปลัดกระทรวงสาธารณสุข ประจำปีงบประมาณ พ.ศ. 2565 (ตัวชี้วัดที่ 5) พร้อมมอบนโยบายให้ทุกหน่วยงานสร้างวัฒนธรรมการทำงานอย่างซื่อสัตย์สุจริต โดยยึดถือประโยชน์ของประชาชนเป็นสำคัญ
นายแพทย์ธงชัย  กีรติหัตยากร รองปลัดกระทรวงสาธารณสุข ในฐานะหัวหน้ากลุ่มภารกิจด้านสนับสนุนงานบริการสุขภาพ เป็นประธานในพิธีเปิดการประชุมชี้แจงตัวชี้วัดตามคำรับรองการปฏิบัติราชการระดับหน่วยงานในสังกัดสำนักงานปลัดกระทรวงสาธารณสุข ประจำปีงบประมาณ พ.ศ. 2565 (ตัวชี้วัดที่ 5) และกล่าวว่า บุคลากรกระทรวงสาธารณสุขทุกคน ไม่มีใครอยากเป็น “แกะขาวในแกะดำ” หรือเป็น “แกะดำในแกะขาว” จึงต้องสร้างวัฒนธรรมการต่อต้านการทุจริตให้เกิดขึ้นในหน่วยงาน และใช้กลไกทางสังคม โดยกระตุ้นเตือนซึ่งกันและกันให้ตระหนักถึงผลเสียของการทุจริต ตลอดจนวางระบบการป้องกันการทุจริตในหน่วยงาน ทั้งนี้ การกระทำการทุจริต แม้จะเพียงเล็กน้อย แต่ย่อมต้องถูกลงโทษ และตัดสวัสดิการต่าง ๆ เช่น ค่ารักษาพยาบาล เงินบำเหน็จบำนาญที่มีมูลค่านับสิบล้านบาท อีกทั้งการสอบสวนทางวินัยในเรื่องดังกล่าวยังคงดำเนินการไปอย่างต่อเนื่องภายหลังเกษียณอายุราชการ จึงเป็นการกระทำที่ได้ไม่คุ้มเสีย
โดยเฉพาะในระหว่างที่ยังเป็นบุคลากรกระทรวงสาธารณสุข จะต้องช่วยกันสร้างวัฒนธรรมและระบบการทำงานที่ดี สนองตอบต่อความต้องการของประชาชน ซึ่งเมื่อเกษียณอายุราชการ และกลับมารับบริการจากหน่วยงานในฐานะประชาชนทั่วไป ก็ย่อมจะได้รับการบริการที่ดีจากเจ้าหน้าที่รุ่นหลัง อันเป็นผลจากการสร้างวัฒนธรรมและระบบการทำงานดังกล่าว
ทั้งนี้ การประชุมชี้แจงตัวชี้วัดตามคำรับรองการปฏิบัติราชการระดับหน่วยงานในสังกัดสำนักงานปลัดกระทรวงสาธารณสุข ประจำปีงบประมาณ พ.ศ. 2565 (ตัวชี้วัดที่ 5) จัดขึ้นโดยศูนย์ปฏิบัติการต่อต้านการทุจริต กระทรวงสาธารณสุข เพื่อให้ผู้รับผิดชอบตัวชี้วัดที่ 5 ระดับความสำเร็จในการจัดทำแผนปฏิบัติการจัดซื้อจัดจ้างประจำปีงบประมาณของหน่วยงาน มีความรู้ความเข้าใจขั้นตอนการดำเนินงานตัวชี้วัดดังกล่าวอย่างถูกต้อง สามารถดำเนินงานการจัดซื้อจัดจ้างได้อย่างถูกต้องตามที่กฎหมายกำหนด และเป็นไปตามเกณฑ์การประเมินคุณธรรมและความโปร่งใสในการดำเนินงานของหน่วยงานภาครัฐ (Integrity and Transparency Assessment : ITA) และระเบียบของทางราชการ ไม่มีการทุจริตและไม่มีผลประโยชน์ทับซ้อน
*********************************** 15 ธันวาคม 2564

ที่มา : https://www.thaigov.go.th/news/contents/details/49479