รัฐบาลไทย-ข่าวทำเนียบรัฐบาล-ศักดิ์สยาม กำชับ กรมท่าอากาศยาน เข้มมาตรการป้องกัน COVID-19 ในท่าอากาศยาน


วันศุกร์ที่ 31 ธันวาคม 2564
ศักดิ์สยาม กำชับ กรมท่าอากาศยาน เข้มมาตรการป้องกัน COVID-19 ในท่าอากาศยาน
...
นายศักดิ์สยาม ชิดชอบ รัฐมนตรีว่าการกระทรวงคมนาคม กำชับให้กรมท่าอากาศยานดำเนินการตามมาตรการป้องกันการระบาดของ COVID-19 ของกระทรวงสาธารณสุขอย่างเคร่งครัดในช่วงเทศกาลปีใหม่
โดย นายปริญญา แสงสุวรรณ อธิบดีกรมท่าอากาศยาน กล่าวถึงการเตรียมความพร้อมมาตรการดูแลและอำนวยความสะดวกแก่ผู้โดยสารในช่วงเทศกาลปีใหม่ว่าได้มอบหมายให้ รองอธิบดีกรมท่าอากาศยาน ทั้ง 3 ลงพื้นที่ตรวจความพร้อมของท่าอากาศยานในสังกัดที่คาดว่าจะมีผู้ใช้บริการจำนวนมาก ได้แก่ ท่าอากาศยานขอนแก่น ท่าอากาศยานสกลนคร ท่าอากาศยานนครพนม ท่าอากาศยานบุรีรัมย์ ท่าอากาศยานอุบลราชธานี ท่าอากาศยานแม่ฮ่องสอน ท่าอากาศยานลำปาง ท่าอากาศยานตรัง และท่าอากาศยานกระบี่ ซึ่งทุกท่าอากาศยานในสังกัดต้องปฏิบัติตามมาตรการดูแลและอำนวยความสะดวกผู้โดยสารทั้ง 3 มาตรการ ได้แก่
1. มาตรการดูแลและอำนวยความสะดวก สั่งการให้เจ้าหน้าที่ท่าอากาศยานทุกแห่งอำนวยความสะดวกและให้บริการแก่ผู้โดยสาร ทั้งในเรื่องของเที่ยวบินที่จะต้องประชาสัมพันธ์ให้ผู้โดยสารทราบ เรื่องของรถสาธารณะรับส่งผู้โดยสาร โดยจะต้องไม่มีผู้โดยสารตกค้างที่ท่าอากาศยาน
2. มาตรการด้านความปลอดภัยและการรักษาความปลอดภัย ให้ท่าอากาศยานดูแลความปลอดภัยให้แก่ผู้โดยสารที่ท่าอากาศยานทุกเที่ยวบิน พร้อมดูแลอุปกรณ์ให้ใช้ประโยชน์ได้อย่างมีประสิทธิภาพและเป็นไปตามมาตรฐาน รวมถึงให้ประสานกับหน่วยงานในพื้นที่เตรียมแผนรองรับเหตุฉุกเฉินที่อาจเกิดขึ้นและซักซ้อมอยู่เสมอ และเพิ่มการลาดตระเวนของเจ้าหน้าที่รักษาความปลอดภัย ทั้งในอาคารและพื้นที่รอบอาคารผู้โดยสาร
3. มาตรการป้องกันการแพร่ระบาดของ COVID-19 ให้ทุกส่วนปฏิบัติตามมาตรการเว้นระยะห่างทางสังคม (Social Distancing) ทั้งภายในอาคารที่พักผู้โดยสาร สายการบิน และรถสาธารณะ  สำหรับการดูแลความสะอาดภายในอาคารที่พักผู้โดยสาร มีการฉีดพ่นน้ำยาฆ่าเชื้อ ทำความสะอาดพื้นที่ภายในอาคารผู้โดยสาร รถเข็น เก้าอี้ ราวบันได รวมถึงอุปกรณ์ปฏิบัติงาน จัดจุดบริการเจลแอลกอฮอล์แก่ผู้โดยสาร และได้เน้นย้ำพนักงานทำความสะอาดให้เพิ่มรอบการปฏิบัติงานให้มากขึ้นตามจำนวนรอบของเที่ยวบิน เพื่อความสะอาดและสร้างความมั่นใจแก่ผู้โดยสาร โดยได้มีการประชาสัมพันธ์ให้ผู้โดยสารต้องสวมหน้ากากอนามัยตลอดระยะเวลาการเดินทาง
สำหรับผู้โดยสารที่เดินทางและเจ้าหน้าที่ทุกคนต้องตรวจคัดกรองวัดอุณหภูมิทั้งขาเข้า - ขาออก และต้องเช็กอิน/เช็กเอาท์ แอปพลิเคชัน ไทยชนะ/หมอชนะ ทุกครั้งที่ใช้บริการ โดยจะต้องปฏิบัติตามประกาศของกระทรวงสาธารณสุข และสำนักงานการบินพลเรือนแห่งประเทศไทยอย่างเคร่งครัด
กรมท่าอากาศยาน ขอแนะนำให้ผู้โดยสารเผื่อเวลาในการเดินทางมายังท่าอากาศยาน เนื่องจากต้องใช้เวลาในการคัดกรองตามมาตรการป้องกันการแพร่ระบาด COVID-19 รวมถึงตรวจเอกสารรับรองการฉีดวัคซีน หรือผลตรวจ COVID-19 ตามมาตรการของจังหวัดปลายทาง ทั้งนี้ ผู้โดยสารสามารถดาวน์โหลดแอปพลิเคชัน ThaiFlightInfo เพื่อเช็คเที่ยวบินได้แบบ Real Time และรับข้อมูลข่าวสารที่สำคัญของกรมท่าอากาศยาน

ที่มา : https://www.thaigov.go.th/news/contents/details/50110