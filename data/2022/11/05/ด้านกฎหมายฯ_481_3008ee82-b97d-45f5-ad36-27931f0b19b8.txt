รัฐบาลไทย-ข่าวทำเนียบรัฐบาล-กระทรวงยุติธรรม ครบรอบสถาปนา ๑๓๑ ปี


วันศุกร์ที่ 25 มีนาคม 2565
พิมพ์
กระทรวงยุติธรรม ครบรอบสถาปนา ๑๓๑ ปี
กระทรวงยุติธรรม ครบรอบสถาปนา ๑๓๑ ปี "สมศักดิ์" หวังข้าราชการรักษาความดี-พัฒนาความสามารถขับเคลื่อนงานกระทรวง เน้นงานเชิงรุก-ใช้เทคโนโลยีสมัยใหม่ช่วยประชาชน
ในวันศุกร์ที่ ๒๕ มีนาคม ๒๕๖๕ ณ กระทรวงยุติธรรม มีการจัดงานครบรอบวันสถาปนากระทรวงยุติธรรม ๑๓๑ ปี โดยมี นายสมศักดิ์ เทพสุทิน รัฐมนตรีว่าการกระทรวงยุติธรรม เป็นประธานในพิธี พร้อมด้วย ศาสตราจารย์พิเศษวิศิษฏ์ วิศิษฏ์สรรอรรถ ปลัดกระทรวงยุติธรรม ว่าที่ร.ต. ธนกฤต จิตรอารีย์รัตน์ เลขานุการรัฐมนตรีว่าการกระทรวงยุติธรรม  น.ส.ณัฐธ์ภัสส์ ยงใจยุทธ ผู้ช่วยรัฐมนตรีประจำกระทรวงยุติธรรม นายธนวัชร นิติกาญจนา ที่ปรึกษารัฐมนตรีว่าการกระทรวงยุติธรรม ผู้บริหาร หัวหน้าส่วนราชการในสังกัดกระทรวงยุติธรรม และข้าราชการกระทรวงยุติธรรมร่วมงาน โดยในช่วงเช้ามีการทำบุญ พระสงฆ์ทรงสมณศักดิ์ ๑๐ รูป เจริญพระพุทธมนต์ จากนั้นเป็นการมอบเข็มเครื่องหมายยุติธรรมธำรง ประจำปี ๒๕๖๕ ให้กับบุคคลที่ทำคุณประโยชน์ รางวัลข้าราชการพลเรือนดีเด่น ประจำปี ๒๕๖๔ และรางวัลผลงานวิจัยดีเด่นของกระทรวงยุติธรรม
นายสมศักดิ์ กล่าวว่า การจัดงานสถาปนากระทรวงยุติธรรมที่จัดขึ้นในวันที่ ๒๕ มีนาคม ของทุกปี เพื่อแสดงความกตัญญูและน้อมรำลึกพระมหากรุณา พระบาทสมเด็จพระจุลจอมเกล้าเจ้าอยู่หัว (รัชกาลที่ ๕) ที่ทรงสถาปนากระทรวงยุติธรรม และตนขอแสดงความยินดีกับข้าราชการที่ได้รับรางวัลและผู้ให้การสนับสนุนกระทรวงยุติธรรมทุกท่าน ซึ่งถือเป็นบุคคลสำคัญ เป็นกลไกหลักในการขับเคลื่อนงานของกระทรวง ตนรู้สึกภูมิใจกับทุกท่าน และเชื่อมั่นว่าทุกท่านจะรักษาความดีและพัฒนาความสามารถของตน เพื่อเป็นแบบอย่างแก่เพื่อนร่วมงาน ครอบครัวและบุคคลทั่วไป และเสริมสร้างเกียรติให้กับข้าราชการทุกคน
จากนั้น นายสมศักดิ์ ได้เดินชมบูธนิทรรศการของหน่วยงานต่างๆ ในกระทรวงยุติธรรม อาทิ กองทุนยุติธรรม ที่ให้การสนับสนุนและช่วยเหลือประชาชนในการให้คำแนะนำทางด้านกระบวนการกฎหมาย การให้บริการและติดตามผลงานผ่านระบบออนไลน์ เพื่อเพิ่มช่องทางและอำนวยความสะดวกให้แก่ประชาชน งานด้านการไกล่เกลี่ยของกรมคุ้มครองสิทธิและเสรีภาพ และกรมบังคับคดี การสอบปากคำบุคคลในคดีพิเศษโดยใช้ระบบบันทึกคำให้การของกรมสอบสวนคดีพิเศษ (ดีเอสไอ) และได้มอบเงินค่าตอบแทนผู้เสียหายและค่าทดแทนค่าใช้จ่ายแก่จำเลยในคดีอาญา ๕ ราย รวมเป็นเงิน ๔๗๙,๗๙๐ บาท
นายสมศักดิ์ ให้สัมภาษณ์ว่า วันนี้เป็นวันครบรอบ ๑๓๑ ปี กระทรวงยุติธรรม การดำเนินงานของกระทรวงยุติธรรมที่ผ่านมาในยุคของตนนั้น เราได้มีการช่วยเหลือเยียวยาผู้ที่อยู่ในขอบข่ายของกฎหมายในการรับค่าตอบแทนผู้เสียหายในคดีอาญา และยังมีการจัดงานมหกรรมไกล่เกลี่ยหนี้สิน ๔ ภาค ที่เราได้จัดไปแล้ว ๓ จังหวัด ซึ่ง ๙๘% ที่มาไกล่เกลี่ยประสบผลสำเร็จ โดยช่วยเหลือประชาชนได้มากกว่า ๖,๐๐๐ ราย มูลค่าทรัพย์กว่า ๑,๑๐๐ ล้านบาท แต่อุปสรรคคือ คนที่น่าจะมาร่วมงานกลับไม่มา เราเสียดายโอกาสตรงนี้มาก จึงอยากให้ทุกคนช่วยกันประชาสัมพันธ์เชิญชวนให้ลูกหนี้มาร่วมงานที่เราจัด ถ้าไม่มาเราก็ไม่รู้ว่าจะช่วยยังไงเพราะข้าราชการและเจ้าหน้าที่ทุกคนพยายามอย่างเต็มที่แล้ว นอกจากนี้เรายังปลดล็อกพืชกระท่อม เปลี่ยนใบไม้เป็นเงินมูลค่าแสนล้านบาท สร้างอาชีพสร้างรายได้ใหม่ให้แก่ประชาชน และตนหวังว่าทุกหน่วยงานจะใช้เทคโนโลยีใหม่ๆ ที่ทันสมัยในการช่วยเหลือประชาชน
ต่อมานายสมศักดิ์ ได้ร่วมสังเกตการไกล่เกลี่ย ที่ศูนย์ไกล่เกลี่ยกระทรวงยุติธรรม โดยกรณีแรก มีลูกหนี้ของ โตโยต้า ลิสซิ่ง เป็นหนี้ทั้งหมด ๕๓๐,๐๐๐ บาท โดยได้ขอให้กรมบังคับคดีช่วยไกล่เกลี่ย ผลปรากฏว่า ได้รับการลดหนี้ดอกเบี้ยและค่าปรับได้ ๒๐๐,๐๐๐ บาท ส่วนอีกรายศาลมีคำสั่งบังคับคดี กรณีป้าซื้อบ้านแต่ใช้ชื่อของหลาน แต่หลานได้ไปซื้อรถจักรยานยนต์อีกคัน และไม่ส่งค่างวดจนเป็นหนี้ถูกฟ้องรวมทั้งหมด ๙๘๐,๐๐๐ บาท ผลการไกล่เกลี่ยสามารถลดดอกเบี้ยและค่าปรับ เหลือยอดหนี้ ๔๑๐,๐๐๐ บาท และรายสุดท้ายเป็นหนี้ กยศ. ๗๖,๐๐๐ บาท เมื่อทราบข่าวประชาสัมพันธ์จึงรีบมาเพื่อขอเจรจาไกล่เกลี่ย โดยทาง กยศ. ให้ใช้เงินที่ส่งค่างวดทั้งเงินต้นและดอกเบี้ยมาก่อนหน้านี้ไปหักเงินต้นทั้งหมด

ที่มา : https://www.thaigov.go.th/news/contents/details/52942