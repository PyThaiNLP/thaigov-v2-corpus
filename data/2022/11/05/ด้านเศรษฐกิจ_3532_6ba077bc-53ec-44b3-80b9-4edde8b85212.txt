รัฐบาลไทย-ข่าวทำเนียบรัฐบาล-นายวิรัช พิมพะนิตย์ ที่ปรึกษารัฐมนตรีว่าการกระทรวงคมนาคม ให้สหภาพแรงงานรัฐวิสาหกิจองค์การขนส่งมวลชนกรุงเทพเข้าพบ


วันพุธที่ 20 เมษายน 2565
นายวิรัช พิมพะนิตย์ ที่ปรึกษารัฐมนตรีว่าการกระทรวงคมนาคม ให้สหภาพแรงงานรัฐวิสาหกิจองค์การขนส่งมวลชนกรุงเทพเข้าพบ
เพื่อหารือขอให้เร่งรัดดำเนินการตามมติคณะรัฐมนตรี ตามหลักการของแผนฟื้นฟูกิจการองค์การขนส่งมวลชนกรุงเทพ
นายวิรัช พิมพะนิตย์ ที่ปรึกษารัฐมนตรีว่าการกระทรวงคมนาคม พร้อมด้วย นายสรพงศ์ ไพฑูรย์พงษ์ รองปลัดกระทรวงคมนาคม นายจิรุตม์ วิศาลจิตร อธิบดีกรมการขนส่งทางบก นายกิตติกานต์ จอมดวง จารุวรพลกุล ผู้อำนวยการองค์การขนส่งมวลชนกรุงเทพ นางพรรณี พุ่มพันธ์ รองอธิบดีกรมการขนส่งทางบก และหน่วยงานที่เกี่ยวข้อง ร่วมประชุมหารือกับนายบุญมา ป๋งมา รักษาการประธานสหภาพแรงงานรัฐวิสาหกิจองค์การขนส่งมวลชนกรุงเทพ (สร.ขสมก.) และตัวแทนสมาคมพัฒนารถร่วมบริการเอกชน เกี่ยวกับการขอให้เร่งรัดดำเนินการตามมติคณะรัฐมนตรีตามหลักการของแผนฟื้นฟูกิจการองค์การขนส่งมวลชนกรุงเทพ (ขสมก.) ในวันที่ 20 เมษายน 2565 ณ ห้องประชุมกระทรวงคมนาคม
นายวิรัช พิมพะนิตย์ กล่าวว่า สร.ขสมก. ได้มาขอพบเพื่อยื่นหนังสือขอให้กระทรวงฯ พิจารณาเร่งรัดให้ดำเนินการตามมติคณะรัฐมนตรี เมื่อวันที่ 25 มิถุนายน 2562 ที่ได้เห็นชอบในหลักการของแผนฟื้นฟูกิจการ ขสมก. สำหรับการดำเนินการตามกลยุทธ์และแนวทางต่าง ๆ พร้อมมีการกำหนดจัดหารถโดยสารใหม่ จำนวน 3,000 คัน และ ขสมก. ได้รับผลกระทบจากการที่ไม่ได้ดำเนินการตามมติคณะรัฐมนตรีในเส้นทาง 28 เส้นทางที่หายไป โดยมีข้อเสนอสรุปได้ดังนี้
1. เร่งรัดหน่วยงานที่เกี่ยวข้องดำเนินการให้แผนฟื้นฟู (ฉบับปรับปรุง) ผ่านความเห็นชอบจากคณะรัฐมนตรีโดยเร็ว
2. ประชาชนและพนักงาน ขสมก. อาจได้รับผลกระทบจากการปรับอัตราค่าโดยสารจากเดิมเก็บค่าโดยสาร 8 บาท กรมการขนส่งทางบกได้ให้สัมปทานรายใหม่โดยเก็บค่าโดยสารเริ่มต้นที่ 15 - 25 บาท
3. การประกาศข้อกำหนดของกรมการขนส่งทางบกที่ให้เปิดประมูสเส้นทางนั้นไม่มีความเป็นธรรมกับผู้ประกอบการรายเดิม เนื่องจากมีทรัพย์สินที่ต้องบริหารจัดการ จึงขอให้กรมการขนส่งทางบกชะลอการบังคับใช้ และเปิดโอกาสให้นำรถเก่าที่มีอยู่นำมาปรับปรุงเครื่องยนต์ หรือเปลี่ยนเป็น EV
4. ให้ สร.ขสมก. เข้ามามีส่วนร่วมในการแสดงความคิดเห็น และแก้ปัญหาความเดือดร้อนของพนักงาน ตามบทบัญญัติของรัฐธรรมนูญ
ที่ปรึกษารัฐมนตรีว่าการกระทรวงคมนาคม กล่าวเพิ่มเติมว่า กระทรวงฯ รับทราบข้อเสนอของ สร.ขสมก. และไม่ได้นิ่งนอนใจโดยเร่งดำเนินการในส่วนที่อยู่ในความรับผิดชอบ โดยจะทำเป็นข้อสรุปประสานไปยังหน่วยงานที่เกี่ยวข้องพิจารณา เพื่อนำเสนอในประชุมที่คณะกรรมการบริหารกิจการ ขสมก. ในการหาแนวทางแก้ไขปัญหาร่วมกันต่อไป

ที่มา : https://www.thaigov.go.th/news/contents/details/53761