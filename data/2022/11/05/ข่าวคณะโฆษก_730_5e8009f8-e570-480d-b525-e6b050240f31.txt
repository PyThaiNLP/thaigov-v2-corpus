รัฐบาลไทย-ข่าวทำเนียบรัฐบาล-โฆษกรัฐบาลสวนพรรคเพื่อไทย เก่งแต่ออกแถลงการณ์ แกล้งเมินไม่เห็นผลงานรัฐบาล ย้ำชัด “นายกฯ” ตั้งใจแก้ปัญหาบ้านเมือง ดูแลทุกข์สุขประชาชน พร้อมทำงานตลอดช่วงเทศกาลปีใหม่นี้


วันอาทิตย์ที่ 26 ธันวาคม 2564
พิมพ์
โฆษกรัฐบาลสวนพรรคเพื่อไทย เก่งแต่ออกแถลงการณ์ แกล้งเมินไม่เห็นผลงานรัฐบาล ย้ำชัด “นายกฯ” ตั้งใจแก้ปัญหาบ้านเมือง ดูแลทุกข์สุขประชาชน พร้อมทำงานตลอดช่วงเทศกาลปีใหม่นี้
โฆษกรัฐบาลสวนพรรคเพื่อไทยเก่งแต่ออกแถลงการณ์ แกล้งเมินไม่เห็นผลงานรัฐบาล ย้ำชัด “นายกฯ” ตั้งใจแก้ปัญหาบ้านเมือง ดูแลทุกข์สุขประชาชน พร้อมทำงานตลอดช่วงเทศกาลปีใหม่นี้
วันที่ 26 ธ.ค. 64 นายธนกร วังบุญคงชนะ โฆษกประจำสำนักนายกรัฐมนตรี กล่าวว่า ตนรู้สึกผิดหวังกับการทำงานของพรรคเพื่อไทย ไม่แน่ใจเป็นฝ่านค้านหรือฝ่ายแค้น เพราะเก่งแต่แถลงข่าวและออกแถลงการณ์ โดยแกล้งทำเป็นเมินมองไม่เห็นผลงานของรัฐบาลที่มี พลเอก ประยุทธ์ จันทร์โอชา นายกรัฐมนตรี ซึ่งต่างประเทศยกย่องจากทั้งด้านการควบคุมการแพร่ระบาดโควิด-19 เป็นอันดับ 5 ของโลก ที่มีความมั่นคงด้านสุขภาพ และอันดับ 1 ตลาดเกิดใหม่ที่น่าลงทุนที่สุด (1st in Bloomberg’s Emerging) ในปี 2564 โดย Bloomberg Study รวมทั้ง การสำรวจด้านการเมืองภาพใหญ่ที่สุดแห่งปี 2564 ยังโหวตให้ พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เป็นนักการเมืองฝ่ายรัฐบาลที่น่าประทับใจและน่าพอใจที่สุดแห่งปี 2564 ด้วย เป็นผลงานที่ประสบความสำเร็จมากมายนี้ต่างชาติมองเห็น ประชาชนจับต้องได้ เพียงแต่น่าเสียดายที่ข้อเท็จจริงนี้ คงไปไม่ถึงพรรคเพื่อไทย
นายธนกร กล่าวอีกว่า ความสำเร็จในการเฝ้าระวังและป้องกันโรค ล่าสุด มหาวิทยาลัยจอนส์ ฮอปกินส์ (Johns Hopkins Center for Health Security) ของสหรัฐอเมริกา ได้ประกาศการจัดลำดับให้ไทยเป็นประเทศที่มีความเข้มแข็งด้านความมั่นคงด้านสุขภาพ  (Global Health Security Index : GHS) เป็นอันดับ 5 ของโลก และเป็นอันดับที่ 1 ของเอเซีย ซึ่งถือเป็นประเทศกำลังพัฒนาประเทศเดียวที่ถูกจัดให้อยู่ 1 ใน 10 ของโลก ส่วนหนึ่งมาจาก ภาวะผู้นำของพลเอก ประยุทธ์ จันทร์โอชา นายกรัฐมนตรีในฐานะผู้อำนวยการศูนย์บริหารสถานการณ์โควิด-19 ที่กล้าคิด กล้าตัดสินใจ เน้นการทำงานกับทุกภาคส่วนที่เกี่ยวข้อง มีแนวทางการดำเนินงานได้อย่างชัดเจนและตรงประเด็น มีการติดตามประเมินผลเพื่อปรับมาตรการเข้มงวด ยืดหยุ่นให้สอดคล้องกับพัฒนาการของโรคระบาด ประกอบกับมาตรการด้านสาธารณสุขและบุคลากรสาธารณสุขไทยที่มีความเข้มแข็ง ทำให้ไทยสามารถควบคุมการแพร่ระบาดของไวรัสโควิด-19 ได้ดี ผลงานด้านเศรษฐกิจของประเทศ Bloomberg Study ยังให้ไทยเป็นอันดับ 1 ตลาดเกิดใหม่ที่น่าลงทุนที่สุด (1st in Bloomberg’s Emerging) ในปี 2564 ขณะที่ สำนักข่าว US News ให้ไทยเป็นอันดับ 1 ประเทศที่เหมาะกับการเริ่มต้นธุรกิจมากที่สุดประจำปี 2563 (Best Countries to Start a Business 2020) และอันดับ 2 ประเทศที่น่าเข้ามาลงทุนประจำปี 2563 (Best Countries to Invest In 2020) ซึ่งสอดคล้องกับการจัดอันดับของสถาบันจัดอันดับเครดิตของโลกทั้ง Fitch Ratings  (Fitch) และ S&P Global Ratings (S&P) คงอันดับความน่าเชื่อถือของไทยที่ BBB+ และยังคงมุมมองความน่าเชื่อถือของประเทศไทยอยู่ในระดับมีเสถียรภาพ
โฆษกประจำสำนักนายกรัฐมนตรี กล่าวเพิ่มเติมว่า ตนมั่นใจว่า เศรษฐกิจไทยในปี 2565 จะเป็น‘จุดเริ่มต้น’ ของการกลับเข้าสู่ภาวะปกติหลังโควิด-19 จากนโยบายของนายกรัฐมนตรีและรัฐบาล ที่ขับเคลื่อนภาคผลิต การส่งออก ส่งเสริมการลงทุนภาครัฐ-เอกชน ภาคผลิต ภาคบริการและขนส่งจะได้ประโยชน์จากนักท่องเที่ยวและกำลังซื้อที่กลับมาจากมาตรการของรัฐ  โดยสำนักงานสภาพัฒนาการเศรษฐกิจและสังคมแห่งชาติ ประเมินว่า เศรษฐกิจไทยขยายตัว 3.5-4.5 % นายกรัฐมนตรีทำงานโดยไม่มีวันหยุด ในฐานะผอ. ศบค. หัวหน้าทีมเศรษฐกิจ ในช่วงส่งท้ายปีเก่าต้อนรับปีใหม่นี้ นายกรัฐมนตรีขออยู่กรุงเทพมหานคร เพื่อติดตามภาพรวมประเทศไทย ทั้งสถานการณ์โควิด-19 ในประเทศและทั่วโลก การเดินทางและการจับจ่ายใช้สอยของประชาชน เพื่อประเมินมาตรการป้องกันโรคและปรับแผนงานกระตุ้นเศรษฐกิจให้ตอบโจทย์พัฒนาการของสถานการณ์หลังปีใหม่ให้มากที่สุด

ที่มา : https://www.thaigov.go.th/news/contents/details/49905