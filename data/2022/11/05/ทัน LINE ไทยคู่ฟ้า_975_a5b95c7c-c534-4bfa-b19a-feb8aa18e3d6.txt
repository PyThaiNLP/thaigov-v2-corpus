รัฐบาลไทย-ข่าวทำเนียบรัฐบาล-รัฐบาลพอใจ Fitch Ratings คงอันดับความน่าเชื่อถือไทยที่ BBB+ คาดเศรษฐกิจขยายตัว 4.5% จากการฟื้นตัวทางเศรษฐกิจและภาคการท่องเที่ยว


วันพุธที่ 22 มิถุนายน 2565
รัฐบาลพอใจ Fitch Ratings คงอันดับความน่าเชื่อถือไทยที่ BBB+ คาดเศรษฐกิจขยายตัว 4.5% จากการฟื้นตัวทางเศรษฐกิจและภาคการท่องเที่ยว
.....
พลเอก ประยุทธ์ จันทร์โอชา นายกรัฐมนตรี และ รมว.กลาโหม รับทราบผลและรู้สึกยินดีที่บริษัท Fitch Ratings (Fitch) ได้เปิดเผยรายงาน (21 มิ.ย. 65) คงอันดับความน่าเชื่อถือของประเทศไทย (Sovereign Credit Rating) ที่ BBB+ และมุมมองความน่าเชื่อถืออยู่ในระดับมีเสถียรภาพ (Stable Outlook)
.
นอกจากนี้ Fitch ยังคาดการณ์ว่าปีนี้ ประเทศไทยจะขาดดุลงบประมาณลดลง สัดส่วนหนี้ภาครัฐบาล (General Government Debt) ต่อ GDP จะเพิ่มขึ้นอยู่ที่ร้อยละ 55.4 ต่อ GDP เศรษฐกิจจะขยายตัวที่ 4.5% เนื่องจากการฟื้นตัวภายในประเทศและการกลับมาของนักท่องเที่ยว ซึ่งคาดว่าจะเพิ่มขึ้นจาก 6.5 ล้านคนในปี 2565 เป็น 22 ล้านคนในปี 2566 ส่วนภาคการเงินต่างประเทศ (External Finance) ยังมีความแข็งแกร่ง
.
นายกรัฐมนตรีขอบคุณทุกฝ่ายที่ร่วมบูรณาการความร่วมมืออย่างต่อเนื่องจนเห็นผลชัดเจนและเป็นที่ยอมรับ พร้อมกำชับทุกหน่วยงานที่เกี่ยวข้องเร่งผลักดันการพัฒนาในทุกมิติ เพื่อประโยชน์สูงสุดแก่ประชาชน มุ่งหวังฟื้นฟูเศรษฐกิจและสังคมไทยให้พร้อมต่อการเปิดประเทศอย่างมีประสิทธิภาพ
#ไทยคู่ฟ้า #ร่วมต้านโควิด19
-------------------

ที่มา : https://www.thaigov.go.th/news/contents/details/56019