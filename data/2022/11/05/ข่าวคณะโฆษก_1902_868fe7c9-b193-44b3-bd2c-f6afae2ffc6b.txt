รัฐบาลไทย-ข่าวทำเนียบรัฐบาล-นายกฯ ยินดีกับทีมวอลเลย์บอลหญิงไทยสร้างประวัติศาสตร์ผ่านเข้ารอบ 8 ทีมสุดท้ายเป็นครั้งแรกในการแข่งขันวอลเลย์บอล Nations League


วันจันทร์ที่ 4 กรกฎาคม 2565
พิมพ์
นายกฯ ยินดีกับทีมวอลเลย์บอลหญิงไทยสร้างประวัติศาสตร์ผ่านเข้ารอบ 8 ทีมสุดท้ายเป็นครั้งแรกในการแข่งขันวอลเลย์บอล Nations League
นายกฯ ยินดีกับทีมวอลเลย์บอลหญิงไทยสร้างประวัติศาสตร์ผ่านเข้ารอบ 8 ทีมสุดท้ายเป็นครั้งแรกในการแข่งขันวอลเลย์บอล Nations League
วันนี้ (4 กรกฎาคม 2565) นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ยินดีที่นักกีฬาวอลเลย์บอลหญิงทีมชาติไทยสามารถผ่านเข้ารอบ 8 ทีมสุดท้ายในการแข่งขันวอลเลย์บอลหญิงเนชั่นส์ลีก 2022 หรือ VNL 2022 (FIVB Volleyball Women's Nations League 2022) ได้เป็นครั้งแรกในรายการแข่งขันเนชั่นส์ลีก หลังทำผลงานได้อย่างดีเยี่ยมตลอดทั้งการแข่งขัน สร้างความสุขให้พี่น้องชาวไทย
โฆษกประจำสำนักนายกรัฐมนตรีกล่าวว่า วอลเลย์บอลหญิงทีมชาติไทยซึ่งลงแข่งขันรายการ VNL 2022 ในสนามที่ 3 ณ กรุงโซเฟีย ประเทศบัลแกเรีย ทำการแข่งขัน 4 นัดที่เหลือ พบกับทีมเกาหลีใต้ โดมินิกัน บราซิล และอิตาลี โดยสาวไทยสามารถชนะเกาหลีใต้ 3-0 เซต แต่แพ้โดมินิกัน 1-3 เซต บราซิล 1-3 เซต และแพ้อิตาลี 0-3 ทำให้ทีมไทยแข่งขันไปแล้ว 12 นัด ชนะ 5 นัด แพ้ 7 นัด อย่างไรก็ตาม ผลงานสุดน่าประทับใจของวอลเลย์บอลหญิงทีมชาติไทยตลอดการแข่งขันรายการ VNL 2022 ตั้งแต่สัปดาห์แรก ยังคงสามารถทำให้คะแนนสะสมของไทยอยู่ใน 8 ลำดับแรกของตาราง สามารถผ่านเข้าไปแข่งขันรอบก่อนรองชนะเลิศ (quarter-final) ซึ่งนับเป็นการสร้างประวัติศาสตร์ของทีมชาติไทยที่สามารถเข้าสู่รอบ 8 ทีมสุดท้ายได้เป็นครั้งแรกในรายการแข่งขันเนชั่นส์ลีก นอกจากนี้ ลำดับโลกของทีมไทยล่าสุดขณะนี้ ยังขยับมาอยู่ที่ลำดับที่ 14 ของโลก จากก่อนหน้านี้ที่อยู่ลำดับที่ 19 ก่อนเข้าร่วมการแข่งขัน ทั้งนี้ ทีมสาวไทยจะเข้าไปแข่งรอบตัดเชือกกับทูร์เคีย(Türkiye) ทีมลำดับที่ 5 ของโลก ซึ่งเป็นเจ้าภาพการแข่งขันในสนามสุดท้าย ณ กรุงอังการา ในวันที่ 14 กรกฎาคม 2565 นี้
“นายกรัฐมนตรียินดีอย่างยิ่งที่วอลเลย์บอลหญิงทีมชาติไทยทำผลงานได้ยอดเยี่ยม สร้างรอยยิ้มให้พี่น้องชาวไทยได้อย่างสม่ำเสมอ โดยตลอดการแข่งขันที่ผ่านมา สาวไทยได้ทำให้นานาชาติและแฟน ๆ กีฬาวอลเลย์บอลทั่วโลกได้เห็นถึงความสามารถ ศักยภาพ และทักษะการเล่นวอลเลย์บอลที่ยอดเยี่ยมและน่าประทับใจ ส่งผลให้ทีมสาวไทยได้ผ่านเข้ารอบได้ในที่สุด ทั้งนี้ นายกรัฐมนตรีขอส่งแรงเชียร์และเป็นกำลังใจให้วอลเลย์บอลหญิงทีมชาติไทยในการแข่งขันรอบต่อไป” นายธนกรฯ กล่าว

ที่มา : https://www.thaigov.go.th/news/contents/details/56476