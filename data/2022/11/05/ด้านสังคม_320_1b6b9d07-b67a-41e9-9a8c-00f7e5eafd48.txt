รัฐบาลไทย-ข่าวทำเนียบรัฐบาล-พม. ลงพื้นที่ช่วยเหลือ หญิงอายุ 33 ปี พาลูกวัย 4 ปี เร่ร่อนนอนตามที่สาธารณะ ที่จังหวัดชลบุรี


วันศุกร์ที่ 13 สิงหาคม 2564
พม. ลงพื้นที่ช่วยเหลือ หญิงอายุ 33 ปี พาลูกวัย 4 ปี เร่ร่อนนอนตามที่สาธารณะ ที่จังหวัดชลบุรี
พม. ลงพื้นที่ช่วยเหลือ หญิงอายุ 33 ปี พาลูกวัย 4 ปี เร่ร่อนนอนตามที่สาธารณะ ที่จังหวัดชลบุรี
เมื่อวันที่ 2 ส.ค. 64 เวลา 13.30 น. นางสาวแรมรุ้ง วรวัธ รองปลัดกระทรวงการพัฒนาสังคมและความมั่นคงของมนุษย์ ในฐานะโฆษกกระทรวงการพัฒนาสังคมและความมั่นคงของมนุษย์ เปิดเผยว่า จากกรณีมีการนำเสนอข่าว พบหญิงชาวไทยและลูกสาวนอนอยู่บริเวณข้างธนาคารแห่งหนึ่ง ที่ตำบลหนองปรือ อำเภอบางละมุง จังหวัดชลบุรี ชาวบ้านกลัวว่าจะเกิดปัญหาทางสังคม และเป็นแหล่งแพร่เชื้อโควิด-19 จึงขอให้พัฒนาสังคมและความมั่นคงของมนุษย์จังหวัดชลบุรี (พมจ.ชลบุรี) ช่วยเหลือด่วน นั้น ล่าสุด กระทรวง พม. โดยทีม One home จังหวัดชลบุรี เจ้าหน้าที่บ้านพักเด็กและครอบครัวจังหวัดชลบุรี  ได้ลงพื้นที่ตรวจสอบข้อเท็จจริงพบว่าหญิงดังกล่าว อายุ 33 ปี มีลูก 2 คน อายุ 12 ปี และอายุ 4 ปี และได้แยกทางกับพ่อของเด็กทั้งสอง ซึ่งหญิงดังกล่าวมีประวัติใช้ยาเสพติด ปัจจุบันมีอาการ พูดจาวกวน ชอบออกจากบ้าน เร่ร่อนหลับนอนตามที่สาธารณะ โดยนำลูกทั้งสองคนไปด้วยเสมอ และจากการตรวจสอบกับทางครอบครัวทราบว่า ครอบครัวอาศัยกันอยู่เป็นครอบครัวใหญ่ ทั้งหมดมีอาชีพรับจ้างทั่วไป มีรายได้ไม่แน่นอน ซึ่งครอบครัวสามารถดูแลเด็กทั้งสองคนได้ ครอบครัวต้องการให้หญิงดังกล่าวเข้ารับการรักษา เนื่องจากสงสัยว่าจะมีอาการทางจิตเวช
นางสาวแรมรุ้ง กล่าวต่อไปว่า ทั้งนี้ เจ้าหน้าที่บ้านพักเด็กและครอบครัวจังหวัดชลบุรี ได้ประสานทางครอบครัวให้มารับเด็กกลับไปดูแล พร้อมแจ้งบทบาทภารกิจกระทรวง พม. ให้คำแนะนำเกี่ยวกับการดูแลเด็ก และได้ประสานหน่วยงานที่เกี่ยวข้องรับหญิงดังกล่าวเข้ารับการรักษาที่โรงพยาบาลต่อไป นอกจากนี้ ยังได้วิเคราะห์สภาพปัญหา พร้อมมอบเครื่องอุปโภค บริโภค ให้แก่ครอบครัว รวมทั้งวางแผนระยะยาว เพื่อจะติดตามประเมินผลหลังจากหญิงดังกล่าวรักษาตัวที่โรงพยาบาล และวางแผนการดูแลเด็ก ติดตามผลการเลี้ยงดูเด็กต่อไป
นางสาวแรมรุ้ง กล่าวเพิ่มเติมว่า หากพบเห็นประชาชนที่กำลังประสบปัญหาทางสังคม และได้รับความเดือดร้อนจากผลกระทบของโรคโควิด-19 สามารถติดต่อขอความช่วยเหลือได้ที่ 1) ศูนย์ช่วยเหลือสังคม สายด่วน พม. โทร.1300 2) สายด่วนคนพิการ โทร. 1479  3) สำนักงานพัฒนาสังคมและความมั่นคงของมนุษย์จังหวัดทั่วประเทศ และ 4) อาสาสมัครพัฒนาสังคมและความมั่นคงของมนุษย์ (อพม.) ในพื้นที่

ที่มา : https://www.thaigov.go.th/news/contents/details/44724