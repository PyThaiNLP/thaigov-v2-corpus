รัฐบาลไทย-ข่าวทำเนียบรัฐบาล-กรมศุลกากรจับกุมชายชาวเซียร่าลีโอนขนโคเคน 74 ก้อน


วันพุธที่ 23 กุมภาพันธ์ 2565
พิมพ์
กรมศุลกากรจับกุมชายชาวเซียร่าลีโอนขนโคเคน 74 ก้อน
กรมศุลกากรจับกุมผู้ต้องหาลักลอบนำโคเคนเข้ามาในราชอาณาจักร จำนวน 74 ก้อน น้ำหนักรวมสิ่งห่อหุ้มประมาณ 1,280 กรัม มูลค่าประมาณ 3.8 ล้านบาท
นายชัยยุทธ คำคุณ ที่ปรึกษาด้านพัฒนาระบบควบคุมทางศุลกากร ในฐานะโฆษกกรมศุลกากร เปิดเผยว่า จากการวิเคราะห์ความเสี่ยงของผู้โดยสารขาเข้าระหว่างประเทศ กรมศุลกากรร่วมกับเจ้าหน้าที่หน่วยงานที่เกี่ยวข้อง (AIRPORT INTERDICTION TASK FORCE: AITF) พบข้อมูลผู้ต้องสงสัยเพศชาย อายุ 41 ปี สัญชาติเซียร่าลีโอน เดินทางมาจากประเทศกีนีบิเซาถึงปลายทางสนามบินสุวรรณภูมิ ในวันที่ 12 กุมภาพันธ์ 2565 เวลาประมาณ 12.40 น. เจ้าหน้าที่จึงได้ทำการวางแผนตรวจค้นบริเวณจุดตรวจศุลกากรผู้โดยสารขาเข้า ผลการตรวจค้นสัมภาระไม่พบสิ่งผิดกฎหมาย เจ้าหน้าที่จึงทำการหาข้อมูลเพิ่มเติมเกี่ยวกับที่พักและการกักตัวของผู้ต้องสงสัยคนดังกล่าว จนทราบว่าจะเข้าพักที่โรงแรมแห่งหนึ่งย่านถนนจันทร์มีกำหนดออกจากโรงแรม ในวันที่ 22 กุมภาพันธ์ 2565
เจ้าหน้าที่กรมศุลกากรและเจ้าหน้าที่ชุดปฏิบัติการ AITF จึงจัดชุดสังเกตการณ์ด้านนอกโรงแรมจนกระทั่งเวลาประมาณ 04.30 น. ของวันที่ 22 กุมภาพันธ์ 2565 พบเป้าหมายผู้ต้องหาเดินทางออกจากโรงแรม เจ้าหน้าที่จึงแสดงตัวขอตรวจค้น พบโคเคนซุกซ่อนอยู่ในถุงสีดำภายในกระเป๋าเป้ จำนวน 74 ก้อน น้ำหนักรวมสิ่งห่อหุ้มประมาณ 1,280 กรัม มูลค่าประมาณ 3.8 ล้านบาท คาดว่าขณะเดินทางเข้าประเทศผู้ต้องหาได้กลืนโคเคนตามที่ตรวจพบลงไปในช่องท้องและได้ถ่ายออกขณะที่พักในโรงแรมกักตัวดังกล่าว จึงได้แจ้งข้อหาให้ชายคนดังกล่าวทราบว่าการกระทำดังกล่าวเป็นความผิดฐานนำเข้ายาเสพติดให้โทษประเภท 2 และครอบครองยาเสพติดให้โทษประเภท 2 โดยไม่ได้รับอนุญาต ตามประมวลกฎหมายยาเสพติด และเป็นความผิดตามมาตรา 244 แห่งพระราชบัญญัติศุลกากร พ.ศ. 2560 และนำผู้ต้องหาพร้อมของกลางส่งพนักงานสอบสวนดำเนินคดีต่อไป
โฆษกกรมศุลกากร กล่าวเพิ่มเติมว่า สำหรับ สถิติผลการจับกุมยาเสพติดของกรมศุลกากร ในปีงบประมาณ 2565 (ตุลาคม 2564 ถึง ปัจจุบัน ) มีจำนวน 28 ราย มูลค่า 880,626,250 บาท

ที่มา : https://www.thaigov.go.th/news/contents/details/51855