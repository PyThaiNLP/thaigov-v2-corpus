รัฐบาลไทย-ข่าวทำเนียบรัฐบาล-ก.แรงงาน ถวายจตุปัจจัยเครื่องอุปโภคบริโภคแก่เจ้าคุณอลงกต วัดพระบาทน้ำพุ จ.ลพบุรี


วันพุธที่ 9 มีนาคม 2565
พิมพ์
ก.แรงงาน ถวายจตุปัจจัยเครื่องอุปโภคบริโภคแก่เจ้าคุณอลงกต วัดพระบาทน้ำพุ จ.ลพบุรี
. .
เมื่อวันที่ 9 มีนาคม 2565 นายสุชาติ ชมกลิ่น รัฐมนตรีว่าการกระทรวงแรงงาน ถวายจตุปัจจัยและสิ่งของเครื่องอุปโภคบริโภคของใช้ที่จำเป็นให้แก่พระราชวิสุทธิประชานาถ (ท่านเจ้าคุณอลงกต) เจ้าอาวาสวัดพระบาทน้ำพุ จังหวัดลพบุรี เพื่อนำไปช่วยเหลือผู้ป่วยและผู้ยากไร้ในสังคมผ่านโครงการเมตตาธรรมค้ำจุนโลก มูลนิธิธรรมรักษ์ ณ บริเวณโถงด้านล่าง ชั้น 1 อาคารกระทรวงแรงงาน โดยมี นายสุรชัย ชัยตระกูลทอง ผู้ช่วยรัฐมนตรีประจำกระทรวงแรงงาน นางเธียรรัตน์ นะวะมะวัฒน์ โฆษกกระทรวงแรงงาน (ฝ่ายการเมือง) นางสาวบุปผา เรืองสุด รองปลัดกระทรวงแรงงาน พร้อมด้วยผู้บริหารระดับสูง ข้าราชการ เจ้าหน้าที่กระทรวงแรงงาน ร่วมด้วย
นายสุชาติ กล่าวว่า กระทรวงแรงงาน ได้เล็งเห็นความสำคัญในการช่วยเหลือเพื่อนมนุษย์ตามวัตถุประสงค์ของวัดพระบาทน้ำพุ โดยมูลนิธิธรรมรักษ์ และโครงการเมตตาธรรมค้ำจุนโลก ในวันนี้ผมจึงได้ร่วมกับผู้บริหาร ข้าราชการและเจ้าหน้าที่นำจตุปัจจัยและสิ่งของเครื่องอุปโภคบริโภคของใช้ที่จำเป็นมาถวายพระราชวิสุทธิประชานาถ (ท่านเจ้าคุณอลงกต) เจ้าอาวาสวัดพระบาทน้ำพุ ซึ่งได้แก่ ข้าวสาร สุขภัณฑ์เคลื่อนที่ หน้ากากอนามัย เจลแอลกอฮอล์ กระดาษชำระ ปลากระป๋อง นมผงเด็ก บะหมี่กึ่งสำเร็จรูป เครื่องดื่มวิตามินซี ผ้าอ้อมเด็ก น้ำดื่ม และถุงมือยาง เพื่อร่วมบริจาคผ่านโครงการเมตตาธรรมค้ำจุนโลก มูลนิธิธรรมรักษ์ ตามนโยบายโครงการ Volunteer Thailand ซึ่งเพื่อนำไปบริหารจัดการดูแลผู้ป่วย HIV เด็กกำพร้า คนชราถูกทอดทิ้ง และผู้ยากไร้ในสังคม ให้ได้รับการช่วยเหลือและพัฒนาคุณภาพชีวิตที่ดีขึ้นในสังคม
สำหรับการรับบริจาคสิ่งของเพื่อช่วยเหลือผู้ป่วยและผู้ยากไร้ในสังคมครั้งนี้ ท่านเจ้าคุณอลงกตและทีมงานยังได้มีโครงการที่อยู่ภายใต้แบรนด์ “นาถะ” ซึ่งเป็นสินค้าสมุนไพรของหลวงพ่อฯ ที่นำมาจำหน่ายเพื่อนำรายได้ไปใช้ในการสานต่อโครงการต่าง ๆ ที่เป็นประโยชน์ต่อทุกชีวิตภายในวัดที่ท่านดูแล นอกจากนี้ ยังมีดนตรีจิตอาสาอีกด้วย กระทรวงแรงงาน ขอขอบคุณผู้บริหาร ข้าราชการ และเจ้าหน้าที่ที่ร่วมบริจาคสิ่งของ เพื่อเป็นการสร้างบุญกุศล และทำประโยชน์ต่อสั่งคมไทยร่วมกันต่อไป

ที่มา : https://www.thaigov.go.th/news/contents/details/52351