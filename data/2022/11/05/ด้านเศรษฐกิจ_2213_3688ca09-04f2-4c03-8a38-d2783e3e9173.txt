รัฐบาลไทย-ข่าวทำเนียบรัฐบาล-รมว.สุริยะ เปิดโรงงานผลิตแบตเตอรี่ลิเทียมไออน กำลังการผลิตขนาดใหญ่ที่สุดในภูมิภาคอาเซียน


วันจันทร์ที่ 13 ธันวาคม 2564
พิมพ์
รมว.สุริยะ เปิดโรงงานผลิตแบตเตอรี่ลิเทียมไออน กำลังการผลิตขนาดใหญ่ที่สุดในภูมิภาคอาเซียน
นายสุริยะ จึงรุ่งเรืองกิจ รัฐมนตรีว่าการกระทรวงอุตสาหกรรม เป็นประธานในการเปิดโรงงานการผลิตแห่งใหม่ของ บริษัท อมิตา เทคโนโลยี (ประเทศไทย) จำกัด ซึ่งเป็นบริษัทย่อยในกลุ่มของ บริษัท พลังงานบริสุทธิ์ จำกัด (มหาชน)
รมว.สุริยะ เปิดโรงงานผลิตแบตเตอรี่ลิเทียมไออน กำลังการผลิตขนาดใหญ่ที่สุดในภูมิภาคอาเซียน
วันนี้ (12 ธันวาคม 2564) นายสุริยะ จึงรุ่งเรืองกิจ รัฐมนตรีว่าการกระทรวงอุตสาหกรรม เป็นประธานในการเปิดโรงงานการผลิตแห่งใหม่ของ บริษัท อมิตา เทคโนโลยี (ประเทศไทย) จำกัด ซึ่งเป็นบริษัทย่อยในกลุ่มของ บริษัท พลังงานบริสุทธิ์ จำกัด (มหาชน) "Grand opening celebration of the first Gigafactory in ASEAN : Energy Transformation to the Future : พลังงานเพื่ออนาคต โดยมีนายสมโภชน์ อาหุนัย ประธานเจ้าหน้าที่บริหารกลุ่มพลังงานบริสุทธ์ และนายชาญยุทธ ฉายาวัฒนะ รองประธานเจ้าหน้าที่บริหาร บริษัท อมิตา เทคดนดลยี (ประเทศไทย) จำกัด ร่วมให้การต้อนรับ และมีนายสุชาติ ชมกลิ่น รัฐมนตรีว่าการกระทรวงแรงงาน นายกฤชนนท์ อัยยปัญญา เลขานุการรัฐมนตรีว่าการกระทรวงอุตสาหกรรม นายใบน้อย สุวรรณชาตรี ผู้ตรวจราชการกระทรวงอุตสาหกรรม นายวีระกิตติ์ รันทกิจธนวัชร์ รองอธิบดีกรมโรงงานอุตสาหกรรม รักษาการในตำแหน่ง ผู้ตรวจราชการกระทรวงอุตสาหกรรม ร่วมเป็นเกียรติ ณ บริษัท อมิตา เทคโนโลยี (ประเทศไทย) จำกัด นิคมอุตสาหกรรม ฉะเชิงเทรา บลูเทค ซิตี้ อำเภอบางปะกง จังหวัดฉะเชิงเทรา
สำหรับบริษัท อมิตา เทคโนโลยี (ประเทศไทย) จำกัด นั้นเป็นบริษัทในกลุ่มย่อยของ บริษัท พลังงานบริสุทธิ์ จำกัด (มหาชน) ผู้ผลิตและจำหน่ายโรงงานผลิตแบตเตอรี่ลิเทียมไอออนและระบบกักเก็บพลังงานแบบครบวงจรที่ทันสมัยและมีกำลังการผลิตขนาดใหญ่ที่สุดในภูมิภาคอาเซียน โดยได้รับความร่วมมือจากบริษัท อมิตา เทคโนโลยี อิงค์ (ไต้หวัน) ซึ่งเป็นผู้ผลิตและจำหน่ายแบตเตอรี่ลิเทียมไอออนในไต้หวันมากว่า 20 ปีที่ร่วมถ่ายทอดประสบการณ์และเทคโนโลยีในการสร้างโรงงาน ซึ่งเป็นโรงงานแบตเตอรี่แห่งแรกที่มีกำลังการผลิตสูงถึง 1 กิกะวัตต์ชั่วโมงต่อปี โดยระยะแรกมีความพร้อมที่จะขยายกำลังการผลิตได้สูงสุดถึง 4 กิกะวัตต์ชั่วโมงต่อปีในทันทีและในอนาคตเตรียมแผนขยายกำลังการผลิตสู่ 50 กิกะวัตต์ชั่วโมงต่อปี โดยโรงงานฯ มีพื้นที่การผลิตภายในโรงงานรวมกว่า 80,000 ตารางเมตร เป็นโรงงานผลิตแบตเตอรี่ลิเทียมไอออน ชนิด Pouch Cell (แบตเตอรี่แบบถุง) ด้วยเทคโนโลยีสมัยใหม่และวัสดุที่มีความปลอดภัยสูงในการผลิตเซลล์แบตเตอรี่ให้สามารถจุพลังงานได้สูง มีน้ำหนักเบา มีอายุการใช้งานที่ยาวนาน ไม่มีส่วนประกอบของสารที่เป็นอันตราย เช่น กรดหรือตะกั่ว และใช้เทคนิคพิเศษในการผลิตเซลล์ เพื่อให้สามารถคัดแยกแผ่นขั้วบวกและขั้วลบได้ง่ายในขั้นตอนของการรีไซเคิลเมื่อแบตเตอรี่หมดอายุการใช้งาน จึงทำให้เป็นแบตเตอรี่ที่เป็นมิตรต่อสิ่งแวดล้อม
-------------------------------------------

ที่มา : https://www.thaigov.go.th/news/contents/details/49372