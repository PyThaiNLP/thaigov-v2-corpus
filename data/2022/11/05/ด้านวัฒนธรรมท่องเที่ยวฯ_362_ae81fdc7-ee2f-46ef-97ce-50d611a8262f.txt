รัฐบาลไทย-ข่าวทำเนียบรัฐบาล-วธ.-หน่วยงานรัฐ เอกชน เครือข่ายทางวัฒนธรรม จัดกิจกรรมเฉลิมพระเกียรติสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี


วันอังคารที่ 29 มีนาคม 2565
วธ.-หน่วยงานรัฐ เอกชน เครือข่ายทางวัฒนธรรม จัดกิจกรรมเฉลิมพระเกียรติสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี
วธ.-หน่วยงานรัฐ เอกชน เครือข่ายทางวัฒนธรรม จัดกิจกรรมเฉลิมพระเกียรติสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี  เนื่องในโอกาสวันคล้ายวันพระราชสมภพ และวันอนุรักษ์มรดกไทย 2 เมษายน 2565
วธ.-หน่วยงานรัฐ เอกชน เครือข่ายทางวัฒนธรรม จัดกิจกรรมเฉลิมพระเกียรติสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี  เนื่องในโอกาสวันคล้ายวันพระราชสมภพและวันอนุรักษ์มรดกไทย 2 เมษายน 2565 ทั้งส่วนกลาง-ภูมิภาค  เชิญชวนพสกนิกรชาวไทยร่วมลงนามถวายพระพรออนไลน์ ระหว่างวันที่ 1-3 เมษายน 2565
นายอิทธิพล คุณปลื้ม รัฐมนตรีว่าการกระทรวงวัฒนธรรม เปิดเผยว่า กระทรวงวัฒนธรรม (วธ.) มีนโยบายเทิดทูนสถาบันชาติ ศาสนา พระมหากษัตริย์และเสริมสร้างค่านิยม อัตลักษณ์ไทยและความเป็นไทย รวมทั้งสืบสาน รักษาและต่อยอดมรดกทางศิลปวัฒนธรรมของชาติให้คงอยู่อย่างยั่งยืน ดังนั้น วธ.จึงได้ร่วมกับหน่วยงานรัฐ เอกชนและเครือข่ายทางศาสนาและวัฒนธรรม จัดกิจกรรมเฉลิมพระเกียรติสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี เนื่องในโอกาสวันคล้ายวันพระราชสมภพ วันที่ 2 เมษายน 2565  ซึ่งคณะรัฐมนตรี (ครม.) ได้ประกาศให้วันที่ 2 เมษายนของทุกปี เป็นวันอนุรักษ์มรดกไทย เพื่อน้อมสำนึกในพระมหากรุณาธิคุณในฐานะองค์วิศิษฏศิลปิน  ทรงพระปรีชาสามารถในศิลปะหลายสาขาและทรงมีคุณูปการต่อเหล่าศิลปินและศิลปวัฒนธรรมของชาติ ตลอดระยะเวลาที่ผ่านมาพระองค์ทรงปฏิบัติพระราชกรณียกิจในการอนุรักษ์ศิลปวัฒนธรรมของชาติทุกแขนงมิให้สูญหายมาอย่างต่อเนื่อง จนเป็นที่ประจักษ์ต่อพสกนิกรชาวไทยและนานาประเทศ
รัฐมนตรีว่าการกระทรวงวัฒนธรรม กล่าวอีกว่า วธ.จัดกิจกรรมเฉลิมพระเกียรติสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารีทั้งในส่วนกลางและส่วนภูมิภาคโดยหน่วยงานต่างๆ สังกัดวธ.จัดตกแต่งสถานที่ประดับธงชาติคู่กับธงพระนามาภิไธยส.ธ. จัดตั้งโต๊ะหมู่บูชาประดิษฐานพระฉายาลักษณ์พร้อมเครื่องราชสักการะ ซึ่งในส่วนกลางจัดพิธีเจริญพระพุทธมนต์ พิธีตักบาตร พิธีเทศน์มหาชาติเวสสันดรชาดก กิจกรรมปฏิบัติธรรมเฉลิมพระเกียรติและกิจกรรมบรรพชาสามเณรภาคฤดูร้อนเฉลิมพระเกียรติ เนื่องในโอกาสวันคล้ายวันพระราชสมภพสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี 2 เมษายน 2565 พิธีถวายพระพรชัยมงคลและลงนามถวายพระพร รวมถึงการลงนามถวายพระพรผ่านระบบออนไลน์ที่เว็บไซต์ www.royaloffice.th  ระหว่างวันที่ 1-3 เมษายน 2565 ทั้งนี้ วธ.ขอเชิญชวนพสกนิกรชาวไทยร่วมลงนามถวายพระพรออนไลน์เพื่อน้อมสำนึกในพระมหากรุณาธิคุณ ขณะเดียวกันในส่วนภูมิภาคจัดกิจกรรมเฉลิมพระเกียรติฯ เช่น กิจกรรมทำบุญตักบาตร นิทรรศการเผยแพร่พระราชประวัติ พระราชกรณียกิจและกิจกรรมเนื่องในวันอนุรักษ์มรดกไทย กิจกรรมจิตอาสาบำเพ็ญสาธารณประโยชน์
นายอิทธิพล กล่าวด้วยว่า นอกจากนี้ กรมศิลปากรได้จัดกิจกรรมงานสัปดาห์วันอนุรักษ์มรดกไทย พุทธศักราช 2565 ระหว่างวันที่ 2-8 เมษายน 2565  มีกิจกรรมประกอบด้วย การรณรงค์ดูแลรักษามรดกศิลปวัฒนธรรมของชาติและทำความสะอาด ณ วัดราชาธิวาสวิหาร กรุงเทพฯ นอกจากนี้ มีการเสวนา เรื่อง “เครื่องปั้นดินเผาจากแหล่งเตาบุรีรัมย์ที่ดีที่สุดในประเทศไทย” การเสวนาทางวิชาการ สัปดาห์วันอนุรักษ์มรดกไทย พุทธศักราช 2565 และการแสดงนาฏศิลป์และดนตรี สัปดาห์วันอนุรักษ์มรดกไทย พุทธศักราช 2565 ซึ่งกิจกรรมเหล่านี้จัดขึ้น ณ พิพิธภัณฑสถานแห่งชาติ พระนคร อีกทั้งเปิดให้เข้าชมพิพิธภัณฑสถานแห่งชาติ   พระนคร บริเวณพระที่นั่งพุทไธสวรรย์ พระตำหนักแดงและโรงราชรถในช่วงยามค่ำ โดยประชาชนเข้าร่วมกิจกรรมโดยไม่เสียค่าใช้จ่ายและหอภาพยนตร์ จัดกิจกรรมเผยแพร่ภาพยนตร์มรดกวัฒนธรรมมรดกภูมิปัญญาไทย เนื่องในโอกาสวันคล้ายวันพระราชสมภพสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี และวันอนุรักษ์มรดกไทยวันที่ 2 เมษายน 2565 ทางช่องยูทูบและเพจเฟซบุ๊กหอภาพยนตร์

ที่มา : https://www.thaigov.go.th/news/contents/details/53062