รัฐบาลไทย-ข่าวทำเนียบรัฐบาล-ชัยวุฒิ “กร้าว” ฟันจริง มือโพสต์หมิ่น


วันจันทร์ที่ 19 กรกฎาคม 2564
ชัยวุฒิ “กร้าว” ฟันจริง มือโพสต์หมิ่น
ชัยวุฒิ “กร้าว” ฟันจริง มือโพสต์หมิ่น
“ชัยวุฒิ” รมว.ดีอีเอส ประกาศกร้าว เดินหน้าฟันมือโพสต์หมิ่น ซ้ำเติมความเดือดร้อนของบ้านเมืองท่ามกลางวิกฤติการแพร่ระบาดโควิด-19 รวบรวมข้อมูลการโพสต์/แชร์ข้อความผิดกฎหมายจากสถานการณ์ชุมนุม 18 ก.ค. 64 เตรียมดำเนินคดีตาม พ.ร.บ.คอมพ์ฯ
นายชัยวุฒิ ธนาคมานุสรณ์ รัฐมนตรีว่าการกระทรวงดิจิทัลเพื่อเศรษฐกิจและสังคม (ดีอีเอส) กล่าวว่า จากรายงานสถานการณ์การชุมนุมของศูนย์เฝ้าระวังติดตามสถานการณ์การชุมนุมและใช้โซเชียลมีเดีย กระทรวงดิจิทัลเพื่อเศรษฐกิจและสังคม ณ วันที่ 19 กรกฎาคม 2564 พบว่ามีการโพสต์หรือแชร์ข้อความที่ผิดกฎหมาย มีรายละเอียดข้อมูลที่รับแจ้งจากสื่อโซเชียล พบว่ามีข้อความที่น่าจะเข้าข่ายตรวจสอบทั้งหมด 67 เรื่อง แบ่งเป็น จากเฟซบุ๊ก 52 เรื่องทวิตเตอร์ 6 เรื่อง ยูทูบ 6 เรื่อง เวบบอร์ด 2 เรื่อง และคลับเฮาส์ 1 เรื่อง  โดยเข้าข่ายกระทำความผิดตามพรบ.คอมพิวเตอร์ฯ ม.14  จำนวน 4 เรื่อง
“ขอฝากเตือนไปยังกลุ่มผู้ชุมนุมทุกท่านว่าการใช้โซเชียลมีเดีย ที่สร้างความเสียหายต่อบ้านเมือง และผิดกฎหมาย ทางกระทรวงดิจิทัลฯ ได้มีการติดตามความเคลื่อนไหว ตรวจสอบ รวบรวมพยานหลักฐานไว้ทั้งหมด แม้แต่ในคลับเฮาส์ที่ท่านใช้เป็นช่องทางในการนัดหมายรวมตัวกัน เราก็มีคนเข้าไปเป็นสมาชิก เพื่อติดตามความเคลื่อนไหวของท่านทั้งหมด โดยจะมีการดำเนินคดีกับแกนนำรวมถึงขบวนการที่ใช้โซเชียลในทางที่ผิดให้ถึงที่สุด” นายชัยวุฒิกล่าว
สำหรับการโพสต์หรือแชร์ข้อความผิดกฎหมายลงในระบบคอมพิวเตอร์/ผ่านโซเซียล จะมีโทษ ดังนี้  1.ตามพระราชบัญญัติว่าด้วยการกระทำความผิดเกี่ยวกับคอมพิวเตอร์ พ.ศ. 2550 และที่แก้ไขเพิ่มเติม(ฉบับที่ 2) พ.ศ. 2560 มาตรา 14 (2) (5) มาตรา 16 มีโทษจำคุกไม่เกิน 5 ปี ปรับไม่เกิน 1 แสนบาท 2. ประมวลกฎหมายอาญา มาตรา 328 หมิ่นประมาทด้วยการโฆษณา มีโทษจำคุกไม่เกิน 2 ปี ปรับไม่เกิน 2 แสน 3. พ.ร.ก. การบริหารราชการในสถานการณ์ฉุกเฉิน พ.ศ. 2548 (ผู้ใดฝ่าฝืน พ.ร.ก.ฉุกเฉินฯ มีโทษจำคุกไม่เกิน 2 ปี หรือปรับไม่เกิน 4 หมื่นบาท)
**********

ที่มา : https://www.thaigov.go.th/news/contents/details/43908