รัฐบาลไทย-ข่าวทำเนียบรัฐบาล-โฆษกรัฐบาลเผย "นายกฯ" ห่วงสุขภาพประชาชน เข้าสู่ช่วงหน้าฝน เสี่ยงโรคที่มาจากการเปลี่ยนแปลงสภาพอากาศและโควิด-19 แนะประชาชนดูแลสุขภาพอย่างใกล้ชิด


วันอังคารที่ 24 พฤษภาคม 2565
พิมพ์
โฆษกรัฐบาลเผย "นายกฯ" ห่วงสุขภาพประชาชน เข้าสู่ช่วงหน้าฝน เสี่ยงโรคที่มาจากการเปลี่ยนแปลงสภาพอากาศและโควิด-19 แนะประชาชนดูแลสุขภาพอย่างใกล้ชิด
โฆษกรัฐบาลเผย "นายกฯ" ห่วงสุขภาพประชาชน เข้าสู่ช่วงหน้าฝน เสี่ยงโรคที่มาจากการเปลี่ยนแปลงสภาพอากาศและโควิด-19 แนะประชาชนดูแลสุขภาพอย่างใกล้ชิด ขณะที่ สธ. จัดตั้งศูนย์ปฏิบัติการภาวะฉุกเฉินทางสาธารณสุข กรณีโรคฝีดาษลิงตามนโยบายนายกรัฐมนตรี
วันนี้ (24 พฤษภาคม 2565)  นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ห่วงใยสุขภาพประชาชน  ขอให้ประชาชน โดยเฉพาะเด็ก ผู้สูงอายุดูแลสุขภาพ เนื่องจากประเทศไทยเริ่มเข้าสู่ช่วงฤดูฝน ซึ่งมักจะมีการแพร่ระบาดของโรคที่มีปัจจัยเสี่ยงจากการเปลี่ยนแปลงของสภาพอากาศ  เช่น ไข้หวัดใหญ่ ไข้เลือดออก ประกอบกับเป็นช่วงเปิดภาคเรียนของสถานศึกษาต่าง ๆ ทำให้มีการรวมตัวของเด็กนักเรียนเป็นจำนวนมาก ซึ่งเป็นกลุ่มที่มีความเสี่ยงสูง อาจเป็นปัจจัยสนับสนุนให้เกิดการระบาดของโรคได้ รวมทั้งประเทศไทยยังอยู่ในช่วงของการแพร่ระบาดไวรัสโควิด-19 จึงขอฝากไปยังประชาชน ผู้ปกครอง สถานศึกษา รักษาความสะอาดอย่างต่อเนื่อง หมั่นสังเกตอาการบุตรหลานอย่างใกล้ชิด หากพบความผิดปกติรุนแรง ให้รีบไปพบทันที  ขณะเดียวกัน  กระทรวงสาธารณสุขได้จัดตั้งศูนย์ปฏิบัติการภาวะฉุกเฉินทางสาธารณสุข กรณีโรคฝีดาษลิง (Monkeypox) เพื่อเฝ้าระวัง คัดกรองผู้เดินทางจากประเทศที่มีการระบาด โดยมีการยกระดับเพื่อเฝ้าระวังผู้ที่เดินทางจากประเทศเสี่ยงเหล่านี้ ตามที่นายกรัฐมนตรีได้ให้แนวทางในการเฝ้าระวังโรคระบาดทุกโรคอย่างรัดกุมด้วย
สำหรับสถานการณ์การแพร่ระบาดของโควิด-19 วันนี้ พบผู้ติดเชื้อโควิด-19 รายใหม่ 4,144 ราย จำแนกเป็น ผู้ติดเชื้อในประเทศ 4,143 ราย และผู้ป่วยมาจากต่างประเทศ 1 ราย ผู้เสียชีวิตเพิ่มขึ้น 36 ราย ผู้ที่กำลังรักษาตัว 47,879 ราย และมียอดผู้ที่หายป่วยกลับบ้านแล้ว 7,235 ราย ทำให้มียอดผู้ป่วย ยืนยันสะสมตั้งแต่ 1 ม.ค. 65 จำนวน 2,196,302 ราย จำนวนผู้ที่หายป่วยสะสมจำนวน 2,173,553 ราย จำนวนผู้ป่วยปอดอักเสบรักษาตัวอยู่ในโรงพยาบาล 1,034 ราย เฉลี่ยจังหวัดละ 13 ราย อัตราครองเตียง ร้อยละ 13.8
……………………

ที่มา : https://www.thaigov.go.th/news/contents/details/54920