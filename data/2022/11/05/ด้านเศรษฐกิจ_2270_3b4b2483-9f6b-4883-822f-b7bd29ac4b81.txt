รัฐบาลไทย-ข่าวทำเนียบรัฐบาล-นายชยธรรม์ พรหมศร ปลัดกระทรวงคมนาคม กล่าวถ้อยแถลงในนามประเทศ (Country Statement) สำหรับการประชุมระดับรัฐมนตรีด้านการขนส่งเอสแคป ครั้งที่ 4


วันศุกร์ที่ 17 ธันวาคม 2564
นายชยธรรม์ พรหมศร ปลัดกระทรวงคมนาคม กล่าวถ้อยแถลงในนามประเทศ (Country Statement) สำหรับการประชุมระดับรัฐมนตรีด้านการขนส่งเอสแคป ครั้งที่ 4
เมื่อวันที่ 16 ธันวาคม 2564 ณ ห้องราชดำเนิน กระทรวงคมนาคม
นายชยธรรม์ พรหมศร ปลัดกระทรวงคมนาคม ได้นำเสนอข้อมูลเชิงนโยบายของประเทศสมาชิกเอสแคปด้านการพัฒนาข้อริเริ่มด้านการขนส่งที่ยั่งยืนในภูมิภาคเอเชียและแปซิฟิก เสริมสร้างความเข้มแข็งด้านความร่วมมือในระดับภูมิภาค โดยกล่าวถึงประเด็นการดำเนินการของไทยเพื่อมุ่งสู่การขนส่งที่ยั่งยืนและมีความสอดคล้องกับร่างแผนปฏิบัติการระดับภูมิภาค ค.ศ. 2022 - 2026 ซึ่งจะรับรองแผนระหว่างการประชุมระดับรัฐมนตรีฯ ในวันที่ 17 ธันวาคม 2564 และนำเสนอเกี่ยวกับยุทธศาสตร์การพัฒนาระบบขนส่งของประเทศไทยระยะยาวเพื่อการพัฒนาด้านการขนส่งที่มีประสิทธิภาพ เป็นมิตรต่อสิ่งแวดล้อมและปลอดภัย นโยบายการส่งเสริมการใช้ยานยนต์ไฟฟ้า การพัฒนาความเชื่อมโยงระดับภูมิภาคผ่านโครงการ MR-MAP การพัฒนาการขนส่งภายในเมืองผ่านแผนการพัฒนาระบบการขนส่งมวลชนสาธารณะในเขตกรุงเทพและปริมณฑล ภายในปี  2573  และการออกแบบโครงสร้างพื้นฐานที่รองรับความต้องการของประชาชนทุกกลุ่ม ทั้งนี้ ได้เน้นย้ำต่อที่ประชุมว่าการบรรลุเป้าหมายการพัฒนาที่ยั่งยืน ค.ศ. 2030 จำเป็นต้องอาศัยความร่วมมือจากภาคส่วนต่าง ๆ ที่เกี่ยวข้องซึ่งประเทศไทยยินดีสนับสนุนการดำเนินการตามร่างแผนปฏิบัติการระดับภูมิภาคฯ ค.ศ. 2022 - 2066 ของเอสแคป เพื่อมุ่งสู่การพัฒนาระบบการขนส่งที่ยั่งยืนต่อไป ทั้งนี้ การประชุมระดับรัฐมนตรีด้านการขนส่งเอสแคป ครั้งที่ 4 (Ministerial Conference on Transport, Fourth Session) จัดขึ้นระหว่างวันที่ 14 - 17 ธันวาคม 2564 โดยแบ่งการประชุมออกเป็น 2 ระดับ ได้แก่ การประชุมเจ้าหน้าที่ระดับสูง ระหว่างวันที่ 14 - 15 ธันวาคม 2564 และการประชุมระดับรัฐมนตรี ระหว่างวันที่ 14 - 17 ธันวาคม 2564 จัดขึ้นเพื่อหารือเชิงยุทธศาสตร์ระหว่างประเทศสมาชิกเอสแคปในการพัฒนาโครงการด้านการขนส่งที่ยั่งยืนในภูมิภาคเอเชียและแปซิฟิกเพื่อเสริมสร้างความเข้มแข็งของความร่วมมือระดับภูมิภาค โดยมี นายศักดิ์สยาม ชิดชอบ รัฐมนตรีว่าการกระทรวงคมนาคม ทำหน้าที่หัวหน้าคณะผู้แทนไทยในการประชุมระดับรัฐมนตรี ร่วมด้วย นายชยธรรม์ พรหมศร ปลัดกระทรวงคมนาคม และผู้แทนจากกรมเจ้าท่า กรมการขนส่งทางบก กรมทางหลวง กรมทางหลวงชนบท สำนักงานนโยบายและแผนการขนส่งและจราจร กรมการขนส่งทางราง การรถไฟแห่งประเทศไทย และกองการต่างประเทศ สำนักงานปลัดกระทรวงคมนาคม เข้าร่วมประชุมฯ

ที่มา : https://www.thaigov.go.th/news/contents/details/49559