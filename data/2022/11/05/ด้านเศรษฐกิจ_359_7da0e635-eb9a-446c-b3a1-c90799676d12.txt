รัฐบาลไทย-ข่าวทำเนียบรัฐบาล-กระทรวงเกษตรฯ เดินหน้าขับเคลื่อนงานนโยบายสําคัญและการแก้ไขปัญหาภาคเกษตร


วันพฤหัสบดีที่ 15 กรกฎาคม 2564
กระทรวงเกษตรฯ เดินหน้าขับเคลื่อนงานนโยบายสําคัญและการแก้ไขปัญหาภาคเกษตร
กระทรวงเกษตรฯ เดินหน้าขับเคลื่อนงานนโยบายสําคัญและการแก้ไขปัญหาภาคเกษตร
ดร.เฉลิมชัย ศรีอ่อน รัฐมนตรีว่าการกระทรวงเกษตรและสหกรณ์ เปิดเผยภายหลังเป็นประธานการประชุมคณะกรรมการบริหารการขับเคลื่อนงานนโยบายสำคัญและการแก้ไขปัญหาภาคเกษตร ครั้งที่ 5/2564 โดยมี ดร.ทองเปลว กองจันทร์ ปลัดกระทรวงเกษตรและสหกรณ์ และผู้บริหารกระทรวงเกษตรและสหกรณ์ที่เกี่ยวข้องเข้าร่วมประชุมผ่านระบบออนไลน์ ว่า การประชุมในวันนี้เป็นการติดตามความก้าวหน้าการดำเนินงานนโยบายสำคัญของกระทรวงเกษตรและสหกรณ์ และการแก้ไขปัญหาภาคเกษตร โดยมีวาระสำคัญในการพิจารณา ดังต่อไปนี้ 1. การป้องกันและบรรเทาสาธารณภัยด้านการเกษตรในช่วงฤดูฝนปี 2564 ตามมติคณะรัฐมนตรี เมื่อวันที่ 18 พฤษภาคม 2564 เห็นชอบมาตรการรับมือฤดูฝนปี 2564 ตามที่สํานักงานทรัพยากรน้ำแห่งชาติ (สทนช.) เสนอ เพื่อเตรียมความพร้อมในการรับมือ ป้องกัน และลดความเสียหายจากการเกิดภัยพิบัติในฤดูฝน ประกอบด้วย 10 มาตรการ โดยสํานักงานปลัดกระทรวงเกษตรและสหกรณ์ ได้รวบรวมการป้องกันและบรรเทาสาธารณภัยด้านการเกษตรในช่วงฤดูฝนปี 2564 ของทุกหน่วยงานในสังกัดกระทรวงเกษตรและสหกรณ์ เพื่อรับมือสถานการณ์น้ำหลาก และฝนน้อยกว่าค่าปกติ โดยแบ่งการดําเนินการเป็น 3 ระยะ คือ 1) การเตรียมความพร้อม การป้องกันและลดผลกระทบ 2) การเผชิญเหตุ และ 3) การฟื้นฟู 2. รับทราบผลการดําเนินงานการส่งเสริมอาชีพให้แก่เกษตรกรผู้ได้รับการจัดที่ดินทํากินให้ชุมชนตามนโยบายรัฐบาล และปัญหา/อุปสรรคในการดำเนินงาน ซึ่งได้รับทราบแนวทางการแก้ไขปัญหาและมอบหมายให้กรมส่งเสริมสหกรณ์ดำเนินการตามลำดับต่อไป 3. ผลการดําเนินงานภายใต้คณะกรรมการโคนมและผลิตภัณฑ์นม มาตรการเร่งด่วน ระยะกลาง ระยะยาว และแผนงาน/โครงการสําคัญ (Action Plan) ภายใต้แผนปฏิบัติการด้านโคนมและผลิตภัณฑ์นม ระยะที่ 1 (ปี 2564-2570) รวมทั้ง MOU การซื้อขายนํ้านมโค ปี 2563/2564 ปริมาณรวม 3,547.640 ตัน/วัน และ 4. (ร่าง) แผนปฏิบัติราชการของกระทรวงเกษตรและสหกรณ์ ระยะ 5 ปี (พ.ศ. 2566-2570) โดยได้มอบหมายให้สํานักงานเศรษฐกิจการเกษตร (สศก.) ในฐานะหน่วยงานที่มีภารกิจหลักด้านการวางแผนงาน นโยบาย และมาตรการด้านการเกษตรจัดทําแผนปฏิบัติราชการกระทรวงเกษตรและสหกรณ์ เพื่อขับเคลื่อนยุทธศาสตร์ชาติ โดยระยะแรกได้จัดทําช่วงระยะ 3 ปี (พ.ศ. 2563 - 2565) ซึ่งแผนฯ ดังกล่าว มีกําหนดระยะเวลาสิ้นสุด ในวันที่ 30 กันยายน 2565 ทั้งนี้ สศก. ได้เตรียมกระบวนการจัดทําแผนปฏิบัติราชการฯ ระยะ 5 ปี (พ.ศ. 2566 - 2570) โดยที่ประชุมได้มีมติเห็นชอบร่างฯ ดังกล่าว
นอกจากนี้ ยังได้มีการติดตามความก้าวหน้าการแก้ไขปัญหาโรคลัมปี สกิน ในโค-กระบือ โดยกรมปศุสัตว์ได้รายงานถึงการบริหารจัดการวัคซีนป้องกันโรคลัมปี สกิน ในโค-กระบือ ซึ่งเป็นไปตามมติคณะรัฐมนตรีที่ได้อนุมัติงบประมาณรายจ่ายประจําปีงบประมาณ พ.ศ. 2564 งบกลาง รายการเงินสํารองจ่ายเพื่อกรณีฉุกเฉินหรือจําเป็น เพื่อควบคุมโรคลัมปี สกิน ในโค-กระบือ วงเงินงบประมาณจํานวน 684,218,000 บาท โดยกรมปศุสัตว์ได้วางแผนบริหารจัดการวัคซีนทั้ง 5 ล้านโดส ดังนี้ ปศุสัตว์เขต 1 จำนวน 224,100 โดส ปศุสัตว์เขต 2 จำนวน 130,100 โดส ปศุสัตว์เขต 3 จำนวน 1,623,300 โดส ปศุสัตว์เขต 4 จำนวน 1,127,900 โดส ปศุสัตว์เขต 5 จำนวน 405,600 โดส ปศุสัตว์เขต 6 จำนวน 376,600 โดส ปศุสัตว์เขต 7 จำนวน 563,400 โดส ปศุสัตว์เขต 8 จำนวน 341,300 โดส และปศุสัตว์เขต 9 จำนวน 207,700 โดส
ทั้งนี้ ได้มอบหมายให้ปลัดกระทรวงเกษตรและสหกรณ์ ติดตามการดำเนินงานตามนโยบายสำคัญของกระทรวงเกษตรและสหกรณ์อย่างใกล้ชิด รวมถึงการแก้ไขปัญหาภาคเกษตรต่าง ๆ เพื่อให้สามารถบรรเทาความเดือนร้อนของเกษตรกรและขับเคลื่อนงานไปได้อย่างรวดเร็วและเป็นรูปธรรม.

ที่มา : https://www.thaigov.go.th/news/contents/details/43777