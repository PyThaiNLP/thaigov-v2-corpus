รัฐบาลไทย-ข่าวทำเนียบรัฐบาล-รฟม. จับมือ กฟน. เดินหน้าติดตั้ง Solar Rooftop ภายในอาคารสำนักงาน


วันพฤหัสบดีที่ 23 กันยายน 2564
รฟม. จับมือ กฟน. เดินหน้าติดตั้ง Solar Rooftop ภายในอาคารสำนักงาน
เพื่อลดค่าใช้จ่ายพลังงานไฟฟ้า ส่งเสริมการใช้พลังงานสะอาด สร้างความมั่นคงด้านพลังงานของประเทศ
นายภคพงศ์ ศิริกันทรมาศ ผู้ว่าการการรถไฟฟ้าขนส่งมวลชนแห่งประเทศไทย (รฟม.) กล่าวว่า รฟม. ในฐานะหน่วยงานรัฐวิสาหกิจ สังกัดกระทรวงคมนาคม ได้เล็งเห็นถึงความสำคัญของ การอนุรักษ์และใช้พลังงาน ซึ่งเป็นทรัพยากรที่มีอยู่อย่างจำกัดให้เกิดประโยชน์สูงสุด จึงได้บูรณาการความร่วมมือกับการไฟฟ้านครหลวง (กฟน.) ในการเข้าร่วมโครงการให้บริการติดตั้งระบบผลิตไฟฟ้าด้วยพลังงานแสงอาทิตย์แบบติดตั้งบนหลังคา (Solar Rooftop) เพื่อสนับสนุนการศึกษาแนวทางการดำเนินโครงการพัฒนาเทคโนโลยีด้านพลังงานทดแทนด้วยระบบอุปกรณ์ผลิตไฟฟ้าด้วยพลังงานแสงอาทิตย์ แบบติดตั้งบนหลังคา (Solar Rooftop) ซึ่งเป็นพลังงานทดแทนประเภทหมุนเวียนที่ใช้แล้วเกิดขึ้นใหม่ได้ตามธรรมชาติ ถือเป็นพลังงานสะอาดบริสุทธิ์ ปราศจากมลพิษ และเป็นพลังงานที่มีศักยภาพสูง สามารถสร้างมูลค่าเพิ่มการใช้ประโยชน์ในทรัพย์สินของรัฐวิสาหกิจ ของทั้งสองหน่วยงานได้
โดย รฟม. และ กฟน. ได้ร่วมลงนามบันทึกความเข้าใจโครงการพัฒนาเทคโนโลยีด้านพลังงานทดแทน และสัญญาให้บริการติดตั้งระบบอุปกรณ์ผลิตไฟฟ้าด้วยพลังงานแสงอาทิตย์แบบติดตั้งบนหลังคา (Solar Rooftop) ซึ่งทั้ง 2 หน่วยงาน จะร่วมมือกันดำเนินการติดตั้ง Solar Rooftop ภายในบริเวณพื้นที่สำนักงาน รฟม. จำนวน 2 จุด ได้แก่ บริเวณหลังคาลานจอดรถอเนกประสงค์ และบริเวณหลังคาจอดรถพนักงาน ขนาดกำลังผลิตติดตั้งรวม 515.20 kWp โดยวางแผนในการติดตั้ง Solar Rooftop ภายในปี 2565
ทั้งนี้ รฟม. คาดว่าการติดตั้ง Solar Rooftop จะช่วยประหยัดพลังงานภายในหน่วยงานและสามารถลดค่าใช้จ่ายพลังงานไฟฟ้าของหน่วยงานได้ประมาณร้อยละ 30 อีกทั้งยังเป็นส่งเสริมการใช้พลังงานสะอาดจากพลังงานแสงอาทิตย์ ซึ่งเป็นมิตรต่อสิ่งแวดล้อม สอดคล้องตามนโยบายของรัฐบาลในการประหยัดพลังงานและสร้างความมั่นคงด้านพลังงานของประเทศ ติดตามสอบถามรายละเอียดเพิ่มเติมได้ที่ www.mrta.co.th และเฟซบุ๊กแฟนเพจการรถไฟฟ้าขนส่งมวลชนแห่งประเทศไทย หรือ Call Center รฟม. โทร. 0 2716 4044

ที่มา : https://www.thaigov.go.th/news/contents/details/46132