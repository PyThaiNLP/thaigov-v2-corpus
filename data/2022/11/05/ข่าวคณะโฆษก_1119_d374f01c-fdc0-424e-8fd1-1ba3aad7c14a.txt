รัฐบาลไทย-ข่าวทำเนียบรัฐบาล-โฆษกรัฐบาลแจง “หญิงหน่อย” อย่าปิดหูปิดตา แนะเปิดใจรับฟังข้อมูลรัฐบาลบ้าง ชี้วิกฤตรัสเซีย-ยูเครนกระทบไทยวงจำกัดรัฐบาลเตรียมพร้อมรับมือทุกด้าน


วันจันทร์ที่ 28 กุมภาพันธ์ 2565
พิมพ์
โฆษกรัฐบาลแจง “หญิงหน่อย” อย่าปิดหูปิดตา แนะเปิดใจรับฟังข้อมูลรัฐบาลบ้าง ชี้วิกฤตรัสเซีย-ยูเครนกระทบไทยวงจำกัดรัฐบาลเตรียมพร้อมรับมือทุกด้าน
โฆษกรัฐบาลแจง “หญิงหน่อย” อย่าปิดหูปิดตา แนะเปิดใจรับฟังข้อมูลรัฐบาลบ้าง ชี้วิกฤตรัสเซีย-ยูเครนกระทบไทยวงจำกัดรัฐบาลเตรียมพร้อมรับมือทุกด้าน
วันที่ 28 ก.พ. 65 นายธนกร วังบุญคงชนะ โฆษกประจำสำนักนายกรัฐมนตรี เปิดเผยถึงกรณีที่คุณหญิงสุดารัตน์ เกยุราพันธุ์ ประธานพรรคไทยสร้างไทย จี้รัฐบาลดูแลเศรษฐกิจไทยไม่ให้วิกฤตรัสเซีย-ยูเครนซ้ำเติม ว่า คุณหญิงสุดารัตน์ควรเปิดใจรับฟังบ้างว่าที่ผ่านมารัฐบาลสื่อสารอะไรกับพี่น้องประชาชน ซึ่งทำมาตั้งแต่เริ่มเกิดวิกฤตต่อเนื่องจนถึงปัจจุบัน ทั้งท่านนายกรัฐมนตรี รองนายกรัฐมนตรีฝ่ายเศรษฐกิจ และหน่วยงานที่เกี่ยวข้อง เพราะรัฐบาลทุกรัฐบาลทั่วโลกต้องให้ความสำคัญและติดตามสถานการณ์อย่างใกล้ชิด เว้นเสียแต่ว่าคุณหญิงสุดารัตน์ไม่มีความจริงใจ ปิดหูปิดตา ไม่รับฟัง หวังแต่จะสร้างกระแสและคะแนนนิยมเท่านั้น
นายธนกรกล่าวว่า ขณะนี้สถานการณ์วิกฤตรัสเซีย-ยูเครน ส่งผลกระทบต่อเศรษฐกิจไทยในวงจำกัด อย่างไรก็ตามรัฐบาลไม่ประมาทเตรียมมาตรการรองรับทุกมิติ โดยพลเอก ประยุทธ์ จันทร์โอชา นายกรัฐมนตรีและ รมว.กลาโหม และรัฐมนตรีเศรษฐกิจ ธปท. ตลอดจนหน่วยงานที่เกี่ยวข้องได้พูดคุยหารือและรายงานข้อมูลกันอยู่ตลอดเวลา เพื่อกำหนดแนวทางรับมือผลกระทบจากวิกฤตที่เกิดขึ้นทั้งในระยะสั้นและระยะยาว ไม่ว่าจะเป็นราคาพลังงาน ราคาสินค้าและค่าครองชีพ เงินเฟ้อ การส่งออก หรือตลาดการเงิน โดยเฉพาะราคาน้ำมันและก๊าซที่จะดูแลไม่ให้สูงเกินไป อยู่ในระดับที่เอื้อให้เศรษฐกิจฟื้นตัวและแข่งขันกับชาติอื่นได้ด้วย ส่วนด้านการค้าหากมีการคว่ำบาตรกันระหว่างคู่ขัดแย้งเรากำลังจับตาดูอยู่ ทั้งหมดนี้เราเน้นไปที่เรื่องเศรษฐกิจปากท้องและหากวิกฤตไม่ยืดเยื้อซึ่งมีแนวโน้มเป็นไปได้ รัฐบาลประเมินว่า GDP ของไทยปีนี้จะขยายตัว 3-4% ผ่านกิจกรรมสำคัญ เช่น เร่งผลักดัน EEC, ส่งเสริมสินทรัพย์ดิจิทัล, ส่งเสริม SMEs สตาร์ทอัพผ่านเวนเจอร์แคปปิตอล, พัฒนายานยนต์ไฟฟ้า ฯลฯ จึงขอให้พี่น้องประชาชนอย่าวิตกกังวลและเชื่อมั่นในการดำเนินงานของรัฐบาล

ที่มา : https://www.thaigov.go.th/news/contents/details/52001