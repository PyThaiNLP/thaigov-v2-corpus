รัฐบาลไทย-ข่าวทำเนียบรัฐบาล-โฆษกรัฐบาลฯ เผย "นายกฯ " ห่วงใยกรณีพบผู้ป่วยโควิด-19 ในเด็กเพิ่มขึ้นอย่างต่อเนื่อง ขอพ่อแม่ ผู้ปกครอง สังเกตอาการ ดูแลใกล้ชิด


วันจันทร์ที่ 24 มกราคม 2565
พิมพ์
โฆษกรัฐบาลฯ เผย  "นายกฯ "  ห่วงใยกรณีพบผู้ป่วยโควิด-19 ในเด็กเพิ่มขึ้นอย่างต่อเนื่อง  ขอพ่อแม่ ผู้ปกครอง สังเกตอาการ ดูแลใกล้ชิด
โฆษกรัฐบาลฯ เผย  "นายกฯ "  ห่วงใยกรณีพบผู้ป่วยโควิด-19 ในเด็กเพิ่มขึ้นอย่างต่อเนื่อง  ขอพ่อแม่ ผู้ปกครอง สังเกตอาการ ดูแลใกล้ชิด ขณะที่ วัคซีน "ไฟเซอร์" เด็ก จะเริ่มให้บริการฉีดในวันที่ 31 ม.ค.นี้
วันนี้ 24 ม.ค. 65  นายธนกร วังบุญคงชนะ โฆษกประจำสำนักนายกรัฐมนตรี เผยพลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม  ห่วงใยกรณีพบผู้ป่วยโควิด-19 ในเด็กเพิ่มขึ้นอย่างต่อเนื่อง โดยเฉพาะกลุ่มเด็กเล็กที่ได้รับเชื้อโควิด-19 จากคนในครอบครัว  วอนผู้ปกครอง พ่อ แม่ หลีกเลี่ยงพาเด็กไปในสถานที่ที่มีคนจำนวนมาก ไม่เพิ่มโอกาสในการรับเชื้อ ขณะเดียวกันแนะนำให้ผู้ปกครองซึ่งต้องอยู่ใกล้ชิดเด็กขอให้เข้ารับวัคซีนให้ครบโดส เพื่อลดโอกาสที่จะนำเชื้อมาสู่เด็กเล็กด้วย
โฆษกประจำสำนักนายกรัฐมนตรี ยังแนะนำว่าการป้องกันการติดเชื้อโควิด-19 ให้กับเด็กนั้นควรทำควบคู่กับการฉีดวัคซีนอย่างทั่วถึง  โดยวัคซีนไฟเซอร์สำหรับเด็กอายุ 5-11 ปี ที่จะเข้ามาถึงประเทศไทยวันที่  26 ม.ค.นี้  จำนวน 3 ล้านโดสจาก 10 ล้านโดส จะเริ่มให้บริการฉีดแห่งแรกที่สถาบันสุขภาพเด็กแห่งชาติมหาราชินี (รพ.เด็ก) ก่อนเป็นแห่งแรก เพื่อเดินหน้าฉีดให้กับเด็กที่มีโรคประจำตัว ซึ่งถือเป็นเด็กกลุ่มเสี่ยง ก่อนจะกระจายไปยังรพ.ต่าง ๆ ซึ่งได้ประสานกระทรวงศึกษาธิการดำเนินการฉีดวัคซีนให้กับเด็กแล้ว โดย สธ. ตั้งเป้าจะเริ่มฉีดวัคซีน "ไฟเซอร์" เด็ก ในวันที่ 31 ม.ค.นี้ ทั้งนี้ ขอความร่วมมือผู้ปกครองให้พาบุตรหลานมารับการฉีดวัคซีนด้วยความสมัครใจ เพื่อความปลอดภัย ที่สำคัญ คือ วัคซีนใจ ด้วยการอธิบายให้เด็กมีความเข้าใจอาการของโรค การเจ็บป่วยโควิด -19  สามารถรักษาได้ รวมทั้งลดอคติกับผู้ติดเชื้อโควิด-19 หรือหายแล้ว
สำหรับ ตัวเลขผู้ติดเชื้อโควิด-19 รายใหม่ วันนี้ รวม 7,139 ราย จำแนกเป็นผู้ป่วยจากในประเทศ 6,944 ราย ผู้ป่วยมาจากต่างประเทศ 195 ราย ผู้ป่วยสะสม 161,204 ราย (ตั้งแต่ 1 มกราคม 2565) หายป่วยกลับบ้าน 8,100 ราย หายป่วยสะสม 1 1 1,6 15 ราย (ตั้งแต่ 1 มกราคม 2565) ผู้ป่วยกำลังรักษา 82,485 ราย เสียชีวิต 13 ราย   โดยล่าสุดการให้บริการวัคซีน โควิด -19  สะสมอยู่ที่113,314,889  โดส เข็มที่ 1 ฉีดสะสม 52,045,365 โดส เข็มที่ 2 ฉีดสะสม 48,156,910 โดส เข็มที่ 3 ฉีดสะสม 12,303,726 โดส เข็มที่ 4 ฉีดสะสม 808,888 โดส  นอกจากนี้  สถิติการฉีดวัคซีนโควิด-19 ทั่วโลกแล้ว 9,902 ล้านโดส ใน 205 ประเทศ/เขตปกครอง โดยขณะนี้อัตราการฉีดล่าสุดรวมกันทั่วโลกที่ 36.5 ล้านโดสต่อวัน และมีแนวโน้มที่เพิ่มขึ้นอย่างต่อเนื่อง
..................................

ที่มา : https://www.thaigov.go.th/news/contents/details/50803