รัฐบาลไทย-ข่าวทำเนียบรัฐบาล-กรมทางหลวงเร่งดำเนินโครงการก่อสร้างทางหลวงหมายเลข 3 (ถนนสุขุมวิท) อำเภอบ้านฉาง - จังหวัดระยอง


วันพฤหัสบดีที่ 20 มกราคม 2565
กรมทางหลวงเร่งดำเนินโครงการก่อสร้างทางหลวงหมายเลข 3 (ถนนสุขุมวิท) อำเภอบ้านฉาง - จังหวัดระยอง
เพื่อแก้ไขการจราจรสายหลัก รองรับโครงข่ายคมนาคมขนส่งในอนาคต พัฒนาการเดินทางพื้นที่  EEC ตามนโยบายรัฐบาล ก่อสร้างคืบหน้ากว่า 40%  คาดแล้วเสร็จกลางปี 2566
นายสราวุธ ทรงศิวิไล อธิบดีกรมทางหลวง กระทรวงคมนาคม เปิดเผยว่า นายศักดิ์สยาม ชิดชอบ รัฐมนตรีว่าการกระทรวงคมนาคม ได้เร่งรัดติดตามแผนงานการพัฒนาโครงข่ายทางหลวงและมาตรฐานความปลอดภัยในเส้นทาง พร้อมให้เร่งดำเนินโครงการก่อสร้างทางหลวงหมายเลข 3 (ถนนสุขุมวิท) ช่วงอำเภอบ้านฉาง - จังหวัดระยอง
โดยให้ขยายเป็น 8 ช่องจราจร ตามที่ได้มอบนโยบายไว้ เนื่องจากปัจจุบันทางหลวงสายดังกล่าวเป็นเส้นทางสายหลัก
สู่ภาคตะวันออกเชื่อมต่อไปยังสถานที่สำคัญต่าง ๆ เพื่อรองรับการขยายตัวของเศรษฐกิจและสอดคล้องต่อการพัฒนาทางหลวงรองรับโครงการระเบียงเศรษฐกิจภาคตะวันออก หรือ EEC ในส่วนของท่าเรือมาบตาพุดและสนามบินอู่ตะเภา  และโครงการทางหลวงพิเศษหมายเลข 7 สายพัทยา - มาบตาพุด จึงมีปริมาณการจราจรเพิ่มขึ้นและเกิดปัญหาการจราจรติดขัดโดยเฉพาะในชั่วโมงเร่งด่วน สภาพสองข้างทางเป็นพื้นที่ชุมชน ดังนั้นเพื่อลดการจราจรติดขัด นายศักดิ์สยาม ชิดชอบ รัฐมนตรีว่าการกระทรวงคมนาคม จึงได้เร่งรัดโครงการดังกล่าวเพื่อแก้ไขปัญหาการจราจรให้มีประสิทธิภาพและยั่งยืน ยกระดับถนนปลอดภัยในพื้นที่เขตพัฒนาพิเศษภาคตะวันออก (EEC) ตามนโยบายของรัฐบาล
อธิบดีกรมทางหลวง กล่าวเพิ่มเติมว่า เพื่อแก้ไขปัญหาการจราจรของโครงการได้อย่างยั่งยืนตามแนวสายทาง สำนักสำรวจและออกแบบจึงกำหนดให้มีการปรับปรุงบริเวณทางแยก 3 แห่ง ประกอบไปด้วย 1) แยกหนองแฟบและแยก ปตท. ช่วง กม. ที่ 205+307 และ กม. ที่ 205+640 2) ทางแยกมาบตาพุด ช่วง กม. ที่ 208+850 และ 3) แยกขนส่ง ช่วง กม. ที่ 213+500 ซึ่งกรมทางหลวง โดยสำนักสำนักก่อสร้างทางที่ 2 ได้เร่งดำเนินโครงการก่อสร้างสายทางและทางแยกดังกล่าวโดยก่อสร้างเป็นทางชั้นพิเศษขนาด 8 ช่องจราจร ไป-กลับ ผิวทางคอนกรีตแบ่งทิศทางการจราจรด้วยกำแพงคอนกรีต (Barrier Median) ขนาดช่องจราจรกว้าง 3.50 เมตร ภายในเขตทาง 40 เมตร พร้อมติดตั้งไฟฟ้าแสงสว่างตลอดเส้นทาง ปัจจุบันการก่อสร้างคืบหน้าประมาณ 40% คาดว่าจะก่อสร้างแล้วเสร็จประมาณเดือนเมษายน 2566 โดยแบ่งการก่อสร้างเป็น 2 ตอน ได้แก่
- ตอนที่ 1 จุดเริ่มต้นที่ กม. 192+150 - 204+100 และ กม. ที่ 204+600 - 208+400 ครอบคลุมพื้นที่ตั้งแต่ตำบลบ้านฉาง อำเภอบ้านฉาง ถึงพื้นที่ตำบลมาบตาพุด อำเภอเมืองระยอง ระยะทาง 15.7 กิโลเมตร งบประมาณ 1,150 ล้านบาท รวมงานก่อสร้างสะพานคอนกรีต 3 แห่ง ก่อสร้างศาลาทางหลวงในบริเวณสองข้างทางเพื่ออำนวยความสะดวกให้กับประชาชน จำนวน 9 แห่ง และงานก่อสร้างทางแยก 1 แห่ง ได้แก่ แยกหนองแฟบและทางแยก ปตท. ช่วง กม. ที่ 205+307 และ กม. ที่ 205+640 โดยได้ยกเลิกระบบสัญญาณไฟจราจรและก่อสร้างทางยกระดับบนทางหลวงหมายเลข 3191 ไปทางหลวงหมายเลข 3392 พร้อมก่อสร้างวงเวียนสำหรับเลี้ยวขวาในทุกรูปแบบ
- ตอนที่ 2 จุดเริ่มต้นที่ กม. 208+400 - 210+445 และ กม. ที่ 211+295 - 216+900 ครอบคลุมพื้นที่ตั้งแต่ตำบลมาบตาพุด อำเภอเมืองระยอง บริเวณตลาดมาบตาพุด โดยแนวเส้นทางมุ่งไปทางทิศตะวันออกผ่าแยกเนินสำลี แยกวัดโขดหิน และผ่านแยกขนส่งไปสิ้นสุดที่ตำบลเนินพระ อำเภอเมืองระยอง ระยะทาง 7.7 กิโลเมตร งบประมาณ 700 ล้าน รวมงานก่อสร้างสะพานคอนกรีต 4 แห่ง และก่อสร้างศาลาทางหลวงในบริเวณสองข้างทางเพื่ออำนวยความสะดวกให้กับประชาชน จำนวน 18 แห่ง และงานก่อสร้างทางแยก 2 แห่ง ได้แก่ ทางแยกมาบตาพุด ช่วง กม. ที่ 208+850 ปรับปรุงผิวจราจรที่เสียหาย และก่อสร้างสะพานกลับรถบนทางหลวงที่ กม. 209+635 (คลองห้วยใหญ่) ช่องลอดจุดกลับรถสูงประมาณ 3 เมตร และแยกขนส่ง ช่วง กม. ที่ 213+500 โดยก่อสร้างทางลอดบนทางหลวงหมายเลข 3 ทิศทางจากบ้านฉางไประยอง ส่วนทิศทางไปบ้านฉางเป็นระดับดิน และก่อสร้างวงเวียนสำหรับทิศทางการจราจรเลี้ยวขวา
ทั้งนี้ เมื่อโครงการแล้วเสร็จจะช่วยแก้ไขปัญหาการจราจรสายหลักเชื่อมสู่นิคมอุตสาหกรรมและเชื่อมต่อโครงข่ายคมนาคมขนส่งในอนาคตซึ่งเป็นพื้นที่เป้าหมายการลงทุนที่สำคัญและช่วยส่งเสริมการท่องเที่ยวได้ อย่างมีประสิทธิภาพและยั่งยืน ยกระดับถนนปลอดภัยและคุณภาพชีวิตประชาชนให้ได้รับความสะดวก รวดเร็ว ปลอดภัย ลดค่าใช้จ่ายและระยะเวลาในการเดินทาง เพราะหากระบบคมนาคมขนส่งมีประสิทธิภาพจะเป็นกลไกและเครื่องมือที่สำคัญการลงทุนในภาคการผลิตและการขับเคลื่อนระบบเศรษฐกิจของประเทศในพื้นที่เขตพัฒนาพิเศษภาคตะวันออก (EEC) นำไปสู่การพัฒนาที่ยั่งยืนของประเทศไทยตามนโยบายของรัฐบาล

ที่มา : https://www.thaigov.go.th/news/contents/details/50710