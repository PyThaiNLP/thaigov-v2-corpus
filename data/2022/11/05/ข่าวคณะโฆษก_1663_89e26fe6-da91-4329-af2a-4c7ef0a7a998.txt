รัฐบาลไทย-ข่าวทำเนียบรัฐบาล-ครม.เห็นชอบให้ วันที่ 12 สิงหาคม ของทุกปี เป็นวันผ้าไทยแห่งชาติ น้อมสำนึกในพระมหากรุณาธิคุณของสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง


วันจันทร์ที่ 30 พฤษภาคม 2565
พิมพ์
ครม.เห็นชอบให้ วันที่ 12 สิงหาคม ของทุกปี เป็นวันผ้าไทยแห่งชาติ น้อมสำนึกในพระมหากรุณาธิคุณของสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง
ครม.เห็นชอบให้ วันที่ 12 สิงหาคม ของทุกปี เป็นวันผ้าไทยแห่งชาติ น้อมสำนึกในพระมหากรุณาธิคุณของสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง
วันที่ 30 พฤษภาคม 2565 น.ส.ไตรศุลี  ไตรสรณกุล รองโฆษกประจำสำนักนายกรัฐมนตรีกล่าวว่า คณะรัฐมนตรี (ครม.) เห็นชอบให้ วันที่ 12 สิงหาคม ของทุกปี เป็นวันผ้าไทยแห่งชาติ โดยกระทรวงวัฒนธรรมระบุว่า การประกาศให้มีวันผ้าไทยแห่งชาติ เป็นการกำหนดวันในเชิงสัญลักษณ์ เพื่อใช้ในการรณรงค์เผยแพร่ประชาสัมพันธ์ให้ทุกภาคส่วนได้น้อมสำนึกในพระมหากรุณาธิคุณของสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ที่ทรงมีพระวิริยอุตสาหะ ปฏิบัติพระราชกรณียกิจในการส่งเสริมเรื่องผ้าไทย เป็นที่ประจักษ์มายาวนาน จากสิ่งทอท้องถิ่นที่สูญหายไปให้กลับมาได้รับความนิยมอีกครั้ง สามารถสร้างอาชีพและรายได้นำไปสู่การพัฒนาคุณภาพชีวิตความเป็นอยู่ของประชาชน ตลอดจนเป็นการอนุรักษ์ศิลปวัฒนธรรมของชาติให้คงอยู่ ซึ่งวันที่ 12 สิงหาคม เป็นวันเฉลิมพระชนมพรรษาของสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง จึงเป็นวันที่เหมาะสมที่จะประกาศให้เป็นวันผ้าไทยแห่งชาติ
ขณะเดียวกันในปี 2565 นี้รัฐบาลมีนโยบายจัดงานเฉลิมพระเกียรติ สมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง เนื่องในโอกาสมหามงคลเฉลิมพระชนมพรรษา 90 พรรษา ในวันที่ 12 สิงหาคม 2565 ซึ่งจะมีการเผยแพร่ประชาสัมพันธ์และสร้างการรับรู้เกี่ยวกับโครงการและพระราชกรณียกิจด้านต่างๆ เพื่อให้เยาวชน นักเรียน นักศึกษา และประชาชน ได้ศึกษาหาความรู้จากโครงการต่างๆที่ก่อให้เกิดการพัฒนา สร้างความเจริญรุ่งเรืองและความผาสุกให้กับประชาชนชาวไทย เพื่อน้อมสำนึกในพระมหากรุณาธิคุณและแสดงออกถึงความจงรักภักดี รัฐบาลจึงกำหนดจัดกิจกรรมและโครงการเฉลิมพระเกียรติฯ ซึ่งสอดคล้องกับโครงการต่างๆของพระองค์ เพื่อสืบสาน รักษา ต่อยอดและขยายผลให้เป็นรูปธรรม โดยจะดำเนินการให้เป็นไปอย่างสมพระเกียรติทุกประการ
น.ส.ไตรศุลีกล่าวว่า วันผ้าไทยแห่งชาติ จะใช้ชื่อภาษาอังกฤษว่า National Thai Textile Day  โดยได้นิยาม “ผ้าไทย”ว่า ผ้าที่สร้างสรรค์ขึ้นจากมรดกภูมิปัญญาของไทยที่ได้รับการสืบทอดต่อยอดจากรุ่นสู่รุ่น บ่งบอกถึงอัตลักษณ์ประจำถิ่นที่ผลิตขึ้นภายในประเทศโดยฝีมือคนไทย โดยใช้เทคนิค เช่น การทอ จก ยก ขิด ล้วง ปัก มัดหมี่ มัดย้อม บาติก พิมพ์ โดยใช้เส้นใยธรรมชาติที่หลากหลาย เช่น ไหม ฝ้าย ใยกัญชง ใยสับปะรด ที่มีอยู่ในแต่ละท้องถิ่นเป็นต้น  และมีตัวอย่างของประเทศอื่นๆที่ได้กำหนดวันผ้าแห่งชาติขึ้น เช่น อินโดนีเซีย  วันที่  2 ตุลาคมของทุกปี เป็นวันบาติกแห่งชาติ, ญี่ปุ่น วันที่ 14 กุมภาพันธ์ เป็นวันฟุนโดชิ หรือวันผ้าเตี่ยว, จอร์เจีย วันที่ 3 พฤษภาคม เป็นวันสิ่งทอแห่งชาติ, สโลวัก วันที่ 8 กันยายน เป็นวันเครื่องแต่งกายพื้นบ้าน,สโลวีเนีย เดือนกันยายน เป็นวันมรดกเครื่องแต่งกายและเครื่องแต่งกายประจำชาติ และบังกลาเทศ วันที่ 4 ธันวาคม เป็นวันสิ่งทอแห่งชาติ

ที่มา : https://www.thaigov.go.th/news/contents/details/55170