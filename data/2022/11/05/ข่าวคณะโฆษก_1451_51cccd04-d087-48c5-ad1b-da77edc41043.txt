รัฐบาลไทย-ข่าวทำเนียบรัฐบาล-โฆษกรัฐบาลสวน “ก้าวไกล” รัฐบาลไม่ขอเสียเวลากับเด็กงอแง แจง รมต.แต่ละท่านมีภารกิจชัดเจน ประชาชนในพื้นที่รู้ดี เพราะรัฐบาลยึดประชาชนเป็นหลัก


วันพุธที่ 20 เมษายน 2565
พิมพ์
โฆษกรัฐบาลสวน “ก้าวไกล” รัฐบาลไม่ขอเสียเวลากับเด็กงอแง แจง รมต.แต่ละท่านมีภารกิจชัดเจน ประชาชนในพื้นที่รู้ดี เพราะรัฐบาลยึดประชาชนเป็นหลัก
โฆษกรัฐบาลสวน “ก้าวไกล” รัฐบาลไม่ขอเสียเวลากับเด็กงอแง แจง รมต.แต่ละท่านมีภารกิจชัดเจน ประชาชนในพื้นที่รู้ดี เพราะรัฐบาลยึดประชาชนเป็นหลัก ย้อนใครกันแน่ไม่สนความเดือดร้อนชาวบ้าน ถึงขนาดเล่นเกมล่มสภาฯ ก็เอา
วันที่ 20 เมษายน 2565 นายธนกร วังบุญคงชนะ โฆษกประจำสำนักนายกรัฐมนตรี กล่าวถึงกรณีที่นายณัฐชา บุญไชยอินสวัสดิ์ โฆษกพรรคก้าวไกล ระบุว่า ขณะนี้รัฐมนตรีไม่มีใจทำงานแล้ว ครม.เงียบเหงา ส่งสัญญาณอยากยุบสภาฯ ก่อนอภิปรายไม่ไว้วางใจว่า เมื่อแผนโหมโรงศึกซักฟอกพังไม่เป็นท่า เพราะประชาชนรู้ทันว่าแค่ปาหี่ ไม่ได้มีข้อมูลอะไรใหม่อย่างที่ฝอยรายวัน ก็หันมาเสี้ยมให้พรรคร่วมรัฐบาลแตกคอกันเอง แต่เมื่อเสี้ยมแล้วก็ยังไม่สำเร็จ จึงจิตตก ถึงขนาดมโนขึ้นเองก็เอา บ่งบอกถึงคุณภาพการอภิปรายไม่ไว้วางใจของฝ่ายค้านในครั้งนี้ได้เป็นอย่างดี ทั้งนี้ รัฐมนตรีแต่ละท่านมีภารกิจต่าง ๆ มากมายในการช่วยเหลือประชาชน ไม่ได้ว่างเหมือนฝ่ายค้าน ที่วัน ๆ งานในสภาฯ ไม่ทำออกมามโนรายวัน อย่างไรก็ตาม รัฐบาลเน้นการช่วยเหลือประชาชนที่กำลังได้รับความเดือดร้อนก่อนเป็นอับดับแรก คงไม่มีเวลาไปเล่นเกมเด็กงอแงของฝ่ายค้านให้เสียเวลา
“รัฐมนตรีแต่ละท่านมีภารกิจในการให้ความช่วยเหลือประชาชนต่างกรรมต่างวาระกันไป ซึ่งพรรคก้าวไกลไม่ทราบเพราะไม่ได้อยู่ใน ครม. แต่ประชาชนในพื้นที่ทราบดี รัฐบาลไม่เคยคิดทำงานแบบฝ่ายค้าน ที่ถึงขนาดล่มสภาฯ ก็เอา ทั้ง ๆ ที่รู้ว่ามีกฎหมายสำคัญต่อประชาชนรอคิวอยู่ แต่ก็ไม่สนใจ จ้องแต่จะเล่นเกมการเมืองลูกเดียว เข้าใจว่าสถานการณ์แบบนี้คงทำให้ฝ่ายค้านใจคอไม่ดี กลัวจะถูกประชาชนทิ้งวันไหนก็ไม่รู้ เพราะวัน ๆ ไม่เคยคิดทำอะไรเพื่อประชาชน นอกจากเพื่อพรรคพวกตัวเอง ทั้งนี้ หากยังไม่เปลี่ยนวิธีการทำงาน พฤติกรรมของฝ่ายค้านโดยเฉพาะพรรรคก้าวไกล ยังถูกนำมาประจานสู่สาธารณะแบบนี้อยู่เรื่อย ๆ ดีไม่ดีการเลือกตั้งครั้งหน้า หลายคนอาจจะหมดอนาคตการเมืองไปเสียเองก็เป็นได้” นายธนกร กล่าว

ที่มา : https://www.thaigov.go.th/news/contents/details/53752