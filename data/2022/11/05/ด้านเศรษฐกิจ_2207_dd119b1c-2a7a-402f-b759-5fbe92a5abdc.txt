รัฐบาลไทย-ข่าวทำเนียบรัฐบาล-นายธีรภัทร ประยูรสิทธิ ปลัดสำนักนายกรัฐมนตรี ตรวจติดตามการดำเนินงานก่อสร้าง โครงการรถไฟฟ้าสายสีส้ม


วันอาทิตย์ที่ 12 ธันวาคม 2564
นายธีรภัทร ประยูรสิทธิ ปลัดสำนักนายกรัฐมนตรี ตรวจติดตามการดำเนินงานก่อสร้าง โครงการรถไฟฟ้าสายสีส้ม
ช่วงศูนย์วัฒนธรรมแห่งประเทศไทย – มีนบุรี และโครงการรถไฟฟ้าสายสีเหลือง ช่วงลาดพร้าว – สำโรง
วันที่ 12 ธันวาคม 2564 นายธีรภัทร ประยูรสิทธิ ปลัดสำนักนายกรัฐมนตรี ในฐานะประธานกรรมการตรวจสอบ การรถไฟฟ้าขนส่งมวลชนแห่งประเทศไทย (รฟม.) พร้อมด้วย นายกิตติกร ตันเปาว์ รองผู้ว่าการ (วิศวกรรมและก่อสร้าง) รฟม. ลงพื้นที่ตรวจติดตามการดำเนินงานก่อสร้าง โครงการรถไฟฟ้าสายสีส้ม ช่วงศูนย์วัฒนธรรมแห่งประเทศไทย – มีนบุรี (สุวินทวงศ์) ณ ศูนย์ซ่อมบำรุง และสถานีแยกลำสาลี และโครงการรถไฟฟ้าสายสีเหลือง ช่วงลาดพร้าว – สำโรง ณ สถานีแยกลำสาลี และสถานีกลันตัน โดยมี กลุ่มบริษัทที่ปรึกษา ผู้รับสัมปทาน/ผู้รับจ้างก่อสร้างโครงการ ร่วมให้การต้อนรับ และบรรยายสรุปภาพรวมการดำเนินงานโครงการฯ โดยปัจจุบัน โครงการรถไฟฟ้าสายสีส้มฯ มีความก้าวหน้างานโยธา 88.46% โครงการรถไฟฟ้าสายสีเหลืองฯ มีความก้าวหน้างานโยธา 89.51% ความก้าวหน้างานระบบรถไฟฟ้า 84.91% และความก้าวหน้าโดยรวม 87.52% (ณ สิ้นเดือนพฤศจิกายน 2564)
ในการนี้ นายธีรภัทร ประยูรสิทธิ ได้ตรวจสอบการดำเนินการตามมาตรการป้องกันและลดผลกระทบสิ่งแวดล้อมของโครงการรถไฟฟ้าทั้งสองสาย พบว่า เป็นไปตามที่กำหนดไว้ใน EIA  และได้กำชับให้ดำเนินการตามมาตรการฯในระหว่างการก่อสร้าง การลดฝุ่น PM2.5 การระบายน้ำ การอำนวยความสะดวกด้านการจราจรให้แก่ประชาชน ทั้งนี้ รฟม. ได้กำกับให้ผู้รับสัมปทาน/ผู้รับจ้างฯ ดำเนินการตามมาตรการฯ อย่างเข้มงวด โดยจัดรถดูดฝุ่นล้างพื้นถนนบริเวณแนวก่อสร้างอยู่เสมอ ปิดคลุมกระบะรถบรรทุกและทำความสะอาดล้อรถก่อนออกจากพื้นที่ก่อสร้างทุกครั้ง ตรวจสอบสภาพเครื่องจักร/รถบรรทุกที่ใช้ในงานก่อสร้างไม่ให้มีควันดำ/ควันขาว ห้ามไม่ให้ติดเครื่องยนต์ทิ้งไว้หากไม่มีการปฏิบัติงาน ปิดคลุมกองวัสดุก่อสร้างให้มิดชิด ตลอดจนพิจารณาคืนผิวจราจรให้มากที่สุด โดยประสานตำรวจจราจรอย่างใกล้ชิดในการเพิ่มความคล่องตัวของการจัดจราจร เพื่อบรรเทาปัญหาจราจรติดขัด อันเป็นสาเหตุหลักของการสะสมปริมาณฝุ่นละออง PM 2.5 นอกจากนี้ ยังได้ติดตั้งเครื่องปล่อยละอองน้ำระบบ High Pressure เพื่อกำจัดฝุ่นละอองในพื้นที่ก่อสร้าง ช่วยบรรเทามลพิษทางอากาศเพื่อสุขภาพที่ดีของประชาชน
ทั้งนี้ รฟม. จะเร่งรัดงานก่อสร้างโครงการรถไฟฟ้าเพื่อให้สามารถเปิดให้บริการรถไฟฟ้าเส้นทางใหม่แก่ประชาชนได้โดยเร็วที่สุด อันจะเป็นการบรรเทามลพิษทางอากาศในกรุงเทพมหานครและปริมณฑลได้อย่างยั่งยืนสามารถติดตามรายละเอียดและข้อมูลข่าวสารเพิ่มเติมได้ที่เว็บไซต์ รฟม. www.mrta.co.th และเฟซบุ๊กแฟนเพจการรถไฟฟ้าขนส่งมวลชนแห่งประเทศไทย หรือ Call Center รฟม. โทร.  0 2716 4044

ที่มา : https://www.thaigov.go.th/news/contents/details/49365