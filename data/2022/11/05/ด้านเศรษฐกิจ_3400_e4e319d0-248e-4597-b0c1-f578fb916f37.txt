รัฐบาลไทย-ข่าวทำเนียบรัฐบาล-ออมสินเข้าเฝ้าถวายการรับฝากเงิน เนื่องในวันครบรอบ 109 ปี ธนาคารออมสิน


วันอังคารที่ 5 เมษายน 2565
พิมพ์
ออมสินเข้าเฝ้าถวายการรับฝากเงิน เนื่องในวันครบรอบ 109 ปี ธนาคารออมสิน
ธนาคารออมสิน เข้าเฝ้าถวายการรับฝากเงิน และทูลเกล้าทูลกระหม่อมถวายสลากออมสินพิเศษและของที่ระลึก เนื่องในโอกาสวันคล้ายวันสถาปนาธนาคารออมสิน ครบ 109 ปี ณ วังศุโขทัย เมื่อวันที่ 5 เมษายน 2565
พระบาทสมเด็จพระเจ้าอยู่หัว ทรงพระกรุณาโปรดเกล้าโปรดกระหม่อมให้สมเด็จพระเจ้าลูกเธอ เจ้าฟ้าพัชรกิติยาภา นเรนทิราเทพยวดี กรมหลวงราชสาริณีสิริพัชร มหาวัชรราชธิดา เสด็จออกแทนพระองค์ พระราชทานพระวโรกาสให้ นายวิทัย รัตนากร ผู้อำนวยการธนาคารออมสิน พร้อมคณะผู้บริหาร และพนักงานธนาคารออมสิน เข้าเฝ้าถวายการรับฝากเงิน และทูลเกล้าทูลกระหม่อมถวายสลากออมสินพิเศษและของที่ระลึก เนื่องในโอกาสวันคล้ายวันสถาปนาธนาคารออมสิน ครบ 109 ปี ณ วังศุโขทัย เมื่อวันที่ 5 เมษายน 2565
ธนาคารออมสิน ถือกำเนิดโดยพระราชประสงค์ของพระบาทสมเด็จพระมงกุฎเกล้าเจ้าอยู่หัว รัชกาลที่ 6 ทรงริเริ่มนำกิจการด้านการออมทรัพย์มาใช้ในประเทศไทย ด้วยพระราชปณิธานที่จะให้คลังออมสิน เป็นที่เก็บรักษาทรัพย์สินอย่างปลอดภัย และฝึกฝนให้ราษฎรรู้จักเก็บออมอย่างถูกวิธี โดยได้ทรงตราพระราชบัญญัติจัดตั้งคลังออมสินขึ้น เมื่อวันที่ 1 เมษายน พุทธศักราช 2456 ด้วยรากฐานอันมั่นคงจากคลังออมสินสู่การเป็นธนาคารออมสิน เคียงข้างพี่น้องคนไทย จวบจน 109 ปี ปัจจุบันธนาคารออมสิน ได้ปรับบทบาทองค์กรเป็นธนาคารเพื่อสังคม Social Bank มีบทบาทเป็นธนาคารเชิงพาณิชย์ และมีภารกิจดูแลสังคมควบคู่กัน โดยมีเป้าหมายที่ชัดเจนในการลดปัญหาความเหลื่อมล้ำ แก้ปัญหาความยากจน มุ่งหวังทำให้เกิดความเปลี่ยนแปลงและเกิดผลลัพธ์ที่ดีกับประชาชนและสังคมอย่างเป็นรูปธรรรม "Making POSITIVE Impact on Society"

ที่มา : https://www.thaigov.go.th/news/contents/details/53340