รัฐบาลไทย-ข่าวทำเนียบรัฐบาล-การท่าเรือแห่งประเทศไทย (กทท.) สังกัดกระทรวงคมนาคม จัดประชุมรับฟังความคิดเห็นของประชาชนและผู้มีส่วนได้ส่วนเสีย ครั้งที่ 2


วันอังคารที่ 28 ธันวาคม 2564
การท่าเรือแห่งประเทศไทย (กทท.) สังกัดกระทรวงคมนาคม จัดประชุมรับฟังความคิดเห็นของประชาชนและผู้มีส่วนได้ส่วนเสีย ครั้งที่ 2
โครงการปรับปรุงท่าเทียบเรือระนองและโครงการท่าเทียบเรือแห่งที่ 3 ท่าเรือระนอง  (ทรน.)
การท่าเรือแห่งประเทศไทย (กทท.) สังกัดกระทรวงคมนาคม จัดประชุมรับฟังความคิดเห็นของประชาชนและผู้มีส่วนได้ส่วนเสีย ครั้งที่ 2 ต่อการจัดทำร่างรายงานและมาตรการป้องกันและแก้ไขผลกระทบสิ่งแวดล้อม และมาตรการติดตามตรวจสอบผลกระทบสิ่งแวดล้อมของโครงการปรับปรุงท่าเทียบเรือระนองและโครงการท่าเทียบเรือแห่งที่ 3 ท่าเรือระนอง  (ทรน.) ระหว่างวันที่ 27-28 ธันวาคม 2564 โดยมีนายสมชาย เหมทอง ผู้ช่วยผู้อำนวยการ กทท. สายบริหารสินทรัพย์และพัฒนาธุรกิจ พร้อมด้วย เรือโท กิตติคุณ จารุวัฒนายนต์ ผู้ช่วยผู้อำนวยการ กทท. สายวิศวกรรม นายศุภฤกษ์ ปิณฑะดิษ ผู้จัดการท่าเรือระนอง และพนักงาน กทท. เข้าร่วมการประชุมฯ เพื่อให้ประชาชนมีความมั่นใจในรายงานรายละเอียดโครงการในรายงาน การประเมินผลกระทบสิ่งแวดล้อม และมาตรการป้องกัน แก้ไข และติดตามตรวจสอบผลกระทบสิ่งแวดล้อมของโครงการฯ ได้แก่ การจัดการของเสีย การตรวจวัดคุณภาพน้ำ อากาศ เสียง ความสั่นสะเทือน ปริมาณการจราจร เป็นต้น โดยมีนายบุญชัย สมใจ ปลัดจังหวัดระนอง หน่วยงานราชการ เอกชน ประชาชน และผู้มีส่วนเกี่ยวข้อง จำนวน 130 คน เข้าร่วมประชุม ณ เฮอริเทจ แกรนด์ คอนเวนชั่น อ. เมือง จ.ระนอง ทั้งนี้ ข้อคิดเห็นที่ได้จากการรับฟังในครั้งนี้จะนำมาปรับและเพิ่มเติมข้อมูลในรายงานฯ เพื่อให้สอดคล้องและสร้างความเข้าใจที่ถูกต้องชัดเจนกับประชาชนและผู้มีส่วนได้ส่วนเสีย
​                    โครงการปรับปรุงท่าเทียบเรือระนองและโครงการท่าเทียบเรือแห่งที่ 3 ของ ทรน. เป็นการพัฒนาศักยภาพโครงสร้างพื้นฐานและส่งเสริมการขยายการให้บริการของ ทรน. ขณะนี้อยู่ระหว่างการศึกษาสำรวจออกแบบ (Detail Design) รวมทั้งการศึกษาผลกระทบสิ่งแวดล้อม (EIA และ IEE) และการจัดทำรายงานการประเมินผลกระทบสิ่งแวดล้อม โดยแบ่งการพัฒนาเป็น 2 ระยะ ได้แก่
​                    1. การก่อสร้างพื้นที่หลังท่าส่วนขยาย (ลานวางตู้ 1 และ 2) พื้นที่ใช้งานรวม 46,200 ตารางเมตร สามารถรองรับตู้สินค้า 320,258 ที.อี.ยู.
​                    2. การก่อสร้างท่าเทียบเรือ 3 (เชื่อมกับท่าเทียบเรือ 2) และลานวางตู้สินค้า 3 รองรับเรือขนาด 12,000 เดทเวทตัน จำนวน 2 ลำ
พื้นที่ใช้งานรวม 72,600 ตารางเมตร สามารถรองรับตู้สินค้าได้ 499,266 ที.อี.ยู. คาดว่าการพัฒนาระยะที่ 1 และ 2 จะแล้วเสร็จ ในปี 2569 และ ปี 2583 ตามลำดับ
​                    ทั้งนี้ เพื่อผลักดัน ทรน. ให้เป็นประตูการค้าฝั่งตะวันตก (Western Gateway) รองรับการขนส่งสินค้าทางทะเลเชื่อมโยงกับกลุ่ม BIMSTEC ภายใต้แผนการพัฒนาพื้นที่ SEC ของรัฐบาล

ที่มา : https://www.thaigov.go.th/news/contents/details/49987