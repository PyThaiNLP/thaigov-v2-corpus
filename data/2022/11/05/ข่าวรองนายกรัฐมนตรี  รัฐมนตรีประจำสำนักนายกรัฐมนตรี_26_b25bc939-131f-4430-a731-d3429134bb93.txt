รัฐบาลไทย-ข่าวทำเนียบรัฐบาล-รอง นรม. อนุทินฯ หารือ USABC ยืนยันความร่วมมือด้านสาธารณสุข เพื่อฟื้นฟูเศรษฐกิจจากโควิด-19


วันจันทร์ที่ 16 สิงหาคม 2564
พิมพ์
รอง นรม. อนุทินฯ หารือ USABC ยืนยันความร่วมมือด้านสาธารณสุข เพื่อฟื้นฟูเศรษฐกิจจากโควิด-19
รอง นรม. อนุทินฯ หารือ USABC ยืนยันความร่วมมือด้านสาธารณสุข เพื่อฟื้นฟูเศรษฐกิจจากโควิด-19
วันนี้ (16 สิงหาคม 2564) เวลา 09.30 น. คณะนักธุรกิจจากสภาธุรกิจสหรัฐอเมริกา-อาเซียน (U.S. – ASEAN Business Council: USABC) จำนวน 6 บริษัท นำโดย นายอเล็กซานเดอร์ ซี. เฟลด์แมน ประธาน USABC เข้าเยี่ยมคารวะ นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข ผ่านระบบการประชุมทางไกล ซึ่งในครั้งนี้มีผู้แทนบริษัทชั้นนำจากสหรัฐฯ เข้าร่วม ได้แก่ Pfizer, MSD, 3M, Expedia, Abbott และ Chevron โดยสรุปสาระสำคัญ ดังนี้
รองนายกรัฐมนตรี ยินดีที่ได้หารือและแลกเปลี่ยนความคิดเห็นร่วมกับคณะนักธุรกิจจาก USABC เป็นโอกาสสำคัญที่ภาครัฐและภาคเอกชนจะมีบทบาทร่วมกันในการขับเคลื่อนเศรษฐกิจ ตลอดจนให้ความช่วยเหลือด้านสาธารณสุข ซึ่งสะท้อนถึงความร่วมมือด้านสาธารณสุขระหว่างไทย-สหรัฐฯ ที่มีร่วมกันมายาวนาน นอกจากนี้ รองนายกรัฐมนตรีได้กล่าวขอบคุณถึงการสนับสนุนวัคซีนป้องกันโควิด-19 จากรัฐบาลและประชาชนชาวสหรัฐฯ จำนวน 2.5 ล้านโดส ซึ่งนับเป็นประโยชน์อย่างยิ่งต่อประชาชนในประเทศไทย
นายอเล็กซานเดอร์ ซี. เฟลด์แมน ประธาน USABC ขอบคุณรองนายกรัฐมนตรีที่เปิดโอกาสให้คณะนักธุรกิจจาก USABC ได้ร่วมหารือ โดยเชื่อมั่นว่าการแลกเปลี่ยนข้อคิดเห็นในวันนี้จะเป็นส่วนหนึ่งที่ช่วยฟื้นฟูสถานการณ์โควิดในปัจจุบันและช่วยเตรียมความพร้อมสำหรับภาคธุรกิจในอนาคตได้ และเห็นถึงความพยายามของรัฐบาลไทยในการบริหารจัดการสถานการณ์โควิด-19 มาอย่างต่อเนื่อง โดยเฉพาะอย่างยิ่งโครงการ Phuket Sandbox ซึ่งถือเป็นโครงการต้นแบบด้านการท่องเที่ยวให้แก่ประเทศอื่น ๆ ได้
คณะนักธุรกิจจาก USABC ได้ร่วมหารือ แลกเปลี่ยน พร้อมเสนอแนวทางและข้อเสนอแนะที่ภาคเอกชนสหรัฐฯ จะสามารถให้ความช่วยเหลือประเทศไทยได้ เพื่อสนับสนุนนโยบายการรับมือกับโควิด-19 และเพื่อฟื้นฟูเศรษฐกิจของประเทศไทย โดยมีเนื้อหาครอบคลุม 2 ประเด็น ได้แก่ 1. การสร้างระบบสาธารณสุขที่มีความยืดหยุ่นต่อวิกฤตการณ์ (Healthcare resiliency) โดยเฉพาะการสร้างความเชื่อมั่นด้านวัคซีน การกระจายหรือการขนส่งวัคซีน การเตรียมความพร้อมด้านเวชภัณฑ์เพื่อรักษาผู้ป่วยโควิด-19 และสนับสนุนอุปกรณ์ทางการแพทย์ ซึ่งรองนายกรัฐมนตรีเชื่อมั่นว่า ประชาชนจะมีทางเลือกที่หลากหลายมากยิ่งขึ้นในการเข้าถึงเวชภัณฑ์ต่าง ๆ ในอนาคต 2. การฟื้นฟูความเชื่อมั่นระบบเศรษฐกิจที่ขับเคลื่อนโดยผู้บริโภค และการฟื้นฟูเศรษฐกิจอย่างยั่งยืนจากสถานการณ์โควิด-19 (Consumer Economy and Recovering Sustainably) โดยเฉพาะภาคธุรกิจด้านการท่องเที่ยวและบริการ อาทิ การเสนอแนะให้ออกแบบข้อกำหนดสำหรับการเดินทางเข้าประเทศให้มีความชัดเจนและสอดคล้องกับแต่ละประเทศ การสนับสนุนเครื่องตรวจหาเชื้อโควิด-19 หรือ Rapid Test kits เพื่ออำนวยความสะดวกให้แก่นักท่องเที่ยวในการตรวจหาเชื้อและลดระยะเวลาการกักตัว การกำหนดแนวทางการประเมินความปลอดภัยจากโควิด-19 สำหรับโรงงานและสถานที่ทำงาน เพื่อสนับสนุนการขับเคลื่อนของภาคอุตสาหกรรม ตลอดจนแนวทางการทำงานร่วมกับภาคเอกชนที่มีความเชี่ยวชาญในหลากหลายสาขาเพื่อรับมือสถาการณ์การแพร่ระบาดของโควิด-19
นอกจากนี้ หน่วยงานที่เกี่ยวข้องของรัฐบาลไทย ได้รายงานความคืบหน้าเกี่ยวกับแผนการฟื้นฟูเศรษฐกิจและการเปิดประเทศ เพื่อสร้างความเชื่อมั่นให้กับภาคเอกชนสหรัฐฯ โดยเฉพาะอย่างยิ่งโครงการ Phuket Sandbox ที่นักท่องเที่ยวให้ความสนใจและมียอดจองที่พักกว่า 382,078 รูมไนน์ นับตั้งแต่เดือนกรกฎาคม-กันยายน 2564 ซึ่งเป็นผลจากความร่วมมือระหว่างรัฐบาลไทยและภาคเอกชนสหรัฐฯ อาทิ โครงการ SHA Plus หรือโครงการที่ยืนยันถึงมาตรฐานความปลอดภัยทางสาธารณสุข จำนวนการฉีดวัคซีนให้กับประชาชนในพื้นที่อย่างมากพอ และจำนวนผู้ติดเชื้อที่ลดลง รวมไปถึง การส่งเสริมการขายผ่านความร่วมมือของภาครัฐ ภาคเอกชนสหรัฐฯ และสายการบิน
ในช่วงท้าย ทั้งสองฝ่ายยินดีที่ได้มีโอกาสหารือในประเด็นที่สร้างสรรค์และมีประโยชน์ร่วมกัน เพื่อสร้างความเข้มแข็งให้กับระบบสาธารณสุขในการรับมือกับการแพร่ระบาดของโควิด-19 ฟื้นฟูเศรษฐกิจของประเทศและสร้างความเป็นอยู่ที่ดีให้กับประชาชนของทั้งสองประเทศ ทั้งนี้ หวังว่าจะได้เห็นความร่วมมืออย่างเป็นรูปธรรมระหว่างกันในอนาคตอันใกล้ และในโอกาสนี้ ขอบคุณ นายอเล็กซานเดอร์ ซี. เฟลด์แมน ซึ่งกำลังจะหมดวาระการดำรงตำแหน่ง ประธาน USABC และมีส่วนสำคัญในการกระชับความสัมพันธ์ด้านเศรษฐกิจอย่างแน่นแฟ้นระหว่าง ไทย-สหรัฐฯ ขออวยพรให้ประสบความสำเร็จในภารกิจที่ได้รับมอบหมายในอนาคต

ที่มา : https://www.thaigov.go.th/news/contents/details/44791