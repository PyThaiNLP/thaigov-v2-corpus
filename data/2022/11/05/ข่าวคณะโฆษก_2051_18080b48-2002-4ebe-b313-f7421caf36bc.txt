รัฐบาลไทย-ข่าวทำเนียบรัฐบาล-อนุมัติโครงการสินเชื่อดอกเบี้ยต่ำ Re-Open ธุรกิจโรงแรมและ Supply Chain วงเงินอนุมัติสินเชื่อ ไม่เกิน 5 ล้านบาท/ราย วงเงินโครงการ 5,000 ล้านบาท ตั้งแต่วันที่ ครม. มีมติเห็นชอบ


วันอังคารที่ 26 กรกฎาคม 2565
พิมพ์
อนุมัติโครงการสินเชื่อดอกเบี้ยต่ำ Re-Open ธุรกิจโรงแรมและ Supply Chain วงเงินอนุมัติสินเชื่อ ไม่เกิน 5 ล้านบาท/ราย วงเงินโครงการ  5,000 ล้านบาท ตั้งแต่วันที่ ครม. มีมติเห็นชอบ
อนุมัติโครงการสินเชื่อดอกเบี้ยต่ำ Re-Open ธุรกิจโรงแรมและ Supply Chain วงเงินอนุมัติสินเชื่อ ไม่เกิน 5 ล้านบาท/ราย วงเงินโครงการ  5,000 ล้านบาท ตั้งแต่วันที่ ครม. มีมติเห็นชอบถึง 30 ก.ย. 65 หรือวงเงินสินเชื่อรวมในโครงการจะหมด
วันที่ 26 กรกฎาคม 2565 นายธนกร  วังบุญคงชนะ  โฆษกประจำสำนักนายกรัฐมนตรี แถลงมติคณะรัฐมนตรี  เห็นชอบโครงการสินเชื่อดอกเบี้ยต่ำ (Soft Loan) Re - Open ธุรกิจโรงแรมและ Supply Chain ของโรงแรม  วงเงินโครงการ 5,000 ล้านบาท เพื่อช่วยเหลือผู้ประกอบการ SMEs ในธุรกิจโรงแรมและสาขาธุรกิจที่เกี่ยวเนื่อง (Supply Chain) ของโรงแรมที่ได้รับผลกระทบจากสถานการณ์โควิด-19  ให้มีสภาพคล่องที่เพียงพอ หรือเพื่อปรับปรุง ซ่อมแซมสถานประกอบกิจการ หรือลงทุนในอุปกรณ์ต่างๆ เช่น เครื่องอบผ้า เครื่องปรับอากาศ เครื่องซักผ้าอุตสาหกรรม เป็นต้น  ซึ่งคาดว่าจะช่วยเหลือผู้ประกอบการ 1,000 รายให้สามารถเข้าถึงแหล่งเงินทุนและดำเนินธุรกิจต่อไปได้ภายใต้สภาพเศรษฐกิจปัจจุบันได้
โดยธนาคารออมสิน จะให้สินเชื่อโดยตรงกับผู้ประกอบการ วงเงินสินเชื่อไม่เกินรายละ 5 ล้านบาท ระยะเวลากู้ไม่เกิน 7 ปี  ระยะเวลาปลอดชำระเงินต้น (Grace Period) ไม่เกิน 2 ปี  ในกรณีที่มีระยะเวลาการกู้ตั้งแต่ 2 ปีขึ้นไป  อัตราดอกเบี้ย ที่ปีที่ 1-2 ร้อยละ 1.99 ต่อปี ปีที่ 3-7 อัตราดอกเบี้ยเป็นไปตามที่ธนาคารออมสินกำหนด โดยมีหลักทรัพย์ค้ำประกันเต็มวงเงิน  หรือ หลักทรัพย์ค้ำประกันร่วมกับ บสย.  หรือ บสย. ค้ำประกันเต็มวงเงิน ระยะเวลาการขอยื่นสินเชื่อตั้งแต่วันที่คณะรัฐมนตรีมีมติเห็นชอบจนถึงวันที่ 30 กันยายน 65 หรือจนกว่าวงเงินสินเชื่อรวมในโครงการจะหมด
ทั้งนี้ รัฐบาลจะชดเชยต้นทุนเงินให้กับธนาคารออมสินในอัตราร้อยละ 2 ต่อปีเป็นระยะเวลา 2 ปีรวมทั้งสิ้นไม่เกิน 200 ล้านบาท
คุณสมบัติผู้กู้   ผู้ประกอบการ SMEs ในธุรกิจโรงแรม และ Supply Chain ของโรงแรม ที่เป็นบุคคลธรรมดาหรือนิติบุคคลที่จดทะเบียนในประเทศซึ่งมีบุคคลสัญชาติไทยถือหุ้นเกินกว่าร้อยละ 50 ของทุนจดทะเบียน ซึ่งได้รับผลกระทบจากการแพร่ระบาด ของโรคโควิด - 19 ทั้งทางตรงหรือทางอ้อม กรณีเป็นผู้ประกอบธุรกิจโรงแรมต้องมีใบอนุญาตประกอบ กิจการโรงแรมหรืออยู่ระหว่างดำเนินการขอใบอนุญาตประกอบ กิจการโรงแรมก่อนวันที่ 31 ธ.ค. 63  มีกำไรอย่างน้อย 1 ใน 3 ปี ย้อนหลังล่าสุด กรณีเป็นนิติบุคคล ส่วนของผู้ถือหุ้นต้องไม่ติดลบ   ไม่เป็นหนี้ที่ไม่ก่อให้เกิดรายได้ (NPLs) ไม่ถูกดำเนินคดี ไม่เป็นบุคคลล้มละลาย ณ วันยื่นคำขอ หรือไม่มีหนี้ค้างชำระ ก่อนวันยื่นขอเข้าโครงการ ทั้งนี้ เป็นการให้สินเชื่อใหม่แก่ลูกค้าเดิม หรือลูกค้าใหม่ และไม่ใช่ลูกหนี้ที่โอนหนี้ (Refinance)

ที่มา : https://www.thaigov.go.th/news/contents/details/57281