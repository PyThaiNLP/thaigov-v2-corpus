รัฐบาลไทย-ข่าวทำเนียบรัฐบาล-กรมการขนส่งทางราง กระทรวงคมนาคม ชี้แจงเหตุผลการจัดตั้งกรมการขนส่งทางราง


วันศุกร์ที่ 18 มีนาคม 2565
กรมการขนส่งทางราง กระทรวงคมนาคม ชี้แจงเหตุผลการจัดตั้งกรมการขนส่งทางราง
และการควรมีกฎหมายว่าด้วยการขนส่งทางราง
จากการที่รัฐบาลมียุทธศาสตร์ด้านการสร้างความสามารถด้านการแข่งขันในการพัฒนาอุตสาหกรรม พัฒนาการขนส่งและโลจิสติกส์ รวมถึงการเชื่อมโยงเครือข่ายคมนาคมอย่างไร้รอยต่อ โดยเฉพาะการพัฒนาโครงสร้างทางรางของประเทศไทยให้มีความครอบคลุม เชื่อมต่อกับการขนส่งระบบอื่นได้ทั้งภายในประเทศ และประเทศในภูมิภาค และเพื่อให้ประชาชนได้รับความสะดวก รวดเร็ว ประหยัด และปลอดภัยในการใช้ระบบขนส่งทางราง ซึ่งหากจะให้การบริหารจัดการด้านการขนส่งทางรางทั้งประเทศพัฒนาขึ้นอย่างเป็นระบบ และมีมาตรฐานเดียวกัน สมควรต้องมีหน่วยงานที่ทำหน้าที่กำกับดูแลระบบขนส่งทางรางทั้งประเทศ สามารถเสนอแนะนโยบาย ยุทธศาสตร์ และแผนงาน จนนำไปสู่เป้าหมายตามยุทธศาสตร์ชาติได้ จึงมีการตราพระราชบัญญัติปรับปรุงกระทรวง ทบวง กรม (ฉบับที่ 18) พ.ศ. 2562 จัดตั้งกรมการขนส่งทางรางขึ้นภายใต้สังกัดกระทรวงคมนาคม โดยกำหนดหน้าที่และอำนาจของกรมการขนส่งทางรางไว้ตามกฎกระทรวงแบ่งส่วนราชการกรมการขนส่งทางราง กระทรวงคมนาคม พ.ศ. 2562 เพื่อให้ดำเนินการตามภารกิจทั้งหมดที่กล่าวมา
แต่อย่างไรก็ตาม การที่ กรมการขนส่งทางราง กระทรวงคมนาคม จะเข้าไปบริหารจัดการด้านการขนส่งทางรางได้อย่าง มีประสิทธิภาพและเกิดประโยชน์สูงสุดต่อประชาชน โดยเพียงอาศัยหน้าที่และอำนาจตามที่กำหนดไว้ในกฎกระทรวงข้างต้น ย่อมไม่อาจทำให้สัมฤทธิ์ผล เนื่องจากที่ผ่านมาระบบขนส่งทางรางของประเทศถูกกำหนด ไว้ในกฎหมายเฉพาะต่างๆ หลายฉบับ ดังนั้น การกำหนดหน้าที่และอำนาจการบริหารจัดการด้านการขนส่งทางราง ควรต้องตราเป็นกฎหมายชั้นพระราชบัญญัติ ด้วยเหตุนี้ กระทรวงคมนาคม โดยกรมการขนส่งทางราง จึงเสนอให้มีการออกร่างพระราชบัญญัติการขนส่งทางราง พ.ศ. .... ที่มีเนื้อหาบทบัญญัติเกี่ยวกับการกำหนด นโยบาย ยุทธศาสตร์ และแผนการพัฒนาด้านการขนส่งทางราง ควบคุมและกำกับดูแลมาตรฐานและระเบียบ ด้านความปลอดภัย การบำรุงทาง และการประกอบกิจการขนส่งทางราง การบริหารจัดการการขนส่งทางราง อย่างเป็นระบบ สอดคล้องกับการพัฒนาการขนส่งรูปแบบอื่น ๆ ให้เป็นโครงข่ายเดียวกัน รวมทั้งส่งเสริมและพัฒนาอุตสาหกรรมการขนส่งทางรางให้สามารถยกระดับมาตรฐาน เพื่อให้ประชาชนได้รับความสะดวก รวดเร็ว ประหยัด และปลอดภัยในการเดินทาง
ตลอดหลายปีที่ผ่านมา รัฐบาลโดยกระทรวงคมนาคมคำนึงถึงประชาชนผู้ใช้บริการระบบขนส่งทางราง และผู้มีส่วนได้ส่วนเสียในระบบขนส่งทางรางมาเสมอ และนำปัญหาที่เกิดขึ้นจากระบบการขนส่งทางรางมาศึกษา วิเคราะห์และพิจารณาถึงสาเหตุของปัญหา เพื่อหาแนวทางแก้ไข เพื่อลดผลกระทบต่าง ๆ ที่เกิดกับผู้ที่ใช้บริการระบบขนส่งทางราง ไม่ว่าจะเป็นการคุ้มครองสิทธิของผู้ใช้บริการที่ได้รับการบริการต่าง ๆ เช่น การกำหนดอัตราค่าโดยสาร การบริการ สิ่งอำนวยความสะดวกต่อผู้ใช้บริการทุกราย ทุกสถานภาพ หรือ ความปลอดภัยต่าง ๆ ความล่าช้าในการเดินรถหรือยกเลิกการเดินรถ ความสูญเสียต่อชีวิตและทรัพย์สิน
ซึ่งจาก ที่กล่าวมาข้างต้น ร่างพระราชบัญญัติการขนส่งทางราง พ.ศ. .... ที่กรมการขนส่งทางรางขับเคลื่อนในครั้งนี้ ถือเป็นตัวช่วยให้กรมการขนส่งทางรางสามารถแก้ไขปัญหาต่างๆ ที่เกิดขึ้นจากระบบขนส่งทางราง และส่งเสริมให้ผู้ประกอบการกิจการขนส่งทางรางดำเนินการได้อย่างมีประสิทธิภาพมากยิ่งขึ้น ควบคู่ไปกับตอบสนองต่อความต้องการของประชาชนเพื่อให้ได้รับการบริการที่สะดวก รวดเร็ว ประหยัด และปลอดภัยใน การเดินทาง

ที่มา : https://www.thaigov.go.th/news/contents/details/52701