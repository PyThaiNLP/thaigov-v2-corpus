รัฐบาลไทย-ข่าวทำเนียบรัฐบาล-นายกรัฐมนตรีลงพื้นที่จังหวัดสกลนคร ติดตามความก้าวหน้าการแก้ไขปัญหาความยากจน และพัฒนาคนทุกช่วงวัย พร้อมส่งเสริมศักยภาพจังหวัดสกลนคร เป็นเมืองมหานครแห่งพฤกษเวช


วันพุธที่ 15 มิถุนายน 2565
พิมพ์
นายกรัฐมนตรีลงพื้นที่จังหวัดสกลนคร ติดตามความก้าวหน้าการแก้ไขปัญหาความยากจน และพัฒนาคนทุกช่วงวัย พร้อมส่งเสริมศักยภาพจังหวัดสกลนคร เป็นเมืองมหานครแห่งพฤกษเวช
นายกรัฐมนตรีลงพื้นที่จังหวัดสกลนคร ติดตามความก้าวหน้าการแก้ไขปัญหาความยากจน และพัฒนาคนทุกช่วงวัย พร้อมส่งเสริมศักยภาพจังหวัดสกลนคร เป็นเมืองมหานครแห่งพฤกษเวช
นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า วันนี้ (15 มิถุนายน 2565) เวลา 09.30 น. ณ โรงพยาบาลพระอาจารย์ฝั้น อาจาโร อำพรรณานิคม จังหวัดสกลนคร พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม พร้อมด้วย พลเอก อนุพงษ์ เผ่าจินดา รัฐมนตรีว่าการกระทรวงมหาดไทย นายชัยวุฒิ ธนาคมานุสรณ์ รัฐมนตรีว่าการกระทรวงดิจิทัลเพื่อเศรษฐกิจและสังคม นายสุชาติ ชมกลิ่น รัฐมนตรีว่าการกระทรวงแรงงาน พร้อมด้วยคณะผู้บริหาร ตรวจเยี่ยมผลการดำเนินงานแก้ไขปัญหาความยากจนและพัฒนาคนทุกช่วงทุกวัย โดยใช้ระบบบริหารจัดการข้อมูลแบบชี้เป้า (TPMAP) และความก้าวหน้าการเป็นศูนย์กลางสมุนไพร
สำหรับการขจัดความยากจนและพัฒนาคนทุกช่วงวัยของจังหวัดสกลนคร ในปี พ.ศ. 2565 จังหวัดสกลนคร มีจำนวนประชากรรวม 1.14  ล้านคน เป็นจำนวนประชาชนตามเป้าหมาย TPMAP จำนวน 12,261 คน ลดลงจากปี พ.ศ. 2561 ซึ่งมีจำนวน 22,922 คน แสดงให้เห็นถึงความสำเร็จในการขับเคลื่อนนโยบายรัฐบาลที่ส่งผลให้จำนวนประชาชนตามเป้าหมาย TPMAP ของจังหวัดสกลนครมีแนวโน้มลดลง ประกอบกับสกลนครเป็นจังหวัดที่มีศักยภาพและความได้เปรียบในเชิงพื้นที่ในหลายมิติที่สามารถนำไปพัฒนาต่อยอด โดยใช้เทคโนโลยีและนวัตกรรม ในส่วนของความก้าวหน้าเป็นศูนย์กลางสมุนไพร จังหวัดสกลนครได้กำหนดเป้าหมายในการเป็น “มหานครแห่งพฤกษเวช” โดยเป็น 1 ใน 4 จังหวัดที่ได้รับการส่งเสริมพัฒนาให้เป็นจังหวัดต้นแบบด้านการแพทย์แผนไทยและศูนย์กลางสมุนไพรอย่างครบวงจร (จังหวัดปราจีนบุรี สุราษฎร์ธานี และเชียงราย) ซึ่งมีโรงพยาบาลพระอาจารย์ฝั้น อาจาโร เป็นศูนย์กลางในการตรวจวินิจฉัย รักษา ตามหลักแผนไทยและแพทย์แผนประยุกต์ รวมทั้งการผลิต โดยการจัดซื้อวัตถุดิบสมุนไพรจากเกษตรกรในพื้นที่ และการพัฒนานวัตกรรมผลิตภัณฑ์สุขภาพต่าง ๆ ตามมาตรฐานสากล ภายใต้แบรนด์ อาจารโร เฮิร์บ (Arjaro Herb) สามารถสร้างงานและสร้างรายได้ให้เกษตรกรเป็นอย่างมาก
นายกรัฐมนตรีกล่าวแสดงความยินดีที่ได้ลงพื้นที่จังหวัดสกลนครอีกครั้ง พร้อมย้ำ จังหวัดสกลนครเป็นจังหวัดที่เรียบง่าย แต่มีเสน่ห์ มีรอยยิ้มสยาม รัฐบาลจึงต้องการที่ส่งเสริมศักยภาพที่มีอยู่ เป็นเมืองมหานครแห่งพฤกษเวช  พร้อมขับเคลื่อนประเทศ ให้เป็นไปตามแผนแม่บทต่าง ๆ ทั้งการแก้ปัญหาความยากจน ให้ประชาชนอยู่รอดปลอดภัยอย่างยั่งยืน ภายใต้หลักปรัชญาเศรษฐกิจพอเพียง มีภูมิคุ้มกันที่ดี พร้อมกล่าวย้ำว่า รัฐบาลเร่งที่จะจัดสรรงบประมาณลงพื้นที่จังหวัดต่าง ๆ เรียงลำดับให้ความสำคัญ เพราะทุกคนคือครอบครัว ทั้ง 77 จังหวัด พร้อมให้เข้าถึงบริการภาครัฐทั่วถึง
นายกรัฐมนตรีกล่าวถึงสถานการณ์การแพร่ระบาดโควิด-19 ว่า ถึงแม้สถานการณ์การแพร่ระบาดในประเทศไทยจะดีขึ้น แต่ทุกคนต้องระมัดระวัง โดยเฉพาะวัคซีนต้องฉีดให้ครบโดส เพื่อลดอัตราการเจ็บป่วย ซึ่งที่ผ่านมารัฐบาลได้พยายามแก้ไขปัญหาอย่างเต็มที่จนสามารถแก้ไขปัญหาได้ดีกว่าหลาย ๆ ประเทศ ได้รับคำชื่นชมจากประเทศต่าง ๆ ถือได้ว่าเป็นผลความสำเร็จจากความร่วมมือของทุกถาคส่วน และคนไทยทุกคน นายกรัฐมนตรียืนยันรัฐบาลช่วยกันทำงานอย่างหนักเพื่อแก้ไขปัญหาต่าง ๆ ให้กับประชาชน และประเทศชาติให้เดินหน้าต่อไปสู่อนาคตที่ดี ทั้งปัญหาภายในประเทศ และการแก้ไขปัญหาความยากจน เพื่อให้ทุกคนมีคุณภาพชีวิตที่ดีขึ้น เกิดความยั่งยืนตามแผนการพัฒนาของรัฐบาล
ส่วนการส่งเสริมพัฒนาให้เป็นจังหวัดต้นแบบด้านการแพทย์แผนไทยและศูนย์กลางสมุนไพรอย่างครบวงจร นายกรัฐมนตรีแสดงความห่วงใยต่อการใช้สมุนไพรต่าง ๆ โดยเฉพาะผลิตภัณฑ์ใหม่ ๆ เช่น ผลิตภัณฑ์จากกัญชา ซึ่งมีทั้งคุณและโทษ ต้องช่วยกันทำความเข้าใจ ใช้ให้ถูกจุด ใช้ปริมาณที่เหมาะสม เพื่อจะได้รับผลประโยชน์ต่อร่างกาย มากกว่าการได้รับโทษ และระบุว่า การนำสมุนไพรพืชเศรษฐกิจมาแปรรูปเพิ่มคุณค่า เป็นยารักษาโรคเป็นสิ่งที่ดี ทั้งต่อเศรษฐกิจและสุขภาพ แต่ต้องควบคุมให้ได้มาตรฐาน
...............................

ที่มา : https://www.thaigov.go.th/news/contents/details/55719