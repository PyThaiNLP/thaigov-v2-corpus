รัฐบาลไทย-ข่าวทำเนียบรัฐบาล-นรม. และ รมว.กห. ห่วงใยสถานการณ์ความรุนแรงใต้ สั่งคุมเข้มความปลอดภัยประชาชนและให้การช่วยเหลือดูแลเจ้าหน้าที่บาดเจ็บและเสียชีวิตต่อเนื่องไป


วันพฤหัสบดีที่ 17 มีนาคม 2565
นรม. และ รมว.กห. ห่วงใยสถานการณ์ความรุนแรงใต้ สั่งคุมเข้มความปลอดภัยประชาชนและให้การช่วยเหลือดูแลเจ้าหน้าที่บาดเจ็บและเสียชีวิตต่อเนื่องไป
โฆษก กห. เปิดเผยว่า พล.อ.ประยุทธ์ จันทร์โอชา นรม.และรมว.กห. ได้แสดงความเสียใจกับญาติและเจ้าหน้าที่ทหารพราน จากร้อย 4204 ฉก.ทพ.42 ที่เสียชีวิต 1 นาย และได้รับบาดเจ็บสาหัส 3 นาย
จากเหตุลอบวางระเบิดโดยกลุ่มก่อความไม่สงบในพื้นที่ บ้านเมาะโง ม.5 ต.กระหวะ อ.มายอ จ.ปัตตานี เมื่อ 0900 ของวันนี้ที่ผ่านมา
โดย นรม.และ รมว.กห. ได้สั่งการ กอ.รมน.ภาค 4 ประสานให้การช่วยเหลือผู้ได้รับบาดเจ็บ เข้ารับการรักษาเป็นการเร่งด่วนและให้การดูแลต่อเนื่องไป จนกว่าสภาพร่างกายและจิตใจเป็นปกติ สำหรับผู้ที่เสียชีวิต ขอให้สนับสนุนร่วมประกอบพิธีทางศาสนาอย่างสมเกียรติและให้การดูแลช่วยเหลือญาติผู้เสียชีวิตตามสิทธิ์อันสมควร
พร้อมกันนี้ ได้แสดงความห่วงใย ถึงเหตุความรุนแรงในพื้นที่ 3 จชต.ที่เกิดขึ้นต่อเนื่องที่ผ่านมา เป็นเหตุให้ประชาชนบริสุทธิ์ได้รับบาดเจ็บหลายราย ซึ่งต่อมามีหลายกลุ่มทางสังคมและญาติของผู้ได้รับผลกระทบ ออกมาประณามกลุ่มผู้ก่อเหตุรุนแรงว่า เป็นการกระทำที่ไร้มนุษยธรรมและละเมิดสิทธิมนุษยชนอย่างร้ายแรง โดย พล.อ.ประยุทธ์’ ได้กำชับหน่วยงานความมั่นคงในพื้นที่ ให้ปฏิบัติหน้าที่ด้วยความระมัดระวังและไม่ประมาท โดยเน้น ให้คุมเข้มคุ้มครองดูแลความปลอดภัยประชาชนต่อเนื่องกันไป ควบคู่กับ ให้ความสำคัญการพัฒนาพื้นที่แบบมีส่วนร่วมไปพร้อมกัน พร้อมย้ำว่า รัฐบาล ยังคงมุ่งมั่นและคงความพยายามที่จะยกระดับรายได้และพัฒนาคุณภาพชีวิตของประชาชนระดับครัวเรือนในพื้นที่ เพื่อลดเงื่อนไขและปัญหาการใช้ความรุนแรงต่อกันและเพื่อการอยู่ร่วมกันอย่างสันติสุขในที่สุด
#กลาโหม135ปี

ที่มา : https://www.thaigov.go.th/news/contents/details/52642