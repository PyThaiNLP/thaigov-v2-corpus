รัฐบาลไทย-ข่าวทำเนียบรัฐบาล-รัฐบาลทำตามสัญญา มอบความสุข ถ่ายทอดสดบอลยูโรให้คนไทยชมฟรีครบทุกคู่


วันจันทร์ที่ 12 กรกฎาคม 2564
พิมพ์
รัฐบาลทำตามสัญญา มอบความสุข ถ่ายทอดสดบอลยูโรให้คนไทยชมฟรีครบทุกคู่
รัฐบาลทำตามสัญญา มอบความสุข ถ่ายทอดสดบอลยูโรให้คนไทยชมฟรีครบทุกคู่
นายอนุชา นาคาศัย รัฐมนตรีประจำสำนักนายกรัฐมนตรี เปิดเผยในรายการสดวิเคราะห์การแข่งขันฟุตบอลแห่งชาติยุโรป 2020 หรือ ยูโร 2020 รอบชิงชนะเลิศ เมื่อคืนที่ผ่านมาว่า ตามที่รัฐบาลโดย พลเอก ประยุทธ์ จันทร์โอชา นายกรัฐมนตรีได้ดำริให้ดำเนินการประสานนำการแข่งขันฟุตบอลยูแห่งชาติยุโรป 2020 หรือ ยูโร 2020 มาถ่ายทอดสดให้ประชาชนคนไทยได้ชมฟรีทุกคู่ ตั้งแต่ช่วงพิธีเปิดตลอดจนจบการแข่งขันนัดชิงชนะเลิศ ระหว่างวันที่ 11 มิถุนายน – 11 กรกฎาคม 2564 นั้น ตนได้รับคำแนะนำและความร่วมมือและจากหลายฝ่าย อาทิ นายวิษณุ เครืองาม รองนายกรัฐมนตรี นายสุพัฒนพงศ์ พันธ์มีเชาว์ รองนายกรัฐมนตรีและรัฐมนตรีว่าการกระทรวงพลังงาน นายอาคม เติมพิทยาไพสิฐ รัฐมนตรีว่าการกระทรวงการคลัง นายสุริยะ จึงรุ่งเรืองกิจ รัฐมนตรีว่าการกระทรวงอุตสาหกรรม นายสมศักดิ์เทพสุทิน รัฐมนตรีว่าการกระทรวงยุติธรรม โดยได้รับความอนุเคราะห์จากนายโกมล จึงรุ่งเรืองกิจ ประธานบริหารบริษัท ซัมสิทฟุตแวร์ จำกัด เจ้าของผลิตภัณฑ์ แอโรซอฟต์ เป็นผู้สนับสนุนหลักในการจัดซื้อลิขสิทธิ์การถ่ายทอดสดครั้งนี้
สำหรับการถ่ายทอดสดได้รับความร่วมมือจาก NBT โดยกรมประชาสัมพันธ์ และผู้ร่วมถ่ายทอดในคู่ที่มีการเตะในเวลาเดียวกัน คือ สถานีวิทยุโทรทัศน์ไทยทีวีสีช่อง 3HD สถานีโทรทัศน์ PPTV และ  บริษัท ทรู คอร์ปอเรชั่น จำกัด(มหาชน) ทำให้คนไทยได้ดูการแข่งขันทุกนัดอย่างจุใจ ไม่มีตกหล่น รวมทั้งสิ้น 51 นัด
รัฐมนตรีประจำสำนักนายกรัฐมนตรี กล่าวเพิ่มเติมว่า การนำกีฬาที่คนทั่วโลกรวมทั้งคนไทยชื่นชอบมาออกอากาศให้ประชาชนคนไทยได้ชมฟรี เป็นสิ่งที่รัฐบาลส่งมอบความสุขให้ประชาชนในช่วงที่ประเทศประสบความทุกข์ยากจากสถานการณ์แพร่ระบาดเชื้อไวรัสโควิด-19 ซึ่งหวังว่าจะมีส่วนช่วยสร้างความสุขให้แฟนกีฬา และเป็นแรงบันดาลใจให้เกิดการพัฒนาฟุตบอลไทยสู่สากล ขณะเดียวกัน ยังมีอีกหนึ่งการแข่งขันระดับโลกที่ทุกคนรอคอย คือ การแข่งขันโอลิมปิกเกมส์ ครั้งที่ 32 หรือ โตเกียว 2020 ที่มีนักกีฬาของไทยเข้าร่วมการแข่งขัน 42 คน จึงขอเชิญชวนประชาชนคนไทยร่วมเป็นแรงใจเชียร์นักกีฬาไทยและติดตามการถ่ายทอดสดระหว่างวันที่ 22 กรกฎาคม – 8 สิงหาคม 2564 ซึ่งจะมีการถ่ายทอดสดผ่านทาง NBT เช่นเดียวกัน
ขณะที่ผลการแข่งขันนัดชิงชนะเลิศฟุตบอลยูโร 2020 เป็นการพบกันระหว่าง อิตาลี-อังกฤษ ซึ่ง NBT มีการถ่ายทอดบรรยากาศสดจากสนามเวมบลีย์ สเตเดียม กรุงลอนดอน ประเทศอังกฤษ ผลปรากฎว่าการแข่งขันครบ 90  นาที ทั้งคู่เสมอกัน 1-1 และช่วงเวลาก็ไม่สามารถทำประตูได้ จึงต้องดวลจุดโทษ ซึ่งอิตาลีทำประตูได้มากกว่า จึงสามารถเอาชนะไป 3-2 ปิดฉากการแข่งขันฟุตบอลยูโร 2020 ไปอย่างสวยงาม
.............

ที่มา : https://www.thaigov.go.th/news/contents/details/43662