รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม ฝ่าสายฝนลุยแก้หนี้พัทลุง ชาวบ้านดีใจหลั่งน้ำตาขอบคุณ ยันนายกฯห่วงประชาชนทุกเรื่อง


วันจันทร์ที่ 9 พฤษภาคม 2565
พิมพ์
รัฐมนตรีว่าการกระทรวงยุติธรรม ฝ่าสายฝนลุยแก้หนี้พัทลุง ชาวบ้านดีใจหลั่งน้ำตาขอบคุณ ยันนายกฯห่วงประชาชนทุกเรื่อง
รัฐมนตรีว่าการกระทรวงยุติธรรม ฝ่าสายฝนลุยแก้หนี้พัทลุง ชาวบ้านดีใจหลั่งน้ำตาขอบคุณ ยันนายกฯห่วงประชาชนทุกเรื่อง สั่งแก้หนี้คลายทุกข์ประเทศ เผยทำแล้วหลายโครงการแต่อยากให้หน่วยงานท้องถิ่นช่วยกันคิดด้วย
เมื่อวันที่ 9 พฤษภาคม 2565 ที่มหาวิทยาลัยทักษิณ วิทยาเขตพัทลุง จังหวัดพัทลุง มีการจัดงานมหกรรมไกล่เกลี่ยหนี้สินครัวเรือน ครั้งที่ 8 และยุติธรรมพบประชาชน โดยมี นายสมศักดิ์ เทพสุทิน รัฐมนตรีว่าการกระทรวงยุติธรรม เป็นประธานเปิดงาน พร้อมด้วย ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม นายกู้เกียรติ วงศ์กระพันธุ์ ผู้ว่าราชการจังหวัดพัทลุง นายวัลลภ นาคบัว รองปลัดกระทรวงยุติธรรม นายนิมิต ทัพวนานต์ หัวหน้าผู้ตรวจราชการกระทรวงยุติธรรม พันตำรวจตรี สุริยา สิงหกมล ที่ปรึกษาเฉพาะด้านนโยบายและการบริหารงานยุติธรรม สำนักงานปลัดกระทรวงยุติธรรม นายเรืองศักดิ์ สุวารี อธิบดีกรมคุ้มครองสิทธิและเสรีภาพ นางทัศนีย์ เปาอินทร์ อธิบดีกรมบังคับคดี นายวิชัย ไชยมงคล เลขาธิการ ป.ป.ส. นายวิสุทธิ์ ธรรมเพชร นายก อบจ.พัทลุง นายนิพันธ์ ศิริธร ส.ส. ตรัง นายวันชัย ปริญญาศิริ ส.ส.สงขลา นายอาดิลัน อาลีอิสเฮาะ ส.ส.ยะลา พรรคพลังประชารัฐ นายอนุมัติ อาหมัด อดีต ส.ว.  ข้าราชการ เจ้าหน้าที่กระทรวงยุติธรรม และประชาชนร่วมงานท่ามกลางสายฝนที่ตกตลอดทั้งวัน โดยก่อนเข้างานมีการคัดกรองโควิด-19 อย่างเข้มงวด
นายสมศักดิ์ กล่าวว่า ตนดีใจทุกครั้งที่ได้เดินทางมายังภาคใต้ ซึ่งได้มาเป็นประธานในงานมหกรรมไกล่เกลี่ยหนี้สินครัวเรือน ครั้งที่ 8 ซึ่งครั้งนี้เป็นครั้งที่ 4 ในภาคใต้ โดยมี สงขลา นครศรีธรรมราช สุราษฎร์ธานี และครั้งนี้ที่พัทลุง มีเป้าหมายประชาชนเข้าร่วมครั้งนี้  7,718 ราย ทุนทรัพย์ทั้งสิ้น 558 ล้านบาท  ตนมาดำเนินการตามนโยบายของ พล.อ.ประยุทธ์ จันทร์โอชา นายกรัฐมนตรี ท่านเป็นห่วงพี่น้องประชาชนในทุกเรื่อง ตนลงพื้นที่ก่อนหน้านี้ 3 ครั้งภาคใต้ รวมไกล่เกลี่ยสำเร็จ 2,268 ราย ทุนทรัพย์ 716  ล้านบาท การไกล่เกลี่ยเราทำตามหลักกฎหมาย ไม่ได้บังคับด้วยการเห็นอกเห็นใจกัน ขอขอบคุณ กยศ. บริษัท บริหารสินทรัพย์ เจ บริษัท JMT ธนาคารออมสิน ธ.อ.ส. และบริษัท โตโยต้า ลิสซิ่ง ที่เข้าร่วมงานในครั้งนี้
"นายกฯอยากให้พวกเรามาช่วยคลายทุกข์ ทุกข์ของประชาชนก็เหมือนทุกข์ของแผ่นดิน ซึ่งหนี้สิ้นก็เป็นหนึ่งในความทุกข์ที่ต้องเร่งแก้ไข อยากให้พี่น้องที่เป็นหนี้ ทำการบ้านมาให้ดีว่าส่งไปเท่าไรแล้ว ผมจะได้ช่วยเจรจาปิดหนี้ให้ โดยทางสถาบันการเงินที่มาร่วมงานพร้อมที่จะช่วยเต็มที่ ผมไปหลายจังหวัด ช่วยแก้หนี้ และเมื่อแก้แล้วจะทำยังไงให้ชาวบ้านไปต่อได้ ซึ่งผมและรัฐบาลเองก็ได้ดำเนินการไปหลายโครงการ แต่ก็อยากฝากหน่วยงานในจังหวัดช่วยกันคิด ช่วยกันทำให้ชาวบ้านเดินไปต่อได้ ทั้งนี้ผมขอฝากประชาสัมพันธ์นโยบายต่างๆ ของกระทรวงยุติธรรมเอาไว้ด้วย" นายสมศักดิ์ กล่าว
จากนั้น นายสมศักดิ์ ได้มอบเงินเยียวยาจังหวัดพัทลุง จำนวน 10 ราย รวมเป็นเงินทั้งสิ้น 681,846 บาท และมอบป้ายศูนย์ไกล่เกลี่ย 12 ศูนย์ และได้ช่วยเจรจราไกล่เกลี่ยหนี้สิ้นด้วยตัวเอง โดยรายแรกเป็นหนี้ก่อนฟ้อง กยศ. มา 16 ปี เหลือหนี้ 182,000 บาท กยศ. ลดให้ 40,000 บาท เหลือ 142,000 บาท และให้ผ่อนอีก 19 ปี เดือนละ 690 บาท อีกรายเป็นหนี้หลังฟ้อง กู้ซื้อรถยนต์ บริษัท โตโยต้า ลิสซิ่ง 130,000 บาท ผลการเจรจา บริษัท ขอให้ชำระ 10,000 บาท และจะปิดบัญชีให้เลย ซึ่งลูกหนี้ถึงกับร้องไห้ดีใจ และขอบคุณนายกฯที่จัดโครงการดีๆแบบนี้ในการช่วยเหลือประชาชน รายต่อมา เป็นหนี้หลังฟ้อง บริษัทโตโยต้า เป็นหนี้เหลือ 280,000 บาท บริษัทขอให้จ่าย 70,000 บาท จะปิดบัญชีให้ ซึ่งนายสมศักดิ์ กล่าวว่า หากใครเห็นหน้าตนก็ให้คิดถึงการไกล่เกลี่ยหนี้ และอยากให้ทุกคนมาร่วมงาน ไม่ว่าจะหนี้มากหนี้น้อยเราพร้อมช่วยทุกคน

ที่มา : https://www.thaigov.go.th/news/contents/details/54376