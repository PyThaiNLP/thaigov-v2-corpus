รัฐบาลไทย-ข่าวทำเนียบรัฐบาล-รมว.ทส. ร่วมคณะนายกรัฐมนตรี ตรวจติดตามความพร้อมแผนการเปิดประเทศไทย ภูเก็ต แซนด์บอกซ์


วันพฤหัสบดีที่ 1 กรกฎาคม 2564
รมว.ทส. ร่วมคณะนายกรัฐมนตรี ตรวจติดตามความพร้อมแผนการเปิดประเทศไทย ภูเก็ต แซนด์บอกซ์
รมว.ทส. ร่วมคณะนายกรัฐมนตรี ตรวจติดตามความพร้อมแผนการเปิดประเทศไทย ภูเก็ต แซนด์บอกซ์
รมว.ทส. ร่วมคณะนายกรัฐมนตรี ตรวจติดตามความพร้อมแผนการเปิดประเทศไทย ภูเก็ต แซนด์บอกซ์
วันนี้ (1 กรกฎาคม 2564) นายวราวุธ ศิลปอาชา รัฐมนตรีว่าการกระทรวงทรัพยากรธรรมชาติและสิ่งแวดล้อม (รมว.ทส.) พร้อมด้วย นายจตุพร บุรุษพัฒน์ ปลัดกระทรวงทรัพยากรธรรมชาติและสิ่งแวดล้อม (ปกท.ทส.) ร่วมคณะ พลเอก ประยุทธ์ จันทร์โอชา นายกรัฐมนตรี ตรวจติดตามความพร้อมแผนการเปิดประเทศไทย สำหรับนักท่องเที่ยวโดยไม่มีการกักตัว (Phuket Sandbox) ณ จ.ภูเก็ต พร้อมนำคณะนายกรัฐมนตรี ตรวจความพร้อมของอุทยานแห่งชาติสิรินาถ เพื่อรองรับนักท่องเที่ยวตามมาตรฐาน SHA Plus ณ อุทยานแห่งชาติสิรินาถ อ.ถลาง จ.ภูเก็ต
สำหรับอุทยานแห่งชาติสิรินาถ เป็น 1 ใน 4 แหล่งท่องเที่ยวและแหล่งเรียนรู้ทางธรรมชาติ ภายใต้สังกัดกระทรวงทรัพยากรธรรมชาติและสิ่งแวดล้อม ในจังหวัดภูเก็ต ที่ได้ผ่านการรับรองตามมาตรฐาน SHA Plus ของกระทรวงสาธารณสุข และกระทรวงการท่องเที่ยวและกีฬา ในการวางมาตรการเพื่อเสริมความมั่นใจให้กับนักท่องเที่ยวที่จะเดินทางเข้ามาท่องเที่ยวใน จ.ภูเก็ต ภายใต้การเฝ้าระวังและป้องกันการแพร่ระบาดของโรคติดเชื้อไวรัสโคโรนา 2019 (โควิด-19) ตามโครงการภูเก็ตแซนด์บอกซ์ (Phuket Sandbox) ตั้งแต่วันที่ 1 กรกฎาคม นี้เป็นต้นไป
โดยในการตรวจเยี่ยมอุทยานแห่งชาติสิรินาถครั้งนี้ นายวราวุธ ศิลปอาชา ได้นำ พลเอก ประยุทธ์ จันทร์โอชา และคณะ ตรวจเยี่ยมสิ่งอำนวยความสะดวกแก่นักท่องเที่ยว และการดำเนินการตามมาตรฐาน SHA Plus ภายในอุทยานฯ อาทิ การดำเนินการด้านสถานที่ ด้านสิ่งแวดล้อม ด้านบุคลากร และด้านมาตรการป้องกันการแพร่ระบาดของโรคโควิด - 19 พร้อมทั้งได้ปลูกต้นจิกทะเล ณ บริเวณที่ทำการอุทยานฯ และปล่อยเต่าตนุกลับคืนสู่ท้องทะเล ร่วมกับคณะตรวจเยี่ยม รวมจำนวน 10 ตัว เพื่อคืนความอุดมสมบูรณ์ให้กับท้องทะเล
นายวราวุธ ยังได้กล่าวย้ำความมั่นใจถึงการเตรียมความพร้อมของแหล่งท่องเที่ยวและแหล่งเรียนรู้ในจังหวัดภูเก็ต เพื่อตอบรับการเปิดประเทศไทยรับนักท่องเที่ยว ตามโครงการภูเก็ตแซนด์บอกซ์ ว่า “เนื่องจากท่านนายกรัฐมนตรีให้ความสำคัญกับโครงการภูเก็ตแซนด์บอกซ์เป็นอย่างยิ่ง ดังนั้น กระทรวงฯ จึงตอบสนองนโยบายโดยทันที เช่นที่อุทยานแห่งชาติสิรินาถแห่งนี้ โดยปกติแล้วจะเปิดให้บริการนักท่องเที่ยววันที่ 1 สิงหาคม แต่เมื่อมีการเปิดโครงการภูเก็ตแซนด์บอกซ์ จึงได้ขอเปิดให้บริการในวันที่ 1 กรกฎาคม ด้วยเช่นกัน รวมถึงอุทยานฯ อีกหลายแห่งในภูเก็ต เพราะการจะให้นักท่องเที่ยวมาพักอาศัยที่ภูเก็ตได้ถึง 14 วันนั้น แหล่งท่องเที่ยวมีความสำคัญเป็นอย่างมาก การให้เขาได้รับประสบการณ์ที่ดี และกลับมาเที่ยวอีก จะทำให้เศรษฐกิจในภูเก็ตกระเตื้องขึ้นได้ และขอให้พี่น้องประชาชนมั่นใจได้ว่า กระทรวงฯ ได้ยึดถือมาตรการการป้องกันโรคโควิด - 19 เป็นแนวทางปฏิบัติอย่างเคร่งครัด”

ที่มา : https://www.thaigov.go.th/news/contents/details/43364