รัฐบาลไทย-ข่าวทำเนียบรัฐบาล-เร่งส่งออกผลไม้ปั๊มเงินเข้าไทย 2.8 แสนล้าน “เกษตร-พาณิชย์” ผนึกทีมไทยแลนด์โปรโมทผลไม้ไทยทั่วโลก


วันจันทร์ที่ 9 พฤษภาคม 2565
เร่งส่งออกผลไม้ปั๊มเงินเข้าไทย 2.8 แสนล้าน “เกษตร-พาณิชย์” ผนึกทีมไทยแลนด์โปรโมทผลไม้ไทยทั่วโลก
เร่งส่งออกผลไม้ปั๊มเงินเข้าไทย 2.8 แสนล้าน “เกษตร-พาณิชย์” ผนึกทีมไทยแลนด์โปรโมทผลไม้ไทยทั่วโลก ไม่เว้นแม้แต่รัสเซีย เผยตลาดทุเรียนในออสเตรเลียสดใสเติบโตกว่า 181%
นายอลงกรณ์ พลบุตร ที่ปรึกษารัฐมนตรีว่าการกระทรวงเกษตรและสหกรณ์ และประธานคณะทำงานแก้ไขปัญหาผลไม้ล่วงหน้าในคณะกรรมการพัฒนาและบริหารจัดการผลไม้ (Fruit Board) เปิดเผยวันนี้ (9 พ.ค) ว่า กระทรวงเกษตรและสหกรณ์ และกระทรวงพาณิชย์ ร่วมกับกระทรวงการต่างประเทศ และกระทรวงการท่องเที่ยวและกีฬา เดินหน้าโปรโมทผลไม้ไทยในตลาดต่างประเทศอย่างต่อเนื่อง ตั้งแต่เริ่มฤดูกาลผลไม้ปีนี้เพื่อเพิ่มการส่งออกในตลาดหลักและขยายตลาดใหม่ เช่น จีน ญี่ปุ่น อินโดนีเซีย ออสเตรเลีย อียู อิตาลี เบลเยี่ยม สหรัฐอเมริกา และรัสเซีย ตามนโยบายของดร.เฉลิมชัย ศรีอ่อน รัฐมนตรีว่าการกระทรวงเกษตรและสหกรณ์ ในฐานะคณะกรรมการพัฒนาและบริหารจัดการผลไม้ (Fruit Board)
ทั้งนี้ กระทรวงพาณิชย์ โดยนายจุรินทร์ ลักษณวิศิษฎ์ รองนายกรัฐมนตรีและรัฐมนตรีว่าการกระทรวงพาณิชย์ ได้ตั้งเป้าหมายการส่งออกผลไม้ไทยทั้งผลไม้สด ผลไม้แช่แข็ง ผลไม้แห้ง และผลไม้แปรรูปในปี 2565 เป็นมูลค่า 280,000 ล้านบาท เพิ่มจากการส่งออกในปี 2564 ซึ่งมีมูลค่า 250,000 ล้านบาท
นายอลงกรณ์ กล่าวว่า สำนักงานที่ปรึกษาฝ่ายเกษตร ประจำสถานกงสุลใหญ่ ณ นครกว่างโจว ร่วมกับสถานกงสุลใหญ่ และหน่วยงานทีมประเทศไทย ณ เมืองเซี่ยเหมิน โปรโมทผลไม้ไทยในงานเทศกาลอาหารไทย ณ เมืองเซี่ยเหมิน ระหว่างวันที่ 29 เมษายน – 4 พฤษภาคม 2565 ได้รับความสนใจอย่างมากและจะจัดงานเทศกาลผลไม้ไทย นครหนานหนิง ระหว่างวันที่ 12 - 18 พฤษภาคม 2565 โดยดำเนินการร่วมกับ สำนักงานส่งเสริมการค้าในต่างประเทศ (สคต.) หนานหนิง และบริษัท Shenzhen Pagoda Orchard Industrial (Group) จำกัด ในรูปแบบออนไลน์ และออฟไลน์ ผ่านร้านพาโกดาในพื้นที่เขตปกครองตนเองกว่างซีจ้วง ประมาณ 80 สาขา และจะจัดงานเทศกาลผลไม้ไทย ณ เมืองเซินเจิ้น ระหว่าง 8 - 15 มิถุนายน 2565 ร่วมกับ สำนักงานส่งเสริมการค้าในต่างประเทศ (สคต.) กวางโจว และ ซุปเปอร์มาร์เก็ต Hema (บริษัท Shenzhen HEMA Network Technology Co.,Ltd. ซึ่งเป็นบริษัทในเครือ Alibaba) ในรูปแบบออนไลน์ และออฟไลน์ซึ่ง ก่อนหน้านี้สำนักงานที่ปรึกษาการเกษตรต่างประเทศ ประจำกรุงปักกิ่ง ร่วมกับ ซีพีเซ็นเตอร์ สำนักงานใหญ่เครือเจริญโภคภัณฑ์ เขตประเทศจีน สถานเอกอัครราชทูต ณ กรุงปักกิ่ง และสำนักงานการท่องเที่ยวแห่งประเทศไทย สำนักงานกรุงปักกิ่ง จัดงานเทศกาลสงกรานต์ ประจำปี 2565  ระหว่างวันที่ 15 – 19 เมษายน 2565 ณ ตึกซีพีเซ็นเตอร์ กรุงปักกิ่ง โดยสำนักงานที่ปรึกษาการเกษตรต่างประเทศ ประจำกรุงปักกิ่ง ร่วมกับกรมหม่อนไหม มีการประชาสัมพันธ์ผ้าไหมของไทย โดยการเดินแฟชั่นโชว์ ร่วมกับการประชาสัมพันธ์ทุเรียนของไทยเพื่อเป็นการผสมผสานกิจกรรมและขยายตลาดสินค้าเกษตรของไทยในตลาดจีน
ขณะที่ฝ่ายเกษตรประจำกรุงจาการ์ตา มีแผนส่งเสริมการตลาดผลไม้และสินค้าเกษตรอื่นๆ ร่วมกับทีมประเทศไทย ในงานต่างๆ อาทิ งาน Mini Thailand Week 2022 ระหว่างวันที่ 9 - 12 มิถุนายน 2565 ณ จังหวัดสุรายายา และงาน Thai Festival ช่วงเดือนสิงหาคม 2565 ณ กรุงจาการ์ตา ส่วนสำนักงานเกษตร ณ กรุงโตเกียว กำลังเตรียมความพร้อมในการเข้าร่วมงานเทศกาลไทยที่เมืองนาโกย่า เมืองเซนได เมืองชิสึโอกะระหว่างเดือนมิถุนายนถึงสิงหาคม ร่วมกับ สถานเอกอัครราชทูต ณ กรุงโตเกียว (สอท.) และสำนักงานส่งเสริมการค้าในต่างประเทศ (สคต.) กรุงโตเกียว
นอกจากนี้ สำนักงานที่ปรึกษาฝ่ายเกษตร ณ นครแคนเบอร์รา ประเทศออสเตรเลียรายงานว่า ระหว่างวันที่ 14 - 15 พฤษภาคม 2565 จะนำมะม่วงและผลไม้ไทยโปรโมทในงาน Thailand Grand  Festival ที่นครซิดนีย์ โดยเปิดให้มีการลิ้มลองรสชาติมะม่วงไทย และข้าวเหนียว มะม่วง และกำลังวางแผนที่จะจัดงานเทศกาลอาหารและทุเรียนนานาชาติ (International Durian and Food Festival) ที่นครซิดนีย์ เป็นปีที่สองโดยปีที่แล้วเปิดตัวที่นครเมลเบิร์น ได้รับการตอบรับท่วมท้น คนมาเข้าคิวชิมและซื้อทุเรียนแกะพูแช่เย็น เครื่องดื่มกะทิผสมทุเรียน และมะม่วง
ตลอดจนสินค้าอาหารไทยกันไม่ขาดสายแม้ต้องเข้าคิวนานเป็นชั่วโมง คาดว่าจะจัดประมาณปลายเดือนมิถุนายน หรือต้นกรกฎาคมโดยทุเรียนไทยในตลาดออสเตรเลียยังคงมีอนาคตที่สดใส
ทั้งนี้ ในปี 2564 ออสเตรเลียนำเข้าทุเรียนแช่แข็ง 451 ตัน มูลค่า 5.38 ล้านเหรียญสหรัฐ เติบโตขึ้นร้อยละ 181.59 เมื่อเทียบกับปี 2563
และออสเตรเลียนำเข้าทุเรียนแกะเนื้อแช่เย็นเป็นพูบรรจุมาในกล่อง 71 ตัน มูลค่า 1.52 ล้านเหรียญสหรัฐ เติบโตขึ้นร้อยละ 54.78 เมื่อเทียบกับปีก่อน
นายอลงกรณ์ ยังเปิดเผยด้วยว่า ยุโรปเป็นอีกตลาดที่สำนักงานที่ปรึกษาฝ่ายเกษตรในประเทศเบลเยี่ยมกำหนดจัดงานส่งเสริมผลไม้ไทยในงาน Amazing Thai Festival ระหว่างวันที่ 18 - 19 มิถุนายน 2565 ที่เมืองลูเวิน เบลเยียม และงาน Essence of Thailand ณ กรุงบรัสเซลส์วันที่ 2 - 4 กันยายน 2565 ทางด้านสำนักงานที่ปรึกษาฝ่ายเกษตรเตรียมแผนประชาสัมพันธ์ผลไม้ไทยและสินค้าเกษตรไทย ในงาน Healthy Soil and Healthy Foods & Fruits เพื่อฉลองครบรอบ 10 ปี การก่อตั้ง Global Soil Partnership ในช่วงปลายเดือนมิถุนายน 2565 และงาน Thai Rice & Thai Fruits and Foods  ร่วมกับ สำนักงานส่งเสริมการค้าในต่างประเทศ (สคต.) มิลาน จัดงานเป็นประจำทุกปีช่วงเดือนสิงหาคม รวมทั้งสำนักงานที่ปรึกษาฝ่ายเกษตรของไทยประจำประเทศรัสเซียกำหนดแผนโฆษณาประชาสัมพันธ์ผลไม้และสินค้าเกษตรไทย ในงาน Veg-Life Expo 2022 ระหว่างวันที่ 3 - 5 มิถุนายน 65 ณ กรุงมอสโกและงานเทศกาลไทย (Thai Festival 2022 ) ระหว่างวันที่ 5 - 7 สิงหาคม 2565 โดยทั้ง 2 งานจัดที่กรุงมอสโก
ขณะที่สำนักงานที่ปรึกษาฝ่ายเกษตร ณ กรุงวอชิงตัน ดีซี.ได้โปรโมทผลไม้และสินค้าเกษตรไทยในงาน Let’s Eat Thai ระหว่างวันที่ 9 - 17 เมษายน 2565 ร่วมกับสถานเอกอัครราชทูต ณ กรุงวอชิงตัน และงาน Thai Open House เมื่อวันที่ 7 พฤษภาคมที่ผ่านมา.

ที่มา : https://www.thaigov.go.th/news/contents/details/54370