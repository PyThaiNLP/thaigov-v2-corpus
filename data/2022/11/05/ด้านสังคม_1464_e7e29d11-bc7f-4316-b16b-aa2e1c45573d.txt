รัฐบาลไทย-ข่าวทำเนียบรัฐบาล-ดีอีเอส ติวเข้มหลักสูตร “สร้างผู้นำการเปลี่ยนแปลงสู่สังคมที่ไม่ทนต่อการทุจริต”


วันพุธที่ 27 เมษายน 2565
ดีอีเอส ติวเข้มหลักสูตร “สร้างผู้นำการเปลี่ยนแปลงสู่สังคมที่ไม่ทนต่อการทุจริต”
ดีอีเอส ติวเข้มหลักสูตร “สร้างผู้นำการเปลี่ยนแปลงสู่สังคมที่ไม่ทนต่อการทุจริต”
เมื่อเร็วๆ นี้ พ.ต.อ. อัครพล บุณโยปัษฎัมภ์  กล่าวเปิดโครงการฝึกอบรม หลักสูตร “สร้างผู้นำการเปลี่ยนแปลงสู่สังคมที่ไม่ทนต่อการทุจริต” ของสำนักงานปลัดกระทรวงดิจิทัลเพื่อเศรษฐกิจและสังคม ประจำปีงบประมาณ พ.ศ.2565  ในรูปแบบการฝึกอบรมออนไลน์ผ่านโปรแกรม Cisco Webex Meetings ซึ่งจัดต่อเนื่องมาตั้งแต่ปี 2563  เพื่อพัฒนาทรัพยากรบุคคล ได้มีความรู้ ความเข้าใจ และมีทัศนคติที่ถูกต้องเกี่ยวกับการคิดแยกแยะผลประโยชน์ส่วนตนกับผลประโยชน์ส่วนรวม เกิดความอายและความไม่ทนต่อการทุจริต ที่อาจเกิดขึ้น
โดย ผู้ช่วยปลัดกระทรวงดิจิทัลเพื่อเศรษฐกิจและสังคม เน้นย้ำว่าการผลักดันหลักสูตรต้านทุจริตศึกษาไปสู่การปฏิบัติ ตามที่สำนักงาน ป.ป.ช. ขอความร่วมมือ นั้น เป็นเรื่องที่สำคัญ และหน่วยงานที่เกี่ยวข้องจะต้องมีความเข้าใจเกี่ยวกับการแยกระหว่างผลประโยชน์ส่วนตนและผลประโยชน์ส่วนรวม มีจิตพอเพียงต้านทุจริต ละอายและเกรงกลัวที่จะไม่ทุจริต และไม่ทนต่อการทุจริตทุกรูปแบบ  เชื่อว่าการอบรมในครั้งนี้ จะเป็นการปลูกฝังวัฒนธรรมในการต่อต้านการทุจริต ซึ่งสิ่งเหล่านี้ บุคลากรของรัฐและทุกภาคส่วนต้องเข้ามามีส่วนร่วมและผลักดันให้เกิดเป็นรูปธรรมต่อไป ดังนั้น การฝึกอบรมฯ ครั้งนี้ จะเกิดประโยชน์อย่างยิ่ง หากผู้เข้ารับการฝึกอบรม นำความรู้ความเข้าใจ ไปปฏิบัติและถ่ายทอดภายในกลุ่มงาน ก่อให้เกิดความร่วมมือร่วมใจในการต่อต้านการทุจริต จนนำไปสู่วัฒนธรรมที่ไม่ทนต่อการทุจริตภายในสำนักงานปลัดกระทรวงดิจิทัลเพื่อเศรษฐกิจและสังคม
********************

ที่มา : https://www.thaigov.go.th/news/contents/details/53990