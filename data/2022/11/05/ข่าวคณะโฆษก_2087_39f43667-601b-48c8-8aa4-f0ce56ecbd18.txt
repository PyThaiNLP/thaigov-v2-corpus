รัฐบาลไทย-ข่าวทำเนียบรัฐบาล-โฆษกรัฐบาลป้อง”บิ๊กตู่”แนะ “เสรีพิศุทธ์” เอาเวลาที่เหลือไปช่วยแก้ปัญหาให้ประชาชนดีกว่าคอยสร้างความสับสน เลือกตั้งสมัยหน้าจะได้ตอบสังคมได้ทำอะไรไว้บ้าง


วันอาทิตย์ที่ 31 กรกฎาคม 2565
พิมพ์
โฆษกรัฐบาลป้อง”บิ๊กตู่”แนะ “เสรีพิศุทธ์” เอาเวลาที่เหลือไปช่วยแก้ปัญหาให้ประชาชนดีกว่าคอยสร้างความสับสน เลือกตั้งสมัยหน้าจะได้ตอบสังคมได้ทำอะไรไว้บ้าง
โฆษกรัฐบาลป้อง”บิ๊กตู่”แนะ “เสรีพิศุทธ์” เอาเวลาที่เหลือไปช่วยแก้ปัญหาให้ประชาชนดีกว่าคอยสร้างความสับสน เลือกตั้งสมัยหน้าจะได้ตอบสังคมได้ทำอะไรไว้บ้าง ย้ำสูตร 500 หรือ 100 รัฐบาลไม่มีอำนาจสั่งการได้ เป็นเรื่องของสภาฯ ที่ต้องพิจารณาร่วมกัน
วันนี้ (31  ก.ค.65) นายธนกร วังบุญคงชนะ โฆษกประจำสำนักนายกรัฐมนตรี กล่าวถึงกรณีที่พล.ต.อ.เสรีพิศุทธ์ เตมียเวส หัวหน้าพรรคเสรีรวมไทย ระบุว่า พอรัฐบาลรู้ว่าประชาชนไม่เอาฝ่ายตัวเอง ทั้งการเลือกตั้งผู้ว่ากรุงเทพฯ และเลือกตั้งซ่อม ส.ส.ลำปาง ก็ตาลีตาเหลือกรีบแก้กฎหมายเลือกตั้งจะให้กลับไปใช้บัตรใบเดียวเหมือนปี 62 หวังจะได้เปรียบอีก ทั้งๆ ที่เพิ่งสั่งลูกน้องให้โหวตคว่ำสูตรหาร 100 ไปเอาแบบหาร 500 ว่า ตนเคยชี้แจงเรื่องนี้ไปหลายครั้งแล้วว่า เป็นอำนาจหน้าที่ของสมาชิกรัฐสภา ไม่ได้เป็นหน้าที่ของรัฐบาลหรือท่านนายกฯ ที่จะไปสั่งการอะไรได้ พล.ต.อ.เสรีพิศุทธ์พูดเพราะหวังป้ายสีให้รัฐบาลเสียหายใช่หรือไม่ ไม่ได้สนใจข้อเท็จจริงว่าเป็นอย่างไร ขอแค่ให้ได้พูดเอามัน คนไม่ฟังก็ไม่เป็นไร แบบนั้นใช่หรือไม่ ถ้าใช่ถือว่าเป็นเรื่องที่น่ารังเกียจ ควรต้องพิจารณาตัวเองว่าเล่นการเมืองแบบมีจริยธรรมหรือไม่ เพราะทำได้ทุกอย่างเพื่อผลประโยชน์ของตัวเอง ไม่สนใจว่าจะสร้างความสับสนให้กับประชาชนหรือทำให้บ้านเมืองต้องวุ่นวายขนาดไหนก็ตาม
“เรื่องนี้จริงๆ แล้วไม่ใช่เรื่องที่จะมาเถียงกันอีกแล้ว เพราะสมาชิกรัฐสภาเห็นอย่างไรก็คงต้องเป็นไปตามนั้น รัฐบาลไม่มีอำนาจไปสั่งการใดๆ ได้เลยและอาจจะต้องไปจบที่ศาลรัฐธรรมนูญ ที่สำคัญ อีกไม่นานรัฐบาลชุดนี้ก็จะหมดวาระแล้ว สู้เอาเวลาที่เหลือมาช่วยกันทำงานแก้ปัญหาให้กับประชาชนดีกว่า เพราะสุดท้ายแล้ว ผลงานที่ทำมาจะเป็นตัวพิสูจน์ผ่านการตัดสินใจของประชาชนในการเลือกตั้งสมัยหน้า ไม่ใช่วันๆ ยังคิดแต่จะหาวิธีเรียกคะแนนความนิยมให้กับพรรคตัวเองลูกเดียว ทั้งๆ ที่ก็รู้อยู่แก่ใจว่า ชัยชนะรอบนี้ได้มาเพราะเพื่อนหลีกทางให้ พรรคตัวเองไม่ได้มีผลงานอะไรให้ประชาชนได้จดจำ การหาเสียงในการเลือกตั้งครั้งหน้าจะได้ตอบคำถามของประชาชนได้ว่า ที่ผ่านมาได้ทำอะไรให้ประชาชนไว้บ้าง” นายธนกร กล่าว
—————-

ที่มา : https://www.thaigov.go.th/news/contents/details/57436