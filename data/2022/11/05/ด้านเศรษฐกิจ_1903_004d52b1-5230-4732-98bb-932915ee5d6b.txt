รัฐบาลไทย-ข่าวทำเนียบรัฐบาล-“กรุงไทย” ผนึก “มรภ.บ้านสมเด็จฯ” ยกระดับสู่ Smart University “แห่งแรก” ของมหาวิทยาลัยราชภัฎ


วันจันทร์ที่ 22 พฤศจิกายน 2564
พิมพ์
“กรุงไทย” ผนึก “มรภ.บ้านสมเด็จฯ” ยกระดับสู่ Smart University “แห่งแรก” ของมหาวิทยาลัยราชภัฎ
กรุงไทยจับมือ ม.ราชภัฏบ้านสมเด็จเจ้าพระยา ตอบโจทย์ชีวิตวิถีใหม่ในรั้วมหาวิทยาลัย ด้วยระบบบริหารจัดการ "Krungthai Digital Platform" เชื่อมต่อการทำธุรกรรมดิจิทัลกับทุกกิจกรรม ด้วยแอปฯ BSRU APP รองรับรูปแบบการเรียนออนไลน์และออฟไลน์
ธนาคารกรุงไทย จับมือ มหาวิทยาลัยราชภัฏบ้านสมเด็จเจ้าพระยา ตอบโจทย์ชีวิตวิถีใหม่ในรั้วมหาวิทยาลัย ด้วยระบบบริหารจัดการ "Krungthai Digital Platform" เชื่อมต่อการทำธุรกรรมดิจิทัลกับทุกกิจกรรม ด้วยแอปฯ BSRU APP รองรับรูปแบบการเรียนออนไลน์และออฟไลน์ ลดการสัมผัส ปลอดเชื้อปลอดภัย พร้อมรองรับไลฟ์สไตล์ในยุคดิจิทัล ขับเคลื่อนสู่ Smart University เป็น “แห่งแรก” ของมหาวิทยาลัยราชภัฏ
ผศ.ดร.ลินดา เกณฑ์มา อธิการบดีมหาวิทยาลัยราชภัฏบ้านสมเด็จเจ้าพระยา กล่าวว่า ความร่วมมือกับธนาคารกรุงไทยในครั้งนี้ เป็นการดำเนินตามแผนยุทธศาสตร์การพัฒนาโครงสร้างพื้นฐานระบบการชำระเงินแบบอิเล็กทรอนิกส์แห่งชาติ ซึ่งจะช่วยอำนวยความสะดวกแก่ประชาชนและองค์กรทั้งภาครัฐและเอกชนในการจ่ายเงินและรับเงินได้สะดวกรวดเร็วยิ่งขึ้น อีกทั้งจะช่วยสนับสนุนการเป็น Smart University โดยเฉพาะในด้านของการเป็น Smart Campus มุ่งเน้นการให้บริการแบบ One Stop Service ตอบโจทย์ Lifestyle ในยุค New Normal ให้กับนักศึกษา บุคคลากร รวมถึงศิษย์เก่า ไม่น้อยกว่า 30,000 คน โดยสามารถติดตามข่าวสารและกิจกรรมที่สำคัญของมหาวิทยาลัยได้อย่างง่ายดาย ผ่าน BSRU APP ทั้งยังเป็นการสร้างความคุ้นเคยในการใช้เทคโนโลยีดิจิทัลในชีวิตประจำวันให้แก่นักศึกษาเพื่อพัฒนามหาวิทยาลัยให้เข้าสู่การเป็นDigital University ต่อไป
นายเฉลิม ประดิษฐอาชีพ ผู้ช่วยกรรมการผู้จัดการใหญ่อาวุโส ผู้บริหารสายงาน ธนาคารกรุงไทยกล่าวว่า ในฐานะธนาคารพาณิชย์ของรัฐ ธนาคารให้ความสำคัญกับการพัฒนาด้านการศึกษา ซึ่งเป็นหนึ่งในเสาหลักสำคัญที่เป็นรากฐานในการพัฒนาสังคมและเศรษฐกิจ โดยได้นำความเชี่ยวชาญด้านเทคโนโลยีและนวัตกรรมดิจิทัลมาพัฒนายกระดับสถาบันการศึกษาสู่การเป็นมหาวิทยาลัยอัจฉริยะ หรือ Smart University เพิ่มประสิทธิภาพการบริหารจัดการอย่างครบวงจร ทั้งด้านการชำระเงิน ลดการใช้เงินสด การเรียนการสอน ตอบโจทย์การใช้ชีวิตในยุคดิจิทัลของนักศึกษาและบุคลากร
ล่าสุด ได้ร่วมมือกับมหาวิทยาลัยราชภัฏบ้านสมเด็จเจ้าพระยา พัฒนาแอปพลิเคชัน “BSRU APP” รองรับการเรียนการสอนแบบผสมผสานรูปแบบเดิมกับการเรียนแบบออนไลน์ เพิ่มประสิทธิภาพการบริหารจัดการภายในมหาวิทยาลัยอย่างครบวงจรด้วยระบบ “Krungthai Digital Platform” ที่สามารถเชื่อมระบบสารสนเทศได้อย่างมีประสิทธิภาพ โดยมีฟีเจอร์ที่รองรับการใช้ชีวิตในยุคดิจิทัล เพิ่มความสะดวกสบายให้กับนักศึกษา อาจารย์ และบุคลากร ประกอบด้วย Virtual ID ใช้ยืนยันตัวตนแทนบัตรนักศึกษาหรือบัตรบุคลากร News & Events อัพเดทข่าวสารและกิจกรรมของมหาวิทยาลัย Transcript & Advisory เช็กผลการเรียน พร้อมโปรแกรมคำนวณเกรดสำหรับวางแผนการเรียน Payment ชำระค่าสินค้าและบริการที่ร้านค้าด้วยการสแกน QR Code และชำระค่าเทอม สามารถทำรายการได้ทุกที่ ทุกเวลา ลดการใช้เงินสด ลดการสัมผัส และการติดต่อสาขาธนาคาร ซึ่งทุกการใช้งานในแต่ละครั้ง สามารถเปลี่ยนเป็นคะแนนสะสม เพื่อแลกรับสิทธิพิเศษ ครอบคลุมทุกไลฟ์สไตล์ ทั้งกิน ช้อป และเดินทาง
นอกจากนี้ ธนาคารได้วางระบบการรับชำระเงินผ่านช่องทางอิเล็กทรอนิกส์ ทั้งเครื่อง EDC QR Code และแอปฯ ถุงเงินให้กับร้านค้าภายในและรอบมหาวิทยาลัย มากกว่า 3,000 ร้านค้า เพิ่มความสะดวก รวดเร็วในการรับชำระเงิน พร้อมระบบแจ้งเตือนทันทีเมื่อมีเงินเข้า ง่ายต่อการตรวจสอบ และการบริหารจัดทางการเงิน ด้วยระบบที่มีความปลอดภัยสูง ตอบโจทย์การค้าขายรูปแบบใหม่ในยุคดิจิทัล
“กลุ่มการศึกษา เป็น 1 ใน 5 Ecosystems หลักที่ธนาคารมุ่งนำเทคโนโลยีและนวัตกรรมมาพัฒนาเพื่อยกระดับให้ดียิ่งขึ้นอย่างต่อเนื่อง ซึ่งไม่ใช่แค่การพัฒนาระบบให้กับมหาวิทยาลัย แต่มุ่งพัฒนาทักษะและองค์ความรู้ด้านเทคโนโลยีควบคู่ไปกับความรู้ทางการเงิน และการทำธุรกรรมการเงินในยุคดิจิทัลให้กับนักศึกษาและบุคลากรของสถาบัน เพื่อเตรียมพร้อมสำหรับการเข้าสู่ Digital Economy ในอนาคต และสามารถนำความรู้มาประยุกต์ใช้เพื่อรับมือกับการเปลี่ยนแปลงได้อย่างยั่งยืน”

ที่มา : https://www.thaigov.go.th/news/contents/details/48551