รัฐบาลไทย-ข่าวทำเนียบรัฐบาล-รองนายกฯ พลเอก ประวิตรฯ ชื่นชม “น้องมายด์” นักเรียน รร.เทพลีลา คว้าแชมป์โลกสนุกเกอร์เยาวชนหญิงคนแรกของไทย


วันศุกร์ที่ 26 สิงหาคม 2565
พิมพ์
รองนายกฯ พลเอก ประวิตรฯ ชื่นชม “น้องมายด์” นักเรียน รร.เทพลีลา คว้าแชมป์โลกสนุกเกอร์เยาวชนหญิงคนแรกของไทย
รองนายกฯ พลเอก ประวิตรฯ ชื่นชม “น้องมายด์” นักเรียน รร.เทพลีลา คว้าแชมป์โลกสนุกเกอร์เยาวชนหญิงคนแรกของไทย
วันนี้ (26 สิงหาคม 2565) พลเอก ประวิตร วงษ์สุวรรณ รองนายกรัฐมนตรี ชื่นชมน้องมายด์ นักกีฬาสนุกเกอร์หญิงไทยวัย 14 ปี ที่สามารถคว้าแชมป์โลกสนุกเกอร์เยาวชนหญิงเป็นคนแรกของไทย พร้อมขอบคุณหน่วยงานที่เกี่ยวข้องในการให้โอกาสและพัฒนาศักยภาพนักกีฬาไทยจนประสบความสำเร็จ กำชับเพิ่มขีดความสามารถในทุกชนิดกีฬา พร้อมต่อการแข่งขันในรายการระดับโลกต่อไป
พลเอก คงชีพ ตันตระวาณิชย์ เปิดเผยว่า รองนายกรัฐมนตรี ในฐานะประธานคณะกรรมการโอลิมปิกแห่งประเทศไทยฯ กล่าวชื่นชมและแสดงความยินดีกับ “น้องมายด์” ด.ญ. ปุณชญา จันทร์น้อย นักเรียนโรงเรียนเทพลีลาและนักกีฬาสนุกเกอร์หญิงไทยวัย 14 ปี เป็นคนแรกในประวัติศาสตร์สนุกเกอร์หญิง ที่สามารถคว้าแชมป์สนุกเกอร์เยาวชนหญิงอายุไม่เกิน 21 ปี ระหว่างการแข่งขัน 12 - 29 สิงหาคม 2565 ณ ประเทศโรมาเนีย
รองนายกรัฐมนตรีกล่าวขอบคุณสมาคมกีฬาบิลเลียดแห่งประเทศไทย ที่สร้างความสุขและความภูมิใจให้กับคนไทยทั้งประเทศ อีกทั้งประสบความสำเร็จในการส่งนักกีฬาเข้าแข่งขัน โดยเฉพาะการคัดเลือก เตรียมความพร้อม และให้โอกาสนักกีฬาทุกคนเข้าร่วมแข่งขันในรายการสำคัญระดับโลก
รองนายกรัฐมนตรียังกล่าวย้ำว่า รัฐบาล พร้อมที่จะกระตุ้นและส่งเสริมให้เยาวชนไทย เข้ามาเล่นกีฬาทุกชนิดมากขึ้น โดยเฉพาะการสนับสนุนนักกีฬาไทยให้ประสบความสำเร็จ โดยจะให้ความสำคัญกับการใช้วิทยาศาสตร์การกีฬามากขึ้นในทุกสมาคมกีฬา เพื่อเตรียมพร้อมร่างกายและทักษะของนักกีฬาทุกประเภทกีฬาให้มีขีดความสามารถมากขึ้น เพื่อเข้ารับการแข่งขันในระดับโลกต่อไป
................................

ที่มา : https://www.thaigov.go.th/news/contents/details/58478