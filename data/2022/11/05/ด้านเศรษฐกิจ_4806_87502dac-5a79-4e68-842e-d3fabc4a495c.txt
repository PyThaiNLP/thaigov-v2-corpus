รัฐบาลไทย-ข่าวทำเนียบรัฐบาล-รฟท. ร่วมกับ การรถไฟมาเลเซีย ทดลองเดินขบวนรถสินค้าคอนเทนเนอร์ ระหว่างประเทศไทย - มาเลเซีย - สปป.ลาว


วันอังคารที่ 16 สิงหาคม 2565
รฟท. ร่วมกับ การรถไฟมาเลเซีย ทดลองเดินขบวนรถสินค้าคอนเทนเนอร์ ระหว่างประเทศไทย - มาเลเซีย - สปป.ลาว
สร้าง Landbridge ใหม่ เชื่อมโยงการขนส่งสินค้าระหว่างประเทศ
เมื่อวันนี้ 15 สิงหาคม 2565 เวลา 16.30 น. ณ ย่านสถานีรับส่งสินค้าพหลโยธิน เขตจตุจักร กรุงเทพฯ นายนิรุฒ มณีพันธ์ ผู้ว่าการรถไฟแห่งประเทศไทย (รฟท.) กระทรวงคมนาคม และ Mr. Mohd. Rani Hisham bin Abdul Aziz ผู้ว่าการรถไฟมาเลเซีย เป็นประธานในพิธี โดยมี His Excellency, Dato’ Jojie Samuel เอกอัครราชทูตมาเลเซียประจำประเทศไทย และ His Excellency Datuk Isham Ishak ปลัดกระทรวงคมนาคมมาเลเซีย ให้เกียรติร่วมเป็นสักขีพยาน ในพิธีทดลองเดินขบวนรถสินค้าคอนเทนเนอร์ระหว่างประเทศ ระหว่าง รฟท. กับ การรถไฟมาเลเซีย ผ่านเส้นทางเดินรถสายใหม่ จากปาดังเบซาร์ (ฝั่งมาเลเซีย) ถึงจังหวัดหนองคาย และเชื่อมต่อไปยังสถานีท่านาแล้งใน สปป.ลาว เพื่อสนับสนุนการส่งออกสินค้าผ่านแดน และเชื่อมโยงการขนส่งสินค้าผ่านทางรถไฟของทั้ง 3 ประเทศ
นายนิรุฒ มณีพันธ์ ผู้ว่าการรถไฟแห่งประเทศไทย เปิดเผยว่า ความร่วมมือการเปิดเดินขบวนรถสินค้าคอนเทนเนอร์ จากปาดังเบซาร์ (ฝั่งมาเลเซีย)  ถึงสถานีนาทา จังหวัดหนองคาย และขนส่งต่อไปยังสถานีท่านาแล้งใน สปป.ลาว ที่เกิดขึ้นในวันนี้ ถือเป็นหนึ่งในความสำเร็จของความร่วมมือระหว่างการรถไฟของทั้ง 2 ประเทศ ที่สนับสนุนให้มีการขนส่งสินค้าทางรถไฟ และสร้าง Landbridge เส้นทางใหม่ เชื่อมต่อการขนส่งสินค้าทางรางจากประเทศมาเลเซีย ถึงไทย และส่งต่อไปที่ สปป.ลาว ซึ่งสอดคล้องกับนโยบายของรัฐบาล และกระทรวงคมนาคม ที่ให้ความสำคัญต่อการพัฒนาระบบรางให้เป็นหนึ่งในโครงสร้างพื้นฐานด้านการคมนาคมขนส่งของประเทศ โดยมี รฟท. เป็นผู้พัฒนาและให้บริการโครงข่ายการขนส่งทางรางที่ดีแก่ภาคธุรกิจ และประชาชน
สำหรับ ขบวนรถสินค้าคอนเทนเนอร์ดังกล่าว จะทำการขนส่งสินค้าด้วยตู้คอนเทนเนอร์วางบนแคร่จำนวน 10 แคร่ ความยาว 20 ตู้ บรรทุกน้ำหนัก 62 ตัน/เที่ยว อัตราค่าขนส่งแบบเหมาขบวนรถไปกลับเที่ยวละ 320,800  บาท ซึ่งถึงเป็นอัตราการขนส่งที่ประหยัด และคุ้มค่าเมื่อเทียบกับการขนส่งสินค้าประเภทอื่น อีกทั้งยังสามารถอำนวยความสะดวกทั้งในด้านปริมาณการขนส่งได้ครั้งละจำนวนมาก และช่วยลดระยะเวลาการเดินทางได้เป็นอย่างดี
ทั้งนี้ การทดลองขนส่งสินค้าในระยะแรกจะเริ่มการขนส่งสินค้าเพื่อส่งออกและนำเข้าทางรถไฟ จากปาดังเบซาร์(ฝั่งมาเลเซีย) ไปสถานีนาทาก่อนจำนวน 20 ตู้ เริ่มออกเดินทางวันที่ 12 สิงหาคม 2565  จากปาดังเบซาร์(ฝั่งมาเลเซีย) ถึงสถานีหนองคายวันที่ 17 สิงหาคม  2565 เพื่อขนส่งต่อไปยังสถานีท่านาแล้ง สปป.ลาว และเชื่อมการขนส่งไปยังเส้นทางรถไฟจีน-ลาว สู่จุดหมายปลายทาง และหลังจากนั้นจะมีการทยอยขนส่งสินค้าทางรถไฟอย่างต่อเนื่องในอนาคต

ที่มา : https://www.thaigov.go.th/news/contents/details/58060