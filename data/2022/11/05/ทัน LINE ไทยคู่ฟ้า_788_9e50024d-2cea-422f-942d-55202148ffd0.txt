รัฐบาลไทย-ข่าวทำเนียบรัฐบาล-รัฐบาลตั้งเป้า "ไทยเป็นศูนย์กลางการผลิตยานยนต์ไฟฟ้า" คาดปี 73 GDP ของประเทศไม่น้อยกว่า 200,000 ล้านบาท


วันจันทร์ที่ 11 เมษายน 2565
รัฐบาลตั้งเป้า "ไทยเป็นศูนย์กลางการผลิตยานยนต์ไฟฟ้า" คาดปี 73 GDP ของประเทศไม่น้อยกว่า 200,000 ล้านบาท
.....
รัฐบาลโดยกระทรวงอุตสาหกรรมได้หารือร่วมกับหน่วยงานภาครัฐ สมาคมยานยนต์ไทย สมาคมผู้ผลิตชิ้นส่วนยานยนต์ไทย และภาคเอกชนที่เกี่ยวข้อง กำหนดวิสัยทัศน์ให้ไทยเป็น "ศูนย์กลางการผลิตยานยนต์ไฟฟ้าและชิ้นส่วนที่สำคัญของภูมิภาค"
.
กำหนดเป้าหมายว่า ปี 68 จะมีการผลิตรถยนต์ไฟฟ้าในประเทศรวม 225,000 คันต่อปี และในปี 73 จะมีการผลิตรถยนต์ไฟฟ้าในประเทศรวม 725,000 คันต่อปี คิดเป็น 30% ของการผลิตรถยนต์ทั้งหมด
.
ส่งผลให้ภายในปี 73 สามารถสร้างมูลค่าเพิ่มให้กับผลิตภัณฑ์มวลรวมในประเทศ (GDP) ไม่น้อยกว่า 200,000 ล้านบาท และสร้างความต้องการแรงงานยานยนต์สมัยใหม่ประมาณ 30,000 อัตราต่อปี
.
นอกจากนี้ ได้เร่งขับเคลื่อนปัจจัยแวดล้อมเพื่อสร้างศักยภาพและความเข้มแข็งให้กับอุตสาหกรรมยานยนต์ไฟฟ้าที่สำคัญ เช่น
.
- การจัดทำมาตรฐานที่เกี่ยวข้องกับยานยนต์ไฟฟ้าครอบคลุมรถยนต์ รถกระบะ รถโดยสาร รถบรรทุก รถจักรยานยนต์ รถสามล้อ แบตเตอรี่ และสถานีอัดประจุ รวมทั้งสิ้น 114 มาตรฐาน
- พัฒนาศูนย์ทดสอบยานยนต์และยางล้อแห่งชาติ หรือ ศูนย์ทดสอบ ATTRIC ณ อ.สนามชัยเขต จ.ฉะเชิงเทรา เพื่อยกระดับมาตรฐานและการวิจัย ซึ่งเป็นศูนย์ทดสอบด้านยานยนต์แห่งแรกในภูมิภาค ASEAN
.
ทั้งนี้ การใช้รถยนต์ไฟฟ้า BEV ในไทยมีแนวโน้มเพิ่มขึ้นต่อเนื่อง มียอดการจดทะเบียนรถยนต์ไฟฟ้า BEV สะสม แบ่งเป็นปี 63 ประมาณ 2,000 คัน และปี 64 ประมาณ 4,000 คัน
.
คาดการณ์ว่าปี 65 จะมียอดการใช้รถยนต์ไฟฟ้า BEV สะสมรวมประมาณ 10,000 คัน ซึ่งเป็นการเติบโตอย่างก้าวกระโดด
.
อ่านเพิ่มเติม คลิก https://www.thaigov.go.th/news/contents/details/53360
#ไทยคู่ฟ้า #ร่วมต้านโควิด19
-------------------

ที่มา : https://www.thaigov.go.th/news/contents/details/53483