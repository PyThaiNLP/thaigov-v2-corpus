รัฐบาลไทย-ข่าวทำเนียบรัฐบาล-รมว.เฮ้ง เผย บรรยากาศการให้บริการตรวจโควิด -19 เชิงรุก แก่ผู้ประกันตนและประชาชนทั่วไป ที่สนามไทย – ญี่ปุ่น ดินแดง วันแรก ราบรื่น ไร้อุปสรรค


วันจันทร์ที่ 12 กรกฎาคม 2564
รมว.เฮ้ง เผย บรรยากาศการให้บริการตรวจโควิด -19 เชิงรุก แก่ผู้ประกันตนและประชาชนทั่วไป ที่สนามไทย – ญี่ปุ่น ดินแดง วันแรก ราบรื่น ไร้อุปสรรค
รัฐมนตรีว่ากากระทรวงแรงงาน เผย บรรยากาศการให้บริการตรวจโควิด -19 เชิงรุก แก่ผู้ประกันตนและประชาชนทั่วไป ที่สนามไทย – ญี่ปุ่น ดินแดง วันแรก ราบรื่น ไร้อุปสรรค
เมื่อวันที่ 12 กรกฎาคม 2564 นายสุชาติ ชมกลิ่น รัฐมนตรีว่าการกระทรวงแรงงาน เปิดเผยถึงความคืบหน้าการตรวจโควิด-19 เชิงรุก เพื่อผู้ประกันตนในระบบประกันสังคมตามมาตรา 33,39,40 และประชาชนทั่วไป ตามโครงการแรงงาน…เราสู้ด้วยกัน ที่อาคารกีฬาเวสน์ 1 ศูนย์เยาวชนกรุงเทพมหานคร (ไทย – ญี่ปุ่น) เขตดินแดง กรุงเทพมหานคร เป็นสถานที่ตรวจ ซึ่งในวันนี้เป็นวันแรก จากรายงานในเบื้องต้นยังไม่พบปัญหาอุปสรรคใด ๆ ทุกอย่างราบรื่น เป็นไปตามขั้นตอนและมาตรการที่กรมควบคุมโรค กระทรวงสาธารณสุขกำหนด
นายสุชาติ ยังกล่าวถึงการเปิดตรวจโควิดเชิงรุกในครั้งนี้ เนื่องจากสถานการณ์การแพร่ระบาดของโรคโควิด-19 ระลอกใหม่ครั้งนี้ ซึ่งมีผู้สัมผัสใกล้ชิดกับกลุ่มเสี่ยงจำเป็นจะต้องเข้ารับการตรวจหาเชื้อเป็นจำนวนมาก ทำให้ขณะนี้หลายโรงพยาบาลของรัฐและเอกชนเกิดความแออัด ต้องรอคิวนาน และเพื่อเป็นการอำนวยความสะดวกแก่ผู้ประกันตนและประชาชนทั่วไปให้ได้รับการตรวจอย่างรวดเร็ว พล.อ.ประยุทธ์ จันทร์โอชา นายกรัฐมนตรี และ รมว.กลาโหม กระทรวงแรงงาน ภายใต้การกำกับดูแลโดยพล.อ.ประวิตร วงษ์สุวรรณ รองนายกรัฐมนตรี จึงได้สั่งการให้กระทรวงแรงงาน โดย สปส. บูรณาการร่วมกับ กระทรวงมหาดไทย (มท.) โดยกรุงเทพมหานคร (กทม.) และสำนักงานหลักประกันสุขภาพแห่งชาติ (สปสช.) ดำเนินการตรวจโควิด-19 เชิงรุก ให้กับผู้ประกันตนมาตรา 33 ,39 และมาตรา 40 และประชาชนทั่วไป ภายใต้ โครงการ“แรงงาน…เราสู้ด้วยกัน” ณ อาคารกีฬาเวสน์ 1 ศูนย์เยาวชนกรุงเทพมหานคร (ไทย-ญี่ปุ่น) เขตดินแดง กรุงเทพมหานคร สำหรับขั้นตอนการลงทะเบียนออนไลน์เพื่อจองคิวตรวจของผู้ประกันตนและประชาชนทั่วไปสามารถเข้าเว็บไซต์กูเกิ้ล แล้วพิมพ์คำว่า “แรงงานเราสู้ด้วยกัน” หรือคลิกที่ลิงค์นี้ https://sso.icntracking.com/icntracking/self_register.php กรอกเลขประจำตัวประชาชน 13 หลัก หรือเลขพาสปอร์ต กรอกข้อมูลประเมินความเสี่ยงตามที่กรมควบคุมโรค กระทรวงสาธารณสุขกำหนด ซึ่งเป็นบุคคลที่มีกลุ่มเสี่ยงหรือมีอาการป่วย ผู้ประกันตนจะต้องพกบัตรประชาชน พร้อมสำเนา 1 ชุด เพื่อใช้เป็นหลักฐานในการตรวจ หากรายใดลงทะเบียนแล้วไม่มาตรวจตามนัดจะต้องลงทะเบียนใหม่ เมื่อเข้ารับการตรวจหาเชื้อโควิด -19 เรียบร้อยแล้วสามารถกลับบ้านได้ทันที ทางโรงพยาบาลจะแจ้งผลการตรวจคัดกรองโควิด 19 ผ่าน 3 ช่องทาง คือ QR Code ทาง SMS และทางโทรศัพท์ แต่ในกรณีที่ผู้ประกันตนที่ยังไม่ได้รับผลการตรวจคัดกรอง อาจเนื่องจากกรอกหมายเลขโทรศัพท์ไม่ถูกต้อง สามารถโทรสอบถาม 1506 กด 6 การลงทะเบียนออนไลน์เริ่มเปิดให้ลงทะเบียนตั้งแต่วันที่ 10 ก.ค.64 เป็นต้นไป โดยแต่ละวันสามารถตรวจได้วันละ 2,000 คน แบ่งเป็นช่วงเช้า 1,000 คน ช่วงบ่าย 1,000 คน
ส่วนขั้นตอนการตรวจโควิด -19 เชิงรุกนั้น 1) ผู้ที่มาตรวจตามคิวที่จองไว้จะต้องเตรียมบัตรประชาชน และถ่ายสำเนาบัตรประชาชนไปด้วย 2) แสดงหน้าจอโทรศัพท์ให้เจ้าหน้าที่เห็นว่าผ่านการจองมาก่อน 3) กรอกใบยินยอมรับการตรวจ และเซ็นสำเนาถูกต้องในสำเนาบัตรประชาชน 4) สอบสวนโรคพร้อมรับอุปกรณ์การตรวจ 5) ดำเนินการตรวจด้วยวิธี RT-PCR (แหย่จมูก) 6) เจ้าหน้าที่จะแจกกระดาษให้ เพื่อติดตามผลการตรวจ ซึ่งหากตรวจแล้วพบเชื้อแต่ไม่มีอาการจะถูกส่งเข้ารักษาตัวใน Hospitel ส่วนผู้ที่มีอาการจะถูกส่งไปรักษายังโรงพยาบาลในเครือประกันสังคม ซึ่งจะมีทีมแพทย์และพยาบาลดูแล ส่วนค่ารักษาพยาบาลผู้ประกันตนจะเบิกกับสำนักงานประกันสังคม และประชาชนทั่วไปจะเบิกกับ สปสช. ทั้งนี้ สอบถามเพิ่มเติมได้ที่ สายด่วนให้คำปรึกษาผู้ประกันตนและประชาชนทั่วไปตรวจโควิด-19 เชิงรุก โทร.1506 กด 6

ที่มา : https://www.thaigov.go.th/news/contents/details/43667