รัฐบาลไทย-ข่าวทำเนียบรัฐบาล-เปิดศักราชใหม่อีสานเกตเวย์ ส่งออกสินค้าเกษตรด้วยรถไฟ “ลาว-จีน”


วันอาทิตย์ที่ 24 เมษายน 2565
เปิดศักราชใหม่อีสานเกตเวย์ ส่งออกสินค้าเกษตรด้วยรถไฟ “ลาว-จีน”
เปิดศักราชใหม่อีสานเกตเวย์ ส่งออกสินค้าเกษตรด้วยรถไฟ “ลาว-จีน” “รัฐมนตรีเฉลิมชัย” เร่งสร้างรายได้เข้าประเทศ ประกาศความสำเร็จส่งออกทุเรียนไทยล็อตใหญ่โดยรถไฟถึงจีนแล้ววันนี้เป็นขบวนแรก “อลงกรณ์” เผยร่นเวลาการขนส่งเหลือวันครึ่ง ผู้ส่งออกสนใจคึกคัก
ดร.เฉลิมชัย ศรีอ่อน รัฐมนตรีว่าการกระทรวงเกษตรและสหกรณ์ ในฐานะประธานคณะกรรมการพัฒนาและบริหารจัดการผลไม้(Fruit Board ) เปิดเผยวันนี้ (24 เม.ย.) ว่าขอแสดงความชื่นชมต่อความสำเร็จในการส่งออกทุเรียนไทยล็อตใหญ่ที่สุด 500 ตัน 27 ตู้คอนเทนเนอร์ของฤดูกาลผลิตผลไม้ปี 2565 ที่ขนส่งบนเส้นทางรถไฟสายลาว-จีนตามนโยบายอีสานเกตเวย์และเป็นการเปิดศักราชใหม่ของการขนส่งผลไม้ไทยด้วยระบบรางภายใต้พิธีสารการนำเข้าส่งออกผลไม้ระหว่างไทย-จีน โดยความร่วมมือระหว่างภาครัฐและภาคเอกชนของไทย-ลาวและจีนหลังจากทดสอบการส่งออกทุเรียน 2 ตู้คอนเทนเนอร์และมะพร้าวน้ำหอม 1 ตู้คอนเทนเนอร์เมื่อต้นเดือนที่ผ่านมาจากนี้จะขยายไปสู่การขนส่งผลไม้และสินค้าเกษตรอื่นๆ เช่น มังคุด ลำไย ข้าว ยางพารา มันสำปะหลัง น้ำตาล มะม่วง เป็นต้น เพื่อเร่งสร้างรายได้เข้าประเทศ
นายอลงกรณ์ พลบุตร ที่ปรึกษารัฐมนตรีว่าการกระทรวงเกษตรและสหกรณ์ ในฐานะประธานคณะทำงานของคณะกรรมการบริหารจัดการผลไม้ (Fruit Board) กล่าวว่า ทุเรียนล็อตใหญ่ล็อตแรกมาจากจังหวัดจันทบุรีจำนวน 27 ตู้ ซึ่งเป็นการขนส่งระบบผสมผสาน “ราง-รถ” โดยรถบรรทุกคอนเทนเนอร์รุ่นใหม่บรรทุกทุเรียนที่ผ่านการตรวจสอบโรคพืชไม่มีทุเรียนอ่อนและปลอดการปนเปื้อนโควิดเดินทางจากภาคตะวันอออกถึงจังหวัดหนองคายข้ามแม่น้ำโขงที่สะพานมิตรภาพไทย-ลาวแห่งที่1 ไปถ่ายตู้ที่ท่าบกท่านาแล้ง ก่อนลำเลียงไปขึ้นแคร่รถไฟที่สถานีเวียงจันทน์ใต้แล้วเดินทางไปยังสถานีรถไฟนาเตยในแขวงหลวงน้ำทา ก่อนยกขึ้นรถบรรทุกคอนเทนเนอร์เดินทางต่อไปด่านบ่อเต็นข้ามพรมแดน “ลาว-จีน” ไปตรวจโรคพืชและโควิดที่ด่านโมฮ่านในมณฑลยูนนาน
การขนส่งทุเรียนภายใต้พิธีสารไทย-จีนล็อตนี้ใช้เวลาเพียงวันครึ่งนับแต่ออกจากสถานีเวียงจันทน์ใต้ผ่านพิธีการสินค้าผ่านแดนจนถึงด่านโมฮ่านร่นเวลาได้เร็วกว่าเดิมเกินเท่าตัวเมื่อเทียบกับการทดสอบเมื่อต้นเดือนที่ผ่านมา โดยดร.เฉลิมชัย ศรีอ่อน รัฐมนตรีเกษตรว่าการกระทรวงเกษตรฯ และประธานฟรุ้ทบอร์ดได้มอบหมายให้ตน นายณฐกร สุวรรณธาดา คณะทำงานที่ปรึกษารัฐมนตรีเกษตรฯ และนายสุวิทย์ รัตนจินดา ประธานสมาพันธ์ผู้ให้บริการโลจิสติกส์ไทย เดินทางไปเจรจาความร่วมมือและประสานงานกับนายจันทอน สิทธิชัย ประธานกลุ่มบริษัทท่าบกท่านาแล้งและบริษัทเวียงจันทน์โลจิสติกส์ปาร์ค และสถานีเวียงจันทน์ใต้ของการรถไฟลาวฯ ระหว่างวันที่ 21 – 22 เมษายนที่ผ่านมา โดยได้รับความร่วมมืออย่างดียิ่ง
นายอลงกรณ์ กล่าวต่อไปว่า นอกจากนี้ ในสัปดาห์หน้าจะมีทุเรียนล็อตใหญ่จากจังหวัดตราดและจังหวัดภาคตะวันออกอีกอย่างน้อย 25 ตู้ ที่จะส่งออกโดยรถไฟสาย “ลาว-จีน” หลังจากประสบความสำเร็จในการประเดิมการขนส่งแบบเต็มขบวนรถไฟในวันนี้เป็นครั้งแรก โดยมีผู้ส่งออกแสดงความสนใจที่จะส่งออกด้วยระบบรางจำนวนมากนอกเหนือจากการขนส่งทางเรือทางรถและทางอากาศตามนโยบายบริหารโลจิสติกส์เกษตรของกระทรวงเกษตรฯ และฟรุ้ทบอร์ด

ที่มา : https://www.thaigov.go.th/news/contents/details/53858