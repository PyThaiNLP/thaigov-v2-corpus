รัฐบาลไทย-ข่าวทำเนียบรัฐบาล-ปลัด มท. สั่งการผู้ว่าฯ ทั่วประเทศ - กทม. สร้างการรับรู้ประชาชนร่วมกันสกัดกั้นโควิด-19 พร้อมตรียมแผนเผชิญเหตุหากสถานการณ์รุนแรงขึ้น และควบคุมการลักลอบเข้าประเทศโดยผิดกฎหมายอย่างเข้


วันพฤหัสบดีที่ 17 กุมภาพันธ์ 2565
พิมพ์
ปลัด มท. สั่งการผู้ว่าฯ ทั่วประเทศ - กทม. สร้างการรับรู้ประชาชนร่วมกันสกัดกั้นโควิด-19 พร้อมตรียมแผนเผชิญเหตุหากสถานการณ์รุนแรงขึ้น และควบคุมการลักลอบเข้าประเทศโดยผิดกฎหมายอย่างเข้
ปลัด มท. สั่งการผู้ว่าฯ ทั่วประเทศ - กทม. สร้างการรับรู้ประชาชนร่วมกันสกัดกั้นโควิด-19 พร้อมตรียมแผนเผชิญเหตุหากสถานการณ์รุนแรงขึ้น และควบคุมการลักลอบเข้าประเทศโดยผิดกฎหมายอย่างเข้มข้นต่อเนื่อง
วันนี้ (17 ก.พ. 65) นายสุทธิพงษ์ จุลเจริญ ปลัดกระทรวงมหาดไทย ในฐานะหัวหน้าผู้รับผิดชอบในการแก้ไขสถานการณ์ฉุกเฉินในส่วนที่เกี่ยวกับการสั่งการและประสานกับผู้ว่าราชการจังหวัดและผู้ว่าราชการกรุงเทพมหานคร เปิดเผยว่า จากสถานการณ์การแพร่ระบาดของโรคติดเชื้อไวรัสโคโรนา 2019 (โควิด - 19) ที่ยังคงพบจำนวนผู้ติดเชื้อในกรุงเทพมหานคร และจังหวัดต่าง ๆ อย่างต่อเนื่อง พลเอก ประยุทธ์ จันทร์โอชา นายกรัฐมนตรี ได้มีข้อสั่งการในการประชุมคณะกรรมการศูนย์บริหารสถานการณ์โควิด-19 (ศบค.) เพื่อให้การแก้ไขสถานการณ์เป็นไปอย่างต่อเนื่อง มีการปฏิบัติตามมาตรการทางสาธารณสุข เกิดความร่วมมือของพี่น้องประชาชน และ พลเอก อนุพงษ์ เผ่าจินดา รัฐมนตรีว่าการกระทรวงมหาดไทย ได้เน้นย้ำให้ดำเนินมาตรการสกัดกั้นการแพร่ระบาดของโรคโควิด-19 โดยเฉพาะอย่างยิ่งตามแนวชายแดนประเทศเพื่อนบ้าน การสกัดกั้นการลักลอบเดินทางเข้าเมืองโดยผิดกฎหมายตามแนวชายแดนประเทศเพื่อนบ้าน
นายสุทธิพงษ์ จุลเจริญ ปลัดกระทรวงมหาดไทย กล่าวว่า เพื่อให้การแก้ไขสถานการณ์การแพร่ระบาดของโรคโควิด-19 เป็นไปอย่างเข้มข้นต่อเนื่อง จึงได้สั่งการไปยังผู้ว่าราชการจังหวัดทุกจังหวัดและกรุงเทพมหานคร สร้างการรับรู้สถานการณ์การแพร่ระบาดของโรคโควิด - 19 จำนวนผู้ติดเชื้อ และมาตรการควบคุมโรคในประเทศไทย พร้อมสร้างความร่วมมือกับทุกภาคส่วนในการป้องกันการแพร่ระบาดและลดจำนวนผู้ติดเชื้อให้ได้โดยเร็วที่สุด และรณรงค์ให้ประชาชนปฏิบัติตามมาตรการควบคุมโรคอย่างเคร่งครัด โดยใช้กลไกในระดับพื้นที่ อาทิ กำนัน ผู้ใหญ่บ้าน ผู้นำหมู่บ้าน/ชุมชน สื่อสารทำความเข้าใจและติดตามเฝ้าระวังการแพร่ระบาดของโรคโควิด - 19 ผ่านทุกช่องทางสื่อสาร ทั้งหอกระจายข่าว เสียงตามสาย โซเชียลมีเดีย เดินเคาะประตูบ้าน ฯลฯ รวมถึงจัดเตรียมเผนผชิญเหตุกรณีสถานการณ์การแพร่ระบาดของโรคโควิด - 19 ทวีความรุนแรงมากขึ้น นอกจากนี้ ให้ดำเนินมาตรการควบคุมการลักลอบเข้าประเทศและการเคลื่อนย้ายแรงงานผิดกฎหมายตามแนวชายแดน พื้นที่ตอนใน และหมู่บ้าน อย่างเคร่งครัด โดยบูรณาการและประสานการปฏิบัติกับกองกำลังป้องกันชายแดน เจ้าหน้าที่ฝ่ายปกครอง กำนัน ผู้ใหญ่บ้าน ผู้นำชุมชน และประชาชนในพื้นที่ ตรวจสอบบุคคลแปลกหน้าที่เดินทางเข้ามาในหมู่บ้าน/ชุมชน และสถานประกอบการ/โรงงานในพื้นที่ ไม่ให้มีแรงงานต่างด้าวผิดกฎหมาย
"ได้สั่งการให้ผู้ว่าราชการจังหวัดเน้นย้ำเจ้าหน้าที่ผู้ปฏิบัติงานให้ปฏิบัติหน้าที่อย่างเข้มงวด ตลอดจนสร้างการตระหนักรู้ให้กับประชาชนในพื้นที่ รวมทั้งสืบสวนขยายผลการจับกุมแรงงานต่างด้าวที่ลักลอบเข้าประเทศ โดยเฉพาะนายหน้า ผู้นำพา และสถานประกอบการที่ไม่ปฏิบัติตามกฎหมาย เรียกรับผลประโยชน์และนำเข้าแรงงานต่างด้าว ให้ดำเนินการทางกฎหมายอย่างเด็ดขาด ไม่มีละเว้น" นายสุทธิพงษ์ฯ กล่าวเน้นย้ำ

ที่มา : https://www.thaigov.go.th/news/contents/details/51666