รัฐบาลไทย-ข่าวทำเนียบรัฐบาล-​กระทรวงอุตฯ ขานรับนโยบาย EV เต็มสูบ ออกมาตรฐาน “รถตุ๊กตุ๊กไฟฟ้า และยานยนต์อัจฉริยะ” รวดเดียว 33 มาตรฐาน คาดทั้งปี 97 มาตรฐาน ตอกย้ำผู้นำด้านยานยนต์และชิ้นส่วนยานยนต์แห่งอาเซียน


วันจันทร์ที่ 23 สิงหาคม 2564
พิมพ์
​กระทรวงอุตฯ ขานรับนโยบาย EV เต็มสูบ ออกมาตรฐาน “รถตุ๊กตุ๊กไฟฟ้า และยานยนต์อัจฉริยะ” รวดเดียว 33 มาตรฐาน คาดทั้งปี 97 มาตรฐาน ตอกย้ำผู้นำด้านยานยนต์และชิ้นส่วนยานยนต์แห่งอาเซียน
บอร์ด สมอ.ได้มีมติเห็นชอบมาตรฐานที่เกี่ยวข้องกับยานยนต์ไฟฟ้าไปทั้งสิ้น 33 มาตรฐาน ทั้งมาตรฐานรถตุ๊กตุ๊กไฟฟ้า ยานยนต์อัจฉริยะ  อุปกรณ์ไฟฟ้าในรถยนต์ EV เพื่อเตรียมพร้อมยกระดับภาคอุตสาหกรรมยานยนต์ของประเทศ
กระทรวงอุตฯ ขานรับนโยบาย EV เต็มสูบ ออกมาตรฐาน “รถตุ๊กตุ๊กไฟฟ้า และยานยนต์อัจฉริยะ” รวดเดียว 33 มาตรฐาน คาดทั้งปี 97 มาตรฐาน ตอกย้ำผู้นำด้านยานยนต์และชิ้นส่วนยานยนต์แห่งอาเซียน
นายสุริยะ จึงรุ่งเรืองกิจ รัฐมนตรีว่าการกระทรวงอุตสาหกรรม เปิดเผยภายหลังการประชุมคณะกรรมการมาตรฐานผลิตภัณฑ์อุตสาหกรรม (บอร์ด สมอ.) เมื่อวันที่ 17 สิงหาคม 2564 ที่ผ่านมาว่า รัฐบาลได้ส่งเสริมให้ประเทศไทยก้าวสู่การเป็นฐานการผลิตยานยนต์ไฟฟ้าและชิ้นส่วนที่สำคัญของโลก คณะกรรมการนโยบายยานยนต์ไฟฟ้าแห่งชาติ (บอร์ด EV) ที่มีท่านนายกรัฐมนตรี พลเอกประยุทธ์ จันทร์โอชา เป็นประธานได้กำหนดแนวทางการส่งเสริมยานยนต์ไฟฟ้า (EV) ซึ่งกระทรวงอุตสาหกรรมได้ขานรับนโยบายดังกล่าว โดยล่าสุด บอร์ด สมอ.ได้มีมติเห็นชอบมาตรฐานที่เกี่ยวข้องกับยานยนต์ไฟฟ้าไปทั้งสิ้น 33 มาตรฐาน ทั้งมาตรฐานรถตุ๊กตุ๊กไฟฟ้า ยานยนต์อัจฉริยะ  อุปกรณ์ไฟฟ้าในรถยนต์ EV เพื่อเตรียมพร้อมยกระดับภาคอุตสาหกรรมยานยนต์ของประเทศเข้าสู่อุตสาหกรรมยานยนต์ไฟฟ้าอย่างเต็มรูปแบบ และรักษาฐานการผลิต ตลอดจน ความเป็นผู้นำด้านยานยนต์และชิ้นส่วนของอาเซียนต่อไป
นายจุลพงษ์ ทวีศรี รองปลัดกระทรวงอุตสาหกรรม ในฐานะประธานคณะกรรมการมาตรฐานผลิตภัณฑ์อุตสาหกรรม (กมอ.) เปิดเผยว่า การประชุม บอร์ด สมอ. ในครั้งนี้ ได้มีมติเห็นชอบมาตรฐานรถตุ๊กตุ๊กไฟฟ้า มอก. 3264-25XX  หลังจากที่ได้กำหนดมาตรฐานที่เกี่ยวข้องกับยานยนต์ไฟฟ้าไปแล้ว 2 มาตรฐาน คือ มอก.2952-2561 รถจักรยานยนต์ไฟฟ้า และ มอก. 3026-2563 รถยนต์ไฟฟ้าทั้งรถยนต์นั่ง รถบัส รถปิกอัพ และรถบรรทุก เพื่อขับเคลื่อนนโยบายส่งเสริม EV ให้เป็นไปอย่างต่อเนื่อง  นอกจากนี้ บอร์ดยังได้เห็นชอบมาตรฐานที่เกี่ยวข้องกับระบบขนส่งและยานยนต์อัจฉริยะที่เน้นด้านความปลอดภัยในการขับขี่ อาทิ มาตรฐานระบบช่วยตัดสินใจในการเปลี่ยนช่องทางเดินรถ  ระบบตรวจจับคนเดินถนนและลดความรุนแรงจากการชน  ระบบควบคุมความเร็วอัตโนมัติ  ระบบจอดรถอัตโนมัติ  ระบบไฟเตือนการห้ามล้อฉุกเฉิน  และระบบลดความเสียหายจากการชนด้านหน้า  รวมทั้ง มาตรฐานสินค้าประเภทอื่นๆ อีกด้วย เช่น มาตรฐานเคเบิลเส้นใยนำแสง  ไดร์เป่าผม  เครื่องหนีบผม เครื่องดัดผม เครื่องม้วนผม เครื่องเล่นสนาม และแผ่นฉนวนความร้อน เป็นต้น รวมทั้งสิ้น 46 มาตรฐาน  ซึ่งผมได้กำชับให้ สมอ. เร่งดำเนินการประกาศใช้มาตรฐานดังกล่าวให้เร็วที่สุด พร้อมทั้งให้ไปศึกษาและจัดทำมาตรฐานเรือไฟฟ้า เพื่อเร่งประกาศเป็นมาตรฐานให้เร็วที่สุดต่อไปอีกด้วย
นายวันชัย พนมชัย เลขาธิการสำนักงานมาตรฐานผลิตภัณฑ์อุตสาหกรรม กล่าวเพิ่มเติมว่า ตั้งแต่รัฐบาลได้มีนโยบายเรื่องรถยนต์ไฟฟ้าออกมา สมอ. ได้ประกาศมาตรฐานที่เกี่ยวข้องกับยานยนต์ไฟฟ้าไปแล้วทั้งสิ้น 82 มาตรฐาน และอยู่ระหว่างจัดทำอีก 15 เรื่อง  คาดว่าทั้งปีนี้น่าจะประกาศได้ 97 เรื่อง  โดยในส่วนของมาตรฐานที่เกี่ยวกับยานยนต์อัจฉริยะ เช่น ระบบตรวจจับคนเดินถนน ระบบลดความเสียหายจากการชนด้านหน้า ระบบตรวจจับผู้ขับขี่รถจักรยานยนต์ ฯลฯ  จะช่วยสร้างความปลอดภัยให้กับผู้ใช้รถและใช้ถนน  สมอ.จะได้พิจารณาความเหมาะสมในการกำหนดให้รถทุกคันต้องติดตั้งระบบดังกล่าวต่อไป

ที่มา : https://www.thaigov.go.th/news/contents/details/45086