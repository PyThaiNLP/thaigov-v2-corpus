รัฐบาลไทย-ข่าวทำเนียบรัฐบาล-รมช.มนัญญา เปิดตลาดกลางสินค้าการเกษตรประจำอำเภอ สหกรณ์การเกษตรสารภีโชคชัย จำกัด


วันอาทิตย์ที่ 19 ธันวาคม 2564
รมช.มนัญญา เปิดตลาดกลางสินค้าการเกษตรประจำอำเภอ สหกรณ์การเกษตรสารภีโชคชัย จำกัด
รมช.มนัญญา เปิดตลาดกลางสินค้าการเกษตรประจำอำเภอ สหกรณ์การเกษตรสารภีโชคชัย จำกัด
รมช.มนัญญา ไทยเศรษฐ์ รัฐมนตรีช่วยว่าการกระทรวงเกษตรและสหกรณ์ เป็นประธานเปิดตลาดกลางสินค้าการเกษตรประจำอำเภอ สหกรณ์การเกษตรสารภีโชคชัย จำกัด ในโอกาสลงพื้นที่ติดตามความก้าวหน้าการดำเนินงานโครงการของกระทรวงเกษตรและสหกรณ์ ตลอดจนมอบนโยบายเพื่อขับเคลื่อนการพัฒนาและยกระดับคุณภาพชีวิตของเกษตรกรในพื้นที่ จ.นครราชสีมา พร้อมด้วย นายวิศิษฐ์ ศรีสุวรรณ์ อธิบดีกรมส่งเสริมสหกรณ์ นายโอภาส ทองยงค์ อธิบดีกรมตรวจบัญชีสหกรณ์ นายประกอบ เผ่าพงศ์ รองอธิบดีกรมส่งเสริมสหกรณ์ นายภัสชญภณ หมื่นแจ้ง รองอธิบดีกรมวิชาการเกษตร โดยมี นายภูมิสิทธิ์ วังคีรี รองผู้ว่าราชการจังหวัดนครราชสีมา หัวหน้าส่วนราชการ สมาชิกสหกรณ์ และเกษตรกรในพื้นที่ ให้การต้อนรับ ณ ตลาดกลางสินค้าเกษตรสหกรณ์การเกษตรสารภีโชคชัย จำกัด บ้านกอก ต.พลับพลา อ.โชคชัย จ.นครราชสีมา
รมช.มนัญญา กล่าวว่า กระทรวงเกษตรและสหกรณ์ได้ผลักดันและสนับสนุนงบประมาณเพื่อให้สถาบันเกษตรกรจัดซื้อ จัดหาและก่อสร้างปัจจัยพื้นฐานด้านการจัดเก็บพืชผลไว้รอราคาและเพื่อแปรรูป รวมถึงปัจจัยโครงสร้างพื้นฐานและอุปกรณ์อื่นที่จำเป็น เพื่อการเก็บรักษาและสร้างเสถียรภาพด้านราคาในสินค้าเกษตร โดยเฉพาะอย่างยิ่ง ข้าวโพดเลี้ยงสัตว์ ซึ่งจังหวัดนครราชสีมา เป็นแหล่งการเพาะปลูกที่สำคัญ ดังนั้น การได้รับการสนับสนุนปัจจัยโครงสร้างพื้นฐานและอุปกรณ์อื่นที่จำเป็น ในการดำเนินธุรกิจ รวบรวมผลผลิตทางการเกษตร จึงเป็นประโยชน์และสามารถช่วยเหลือสมาชิกและเกษตรกรในการจำหน่ายผลผลิตได้เป็นอย่างดี ซึ่งสหกรณ์การเกษตรสารภีโชคชัย จำกัด ได้ขับเคลื่อนงานนโยบายกระทรวงเกษตรฯ ด้านการพัฒนาสหกรณ์ให้เกิดความเข้มแข็ง โดยได้รับการสนับสนุนเงินอุดหนุนเพื่อจัดหาครุภัณฑ์ และสิ่งก่อสร้างจากกรมส่งเสริมสหกรณ์ เพื่อตอบสนองความต้องการของสมาชิกสหกรณ์ให้สามารถลดต้นทุน และเพิ่มรายได้ให้แก่เกษตรกร
ทั้งนี้ ในปีงบประมาณ พ.ศ.2564 สหกรณ์เกษตรสารภีโชคชัยได้รับสนับสนุนงบประมาณโครงการปรับโครงสร้างการผลิต  การรวบรวมและการแปรรูปของสถาบันเกษตรกรรองรับผลผลิตทางการเกษตร (พ.ร.ก.เงินกู้โควิด -19 พ.ศ.2563) จำนวน  4  รายการ วงเงินรวม 38,849,700 บาท ได้แก่ 1) เครื่องอบลดความชื้น (ข้าวโพดเลี้ยงสัตว์)  กำลังการผลิตขนาด 300 ตัน/วัน พร้อมโรงคลุม 2) ลานตากคอนกรีตเสริมเหล็ก พื้นที่ไม่น้อยกว่า  800 ตารางเมตร 3) รถแทรกเตอร์ขนาดไม่น้อยกว่า 95 แรงม้าพร้อมอุปกรณ์ 4) รถไถเดินตาม ขนาดไม่น้อยกว่า  11 แรงม้าพร้อมอุปกรณ์
“ความสมบูรณ์ของระบบสหกรณ์ต้องเริ่มตั้งแต่ต้นน้ำ กลางน้ำ และปลายน้ำ ซึ่งโคราชเป็นแบบอย่างที่ดีในการขับเคลื่อนงานสหกรณ์ เนื่องจากสหกรณ์มีความเข้มแข็งสามารถนำนโยบายลงมาสู่การปฏิบัติได้เป็นอย่างดี สมาชิกจึงมีความเข็มแข็งไปด้วย สำหรับโรงอบนั้น มีความสำคัญ ซึ่งสหกรณ์สามารถใช้ประโยชน์ โดยนำผลผลิตข้าวโพดเลี้ยงสัตว์เข้าเครื่องอบลดปริมาณความชื้นลงตามเกณฑ์มาตรฐาน เพื่อเก็บรักษาผลผลิตไว้รอการจำหน่าย และช่วยเพิ่มมูลค่าให้กับสินค้าการเกษตรด้วย” รมช.มนัญญา กล่าว
สำหรับสหกรณ์การเกษตรสารภีโชคชัย จำกัด เป็นสหกรณ์ขนาดใหญ่พิเศษ ปัจจุบันสหกรณ์มีสมาชิก 3,594 ราย ทุนดำเนินงาน  720.073  ล้านบาท  ทุนเรือนหุ้น  285 ล้านบาท  ทุนสำรอง 79  ล้านบาท สหกรณ์รวบรวมผลผลิตจากสมาชิก โดยเฉพาะข้าวโพดเลี้ยงสัตว์ และมันสำปะหลัง  มีปริมาณรับซื้อข้าวโพด (ต.ค.- 16 ธ.ค.64) จำนวน 3,472,985 กิโลกรัม คิดเป็นมูลค่า 35,006,259 บาท
โอกาสนี้ รมช.มนัญญา ได้พบปะสมาชิกสหกรณ์ พร้อมมอบปัจจัยการผลิตแก่ตัวแทน จำนวน 200 ชุด และเป็นประธานเปิดผ้าแพรตลาดกลางสินค้าเกษตรสหกรณ์การเกษตรสารภีโชคชัย จากนั้นได้เยี่ยมชมนิทรรศการของหน่วยงานในสังกัดกระทรวงเกษตรและสหกรณ์ ชมกระบวนการรวบรวมและอบลดความชื้นข้าวโพดเลี้ยงสัตว์ ของเครื่องอบลดความชื้น ตลอดจนเยี่ยมชมผลผลิตทางการเกษตรของเกษตรรุ่นใหม่ ตามโครงการนำลูกหลานเกษตรกรลับบ้านฯ อาทิ พุทราสามรส พุทรานมสด มะพร้อมน้ำหอม เป็นต้น

ที่มา : https://www.thaigov.go.th/news/contents/details/49632