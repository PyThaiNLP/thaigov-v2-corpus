รัฐบาลไทย-ข่าวทำเนียบรัฐบาล-ก.แรงงาน ลุยอัพสกิลแรงงานนอกระบบ หนุนท่องเที่ยวอันดามัน กระตุ้นเศรษฐกิจฐานราก


วันศุกร์ที่ 19 สิงหาคม 2565
พิมพ์
ก.แรงงาน ลุยอัพสกิลแรงงานนอกระบบ หนุนท่องเที่ยวอันดามัน กระตุ้นเศรษฐกิจฐานราก
ก.แรงงาน ลุยอัพสกิลแรงงานนอกระบบ หนุนท่องเที่ยวอันดามัน กระตุ้นเศรษฐกิจฐานราก
นางบุปผา พันธุ์เพ็ง รองปลัดกระทรวงแรงงาน ลงพื้นที่จังหวัดพังงา เพื่อติดตามการดำเนินงานโครงการแก้ไขปัญหาความเดือดร้อนด้านอาชีพ กิจกรรมพัฒนาทักษะฝีมือ กลุ่มแม่บ้านเกษตรกรบ้านบ่อแสน ร่วมกับหน่วยงานที่เกี่ยวข้อง โดยมี ปลัดจังหวัด พัฒนาสังคมและความมั่นคงของมนุษย์จังหวัด ผู้แทนพาณิชย์จังหวัด ผู้แทนพัฒนาการจังหวัด อดีตผู้ใหญ่บ้าน อาสาสมัครแรงงาน ร่วมต้อนรับ ณ กลุ่มแม่บ้านเกษตรกรบ้านบ่อแสน ตำบลบ่อแสน อำเภอทับปุดจังหวัดพังงา
นางบุปผา กล่าวว่า รัฐบาลภายใต้การนำของท่าน พล.อ.ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม และท่าน พล.อ.ประวิตร วงษ์สุวรรณ รองนายกรัฐมนตรีซึ่งกำกับดูแลกระทรวงแรงงาน ได้ให้ความสำคัญกับการส่งเสริมทักษะฝีมือแรงงานให้กับกลุ่มวิสาหกิจชุมชน กลุ่มอาชีพต่าง ๆ ให้ได้รับความรู้ทักษะฝีมือ สร้างความเข้มแข็งและมั่นคงให้แก่เศรษฐกิจฐานรากในระดับชุมชนของประเทศสอดคล้องกับนโยบายของท่านสุชาติ ชมกลิ่น รัฐมนตรีว่าการกระทรวงแรงงาน ที่ต้องการยกระดับศักยภาพและดูแลสิทธิแรงงานนอกระบบให้ได้รับการคุ้มครองเพื่อรองรับ พ.ร.บ. ส่งเสริมการพัฒนาคุณภาพชีวิตและคุ้มครองแรงงานนอกระบบ และในวันนี้ดิฉันได้ลงพื้นที่จังหวัดพังงาเพื่อเยี่ยมกลุ่มแม่บ้านเกษตรกรบ้านบ่อแสน ซึ่งมีอาชีพทำการเกษตร และได้ประกอบอาชีพเสริมทำผ้ามัดย้อมโดยใช้สีธรรมชาติจากเปลือกลูกชก หรือเปลือกลูกเหนา ทำสี นำไปทำผ้าพันคอ ผ้าคลุมไหล่ กระเป๋าทำมือ มีผลิตภัณฑ์ที่หลากหลาย โดยได้รับงบประมาณโครงการแก้ไขปัญหาความเดือดร้อนด้านอาชีพ จากสำนักงานแรงงานจังหวัด และได้รับการต่อยอดจากหน่วยงานต่าง ๆ เช่น สำนักงานเกษตรและสหกรณ์จังหวัด สำนักงานพาณิชย์จังหวัด สำนักงานพัฒนาชุมชนจังหวัด วิทยาลัยชุมชนพังงา มหาวิทยาลัยราชภัฏภูเก็ต เกษตรอำเภอกะปง และเกษตรจังหวัดพังงา เป็นต้น ซึ่งถือได้ว่าเป็นแบบอย่างการพัฒนาทักษะอาชีพที่ประสบความสำเร็จ ใช้ศักยภาพในท้องถิ่นมาต่อยอดสร้างผลิตภัณฑ์สร้างรายได้ให้กับกลุ่ม นับเป็นความสำเร็จของทุกภาคส่วน เป็นกำลังสำคัญต่อการสร้างรายได้ให้กับแรงงาน เป็นการพัฒนาเศรษฐกิจของชุมชน เป็นเศรษฐกิจฐานรากของประเทศไทย การมีรายได้ที่พอเพียง ทำให้สังคมของพี่น้องประชาชนมีความสุข เป็นการส่งเสริมให้มีการรวมกลุ่มคลายความเครียด สร้างสุขภาพจิตที่ดีสร้างคุณค่าให้กับตนเองและชุมชน อีกทั้งยังเป็นการส่งเสริมการท่องเที่ยวในพื้นที่ ให้สามารถสร้างเศรษฐกิจและรายได้ให้กับชุมชนได้อีกด้วย
"กระทรวงแรงงานขอขอบคุณความร่วมมือจากทุกภาคส่วน รวมทั้งอาสาสมัครแรงงานที่เป็นตัวเชื่อมกับหน่วยงานต่าง ๆ ในพื้นที่อำเภอ ตำบล ชุมชน ซึ่งอาสาสมัครแรงงานเหล่านี้เป็นฟันเฟืองสำคัญในการนำภารกิจกระทรวงแรงงานไปสู่ประชาชนในพื้นที่ เพื่อให้ประชาชนมีงานทำ มีทักษะฝีมือ มีอาชีพมีรายได้ ได้รับคุ้มครองและมีหลักประกันทางสังคมที่ยั่งยืนอีกด้วย" นางบุปผา กล่าวท้ายสุด
+++++++++++++++++++
กองเผยแพร่และประชาสัมพันธ์
19 สิงหาคม 2565

ที่มา : https://www.thaigov.go.th/news/contents/details/58186