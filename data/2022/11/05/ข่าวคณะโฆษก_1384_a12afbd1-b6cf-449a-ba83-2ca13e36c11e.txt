รัฐบาลไทย-ข่าวทำเนียบรัฐบาล-โฆษกรัฐบาลลงพื้นที่ภูเก็ตดูความพร้อมมาตรการรับนักท่องเที่ยวช่วงเทศกาลสงกรานต์ พบบรรยากาศคึกคักทั้งชาวไทยและต่างชาติ คาดสงกรานต์ภูเก็ต เงินสะพัดกว่า 3 พันล้านบาท พ่อค้าแม่ค้าฝากขอบคุณ "บิ๊กตู่"


วันอาทิตย์ที่ 10 เมษายน 2565
พิมพ์
โฆษกรัฐบาลลงพื้นที่ภูเก็ตดูความพร้อมมาตรการรับนักท่องเที่ยวช่วงเทศกาลสงกรานต์ พบบรรยากาศคึกคักทั้งชาวไทยและต่างชาติ คาดสงกรานต์ภูเก็ต เงินสะพัดกว่า 3 พันล้านบาท พ่อค้าแม่ค้าฝากขอบคุณ "บิ๊กตู่"
โฆษกรัฐบาลลงพื้นที่ภูเก็ตดูความพร้อมมาตรการรับนักท่องเที่ยวช่วงเทศกาลสงกรานต์ พบบรรยากาศคึกคักทั้งชาวไทยและต่างชาติ คาดสงกรานต์ภูเก็ต เงินสะพัดกว่า 3 พันล้านบาท พ่อค้าแม่ค้าฝากขอบคุณ "บิ๊กตู่"
วันที่ 10 เมษายน 2565 นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า เมื่อวานนี้ตนได้เดินทางไปที่จังหวัดภูเก็ต เพื่อดูความพร้อมมาตรการรองรับนักท่องเที่ยวทั้งชาวไทยและชาวต่างชาติช่วงเทศกาลสงกรานต์ พบบรรยากาศการท่องเที่ยวของจังหวัดภูเก็ตยังคงคึกคักมากตามโครงการภูเก็ตแซนด์บ็อกซ์ ตั้งแต่ท่าอากาศยานนานาชาติภูเก็ต สังเกตเห็นได้ว่ามีจำนวนนักท่องเที่ยวทั้งชาวไทยและชาวต่างประเทศเดินทางเข้ามาใช้บริการเป็นจำนานมาก ขณะเดียวกัน เมื่อสำรวจบรรยากาศโดยรอบแหล่งท่องเที่ยวสำคัญของจังหวัดภูเก็ต พบเห็นกิจการร้านค้า เปิดให้บริการในระดับปกติด้วย และยังคงเข้มงวดในมาตรการ COVID Free Setting พร้อมรับนักท่องเที่ยวช่วงเทศกาลสงกรานต์ ทั้งนี้ หลังจากพลเอก ประยุทธ์  จันทร์โอชา นายกรัฐมนตรีและรัฐมนตรีว่าการกระทรวงกลาโหม มีนโยบายเปิดรับนักท่องเที่ยวชาวต่างชาติในโครงการ เมื่อวันที่ 1 กรกฎาคม 2564 ตอนนี้ยอดนักท่องเที่ยวสะสมอยู่ที่ 445,801 คนแล้ว (ข้อมูล ณ 8 เมษายน 2565)
โฆษกประจำสำนักนายกรัฐมนตรี กล่าวต่อไปว่า ในส่วนของสถานการณ์ท่องเที่ยวของจังหวัดภูเก็ตในช่วงวันหยุดยาวเทศกาลสงกรานต์ ระหว่างวันที่ 13-17 เมษายน 2565 (5 วัน) ได้มีจำนวนห้องพักเปิดให้บริการ 70,000 ห้อง คิดเป็น 70% ของห้องพักที่เปิดให้บริการ จากจำนวนห้องพักทั้งหมดในจังหวัดภูเก็ต อัตราการเข้าพักเฉลี่ยอยู่ที่ 44.46%  หลังจากนี้ ททท. ยังคาดว่าจะมีอัตราการเข้าพักเพิ่มขึ้นสูงถึง 60% เนื่องจากนักท่องเที่ยวชาวไทยส่วนใหญ่นิยมจองแบบ last minute คืนพักเฉลี่ย 2.49 คืน จำนวนผู้เยี่ยมเยือน (นักท่องเที่ยวคนไทยและต่างชาติ) 188,245 คน ก่อให้เกิดรายได้หมุนเวียนเฉลี่ย 3,241.26 ล้านบาท
"จากการลงไปพูดคุยสอบถามกับผู้ประกอบการรายย่อย พ่อค้า-แม่ค้า ยังได้ขอบคุณนายกรัฐมนตรีและรัฐบาลที่ให้ “ภูเก็ต” เป็นจังหวัดนำร่องในการเปิดประเทศ ทำให้เศรษฐกิจในพื้นที่คึกคัก ทั้งนี้ ในช่วงสงกรานต์ จังหวัดภูเก็ตจะมีการจัดกิจกรรม Water Festival เทศกาลวิถีน้ำ…วิถีไทย ครั้งที่ 7 “สายน้ำ ยาม ฟ้าใส” โดย ททท.ร่วมกับหน่วยงานภาครัฐ ภาคเอกชนในพื้นที่จังหวัดภูเก็ต ระหว่างวันที่ 11-12 เมษายน 2565 ณ บริเวณสนามหญ้าบริเวณสี่แยกชาร์เตอร์ อาคารพิพิธภัณฑ์เพอรานากันนิทัศน์ อาคารสถานีตำรวจภูธรตลาดใหญ่เดิม (นาฬิกา) เพื่อส่งเสริมการท่องเที่ยวในช่วงเทศกาลสงกรานต์และสืบสานประเพณีไทยตามมาตรการของ ศบค.และจังหวัดอย่างเคร่งครัด” นายธนกร กล่าว
...................

ที่มา : https://www.thaigov.go.th/news/contents/details/53470