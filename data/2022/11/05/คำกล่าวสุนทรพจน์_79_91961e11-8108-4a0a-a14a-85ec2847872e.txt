รัฐบาลไทย-ข่าวทำเนียบรัฐบาล-คำกล่าวนายกรัฐมนตรี สำหรับการรับตำแหน่งประธานบิมสเทค วันพุธที่ 30 มีนาคม 2565


วันพุธที่ 30 มีนาคม 2565
พิมพ์
คำกล่าวนายกรัฐมนตรี สำหรับการรับตำแหน่งประธานบิมสเทค วันพุธที่ 30 มีนาคม 2565
คำกล่าวนายกรัฐมนตรี สำหรับการรับตำแหน่งประธานบิมสเทค วันพุธที่ 30 มีนาคม 2565
ท่านประธานและผู้เข้าร่วมประชุมทุกท่าน
ผมขอแสดงความยินดีกับศรีลังกาที่ทำหน้าที่ประธานบิมสเทคได้เป็นอย่างดี ท่ามกลางความท้าทายมากมายจากทั้งการแพร่ระบาดของโควิด-19 และความผันผวนทางการเมืองและเศรษฐกิจโลก ดังพิสูจน์ได้จากความสำเร็จในการจัดประชุมผู้นำ ตลอดจนพิธีส่งมอบตำแหน่งประธานบิมสเทคในวันนี้
ผมมีความยินดีเป็นอย่างยิ่งที่ไทยได้รับตำแหน่งประธานบิมสเทคต่อจากประเทศศรีลังกา เป็นเวลา 2 ปี ต่อจากนี้ โดยในการเป็นประธานของไทย เรามุ่งมั่นที่จะสานต่อความสำเร็จของศรีลังกาและจะขับเคลื่อนบิมสเทคให้กลายเป็นภูมิภาคที่มีความมั่งคั่ง ยั่งยืน และเปิดกว้างสู่โอกาสทางเศรษฐกิจใหม่ ๆ ผ่านวิสัยทัศน์ และหัวข้อหลัก “โปรบิมสเทค” ดังที่ได้กล่าวมาแล้ว 3 ประการ คือ
หนึ่ง ความมั่งคั่ง ไทยจะมุ่งส่งเสริมให้บิมสเทคมีความมั่นคั่ง ผ่านการส่งเสริมกรอบความร่วมมือพหุภาคีในการฟื้นฟูเศรษฐกิจหลังการแพร่ระบาดของโควิด-19 โดยจากนี้ไปบิมสเทคจำเป็นต้องเชื่อมโยงกันให้มากขึ้นและในระยะยาวควรใช้ประโยชน์จากนวัตกรรมและเทคโนโลยีเพื่ออำนวยความสะดวกต่อการเคลื่อนย้ายข้ามพรมแดนภายใน
กลุ่มสมาชิกบิมสเทค
สอง  ความยั่งยืน ไทยจะมุ่งส่งเสริมให้ประเทศสมาชิกสนับสนุนซึ่งกันและกันอย่างต่อเนื่องในการต่อสู้กับความท้าทายต่าง ๆ โดยเฉพาะปัญหาความยากจน ภัยธรรมชาติ การเปลี่ยนแปลงสภาพภูมิอากาศ และโรคระบาด ขณะเดียวกันไทย จะให้ความสำคัญกับการสนับสนุนนโยบายการฟื้นฟูของประเทศสมาชิก รวมทั้งการนำเอาเทคโนโลยีดิจิทัลเข้ามาใช้ เพื่ออนาคตที่ยั่งยืน และสมดุลของพวกเรา
และสาม เปิดกว้าง ไทยจะให้ความสำคัญกับ “คน” และสนับสนุนให้ประชาชนทุกภาคส่วนเข้ามามีส่วนร่วมในกิจกรรมของบิมสเทค และร่วมสร้างความตระหนักรู้ถึงโอกาสและการมีส่วนร่วมอย่างสร้างสรรค์ในทุกภาคส่วน
ในการขับเคลื่อนวิสัยทัศน์โปรบิมสเทค ไทยยินดีจะนำเสนอโมเดลเศรษฐกิจ บีซีจี โดยมุ่งหวังที่จะส่งเสริมการพัฒนาที่ยั่งยืนและสมดุลในภูมิภาค
ผมหวังเป็นอย่างยิ่งว่าในห้วง 2 ปีหลังจากนี้ บิมสเทคจะมีพัฒนาการและเข้มแข็งมากขึ้น รวมทั้งมีความสามารถในการรับมือกับความท้าทายทุกรูปแบบที่จะเกิดขึ้นในอนาคต
ความมุ่งมั่นของประเทศไทยตามที่กล่าวมาแล้ว สะท้อนอยู่ในตราสัญลักษณ์และวีดิทัศน์การเป็นประธานที่ผมจะขอนำเสนอในโอกาสนี้ รวงข้าวสีทองและเกลียวคลื่นสีฟ้าสะท้อนถึงการเป็นภูมิภาคที่อุดมสมบูรณ์ เป็นแหล่งความมั่นคงทางอาหารของโลก มีความเชื่อมโยงผ่านเส้นทางเดินเรือในอ่าวเบงกอลและมหาสมุทรอินเดีย บ่งบอกถึงความมั่งคั่งและมีพลังในการฟันฝ่าอุปสรรคร่วมกัน นอกจากนั้น ยังแสดงถึงความยืดหยุ่นของประเทศสมาชิกในการเสริมสร้างความเป็นอันหนึ่งอันเดียวกันเพื่อร่วมขับเคลื่อนบิมสเทคให้ก้าวไปข้างหน้าอย่าง “มั่งคั่ง ยั่งยืน และเปิดกว้างสู่โอกาส”
ขอบคุณครับ
*********************

ที่มา : https://www.thaigov.go.th/news/contents/details/53115