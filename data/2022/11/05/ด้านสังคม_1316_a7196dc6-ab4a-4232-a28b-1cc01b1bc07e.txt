รัฐบาลไทย-ข่าวทำเนียบรัฐบาล-อนุทิน ชื่นชมวิสาหกิจชุมชนชีววิถี ต.น้ําเกี๋ยน จ.น่าน พัฒนาสมุนไพรท้องถิ่น สร้างรายได้กว่า 30 ล้านบาท


วันศุกร์ที่ 11 มีนาคม 2565
อนุทิน ชื่นชมวิสาหกิจชุมชนชีววิถี ต.น้ําเกี๋ยน จ.น่าน พัฒนาสมุนไพรท้องถิ่น สร้างรายได้กว่า 30 ล้านบาท
รองนายกรัฐมนตรีและรัฐมนตรีว่าการกระทรวงสาธารณสุข ชื่นชมวิสาหกิจชุมชนชีววิถี ต.น้ําเกี๋ยน จ.น่าน แปรรูปและยกระดับพืชสมุนไพรท้องถิ่น ตั้งแต่ต้นน้ำ กลางน้ำ และปลายน้ำ ปีที่ผ่านมาสร้างรายได้กว่า 30 ล้านบาท
วันนี้ ( 11 มีนาคม 2565 ) ที่วิสาหกิจชุมชนชีววิถี ตําบลน้ําเกี๋ยน อําเภอภูเพียง จังหวัดน่าน นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข พร้อมด้วย ศ.คลินิก เกียรติคุณ นพ.อุดม คชินทร ประธานคณะกรรมการปฏิรูปประเทศด้านสาธารณสุข นพ.เกียรติภูมิ วงศ์รจิต ปลัดกระทรวงสาธารณสุข และคณะผู้บริหาร ลงพื้นที่ตรวจเยี่ยมการดำเนินงาน พัฒนาสมุนไพรครบวงจรสร้างรายได้ให้ชุมชน
นายอนุทินกล่าวว่า ต้องขอชื่นชมวิสาหกิจชุมชนชีววิถีตําบลน้ําเกี๋ยน ที่แปรรูปและยกระดับพืชสมุนไพรท้องถิ่นเป็นผลิตภัณฑ์ต่างๆ ตั้งแต่ ต้นน้ำ โดยผลิตวัตถุดิบสมุนไพรในชุมชนด้วยวิธีเกษตรอินทรีย์ ทำให้ได้วัตถุดิบที่ปลอดภัย, กลางน้ำ มีขั้นตอนการผลิตตามมาตรฐาน GMP มีระบบตรวจสอบคุณภาพ ก่อนถึงมือผู้บริโภค และปลายน้ำ มีการต่อยอดเชิงธุรกิจ เช่น ร้านอาหาร แหล่งท่องเที่ยวเส้นทางสมุนไพร สร้างอาชีพและรายได้ให้ชุมชนมาอย่างต่อเนื่อง และมีการจำหน่ายผลิตภัณฑ์ ทั้งในประเทศและส่งออกไปยังต่างประเทศ โดยปี 2564 ที่ผ่านมา สามารถสร้างรายได้กว่า 30 ล้านบาท และนำเงินปันผลเฉลี่ยเข้ากองทุนคืนสู่สังคม พัฒนาชุมชน รพ.สต.วัด บ้าน โรงเรียน รวมถึงมอบเป็นทุนการศึกษาแก่นักเรียนในพื้นที่ นอกจากนี้ยังมีแผนขยายการดำเนินงานตามนโยบายของกระทรวงสาธารณสุข ในการพัฒนาพืชกัญชา กัญชง เพื่อใช้ประโยชน์ทางการแพทย์ และแปรรูปเป็นผลิตภัณฑ์สุขภาพ เครื่องสำอาง อาหาร เครื่องดื่ม
นายอนุทิน กล่าวต่อว่า การดำเนินงานของวิสาหกิจชุมชนบ้านน้ำเกี๋ยน เป็นตัวอย่าง ที่ดีสำหรับวิสาหกิจชุมชนแห่งอื่นๆ ในการพัฒนายกระดับผลิตภัณฑ์สมุนไพรในพื้นที่ ให้คนในชุมชนได้มีอาชีพ มีรายได้ มีคุณภาพชีวิตที่ดีขึ้น ซึ่งกระทรวงสาธารณสุขพร้อมสนับสนุนและอำนวยความสะดวกในทุกขั้นตอน รวมถึงการพัฒนา กัญชาและกัญชงที่กำลังจะดำเนินการต่อไปด้วย
****************************************** 11 มีนาคม 2565

ที่มา : https://www.thaigov.go.th/news/contents/details/52457