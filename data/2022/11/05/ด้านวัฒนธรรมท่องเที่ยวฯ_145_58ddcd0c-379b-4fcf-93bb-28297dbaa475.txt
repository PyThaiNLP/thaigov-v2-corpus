รัฐบาลไทย-ข่าวทำเนียบรัฐบาล-วธ.ชื่นชม "ลิซ่า ลลิษา-ผู้ออกแบบ" นำทุนทางวัฒนธรรมต่อยอดสร้างสรรค์ผ่านการออกแบบแฟชั่น ปลื้มนำวัฒนธรรมไทยสู่ระดับโลก


วันอาทิตย์ที่ 12 กันยายน 2564
วธ.ชื่นชม "ลิซ่า ลลิษา-ผู้ออกแบบ" นำทุนทางวัฒนธรรมต่อยอดสร้างสรรค์ผ่านการออกแบบแฟชั่น ปลื้มนำวัฒนธรรมไทยสู่ระดับโลก
วธ.ชื่นชม "ลิซ่า ลลิษา-ผู้ออกแบบ" นำทุนทางวัฒนธรรมต่อยอดสร้างสรรค์ผ่านการออกแบบแฟชั่น ปลื้มนำวัฒนธรรมไทยสู่ระดับโลก
วธ.ชื่นชม "ลิซ่า ลลิษา-ผู้ออกแบบ" นำทุนทางวัฒนธรรมต่อยอดสร้างสรรค์ผ่านการออกแบบแฟชั่น ปลื้มนำวัฒนธรรมไทยสู่ระดับโลก
จากกระแสวิพากษ์วิจารณ์ถึงความเหมาะสมของเครื่องประดับศีรษะหรือศิราภรณ์ที่ลลิษา มโนบาล หรือลิซ่า นักร้องสายเลือดไทยและหนึ่งในสมาชิกวง BLACKPINK ประเทศเกาหลีใต้ที่มีชื่อเสียงระดับโลกได้ใส่ในการแสดง MV เพลง “LALISA” นั้น
เมื่อวันที่ 12 กันยายน 2564 นายประสพ เรียงเงิน รองปลัดกระทรวงวัฒนธรรม ในฐานะโฆษกกระทรวงวัฒนธรรม กล่าวว่า กระทรวงวัฒนธรรม (วธ.) ขอแสดงความชื่นชมลิซ่าและผู้ออกแบบชาวไทยที่เป็นผู้ออกแบบเครื่องประดับศีรษะที่ลิซ่าใส่แสดงใน MV นับเป็นตัวอย่างที่ดีในการนำทุนทางวัฒนธรรมมาต่อยอดด้วยความคิดสร้างสรรค์ในด้านการออกแบบแฟชั่นไทย ทำให้ศิลปวัฒนธรรมไทยและงานออกแบบแฟชั่นไทยเป็นที่รู้จักและได้รับการเผยแพร่สู่ระดับโลก ที่ผ่านมา วธ.ได้ดำเนินการส่งเสริมและนำทุนวัฒนธรรมมาต่อยอดในรูปแบบต่างๆ และได้ขับเคลื่อนนโยบายส่งเสริมอุตสาหกรรมวัฒนธรรมและเศรษฐกิจสร้างสรรค์ด้วยการนำคุณค่าของวัฒนธรรมมาต่อยอดสร้างสรรค์สินค้าและบริการ (Creative Culture) เพื่อเพิ่มมูลค่าทางเศรษฐกิจ สร้างรายได้จากการท่องเที่ยวและบริการทางวัฒนธรรมให้แก่ชุมชนและประเทศชาติอย่างยั่งยืนโดยเฉพาะอุตสาหกรรมวัฒนธรรมที่มีศักยภาพของไทยหรือ 5F ได้แก่ อาหาร (Food) ภาพยนตร์และวีดิทัศน์ (Film) การออกแบบแฟชั่นไทย (Fashion) ศิลปะการป้องกันตัวแบบไทย (Fighting) และเทศกาลประเพณีไทย (Festival) ดังนั้นการนำทุนทางวัฒนธรรมมาต่อยอดโดยการนำความคิดสร้างสรรค์ถือว่าเป็นสิ่งที่ดี เพราะจะให้คนที่ชม mv ดังกล่าวได้ชมความงดงามของวัฒนธรรมไทยในรูปแบบร่วมสมัย ที่ผู้ออกแบบและลิซ่า ได้นำเสนอออกมาให้เข้ากับยุคสมัยและเข้าถึงกลุ่มคนรุ่นใหม่
ด้าน ดร.สุรัตน์ จงดา รักษาการผู้ช่วยอธิการบดีสถาบันบัณฑิตพัฒนศิลป์ และอาจารย์สถาบันบัณฑิตพัฒนศิลป์ กล่าวว่า เครื่องประดับศีรษะหรือศิราภรณ์ที่ ลลิษา หรือลิซ่า ใส่แสดงเรียกว่า “รัดเกล้ายอด” เป็นศิราภรณ์ประกอบการแสดงไทยช่างฝีมือไดัรังสรรค์ศิราภรณ์หลายรูปแบบตั้งแต่อดีตจนปัจจุบัน สามารถนำไปประยุกต์ใช้ได้ตามความเหมาะสม ศิราภรณ์ประดับ ที่เป็นงานศิลปกรรมสร้างสรรค์ หรืองานประยุกต์ศิลป์ที่ได้แรงบันดาลใจจากงานช่างฝีมือโบราณ เป็นทุนทางวัฒนธรรมที่นำไปต่อยอดไปสู่ระดับสากล ซึ่งเป็นศิราภรณ์ประกอบการแสดงที่สร้างสรรค์มาตั้งแต่สมัยอยุธยา ในปัจจุบันมีการสร้างสรรค์รูปแบบใหม่ๆ มาใช้ในการแสดงที่หลากหลายซึ่งถือเป็นงานช่างฝีมือที่สร้างงาน สร้างรายได้จากการทำเครื่องประดับประกอบการแสดง
ทั้งนี้ ความแตกต่างระหว่างชฎา และรัดเกล้ายอด ในการแสดงนาฏศิลป์นั้น ชฎาจะใส่ละครตัวพระ ขนาดทรงสูง มีกรอบหน้า จรหู เป็นชิ้นเดียวกัน สวมใส่ครอบลงบนศีรษะ สำหรับรัดเกล้ายอด เป็นศิราภรณ์ เครื่องประดับสำหรับตัวนางจะสวมตั้งอยู่บนกลางศีรษะ และมีดอกไม้ไหวประดับ สำหรับเครื่องประดับศีรษะ ทั้งชฎา มงกุฎ และรัดเกล้า เป็นสัญลักษณ์ทางการแสดงที่ทำให้คนต่างชาตินึกความเป็นประเทศไทย เป็นเอกลักษณ์ที่มีความงดงาม ตระการตา ซึ่งแม้แต่คณะทูตชาวต่างชาติที่มาเยือนประเทศไทยในอดีต ก็ยังกล่าวถึง รวมทั้ง การแสดงละครเวที การแสดงบัลเล่ต์ในยุโรป และสหรัฐอเมริกาก็ยังใช้เครื่องประดับศีรษะในลักษณะเดียวกันนี้ ประกอบการแสดงอีกด้วย

ที่มา : https://www.thaigov.go.th/news/contents/details/45747