รัฐบาลไทย-ข่าวทำเนียบรัฐบาล-รมช.ประภัตร ลงพื้นที่จังหวัดเชียงราย ตรวจเยี่ยมความคืบหน้าคอกกักโค


วันเสาร์ที่ 26 มิถุนายน 2564
รมช.ประภัตร ลงพื้นที่จังหวัดเชียงราย ตรวจเยี่ยมความคืบหน้าคอกกักโค
รมช.ประภัตร ลงพื้นที่จังหวัดเชียงราย ตรวจเยี่ยมความคืบหน้าคอกกักโคเพื่อการส่งออก             พร้อมสนับสนุนพื้นที่โดยรอบให้เป็นแหล่งท่องเที่ยวในอนาคต สร้างรายได้สู่ชุมชน
วันที่ 26 มิถุนายน 2564 นายประภัตร โพธสุธน รัฐมนตรีช่วยว่าการกระทรวงเกษตรและสหกรณ์ ลงพื้นที่บ้านจอมกิตติ ตำบลเวียง อำเภอเชียงแสน จังหวัดเชียงราย ตรวจเยี่ยมความคืบหน้าคอกกักโคเพื่อการส่งออก และการพัฒนาพื้นที่โดยรอบ โดยมีนายภาษเดช หงส์ลดารมภ์ รองผู้ว่าราชการจังหวัดเชียงราย นายสุรเดช สมิเปรม รองอธิบดีกรมปศุสัตว์ พร้อมด้วยหัวหน้าส่วนราชการที่เกี่ยวข้อง และภาคประชาชนเข้าร่วม
สำหรับการพัฒนาพื้นที่โดยรอบ กรมชลประทานได้มีการสร้างอ่างเก็บน้ำขนาดเล็กสำหรับชุมชน โดยรมช.ประภัตรได้ปล่อยพันธุ์ปลากว่า 50,000 ตัว ประกอบด้วย ปลานิล ปลายี่สกเทศ ปลานวลจันทร์เทศ ปลาตะเพียนขาว ปลาบึก และปล่อยกุ้งฝอยอีกกว่า 3 กิโลกรัม ลงอ่างเก็บน้ำ นอกจากนี้ยังได้ร่วมปลูกต้นไม้บริเวณโดยรอบอ่างเก็บน้ำ เพื่อปรับภูมิทัศน์ให้สวยงาม เตรียมพร้อมสำหรับรองรับการท่องเที่ยวในอนาคต
"หลังจากนี้จะมีการจัดตั้งคณะกรรมการหมู่บ้าน เข้ามาดูแลพื้นที่ดังกล่าว เพื่อใช้เป็นสาธารณะประโยชน์ โดยจะให้ชาวบ้านเข้ามาใช้ประโยชน์ในพื้นที่ในการประกอบอาชีพ เพื่อสร้างรายได้เสริมให้กับชาวบ้านอีกทางหนึ่ง" รมช.ประภัตร กล่าว
นอกจากนี้ รมช.ประภัตร ได้แนะนำสินเชื่อเพื่อปรับเปลี่ยนอาชีพที่ได้รับผลกระทบจากโควิด-19 ดอกเบี้ยร้อยละ 5 บาทต่อปี ของธนาคารเพื่อการเกษตรและสหกรณ์การเกษตร (ธกส.) โดยกระทรวงเกษตรและสหกรณ์พร้อมสนับสนุนการเลี้ยงปลา การปลูกบุก และพร้อมหาตลาดรองรับผลผลิตของเกษตรกรด้วย และยังได้ให้คำแนะนำการปลูกกัญชงในพื้นที่ เพื่อเป็นทางเลือกของเกษตรกร โดยได้แนะนำขั้นตอนการขออนุญาตต่างๆ ตลอดจนพร้อมสนับสนุนเมล็ดพันธ์ุ และทดลองปลูกในแปลงทดลอง เพื่อเป็นตัวอย่างให้กับเกษตรกรด้วย

ที่มา : https://www.thaigov.go.th/news/contents/details/43124