รัฐบาลไทย-ข่าวทำเนียบรัฐบาล-อว. มุ่งปฏิรูปอุดมศึกษา วิทยาศาสตร์ วิจัยและนวัตกรรมไทย แนะ ม.มหิดล ต้องเป็นผู้บุกเบิก สร้างอุดมศึกษาไทยก้าวไปข้างหน้า


วันจันทร์ที่ 7 มีนาคม 2565
อว. มุ่งปฏิรูปอุดมศึกษา วิทยาศาสตร์ วิจัยและนวัตกรรมไทย แนะ ม.มหิดล ต้องเป็นผู้บุกเบิก สร้างอุดมศึกษาไทยก้าวไปข้างหน้า
อว. มุ่งปฏิรูปอุดมศึกษา วิทยาศาสตร์ วิจัยและนวัตกรรมไทย แนะ ม.มหิดล ต้องเป็นผู้บุกเบิก สร้างอุดมศึกษาไทยก้าวไปข้างหน้า
วันที่ 2 มีนาคม 2565 ศ.(พิเศษ) ดร.เอนก เหล่าธรรมทัศน์ รัฐมนตรีว่าการกระทรวงการอุดมศึกษา วิทยาศาสตร์ วิจัยและนวัตกรรม (อว.) ให้เกียรติแสดงปาฐกถาเกียรติยศฯ ในหัวข้อเรื่อง "การปฏิรูปอุดมศึกษา วิทยาศาสตร์ วิจัยและนวัตกรรมไทย : ไม่มีวันหยุดยั้ง" เนื่องในโอกาสครบรอบ 53 ปี วันพระราชทานนาม และ 134 ปี มหาวิทยาลัยมหิดล ณ หอประชุมมหิดลสิทธาคาร มหาวิทยาลัยมหิดล ศาลายา
ศ.(พิเศษ) ดร.เอนก เผยว่า สิ่งที่รัฐบาลได้ทำมาใน 3-4 ปีมานี้ คือการจัดตั้งกระทรวง อว. โดยรวม 3 กระทรวงเข้าด้วยกัน คือ 1. ส่วนอุดมศึกษาของกระทรวงศึกษาธิการ 2.กระทรวงวิทยาศาสตร์และเทคโนโลยี ซึ่งมีสำนัก หน่วยงาน สถาบันวิจัย หน่วยนโยบายที่ทำเรื่องที่เกี่ยวกับวิทยาศาสตร์ทั้งปวง และ 3. สำนักงานการวิจัยแห่งชาติ (วช.)
จากการที่เข้ามาเป็นรัฐมนตรีได้ปีเศษ ได้เห็นถึงความตั้งใจในการทำงานที่ได้รับมอบหมายให้ลุล่วงอย่างขยันขันแข็ง ไม่กี่เดือนมานี้เรามีอะไรที่น่าชื่นใจมาก มีอะไรที่ทำได้สำเร็จออกมาอย่างมาก และเป็นการปฏิรูปครั้งใหญ่ ต่อไปนี้กระแสการปฏิรูปได้เกิดขึ้นแล้ว อยากให้ผู้บริหารทุกท่านคิดเรื่องโอกาส ลู่ทางใหม่ให้มาก โดยเฉพาะลู่ทางจากการปฏิรูป ทางด้าน อว. ได้ริเริ่มการปฏิรูปการอุดมศึกษา วิทยาศาสตร์ วิจัยและนวัตกรรมอย่างจริงจัง มั่นใจว่าไม่มีอะไรมาหยุดยั้งได้

ที่มา : https://www.thaigov.go.th/news/contents/details/52263