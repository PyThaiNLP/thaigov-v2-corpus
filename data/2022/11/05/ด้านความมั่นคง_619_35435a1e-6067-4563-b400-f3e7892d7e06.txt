รัฐบาลไทย-ข่าวทำเนียบรัฐบาล-“นิพนธ์” ลงพื้นที่ ตรวจเยี่ยมให้กำลังใจ จนท.ด่านป้องกันอุบัติเหตุทางถนนช่วงเทศกาลปีใหม่ ย้ำ ง่วง เมา ไม่ขับ ขอทุกภาคส่วนปฏิบัติงานเข้มข้น ควบคู่กับมาตรการป้องกันโรคโควิด-19


วันพฤหัสบดีที่ 30 ธันวาคม 2564
พิมพ์
“นิพนธ์” ลงพื้นที่ ตรวจเยี่ยมให้กำลังใจ จนท.ด่านป้องกันอุบัติเหตุทางถนนช่วงเทศกาลปีใหม่ ย้ำ ง่วง เมา ไม่ขับ ขอทุกภาคส่วนปฏิบัติงานเข้มข้น ควบคู่กับมาตรการป้องกันโรคโควิด-19
“นิพนธ์” ลงพื้นที่ ตรวจเยี่ยมให้กำลังใจ จนท.ด่านป้องกันอุบัติเหตุทางถนนช่วงเทศกาลปีใหม่ ย้ำ ง่วง เมา ไม่ขับ ขอทุกภาคส่วนปฏิบัติงานเข้มข้น ควบคู่กับมาตรการป้องกันโรคโควิด-19
เมื่อวันที่ 29 ธันวาคม 2564 เวลา 16.40 น. ที่บริเวณหน้าที่ว่าการอำเภอสิงหนคร จ.สงขลา นายนิพนธ์ บุญญามณี รัฐมนตรีช่วยว่าการกระทรวงมหาดไทย ลงพื้นที่ตรวจเยี่ยมจุดตรวจ เพื่อป้องกันและลดอุบัติเหตุทางถนนช่วงเทศกาลปีใหม่ 2565 พร้อมมอบของใช้จำเป็นในการปฏิบัติงานให้กับเจ้าหน้าที่ รวมถึงได้พูดคุยให้กำลังใจ และกล่าวชื่นชมเจ้าหน้าที่ที่เสียสละเวลาในการปฏิบัติงานดูแลความปลอดภัยของพี่น้องประชาชนและนักท่องเที่ยวในช่วงเทศกาลวันปีใหม่นี้
นายนิพนธ์ บุญญามณี รัฐมนตรีช่วยว่าการกระทรวงมหาดไทย กล่าวว่า รัฐบาลมีความห่วงใยในความปลอดภัยทั้งชีวิตและทรัพย์สินของพี่น้องประชาชน หากง่วงนอน ดื่ม เมา ต้องไม่ขับรถ ขอให้เจ้าหน้าที่ทุกฝ่ายที่ปฏิบัติงานในการอำนวยความสะดวกและให้ความช่วยเหลือพี่น้องประชาชนผู้ใช้รถใช้ถนนในช่วงเทศกาลปีใหม่ 2565 ซึ่งมีการคุมเข้มรณรงค์ขับขี่ปลอดภัย ระหว่างวันที่ 29 ธันวาคม 2564 ถึง 4 มกราคม 2564 โดยเฉพาะจังหวัดสงขลาถือเป็นจังหวัดใหญ่ที่มีนักท่องเที่ยวเข้ามาในพื้นที่เป็นจำนวนมาก จึงได้มีการกำชับเจ้าหน้าที่ทุกฝ่ายเตรียมความพร้อมในทุกๆ ด้าน ทั้งส่วนราชการ ทหาร ตำรวจ องค์กรปกครองท้องถิ่น อาสาสมัคร พร้อมให้บริการประชาชนผู้ใช้รถถนน ตลอด 24 ชั่วโมง เพื่อให้ประชาชนเกิดความปลอดภัยในชีวิตและทรัพย์สิน
ที่สำคัญอีกประการ คือ การใช้กลไกชุมชนเข้ามาดูแลความปลอดภัยในทุกๆ ตำบล พร้อมขอความร่วมมือพี่น้องประชาชนให้มีความระมัดระวังในการใช้รถใช้ถนน รักษาวินัยจราจร โดยเฉพาะอย่างยิ่งให้ความสำคัญกับการไม่ขับรถเร็วเกินกฎหมายกำหนด และไม่ใช้รถใช้ถนนด้วยอาการมึนเมา ง่วง และเพลีย พร้อมขอความร่วมมือประชาชนป้องกันตัวเองกับวิธีรับมือ Omicron แบบไม่ประมาท โดยการปฏิบัติตามมาตรการเว้นระยะห่างทางสังคม การสวมหน้ากากป้องกัน การล้างมือบ่อย ๆ เป็นสิ่งสำคัญที่ทุกครอบครัวต้องคอยย้ำเตือนซึ่งกันและกัน และอวยพรให้พี่น้องประชาชน ได้ประสบแต่ความสุข ความเจริญ ตลอดปี 2565

ที่มา : https://www.thaigov.go.th/news/contents/details/50065