รัฐบาลไทย-ข่าวทำเนียบรัฐบาล-สธ.ชู "Medical Hub - นวดสปา" สร้างเศรษฐกิจไทยด้วยสุขภาพ ในงานประชุม APEC ด้านสาธารณสุข


วันพฤหัสบดีที่ 18 สิงหาคม 2565
สธ.ชู "Medical Hub - นวดสปา" สร้างเศรษฐกิจไทยด้วยสุขภาพ ในงานประชุม APEC ด้านสาธารณสุข
กรมสนับสนุนบริการสุขภาพ กระทรวงสาธารณสุข นำเสนอการขับเคลื่อน Medical Hub ของไทยผ่านการจัดบูธนิทรรศการในงานประชุม APEC Health Week ระหว่างวันที่ 22-26 สิงหาคมนี้ โชว์ศักยภาพด้านการแพทย์และสาธารณสุขไทย บริการสุขภาพชั้นเลิศ นวด สปา
กรมสนับสนุนบริการสุขภาพ กระทรวงสาธารณสุข นำเสนอการขับเคลื่อน Medical Hub ของไทยผ่านการจัดบูธนิทรรศการในงานประชุม APEC Health Week ระหว่างวันที่ 22-26 สิงหาคมนี้ โชว์ศักยภาพด้านการแพทย์และสาธารณสุขไทย บริการสุขภาพชั้นเลิศ นวด สปา ผลิตภัณฑ์สุขภาพคุณภาพสูง ตอบโจทย์การสร้างสมดุลสุขภาพและเศรษฐกิจ ชูบทบาท อสม. กับการควบคุมป้องกันโควิด 19 ในชุมชน
นพ.ธเรศ กรัษนัยรวิวงค์ อธิบดีกรมสนับสนุนบริการสุขภาพ กระทรวงสาธารณสุข กล่าวว่า ในการจัดการประชุมระดับสูงเอเปคว่าด้วยสาธารณสุขและเศรษฐกิจ ครั้งที่ 12 และการประชุมคณะทำงานด้านสุขภาพของเอเปค ครั้งที่ 2/2565 หรือ APEC Health Week ระหว่างวันที่ 22-26 สิงหาคม 2565 ที่โรงแรมมิลเลนเนียม ฮิลตัน กรุงเทพฯ หลังการระบาดของโรคโควิด 19 ประเทศไทยให้ความสำคัญกับการฟื้นฟูเศรษฐกิจที่ยั่งยืนสร้างสมดุลทุกด้าน ผ่านตามแนวคิดเศรษฐกิจชีวภาพ- เศรษฐกิจหมุนเวียน- เศรษฐกิจสีเขียว (Bio-Circular-Green Economic Model :  BCG) ในส่วนกรมสนับสนุนบริการสุขภาพได้จัดนิทรรศการภายใต้แนวคิด “Thailand Global Healthcare Destination” นำเสนอถึงการขับเคลื่อนสู่การเป็นศูนย์กลางด้านสุขภาพ (Medical Hub) ของไทย ศักยภาพของอุตสาหกรรมการแพทย์เพื่อสร้างเศรษฐกิจไทยภายหลังการระบาดของโรคโควิด 19 ได้แก่ การให้บริการทางการแพทย์ที่มีศักยภาพสูง มีชื่อเสียงและดึงดูดชาวต่างชาติ (Magnets) และอุตสาหกรรมที่ส่งเสริมการท่องเที่ยวทางการแพทย์ ได้แก่ การดูแลรักษาสุขภาพบริการชั้นเลิศ (Wellness & Medical Retreat) เช่น การนวดรักษา การนวดกดจุด สปา เป็นต้น
นอกจากนี้ ยังมีการนำเสนอผลิตภัณฑ์คุณภาพสูงเพื่อการดูแลสุขภาพ (High Products Hub) จากองค์การเภสัชกรรม โรงพยาบาลเจ้าพระยาอภัยภูเบศร และบริษัทขาวลออ เป็นต้น ข้อเสนอแพ็กเกจตรวจสุขภาพพิเศษ จากโรงพยาบาลเอกชนชั้นนำของประเทศ บทบาทของอาสาสมัครสาธารณสุขไทย (อสม.) ในการรับมือสถานการณ์การแพร่ระบาดของโรคโควิด 19 ในช่วงที่ผ่านมา ซึ่งได้รับคำชื่นชมจาก WHO รวมถึงการเตรียมความพร้อมของประเทศไทยในการเป็นเจ้าภาพจัดงาน Specialised Expo 2028 Phuket โดยมีสำนักงานส่งเสริมการจัดประชุมและนิทรรศการ (Thailand Convention and Exhibition Bureau) หรือ TCEB ร่วมจัดนิทรรศการด้วย
นพ.ธเรศ กล่าวว่า ตลอดระยะเวลาการจัดประชุม กระทรวงสาธารณสุขร่วมกับหน่วยงานต่างๆ ในการส่งเสริมสนับสนุนการวางจําหน่ายผลิตภัณฑ์เพื่อสุขภาพ ผลิตภัณฑ์สมุนไพรไทย และผลิตภัณฑ์โอทอป 4 - 5 ดาว (OTOP) ณ ลานพลาซ่า King Power รางน้ำ  และเปิดช่องทางการวางจำหน่ายสินค้าและผลิตภัณฑ์สุขภาพออนไลน์ ผ่านทางเว็บไซต์ https://www.thailandmedicalhub.net/ ซึ่งผู้เข้าร่วมประชุมเอเปคสามารถซื้อสินค้าและผลิตภัณฑ์สุขภาพในพื้นที่จัดแสดงนิทรรศการและขอคืนภาษีได้โดยได้รับความร่วมมือในการเตรียมระบบ Vat Refund/Tax Refund และการเปิดใช้ช่องทางพิเศษ (Fast Track Lane) จากการท่าอากาศยานสุวรรณภูมิ กรมสรรพากร กรมศุลกากร สำนักงานตรวจคนเข้าเมือง และหน่วยงานอื่นๆ ที่เกี่ยวข้อง เพื่ออำนวยความสะดวกให้แก่ผู้เข้าประชุมการประชุมระดับสูงว่าด้วยสาธารณสุขและเศรษฐกิจครั้งนี้ด้วย
********************************* 18 สิงหาคม 2565

ที่มา : https://www.thaigov.go.th/news/contents/details/58152