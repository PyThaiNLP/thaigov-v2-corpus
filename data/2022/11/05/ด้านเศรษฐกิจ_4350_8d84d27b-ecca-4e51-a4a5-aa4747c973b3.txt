รัฐบาลไทย-ข่าวทำเนียบรัฐบาล- ปลัดเกษตรฯ เชิญชวนเที่ยวงาน “วันประมงน้อมเกล้าฯ ครั้งที่ 32”


วันอังคารที่ 5 กรกฎาคม 2565
ปลัดเกษตรฯ เชิญชวนเที่ยวงาน “วันประมงน้อมเกล้าฯ ครั้งที่ 32”
ปลัดเกษตรฯ เชิญชวนเที่ยวงาน “วันประมงน้อมเกล้าฯ ครั้งที่ 32” จัดยิ่งใหญ่ในธีม “Aquatic of Luck”  สัตว์น้ำสายมูเตลู ตามศาสตร์แห่งความเชื่อและศรัทธา ระหว่างวันที่ 1-10 ก.ค. นี้ ณ ศูนย์การค้าฟิวเจอร์พาร์ครังสิต
สมเด็จพระเจ้าลูกเธอ เจ้าฟ้าจุฬาภรณวลัยลักษณ์ อัครราชกุมารี กรมพระศรีสวางควัฒน วรขัตติยราชนารี ทรงพระกรุณาโปรดให้นายสุรพิทย์ กีรติบุตร รองประธานสถาบันวิจัยจุฬาภรณ์ ฝ่ายวิเทศสัมพันธ์ เป็นผู้แทนพระองค์เป็นประธานในพิธีเปิดงาน “วันประมงน้อมเกล้าฯ ครั้งที่ 32” งานประกวดปลาสวยงามและแสดงพันธุ์สัตว์น้ำที่ยิ่งใหญ่ที่สุดในประเทศไทย ซึ่งจัดขึ้นระหว่างวันที่ 1 - 10 กรกฎาคม 2565 โดยมี ดร.ทองเปลว กองจันทร์ ปลัดกระทรวงเกษตรและสหกรณ์ พร้อมด้วยหน่วยงานที่เกี่ยวข้องเข้าร่วม ณ  Alive Park Hall (อไลฟ์พาร์คฮอล์) ชั้น G ศูนย์การค้าฟิวเจอร์พาร์ครังสิต
ดร.ทองเปลว กองจันทร์ ปลัดกระทรวงเกษตรและสหกรณ์ เปิดเผยว่า งานวันประมงน้อมเกล้าฯ ครั้งที่ 32 เป็นกิจกรรมที่จัดขึ้นโดยความร่วมมือระหว่างกรมประมง กระทรวงเกษตรและสหกรณ์ คณะแพทยศาสตร์ศิริราชพยาบาล ศูนย์การค้าฟิวเจอร์พาร์ค หน่วยงานทั้งภาครัฐและภาคเอกชนที่เกี่ยวข้อง โดยมีวัตถุประสงค์เพื่อนำรายได้ทูลเกล้าถวายฯ สมทบทุนมูลนิธิจุฬาภรณ์ ตลอดจนเป็นการส่งเสริม อนุรักษ์ และเผยแพร่ความรู้ทางวิชาการเกี่ยวกับพันธุ์ปลาสวยงาม สัตว์น้ำ และพรรณไม้น้ำชนิดต่างๆ ให้กับเกษตรกรผู้เพาะเลี้ยงและผู้ส่งออกภายในประเทศ เพื่อยกระดับการจัดงานก้าวสู่สากล
โดยในปีนี้จัดแสดงพันธุ์สัตว์น้ำในธีม : Aquatic of Luck สัตว์น้ำสายมูเตลู ตามศาสตร์แห่งความเชื่อและศรัทธาโดยนำเสนอนิทรรศการความรู้ด้านการประมง พร้อมจัดแสดงพันธุ์สัตว์น้ำเพื่อเพิ่มความมั่นใจ ความเป็นสิริมงคลในการดำเนินชีวิตด้วยสัตว์น้ำมงคลเสริมดวง ในคอนเซป “สัตว์น้ำ : เสริมบารมี เสริมราศี เสริมโชคดี เสริมพลัง” ซึ่งเป็นความเชื่ออยู่คู่กับคนไทยมาช้านาน และเป็นการเพิ่มขวัญและกำลังใจให้แก่ผู้เยี่ยมชมงานภายหลังสถานการณ์การแพร่ระบาดของโรค COVID - 19 ที่ส่งผลกระทบต่อชีวิตความเป็นอยู่ของประชาชนในวงกว้าง
สำหรับกิจกรรมอื่นๆ ที่น่าสนใจภายในงาน ประกอบด้วย 1) การปล่อยสัตว์น้ำเสริมดวง โดยไฮไลท์ คือ การปล่อยมังกรคืนถิ่น (ปล่อยปลาตะพัด) ลงสู่แหล่งต้นน้ำ ณ เขื่อนรัชชประภา จังหวัดสุราษฎร์ธานี 2) ประกวดปลาสวยงามสายมูเตลู : ปีนี้จะมีการจัดประกวดมากถึง 7 ชนิด 72 ประเภท 3) ถ่ายรูปกับฝูงปลา ซึ่งจัดแสดงในตู้สัตว์น้ำประกอบ display 4) ) นิทรรศการความรู้ด้านการประมง และด้านการแพทย์ ที่มีทั้งการให้คำปรึกษา การแนะนำเกี่ยวกับการใช้ยา และการเสวนาทางการแพทย์ที่น่าสนใจ 5) Shopping : Supermarket สินค้าประมง : ร้าน Fisherman Shop และ 6) กิจกรรม Virtual Aquatic สัมผัสความงดงามโลกสัตว์น้ำอย่างใกล้ชิดแบบเสมือนจริงในรูปแบบ Virtual
นอกจากนี้ ยังมีการจัดกิจกรรมบนเวทีกลาง อาทิ เสวนา “สัตว์น้ำมงคลก้าวไกลไปทั่วโลก” “เราได้อะไรจากการทำให้ขยะทะเลกลับมามีคุณค่า” “คนเลี้ยงปลา..ปลาเลี้ยงคน” “ครอบครองหรือค้านสัตว์น้ำอย่างไรโดยไม่ขัดต่อกฎหมาย” เป็นต้นการโชว์แล่/ชวนชิมปลากะพงยักษ์ ชมชิมชิลล์ปลานิลพระราชทาน อาหารจากปลาคู่บ้านคู่เรือน บิงโกสัตว์น้ำนำโชค และตอบปัญหาชิงรางวัล ฯลฯ โดยผู้ที่สนใจสามารถเที่ยวชมงาน “วันประมงน้อมเกล้าฯ” ครั้งที่ 32 ได้ตั้งแต่บัดนี้จนถึงวันที่ 10 กรกฎาคม 2565 เวลา 10.00 น – 20.00 น. ณ  Alive Park Hall (อไลฟ์พาร์คฮอล์) ชั้น G ศูนย์การค้าฟิวเจอร์พาร์ครังสิต

ที่มา : https://www.thaigov.go.th/news/contents/details/56577