รัฐบาลไทย-ข่าวทำเนียบรัฐบาล-กรมทางหลวงชนบทปรับปรุงคันทางบนถนนเลียบคลองสาย ปท.3024 จังหวัดปทุมธานี เสร็จสมบูรณ์


วันพุธที่ 12 มกราคม 2565
กรมทางหลวงชนบทปรับปรุงคันทางบนถนนเลียบคลองสาย ปท.3024 จังหวัดปทุมธานี เสร็จสมบูรณ์
ยกระดับประสิทธิภาพความปลอดภัยในการเดินทาง พัฒนาเส้นทางในโครงข่าย ตามนโยบายของรัฐมนตรีว่าการกระทรวงคมนาคม
กรมทางหลวงชนบท (ทช.) กระทรวงคมนาคม ปรับปรุงคันทางบนถนนทางหลวงชนบทสาย ปท.3024 แยกทางหลวงแผ่นดินหมายเลข 305 - เลียบคลอง 12 ฝั่งตะวันออก อำเภอธัญบุรีและหนองเสือ จังหวัปทุมธานี เพิ่มประสิทธิภาพการเดินทางอย่างสะดวกปลอดภัยให้ประชาชน ตามนโยบายของนายศักดิ์สยาม ชิดชอบ รัฐมนตรีว่าการกระทรวงคมนาคม ในการพัฒนาประสิทธิภาพเส้นทางในโครงข่ายคมนาคมเพื่อบรรเทาความเดือดร้อนให้กับผู้ใช้เส้นทางอย่างต่อเนื่อง
นายอภิรัฐ ไชยวงศ์น้อย อธิบดีกรมทางหลวงชนบท กระทรวงคมนาคม กล่าวว่า ถนนในโครงข่ายงานทางของ ทช. บางเส้นทางที่ก่อสร้างอยู่ตามแนวคันคลองชลประทานหรือริมตลิ่งของลำน้ำตามธรรมชาติมักประสบปัญหาความเสียหายของผิวจราจรและคันทาง เนื่องจากระดับน้ำที่สูงขึ้นในช่วงฤดูฝนจะมีน้ำซึมลงสู่ชั้นดินทำให้ดินมีลักษณะอ่อนตัว อีกทั้งการลดระดับของน้ำอย่างรวดเร็วในฤดูแล้งยังทำให้คันทางตามแนวตลิ่งขาดแรงดันน้ำที่คอยพยุงชั้นดิน ส่งผลให้ความแข็งแรงของชั้นดินบริเวณดังกล่าวลดลงและเป็นสาเหตุที่ทำให้เกิดความเสียหาย ในบริเวณเส้นทางจราจรตามมา ส่งผลให้ไม่สามารถรองรับน้ำหนักของยานพาหนะที่สัญจรไปมาได้ ทั้งนี้ ถนนทางหลวงชนบทสาย ปท.3024 เป็นหนึ่งในเส้นทางที่ก่อสร้างเลียบตามแนวคลองซึ่งได้รับผลกระทบในลักษณะเดียวกัน ทช. จึงได้ดำเนินโครงการปรับปรุงคันทางบนถนนทางหลวงชนบทสาย ปท.3024 แยกทางหลวงแผ่นดินหมายเลข 305 - เลียบคลอง 12 ฝั่งตะวันออก อำเภอธัญบุรีและหนองเสือ จังหวัดปทุมธานี เพื่อรักษาสภาพคันทางและเส้นทางการจราจรไม่ให้เกิดความเสียหายเพิ่มเติมในบริเวณอื่น ๆ ป้องกันอุบัติเหตุและเพิ่มประสิทธิภาพความปลอดภัยให้กับประชาชนผู้ใช้เส้นทาง ทช. ได้ดำเนินการปรับปรุงคันทางและผิวทางจราจรในบริเวณช่วง กม. ที่ 14+550 - 15+000 และช่วง กม. ที่ 16+330 - 16+950 ด้วยวิธีการตอกเสาเข็มเพิ่มความแข็งแรงบริเวณไหล่ทางและปูแผ่นตาข่ายเสริมกำลังดินบริเวณผิวจราจร เพื่อกระจายน้ำหนักและลดแรงสั่นสะเทือนจากยานพาหนะที่ส่งผลต่อเสาเข็มด้านข้าง จากนั้นจึงลงวัสดุรองพื้นทางและบริเวณชั้นพื้นทางตามมาตรฐานของกรมฯ พร้อมก่อสร้างผิวจราจรแบบแอสฟัลท์ติก   คอนกรีตและติดตั้งอุปกรณ์อำนวยความปลอดภัย ปัจจุบันโครงการดังกล่าวดำเนินการแล้วเสร็จและเปิดให้ประชาชนสัญจรได้ตามปกติแล้ว โดยใช้งบประมาณทั้งสิ้น 53.2 ล้านบาท

ที่มา : https://www.thaigov.go.th/news/contents/details/50447