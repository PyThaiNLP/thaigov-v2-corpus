รัฐบาลไทย-ข่าวทำเนียบรัฐบาล-โฆษกรัฐบาลเผย นายกฯ มั่นใจระบบสาธารณสุขไทยเข้มแข็ง สามารถรองรับสถานการณ์โควิด 19 เตือนประชาชนปฏิบัติตนตามมาตรการสาธารณสุข “สวมหน้ากาก เว้นระยะห่าง” อย่างเคร่งครัด


วันพุธที่ 6 กรกฎาคม 2565
พิมพ์
โฆษกรัฐบาลเผย นายกฯ มั่นใจระบบสาธารณสุขไทยเข้มแข็ง สามารถรองรับสถานการณ์โควิด 19 เตือนประชาชนปฏิบัติตนตามมาตรการสาธารณสุข “สวมหน้ากาก เว้นระยะห่าง” อย่างเคร่งครัด
โฆษกรัฐบาลเผย นายกฯ มั่นใจระบบสาธารณสุขไทยเข้มแข็ง สามารถรองรับสถานการณ์โควิด 19 เตือนประชาชนที่จะวางแผนเข้าร่วมกิจกรรมทางศาสนา  เดินทางท่องเที่ยว ช่วงวันหยุดยาวสัปดาห์หน้า ขอให้ปฏิบัติตนตามมาตรการสาธารณสุข “สวมหน้ากาก เว้นระยะห่าง” อย่างเคร่งครัด
วันนี้ (6 กรกฎาคม 2565)  นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า  พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม  ติดตามสถานการณ์การแพร่ระบาดของโควิด 19 อย่างใกล้ชิด ซึ่งขณะนี้ มีการรายงานพบการติดเชื้อโควิดเพิ่มขึ้นเป็นระลอกเล็กๆ (Small Wave) อาจเป็นผลมาจากการผ่อนคลายมาตรการและเปิดประเทศ  ประชาชนกลับมาใช้ชีวิตปกติ และมีผู้เดินทางเข้าและออกประเทศมากขึ้น อย่างไรก็ตาม ขอให้ประชาชนเชื่อมั่นระบบสาธารณสุขของประเทศไทยยังเข้มแข็ง โดยรัฐบาล กระทรวงสาธารสุขและทุกหน่วยงานที่เกี่ยวข้อง ทั้งในระดับส่วนกลางและระดับพื้นที่ ได้มีการเตรียมการรองรับกับสถานการณ์ที่เกิดขึ้นอยู่ตลอดเวลาและมีความพร้อมรับมือทุกด้านเพียงพอ คือ หมอพอ เตียงพอ ยาและเวชภัณฑ์พอ รวมถึงเร่งเดินหน้าการฉีดวัคซีนเข็มกระตุ้นให้ครอบคลุมมากขึ้นเพื่อสร้างภูมิคุ้มกันหมู่ทั่วประเทศ  อีกทั้งขอให้ประชาชนยังต้องเข้มข้นในการปฏิบัติตามมาตรการด้านสาธารณสุข 2 U ตามที่หน่วยงานด้านสาธารณสุขแนะนำ คือ Universal Prevention มาตรการป้องกันโรค ทั้งเว้นระยะห่าง ล้างมือ สวมหน้ากาก เพื่อป้องกันและลดการแพร่กระจายของเชื้อโควิดและ Universal Vaccination คือ มาตรการฉีดวัคซีนให้ครอบคลุม โดยเฉพาะวัคซีนเข็มกระตุ้น เพื่อให้มีภูมิคุ้มกันสูงขึ้นอย่างต่อเนื่อง ซึ่งจะส่งผลทำให้การดำเนินชีวิตของประชาชนและกิจกรรมด้านเศรษฐกิจของประเทศยังขับเคลื่อนเดินหน้าต่อไปได้ตามแผนที่กำหนดโดยไม่หยุดชะงักอีก
“นายกรัฐมนตรียังห่วงใยประชาชน ที่กำลังจะวางแผนเดินทางไปร่วมกิจกรรมทางศาสนาและท่องเที่ยวในช่วงสัปดาห์หน้า ซึ่งจะมีวันหยุดยาวติดต่อกันหลายวันและเป็นวันเข้าพรรษา ขอให้ทุกคนดูแลสุขภาพและระมัดวังตนเองให้ปลอดภัยทั้งการเดินทางและการปฏิบัติตน ตามมาตรการด้านสาธารณสุขอย่างเคร่งครัดเพื่อให้ปลอดภัยจากโควิดสายพันธุ์ต่าง ๆ เกิดขึ้นในขณะนี้” โฆษกประจำสำนักนายกรัฐมนตรี กล่าว
สำหรับสถานการณ์การแพร่ระบาดของโควิด-19 วันนี้ พบผู้ติดเชื้อโควิด-19 รายใหม่  จำนวน 2,428 ราย จำแนกเป็น ผู้ป่วยในประเทศ 2,425 ราย และผู้ป่วยมาจากต่างประเทศ 3 ราย รวมผู้ป่วยสะสม 2,313,010 ราย (ตั้งแต่ 1 มกราคม 2565) ขณะที่หายป่วยกลับบ้าน 2,049 ราย รวมหายป่วยสะสม 2,312,401 ราย (ตั้งแต่ 1 มกราคม 2565) โดยมีผู้ป่วยกำลังรักษา 24,792 ราย และเสียชีวิต 22 ราย รวมเสียชีวิตสะสม 9,060 ราย (ตั้งแต่ 1 มกราคม 2565) ทั้งนี้จำนวนผู้ป่วยปอดอักเสบ รักษาตัวอยู่ในโรงพยาบาล 727 ราย  ภาพรวมการฉีดวัคซีนโควิด-19 สรุปจำนวนผู้ที่ได้รับวัคซีนสะสม ตั้งแต่วันที่ 28 ก.พ. 2564 - 4 ก.ค. 2565 รวมทั้งสิ้น 140,049,334 โดส (ซึ่งรวมยอดสะสมการให้บริการฉีดวัคซีนโควิด - 19 แก่กลุ่มเด็กอายุ 5 - 11 ปี ตั้งแต่วันที่ 1 ก.พ. - 4 ก.ค. 2565 จำนวน 5,254,633 โดส) จำแนกเป็นผู้ที่ได้รับวัคซีนเข็มที่ 1 จำนวน 57,003,688 โดส วัคซีนเข็มที่ 2 จำนวน 53,217,012 โดส และวัคซีนเข็มที่ 3 (ขึ้นไป) จำนวน 29,828,634 โดส
-----------------------------------

ที่มา : https://www.thaigov.go.th/news/contents/details/56595