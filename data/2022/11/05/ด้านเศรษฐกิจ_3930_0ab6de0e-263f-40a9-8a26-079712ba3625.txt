รัฐบาลไทย-ข่าวทำเนียบรัฐบาล-สำนักงานสลากฯ พร้อมจำหน่ายสลากฯผ่านแพลตฟอร์ม "สลากดิจิทัล" วันที่ 2 มิ.ย. นี้


วันพฤหัสบดีที่ 26 พฤษภาคม 2565
พิมพ์
สำนักงานสลากฯ พร้อมจำหน่ายสลากฯผ่านแพลตฟอร์ม "สลากดิจิทัล" วันที่ 2 มิ.ย. นี้
จากการทำสัญญาตัวแทนจำหน่ายในโครงการจำหน่ายสลากผ่านแพลตฟอร์ม “สลากดิจิทัล” จนถึงขณะนี้ มีผู้ทำสัญญา เป็นตัวแทนจำหน่ายสลากดิจิทัล จำนวน 10,513 ราย ดังนั้นเบื้องต้นจะมีสลากจำหน่ายผ่านแพลตฟอร์มการจำหน่ายสลากของสำนักงานฯ ไม่น้อยกว่า 5,000,000 ฉบับ
วันนี้ (วันที่ 26 พฤษภาคม 2565) สำนักงานสลากกินแบ่งรัฐบาล โดย พันโท หนุน ศันสนาคม ผู้อำนวยการสำนักงานสลากกินแบ่งรัฐบาล กล่าวถึงความคืบหน้า โครงการจำหน่ายสลากผ่านแพลตฟอร์ม “สลากดิจิทัล” ว่า จากการทำสัญญาตัวแทนจำหน่ายในโครงการจำหน่ายสลากผ่านแพลตฟอร์ม “สลากดิจิทัล” จนถึงขณะนี้ มีผู้ทำสัญญา เป็นตัวแทนจำหน่ายสลากดิจิทัล จำนวน 10,513 ราย  ดังนั้น ในเบื้องต้นจะมีสลากจำหน่ายผ่านแพลตฟอร์มการจำหน่ายสลากของสำนักงานฯ ไม่น้อยกว่า 5,000,000 ฉบับ ซึ่งพร้อมที่จะจำหน่ายสลากในวันที่ 2 มิถุนายน 2565 นี้
พันโท หนุน ศันสนาคม กล่าวต่อไปอีกว่า การจำหน่ายสลากดิจิทัล เป็นการจำหน่ายโดยตัวแทนรายย่อย ที่รับสลากจากสำนักงานสลากฯ โดยตรง  สลากทุกใบเป็นของพ่อแม่พี่น้องตัวแทนรายย่อย ดังนั้น การจำหน่ายสลากดิจิทัล นอกจากประชาชนผู้ซื้อ จะสามารถซื้อสลากได้ในราคาที่กำหนด คือ 80 บาทแล้ว ยังเป็นการช่วยส่งเสริมอาชีพ ส่งเสริมรายได้ ให้กับพ่อแม่พี่น้องที่เป็นตัวแทนรายย่อยอีกด้วย
สำหรับประชาชนที่สนใจซื้อสลากผ่านแพลตฟอร์มของสำนักงานฯ สามารถดาวน์โหลดแอปพลิเคชัน “เป๋าตัง” ไว้ได้ โดยผู้ซื้อต้องมีอายุไม่ต่ำกว่า 20 ปีบริบูรณ์ และจะต้องลงทะเบียนผ่านแอปพลิเคชันเป๋าตังและทำการพิสูจน์ตัวตนตามที่แอปพลิเคชันกำหนดไว้ โดยสามารถค้นหาสลากดิจิทัลในแอปพลิเคชัน “เป๋าตัง” 2 วิธี คือการค้นหาด้วยตัวเลขที่ต้องการ และการค้นหาจากร้านค้าของพ่อแม่พี่น้องตัวแทนรายย่อยที่จำหน่าย เมื่อเลือกสลากที่ต้องการซื้อเรียบร้อยแล้ว จะต้องชำระเงินค่าสลากที่เลือกภายในระยะเวลาที่กำหนด เมื่อชำระค่าสลากเรียบร้อยแล้ว กรรมสิทธิ์ในสลากจะตกเป็นของผู้ซื้อ จะไม่สามารถนำไปซื้อ-ขายได้อีก มีความปลอดภัยและเชื่อถือได้ร้อยเปอร์เซ็นต์ ทั้งในเรื่องกรรมสิทธิ์ และเรื่องการรับเงินรางวัล   สำหรับสลากที่ไม่ถูกรางวัลในแต่ละงวด หากประสงค์ที่จะรับสลากให้ติดต่อรับได้ที่สำนักงานสลากฯ ภายในก่อนวันออกรางวัลของงวดถัดไป พร้อมขอย้ำว่า โครงการจำหน่ายสลากผ่านแพลตฟอร์ม “สลากดิจิทัล” นี้ เป็นหนึ่งในมาตรการ ที่สำนักงานสลากฯ มุ่งหมายจะใช้ในการแก้ไขปัญหาสลากเกินราคา จึงขอความร่วมมือจากพี่น้องประชาชนผู้ซื้อสลากทุกท่านในการซื้อสลากตามราคาที่กำหนด ผู้อำนวยการสำนักงานสลากกินแบ่งรัฐบาล กล่าวในตอนท้าย

ที่มา : https://www.thaigov.go.th/news/contents/details/55053