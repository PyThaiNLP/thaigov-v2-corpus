รัฐบาลไทย-ข่าวทำเนียบรัฐบาล-รมว.อว. เผย อว. จะก้าวหน้าทั้งด้านศิลปะวิทยาการ และมีหมุดหมายที่จะผลักดันประเทศไทยให้เป็นประเทศที่พัฒนาแล้วในอีก 16 ปีข้างหน้าให้ได้


วันพุธที่ 24 พฤศจิกายน 2564
รมว.อว. เผย อว. จะก้าวหน้าทั้งด้านศิลปะวิทยาการ และมีหมุดหมายที่จะผลักดันประเทศไทยให้เป็นประเทศที่พัฒนาแล้วในอีก 16 ปีข้างหน้าให้ได้
รมว.อว. เผย อว. จะก้าวหน้าทั้งด้านศิลปะวิทยาการ และมีหมุดหมายที่จะผลักดันประเทศไทยให้เป็นประเทศที่พัฒนาแล้วในอีก 16 ปีข้างหน้าให้ได้
(22 พฤศจิกายน 2564) สำนักงานการวิจัยแห่งชาติ (วช.) กระทรวงการอุดมศึกษา วิทยาศาสตร์ วิจัยและนวัตกรรม (อว.) จัด Dinner talk : “มหกรรมงานวิจัยแห่งชาติ ประจำปี 2564 (THAILAND RESEARCH EXPO 2021) วิจัยเพื่อพัฒนาประเทศสู่ความมั่นคง มั่งคั่ง และยั่งยืน โดยในงานได้รับเกียรติจาก ศ.(พิเศษ) ดร.เอนก เหล่าธรรมทัศน์ รัฐมนตรีว่าการกระทรวงการอุดมศึกษา วิทยาศาสตร์ วิจัยและนวัตกรรม (รมว.อว.) กล่าวปาฐกถาพิเศษ เรื่อง "พลัง อว. พลังขับเคลื่อนไทยไปด้วยกัน" พร้อมด้วย ศ.นพ.ดร.สิริฤกษ์ ทรงศิวิไล ปลัด อว., ดร.พัชรินรุจา จันทโรนานนท์ ที่ปรึกษา รมว.อว., นางสาวสุณีย์ เลิศเพียรธรรม ผู้ตรวจราชการ อว., นางสาวจันทร์เพ็ญ เมฆาอภิรักษ์ ผู้ตรวจราชการ อว., ดร.วิภารัตน์ ดีอ่อง ผู้อำนวยการ วช. และคณะผู้บริหาร อว. เข้าร่วม ณ โรงแรมเซ็นทาราแกรนด์ และบางกอกคอนเวนชันเซ็นเตอร์ เซ็นทรัลเวิลด์ กรุงเทพฯ
ศ.(พิเศษ) ดร.เอนก เผยว่า ปลื้มใจที่งานนี้ดำเนินไปได้อย่างดี ซึ่งทุกคนช่วยเหลือกันในการทำงาน แสดงให้เห็นถึงความรัก ความสามัคคี ปลื้มใจแทน วช. เพราะต้องเตรียมงานที่มีรายละเอียดมากขนาดนี้ องค์กรที่จะก้าวหน้าได้ต้องเป็นแบบนี้ ภูมิใจที่เป็นองค์กรของ อว. และปลื้มใจที่กรมสมเด็จพระเทพรัตนราชสุดาฯ สยามบรมราชกุมารี เสด็จพระราชดําเนินมาทรงเยี่ยมชมงาน กระทรวง อว.ในเวลานี้เป็นกระทรวงแห่งศิลปะวิทยาการ มีทั้งวิทยาศาสตร์ประยุกต์ ซึ่งรวมถึงการแพทย์และสาธารณสุข มีด้านสังคมศาสตร์ มนุษยศาสตร์และระยะหลังมีด้านศิลปะด้วย ประเทศที่พัฒนาต้องเป็นประเทศที่มีวิทยาศาสตร์ ศิลปะ สังคมศาสตร์และมนุษยศาสตร์ที่ดี เพราะฉะนั้นที่เห็น อว. แสดงออกในเวลานี้เป็นหมุดหมายที่เราจะก้าวไปเป็นประเทศที่พัฒนาแล้วได้
รมว.อว. กล่าวต่อว่า ด้านวิทยาศาสตร์ของเรามีอะไรดี ๆ เยอะ เช่น ที่มหาวิทยาลัยเชียงใหม่ทำเรื่องควอนตัม ซึ่งเรื่องนี้อยู่ในแนวหน้าที่สุดของวิทยาศาสตร์ในเวลานี้ จะมาแทนคอมพิวเตอร์ ซึ่งประเทศไทยเราก็ไปกับเขาได้ไม่ได้ล้าหลัง อยู่ในแถวหน้าของอาเซียน อยู่ในแถวต้น ๆ ของเอเชีย และเรื่องการส่งยานอวกาศไปโคจรรอบดวงจันทร์ เหลือเวลาอีก 6 ปี ซึ่งมั่นใจว่าจะได้เห็นยานอวกาศของไทยไปโคจรรอบดวงจันทร์ ในรูปแบบของโรบอท ที่อยู่ห่างไป 400,000 กิโลเมตร เราต้องพยายามบังคับโรบอทให้ทำงานตามที่เราต้องการได้ อันนี้ก็จะเป็นหมุดหมายว่าเราจะทำอะไรที่ก้าวหน้าได้อีกเยอะ เพราะว่าความสามารถในการควบคุมโรบอทของเราอยู่ในระดับประเทศที่พัฒนาแล้ว นอกจากนั้นเรายังมีเครื่องโทคาแมคที่กำลังประกอบ และปฏิกิริยาที่เครื่องโทคาแมคทำ เรียกว่า ปฏิกิริยานิวเคลียร์ฟิวชั่น เป็นสารตั้งต้นของพลังงานสะอาด บริสุทธิ์ที่มีไว้ให้เราใช้อย่างเป็นรูปธรรม
“ผมได้สั่งการไปว่า กระทรวง อว. จะต้องทำเรื่องวิทยาศาสตร์ให้ได้ทั้งมีเดียมเทคและไฮเทค ไม่ใช่อาศัยต่างชาติเพียง หรือซื้อความทันสมัยเพียงอย่างเดียว และต่อไปเราจะต้องทำอุตสาหกรรมทหารให้มากขึ้น ในทางเกษตรเราก็ก้าวหน้าไป เรามีแนวคิดที่จะเอาเทคโนโลยีมาทำให้เกษตรกรก้าวหน้า ประโยคนี้ของ วช. ประทับใจผมมาก คือ มั่นคง มั่งคั่งและยังยืน โดยไม่ทิ้งใครไว้ข้างหลังและจะเปลี่ยนให้เป็นเกษตรกรที่มีรายได้สูง ใช้เทคโนโลยี และได้ผลิตผลที่สูงขึ้น อีก 16 ปีข้างหน้าเราจะดันประเทศไทยให้เป็นประเทศของ BCG แบบประเทศสวิสเซอร์แลนด์ เพราะฉะนั้นเราต้องเปลี่ยน mine set ของตัวเองว่าจะทำให้ประเทศไทยเป็นประเทศที่พัฒนาแล้วให้จงได้ ภายในปี 2580”
ในด้านของวัฒนธรรมต่าง ๆ ที่เป็นมรดกของไทย ต่อไปเราต้องรักษาอดีตที่ดี ฟื้นฟู และต่อยอดขึ้นไป เพื่อประสานเข้ากับกระแสสากล กระแสโลกาภิวัฒน์ แล้วทุกอย่างจะกลายเป็นอนาคตไม่ใช่อดีต เพราะฉะนั้นวิทยาศาสตร์และเทคโนโลยี รวมทั้งเศรษฐกิจกำลังดำเนินไปได้ดี และจะดีขึ้นเรื่อย ๆ ส่วนเศรษฐกิจเชิงสร้างสรรค์จะเดินหน้าต่อไปได้เรื่อย ๆ เพราะนี่คือจุดแข็งของคนไทย

ที่มา : https://www.thaigov.go.th/news/contents/details/48633