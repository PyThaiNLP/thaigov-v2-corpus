รัฐบาลไทย-ข่าวทำเนียบรัฐบาล-ปลัดเกษตรฯ ติดตามงานสำคัญของสำนักงานปลัดกระทรวงเกษตรและสหกรณ์


วันอังคารที่ 23 พฤศจิกายน 2564
ปลัดเกษตรฯ ติดตามงานสำคัญของสำนักงานปลัดกระทรวงเกษตรและสหกรณ์
ปลัดเกษตรฯ ติดตามงานสำคัญของสำนักงานปลัดกระทรวงเกษตรและสหกรณ์ มอบหมายผู้ที่เกี่ยวข้องดำเนินการตามเป้าหมายอย่างเต็มประสิทธิภาพ
ปลัดเกษตรฯ ติดตามงานสำคัญของสำนักงานปลัดกระทรวงเกษตรและสหกรณ์ มอบหมายผู้ที่เกี่ยวข้องดำเนินการตามเป้าหมายอย่างเต็มประสิทธิภาพ
ดร.ทองเปลว กองจันทร์ ปลัดกระทรวงเกษตรและสหกรณ์ เป็นประธานการประชุมติดตามงาน/โครงการสำคัญของสำนักงานปลัดกระทรวงเกษตรและสหกรณ์ ครั้งที่ 2/2564 โดยมีรองปลัดกระทรวงเกษตรและสหกรณ์ ทั้ง 4 ท่าน และผู้บริหารกระทรวงเกษตรและสหกรณ์ เข้าร่วม ณ ห้องประชุมกระทรวงเกษตรและสหกรณ์ และผ่านระบบออนไลน์ โดยที่ประชุมได้มีการรายงานความคืบหน้าการดำเนินงานในด้านต่าง ๆ คือ
1) คำสั่งแต่งตั้งคณะกรรมการขับเคลื่อนงานด้านการเกษตรระดับจังหวัด และหลักการบริหารงานและขับเคลื่อนงานโดยคณะกรรมการโดยสำนักแผนงานและโครงการพิเศษเพื่อให้การขับเคลื่อนนโยบายของรัฐบาลและกระทรวงเกษตรและสหกรณ์ในระดับจังหวัดและระดับอำเภอมีความเป็นเอกภาพ เป็นไปด้วยความรวดเร็ว และมีประสิทธิภาพยิ่งขึ้น
2) โครงการต้นแบบการขับเคลื่อนการเกษตรระดับหมู่บ้านสู่การผลิตสินค้าเกษตรมูลค่าสูง โดยสำนักแผนงานและโครงการพิเศษ มีเป้าหมายในการดำเนินการในพื้นที่ 75 จังหวัด 822 อำเภอ 5,619 ตำบล 5,797 หมู่บ้าน มีการจ้างงานอาสาสมัครเกษตรใน 5,797 หมู่บ้าน หมู่บ้านละ 3 คน รวม 17,391 คนระยะเวลาจ้าง 12 เดือน (ม.ค. - ธ.ค. 65) มีโครงการย่อยภายใต้โครงการโครงการขับเคลื่อนการเกษตรระดับหมู่บ้านฯ อาทิ การส่งเสริมสาธิตการผลิตปุ๋ยอินทรีย์คุณภาพสูงประจำหมู่บ้านสู่การผลิตสินค้าเกษตรมูลค่าสูงโครงการผลิตพืชอาหารสัตว์เชิงการค้าของหมู่บ้าน และโครงการส่งเสริมการผลิตสัตว์น้ำและแปรรูปสัตว์น้ำประจำหมู่บ้าน เป็นต้น
3) โครงการส่งเสริมเกษตรทฤษฎีใหม่โดยกองนโยบายเทคโนโลยีเพื่อการเกษตรและเกษตรกรรมยั่งยืน พื้นที่ดำเนินการครอบคลุมพื้นที่ทั่วประเทศ 77 จังหวัด เกษตรกรเป้าหมาย 17,000 ราย มีวิธีการดำเนินงาน คือ บริหารจัดการโครงการทั้งส่วนกลางและส่วนภูมิภาค การจัดทำคู่มือการดำเนินงาน การประชาสัมพันธ์ การจัดทำฐานข้อมูล การจ้างงานนักพัฒนาเกษตรทฤษฎีใหม่ การส่งเสริมองค์ความรู้ อบรมเกษตรกร การขุดสระน้ำ การสนับสนุนปัจจัยการผลิตและการบริหารจัดการ และการติดตามและประเมินผล
4) ผลการดำเนินงานในการแก้ไขปัญหาด้านการเกษตรต่างประเทศ ได้แก่ ความคืบหน้าพิธีสารว่าด้วยข้อกำหนดในการกักกันโรคและตรวจสอบสำหรับการส่งออกและนำเข้าผลไม้ไทยผ่านประเทศที่สาม และปัญหาการนำเข้าสินค้าเกษตรไทยของสาธารณรัฐประชาชนจีนโดยสำนักงานที่ปรึกษาการเกษตรต่างประเทศ ประจำกรุงปักกิ่งฝ่ายเกษตร ประจำสถานกงสุลใหญ่ ณ นครเซี่ยงไฮ้ฝ่ายเกษตร ประจำกงสุลใหญ่ ณ นครกว่างโจว และผลการประชุมภาคีอนุสัญญาสหประชาชาติว่าด้วยการเปลี่ยนแปลงสภาพภูมิอากาศครั้งที่ 26 (COP26) ต่อประเทศไทย และแนวโน้มและแนวทางการดำเนินการเพื่อให้เกิดความมั่นคงทางอาหารของประเทศในสหภาพยุโรปและการปรับใช้กับประเทศไทยโดยสำนักงานที่ปรึกษาการเกษตรต่างประเทศ ประจำสหภาพยุโรป
และ 5) ความก้าวหน้าผลการดำเนินงานของกลุ่มขับเคลื่อนการปฏิรูปประเทศยุทธศาสตร์ชาติ และการสร้างความสามัคคีปรองดอง กระทรวงเกษตรและสหกรณ์ (ป.ย.ป. กษ.) โดยติดตามการปรับโครงสร้างองค์กรและโครงสร้างอัตรากำลังในส่วนของสำนักงานปลัดกระทรวงเกษตรและสหกรณ์

ที่มา : https://www.thaigov.go.th/news/contents/details/48609