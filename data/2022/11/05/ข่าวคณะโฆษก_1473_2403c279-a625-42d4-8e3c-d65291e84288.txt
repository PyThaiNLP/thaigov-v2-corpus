รัฐบาลไทย-ข่าวทำเนียบรัฐบาล-โฆษกรัฐบาลสวน “เพื่อไทย” หน้าไม่อาย ไม่ปฏิเสธดีล 30 ส.ส.รัฐบาลล้มเก้าอี้นายกฯ ชี้ว่าแต่เขาอิเหนาเป็นเอง ยอมกลืนน้ำลายตัวเองเพื่อหวังจะกลับมาเป็นรัฐบาล


วันอังคารที่ 26 เมษายน 2565
พิมพ์
โฆษกรัฐบาลสวน “เพื่อไทย” หน้าไม่อาย ไม่ปฏิเสธดีล 30 ส.ส.รัฐบาลล้มเก้าอี้นายกฯ ชี้ว่าแต่เขาอิเหนาเป็นเอง ยอมกลืนน้ำลายตัวเองเพื่อหวังจะกลับมาเป็นรัฐบาล
โฆษกรัฐบาลสวน “เพื่อไทย” หน้าไม่อาย ไม่ปฏิเสธดีล 30 ส.ส.รัฐบาลล้มเก้าอี้นายกฯ ชี้ว่าแต่เขาอิเหนาเป็นเอง ยอมกลืนน้ำลายตัวเองเพื่อหวังจะกลับมาเป็นรัฐบาล เชื่อ ส.ส.รัฐบาลไม่มีใครคิดสั้น
วันที่ 26 เมษายน 2565 นายธนกร วังบุญคงชนะ โฆษกประจำสำนักนายกรัฐมนตรี กล่าวถึงกรณีที่ นพ.ชลน่าน ศรีแก้ว หัวหน้าพรรคเพื่อไทย และผู้นำฝ่ายค้านในสภาผู้แทนราษฎร ระบุว่า การดีล ส.ส. 30 เสียงจากฝ่ายรัฐบาลให้มาอยู่ฝ่ายค้าน เพื่อลงมติไม่ไว้วางใจ พล.อ.ประยุทธ์ จันทร์โอชา นายกฯ และ รมว.กลาโหม ในการอภิปรายไม่ไว้วางใจนั้น การประสานบุคคลหรือพรรคการเมืองต่าง ๆ ขณะนี้ยังไม่ได้ดำเนินการ แต่หากมีความจำเป็นต้องพูดคุยกันเพื่อบ้านเมือง ก็เป็นวิธีการที่ไม่เสียหายอะไรว่า ไม่อยากเชื่อว่าคำพูดเหล่านี้จะหลุดออกมาจากปากของคนที่เป็นถึงระดับผู้นำฝ่ายค้านในสภาผู้แทนราษฎร แสดงให้เห็นว่าข้อมูลที่ฝ่ายค้านจะนำมาอภิปรายนั้นไม่ได้มีอะไรเด็ดหรือใหม่ไปกว่าครั้งที่ผ่าน ๆ มา จึงคิดจะยืมมือ ส.ส.รัฐบาลมาล้มรัฐบาล ทั้ง ๆ ที่ ที่ผ่านมาฝ่ายค้านมักตำหนิ ส.ส.ฝ่ายค้านที่เปลี่ยนขั้วมาอยู่กับพรรคร่วมรัฐบาลว่าเป็นงูเห่า เป็นพฤติกรรมน่ารังเกียจ แต่สุดท้ายก็ว่าแต่เขาอิเหนาเป็นเอง ทำได้ทุกอย่างแม้กระทั่งกลืนน้ำลายตัวเองเพียงเพื่อหวังให้ตัวเองได้กลับมามีอำนาจอีกครั้ง ซึ่งถือเป็นเรื่องที่น่าละอาย แสดงให้เห็นได้อย่างชัดเจนว่า ฝ่ายค้านยุคนี้ไร้น้ำยา
"ยืนยันว่ารัฐบาลไม่ได้รู้สึกกังวลอะไร ยังคงมุ่งทำงานเพื่อแก้ไขปัญหาความเดือดร้อนให้กับประชาชนตามปกติ มากกว่าที่จะโต้ตอบกันไปมาทางการเมือง รวมทั้งพร้อมที่จะชี้แจงต่อสภาฯ ทั้งนี้ เชื่อว่าไม่มี ส.ส.รัฐบาลคนไหนกล้าคิดสั้น หนีจากพรรคร่วมรัฐบาลที่มีนโยบายโดนใจประชาชนมากมาย เพื่อไปอยู่กับฝ่ายค้านที่ไม่ได้นึกถึงความเดือดร้อนของประชาชนเป็นหลัก แต่นึกถึงหนทางที่จะทำให้ตัวเองได้กลับมามีอำนาจอีกครั้ง ซึ่งเท่ากับว่าขาข้างหนึ่งเลือกที่จะก้าวไปรอเป็นฝ่ายค้านในการเลือกตั้งสมัยหน้าก่อนแล้ว เพราะนึกถึงตัวเองก่อนนึกถึงประชาชน ซึ่งหากใครคิดแบบนั้นเชื่อว่าประชาชนรอลงโทษในการเลือกตั้งสมัยหน้าอย่างแน่นอน" นายธนกร กล่าว
..............................

ที่มา : https://www.thaigov.go.th/news/contents/details/53907