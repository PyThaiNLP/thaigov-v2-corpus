รัฐบาลไทย-ข่าวทำเนียบรัฐบาล-ก.แรงงาน ร่วมคณะ‘ลุงป้อม’ลุยแปดริ้ว พบปะอาสาสมัครแรงงาน มอบถุงยังชีพช่วยชาวบ้านประสบภัยโควิด-19


วันพฤหัสบดีที่ 17 มีนาคม 2565
พิมพ์
ก.แรงงาน ร่วมคณะ‘ลุงป้อม’ลุยแปดริ้ว พบปะอาสาสมัครแรงงาน มอบถุงยังชีพช่วยชาวบ้านประสบภัยโควิด-19
...
เมื่อวันที่ 17 มีนาคม 2565 นายสุชาติ ชมกลิ่น รัฐมนตรีว่าการกระทรวงแรงงาน มอบหมายให้ นางธิวัลรัตน์ อังกินันทน์ ที่ปรึกษารัฐมนตรีว่าการกระทรวงแรงงาน ร่วมคณะของ พล.อ.ประวิตร วงษ์สุวรรณ รองนายกรัฐมนตรี ในโอกาสเดินทางไปพบปะพี่น้องประชาชนและมอบถุงยังชีพเพื่อช่วยเหลือผู้ประสบภัยจากสถานการณ์การแพร่ระบาดของโรคโควิด-19 ณ วัดสมานรัตนาราม ตำบลบางแก้ว อำเภอเมือง จังหวัดฉะเชิงเทรา โดยมี พล.ต.ต.นันทชาติ ศุภมงคล ประจำสำนักเลขาธิการนายกรัฐมนตรี ปฏิบัติหน้าที่ประจำกระทรวงแรงงาน นางเธียรรัตน์ นะวะมะวัฒน์ โฆษกกระทรวงแรงงาน (ฝ่ายการเมือง) นางสาวบุปผา เรืองสุด รองปลัดกระทรวงแรงงาน พร้อมด้วยผู้บริหารระดับสูงกระทรวงแรงงาน หัวหน้าส่วนราชการหน่วยงานในสังกัดกระทรวงแรงงานจังหวัดฉะเชิงเทรา และหน่วยงานที่เกี่ยวข้องเข้าร่วมด้วย โอกาสนี้ พล.อ.ประวิตร ยังได้พบปะพูดคุยให้กำลังใจแก่อาสาสมัครแรงงานจังหวัดฉะเชิงเทราที่มาร่วมต้อนรับด้วย ซึ่งอาสาสมัครแรงงานเหล่านี้เป็นผู้เชื่อมประสานภารกิจของกระทรวงแรงงานไปสู่พื้นที่ เป็นผู้ที่มีความเสียสละอุทิศตนเพื่อส่วนรวมทำงานใกล้ชิดกับพี่น้องประชาชนในชุมชน ในการนำภารกิจประสานการให้บริการด้านแรงงาน เพื่อให้ประชาชนมีงานทำ มีทักษะฝีมือ มีอาชีพ มีรายได้ ได้รับการคุ้มครองและมีหลักประกันทางสังคมที่ยั่งยืนอีกด้วย
นางธิวัลรัตน์ เปิดเผยว่า รัฐบาลภายใต้การนำของท่านพล.อ.ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม และท่าน พล.อ.ประวิตร วงษ์สุวรรณ รองนายกรัฐมนตรี ซึ่งกำกับดูแลกระทรวงแรงงาน มีความห่วงใยต่อพี่น้องประชาชนและผู้ที่ได้รับผลกระทบจากสถานการณ์การแพร่ระบาดของโรคโควิด-19 ในวันนี้ตนและคณะจึงได้รับมอบหมายจากท่านสุชาติ ชมกลิ่น รมว.แรงงาน ให้มาร่วมคณะของท่าน พล.อ.ประวิตร วงษ์สุวรรณ รองนายกรัฐมนตรี ซึ่งท่านได้ฝากความห่วงใยและขอให้เป็นกำลังใจให้พี่น้องผู้ใช้แรงงาน รวมทั้งอาสาสมัครแรงงาน ข้าราชการและเจ้าหน้าที่ทุกคนในพื้นที่ปลอดภัยจากสถานการณ์โควิด-19 รวมทั้งการปฏิบัติตามมาตรการของกระทรวงสาธารณสุขอย่างเคร่งครัด เพื่อให้เราสามารถร่วมกันขับเคลื่อนเศรษฐกิจของประเทศให้ไปได้ด้วยดี และก้าวข้ามสถานการณ์โควิด-19 ครั้งนี้ไปด้วยกันต่อไป

ที่มา : https://www.thaigov.go.th/news/contents/details/52660