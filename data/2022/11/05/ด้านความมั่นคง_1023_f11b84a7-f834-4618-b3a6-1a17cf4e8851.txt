รัฐบาลไทย-ข่าวทำเนียบรัฐบาล-รมว.สุชาติ หารือ รมว.ศึกษาธิการสิงคโปร์ พัฒนาทักษะฝีมือแรงงานรองรับความต้องการนายจ้าง


วันศุกร์ที่ 6 พฤษภาคม 2565
รมว.สุชาติ หารือ รมว.ศึกษาธิการสิงคโปร์ พัฒนาทักษะฝีมือแรงงานรองรับความต้องการนายจ้าง
...
นายสุชาติ ชมกลิ่น รัฐมนตรีว่าการกระทรวงแรงงาน พร้อมด้วย นายบุญชอบ สุทธมนัสวงษ์ ปลัดกระทรวงแรงงาน นางเธียรรัตน์ นะวะมะวัฒน์ โฆษกกระทรวงแรงงาน (ฝ่ายการเมือง) นายไพโรจน์ โชติกเสถียร อธิบดีกรมการจัดหางาน นายประทีป ทรงลำยอง อธิบดีกรมพัฒนาฝีมือแรงงาน นายบุญสงค์ ทัพชัยยุทธ์ เลขาธิการสำนักงานประกันสังคม เข้าเยี่ยมคารวะ Mr.Chan Chun Sing รัฐมนตรีว่าการกระทรวงศึกษาธิการของสิงคโปร์ โอกาสนี้ได้หารือข้อราชการในประเด็นเพื่อแลกเปลี่ยนเรียนรู้และหารือการเชื่อมโยงแนวทางการพัฒนาทักษะฝีมือแรงงานที่จำเป็นให้กับแรงงานไทย รวมทั้งสามารถจัดการข้อมูลด้านแรงงานได้อย่างเป็นระบบให้ครอบคลุมทุกมิติ ณ กระทรวงศึกษาธิการสิงคโปร์
นายสุชาติ กล่าวว่า ประเทศสิงคโปร์เป็นประเทศที่ให้ความสำคัญกับการพัฒนาทรัพยากรมนุษย์บุคคลในทุกช่วงวัย โดยเฉพาะวัยแรงงาน เพราะแรงงานเป็นส่วนสำคัญในการที่จะพัฒนาประเทศ และมีระบบ Skill Future ที่น่าสนใจ เพื่อนำรูปแบบดังกล่าวไปเพิ่มศักยภาพด้านทักษะฝีมือแรงงานขั้นสูงให้แก่แรงงานไทย เพื่อให้สอดคล้องกับนโยบายรัฐบาล ท่านนายกรัฐมนตรีและรัฐมนตรีว่าการกระทรวงกลาโหม พล.อ.ประยุทธ์ จันทร์โอชาและกระทรวงแรงงานที่กำกับดูแลของ พล.อ.ประวิตร วงษ์สุวรรณ รองนายกรัฐมนตรี ที่ให้ความสำคัญในการส่งเสริมให้แรงงานมีงานทำ ได้รับการพัฒนาให้มีศักยภาพสูงในทุกมิติสอดคล้องกับทิศทางการพัฒนาประเทศและเพิ่มขีดความสามารถในการแข่งขัน
“กระทรวงแรงงาน ขอขอบคุณท่านรัฐมนตรีว่าการกระทรวงศึกษาธิการของสิงคโปร์ ที่ให้การสนับสนุนแลกเปลี่ยนข้อมูลระบบการพัฒนาทักษะฝีมือแรงงานของสิงคโปร์ที่จำเป็นสำหรับแรงงานไทยที่เข้ามาทำงานตามความต้องการของนายจ้างสิงคโปร์ ซึ่งเป็นนิมิตรหมายที่ดีในความร่วมมือให้สามารถจัดส่งแรงงานที่มีทักษะฝีมือชั้นสูงได้อย่างเพียงพอ มีสมรรถนะที่ตรงกับความต้องการของตลาด และกระชับความร่วมมือระหว่างสองประเทศให้แน่นแฟ้นยิ่งขึ้นต่อไป” นายสุชาติ กล่าวตอนท้าย

ที่มา : https://www.thaigov.go.th/news/contents/details/54291