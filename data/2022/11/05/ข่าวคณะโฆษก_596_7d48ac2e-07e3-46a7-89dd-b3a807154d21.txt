รัฐบาลไทย-ข่าวทำเนียบรัฐบาล-นายกฯ ชื่นชมเด็กไทยเก่ง คว้ารางวัลอันดับ 8 การแข่งขันหุ่นยนต์ระดับโลก World Robot Olympiad 2021 ย้ำต้องสร้างบุคลากรด้านนี้ให้มาก คือความต้องการของประเทศ


วันศุกร์ที่ 3 ธันวาคม 2564
พิมพ์
นายกฯ ชื่นชมเด็กไทยเก่ง คว้ารางวัลอันดับ 8 การแข่งขันหุ่นยนต์ระดับโลก World Robot Olympiad 2021 ย้ำต้องสร้างบุคลากรด้านนี้ให้มาก คือความต้องการของประเทศ
นายกรัฐมนตรี ชื่นชมเด็กไทยเก่ง คว้ารางวัลอันดับ 8 การแข่งขันหุ่นยนต์ระดับโลก World Robot Olympiad 2021 ย้ำต้องสร้างบุคลากรด้านนี้ให้มาก คือความต้องการของประเทศ
วันนี้ (3 ธ.ค.64) นางสาวรัชดา ธนาดิเรก รองโฆษกประจำสำนักนายกรัฐมนตรี เผยว่า พลเอกประยุทธ์ จันทร์โอชา นายกรัฐมนตรี กล่าวชื่นชมผลการแข่งขันหุ่นยนต์ระดับโลก World Robot Olympiad 2021 (WRO 2021) ในประเภทรุ่นอายุไม่เกิน 12 ปี ซึ่ง ทีม K.P.Y. Panya Robot ซึ่งเป็นแชมป์ประเทศไทย สามารถคว้ารางวัล อันดับที่ 8 มาครอง จากประเทศเข้าร่วมแข่งขัน 65 ประเทศรวมกว่า 200 ทีมทั่วโลก โดยการแช่งขันได้จัดในรูปแบบออนไลน์เมื่อวันที่ 18-21 พ.ย. ที่ผ่านมา สมาชิกในทีมประกอบด้วย ด.ญ.ลัลน์ญดา ชาญจิตรเลขา  อายุ 10 ขวบ จากโรงเรียนอำนวยศิลป์ ด.ช.นพรุจ ฉันทสกุลเดช อายุ 11 ขวบ จากโรงเรียนกรุงเทพคริสเตียนวิทยาลัย และ ด.ช.ธนกฤต มยุรฤทธิ์ภิบาล อายุ 12 ปี จากโรงเรียนสาธิตมหาวิทยาลัยศรีนครินทรวิโรฒประสานมิตร(ฝ่ายประถม)
รองโฆษกฯ กล่าวต่อว่า นายกรัฐมนตรีรู้สึกยินดีที่เด็กไทยสามารถนำความรู้และทักษะมาพัฒนาต่อยอดโดยเฉพาะในประเด็นใหม่ๆ เช่น ความรู้ด้านหุ่นยนต์ (Robotics) ซึ่งเป็นความรู้ทางวิทยาศาสตร์และเทคโนโลยีที่เจริญก้าวหน้าอย่างรวดเร็ว เป็นปัจจัยสำคัญของการเพิ่มขีดความสามารถในการแข่งขันของประเทศ ซึ่งรัฐบาลจะมุ่งเน้นในการยกระดับคุณภาพการศึกษาและการเรียนรู้ให้มีคุณภาพและก้าวทันความเปลี่ยนแปลงไปของโลก อาทิ การริเริ่มการเรียนรูปแบบหุ่นยนต์ศึกษาและสะเต็มศึกษา STEM Robotics ตั้งแต่ในระดับประถม ได้ดำเนินการในหลายโรงเรียนที่มีความพร้อมแล้ว และมีกิจกรรมการเรียนการสอนหุ่นยนต์ศึกษาอย่างต่อเนื่องจนถึงชั้นอุดมศึกษา
“ประเทศไทยมีความต้องการบุคลากรด้านหุ่นยนต์และระบบอัตโนมัติอย่างมาก โดยตลาดหุ่นยนต์ในประเทศเติบโตอย่างรวดเร็ว ซึ่งจะเป็นประโยชน์ต่ออุตสาหกรรมไทยเพิ่มขีดความสามารถทางการแข่งขันได้ในระดับโลก  ลดต้นทุนและเพิ่มกำไรโดยเฉพาะอย่างยิ่งอุตสาหกรรมในพื้นที่ EEC ซึ่งรัฐบาลได้ร่วมมือกับสถาบันการศึกษา สมาคม และภาคเอกชนหลายแห่ง สนับสนุนการพัฒนาระบบอัตโนมัติและหุ่นยนต์เพื่อเพิ่มขีดความสามารถในการผลิต ขณะนี้ มีศูนย์วิจัยและพัฒนาและศูนย์ฝึกอบรมบุคลากร อาทิ สถาบันวิทยาการหุ่นยนต์ ภาคสนาม (FIBO) สมาคมวิชาการหุ่นยนต์ไทย (TRS) และสมาคมผู้ประกอบการระบบอัตโนมัติและห่นุยนต์ไทย (TARA) ที่จะช่วยสร้างบุคลากรและผลักดันอุตสาหกรรมหุ่นยนต์ไทยให้ก้าวหน้าและเติบโตไปในอนาคต” นางสาว รัชดา กล่าว
-----------------

ที่มา : https://www.thaigov.go.th/news/contents/details/49033