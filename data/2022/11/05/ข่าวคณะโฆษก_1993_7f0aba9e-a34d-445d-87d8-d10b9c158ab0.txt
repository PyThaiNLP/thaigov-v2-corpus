รัฐบาลไทย-ข่าวทำเนียบรัฐบาล-โฆษกรัฐบาลย้ำข่าวดี น้ำมันเบนซิน-แก๊สโซฮอล์ ปรับลดราคาลงต่อเนื่อง เฉพาะเดือนก.ค. นี้ ปรับลดลงรวม 6.40 บาท/ลิตร


วันอาทิตย์ที่ 17 กรกฎาคม 2565
พิมพ์
โฆษกรัฐบาลย้ำข่าวดี น้ำมันเบนซิน-แก๊สโซฮอล์ ปรับลดราคาลงต่อเนื่อง เฉพาะเดือนก.ค. นี้ ปรับลดลงรวม 6.40 บาท/ลิตร
โฆษกรัฐบาลย้ำข่าวดี น้ำมันเบนซิน-แก๊สโซฮอล์ ปรับลดราคาลงต่อเนื่อง เฉพาะเดือนก.ค. นี้ ปรับลดลงรวม 6.40 บาท/ลิตร  ขณะที่ “นายกฯ” ฝากถึงประชาชน แม้ราคาน้ำมันจะลดลง แต่ยังต้องขอให้ช่วยกันประหยัดพลังงาน ใช้จ่ายประจำวันอย่างรอบคอบ
วันนี้ (17 ก.ค.65) นายธนกร วังบุญคงชนะ โฆษกประจำสำนักนายกรัฐมนตรี ย้ำข่าวดีของประชาชนผู้ใช้รถใช้น้ำมัน ที่ล่าสุด บริษัทผู้ค้าน้ำมันทั้ง ปตท. และบางจาก ได้ประกาศปรับลดราคาขายปลีกน้ำมันในกลุ่มเบนซินและแก๊สโซฮอล์ลงอีกลิตรละ 80 สตางค์ ยกเว้นอี 85 ที่ลดลง 50 สตางค์ มีผล 05.00 น. วันที่ 16 ก.ค. 65 ซึ่งเป็นการลดราคาลงต่อเนื่องครั้งที่ 5 ในรอบครึ่งเดือนแรกของ ก.ค. ส่งผลให้ราคาต่อลิตร ในพื้นที่ กทม.และปริมณฑลที่ไม่รวมภาษีบำรุงท้องถิ่นน้ำมันแก๊สโซฮอล์ 95 จาก 1 ก.ค. ที่ผ่านมา ราคา 45.15 บาทต่อลิตร ลงมาอยู่ที่ 38.75 บาทต่อลิตร โดยก่อนหน้านี้ เมื่อวันที่ 2 ก.ค. ลดลง 60 สตางค์ต่อลิตร วันที่ 8 ก.ค. ลดลง 3 บาทต่อลิตร วันที่ 9 ก.ค. ลดลง 1.50 บาทต่อลิตร วันที่ 15 ก.ค. ลดลง 50 สตางค์ต่อลิตร และวันที่ 16 ก.ค. ลดลง 80 สตางค์ต่อลิตร รวมปรับลด 5 ครั้ง เป็นราคารวมที่ลดลง 6.40 บาทต่อลิตร ทำให้บรรยากาศที่ปั๊มน้ำมันต่าง ๆ ทั่วประเทศค่อนข้างคึกคัก มีประชาชนผู้ใช้รถยนต์และรถจักรยานยนต์มาใช้บริการเติมน้ำมันกันอย่างหนาแน่น
โฆษกประจำสำนักนายกรัฐมนตรีกล่าวว่า การที่บริษัทผู้ค้าน้ำมันประกาศปรับลดราคาขายปลีกน้ำมันในกลุ่มเบนซินและแก๊สโซฮอล์ ลงรวม 5 ครั้งในครึ่งเดือนแรกของเดือน ก.ค. นับเป็นข่าวดีสำหรับประชาชนผู้ใช้รถยนต์และรถจักรยานยนต์ ที่เมื่อราคาน้ำมันลดลงแต่ละครั้ง ทำให้ช่วยลดภาระค่าใช้จ่ายด้านค่าเดินทางของประชาชนลงไปด้วยโดยประธานเจ้าหน้าที่ปฏิบัติการกลุ่มปิโตรเลียมขั้นปลาย บริษัท ปตท. ได้ให้ข้อมูลว่า จากสถานการณ์ความผันผวนราคาน้ำมันตลาดโลก ส่งผลให้น้ำมันสำเร็จรูปในตลาดสิงคโปร์ปรับลดลงอย่างรวดเร็ว โดยเฉพาะกลุ่มเบนซิน ดังนั้นผู้ค้าน้ำมันจึงสามารถลดราคาขายปลีกลงได้
“การที่ราคาน้ำมันโลกปรับลดลงสะท้อนว่าอุปสงค์-อุปทานในตลาดน้ำมันโลกเริ่มดีขึ้น แต่ขณะนี้ก็ยังไม่สามารถคาดการณ์ได้ว่า ราคาน้ำมันโลกในช่วงครึ่งหลังของปี 2565 จะปรับขึ้นไปสูงอีกหรือไม่ ดังนั้น พล.อ.ประยุทธ์ จันทร์โอชานายกรัฐมนตรีและรัฐมนตรีว่าการกระทรวงกลาโหม จึงได้กำชับทุกหน่วยงานที่เกี่ยวข้อง ติดตามสถานการณ์ด้านพลังงานอย่างต่อเนื่อง เพื่อเตรียมพร้อมมาตรการลดค่าครองชีพที่เหมาะสมกับสถานการณ์เพื่อช่วยเหลือประชาชนในโอกาสต่อไป และนายกรัฐมนตรียังฝากถึงประชาชนว่า ถึงแม้ราคาน้ำมันจะลดลง แต่ก็ยังต้องย้ำขอความร่วมมือให้ช่วยกันใช้พลังงานอย่างประหยัด รวมทั้งบริหารจัดการค่าใช้จ่ายประจำวันอย่างรอบคอบเพื่อความไม่ประมาท เพราะสถานการณ์ราคาน้ำมันโลกยังวางใจไม่ได้ ยังมีความผันผวนจากหลายปัจจัย” นายธนกร กล่าว
—————-

ที่มา : https://www.thaigov.go.th/news/contents/details/56922