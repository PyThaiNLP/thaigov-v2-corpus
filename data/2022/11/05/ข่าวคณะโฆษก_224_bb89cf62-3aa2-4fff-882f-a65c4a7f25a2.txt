รัฐบาลไทย-ข่าวทำเนียบรัฐบาล-นายกฯ เตรียมลงพื้นที่ติดตามสถานการณ์น้ำท่วม จ. สมุทรปราการ 12 ก.ย. นี้ ตรวจความพร้อมแผนป้องกันน้ำท่วมในพื้นที่เจ้าพระยาตอนล่าง พร้อมสั่งกองทัพ-มท.ช่วยเหลือประชาชนเร่งด่วน


วันเสาร์ที่ 11 กันยายน 2564
นายกฯ เตรียมลงพื้นที่ติดตามสถานการณ์น้ำท่วม จ. สมุทรปราการ 12 ก.ย. นี้  ตรวจความพร้อมแผนป้องกันน้ำท่วมในพื้นที่เจ้าพระยาตอนล่าง พร้อมสั่งกองทัพ-มท.ช่วยเหลือประชาชนเร่งด่วน
นายกฯ เตรียมลงพื้นที่ติดตามสถานการณ์น้ำท่วม จ. สมุทรปราการ 12 ก.ย. นี้  ตรวจความพร้อมแผนป้องกันน้ำท่วมในพื้นที่เจ้าพระยาตอนล่าง พร้อมสั่งกองทัพ-มท. ช่วยเหลือประชาชนเร่งด่วน
นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีเตรียมนำคณะลงพื้นที่ติดตามสถานการณ์น้ำท่วมจังหวัดสมุทรปราการ พร้อมตรวจความพร้อมแผนป้องกันน้ำท่วมในพื้นที่เจ้าพระยาตอนล่างในวันอาทิตย์ที่ 12 กันยายน นี้ นายกรัฐมนตรีจะเดินทางไปตรวจความพร้อมแผนป้องกันน้ำท่วมในพื้นที่เจ้าพระยาตอนล่าง ณ  สะพานน้ำยกระดับ  สถานีสูบน้ำสุวรรณภูมิ โครงการส่งน้ำและบำรุงรักษาชลหารพิจิตร  อ. เมืองสมุทรปราการ จ. สมุทรปราการ  สำหรับสะพานน้ำยกระดับ เป็นสะพานระบายน้ำขนาดใหญ่แห่งแรกในประเทศไทย "ยกน้ำข้ามถนน"  สร้างขึ้นจากแนวพระราชดำริของรัชกาลที่ 9  เปิดใช้เป็นทางการเมื่อปี 2553 เพื่อแก้ไขปัญหาน้ำท่วมและเชื่อมโยง ถ. สุขุมวิท- เทพารักษ์แก้ปัญหาการจราจรด้วย  นอกจากนี้ ยังจะเดินทางไปยังสถาบันการแพทย์จักรีนฤบดินทร์ อ. บางพลี เพื่อตรวจเยี่ยมการปฎิบัติงานของเจ้าหน้าที่บริเวณจุดบริการฉีดวัคซีน โควิด-19 ด้วย
นายธนกร  กล่าวว่า ในการตรวจราชการครั้งนี้  นายกรัฐมนตรีจะร่วมประชุมกับหัวหน้าส่วนราชการ ทั้งผู้ว่าราชการจังหวัด เลขาธิการสำนักงานทรัพยากรน้ำแห่ชาติ และผู้ว่าการการนิคมอุตสาหกรรมแห่งประเทศไทย  เพื่อหารือการบริหารจัดการน้ำ เร่งแก้ปัญหาน้ำท่วมสมุทรปราการที่ต้นเหตุ รวมทั้งยังติดตามการให้ความช่วยเหลือพี่น้องประชาชน ผู้ประกอบการในพื้นที่ เพื่อนำมาปรับรูปแบบการช่วยเหลือ เร่งบรรเทาความเดือดร้อนของประชาชนและผู้ประกอบการให้มากที่สุด และยังได้สั่งการให้ช่วยเหลือประชาชนทุกพื้นที่น้ำท่วมขณะนี้ รวมทั้งเตรียมแผนเผชิญเหตุ คน และเครื่องจักรให้พร้อมสำหรับพื้นที่เสี่ยงน้ำท่วม/ดินโคลนถล่มในช่วงฤดูฝนนี้
.............................

ที่มา : https://www.thaigov.go.th/news/contents/details/45726