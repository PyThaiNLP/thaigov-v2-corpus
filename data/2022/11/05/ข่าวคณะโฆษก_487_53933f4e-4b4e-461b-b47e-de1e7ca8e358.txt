รัฐบาลไทย-ข่าวทำเนียบรัฐบาล-รมว.ท่องเที่ยวฯ เผยนายกรัฐมนตรีไม่ได้ห้ามจัดงานลอยกระทง เพียงกำชับจัดกิจกรรมภายใต้มาตรการเข้ม เหมาะสมตามความเสี่ยงพื้นที่


วันอังคารที่ 9 พฤศจิกายน 2564
พิมพ์
รมว.ท่องเที่ยวฯ เผยนายกรัฐมนตรีไม่ได้ห้ามจัดงานลอยกระทง เพียงกำชับจัดกิจกรรมภายใต้มาตรการเข้ม เหมาะสมตามความเสี่ยงพื้นที่
รมว.ท่องเที่ยวฯ เผยนายกรัฐมนตรีไม่ได้ห้ามจัดงานลอยกระทง เพียงกำชับจัดกิจกรรมภายใต้มาตรการเข้ม เหมาะสมตามความเสี่ยงพื้นที่
วันที่ 9 พ.ย. 64 น.ส.ไตรศุลี ไตรสรณกุล รองโฆษกประจำสำนักนายกรัฐมนตรี กล่าวว่าจากกรณีที่มีการนำเสนอข่าวว่า พล.อ.ประยุทธ์จันทร์โอชานายกรัฐมนตรีและรมว.กลาโหม ให้นโยบายในที่ประชุม ครม. ว่า ให้งดการกิจกรรมการลอยกระทงนั้น
นายพิพัฒน์ รัชกิจประการ รมว.การท่องเที่ยวและกีฬา ระบุว่า นายกรัฐมนตรีไม่ได้ห้ามการจัดกิจกรรมแต่อย่างใด ตามที่สื่อรายงานอาจมีความคลาดเคลื่อน นายกรัฐมนตรีเพียงแต่กำชับให้จัดงานภายใต้มาตรการป้องกันโรคที่เข้มงวด และให้พิจารณารูปแบบงงานตามความเสี่ยงของแต่ละพื้นที่ และรูปแบบการจัดงานขอให้ปฏิบัติตามคำแนะนำของกรมอนามัยเคร่งครัด
น.ส.ไตรศุลี กล่าวว่า กรมอนามัย กระทรวงสาธารณสุขก็ได้ออกแนวทางการจัดงานให้หน่วยงานต่างๆ ถือปฏิบัติเพื่อป้องกันการแพร่ระบาดของโรคโควิด-19 เช่น กำหนดจุดเข้า-ออก มีการลงทะเบียนก่อนข้าและออกจากงาน มีจุดคัดกรองอุณหภูมิ และตรวจสอบความเสี่ยงก่อนเข้างาน  เลือกสถานที่จัดงานที่มีการระบายอากาศที่ดี ไม่แออัด เว้นระยะห่างของบูท ร้านค้า โต๊ะ ที่นั่ง อย่างน้อย 1 เมตร  กระจายจุดลอยกระทง และมีผู้ควบคุมไม่ให้แออัด แผงลอยหรือพาหนะสำหรับจำหน่ายอาหาร ให้ปฏิบัติตามมาตรการป้องกันโควิดสำหรับพื้นที่จัดบริการอาหารริมบาทวิถี งดการจำหน่ายเครื่องดื่มแอลกอฮอล์ ผู้เข้าร่วมงานสวมหน้ากากตลอดเวลา

ที่มา : https://www.thaigov.go.th/news/contents/details/48000