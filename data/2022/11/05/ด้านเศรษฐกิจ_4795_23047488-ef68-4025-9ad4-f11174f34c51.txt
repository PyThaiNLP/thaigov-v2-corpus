รัฐบาลไทย-ข่าวทำเนียบรัฐบาล-วันแรกของการเปิดลงทะเบียนสำหรับผู้ประกอบการร้านค้าที่สนใจเข้าร่วมโครงการคนละครึ่ง ระยะที่ 5


วันศุกร์ที่ 19 สิงหาคม 2565
พิมพ์
วันแรกของการเปิดลงทะเบียนสำหรับผู้ประกอบการร้านค้าที่สนใจเข้าร่วมโครงการคนละครึ่ง ระยะที่ 5
โครงการคนละครึ่ง ระยะที่ 5 เปิดให้ผู้ประกอบการร้านค้าลงทะเบียนเข้าร่วมโครงการวันนี้เป็นวันแรก (วันจันทร์ที่ 15 สิงหาคม 2565) โดยจากข้อมูลสะสม ณ เวลา 11.00 น. มีผู้ประกอบการร้านค้าลงทะเบียนเข้าร่วมแล้ว จำนวน 73,963 ร้านค้า
นายพรชัย ฐีระเวช ผู้อำนวยการสำนักงานเศรษฐกิจการคลัง ในฐานะโฆษกกระทรวงการคลัง เปิดเผยว่า โครงการคนละครึ่ง (โครงการฯ) ระยะที่ 5 ได้เปิดให้ผู้ประกอบการร้านค้าลงทะเบียนเข้าร่วมโครงการวันนี้เป็นวันแรก (วันจันทร์ที่ 15 สิงหาคม 2565) โดยจากข้อมูลสะสม ณ เวลา 11.00 น. มีผู้ประกอบการร้านค้าลงทะเบียนเข้าร่วมแล้ว จำนวน 73,963 ร้านค้า แบ่งเป็นผู้ประกอบการร้านค้ารายเดิมจำนวน 71,340 ร้านค้า และผู้ประกอบการร้านค้ารายใหม่จำนวน 2,623 ร้านค้า ทั้งนี้ ผู้ประกอบการร้านค้าที่มีคุณสมบัติเป็นไปตามเงื่อนไขที่โครงการกำหนดและสนใจเข้าร่วมโครงการฯ ระยะที่ 5 สามารถลงทะเบียนเข้าร่วมโครงการได้ตั้งแต่วันนี้เป็นต้นไป เวลา 06.00 น. – 22.00 น. ของทุกวัน ได้อย่างต่อเนื่องจนกว่ากระทรวงการคลังจะปิดรับสมัคร โดยผู้ประกอบการร้านค้าที่เคยเข้าร่วมโครงการฯ ระยะที่ 4 และมีแอปพลิเคชัน “ถุงเงิน” สามารถกดยืนยันสิทธิเข้าร่วมโครงการฯ ระยะที่ 5 ผ่านแอปพลิเคชัน “ถุงเงิน” ได้ทันที และสำหรับผู้ประกอบการร้านค้าที่เคยเข้าร่วมมาตรการ/โครงการอื่นของรัฐ หรือผู้ประกอบการรายใหม่ที่ไม่เคยเข้าร่วมมาตรการ/โครงการอื่นของรัฐ สามารถลงทะเบียนผ่าน www.คนละครึ่ง.com หรือติดต่อลงทะเบียนที่สาขา/จุดรับลงทะเบียนของธนาคารกรุงไทย จำกัด (มหาชน) ทั้งนี้ สามารถติดต่อกับเจ้าหน้าที่กรุงเทพมหานครหรือเจ้าหน้าที่กระทรวงมหาดไทยในพื้นที่เพื่อขอยืนยันการประกอบกิจการก่อนนำเอกสารไปยื่นที่สาขา/จุดรับลงทะเบียนของธนาคารกรุงไทย จำกัด (มหาชน) เพื่อดำเนินการเปิดแอปพลิเคชัน “ถุงเงิน” ต่อไป
สำหรับผู้ประกอบการร้านอาหารและเครื่องดื่มที่เข้าร่วมโครงการฯ ระยะที่ 5 แล้ว และประสงค์จะขายอาหารและเครื่องดื่มผ่านผู้ให้บริการฟู้ดเดลิเวอรี่แพลตฟอร์ม สามารถสมัครผ่านแอปพลิเคชัน “ถุงเงิน” ได้ตั้งแต่วันพุธที่ 17 สิงหาคม 2565 เป็นต้นไป เวลา 06.00 น. – 23.00 น. โดยสามารถเลือกเชื่อมต่อกับผู้ให้บริการฟู้ดเดลิเวอรี่แพลตฟอร์มเพื่อขายอาหารและเครื่องดื่มตามโครงการฯ ระยะที่ 5 ได้เพียงรายเดียว ซึ่งขณะนี้มีผู้ให้บริการฟู้ดเดลิเวอรี่แพลตฟอร์มที่ได้รับอนุมัติให้เข้าร่วมโครงการฯ ระยะที่ 5 แล้ว จำนวน 4 ราย ได้แก่ ShopeeFood LINE MAN GrabFood และ foodpanda (ข้อมูล ณ วันที่ 15 สิงหาคม 2565)
ในส่วนของการลงทะเบียนสำหรับประชาชนที่สนใจเข้าร่วมโครงการฯ ระยะที่ 5 จะเปิดให้เริ่มลงทะเบียนวันแรกในวันศุกร์ที่ 19 สิงหาคม 2565 เป็นต้นไป เวลา 06.00 น. – 22.00 น. ของทุกวัน โดยประชาชนผู้ที่เคยใช้สิทธิโครงการฯ ระยะที่ 4 สามารถยืนยันสิทธิเพื่อเข้าร่วมโครงการฯ ระยะที่ 5 ผ่านแอปพลิเคชัน “เป๋าตัง” และสำหรับประชาชนทั่วไปที่ไม่เคยใช้สิทธิโครงการฯ ระยะที่ 4 สามารถลงทะเบียนผ่านแอปพลิเคชัน “เป๋าตัง” หรือผ่าน www.คนละครึ่ง.com ทั้งนี้ ประชาชนผู้ได้รับสิทธิโครงการฯ ระยะที่ 5 จำนวนไม่เกิน 26.5 ล้านคน จะได้รับการสนับสนุนวงเงินค่าอาหาร เครื่องดื่ม สินค้าทั่วไป บริการนวด สปา ทำผม ทำเล็บ และบริการขนส่งสาธารณะ ตามที่กระทรวงการคลังกำหนด จากภาครัฐในอัตราร้อยละ 50 ทั้งนี้ ไม่เกิน 150 บาทต่อคนต่อวัน และไม่เกิน 800 บาทต่อคน ตลอดระยะเวลาโครงการ ตั้งแต่วันที่ 1 กันยายน จนถึงวันที่ 31 ตุลาคม 2565
โฆษกกระทรวงการคลังยังได้กล่าวเน้นย้ำว่า สำหรับผู้มีบัตรสวัสดิการแห่งรัฐที่ประสงค์จะสมัครเข้าร่วมโครงการฯ ระยะที่ 5 ขอให้นำบัตรสวัสดิการแห่งรัฐมาคืนที่กรมบัญชีกลางหรือสำนักงานคลังจังหวัด ภายในวันนี้ (วันจันทร์ที่ 15 สิงหาคม 2565) เวลา 16.30 น. และสำหรับผู้ได้รับสิทธิโครงการเพิ่มกำลังซื้อให้แก่ผู้ที่ต้องการความช่วยเหลือเป็นพิเศษ ระยะที่ 3 ที่ประสงค์จะสมัครเข้าร่วมโครงการฯ ระยะที่ 5 จะต้องลงทะเบียนเพื่อรับสิทธิในโครงการฯ ระยะที่ 5 ผ่านแอปพลิเคชัน “เป๋าตัง” ภายในวันพฤหัสบดีที่ 25 สิงหาคม 2565 และหากลงทะเบียนสำเร็จแล้วจะถือเป็นการสละสิทธิตามโครงการเพิ่มกำลังซื้อให้แก่ผู้ที่ต้องการความช่วยเหลือเป็นพิเศษ ระยะที่ 3 และจะไม่สามารถเปลี่ยนแปลงได้อีก ทั้งนี้ สามารถตรวจสอบผู้ได้รับสิทธิโครงการเพิ่มกำลังซื้อให้แก่ผู้ที่ต้องการความช่วยเหลือเป็นพิเศษ ระยะที่ 3 ได้ที่ https://เพิ่มกำลังซื้อ.คนละครึ่ง.com ตั้งแต่วันพุธที่ 17 สิงหาคม 2565 เป็นต้นไป
ทั้งนี้ ผู้ประกอบการร้านค้าและประชาชนสามารถตรวจสอบหลักเกณฑ์และเงื่อนไขการเข้าร่วมโครงการฯ ระยะที่ 5 และรายละเอียดอื่น ๆ เพิ่มเติมได้ทาง www.คนละครึ่ง.com
สำนักงานเศรษฐกิจการคลัง
โทร. 02 273 9020 ต่อ 3502 3503 3506 3536 3542 3518 หรือ
โทร. 08-5842-7102 , 08-5842-7103, 08-5842-7104 ,08-5842-7105
08-5842-7106, 08-5842-7107, 08-5842-7108 (เวลาทำการ 08.30 – 16.30 น.)
ไปรษณีย์อิเล็กทรอนิกส์ halfhalf@fpo.go.th
ธนาคารกรุงไทย จำกัด (มหาชน) โทร. 02-111-1122 (ตลอด 24 ชั่วโมง)

ที่มา : https://www.thaigov.go.th/news/contents/details/58024