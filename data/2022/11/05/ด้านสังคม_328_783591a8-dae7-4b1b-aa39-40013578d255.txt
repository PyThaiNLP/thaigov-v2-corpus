รัฐบาลไทย-ข่าวทำเนียบรัฐบาล-พม. จับมือสำนักนายกรัฐมนตรี ลงพื้นที่เขตพระโขนง และอีก 7 เขต กทม. มอบ "ถุงกำลังใจ สู้โควิด 19" ช่วยเหลือผู้ป่วยติดเตียงในชุมชน


วันศุกร์ที่ 13 สิงหาคม 2564
พม. จับมือสำนักนายกรัฐมนตรี ลงพื้นที่เขตพระโขนง และอีก 7 เขต กทม. มอบ "ถุงกำลังใจ สู้โควิด 19" ช่วยเหลือผู้ป่วยติดเตียงในชุมชน
พม. จับมือสำนักนายกรัฐมนตรี ลงพื้นที่เขตพระโขนง และอีก 7 เขต กทม. มอบ "ถุงกำลังใจ สู้โควิด 19" ช่วยเหลือผู้ป่วยติดเตียงในชุมชน
เมื่อวันที่ 7 ส.ค. 64 เวลา 13.30 น. นายธีรภัทร ประยูรสิทธิ ปลัดสำนักนายกรัฐมนตรี และนางพัชรี อาระยะกุล ปลัดกระทรวงการพัฒนาสังคมและความมั่นคงของมนุษย์ (ปลัด พม.) พร้อมด้วยคณะผู้บริหารกระทรวง พม. ศูนย์ช่วยเหลือสังคม สายด่วย พม. โทร. 1300 และสำนักงานเขตพระโขนง กทม. ลงพื้นที่บูรณาการร่วมกัน ณ วัดวชิรธรรมสาธิตวรวิหาร ซอยสุขุมวิท101/1 เขตพระโขนง กทม. เพื่อมอบถุงยังชีพ "ถุงกำลังใจ สู้โควิด-19" ซึ่งภายในถุงยังชีพประกอบด้วยเครื่องอุปโภค บริโภค และยาที่มีความจำเป็น ให้กับผู้แทนชุนชนเพื่อนำไปแจกจ่ายช่วยเหลือผู้ป่วยติดเตียงที่กำลังประสบปัญหาความเดือดร้อนและความยากลำบากในสถานการณ์การแพร่ระบาดของโรคติดเชื้อไวรัสโคโรนา 2019 (โควิด-19) นอกจากนี้ ยังได้ไปเยี่ยมบ้านและมอบถุงยังชีพให้ผู้สูงอายุที่ป่วยติดเตียงในชุมชนจำนวน 5 ราย อีกด้วย
นางพัชรี กล่าวว่า จากสถานการณ์การแพร่ระบาดของโรคติดเชื้อไวรัสโคโรนา 2019 (โควิด-19) ได้ส่งผลกระทบทั้งด้านเศรษฐกิจและสังคมต่อประชาชนในวงกว้างทั่วประเทศอย่างต่อเนื่องและมีแนวโน้มความรุนแรงเพิ่มมากขึ้น กระทรวง พม. จึงมีความห่วงใยประชาชนทุกกลุ่มเป้าหมาย โดยเฉพาะกลุ่มเปราะบางที่มีความเสี่ยงสูง ได้แก่ เด็ก ผู้สูงอายุ คนพิการ คนเร่ร่อน คนไร้บ้าน และผู้ด้อยโอกาส รวมทั้งผู้ป่วยติดเตียง ทั้งนี้ กระทรวง พม. ได้รับการสนับสนุนจากคณะกรรมการบริหารจัดการเงินบริจาคและทรัพย์สินเพื่อสนับสนุนการดำเนินการแก้ไขปัญหาจากโรคติดเชื้อไวรัสโคโรนา 2019 (COVID-19) โดยใช้เงินบริจาคจากบัญชี "สำนักงานปลัดสำนักนายกรัฐมนตรีเพื่อรับบริจาคสนับสนุนการแก้ไขปัญหาโรคติดเชื้อไวรัสโคโรนา 2019 (COVID-19)" จัดทำถุงยังชีพ  "ถุงกำลังใจ สู้โควิด 19" จำนวน 6,796 ชุด อีกทั้งกระทรวง พม.ได้จัดทำถุงยังชีพ "ถุงกำลังใจ สู้โควิด 19" เพิ่มให้เป็น 10,000 ถุง และจะจัดทำเพิ่มเติมเพื่อให้เพียงพอกับจำนวนผู้ป่วยติดเตียงที่เดือดร้อนในพื้นที่ กทม. ซึ่งเป็นหนึ่งในจังหวัดพื้นที่ควบคุมเข้มงวดและสูงสุด โดยระหว่างวันที่ 6-8 ส.ค. 2564 ได้กำหนดการลงพื้นที่ชุมชนเพื่อมอบถุงยังชีพ "ถุงกำลังใจ สู้โควิด 19" จำนวน 3,565 ถุง โดยในแต่ละวัน มีการแบ่งทีม พม. ออกเป็น 8 ทีมๆ ละ 1 เขต และส่วนที่เหลือจะร่วมมือกับบริษัทไปรษณีย์ไทย จำกัด เพื่อจัดส่งถุงยังชีพให้ผู้ป่วยติดเตียงอย่างทั่วถึงและรวดเร็วต่อไป สำหรับวันนี้เป็นวันที่สองของการลงพื้นที่มอบถุงยังชีพ "ถุงกำลังใจ สู้โควิด 19" จำนวน 929 ถุง ของทีม พม. ทั้ง 8 ทีม ซึ่ง มีผู้บริหารกระทรวง พม. ร่วมลงพื้นที่ใน 8 เขต กทม. ได้แก่ เขตพระโขนง คลองสาน ตลิ่งชัน บางแค ห้วยขวาง หลักสี่ คันนายาว และคลองสามวา
นางพัชรี กล่าวเพิ่มเติมว่า หากพบเห็นผู้ป่วยติดเตียงหรือกลุ่มเปราะบางกำลังประสบปัญหาทางสังคมและความเดือดร้อนจากผลกระทบของโรคโควิด-19 สามารถติดต่อขอความช่วยเหลือได้ที่ 1) ศูนย์ช่วยเหลือสังคม สายด่วน พม. โทร.1300 2) สายด่วนคนพิการ โทร. 1479  3) สำนักงานพัฒนาสังคมและความมั่นคงของมนุษย์จังหวัดทั่วประเทศ และ 4) อาสาสมัครพัฒนาสังคมและความมั่นคงของมนุษย์ (อพม.) ในพื้นที่

ที่มา : https://www.thaigov.go.th/news/contents/details/44736