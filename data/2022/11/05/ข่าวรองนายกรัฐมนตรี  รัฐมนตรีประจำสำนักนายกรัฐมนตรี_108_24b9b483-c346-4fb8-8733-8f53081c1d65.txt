รัฐบาลไทย-ข่าวทำเนียบรัฐบาล-รองนายกฯ วิษณุ หารือเอกอัครราชทูตเนเธอร์แลนด์ฯ พร้อมผลักดันความร่วมมือทางการค้า ตลอดจนยินดีแลกเปลี่ยนความรู้กระบวนการทางกฎหมายระหว่างกัน


วันอังคารที่ 22 กุมภาพันธ์ 2565
รองนายกฯ วิษณุ หารือเอกอัครราชทูตเนเธอร์แลนด์ฯ พร้อมผลักดันความร่วมมือทางการค้า ตลอดจนยินดีแลกเปลี่ยนความรู้กระบวนการทางกฎหมายระหว่างกัน
รองนายกฯ วิษณุ หารือเอกอัครราชทูตเนเธอร์แลนด์ฯ พร้อมผลักดันความร่วมมือทางการค้า ตลอดจนยินดีแลกเปลี่ยนความรู้กระบวนการทางกฎหมายระหว่างกัน
วันนี้ (22 ก.พ. 2565) เวลา 14.00 น. ณ ห้องรับรอง 1 ตึกบัญชาการ 1 ทำเนียบรัฐบาล นายแร็มโก โยฮันเนิส ฟัน ไวน์คาร์เดิน (H.E. Mr. Remco Johannes van Wijngaarden) เอกอัครราชทูตราชอาณาจักรเนเธอร์แลนด์ประจำประเทศไทย เข้าเยี่ยมคารวะนายวิษณุ เครืองาม รองนายกรัฐมนตรี ในโอกาสเข้ารับหน้าที่ สรุปสาระสำคัญดังนี้
รองนายกรัฐมนตรีกล่าวต้อนรับเอกอัครราชทูตเนเธอร์แลนด์ฯ ในโอกาสเข้ารับหน้าที่ในประเทศไทย โดยไทยและเนเธอร์แลนด์มีความสัมพันธ์ที่ใกล้ชิดและยาวนาน มีความร่วมมือระหว่างกันในหลายประเด็นสำคัญ พร้อมหวังว่า ความรู้ความสามารถและประสบการณ์การทำงานของเอกอัครราชทูตเนเธอร์แลนด์ฯ จะช่วยส่งเสริมและกระชับความสัมพันธ์อันดีระหว่างไทยกับเนเธอร์แลนด์ให้เพิ่มพูนมากยิ่งขึ้น
ด้านเอกอัครราชทูตเนเธอร์แลนด์ฯ ยินดีที่ได้หารือกับรองนายกรัฐมนตรีในวันนี้ ซึ่งไทยและเนเธอแลนด์มีความสัมพันธ์ที่ราบรื่นมาโดยเสมอ ยาวนานมากกว่า 400 ปี และรู้สึกยินดีที่ได้มารับหน้าที่ในประเทศไทย โดยได้รับการต้อนรับที่ดีจากรัฐบาลและได้มีโอกาสเข้าพบหารือกับบุคคลสำคัญของรัฐบาลไทยมาอย่างต่อเนื่อง พร้อมยืนยันสานต่อและกระชับความร่วมมือระหว่างกันในทุกด้านให้แน่นแฟ้นยิ่งขึ้น
รองนายกรัฐมนตรีและเอกอัครราชทูตเนเธอร์แลนด์ฯ เห็นพ้องที่จะกระชับความร่วมมือทางการค้าและการลงทุน โดยเอกอัครราชทูตเนเธอร์แลนด์ฯ กล่าวถึงความสัมพันธ์ทางเศรษฐกิจระหว่างทั้งสองประเทศย้อนไปถึงอดีตที่ทั้งสองฝ่ายค้าขาย และไปมาหาสู่กัน ซึ่งในปัจจุบันเนเธอร์แลนด์ลงทุนในไทยมากเป็นอันดับหนึ่งในประเทศกลุ่มสหภาพยุโรป ด้านรองนายกรัฐมนตรี ได้กล่าวเชิญชวนนักลงทุนชาวเนเธอร์แลนด์ฯ มาลงทุนในไทยมากขึ้น โดยเฉพาะในเขต EEC โดยเฉพาะในอุตสาหกรรมที่มีศักยภาพ
โอกาสนี้ ทั้งสองฝ่ายได้แลกเปลี่ยนความคิดเห็นถึงสถานการณ์ต่างๆ ในประเทศไทย ซึ่งทั้งสองฝ่ายได้แสดงความคิดเห็นอย่างสร้างสรรค์ และตรงไปตรงมาในส่วนของแนวทางตามหลักกฎหมาย โดยรองนายกรัฐมนตรีได้เน้นย้ำว่าไทยยืนยันปฏิบัติตามมาตรฐานและกฎหมายสากล

ที่มา : https://www.thaigov.go.th/news/contents/details/51810