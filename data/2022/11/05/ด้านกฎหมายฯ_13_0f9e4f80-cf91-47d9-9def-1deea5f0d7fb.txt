รัฐบาลไทย-ข่าวทำเนียบรัฐบาล-รมว.ยุติธรรม ขอบคุณศาลสุโขทัยขยายเวลาให้แม่เฒ่าย้ายบ้านอีก 1 เดือน เผย 25 มิ.ย.เตรียมลงพื้นที่ช่วยไกล่เกลี่ย


วันศุกร์ที่ 18 มิถุนายน 2564
พิมพ์
รมว.ยุติธรรม ขอบคุณศาลสุโขทัยขยายเวลาให้แม่เฒ่าย้ายบ้านอีก 1 เดือน เผย 25 มิ.ย.เตรียมลงพื้นที่ช่วยไกล่เกลี่ย
นายสมศักดิ์ เทพสุทิน รัฐมนตรีว่าการกระทรวงยุติธรรม เผย 25 มิ.ย.เตรียมลงพื้นที่ช่วยไกล่เกลี่ย กำชับยุติธรรมทุกจังหวัดเอาใจใส่เร่งประชาสัมพันธ์ช่องทางช่วยเหลือชาวบ้านให้ทุกคนเข้าถึง ยกระดับภาพลักษณ์ หวังให้ทุกกรมบูรณาการทำงานร่วมกัน
นายสมศักดิ์ เทพสุทิน รัฐมนตรีว่าการกระทรวงยุติธรรม กล่าวถึงกรณี 4 แม่เฒ่าชาวสุโขทัยถูกยึดบ้านและที่ดินที่เป็นที่อยู่อาศัยออกขายทอดตลาด และได้ยื่นคำร่องต่อศาลจังหวัดสุโขทัยขอขยายเวลาในการออกจากบ้านว่า ล่าสุดศาลได้อนุมัติคำร้องให้ขยายเวลาการออกจากบ้านไปอีก 1 เดือน  ซึ่งตนต้องขอขอบคุณความเมตตาจากศาล โดยจากนี้เราต้องเร่งเจรจาไกล่เกลี่ยช่วยเหลือให้จบ โดยในวันที่ 25 มิ.ย. ตนพร้อมด้วย ส.ส.สุโขทัย และหน่วยงานที่เกี่ยวข้องจะลงพื้นที่ไปช่วยเจรจาไกล่เกลี่ย ซึ่งตนมีใบอนุญาตการไกล่เกลี่ยเพราะได้ฝึกอบรมจนจบหลักสูตรของกรมคุ้มครองสิทธิและเสรีภาพ จะนำความรู้ตรงนี้ไปช่วยเหลือ ซึ่งจากกรณีนี้ตนได้กำชับในที่ประชุมผู้บริหารกระทรวงยุติธรรม อยากขอให้การทำงานในพื้นที่ของราชการในกระทรวงให้ใส่ใจประชาชนมากขึ้นหลายๆเท่า ในแต่ละจังหวัดหน่วยงานในกระทรวงยุติธรรมควรประชุมร่วมกัน เพื่อให้รู้ถึงบทบาทและหน้าที่ในกระทรวงยุติธรรม ว่าเราสามารถช่วยเหลือประชาชนอย่างไรได้บ้าง และเร่งประชาสัมพันธ์ให้ชาวบ้านได้รู้ เพื่อสร้างภาพลักษณ์ใหม่ให้กับกระทรวงยุติธรรม ว่าไม่ใช่กระทรวงที่คนเข้าไม่ถึงเพราะเป็นเรื่องที่เกี่ยวกับกฎหมาย แต่จะต้องเป็นกระทรวงที่ทำงานเชิงรุกเข้าถึงประชาชน เพราะปกติชาวบ้านจะไม่ค่อยรู้และเข้าไม่ถึงว่ากระทรวงยุติธรรมทำอะไรบ้าง
นายสมศักดิ์ กล่าวอีกว่า ฝากถึงสำนักงานยุติธรรมทุกจังหวัด เรามีกองทุนยุติธรรม เพื่อใช้ในการช่วยเหลือประชาชน ดังนั้นเราต้องเร่งให้ทุกคนเข้าถึงได้ เราต้องทำงานเชิงรุกให้ประชาชนเข้าถึงสิทธิที่ควรจะได้ สมัยก่อนการบริหารราชการ เมื่อรัฐส่งคนไปตามหัวเมืองเพื่อบริหารงาน หากไม่มีความรับผิดชอบขวนขวาย ส่วนกลางก็จะเหนื่อย ดังนั้นขอให้ทุกคนเอาใจใส่ให้มากๆ เร่งแก้ไขปัญหาให้ชาวบ้าน ตนอยากให้ทุกจังหวัด โดยเฉพาะระดับหัวหน้า รู้ถึงโครงสร้างและบทบาทหน้าที่ของกระทรวงยุติธรรม ไม่ใช่รู้แต่เพียงงานของหน่วยตัวเองเท่านั้น อยากให้คิดถึงงานภาพรวมของกระทรวงบ้าง และทำงานบูรณาการร่วมกันในการให้ความช่วยเหลือประชาชน

ที่มา : https://www.thaigov.go.th/news/contents/details/42834