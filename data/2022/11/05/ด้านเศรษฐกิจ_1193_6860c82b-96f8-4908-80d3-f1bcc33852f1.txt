รัฐบาลไทย-ข่าวทำเนียบรัฐบาล-กระทรวงเกษตรฯ ร่วมขับเคลื่อนการพัฒนาส่งเสริมยกระดับผู้ประกอบการ SMEs


วันพุธที่ 6 ตุลาคม 2564
กระทรวงเกษตรฯ ร่วมขับเคลื่อนการพัฒนาส่งเสริมยกระดับผู้ประกอบการ SMEs
กระทรวงเกษตรฯ ร่วมขับเคลื่อนการพัฒนาส่งเสริมยกระดับผู้ประกอบการ SMEs
นายอำพันธุ์ เวฬุตันติ รองปลัดกระทรวงเกษตรและสหกรณ์ ได้รับมอบหมายจากรัฐมนตรีว่าการกระทรวงเกษตรและสหกรณ์ (ดร.เฉลิมชัย ศรีอ่อน) เข้าร่วมการประชุมคณะกรรมการส่งเสริมวิสาหกิจขนาดกลางและขนาดย่อม ครั้งที่ 4/2564 ผ่านระบบ Video Conference (Zoom Meeting) จากห้องประชุม 1801 สำนักงานส่งเสริมวิสาหกิจขนาดกลางและขนาดย่อม อาคารทีเอสที ทาวเวอร์ โดยมี พลเอกประยุทธ์ จันทร์โอชา นายกรัฐมนตรี เป็นประธาน โดยที่ประชุมได้รับทราบผลการดำเนินงานในการจัดทำฐานข้อมูล SME Big Data/Master Data และโครงการนำร่อง ONE ID และพัฒนาระบบ Single Sign on ฐานข้อมูลสมาชิกของสำนักงานส่งเสริมวิสาหกิจขนาดกลางและขนาดย่อม (สสว.) เพื่อขอรับบริการจากภาครัฐ ปี 2564 ซึ่งจะช่วยให้สามารถแก้ปัญหาการซ้ำซ้อนของข้อมูลของกลุ่มผู้ประกอบการธุรกิจขนาดกลาง ขนาดย่อม และรายย่อย (MSME) ปรับการช่วยเหลือให้ตรงจุด การสืบค้นข้อมูลเพื่อใช้ประโยชนได้ง่ายขึ้น เป็นระบบมากขึ้น และสามารถประเมินผลคุณภาพของ MSME ได้อย่างมีประสิทธิภาพมากขึ้นด้วย ซึ่งมีแผนการทำงานเป็น 5 ระยะ โดยจะมีการเชื่อมโยงข้อมูลกับหน่วยงานต่าง ๆ ที่มีฐานข้อมูลของผู้ประกอบการรายย่อย
ทั้งนี้ กระทรวงเกษตรและสหกรณ์ โดยกรมส่งเสริมการเกษตร ได้บูรณาการสนับสนุนข้อมูลของวิสาหกิจชุมชน ที่มีอยู่กว่า 96,847 แห่ง ให้กับ สสว. เพื่อเชื่อมโยงข้อมูลดังกล่าวแล้ว คาดว่าผู้ประกอบการ MSME จะได้รับประโยชน์จากโครงการนี้เป็นอย่างมาก
นอกจากนี้ ที่ประชุมได้รับทราบผลการขึ้นทะเบียน SME เพื่อการจัดซื้อจัดจ้างภาครัฐ โดยมีผู้ขึ้นทะเบียนฯ แล้ว จำนวน 96,871 ราย มีสินค้า/บริการ จำนวน 661,492 รายการ โดยมีมูลค่าการจัดซื้อจัดจ้าง จำนวนทั้งสิ้น 551,306 ล้านบาท โดยนายกรัฐมนตรี ได้เน้นย้ำในเรื่องการขยายผลประชาสัมพันธ์เชิงรุกให้ผู้ประกอบการขนาดเล็กได้เข้าถึงข้อมูล การวิจัยและพัฒนาเพื่อต่อยอดนวัตกรรมให้กับสินค้าและบริการเพิ่มมากขึ้น และที่ประชุมมีมติเห็นชอบร่างแผนการส่งเสริมวิสาหกิจขนาดกลางและขนาดย่อม ฉบับที่ 5 (พ.ศ. 2566 - 2570) ที่จะใช้เป็นกรอบแนวทางการพัฒนาส่งเสริมวิสาหกิจขนาดกลางและขนาดย่อมต่อไป

ที่มา : https://www.thaigov.go.th/news/contents/details/46633