รัฐบาลไทย-ข่าวทำเนียบรัฐบาล-​รมว.แรงงาน ส่งพล.ต.ต. นันทชาติ ลงเมืองลำพูน ตรวจเยี่ยมสถานประกอบการที่ใช้แรงงานต่างด้าว


วันเสาร์ที่ 29 มกราคม 2565
พิมพ์
​รมว.แรงงาน ส่งพล.ต.ต. นันทชาติ ลงเมืองลำพูน ตรวจเยี่ยมสถานประกอบการที่ใช้แรงงานต่างด้าว
วันที่ 29 มกราคม 2565 พล.ต.ต. นันทชาติ ศุภมงคล ประจำสำนักเลขาธิการนายกรัฐมนตรี ตรวจเยี่ยมสถานประกอบการพร้อมให้คำแนะนำการปฏิบัติตามมาตรการป้องกันโควิด ณ สถานประกอบการที่ใช้แรงงานต่างด้าว 3 แห่ง ในพื้นที่จังหวัดลำพูน พบคนต่างด้าวมีใบอนุญาตทำงานครบ
พล.ต.ต. นันทชาติ ศุภมงคล ประจำสำนักเลขาธิการนายกรัฐมนตรี เปิดเผยว่า นายสุชาติ ชมกลิ่น รัฐมนตรีว่าการกระทรวงแรงงาน ให้ความสำคัญกับการบริหารจัดการการทำงานของคนต่างด้าวที่เข้ามาทำงานในประเทศไทย โดยเฉพาะในสถานการณ์การแพร่ระบาดของโรคโควิด – 19 ได้มอบหมายตนลงพื้นที่ร่วมกับสำนักงานจัดหางานจังหวัดลำพูน ตรวจคนเข้าเมืองจังหวัดลำพูน กองบังคับการปราบปรามการค้ามนุษย์และชุดเฉพาะกิจฯ ที่ 1 พร้อมด้วยหน่วยงานที่เกี่ยวข้องในพื้นที่ เพื่อตรวจสอบ ดูแลให้สถานประกอบการใช้แรงงานต่างด้าวที่ถูกต้องตามกฎหมาย พร้อมทั้งให้คำแนะนำการปฏิบัติตนตามมาตรการทางสาธารณสุขแก่นายจ้างและแรงงานต่างด้าว เพื่อสร้างการรับรู้และป้องกันการแพร่ระบาดในสถานประกอบการ ณ โครงการมูราตะนิวแลนด์ นิคมอุตสาหกรรมเวิลด์ ณ ตำบลมะเขือแจ้ อำเภอเมืองลำพูน จังหวัดลำพูน
“จากการตรวจสอบพบบริษัท ไทโทดะ คอเปอเรชั่น จำกัด ดำเนินการรับเหมาก่อสร้าง โดยมีผู้รับเหมารายย่อย จำนวน 3 บริษัท ได้แก่ 1. บริษัท วรกิจถาวรก่อสร้าง จำกัด 2.บริษัท แสตนดาร์ด เพอร์ฟอร์แม้นซ์ จำกัด และ 3. บริษัท วสิษฐ์พล คอนสตรัคชั่น จำกัด มีการจ้างแรงงานไทย จำนวน 123 คน แรงงานต่างด้าว จำนวน 175 คน แยกเป็นสัญชาติกัมพูชา 58 คน ลาว 1 คน และเมียนมา 116 คน แรงงานต่างด้าวมีเอกสารการอนุญาตให้อยู่ในราชอาณาจักรและมีใบอนุญาตทำงานถูกต้อง ไม่พบการกระทำความผิดแต่อย่างใด โดยได้แนะนำและกำชับให้นายจ้างและแรงงานต่างด้าวปฏิบัติตามมาตรการควบคุมและป้องกันโรคโควิด-19 ที่ทางราชการกำหนดอย่างเคร่งครัด” พล.ต.ต. นันทชาติ กล่าว
ด้านนายไพโรจน์ โชติกเสถียร อธิบดีกรมการจัดหางาน กล่าวว่า กรมการจัดหางานมีภารกิจในการควบคุม ดูแล และตรวจสอบการทำงานของคนต่างด้าวให้เป็นไปตามกฎหมาย หากตรวจสอบพบนายจ้าง สถานประกอบการและแรงงานต่างด้าว ทำงานโดยไม่มีใบอนุญาตทำงานทางกรมฯจะตรวจสอบ จับกุม เพื่อดำเนินคดี โดยไม่มีข้อยกเว้น สำหรับนายจ้างที่รับคนต่างด้าวเข้าทำงานโดยไม่มีใบอนุญาตทำงาน จะมีโทษปรับตั้งแต่ 10,000 – 100,000 บาท ต่อคนต่างด้าวหนึ่งคน หากทำผิดซ้ำมีโทษถึงจำคุก และห้ามจ้างคนต่างด้าวทำงานอีก 3 ปี ส่วนคนต่างด้าวที่ลักลอบทำงานโดยไม่ได้รับอนุญาตมีโทษปรับตั้งแต่ 5,000 – 50,000 บาท และถูกส่งตัวกลับออกไปนอกราชอาณาจักร และไม่สามารถขอรับใบอนุญาตทำงานได้จนกว่าจะพ้นโทษมาแล้วเป็นระยะเวลา 2 ปี

ที่มา : https://www.thaigov.go.th/news/contents/details/51048