รัฐบาลไทย-ข่าวทำเนียบรัฐบาล-“เอนก” เผย อว.เป็น “ยักษ์ที่ขยับตื่นแล้ว” เตรียมจัดตั้ง“วิทยสถานวิทยาศาสตร์” แหล่งรวมคนเก่งโดดเด่นรอบด้านที่สุดด้านวิทยาศาสตร์และเทคโนโลยี เพื่อสร้างทีมทำวิจัยและพัฒนาวิทยาศาสตร์ชั


วันศุกร์ที่ 17 ธันวาคม 2564
“เอนก” เผย อว.เป็น “ยักษ์ที่ขยับตื่นแล้ว” เตรียมจัดตั้ง“วิทยสถานวิทยาศาสตร์” แหล่งรวมคนเก่งโดดเด่นรอบด้านที่สุดด้านวิทยาศาสตร์และเทคโนโลยี เพื่อสร้างทีมทำวิจัยและพัฒนาวิทยาศาสตร์ชั
“เอนก” เผย อว.เป็น “ยักษ์ที่ขยับตื่นแล้ว” เตรียมจัดตั้ง“วิทยสถานวิทยาศาสตร์” แหล่งรวมคนเก่งโดดเด่นรอบด้านที่สุดด้านวิทยาศาสตร์และเทคโนโลยี เพื่อสร้างทีมทำวิจัยและพัฒนาวิทยาศาสตร์ชั้นแนวหน้า
เมื่อวันที่ 15 ธ.ค. ศ.(พิเศษ) ดร.เอนก เหล่าธรรมทัศน์ รมว.การอุดมศึกษา วิทยาศาสตร์ วิจัยและนวัตกรรม (อว.) เป็นประธานการประชุมหารือระหว่างผู้บริหาร อว. กับ อธิการบดี 4 ทปอ. เพื่อทำความเข้าใจและให้เกิดการขับเคลื่อนผลงานของ อว. ให้เป็นไปตามเป้าหมาย โดยมี ศ.ดร.นพ.สิริฤกษ์ ทรงศิวิไล ปลัด อว., รศ.(พิเศษ) ดร.ดวงฤทธิ์ เบ็ญจาธิกุล ชัยรุ่งเรือง เลขานุการ รมว.อว. , ดร.พัชรินรุจา จันทโรนานนท์ ที่ปรึกษา รมว.อว., ดร.ดนุช ตันเทอดทิตย์ ผู้ช่วย รมว.อว. และคณะผู้บริหาร อว. เข้าร่วมงาน ณ โรงแรมรอยัล ออร์คิด เชอราตัน กรุงเทพฯ
ศ.(พิเศษ) ดร.เอนก เปิดเผยหลังประชุมว่า การประชุมครั้งนี้ถือเป็นครั้งแรกที่มีครบทั้ง 4 ทปอ. และมีอธิการบดีมหาวิทยาลัยมาร่วมประชุมกันมากที่สุด เพื่อรวมพลังขับเคลื่อนไปในทิศทางเดียวกัน วันนี้ อว. เป็นยักษ์ที่ขยับตื่นแล้ว ตลอดปีที่ผ่านมาแต่ละส่วนย่อยของ อว. ช่วยกันสร้างผลงานเพื่อสนับสนุนการทำงานของรัฐบาลและเพื่อประชาชนมากมาย อาทิ โรงพยาบาลสนามและศูนย์ฉีดวัคซีนทั่วประเทศในช่วงวิกฤตโควิด-19 หรือ อว.ส่วนหน้า และมหาวิทยาลัยสู่ตำบล สร้างรากแก้วให้ประเทศ หรือ U2T ที่กลายเป็นพลังสำคัญของทุกตำบล ทุกจังหวัด รวมถึงการแสดงดนตรี อว. ทั่วประเทศโดยฝีมือของนักศึกษา เป็นต้น
“อีกเรื่องสำคัญที่ตนอยากให้ทุกมหาวิทยาลัยมาช่วยกันคิดช่วยกันทำหลังจากที่ อว. ได้จัดตั้งวิทยสถานสังคมศาสตร์ มนุษยศาสตร์และศิลปกรรมศาสตร์แห่งประเทศไทย หรือ ธัชชา คือการช่วยกันสร้างเศรษฐกิจสร้างสรรค์จากมรดกทางวัฒนธรรมของไทย ต่อยอดจากของดีที่เรามีอยู่ เป็นความคิดเชิงยุทธศาสตร์ให้สังคมศาสตร์ ศิลปศาสตร์ ช่วยขับเคลื่อนไทยให้ดีขึ้น และเร็วๆ นี้ตนยังมีนโยบายที่จะจัดตั้ง “วิทยสถานวิทยาศาสตร์”(Thailand Academy of Sciences) ให้เป็นแหล่งรวมคนที่โดดเด่น รอบด้านที่สุดในทางวิทยาศาสตร์และเทคโนโลยี สร้างทีมที่มีความคล่องตัวที่สุดในการทำงาน ทำวิจัยและพัฒนาในเรื่องวิทยาศาสตร์ชั้นแนวหน้า ซึ่งจะเป็นการช่วยส่งเสริมการจัดอันดับของมหาวิทยาลัยไทยในระดับโลกได้อีกทางหนึ่งด้วย นอกจากนี้ อยากให้ทุกมหาวิทยาลัยช่วยสนับสนุนโครงการ “ยุวโฆษก อว.” ที่จะกระจายไปอยู่ในทุกมหาวิทยาลัย โดยฝึกเด็กนักศึกษาของเราให้เป็นอาสาสมัครประชาสัมพันธ์ข่าวสารต่างๆ จาก อว. เพื่อสร้างความรู้ความเข้าใจให้แก่ประชาชน” รมว.อว.กล่าว
ศ.(พิเศษ) ดร.เอนก ยังได้กล่าวถึงประเด็นการจัดกลุ่มมหาวิทยาลัยที่ อว.เพิ่งออกประกาศไปเมื่อไม่นานมานี้ว่า วัตถุประสงค์ของการจัดมหาวิทยาลัยเป็น 5 กลุ่มก็เพื่อให้แต่ละแห่งเก่งในเรื่องของตนเองให้ดี ทุกมหาวิทยาลัยมีความเป็นเลิศ จุดแข็ง บริบทและเอกลักษณ์ที่แตกต่างกัน การจัดกลุ่มจะนำไปสู่การพัฒนากำลังคนและความเป็นเลิศที่มีความหลากหลาย ไม่ต้องไปแข่งในเรื่องเดียวกัน เช่น มหาวิทยาลัยราชภัฏ มีจุดเด่นเรื่องการพัฒนาพื้นที่ก็ทำเรื่องนี้ให้ดีที่สุด ในขณะที่ อว. ยังมีเครื่องมือช่วยอาจารย์ให้เข้าสู่ตำแหน่งทางวิชาการโดยไม่จำเป็นต้องใช้ตำราหรือผลงานวิจัยเท่านั้น แต่มีความเป็นเลิศและมีผลงานเป็นที่ยอมรับใน 5 ด้าน คือ 1. พัฒนาท้องถิ่น 2. ศิลปะและสุนทรียะ 3. การสอน 4. นวัตกรรม และ 5. ศาสนา

ที่มา : https://www.thaigov.go.th/news/contents/details/49576