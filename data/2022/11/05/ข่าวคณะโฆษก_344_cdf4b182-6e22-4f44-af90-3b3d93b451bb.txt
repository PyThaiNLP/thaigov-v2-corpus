รัฐบาลไทย-ข่าวทำเนียบรัฐบาล-โฆษกรัฐบาลเผย นายกฯ ปลื้ม Phuket Sandbox เป็นผลงานจากความร่วมมือทุกฝ่าย หลังดาราออสการ์ชื่อดัง “รัสเซลส์ โครว์” ทวิตข้อความประทับใจ /ภาพความสวยงามของสถานที่และแหล่งท่องเที่ยว


วันศุกร์ที่ 15 ตุลาคม 2564
พิมพ์
โฆษกรัฐบาลเผย นายกฯ ปลื้ม Phuket Sandbox เป็นผลงานจากความร่วมมือทุกฝ่าย หลังดาราออสการ์ชื่อดัง “รัสเซลส์ โครว์” ทวิตข้อความประทับใจ /ภาพความสวยงามของสถานที่และแหล่งท่องเที่ยว
โฆษกรัฐบาลเผย นายกฯ ปลื้ม Phuket Sandbox เป็นผลงานจากความร่วมมือทุกฝ่าย หลังดาราออสการ์ชื่อดัง “รัสเซลส์ โครว์” ทวิตข้อความประทับใจ /ภาพความสวยงามของสถานที่และแหล่งท่องเที่ยว ผ่านทวิตเตอร์เผยแพร่สู่ชาวโลก เดินหน้าเปิดประเทศ
วันที่ 15 ต.ค.64 นายธนกร วังบุญคงชนะ โฆษกประจำสำนักนายกรัฐมนตรี เผยว่า พลเอกประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหมปลื้มใจกรณีนักแสดงฮอลลีวูดชื่อดัง “รัสเซลส์ โครว์” เจ้าของรางวัลออสการ์สาขานักแสดงนำฝ่ายชายยอดเยี่ยมจากภาพยนตร์เรื่อง Gladiator ในปี 2000 ที่ได้ทวิตข้อความและภาพลงในทวิตเตอร์ส่วนตัว @russellcrowe ซึ่งมีผู้ติดตามกว่า 2.7 ล้านบัญชีรายชื่อ หลังจากที่ได้บินเข้ามาในประเทศไทยเพื่อถ่ายทำภาพยนตร์และได้อยู่ภายใต้โครงการภูเก็ตแซนด์บ๊อกซ์ Phuket Sandbox โดยใด้ทวิตข้อความหลายข้อความชื่นชม โครงการภูเก็ตแซนด์บ๊อกซ์ Phuket Sandbox อาทิ ในวันที่ 11 ตุลาคม 2564 ได้ ทวิตว่า “รัฐบาลไทยมีสิ่งที่ยอดเยี่ยมที่เรียกว่า Sandbox Quarantine ถ้าคุณได้รับวัคซีนครบตามจำนวน คุณสามารถบินไปยังภูเก็ตและเดินทางรอบเกาะได้อย่างเสรี” นอกจากนั้น ในวันต่อมาก็ได้ทวิตข้อความและภาพสถานที่ท่องเที่ยวและทิวทัศน์ที่สวยงามของ จ.ภูเก็ต ตลอดจนเดินทางต่อมายังกรุงเทพมหานคร อาทิ “Phuket dreaming” “Go and look at Phuket” “Lost in Bangkok” “Bangkok dreaming” และชื่นชมความเป็นมิตรของคนไทยและอาหารไทยที่มีความพิเศษอันโดดเด่น
นายกรัฐมนตรี ยังได้กล่าวว่าเป็นสิ่งที่เราทุกคนน่าจะภูมิใจและขอขอบคุณทุกภาคส่วน ทั้งราชการ ผู้ประกอบการ ประชาชน ที่ร่วมกันทำให้สำเร็จ จนวันนี้มีดาราระดับโลกเข้ามาถ่ายทำภาพยนตร์ และชื่นชมหลายอย่างไม่ว่าจะเป็นอาหาร ที่อยู่ บรรยากาศ ความสวยงามของทะเล แสงอาทิตย์ และยังคงพร้อมจะแก้ปัญหาไปด้วยกัน ธุรกิจการถ่ายทำภาพยนตร์ในไทยเป็นแหล่งสำคัญที่ต่างชาติอยากเข้ามาถ่ายทำภาพยนตร์ ซึ่งเราก็ปลดล็อกให้ดำเนินการได้ในอนาคตอันใกล้นี้โดยเร็วที่สุด ถ้าเราทำดีเราจะได้สิ่งที่ดีตอบแทน และฝากทุกคนให้ความร่วมมือกับรัฐบาล รัฐบาลพร้อมที่จะพาทุกคนไปข้างหน้า พร้อมเดินหน้าเปิดประเทศต่อไป

ที่มา : https://www.thaigov.go.th/news/contents/details/47018