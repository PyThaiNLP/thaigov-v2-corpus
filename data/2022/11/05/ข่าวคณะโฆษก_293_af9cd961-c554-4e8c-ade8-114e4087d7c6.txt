รัฐบาลไทย-ข่าวทำเนียบรัฐบาล-รองนายกรัฐมนตรี/รัฐมนตรี ลงพื้นที่ตรวจเยี่ยมน้ำท่วม ติดตามการช่วยเหลือประชาชน ตามข้อสั่งการนายกรัฐมนตรี โฆษกรัฐบาล เผย “นายกฯ” เตรียมลงพื้นที่พบปะประชาชนต่อเนื่อง


วันศุกร์ที่ 1 ตุลาคม 2564
พิมพ์
รองนายกรัฐมนตรี/รัฐมนตรี ลงพื้นที่ตรวจเยี่ยมน้ำท่วม ติดตามการช่วยเหลือประชาชน ตามข้อสั่งการนายกรัฐมนตรี  โฆษกรัฐบาล เผย “นายกฯ” เตรียมลงพื้นที่พบปะประชาชนต่อเนื่อง
รองนายกรัฐมนตรี/รัฐมนตรี ลงพื้นที่ตรวจเยี่ยมน้ำท่วม ติดตามการช่วยเหลือประชาชน ตามข้อสั่งการนายกรัฐมนตรี  โฆษกรัฐบาล เผย “นายกฯ” เตรียมลงพื้นที่พบปะประชาชนต่อเนื่อง ย้ำหน่วยงานพื้นที่เตรียมการต้อนรับ ต้องไม่สร้างความเดือดร้อนให้ประชาชน
วันที่ 1 ตุลาคม 2564 นายธนกร วังบุญคงชนะ โฆษกประจำสำนักนายกรัฐมนตรี เผยตามที่พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ได้เคยสั่งการในที่ประชุมคณะรัฐมนตรี ให้คณะรัฐมนตรี หาช่วงเวลาที่เหมาะสมหมุนเวียนกันลงพื้นที่ตรวจราชการ และติดตามสถานการณ์น้ำท่วมที่ส่งผลกระทบต่อประชาชนในหลายพื้นที่ขณะนี้  โดยมีรองนายกรัฐมนตรีและรัฐมนตรี มีภารกิจ ดังนี้
-วันนี้ (1 ตุลาคม) พลเอก ประวิตร วงษ์สุวรรณ รองนายกรัฐมนตรี จะนำคณะลงพื้นที่ตรวจติดตามสถานการณ์น้ำ มอบถุงยังชีพ  บริเวณก่อสร้างอาคารบังคับน้ำอ่างเก็บน้ำลำเชียงไกรตอนล่าง ณ  จังหวัดนครราชสีมา
-วันเสาร์ที่ 2 ตุลาคม รัฐมนตรีประจำสำนักนายกรัฐมนตรี จะเดินทางไปตรวจเยี่ยมประชาชนที่ได้รับผลกระทบจากน้ำท่วมและมอบถุงยังชีพ ณ อำเภอสรรพยา จังหวัดชัยนาท  รัฐมนตรีว่าการกระทรวงดิจิทัลเพื่อเศรษฐกิจและสังคม มีกำหนดลงพื้นที่อำเภอบางบาล จ. พระนครศรีอยุธยา ต่อจากนั้นในวันอาทิตย์ที่ 3 ตุลาคม ลงเรือเยี่ยมผู้ประสบภัยน้ำท่วม อำเภอป่าโมก จังหวัดอ่างทองและพบปะประชาชนพร้อมมอบถุงยังชีพผู้ประสบภัยที่จังหวัดสิงห์บุรีด้วย
-ระหว่างวันที่ 30 กันยายน - 2 ตุลาคม นี้  รองนายกรัฐมนตรีและรัฐมนตรีว่าการกระทรวงพาณิชย์ได้ลงพื้นที่ติดตามสถานการณ์น้ำท่วมที่จังหวัด นครสวรรค์ สุโขทัย เพชรบูรณ์
-วันอาทิตย์ที่ 3 ตุลาคม รองนายกรัฐมนตรีและรัฐมนตรีว่าการกระทรวงพลังงาน จะเดินทางไปลงพื้นที่จังหวัด ลพบุรี   และ วันที่ 5 ตุลาคม หลังการประชุมคณะรัฐมนตรี จะเดินทางไปตรวจราชการ จังหวัดนครปฐม และวันที่ 8  ตุลาคมนี้  จะลงพื้นที่จังหวัดสมุทรปราการ เพื่อติดตามสถานการณ์น้ำภาคกลางในขณะนี้ด้วย
โฆษกประจำสำนักนายกรัฐมนตรียังกล่าวว่า รองนายกรัฐมนตรีและรัฐมนตรีที่ลงพื้นที่ทุกท่าน ได้ไปในนามของนายกรัฐมนตรี เพราะนายกรัฐมนตรีได้มอบให้คณะรัฐมนตรีเป็นตัวแทนของนายกรัฐมนตรีลงพื้นที่เพื่อติดตามการดำเนินงานตามมาตรการของรัฐ รวมถึงการช่วยเหลือประชาชนในสถานการณ์น้ำท่วมขณะนี้
“นายกรัฐมนตรียังกำชับส่วนราชการระดับพื้นที่ทุกจังหวัด ในการเตรียมการรับนายกรัฐมนตรีหรือคณะรัฐมนตรีที่จะลงพื้นที่รวมถึงระหว่างการปฏิบัติภารกิจในแต่ละครั้ง ต้องไม่เป็นอุปสรรคหรือรบกวนการดำเนินชีวิตตามปกติของพี่น้องประชาชน เพราะการลงพื้นที่ในแต่ละครั้ง นายกรัฐมนตรีและคณะรัฐมนตรีต้องการเข้าถึงประชาชน ต้องการเห็นชีวิต ความเป็นอยู่ การทำกิน การประกอบอาชีพ เพื่อช่วยแก้ไขปัญหาให้ตรงกับความเดือดร้อนของประชาชนให้มากที่สุด สำหรับเหตุการณ์ที่เกิดขึ้นที่จังหวัดชัยภูมิ จากการตรวจสอบกับคุณหมอประจำโรงพยาบาลที่อยู่ในเหตุการณ์พบว่า  โรงพยาบาลและจังหวัดไม่มีการห้ามการข้ามถนนของประชาชนก่อนขบวนรถนายกรัฐมนตรีเดินทางเข้าพื้นที่แต่อย่างไร   นอกจากนี้ นายกรัฐมนตรียังฝากขอโทษสำหรับการกระชับภารกิจในการตรวจติดตามสถานการณ์น้ำที่จังหวัดนนทบุรี วานนี้ เนื่องจากได้รับรายงานว่า มีมวลชนผู้ไม่เห็นด้วยกับการบริหารประเทศจำนวนหนึ่ง  ซึ่งนายกรัฐมนตรีไม่ต้องการให้เกิดภาพสถานการณ์ใดๆ ที่อาจจะสร้างความไม่สบายใจให้กับพี่น้องประชาชนส่วนใหญ่ที่ติดตามการทำงานของนายกรัฐมนตรี อย่างไรก็ตาม นายกรัฐมนตรียืนยันว่า จะลงพื้นที่ต่อเนื่อง เพื่อพบปะประชาชนที่ได้รับผลกระทบจากสถานการณ์น้ำท่วมและปัญหาเศรษฐกิจอื่นๆ ในช่วงเวลาที่เหมาะสมต่อไปอย่างแน่นอน” นายธนกรฯ กล่าว
---------------------

ที่มา : https://www.thaigov.go.th/news/contents/details/46450