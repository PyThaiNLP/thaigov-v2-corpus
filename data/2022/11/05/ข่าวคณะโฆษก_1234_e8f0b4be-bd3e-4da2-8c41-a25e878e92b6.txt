รัฐบาลไทย-ข่าวทำเนียบรัฐบาล-ครม.รับทราบผลการดำเนินงานตามข้อเสนอแนะเพื่อป้องกันการทุจริตเกี่ยวกับรถบรรทุกน้ำหนักเกินของ คณะกรรมการ ป.ป.ช. โดยมุ่งเอาผิดกับผู้ประกอบการด้วย พร้อมทำเอ็มโอยูโครงการรถบรรทุกสีขาว


วันอังคารที่ 15 มีนาคม 2565
พิมพ์
ครม.รับทราบผลการดำเนินงานตามข้อเสนอแนะเพื่อป้องกันการทุจริตเกี่ยวกับรถบรรทุกน้ำหนักเกินของ คณะกรรมการ ป.ป.ช. โดยมุ่งเอาผิดกับผู้ประกอบการด้วย พร้อมทำเอ็มโอยูโครงการรถบรรทุกสีขาว
ครม.รับทราบผลการดำเนินงานตามข้อเสนอแนะเพื่อป้องกันการทุจริตเกี่ยวกับรถบรรทุกน้ำหนักเกินของ คณะกรรมการ ป.ป.ช. โดยมุ่งเอาผิดกับผู้ประกอบการด้วย พร้อมทำเอ็มโอยูโครงการรถบรรทุกสีขาว
วันที่ 15 มีนาคม 2565 น.ส.ไตรศุลี ไตรสรณกุล รองโฆษกประจำสำนักนายกรัฐมนตรีกล่าวว่า คณะรัฐมนตรี (ครม.) รับทราบผลการดำเนินงานตามข้อเสนอแนะเพื่อป้องกันการทุจริตเกี่ยวกับรถบรรทุกน้ำหนักเกินของคณะกรรมการป้องกันและปราบปรามการทุจริตแห่งชาติ(คณะกรรมการป.ป.ช.) ตามที่กระทรวงคมนาคมเสนอ โดยได้ มีการแต่งตั้งคณะกรรมการพิจารณาแนวทางการดำเนินการเพื่อป้องกันการทุจริตเกี่ยวกับรถบรรทุกน้ำหนักเกินและได้ประชุมครั้งแรก เมื่อวันที่ 21 มกราคม 2565 มีสาระสำคัญ เช่น ประเด็นเรื่อง การบังคับใช้กฎหมายให้สามารถเอาผิดและลงโทษผู้ประกอบการที่บรรทุกน้ำหนักเกินอย่างเป็นรูปธรรม ในประเด็นนี้ การจับกุมรถบรรทุกน้ำหนักเกินของกรมทางหลวงและกรมทางหลวงชนบท จะสิ้นสุดเมื่อลงบันทึกประจำวันที่สถานีตำรวจในท้องที่ และจะมีการเพิ่มข้อความในบันทึกการจับกุมให้ดำเนินการกับผู้ว่าจ้างด้วย
ทั้งนี้กรมทางหลวงจะสรุปผลการจับกุมรถบรรทุกน้ำหนักเกินเป็นรายเดือนให้กรมการขนส่งทางบก ดำเนินการลงโทษในส่วนที่เกี่ยวข้อง โดยจะมีการระบุหมายเลขทะเบียนรถ จังหวัดที่รถจดทะเบียน และระบุว่ารถมีการดัดแปลงหรือไม่ หากพบว่ามีการกระทำความผิดให้ลงโทษตามกฎหมายอย่างเคร่งครัดต่อไป
นอกจากนี้หน่วยงานในสังกัดกระทรวงคมนาคม ส่วนราชการ รัฐวิสาหกิจ ภาคอุตสาหกรรมปิโตรเลียม และสหพันธ์และสมาคมด้านการขนส่งได้มีการลงนามในเอ็มโอยู โครงการรถบรรทุกสีขาว ว่าด้วยความร่วมมือในการกำกับควบคุมยานพาหนะไม่ให้บรรทุกน้ำหนักเกินกว่าที่กฎหมายกำหนด และมีการจัดอบรมให้ความรู้แก่หัวหน้าส่วนราชการ เจ้าพนักงานทางหลวง และเจ้าหน้าที่ผู้เกี่ยวข้องเพื่อนำไปใช้ในการปฏิบัติงาน และให้กรมส่งเสริมการปกครองท้องถิ่นคัดเลือกอปท.ที่มีปัญหาเรื่องรถบรรทุกน้ำหนักเกินและขยายผลในพื้นที่อื่นๆเพื่อรวบรวมให้กรมทางหลวงชนบทดำเนินการต่อไป และให้กรมอุตสาหกรรมพื้นฐานและการเหมืองแร่และสำนักงานคณะกรรมการอ้อยและน้ำตาลทรายรวบรวมรายชื่อสมาคม สมาพันธ์ หน่วยงานที่เกี่ยวข้องกับการขนส่งด้วยรถบรรทุก เพื่อให้กรมทางหลวงจัดทำเอ็มโอยูเพิ่มเติมต่อไป
สำหรับประเด็นเรื่องการแก้ไขปัญหาการบังคับใช้กฎหมายนั้น กรมทางหลวงได้ศึกษาแนวทางแก้ไขกฎหมายในเบื้องต้นแล้ว โดยจะแก้ไขจากโทษอาญาให้เป็นโทษทางแพ่งที่มีอัตราก้าวหน้า รวมทั้งได้ศึกษาการเก็บค่าธรรมเนียมรถบรรทุกพิเศษ เช่น กลุ่มรถขนาดใหญ่ โดยจะแก้ไขพระราชกำหนดค่าธรรมเนียมการใช้ยานยนต์บนทางหลวงและสะพาน พ.ศ. 2497 ซึ่งขณะนี้อยู่ระหว่างศึกษารายละเอียด และที่ประชุมได้มอบหมายให้กรมทางหลวงประสานกับสำนักงานตำรวจแห่งชาติเพื่อพิจารณาการแก้ไขกฎหมายที่เกี่ยวข้องเพื่อให้สามารถบังคับใช้กฎหมายได้อย่างมีประสิทธิภาพมากขึ้น
---------------------------

ที่มา : https://www.thaigov.go.th/news/contents/details/52559