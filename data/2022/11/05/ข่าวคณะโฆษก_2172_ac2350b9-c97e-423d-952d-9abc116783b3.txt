รัฐบาลไทย-ข่าวทำเนียบรัฐบาล-โฆษกรัฐบาลเผย "นายกฯ" เชิญชวนบุตรหลาน พาคุณแม่และผู้สูงอายุ เข้ารับบริการฉีดวัคซีนและวัคซีนเข็มกระตุ้น ในช่วงหยุดยาว "วันแม่แห่งชาติ" นี้ ทั้งในพื้นที่กรุงเทพมหานคร และจังหวัดต่าง ๆ


วันศุกร์ที่ 12 สิงหาคม 2565
พิมพ์
โฆษกรัฐบาลเผย "นายกฯ" เชิญชวนบุตรหลาน พาคุณแม่และผู้สูงอายุ เข้ารับบริการฉีดวัคซีนและวัคซีนเข็มกระตุ้น ในช่วงหยุดยาว "วันแม่แห่งชาติ" นี้ ทั้งในพื้นที่กรุงเทพมหานคร และจังหวัดต่าง ๆ
โฆษกรัฐบาลเผย "นายกฯ" เชิญชวนบุตรหลาน พาคุณแม่และผู้สูงอายุ เข้ารับบริการฉีดวัคซีนและวัคซีนเข็มกระตุ้น ในช่วงหยุดยาว "วันแม่แห่งชาติ" นี้ ทั้งในพื้นที่กรุงเทพมหานคร และจังหวัดต่าง ๆ
วันนี้ (12 ส.ค. 65) นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม  เชิญชวนบุตรหลานพาคุณแม่และผู้สูงอายุ เข้ารับบริการฉีดวัคซีน และวัคซีนเข็มกระตุ้น ในช่วงวันหยุดยาววันแม่แห่งชาติ ซึ่งหลายพื้นที่เปิดให้บริการ ทั้งในพื้นที่กรุงเทพมหานคร และต่างจังหวัด เพื่อเป็นการสร้างภูมิคุ้มกันโรคโควิด - 19 ในกลุ่มผู้สูงอายุ
สำหรับพื้นที่กรุงเทพมหานคร สามารถ walk in ไปยังศูนย์ฉีดวัคซีนฯ ณ อาคารกีฬาเวสน์ 1 ศูนย์เยาวชนกทม. (ไทย-ญี่ปุ่น) เขตดินแดง ได้ทุกวัน ตั้งแต่เวลา 08.00 - 16.00 น. และผู้ที่สนใจสามารถลงทะเบียนจองวัคซีน “โมเดอร์นา” ผ่านแอปพลิเคชัน QueQ ฟรี สำหรับประชาชนอายุ 18 ปีขึ้นไป ทุกสัญชาติ จำนวน 500 คน/วัน  ถึงวันที่ 12 สิงหาคม 2565 โดยไม่มีค่าใช้จ่าย อีกทั้งในส่วนพื้นที่อื่น ๆ เช่น โรบินสัน สมุทรปราการ เปิดให้บริการฉีดวัคซีน ไฟเซอร์ และ โคโวแว็กส์ ให้กับประชาชน เพื่อถวายเป็นพระราชกุศลเนื่องในโอกาสเฉลิมพระชนมพรรษา สมเด็จพระนางเจ้า   สิริกิติ์ พระบรมราชินีนาถ พระบรมราชชนนีพันปีหลวง ตลอดเดือนสิงหาคม 2565 ศูนย์ฉีดวัคซีนในสนามกีฬา อบจ.แพร่ ในวันที่ 12 สิงหาคม 2565 ตั้งแต่เวลา 9.00-12.00 น. หรือ สามารถเข้ารับบริการได้ที่โรงพยาบาลชุมชนทุกแห่งตั้งแต่เวลา 9.00 - 15.00 น.
สำหรับสถานการณ์การแพร่ระบาดของโควิด-19 วันนี้ พบผู้ติดเชื้อโควิด-19 ผู้ป่วยรายใหม่  (รักษาตัวใน รพ.) จำนวน 2,455 ราย จำแนกเป็น ผู้ป่วยในประเทศ 2,455 รายผู้ป่วยมาจากต่างประเทศ 0 ราย ผู้ป่วยสะสม 2,393,077 ราย (ตั้งแต่ 1 มกราคม 2565) หายป่วยกลับบ้าน 2,142 ราย หายป่วยสะสม 2,394,671 ราย (ตั้งแต่ 1 มกราคม 2565) ผู้ป่วยกำลังรักษา 21,584 ราย เสียชีวิต 33 ราย เสียชีวิตสะสม 10,065 ราย (ตั้งแต่ 1 มกราคม 2565) จำนวนผู้ป่วยปอดอักเสบ  รักษาตัวอยู่ในโรงพยาบาล 920 ราย
.....................

ที่มา : https://www.thaigov.go.th/news/contents/details/57942