รัฐบาลไทย-ข่าวทำเนียบรัฐบาล-ขสมก. แถลงการณ์เรื่อง ขอแสดงความเสียใจและขออภัยกับครอบครัวผู้เสียชีวิต


วันจันทร์ที่ 14 มีนาคม 2565
ขสมก. แถลงการณ์เรื่อง ขอแสดงความเสียใจและขออภัยกับครอบครัวผู้เสียชีวิต
จากกรณีรถโดยสารสาย 82 เกิดอุบัติเหตุชนคนข้ามถนนบนทางม้าลาย บริเวณสี่แยกบางลำพู เขตพระนคร กรุงเทพมหานคร เมื่อวันที่ 11 มีนาคม 2565 เวลา 06.10 น. โดยผู้บาดเจ็บได้เสียชีวิตในเวลาต่อมา
องค์การขนส่งมวลชนกรุงเทพ (ขสมก.) กระทรวงคมนาคม ขอแสดงความเสียใจเป็นอย่างยิ่งและขออภัยต่อสิ่งที่เกิดขึ้นกับครอบครัวของผู้เสียชีวิต ภายหลังเกิดเหตุ ขสมก. ได้ส่งเจ้าหน้าที่ไปตรวจสอบเหตุการณ์ และนำผู้บาดเจ็บส่งโรงพยาบาลวชิรพยาบาลทันที ในเบื้องต้น ขสมก. พร้อมชดเชยค่าเสียหายและเยียวยาต่อผู้ได้ความเสียหายให้กับครอบครัวของผู้เสียชีวิตทั้งหมด ทั้งในส่วนของความคุ้มครองจาก พ.ร.บ. คุ้มครองผู้ประสบภัยจากรถ ประกันภัยรถยนต์ที่คุ้มครองผู้ประสบภัยที่ ขสมก. ได้จัดทำไว้ และกองทุนอุบัติเหตุของ ขสมก. และเพื่อเป็นการแสดงความเสียใจต่อผู้เสียชีวิตและครอบครัว ทาง ขสมก. ได้ร่วมเป็นเจ้าภาพ ในพิธีสวดอภิธรรมศพให้กับผู้เสียชีวิต ในวันอาทิตย์ที่ 13 มีนาคม 2565 ณ วัดประดิษฐาราม กรุงเทพมหานคร ทั้งนี้ ขสมก. จะเร่งดำเนินการในส่วนที่เกี่ยวข้องเพื่อให้ครอบครัวของผู้ที่เสียชีวิตได้รับการชดเชยและการเยียวยาอย่างครบถ้วน พร้อมทั้ง ขสมก. จะปรับปรุงระบบการทำงานและการให้บริการที่ดีขึ้น โดยคำนึงถึงความปลอดภัยของประชาชนเป็นสำคัญ พร้อมเข้มงวดกับบุคลากรที่เกี่ยวข้องในทุกส่วนของการเดินรถให้มีความระมัดระวังต่อการปฏิบัติงานให้มากขึ้น เพื่อลดความสูญเสียที่อาจจะเกิดขึ้นได้และเป็นการป้องกันมิให้เกิดเหตุการณ์เช่นนี้อีกต่อไป

ที่มา : https://www.thaigov.go.th/news/contents/details/52512