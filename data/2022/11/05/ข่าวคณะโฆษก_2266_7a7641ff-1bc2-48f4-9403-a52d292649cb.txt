รัฐบาลไทย-ข่าวทำเนียบรัฐบาล-​โฆษกรัฐบาลเผย พลเอก ประวิตรฯ รองนายกรัฐมนตรี ห่วงใยประชาชนในพื้นที่เสี่ยงจากน้ำ กำชับทุกหน่วยงานที่เกี่ยวข้อง


วันพฤหัสบดีที่ 25 สิงหาคม 2565
พิมพ์
​โฆษกรัฐบาลเผย พลเอก ประวิตรฯ รองนายกรัฐมนตรี ห่วงใยประชาชนในพื้นที่เสี่ยงจากน้ำ กำชับทุกหน่วยงานที่เกี่ยวข้อง
บูรณาการการทำงาน ให้ความช่วยเหลือและวางแผนการเก็บน้ำไว้ใช้ในอนาคต
วันนี้ (25 สิงหาคม 2565) นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า พลเอก ประวิตร วงษ์สุวรรณ รองนายกรัฐมนตรี ห่วงกังวลความปลอดภัยประชาชน ต่อสถานการณ์น้ำหลาก น้ำท่วมฉับพลัน ซึ่งจากการคาดการณ์สภาพอากาศในช่วงวันที่ 25 – 26 สิงหาคม 2565 ร่องมรสุมกำลังแรงพาดผ่านบริเวณภาคเหนือ และประเทศลาวตอนบน เข้าสู่หย่อมความกดอากาศต่ำบริเวณประเทศเวียดนามตอนบนและอ่าวตังเกี๋ย ในขณะที่มรสุมตะวันตกเฉียงใต้พัดปกคลุมทะเลอันดามัน ประเทศไทย และอ่าวไทย ทำให้ประเทศไทยมีฝนตกหนักบางแห่งบริเวณภาคเหนือ ภาคตะวันออกเฉียงเหนือ ภาคกลางรวมทั้งกรุงเทพมหานครและปริมณฑล ภาคตะวันออก และภาคใต้ฝั่งตะวันตก
ซึ่งจากรายงานด้านการป้องกันและบรรเทาสาธารณภัย พบว่า มีพื้นที่เฝ้าระวังคือ
1. น้ำท่วมฉับพลัน น้ำป่าไหลหลาก น้ำท่วมขัง ดังนี้
ภาคเหนือ ได้แก่ จ.ตาก (อ.แม่ระมาด ท่าสองยาง) พิษณุโลก (อ.นครไทย เนินมะปราง ชาติตระการ วังทอง) และเพชรบูรณ์ (อ.หล่มเก่า หล่มสัก เขาค้อ)
ภาคกลาง ได้แก่ จ.นครนายก (อ.เมืองฯ) ปราจีนบุรี (อ.ประจันตคาม นาดี) และกรุงเทพมหานคร
2. พื้นที่เฝ้าระวังน้ำล้นตลิ่ง น้ำท่วมขัง ภาคตะวันออกเฉียงเหนือ ได้แก่ จ.ร้อยเอ็ด (อ.เสลภูมิ จังหาร โพนทอง) มหาสารคาม (อ.เมืองฯ กันทรวิชัย) และอุบลราชธานี (อ.เมืองฯ)
ภาคกลาง ได้แก่ จ.อ่างทอง (อ.ป่าโมก วิเศษชัยชาญ) และพระนครศรีอยุธยา (อ.เสนา ผักไห่ บางบาล บางไทร บางปะหัน พระนครศรีอยุธยา)
3. พื้นที่เฝ้าระวังน้ำทะเลหนุนสูงบริเวณปากแม่น้ำ และพื้นที่ราบลุ่มชายฝั่ง
ภาคกลาง ได้แก่ จ.สมุทรสาคร สมุทรสงคราม สมุทรปราการ นนทบุรี ฉะเชิงเทรา ชลบุรี ระยอง  จันทบุรี ตราด เพชรบุรี ประจวบคีรีขันธ์ และกรุงเทพมหานคร
ภาคใต้ ได้แก่ จ.ชุมพร สุราษฎร์ธานี นครศรีธรรมราช สงขลา ปัตตานี นราธิวาส ระนอง พังงา ภูเก็ต กระบี่ ตรัง และสตูล
“รองนายกรัฐมนตรีห่วงใยประชาชนในพื้นที่เสี่ยงจากน้ำ และได้กำชับกระทรวงกลาโหม ระดมกำลังพล และยุทโธปกรณ์ร่วมกับส่วนราชการ และทุกหน่วยงานที่เกี่ยวข้อง ให้บูรณาการการทำงานร่วมกันเพื่อให้การช่วยเหลือประชาชนที่ได้รับผลกระทบ รวมทั้งได้สั่งการให้ทุกหน่วยงานให้การสนับสนุนประชาชนวางแผนการใช้น้ำระยะยาว เก็บน้ำไว้ใช้ในช่วงฤดูแล้ง สำหรับพืชไร่ และการทำเกษตรด้วย” นายอนุชาฯ กล่าว

ที่มา : https://www.thaigov.go.th/news/contents/details/58428