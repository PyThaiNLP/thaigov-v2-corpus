รัฐบาลไทย-ข่าวทำเนียบรัฐบาล-นายกรัฐมนตรีเตรียมเป็นประธานประชุมติดตามความพร้อมการเป็นเจ้าภาพจัดประชุมผู้นำเอเปค ส.ค. นี้ถึงคิว 2 ประชุมสำคัญด้านท่องเที่ยวและสาธารณสุข


วันอาทิตย์ที่ 7 สิงหาคม 2565
พิมพ์
นายกรัฐมนตรีเตรียมเป็นประธานประชุมติดตามความพร้อมการเป็นเจ้าภาพจัดประชุมผู้นำเอเปค ส.ค. นี้ถึงคิว 2 ประชุมสำคัญด้านท่องเที่ยวและสาธารณสุข
นายกรัฐมนตรีเตรียมเป็นประธานประชุมติดตามความพร้อมการเป็นเจ้าภาพจัดประชุมผู้นำเอเปค ส.ค. นี้ถึงคิว 2 ประชุมสำคัญด้านท่องเที่ยวและสาธารณสุข เจ้าหน้าที่จาก 21 เขตเศรษฐกิจเข้าร่วมหลายร้อยคน เชิญชวนคนไทยร่วมเป็นเจ้าบ้านให้การต้อนรับสร้างความประทับใจ
วันที่ 7 ส.ค. 2565 น.ส.ไตรศุลี ไตรสรณกุล รองโฆษกประจำสำนักนายกรัฐมนตรี กล่าวว่า  ในวันพรุ่งนี้(8 ส.ค.) พล.อ.ประยุทธ์ จันทร์โอชา นายกรัฐมนตรีและรมว.กลาโหม จะเป็นประธานการประชุมคณะกรรมการระดับชาติเพื่อเตรียมการจัดการประชุมผู้นำเขตเศรษฐกิจเอเปคและการประชุมที่เกี่ยวข้องในช่วงที่ประเทศไทยเป็นเจ้าภาพจัดการประชุมเอเปค ปี พ.ศ. 2565 ครั้งที่ 2/2565  ผ่านระบบวิดีโอคอนเฟอเรนซ์  เพื่อติดตามการเตรียมการของคณะอนุกรรมการแต่ละชุดเพื่อรับการประชุมผู้นำเขตเศรษฐกิจเอเปค ซึ่งจะมีขึ้นระหว่างวันที่ 18-19 พ.ย. 2565 ที่กรุงเทพมหานคร  รวมถึงแผนงานการประชุมที่เกี่ยวข้องที่จะเกิดขึ้นก่อนการประชุมระดับผู้นำ
พร้อมกันนี้ หน่วยงานต่างๆ ซึ่งดำเนินการเป็นเจ้าภาพจัดการประชุมระดับรัฐมนตรีและเจ้าหน้าที่อาวุโสเอเปคไปในช่วงที่ผ่านมาจะได้รายงานผลการประชุมพร้อมประเด็นที่จะนำเสนอสู่ที่ประชุมผู้นำในช่วงเดือน พ.ย.
สำหรับเดือน ส.ค. นี้ ประเทศไทยมีกำหนดเป็นเจ้าภาพการจัดประชุมที่เกี่ยวข้องสำคัญ 2 การประชุม ซึ่งจะมีเจ้าหน้าที่จากทั้ง 21 เขตเศรษฐกิจเข้าร่วมในแต่ละการประชุมหลายร้อยคน ได้แก่ การประชุมรัฐมนตรีท่องเที่ยวเอเปคและการประชุมที่เกี่ยวข้อง ระหว่างวันที่ 14-20 ส.ค. ซึ่งกระทรวงการท่องเที่ยวและกีฬาเป็นหน่วยงานเจ้าภาพ และการประชุมระดับสูงว่าด้วยสาธารณสุขและเศรษฐกิจ ระหว่างวันที่ 22-26 ส.ค. ที่กระทรวงสาธารณสุขเป็นหน่วยงานเจ้าภาพ โดยทั้ง 2 การประชุมจัดขึ้นที่กรุงเทพมหานคร
น.ส.ไตรศุลี กล่าวว่า ประเทศไทยเป็นเจ้าภาพจัดการประชุมเอเปค ปี พ.ศ. 2565 โดยกำหนดหัวข้อหลักการเป็นเจ้าภาพคือ “เปิดกว้าง สร้างสัมพันธ์ เชื่อมโยงกัน สู่สมดุล” หรือ Open. Connect. Balance. มีประเด็นสำคัญ คือ ส่งเสริมการเจริญเติบโตที่ยั่งยืนและครอบคลุม อำนวยความสะดวกการค้าและการลงทุน และ การฟื้นฟูจากผลกระทบของโควิด โดยนำแนวคิดเศรษฐกิจชีวภาพ-เศรษฐกิจหมุนเวียน-เศรษฐกิจสีเขียว มาใช้เพื่อบูรณาการแนวทางการพัฒนาแต่ละด้านเข้าด้วยกัน
“ในห้วงเวลาที่ประเทศไทยเป็นเจ้าภาพการจัดประชุมเอเปคและประชุมที่เกี่ยวข้องในปี 2565 รัฐบาลขอเชิญชวนให้คนไทยทุกคนตลอดจนผู้ประกอบการธุรกิจทุกภาคส่วนร่วมกันเป็นเจ้าบ้านที่ดี ต้อนรับผู้เข้าร่วมประชุมตลอดจนสื่อมวลชนจากทั่วโลกที่เดินทางมาทำข่าวการประชุมเพื่อสร้างความประทับใจและนำเรื่องราวของประเทศไทยไปเผยแพร่ ให้การเป็นเจ้าภาพเอเปคในครั้งนี้เกิดประโยชน์กับประเทศไทยทั้งทางตรงและทางอ้อมมากที่สุด”น.ส.ไตรศุลี กล่าว

ที่มา : https://www.thaigov.go.th/news/contents/details/57730