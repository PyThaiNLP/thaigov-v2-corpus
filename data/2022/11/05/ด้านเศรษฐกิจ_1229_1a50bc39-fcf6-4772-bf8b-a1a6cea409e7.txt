รัฐบาลไทย-ข่าวทำเนียบรัฐบาล-รมช.ประภัตร มอบปัจจัยการผลิตด้านปศุสัตว์ "โครงการยกระดับแปลงใหญ่"


วันศุกร์ที่ 8 ตุลาคม 2564
รมช.ประภัตร มอบปัจจัยการผลิตด้านปศุสัตว์ "โครงการยกระดับแปลงใหญ่"
รมช.ประภัตร มอบปัจจัยการผลิตด้านปศุสัตว์ "โครงการยกระดับแปลงใหญ่" บริษัท แปลงใหญ่ผู้เลี้ยงโคเนื้ออำเภอกะเปอร์ จำกัด จังหวัดระนอง
นายประภัตร โพธสุธน รัฐมนตรีช่วยว่าการกระทรวงเกษตรและสหกรณ์​ ได้มอบปัจจัยการผลิตโครงการยกระดับแปลงใหญ่ด้วยเกษตรสมัยใหม่และเชื่อมโยงตลาด​ ซึ่งเป็นโครงการตามนโยบายรัฐบาล        ให้กับ "บริษัท แปลงใหญ่ผู้เลี้ยงโคเนื้ออำเภอกะเปอร์​ จำกัด" ประกอบด้วย โคขุน​ 69 ตัว ยาถ่ายพยาธิ​ ยาบำรุงโคขุน​ แร่ธาตุ บ่อแก๊สชีวภาพ ฟาง และอาหารโคขุน รวมมูลค่า 2,995,000 บาท โดยมีนายสมเกียรติ ศรีษะเนตร       ผู้ว่าราชการจังหวัดระนอง นายวิวัฒน์​ ไชยชะอุ่ม​ ผู้อำนวยการกองส่งเสริมและพัฒนาการปศุสัตว์ ได้รับมอบหมายจากสัตวแพทย์สรวิศ ธานีโต​ อธิบดีกรมปศุสัตว์ เป็นผู้แทนกรม และนายอนุรักษ์​ ถาบุตร​ ปศุสัตว์จังหวัดระนอง​ พร้อมหัวหน้าส่วนราชการในพื้นที่ ร่วมเป็นสักขีพยาน ทั้งนี้ บริษัท แปลงใหญ่ผู้เลี้ยงโค กะเปอร์ จำกัด ตั้งอยู่ที่ หมู่ 2 ตำบลเชี่ยวเหลียง อำเภอกะเปอร์ จังหวัดระนอง มีสมาชิกจำนวน 31 ราย พื้นที่ 450 ไร่
"ผมขอชื่นชมและให้กำลังใจพี่น้องชาวระนองในการต่อยอดและพัฒนากลุ่มแปลงใหญ่โคเนื้อกะเปอร์​ ตามนโยบายของกระทรวงเกษตรและสหกรณ์ โดยหวังว่าปัจจัยการผลิตที่มอบไปในครั้งนี้ จะสามารถช่วยให้พี่น้องชาวระนอง ผู้เลี้ยงโคเนื้ออำเภอกะเปอร์ นำไปพัฒนาต่อยอดให้ประสบผลสำเร็จยิ่งขึ้นไป" รมช.ประภัตร กล่าว

ที่มา : https://www.thaigov.go.th/news/contents/details/46736