รัฐบาลไทย-ข่าวทำเนียบรัฐบาล-รัฐมนตรีว่าการกระทรวงคมนาคม ได้สั่งการให้ กรมท่าอากาศยาน จัดเจ้าหน้าที่กู้ภัยและอุปกรณ์ร่วมทีมปฏิบัติการ


วันอังคารที่ 2 สิงหาคม 2565
รัฐมนตรีว่าการกระทรวงคมนาคม ได้สั่งการให้ กรมท่าอากาศยาน จัดเจ้าหน้าที่กู้ภัยและอุปกรณ์ร่วมทีมปฏิบัติการ
และให้หน่วยงานในสังกัดกระทรวงคมนาคมบูรณาการความร่วมมือไปยังท่าอากาศยานแม่ฟ้าหลวง
จากกรณีเหตุการณ์เครื่องบินของสายการบินนกแอร์ประสบเหตุไถลออกนอกทางวิ่ง (Runway Excursion) ขณะที่นักบินกำลังนำเครื่องบินลงจอด ณ ท่าอากาศยานแม่ฟ้าหลวง จังหวัดเชียงราย เมื่อวันที่ 30 กรกฎาคม 2565 ที่ผ่านมา โดยท่าอากาศยานแม่ฟ้าหลวงได้ออกประกาศผู้ทำการในอากาศ (NOTAM) แจ้งปิดให้บริการไปจนถึงวันพุธที่ 3 สิงหาคม 2565 เพื่อเคลื่อนย้ายอากาศยานและปรับปรุงทางวิ่ง ให้เป็นไปตามมาตรฐานความปลอดภัยก่อนกลับมาเปิดให้บริการนั้น
นายศักดิ์สยาม ชิดชอบ รัฐมนตรีว่าการกระทรวงคมนาคม ได้สั่งการให้หน่วยงานในสังกัดกระทรวงคมนาคม บูรณาการความร่วมมือจัดทีมปฏิบัติการเจ้าหน้าที่และอุปกรณ์ เพื่อร่วมกันแก้ไขสถานการณ์ และเคลื่อนย้ายอากาศยานออกจากรันเวย์ท่าอากาศยานแม่ฟ้าหลวง จังหวัดเชียงราย
กรมท่าอากาศยาน (ทย.) ร่วมทีมปฏิบัติการ โดยนายวิทวัส ภักดีสันติสกุล รองอธิบดีกรมท่าอากาศยาน กระทรวงคมนาคม ได้มอบหมายให้ นายวีรวัฒน์ ทะคง ผู้อำนวยการท่าอากาศยานพิษณุโลก เป็นผู้แทน พร้อมเจ้าหน้าที่และอุปกรณ์ร่วมทีมปฏิบัติการ ซึ่ง ทย. ได้เข้าร่วมประชุมวางแผนกับบริษัท ท่าอากาศยานแห่งประเทศไทย จำกัด (มหาชน) (ทอท.) เจ้าของพื้นที่ บริษัท การบินไทย จำกัด (มหาชน) บริษัท ปตท. จำกัด (มหาชน) สายการบินนกแอร์ กองบิน 41 กองทัพอากาศ มณฑลทหารบกที่ 37 จังหวัดทหารบกเชียงราย และหน่วยงานที่เกี่ยวข้อง ก่อนการดำเนินการ โดยเริ่มภารกิจ ตั้งแต่เมื่อวันที่ 1 สิงหาคม 2565
สำหรับปฏิบัติการเคลื่อนย้ายอากาศยานออกจากรันเวย์ในครั้งนี้ ทย. ได้จัดเจ้าหน้าที่เข้าร่วม พร้อมด้วยอุปกรณ์แผ่นปูพื้นเสริมคาร์บอนคอมโพสิต ซึ่งเป็นอุปกรณ์ประกอบการกู้ภัยอากาศยาน กรณีที่ล้อของเครื่องบินจมลงไปในดินอ่อน โดยจะต้องนำน้ำมันออกจากตัวเครื่องบิน ยกล้อเครื่องบินด้วยเบาะลม และใช้อุปกรณ์แผ่นปูพื้นฯรองรับเครื่องบิน เพื่อไม่ให้ล้อจมลงไปอีก ซึ่งเป็นอุปกรณ์เฉพาะสำหรับการกู้ภัยอากาศยาน และรถเทรลเลอร์สำหรับเคลื่อนย้าย
โดย ทย. พร้อมร่วมสนับสนุนการปฏิบัติการจนภารกิจสำเร็จ เพื่อให้ท่าอากาศยานแม่ฟ้าหลวงสามารถเปิดให้บริการตามมาตรฐานความปลอดภัยได้ตามกำหนด และพร้อมรองรับผู้โดยสารที่มีความประสงค์จะเดินทาง ซึ่งสามารถใช้บริการท่าอากาศยานของ ทย. ที่ใกล้เคียง เช่น ท่าอากาศยานน่านนคร เพื่อเดินทางไปยังกรุงเทพมหานครได้ต่อไป

ที่มา : https://www.thaigov.go.th/news/contents/details/57532