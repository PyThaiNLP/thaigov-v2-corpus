รัฐบาลไทย-ข่าวทำเนียบรัฐบาล-กรมท่าอากาศยาน กระทรวงคมนาคม เข้าร่วมเจรจาเที่ยวบินฤดูหนาวในการประชุม IATA Slot Conference ครั้งที่ 148


วันศุกร์ที่ 18 มิถุนายน 2564
กรมท่าอากาศยาน กระทรวงคมนาคม เข้าร่วมเจรจาเที่ยวบินฤดูหนาวในการประชุม IATA Slot Conference ครั้งที่ 148
ผ่านระบบ Video Conference
นายอภิรัฐ ไชยวงศ์น้อย อธิบดีกรมท่าอากาศยาน พร้อมด้วยนายเกียรติชัย ชัยเรืองยศ ผู้อำนวยการกองส่งเสริมกิจการท่าอากาศยาน นายบรรจบ บุรวัฒน์ ผู้เชี่ยวชาญเฉพาะด้านจัดระเบียบการขนส่งทางอากาศ และเจ้าหน้าที่ผู้เกี่ยวข้อง เข้าร่วมการประชุม IATA Slot Conference ครั้งที่ 148 ในระหว่างวันที่ 15 – 17 มิถุนายน 2564 ผ่านระบบ Video Conference
สำหรับการประชุม IATA Slot Conference มีวัตถุประสงค์เพื่อให้ท่าอากาศยานและสายการบิน ได้ประชุมร่วมกันเพื่อเจรจาตารางการบิน หรือเวลาที่จะทำการบินเข้า-ออกท่าอากาศยานต่างๆ ซึ่งครั้งนี้กรมท่าอากาศยานได้เข้าร่วมเจรจาและจัดสรรตารางการบินประจำฤดูหนาว 2564/2565 (31 ตุลาคม 2564 – 26 มีนาคม 2565) โดยในครั้งนี้ มีสายการบินได้ทำการนัดหมายประชุมกับคณะผู้แทนของกรมท่าอากาศยาน จำนวน 5 สายการบิน เพื่อขอจัดสรรเวลาหรือขอปรับเปลี่ยนเวลาเข้า-ออกท่าอากาศยานกระบี่
ซึ่งภายหลังจากการประชุมหารือร่วมกัน กรมท่าอากาศยานสามารถจัดสรรได้ตามเวลาที่สายการบินต้องการหรือเวลาที่ยอมรับได้  โดยมีสายการบินต่างประเทศที่จะทำการบินเส้นทางกระบี่ ดังนี้
1.Sichuan Airlines เส้นทาง เฉิงตู-กระบี่ และกลับ สัปดาห์ละ 4 เที่ยวบิน
2.Spring Airlines เส้นทาง เฉิงตู-กระบี่ และกลับ สัปดาห์ละ 3 เที่ยวบิน เซินเจิ้น-กระบี่ และกลับ สัปดาห์ละ 3 เที่ยวบิน
3.AirAsia Berhad เส้นทาง กัวลาลัมเปอร์-กระบี่ และกลับ สัปดาห์ละ 28 เที่ยวบิน
4.Finnair เส้นทาง เฮลซิงกิ-กระบี่ และกลับ สัปดาห์ละ 3 เที่ยวบิน
5.Norwegian เส้นทาง ออสโล-กระบี่ และกลับ สัปดาห์ละ 1 เที่ยวบิน
6.Shanghai Airline เส้นทาง เซี่ยงไฮ้-กระบี่ และกลับ สัปดาห์ละ 7 เที่ยวบิน
7.China Eastern เส้นทาง อุรุมชี-เหอเฟ่ย-กระบี่ และกลับ สัปดาห์ละ 7 เที่ยวบิน
8.Scoot Tigerair เส้นทาง สิงคโปร์-กระบี่ และกลับ สัปดาห์ละ 10 เที่ยวบิน และสายการบินทำการบินแบบเช่าเหมาลำ คือ TUI fly Nordic เส้นทาง โคเปนเฮเกน,กอเทนเบิร์ก,เฮลซิงกิ,สตอกโฮล์ม-กระบี่  จำนวน 16 เที่ยวบิน (ระหว่างวันที่ 7 พฤศจิกายน 2564 - 26 มีนาคม 2565)
อธิบดีกรมท่าอากาศยาน กล่าวว่า การประชุมจัดสรรเวลาเที่ยวบินในตารางบินฤดูหนาว 2564/2565 ในครั้งนี้ กรมท่าอากาศยานได้ให้ข้อมูลการพัฒนาท่าอากาศยานกระบี่ ที่อยู่ระหว่างดำเนินการขยายขีดความสามารถในการรองรับผู้โดยสารและเที่ยวบินให้เพิ่มมากขึ้น เพื่อให้สายการบินนำข้อมูลไปพิจารณาเปิดทำการบินเส้นทางใหม่หรือเพิ่มเที่ยวบินมายังท่าอากาศยานกระบี่ได้
โดย กรมท่าอากาศยานมีการเตรียมความพร้อมมาตรการในการรองรับผู้โดยสารและนักท่องเที่ยว หากรัฐบาลประกาศเปิดประเทศและผ่อนคลายมาตรการต่างๆ ซึ่งปัจจุบันกรมท่าอากาศยานได้มีการดำเนินงานตามมาตรการป้องกันการแพร่ระบาดของเชื้อไวรัสโควิด-19 ของกระทรวงสาธารณสุข และกระทรวงคมนาคมอย่างเคร่งครัด ทั้งการคัดกรองผู้โดยสาร การเว้นระยะห่างทางสังคม (Social Distancing) การดูแลความสะอาดภายในอาคารที่พักผู้โดยสาร เพื่อสร้างความมั่นใจให้ผู้โดยสาร รวมถึงความปลอดภัยของผู้ปฏิบัติงานอีกด้วย

ที่มา : https://www.thaigov.go.th/news/contents/details/42837