รัฐบาลไทย-ข่าวทำเนียบรัฐบาล-นายกรัฐมนตรียืนยันไม่คิดยุบสภา รัฐบาลมุ่งแก้ปัญหาโควิด-น้ำท่วม


วันอังคารที่ 12 ตุลาคม 2564
พิมพ์
นายกรัฐมนตรียืนยันไม่คิดยุบสภา รัฐบาลมุ่งแก้ปัญหาโควิด-น้ำท่วม
นายกรัฐมนตรียืนยันไม่คิดยุบสภา รัฐบาลมุ่งแก้ปัญหาโควิด-น้ำท่วม
วันนี้ (12 ตุลาคม 2564) เวลา 14.00 น. ภายหลังการประชุมคณะรัฐมนตรี นายธนกร วังบุญคงชนะ โฆษกประจำสำนักนายกรัฐมนตรี เปิดเผยคำตอบของ พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ที่ตอบคำถามสื่อมวลชนที่ถามเข้ามาในประเด็นต่าง ๆ สรุปสาระสำคัญ ดังนี้
นายกรัฐมนตรีชี้แจงถึงแนวทางในการเปิดประเทศ ขณะนี้ยังอยู่ในการเตรียมการ ขอให้ประชาชนภาคธุรกิจ/ผู้ประอบการ ที่เกี่ยวข้อง การ์ดอย่าตก อย่าฝ่าฝืนมาตรการ เพราะอาจทำให้สถานการณ์การแพร่ระบาดกลับมารุนแรงอีกครั้งว่า อย่างไรก็ตาม จะมีการประชุม ศบค. ในวันพฤหัสบดีที่ 14 ตุลาคม นี้ ซึ่งคาดจะมีรายละเอียดเพิ่มเติม นายกรัฐมนตรียังกล่าวถึงกรณีการถอดถอน 3 เจ้าคณะจังหวัด และกรณีของพระมหาสมปองว่า เป็นเรื่องที่ดำเนินการตามมติของมหาเถรสมาคม และให้สำนักงานพระพุทธศาสนาแห่งชาติดำเนินการต่อไป
นายกรัฐมนตรียันยืนว่าไม่เคยได้ยินกระแสการเสนอชื่อคนอื่นในนามพรรคพลังประชารัฐเป็นว่าที่ผู้ลงสมัครนายกรัฐมนตรีแข่งกับตน เนื่องจากส่วนใหญ่เป็นเรื่องที่สื่อมวลชนนำไปกล่าวกันเองในเชิงวิเคราะห์ โดยนายกรัฐมนตรีและหัวหน้าพรรคพลังประชารัฐได้มีการชี้แจงไปก่อนหน้าแล้ว อย่างไรก็ตาม ขณะนี้ยังไม่มีแนวโน้มการยุบสภาหรือการเลือกตั้ง มีเพียงแต่การเลือกตั้งท้องถิ่น อบต. เท่านั้น ขอให้สื่อมวลชนไม่นำเสนอข่าวที่สร้างความสับสน สำหรับความคืบหน้ากรณีรถไฟฟ้าสายสีเขียว นายกรัฐมนตรีชี้แจงว่าขณะนี้ยังอยู่ระหว่างการดำเนินการ ซึ่งคาดว่าจะมีความชัดเจนในเร็ว ๆ นี้ เพราะมีหลายประเด็นที่เกี่ยวข้อง
ทั้งนี้ นายกรัฐมนตรีย้ำว่ารัฐบาลมีมาตรการเยียวยาผู้ประสบภัยน้ำท่วมในทุกพื้นที่ตามกฎหมายและระเบียบที่เกี่ยวข้องอยู่แล้ว ซึ่งให้หน่วยงานที่เกี่ยวข้องเร่งสำรวจข้อเท็จจริงและความเสียหาย เพื่อจะได้เตรียมงบประมาณให้เพียงพอและเบิกจ่ายได้โดยเร็ว
................

ที่มา : https://www.thaigov.go.th/news/contents/details/46907