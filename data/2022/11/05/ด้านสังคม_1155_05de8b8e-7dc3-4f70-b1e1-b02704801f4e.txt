รัฐบาลไทย-ข่าวทำเนียบรัฐบาล-ดีอีเอส-กัมพูชา เล็งผนึกความร่วมมือปราบมิจฉาชีพออนไลน์ข้ามแดน


วันเสาร์ที่ 29 มกราคม 2565
ดีอีเอส-กัมพูชา เล็งผนึกความร่วมมือปราบมิจฉาชีพออนไลน์ข้ามแดน
ดีอีเอส-กัมพูชา เล็งผนึกความร่วมมือปราบมิจฉาชีพออนไลน์ข้ามแดน
“ชัยวุฒิ” รมว.ดีอีเอส หารือร่วม รมว.กระทรวงไปรษณีย์และโทรคมนาคม แห่งราชอาณาจักรกัมพูชา เดินหน้าจัดตั้งความร่วมมือ 4 ด้าน ผลักดันการประสานงานแก้ไขปัญหาและปราบปรามมิจฉาชีพออนไลน์ข้ามแดน
เมื่อวันที่ 28 ม.ค. 65 นายชัยวุฒิ ธนาคมานุสรณ์ รัฐมนตรีว่าการกระทรวงดิจิทัลเพื่อเศรษฐกิจและสังคม (ดีอีเอส) ได้ให้การต้อนรับนายเจีย วันเดค รัฐมนตรีว่าการกระทรวงไปรษณีย์และโทรคมนาคมแห่งราชอาณาจักรกัมพูชา ในโอกาสพบหารือทวิภาคีผ่านระบบการประชุมทางไกล โดยมีประเด็นหารือร่วมกันครอบคลุม 4 หัวข้อหลัก เพื่อนำทางไปสู่การขยายความร่วมมือในการประสานงานแก้ไขปัญหาและปราบปรามมิจฉาชีพออนไลน์ ซึ่งปัจจุบันมีการข้ามเขตแดนเพื่อก่อการละเมิดกฎหมายของไทยและกัมพูชา สร้างความเดือดร้อนกับประชาชน และความเสียหายต่อรัฐบาลของทั้ง 2 ประเทศ
สำหรับประเด็นการหารือร่วมกันครั้งนี้ ประกอบด้วย  1.การแต่งตั้ง Contact point ในการประสานงานในการตรวจค้นพยานหลักฐานที่พบในกัมพูชา และการขยายการสืบสวนสอบสวนเพื่อให้ได้ตัวผู้กระทำความผิด เนื่องจากที่ผ่านมาเป็นการส่งพยานหลักฐานให้ทางฝ่ายไทยอย่างเดียว และนำไปขยายผลในการจับกุมผู้กระทำความผิดที่กัมพูชาไม่ได้
2.การประสานงานในการขอข้อมูลผู้ใช้บริการ VOIP ฝั่งกัมพูชา, IP Address และข้อมูลการโทรศัพท์ที่คนร้ายใช้ในการกระทำความผิด เพื่อใช้ในการสืบสวนจากฝั่งไทย – กัมพูชา และกัมพูชา - ไทย
3.การจัดตั้งคณะทำงานร่วมระหว่างเจ้าหน้าที่ผู้เกี่ยวข้องของทั้งฝ่ายไทย – กัมพูชา และ 4. การจัดทำ MoU ระหว่างไทยและกัมพูชาว่าด้วยความร่วมมือในการปราบปรามแก๊ง Call Center/ Hybrid Scam
นายชัยวุฒิ กล่าวว่า การหารือความร่วมมือครั้งนี้ เป็นความคืบหน้าจากที่ได้มีโอกาสต้อนรับ นายซกกรัดทะยาซก ที่ปรึกษาส่วนตัวของสมเด็จอัครมาหเสนาบดี เดโช ฮุนเซน นายกรัฐมนตรีแห่งราชอาณาจักรกัมพูชา และรัฐมนตรีช่วยว่าการกระทรวงการท่องเที่ยวกัมพูชา และคณะ ในโอกาสเข้าเยี่ยมคารวะ พร้อมได้หารือความร่วมมือที่ประสงค์ผลักดันร่วมกัน เมื่อเดือนสิงหาคม 2564 ในประเด็นการส่งเสริมความร่วมมือด้านดิจิทัลระหว่างไทยและกัมพูชา และการปราบปรามแก๊ง Call Center/ Hybrid Scam/ หลอกลงทุน และการจัดทำ MoU ระหว่างกันในเรื่องดังกล่าว
โดยที่ผ่านมาพบปัญหามิจฉาชีพและกลุ่มอาชญากรรมข้ามเขตแดนไทย-กัมพูชา และใช้เป็นฐานในกระทำผิดกฎหมายข้ามแดน และหลีกเลี่ยงการถูกจับกุมดำเนินคดีจากหน่วยงานผู้บังคับใช้กฎหมาย โดยตั้งแต่เดือนมิถุนายนปีที่ผ่านมา ศูนย์ปราบปรามอาชญากรรมทางเทคโนโลยีและสารสนเทศสำนักงานตำรวจแห่งชาติ (ศปอส.ตร.) ได้รับแจ้งจากการกลุ่มผู้เสียหายจำนวนมาก ซึ่งถูกหลอกลวงจากคนร้ายแก๊งคอลเซ็นเตอร์ แก๊งหลอกชักชวนให้ร่วมลงทุนและแก๊งพนันออนไลน์หลายเว็บไซต์ มูลค่าความเสียหายกว่าหลายร้อยล้านบาท
จากการสืบสวนทราบว่าคนร้ายบางส่วนใช้วิธีโทรศัพท์ผ่านอินเทอร์เน็ต (VOIP) ทราบ IP Address ที่คนร้ายใช้กระทำความผิด เมื่อตรวจสอบกับสถานที่ทำธุรกรรมการเงินของคนร้ายพบว่าตั้งอยู่ที่กรุงพนมเปญ และเมืองพระสีหนุประเทศกัมพูชา ซึ่งเงินที่คนร้ายได้จากการกระทำความผิดจะฟอกเงินผ่านร้านรับแลกเงินในประเทศกัมพูชา หรือเงินสกุลดิจิทัล
ทั้งนี้ ปัญหาดังกล่าวทวีความรุนแรงและสร้างความเสียหายอย่างต่อเนื่อง โดยจะเห็นได้จากจำนวนคดีที่เหยื่อได้แจ้งความ ซึ่งรัฐบาลของทั้งสองประเทศเห็นความสำคัญของปัญหานี้ และเตรียมแนวทางขับเคลื่อนการทำงานร่วมกันเพื่อปราบปรามกลุ่มมิจฉาชีพออนไลน์ข้ามประเทศ
“ที่ผ่านมา เรายังมีการหารือการส่งเสริมความร่วมมือการต่อต้านข่าวปลอม เนื่องจากปัจจุบันมีกลุ่มผู้ไม่หวังดีเดินทางข้ามมายังเขตแดนไทย เพื่อโพสต์ข้อความเพื่อโจมตีรัฐบาลกัมพูชาผ่านเฟซบุ๊ก ทั้งนี้เพื่อหลบหลีกจากการที่รัฐบาลกัมพูชามีนโยบายสอดส่อง (เซ็นเซอร์) การโพสต์เนื้อหาที่ไม่เหมาะสมตามแฟลตฟอร์มออนไลน์ต่างๆ” นายชัยวุฒิกล่าว
**********

ที่มา : https://www.thaigov.go.th/news/contents/details/51040