รัฐบาลไทย-ข่าวทำเนียบรัฐบาล-ก.แรงงาน เปิดงาน“นัดพบแรงงาน Online” ชวนคนหางาน ร่วมงานรูปแบบใหม่


วันศุกร์ที่ 6 สิงหาคม 2564
พิมพ์
ก.แรงงาน เปิดงาน“นัดพบแรงงาน Online” ชวนคนหางาน ร่วมงานรูปแบบใหม่
กระทรวงแรงงาน โดยกรมการจัดหางานจัดนัดพบแรงงานใหญ่ พร้อมกัน 9 จังหวัด ในรูปแบบ “นัดพบแรงงาน Online” ช่วยคนหางาน ผ่านวิกฤตโควิด -19 พบสถานประกอบการร่วมรับสมัครงานกว่า 180 แห่ง ฟังเทคนิคสมัครงานในสถานการณ์โควิด และการสาธิตการประกอบอาชีพอิสระ
นายไพโรจน์ โชติกเสถียร อธิบดีกรมการจัดหางาน เปิดเผยว่า ในวันที่ 6 สิงหาคม 2564 กรมการจัดหางาน มีกำหนดจัดงานนัดพบแรงงานใหญ่ พร้อมกัน 9 จังหวัด ในรูปแบบ “นัดพบแรงงาน Online” ซึ่งมีตำแหน่งงานว่างเตรียมไว้ให้บริการมากกว่า 4,500 อัตรา เช่น พนักงานบัญชี  พนักงานขาย พนักงานฝ่ายผลิต เจ้าหน้าที่ธุรการ และตำแหน่งอื่นๆอีกมากมาย มีนายจ้าง/สถานประกอบการร่วมรับสมัครงาน กว่า 180 แห่ง ใน 9 จังหวัด ประกอบด้วยสำนักงานจัดหางานจังหวัดเชียงใหม่ เชียงราย อุดรธานี นครราชสีมา นนทบุรี ปทุมธานี สมุทรปราการ พิษณุโลก และนครศรีธรรมราช โดยผู้ที่กำลังหางานสามารถลงทะเบียนและค้นหางานในพื้นที่จังหวัดที่ต้องการทำงานผ่านระบบออนไลน์พร้อมสัมภาษณ์งานโดยไม่ต้องเดินทาง สำหรับกิจกรรมภายในงานประกอบด้วย 1.การให้บริการรับสมัครงาน ที่มีตำแหน่งงานกว่า 4,500 อัตรา 2. การบรรยายให้ความรู้และการเตรียมความพร้อมในด้านการสมัครงาน ในสถานการณ์โควิด -19 3.การสาธิตการประกอบอาชีพอิสระ เช่น การทำซูชิ วาฟเฟิล เครื่องดื่มค็อกเทล สลัดโรล และอื่นๆอีกมากมาย
“ท่านรัฐมนตรีสุชาติ ชมกลิ่น ห่วงใยคนถูกเลิกจ้าง คนว่างงาน คนได้รับผลกระทบจากการแพร่ระบาดของโรคโควิด-19 อย่างยิ่ง ได้มอบหมายกรมการจัดหางานปรับเปลี่ยนรูปแบบการจัดหางานในรูปแบบเดิมให้สามารถให้บริการประชาชนได้โดยไม่กระทบถึงความปลอดภัยด้านสุขภาพ และคำสั่งศบค. ในสถานการณ์ปกติ ทุกๆปี จะมีการจัดงานวันนัดพบแรงงานใหญ่ในแต่ละจังหวัดทั่วประเทศ โดยนายจ้างและสถานประกอบการที่มีความต้องการจ้างงานจะรับสมัครและสัมภาษณ์งานผู้สมัครงานภายในงาน ซึ่งช่วยอำนวยความสะดวกให้ทั้งผู้สมัครงานและสถานประกอบการในคราวเดียว แต่ปัจจุบันการจัดงานจำต้องหลีกเลี่ยงการรวมตัวของคนจำนวนมากที่อาจสุ่มเสี่ยงกลายเป็นคลัสเตอร์การแพร่ระบาดเชื้อโควิด -19  อย่างไรก็ดีการส่งเสริมการจ้างงาน ช่วยคนถูกเลิกจ้าง คนว่างงาน คนได้รับผลกระทบจากการแพร่ระบาดของโรคโควิด-19 และคนไทยทุกคนที่ต้องการมีงานทำ เป็นหน้าที่สำคัญของเราที่พล.อ.ประยุทธ์ จันทร์โอชา นายกรัฐมนตรี และพล.อ.ประวิตร วงษ์สุวรรณ รองนายกรัฐมนตรี ซึ่งกำกับดูแลกระทรวงแรงงาน เน้นย้ำผ่านทางท่านสุชาติมาโดยตลอดว่า ต้องเปิดโอกาสให้กับคนหางานได้เข้าถึงตำแหน่งงาน นำไปสู่การมีงานทำ มีรายได้เลี้ยงดูตนเองและครอบครัว คนไทยที่ประสงค์ทำงานต้องได้รับโอกาสสามารถเข้าถึงการจ้างงานที่สะดวกรวดเร็ว” อธิบดีกรมการจัดหางาน กล่าว
นายไพโรจน์ กล่าวต่อไปว่า การนัดพบแรงงาน Online ถือเป็นการจัดหางานรูปแบบใหม่ เป็นก้าวสำคัญที่เรายังไม่เคยทำมาก่อน ในนามของกรมการจัดหางาน ขอขอบคุณทุกภาคส่วนที่ให้ความสำคัญต่อการมีงานทำของประชาชน โดยเฉพาะนายจ้าง/สถานประกอบการต่างๆ ที่เข้าร่วมรับสมัครงาน รวมทั้งสื่อมวลชนที่จะเป็นส่วนสำคัญในการเผยแพร่ข่าวสารของงานให้ประชาชนได้รับรู้ รับทราบ ขอชื่นชมเจ้าหน้าที่ของเราที่ทำงานอย่างหนักในสถานการณ์นี้ เพื่อรวบรวมตำแหน่งงานจากนายจ้าง/สถานประกอบการในพื้นที่รับผิดที่มีความต้องการแรงงาน เตรียมไว้เพื่อผู้ที่กำลังมองหางาน คนตกงาน คนที่กำลังลำบากเพราะผลกระทบจากสถานการณ์การแพร่ระบาดโควิด -19 ได้มีโอกาสเข้าถึงงาน ได้มีงานทำ มีรายได้ ซึ่งหากมีผลตอบรับที่ดี ในอนาคตอาจมีการจัดกิจกรรมในรูปแบบดังกล่าว ในทุกจังหวัดทั่วประเทศ
ผู้ที่สนใจสามารถลงทะเบียนผู้หางาน เพื่อค้นหาตำแหน่งงานว่างในพื้นที่จังหวัดที่ต้องการทำงานผ่านลิงก์ต่อไปนี้
จังหวัดอุดรธานี https://jobit.doe.go.th/udonthani2021
จังหวัดนครราชสีมา  https://jobit.doe.go.th/korat2021
จังหวัดสมุทรปราการ  https://jobit.doe.go.th/samutprakan2021
จังหวัดนนทบุรี https://jobit.doe.go.th/nonthaburi2021
จังหวัดปทุมธานี  http://jobit.doe.go.th/Pathumthani2021
จังหวัดพิษณุโลก https://jobit.doe.go.th/phitsanulok2021
จังหวัดนครศรีธรรมราช https://jobit.doe.go.th/nakhonsi2021
จังหวัดเชียงราย http://chiangraijobonline.com
จังหวัดเชียงใหม่ http://cmidoejobonline.com/
หรือค้นหาข้อมูลเพิ่มเติมได้ที่ www.doe.go.th โดยคลิ๊กที่แบนเนอร์  นัดพบแรงงาน Online DOE Job Fair 2021 ซึ่งมีรายละเอียดงาน QR code และช่องทางติดต่อสำนักงานจัดหางานจังหวัดทั้ง 9 จังหวัด รวมทั้งคู่มือการลงทะเบียนสำหรับสถานประกอบการและผู้สมัครงานไว้ให้บริการ หรือสอบถามรายละเอียดเพิ่มเติมได้ที่สายด่วนกระทรวงแรงงาน โทร. 1506 กด 2 หรือ สายด่วนกรมการจัดหางาน โทร. 1694

ที่มา : https://www.thaigov.go.th/news/contents/details/44527