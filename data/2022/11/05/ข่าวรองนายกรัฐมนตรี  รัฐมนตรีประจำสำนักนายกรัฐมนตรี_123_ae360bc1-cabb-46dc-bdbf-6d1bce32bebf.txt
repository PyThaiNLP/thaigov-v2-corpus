รัฐบาลไทย-ข่าวทำเนียบรัฐบาล-รมต.อนุชา นำคณะลงพื้นที่บ้านบางกลอย ตรวจสอบและรวบรวมข้อมูลสภาพปัญหา เพื่อเร่งหาแนวทางช่วยเหลือ ย้ำรัฐบาลดูแลประชาชนทุกกลุ่มเต็มที่ โดยยึดประโยชน์ส่วนรวมของคนในชาติ


วันพุธที่ 23 มีนาคม 2565
พิมพ์
รมต.อนุชา นำคณะลงพื้นที่บ้านบางกลอย ตรวจสอบและรวบรวมข้อมูลสภาพปัญหา เพื่อเร่งหาแนวทางช่วยเหลือ ย้ำรัฐบาลดูแลประชาชนทุกกลุ่มเต็มที่ โดยยึดประโยชน์ส่วนรวมของคนในชาติ
รมต.อนุชา นำคณะลงพื้นที่บ้านบางกลอย ตรวจสอบและรวบรวมข้อมูลสภาพปัญหา เพื่อเร่งหาแนวทางช่วยเหลือ ย้ำรัฐบาลดูแลประชาชนทุกกลุ่มเต็มที่ โดยยึดประโยชน์ส่วนรวมของคนในชาติ
วันนี้ (23 มีนาคม 2565) เวลา 14.00 น.  นายอนุชา นาคาศัย รัฐมนตรีประจำสำนักนายกรัฐมนตรี ในฐานะประธานคณะกรรมการอิสระเพื่อตรวจสอบข้อเท็จจริงและแก้ไขปัญหาชุมชนกะเหรี่ยงบางกลอย นำคณะประกอบด้วย นายชาญกฤช เดชวิทักษ์ ผู้ช่วยรัฐมนตรีประจำสำนักนายกรัฐมนตรี นายธีรภัทร ประยูรสิทธิ ปลัดสำนักนายกรัฐมนตรี นายกฤษณ์  แก้วอยู่  สมาชิกสภาผู้แทนราษฎร เขต  1 นายสุชาติ  อุสาหะ  สมาชิกสภาผู้แทนราษฎร เขต 3 นายสมชัย เลิศประสิทธิพันธ์ รองผู้ว่าราชการจังหวัดเพชรบุรี  นายอภินันท์ ธรรมเสนา นักวิชาการศูนย์มานุษยวิทยาสิรินธร (องค์การมหาชน) ลงพื้นที่ หมู่ที่ 1 ต.ห้วยแม่เพรียง อ.แก่งกระจาน จ.เพชรบุรี เพื่อติดตามการแก้ไขปัญหาที่อยู่อาศัยและที่ดินทำกินของชาวกะเหรี่ยงในพื้นที่บ้านบางกลอย ซึ่งเป็นสืบเนื่องมาจากการที่ชาวบ้านผู้ได้รับผลกระทบในพื้นที่บ้านบางกลอยได้รับความเดือดร้อนจากปัญหาด้านต่าง ๆ ที่เป็นอุปสรรคต่อการพัฒนาคุณภาพชีวิต
รัฐมนตรีประจำสำนักนายกรัฐมนตรี กล่าวว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม มีความห่วงใยต่อปัญหาของพี่น้องชาวบางกลอย จึงได้สั่งการให้หน่วยงานที่เกี่ยวข้องเร่งดำเนินการให้ความช่วยเหลือโดยด่วน โดยได้ออกคำสั่งสำนักนายกรัฐมนตรี ที่ 26/2565 แต่งตั้งคณะกรรมการอิสระเพื่อตรวจสอบข้อเท็จจริงและแก้ไขปัญหาชุมชนกะเหรี่ยงบางกลอย ซึ่งจากการประชุมหารือจึงเป็นที่มาของการลงพื้นที่เพื่อตรวจสอบและติดตามสภาพปัญหาในวันนี้
รัฐมนตรีประจำสำนักนายกรัฐมนตรี กล่าวเพิ่มเติมว่า การลงพื้นที่ในวันนี้ ได้รับฟังข้อมูลและข้อเท็จจริงที่ประชาชนในพื้นที่ประสบปัญหา อาทิ ปัญหาที่ดินทำกิน ปัญหาแหล่งน้ำสำหรับการดำรงชีพ และการอนุรักษณ์ความเป็นชาติพันธุ์บนผืนแผ่นดินไทย โดยวันนี้ได้เยี่ยมชมการดำเนินงานมูลนิธิปิดทองหลังพระเพื่อการพัฒนาคุณภาพชีวิต โครงการส่งเสริมอาชีพในการพัฒนารายได้ และได้เยี่ยมที่อยู่อาศัย ที่ดินทำกิน และระบบสาธารณูปโภคของชุมชน รัฐมนตรีประจำสำนักนายกรัฐมนตรี ยังย้ำอีกว่ารัฐบาลจะดูแลประชาชนทุกกลุ่มที่อาศัยอยู่บนผืนแผ่นดินไทยอย่างเต็มที่ ทั้งนี้ การแก้ไขปัญหาต้องคำนึงถึงการใช้ประโยชน์ของคนในชาติร่วมกัน ไม่ใช่เพื่อคนใดคนหนึ่ง ส่วนกำหนดระยะเวลาจะดำเนินการให้เร็วที่สุดภายหลังจากการลงพื้นที่วันนี้
----------

ที่มา : https://www.thaigov.go.th/news/contents/details/52877