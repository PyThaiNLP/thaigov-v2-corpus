รัฐบาลไทย-ข่าวทำเนียบรัฐบาล-กระทรวงเกษตรฯ ขับเคลื่อนโครงการเพิ่มประสิทธิภาพการผลิตและลดภาวะโลกร้อนจากการทำนาเพื่อการพัฒนาที่ยั่งยืน (Thai Rice NAMA)


วันอังคารที่ 23 พฤศจิกายน 2564
กระทรวงเกษตรฯ ขับเคลื่อนโครงการเพิ่มประสิทธิภาพการผลิตและลดภาวะโลกร้อนจากการทำนาเพื่อการพัฒนาที่ยั่งยืน (Thai Rice NAMA)
กระทรวงเกษตรฯ ขับเคลื่อนโครงการเพิ่มประสิทธิภาพการผลิตและลดภาวะโลกร้อนจากการทำนาเพื่อการพัฒนาที่ยั่งยืน (Thai Rice NAMA) ตั้งคณะอนุกรรมการ ระดับจังหวัด และคณะทำงาน ในพื้นที่ 6 จังหวัด มุ่งส่งเสริมนโยบายเกษตรแปลงใหญ่ ลดต้นทุนในการทำเกษตรกรรม
นายระพีภัทร์ จันทรศรีวงศ์ รองปลัดกระทรวงเกษตรและสหกรณ์ ได้รับมอบหมายจากปลัดกระทรวงเกษตรและสหกรณ์ (ดร.ทองเปลว กองจันทร์) เป็นประธานการประชุมคณะกรรมการขับเคลื่อนโครงการเพิ่มประสิทธิภาพการผลิตและลดภาวะโลกร้อนจากการทำนาเพื่อการพัฒนาที่ยั่งยืน (Thai Rice NAMA) ครั้งที่ 2/2564 ณ ห้องประชุมกระทรวงเกษตรและสหกรณ์ ซึ่งเป็นโครงการความร่วมมือระหว่างรัฐบาลไทยและรัฐบาลเยอรมัน โดยมีกรมการข้าวเป็นหน่วยงานหลักและองค์กรความร่วมมือระหว่างประเทศของเยอรมัน (GIZ) เป็นหน่วยงานบริหารโครงการฯ พร้อมด้วยหน่วยงานภาครัฐและภาคเอกชนที่เกี่ยวข้อง เข้าร่วมประชุม เพื่อให้เกิดการบูรณาการที่หลากหลายและเกิดการขับเคลื่อนอย่างแท้จริง
สำหรับโครงการ Thai Rice NAMA ถือเป็นโครงการที่มีแนวทางการดำเนินงานที่สามารถสนับสนุนการลดการปล่อยก๊าซเรือนกระจกจากนาข้าว ที่มีความสอดคล้องกับการประชุม COP 26 เมื่อวันที่ 31 ตุลาคม 2564 ณ กรุงกลาสโกว์ สหราชอาณาจักร ซึ่งข้าวถือเป็นพืชที่มีความสำคัญอย่างมาก โดยกระทรวงเกษตรและสหกรณ์มีความมุ่งหวังว่าการดำเนินโครงการ Thai Rice Nama จะเป็นการพัฒนาและส่งเสริมเกษตรกรในการใช้เทคโนโลยีที่สามารถเพิ่มประสิทธิภาพการผลิตและช่วยลดการปล่อยก๊าซเรือนกระจกได้ หรือที่เรียกว่า “ข้าวลดโลกร้อน” ซึ่งจะเป็นรูปแบบเพื่อการขยายผลในการปลูกข้าวของประเทศไทยในวงกว้างต่อไป
ทั้งนี้ ที่ประชุมได้มีการพิจารณาแต่งตั้งคณะอนุกรรมการขับเคลื่อนโครงการฯ ระดับจังหวัด และคณะทำงานขับเคลื่อนโครงการฯ ตามโครงสร้างการบริหารจัดการโครงการฯ ของพื้นที่ใน 6 จังหวัด คือ ชัยนาท สิงห์บุรี อ่างทอง พระนครศรีอยุธยา ปทุมธานี และสุพรรณบุรี ซึ่งช่วยส่งเสริมนโยบายเกษตรแปลงใหญ่ของกระทรวงเกษตรและสหกรณ์ ที่กระตุ้นให้เกษตรกรรวมตัวกัน เพื่อลดต้นทุนในการทำเกษตรกรรม อีกทั้งยังสอดคล้องกับนโยบายของสหประชาชาติและรัฐบาลไทยด้านความปลอดภัยและความยั่งยืนทางอาหาร (3S: Safety, Security, Sustainability) ด้วย

ที่มา : https://www.thaigov.go.th/news/contents/details/48596