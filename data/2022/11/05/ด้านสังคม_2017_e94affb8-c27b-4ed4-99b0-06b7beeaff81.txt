รัฐบาลไทย-ข่าวทำเนียบรัฐบาล-องคมนตรี ติดตามความก้าวหน้าการพัฒนางานรพ.เขาชะเมาเฉลิมพระเกียรติ ๘๐ พรรษา จังหวัดระยอง


วันพฤหัสบดีที่ 25 สิงหาคม 2565
องคมนตรี ติดตามความก้าวหน้าการพัฒนางานรพ.เขาชะเมาเฉลิมพระเกียรติ ๘๐ พรรษา จังหวัดระยอง
องคมนตรี ติดตามความก้าวหน้าการพัฒนางานสำคัญของ โรงพยาบาลเขาชะเมาเฉลิมพระเกียรติ ๘๐ พรรษา จังหวัดระยอง พร้อมให้กำลังใจเจ้าหน้าที่ปฏิบัติงานที่ร่วมกันดูแลสุขภาพประชาชนในพื้นที่
องคมนตรี ติดตามความก้าวหน้าการพัฒนางานสำคัญของ โรงพยาบาลเขาชะเมาเฉลิมพระเกียรติ ๘๐ พรรษา จังหวัดระยอง พร้อมให้กำลังใจเจ้าหน้าที่ปฏิบัติงานที่ร่วมกันดูแลสุขภาพประชาชนในพื้นที่
วันนี้ (25 สิงหาคม 2565 ) ที่โรงพยาบาลเขาชะเมาเฉลิมพระเกียรติ ๘๐ พรรษา จังหวัดระยอง พลอากาศเอก ชลิต พุกผาสุข องคมนตรี รองประธานกรรมการมูลนิธิเทพรัตนเวชชานุกูล พร้อมด้วยนายแพทย์ณรงค์ อภิกุลวณิช ผู้ตรวจราชการกระทรวงสาธารณสุข เขตสุขภาพที่ 6 คณะผู้บริหาร และหน่วยงานที่เกี่ยวข้อง ตรวจเยี่ยมให้กำลังใจการปฏิบัติงานและติดตามความก้าวหน้าการพัฒนางานสำคัญของโรงพยาบาล พร้อมมอบของเยี่ยมให้กับผู้ป่วย
นายแพทย์ณรงค์กล่าวว่า โรงพยาบาลเขาชะเมาเฉลิมพระเกียรติ ๘๐ พรรษา จังหวัดระยอง เป็นโรงพยาบาลชุมชน ขนาด 30 เตียง มีหน่วยบริการปฐมภูมิ (รพ.สต./สอน.) ในเขตรับผิดชอบ จำนวน 6 แห่ง ดำเนินงานตามวิสัยทัศน์ คือ “โรงพยาบาลเฉลิมพระเกียรติเพื่อประชาชนสุขภาพดีภาคีเครือข่ายมีส่วนร่วม ภายในปี 2567” มีผลงานการดำเนินที่สำคัญหลายด้าน อาทิ การส่งเสริมและคุ้มครองผู้บริโภค โดยให้ความรู้แก่ผู้มารับบริการในการใช้ยาปฏิชีวนะอย่างสมเหตุผล, จัดสิ่งแวดล้อมตามมาตรฐาน GREEN & CLEAN Hospital โดยผ่านเกณฑ์การประเมิน ระดับดีมาก และมุ่งสู่การเป็นโรงพยาบาลสีเขียว รมณียสถาน, คลินิกผู้สูงอายุให้บริการดูแลค้นหาปัญหาหรือกลุ่มอาการที่พบบ่อยในผู้สูงอายุ (Geriatric syndrome) มีการดูแลผู้ป่วยแบบประคับประคอง เพื่อเตรียมความพร้อมให้ผู้ป่วย โดยจัดสภาพแวดล้อมที่บ้านและจัดห้องสุขนิรันดร์ในโรงพยาบาล, จัดโครงการพาหมอไปหาผู้ป่วย ในกลุ่มผู้ป่วยโรคหลอดเลือดสมอง ผู้ป่วยระยะกลาง และผู้พิการด้านการเคลื่อนไหวในพื้นที่, จัดตั้งศูนย์สาธิตและยืมอุปกรณ์เครื่องช่วยความพิการฟื้นฟูสมรรถภาพ, บูรณาการร่วมกันกับภาคีเครือข่าย ทั้ง 6 รพ.สต./สอน. ดูแลผู้ป่วยโรคไม่ติดต่อเรื้อรังและโรคหัวใจ เพื่อลดความแออัด ลดการส่งต่อไปยังโรงพยาบาลศูนย์/โรงพยาบาลทั่วไป และออกให้บริการการแพทย์เฉพาะทางร่วมกับกรมการแพทย์ ดูแลประชาชนในพื้นที่ห่างไกล
นอกจากนี้ ยังจัดโครงการรวมดวงใจโรงพยาบาลชุมชนเฉลิมพระเกียรติทำความดีเพื่อประชาชนเนื่องในโอกาสวันคล้ายวันพระราชสมภพสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี ครบรอบ 67 พรรษา 2 เมษายน 2565 ตรวจคัดกรองมะเร็งลำไส้ 143 ราย พบผิดปกติ 1 ราย คัดกรองมะเร็งปากมดลูก 138 ราย พบผิดปกติ 5 ราย ได้รับการส่งต่อรักษาตามแนวทาง
********************************** 25 สิงหาคม 2565

ที่มา : https://www.thaigov.go.th/news/contents/details/58455