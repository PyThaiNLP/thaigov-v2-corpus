รัฐบาลไทย-ข่าวทำเนียบรัฐบาล-นายอธิรัฐ รัตนเศรษฐ รัฐมนตรีช่วยว่าการกระทรวงคมนาคม พร้อมเชื่อมขนส่ง - โลจิสติกส์ทางน้ำเมืองอุดร


วันพฤหัสบดีที่ 2 ธันวาคม 2564
นายอธิรัฐ รัตนเศรษฐ รัฐมนตรีช่วยว่าการกระทรวงคมนาคม พร้อมเชื่อมขนส่ง - โลจิสติกส์ทางน้ำเมืองอุดร
กับจังหวัด GMS ภูมิภาคลุ่มน้ำโขง
วันที่ 1 ธันวาคม 2564 ณ จังหวัดอุดรธานี เวลา 09.00 น. ดร.อธิรัฐ รัตนเศรษฐ รัฐมนตรีช่วยว่าการกระทรวงคมนาคม ร่วมตรวจราชการพร้อม พลเอก ประยุทธ์ จันทร์โอชา นายกรัฐมนตรี พลเอกประวิตร วงษ์สุวรรณ รองนายกรัฐมนตรี และรัฐมนตรีว่าการกระทรวงคมนาคม ตรวจความคืบหน้าการก่อสร้างพิพิธภัณฑ์ธรรมเจดีย์พระธรรมวิสุทธิมงคล (หลวงตามหาบัว) ณ วัดเกษรศีลคุณ (วัดป่าบ้านตาด) ตำบลบ้านตาด อำเภอเมืองอุดรธานี ร่วมประชุมหารือกับหน่วยงานภาครัฐและเอกชน อุดรธานี ณ ศูนย์ประชุมมลฑาทิพย์ ฮอลล์ อำเภอเมืองอุดรธานี ในด้านการพัฒนาระบบการเชื่อมโยงการขนส่งและโลจิสติกส์ในภูมิภาค  เจ้าภาพพืชสวนโลก 2026 จากนั้น ได้ตรวจความพร้อมการเปิดเมืองรับนักท่องเที่ยว ณ วังนาคิณ คำชะโนด อำเภอบ้านดุง ซึ่งเป็นสถานที่ท่องเที่ยวสำคัญแห่งหนึ่งในจังหวัดอุดรธานี รวมทั้งได้รายงานความพร้อมในส่วนที่กรมเจ้าท่าดำเนินการ ดังนี้
1) การป้องกันอุทักภัยและภัยแล้ง จะขุดลอกแม่น้ำ ชาวบ้านจะได้รับประโยชน์ 2,850 หลังคาเรือน โดยในปี 64 ขุดลอก 2 แม่น้ำ ได้แก่ แม่น้ำสงคราม (ต.ทุ่งฝน) และลำน้ำสวย (ต.จอมศรี) ได้ 154,243 ลูกบาศก์เมตร ปี 65 แม่น้ำสงคราม (หมู่ 6 ต.ทุ่งฝน) 74,800 ลูกบาศก์เมตร และปี 66 มีแผนขุดลอก 3 แห่ง 1) ลำน้ำสวย ต.จอมศรี 2) ลำน้ำสวย ต.วัดธาตุ 3) แม่น้ำสงคราม ต.อ้อมกอ อ.บ้านดุง จะขุดได้ 176,600 ลูกบาศก์เมตร
2) การท่องเที่ยวทางน้ำ (ล่องเรือชมทะเลบัวแดง) กำชับการขออนุญาตและสอบความรู้การใช้เรือของผู้ประกอบการเรือ 5 กลุ่ม (250 ลำ) ให้ได้มาตรฐานความปลอดภัยทางน้ำ และห้ามเกิดอุบัติเหตุทางน้ำ

ที่มา : https://www.thaigov.go.th/news/contents/details/48981