รัฐบาลไทย-ข่าวทำเนียบรัฐบาล-ผู้ประกอบการ ปลื้ม!! ขอบคุณนายกรัฐมนตรี และ รมว.แรงงาน แก้ปัญหาขาดแคลนแรงงานและรักษาการจ้างงาน


วันพฤหัสบดีที่ 4 พฤศจิกายน 2564
พิมพ์
ผู้ประกอบการ ปลื้ม!! ขอบคุณนายกรัฐมนตรี และ รมว.แรงงาน แก้ปัญหาขาดแคลนแรงงานและรักษาการจ้างงาน
ผู้ประกอบการ ปลื้ม!! ขอบคุณนายกรัฐมนตรี และ รมว.แรงงาน แก้ปัญหาขาดแคลนแรงงานและรักษาการจ้างงาน
เมื่อวันที่ 4 พฤศจิกายน 2564 นายสุชาติ ชมกลิ่น รัฐมนตรีว่าการกระทรวงแรงงาน ให้การต้อนรับ ดร.ทวีเกียรติ รองสวัสดิ์ ประธานสภาองค์การนายจ้างแห่งชาติ ในโอกาสนำตัวแทนสภาองค์การนายจ้าง สภาองค์การลูกจ้าง และผู้ประกอบการที่ใช้แรงงานต่างด้าว เพื่อหารือแนวทางการแก้ไขปัญหาการขาดแคลนแรงงาน โดยเฉพาะแนวทางการนำแรงงานต่างด้าวที่จะเข้ามาทำงานในประเทศไทยอย่างถูกต้องตามกฎหมาย เพื่อสอดคล้องกับความต้องการของผู้ประกอบการและรองรับการฟื้นฟูเศรษฐกิจภายหลังการเปิดประเทศตั้งแต่วันที่ 1 พฤศจิกายน เป็นต้นมา ตามนโยบายรัฐบาล รวมทั้งที่ได้ดำเนินโครงการส่งเสริมและรักษาระดับการจ้างงานแก่ผู้ประกอบการเอสเอ็มอี เพื่อให้ภาคธุรกิจเดินหน้าต่อไปได้ ณ ห้องประชุม ชั้น 5 อาคารกระทรวงแรงงาน โดยมี นายสุรชัย ชัยตระกูลทอง ผู้ช่วยรัฐมนตรีประจำกระทรวงแรงงาน นายสุเทพ ชิตยวงษ์ เลขานุการรัฐมนตรีว่าการกระทรวงแรงงาน นายบุญชอบ สุทธมนัสวงษ์ ปลัดกระทรวงแรงงาน พร้อมด้วย ผู้บริหารระดับสูงกระทรวงแรงงาน เข้าร่วมในครั้งนี้ด้วย
โอกาสนี้ ประธานสภาองค์การนายจ้างแห่งชาติ ได้มอบกระเช้าดอกไม้เพื่อขอบคุณและให้กำลังใจ นายสุชาติ ชมกลิ่น รัฐมนตรีว่าการกระทรวงแรงงาน ที่ได้ช่วยเหลือแรงงานต่างด้าวให้สามารถขึ้นทะเบียนได้อย่างถูกต้องตามกฎหมาย พร้อมทั้งดูแลผู้ประกอบการ SMEs ทั้งในเรื่องสวัสดิการสังคม ตลอดจนด้านประกันสังคม ได้แก่ การให้ความช่วยเหลือตามมาตรการเยียวยาผู้ประกันตนมาตรา 33 มาตรา 39 และมาตรา 40
ดร.ทวีเกียรติ รองสวัสดิ์ ประธานสภาองค์การสภานายจ้างแห่งชาติ กล่าวว่า วันนี้ได้นำผู้นำแรงงาน ตัวแทนสภาองค์การนายจ้าง สภาองค์การลูกจ้าง สมาคมนายจ้าง สหภาพลูกจ้าง และผู้ประกอบการแรงงานต่างด้าว มาให้กำลังใจ รัฐมนตรีว่าการกระทรวงแรงงาน ในการทำงานที่ได้ให้ความช่วยเหลือนายจ้าง ลูกจ้างมาโดยตลอด จึงได้มาให้กำลังใจ ท่านรัฐมนตรีสุชาติ ในวันนี้ เพื่อให้ท่านได้ทำงานเพื่อเกิดประโยชน์กับพี่น้องแรงงานต่อไป
นางสาวอิสรีย์ ภักหาญสวัสดิ์ รองประธานองค์การนายจ้างแห่งชาติ กล่าวว่า ขอขอบคุณไปยัง ท่านนายกรัฐมนตรี พลเอก ประยุทธ์ จันทร์โอชา ที่ได้มอบสิ่งดี ๆ ในยามวิกฤตกับผู้ประกอบการสามารถผลิตสินค้าเพื่อการส่งออก และกระจายการจ้างงานได้ วันนี้ได้เข้าพบ รัฐมนตรีว่าการกระทรวงแรงงาน เพื่อให้กำลังใจ และชื่นชมในการทำงานของท่านที่ได้เยียวยา ช่วยเหลือผู้ประกอบการ SMEs ผู้ประกอบการรายเล็ก รายน้อยให้สามารถอยู่ได้ในสภาวะวิกฤตของการระบาดของโรคติดเชื้อโควิด – 19
ขณะที่ นายชิน มิน โบ ชมรม MOU TIC (พม่า) กล่าวว่า วันนี้ได้มาให้กำลังใจรัฐมนตรีที่ดูแลแรงงานต่างด้าวให้ได้รับสิทธิเท่าเทียมกันกับคนไทยเป็นอย่างดี
+++++++++++++++++++
กองเผยแพร่และประชาสัมพันธ์
4 พฤศจิกายน 2564

ที่มา : https://www.thaigov.go.th/news/contents/details/47831