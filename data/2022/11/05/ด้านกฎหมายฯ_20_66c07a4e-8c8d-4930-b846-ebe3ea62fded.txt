รัฐบาลไทย-ข่าวทำเนียบรัฐบาล-กระทรวงยุติธรรม โดยกรมพินิจฯ เผยสถานะภาพรวมสถานการณ์การแพร่ระบาดของโรคโควิด-19 ล่าสุดพบเจ้าหน้าที่ติดเชื้อเพิ่ม 2 ราย ขณะที่เด็กและเยาวชนยังไม่พบผู้ติดเชื้อเพิ่ม


วันจันทร์ที่ 21 มิถุนายน 2564
พิมพ์
กระทรวงยุติธรรม โดยกรมพินิจฯ เผยสถานะภาพรวมสถานการณ์การแพร่ระบาดของโรคโควิด-19 ล่าสุดพบเจ้าหน้าที่ติดเชื้อเพิ่ม 2 ราย ขณะที่เด็กและเยาวชนยังไม่พบผู้ติดเชื้อเพิ่ม
กรมพินิจและคุ้มครองเด็กและเยาวชน พบเจ้าหน้าที่ติดเชื้อเพิ่ม 2 ราย เป็นเจ้าหน้าที่จากสถานพินิจฯ อยุธยา 1 ราย และสถานพินิจและคุ้มครองเด็กและเยาวชนกรุงเทพมหานคร อีก 1 ราย พร้อมระดมทรัพยากรและของใช้ที่จำเป็นต่างๆ เยียวยาเจ้าหน้าที่แล้ว
กรมพินิจและคุ้มครองเด็กและเยาวชน เผยข้อมูลสถิติ ณ วันที่ 21 มิถุนายน 2564 พบเจ้าหน้าที่ติดเชื้อเพิ่ม 2 ราย เป็นเจ้าหน้าที่จากสถานพินิจฯ อยุธยา 1 ราย และสถานพินิจและคุ้มครองเด็กและเยาวชนกรุงเทพมหานคร (หน่วยบริการธนบุรี) อีก 1 ราย ขณะที่ยอดเด็กและเยาวชนติดเชื้อคงที่ 3 ราย และยอดเดิมเจ้าหน้าที่ส่วนกลาง 1 ราย รวมสถานะผู้ป่วยทั้งหมด 6 ราย หรือร้อยละ 6.45 ของผู้ติดเชื้อสะสมทั้งหมด 93 ราย ขณะที่สถานพินิจฯ/ศูนย์ฝึกและอบรมฯ สีขาววันนี้ มีสถานะรวม 35 แห่ง จากทั้งหมด 56 แห่ง ซึ่งอีก 21 แห่งนั้นอยู่ระหว่างรอตรวจและรอผลตรวจ 10 แห่ง หมดสถานะสถานพินิจฯ/ศูนย์ฝึกและอบรมฯ สีขาว 6 แห่ง และติดเชื้อรวม 5 แห่ง
ทั้งนี้กรมพินิจฯ ได้มีนโยบายในการเร่งการตรวจคัดกรองเชิงรุก และส่งเสริมให้เจ้าหน้าที่รับ การฉีดวัคซีนให้ครบทุกคน รวมไปถึงเด็กและเยาวชนที่เป็นกลุ่มเสี่ยง โดยล่าสุดได้เก็บสถิติการฉีดวัคซีนของเจ้าหน้าที่จากทั้งหมดจำนวน 4,420 ราย ซึ่งได้ทำการฉีดวัคซีนไปแล้วกว่า 2,734 ราย หรือคิดเป็นร้อยละ 61.86 พร้อมระดมทรัพยากรและของใช้ที่จำเป็นต่างๆ เยียวยาเจ้าหน้าที่ที่ติดเชื้อใหม่ทั้งสองรายแล้ว
“กรมพินิจฯ ขอเน้นย้ำให้เจ้าหน้าที่ทุกคนปฏิบัติตามมาตรการต่างๆ ที่ศูนย์บริหารสถานการณ์การแพร่ระบาดของโรคติดเชื้อไวรัสโคโรนา 2019 ภายในสถานที่ควบคุมของหน่วยงานในสังกัดกระทรวงยุติธรรมกำหนดอย่างเคร่งครัด และให้เจ้าหน้าที่ทุกคนคิดถึงผลกระทบในส่วนรวมหากมีเจ้าหน้าที่ ติดเชื้อ ซึ่งอาจเป็นพาหะนำโรคมาสู่เด็กและเยาวชนในสถานที่ควบคุมได้ ขอให้เจ้าหน้าที่ทุกคนดูแลบุคคล ในครอบครัว มีวินัย และป้องกันตนเองไม่ให้โรคดังกล่าวเข้ามาสู่ครอบครัวและสถานที่ควบคุมได้ต่อไป”

ที่มา : https://www.thaigov.go.th/news/contents/details/42937