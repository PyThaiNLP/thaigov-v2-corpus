รัฐบาลไทย-ข่าวทำเนียบรัฐบาล-นายกฯ เตรียมเปิด มหกรรมวิทยาศาสตร์และเทคโนโลยี ปี 64 ครั้งแรกของเอเชียตะวันออกเฉียงใต้ จัดงานจุดประกายเศรษฐกิจ BCG ในรูปแบบไฮบริดอีเว้นท์ ทั้งเข้าชมงานในฮอลล์และแบบออนไลน์


วันอาทิตย์ที่ 7 พฤศจิกายน 2564
พิมพ์
นายกฯ เตรียมเปิด มหกรรมวิทยาศาสตร์และเทคโนโลยี ปี 64 ครั้งแรกของเอเชียตะวันออกเฉียงใต้ จัดงานจุดประกายเศรษฐกิจ BCG ในรูปแบบไฮบริดอีเว้นท์ ทั้งเข้าชมงานในฮอลล์และแบบออนไลน์
นายกฯ เตรียมเปิด มหกรรมวิทยาศาสตร์และเทคโนโลยี ปี 64 ครั้งแรกของเอเชียตะวันออกเฉียงใต้ จัดงานจุดประกายเศรษฐกิจ BCG ในรูปแบบไฮบริดอีเว้นท์ ทั้งเข้าชมงานในฮอลล์และแบบออนไลน์
เมื่อวันที่ 7 พ.ย.น.ส.ไตรศุลี ไตรสรณกุล รองโฆษกประจําสํานักนายกรัฐมนตรี กล่าวว่า รัฐบาลขอเชิญประชาชน นักเรียน นักศึกษา ชม “มหกรรมวิทยาศาสตร์และเทคโนโลยีแห่งชาติ” ประจำปี 2564 กิจกรรมทางวิทยาศาสตร์และเทคโนโลยีที่ยิ่งใหญ่ที่สุดแห่งปี จัดระหว่างวันที่ 9 - 19 พ.ย.นี้ ที่อิมแพ็ค เมืองทองธานี เพื่อเผยแพร่ผลงานวิจัยและพัฒนา ความก้าวหน้าทางวิทยาศาสตร์และเทคโนโลยีในประเทศและนานาชาติ โดยเฉพาะผลงานวิจัยจากมหาวิทยาลัยและสถาบันวิจัยของประเทศ  เพื่อส่งเสริมความรู้ ความเข้าใจด้านวิทยาศาสตร์และเทคโนโลยี รวมถึงอาชีพด้านวิทยาศาสตร์ แก่เยาวชนและประชาชนทั่วไป พร้อมกระตุ้นความสนใจและสร้างแรงบันดาลใจให้เกิดการนําไปใช้เป็นแนวทางในการพัฒนาอุตสาหกรรมเพื่อขับเคลื่อนประเทศ พัฒนาคุณภาพชีวิต เพิ่มมูลค่าผลผลิตและพัฒนาเศรษฐกิจของประเทศ
มหกรรมวิทยาศาสตร์และเทคโนโลยีแห่งชาติ” ประจำปี 2564 จัดขึ้นภายใต้แนวคิด “ศิลปะ วิทยาศาสตร์ และเศรษฐกิจสร้างสรรค์ (Art - Science - Innovation and Creative Economy)” โดยจัดขึ้นในรูปแบบไฮบริดอีเว้นท์ เพื่อให้สอดคล้องกับมาตรการป้องกันการแพร่ะระบาดของโรคโควิด-19
โดยผสมผสานระหว่างการเข้าชมงานในฮอลล์ หรือเลือกรับชมจากที่บ้านก็ได้  มีไฮไลท์ของงาน คือการจัดแสดงงานที่ตอบโจทย์การพัฒนาเศรษฐกิจแบบองค์รวม “BCG Model : Bio - Circular - Green Economy” และเป็นครั้งแรกของการจัดกิจกรรมทางวิทยาศาสตร์ในภูมิภาคเอเชียตะวันออกเฉียงใต้ (1st BCG Science Fair in SEA) ที่จุดประกายความคิด สู่การขับเคลื่อนเศรษฐกิจ BCG
นอกจากนี้ ยังมี 9 นิทรรศการหลักของงาน ได้แก่ 1)นิทรรศการเทิดพระเกียรติ (Royal Pavilion) 2)นิทรรศการหมื่นจินตนาการ ล้านความรู้ (Science Fiction Fun & Knowledge) 3)นิทรรศการโครงร่างสร้างเรื่อง (Skeleton) 4)นิทรรศการหนึ่งเรียบง่าย หลายคุณอนันต์ (Simple Machine) 5)นิทรรศการดินแดนผักและผลไม้ (Fruit and Veggie Land) 6)นิทรรศการโลกดิจิทัลไร้พรมแดนกับเทคโนโลยี 5G (Experience the Limitless Life with 5G) 7)นิทรรศการภารกิจข้ามดวงดาว (Space Odyssey) 8)นิทรรศการ Maker Space : สู่นวัตกรรมเพื่ออนาคต (Maker Space: Make the Future) และ 9) นิทรรศการภาพถ่ายนานาชาติ “จากท้องนทีสู่ห้วงสมุทร: สายน้ำกับสายสัมพันธ์ของชีวิต” (International Photo Exhibition on “River and Ocean: Connecting Water to Life”)
น.ส.ไตรศุลี กล่าวว่า พล.อ.ประยุทธ์ จันทร์โอชา นายกรัฐมนตรีและ รมว.กลาโหม จะมาเป็นประธานในพิธีเปิดวันที่ 10 พ.ย.นี้ พร้อมมอบรางวัล PM Award ให้แก่ครูอาจารย์และนักเรียนที่มีผลงานด้านวิทยาศาสตร์ดีเด่น เพื่อเป็นการเชิดชูและให้กำลังใจบุคลากรด้านวิทยาศาสตร์ของไทย ประชาชนสามารถเข้าชมงานได้ฟรี ตั้งแต่วันที่ 9 – 19 พ.ย. 2564 ลงทะเบียนจองสิทธิ์เข้าชมงานล่วงหน้า ได้ที่ www.thailandnstfair .com หรือรับชมผ่านช่องทางออไลน์ได้ที่ www.facebook.com/nstfairTH

ที่มา : https://www.thaigov.go.th/news/contents/details/47912