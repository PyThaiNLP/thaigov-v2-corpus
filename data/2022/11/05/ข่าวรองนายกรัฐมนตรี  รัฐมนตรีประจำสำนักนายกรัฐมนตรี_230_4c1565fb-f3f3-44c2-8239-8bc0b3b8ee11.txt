รัฐบาลไทย-ข่าวทำเนียบรัฐบาล-รองนายกฯ อนุทินฯ หารือ ประธานหอการค้าญี่ปุ่น-กรุงเทพฯ เชื่อมั่นศักยภาพความเป็นหุ้นส่วนทางเศรษฐกิจ ย้ำไทยพร้อมช่วยเหลือและอำนวยความสะดวกแก่นักลงทุนในทุกมิติ


วันอังคารที่ 16 สิงหาคม 2565
รองนายกฯ อนุทินฯ หารือ ประธานหอการค้าญี่ปุ่น-กรุงเทพฯ เชื่อมั่นศักยภาพความเป็นหุ้นส่วนทางเศรษฐกิจ ย้ำไทยพร้อมช่วยเหลือและอำนวยความสะดวกแก่นักลงทุนในทุกมิติ
รองนายกฯ อนุทินฯ หารือ ประธานหอการค้าญี่ปุ่น-กรุงเทพฯ เชื่อมั่นศักยภาพความเป็นหุ้นส่วนทางเศรษฐกิจ ย้ำไทยพร้อมช่วยเหลือและอำนวยความสะดวกแก่นักลงทุนในทุกมิติ
วันนี้ (16 สิงหาคม 2565) เวลา 14.00 น. ณ ห้องนารี 2 ตึกนารีสโมสร ทำเนียบรัฐบาล นายคะโต้ ทาเคโอะ (Mr. KATO Takeo) ประธานหอการค้าญี่ปุ่น-กรุงเทพฯ (Japanese Chamber of Commerce, Bangkok – JCC) เข้าเยี่ยมคารวะ นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข ในโอกาสนำคณะกรรมการบริหารชุดใหม่เข้าพบเพื่อแนะนำตัว โดยภายหลังเสร็จสิ้นการหารือ น.ส.ไตรศุลี ไตรสรณกุล รองโฆษกประจำสำนักนายกรัฐมนตรี เปิดเผยสาระสำคัญ ดังนี้
รองนายกรัฐมนตรียินดีที่ได้พบกับประธานหอการค้าญี่ปุ่นฯ และคณะฯ ชื่นชมการมีบทบาทนำเพื่อการส่งเสริมความร่วมมือทางเศรษฐกิจระหว่างไทย-ญี่ปุ่น พร้อมขอบคุณภาคเอกชนญี่ปุ่นที่ยังคงให้ความเชื่อมั่นในศักยภาพทางเศรษฐกิจและเข้ามาลงทุนในไทยอย่างต่อเนื่อง โดยรองนายกรัฐมนตรียินดีสานต่อความสัมพันธ์และความร่วมมือเชิงหุ้นส่วนยุทธศาสตร์อย่างรอบด้านให้เกิดเป็นรูปธรรม เพื่อประโยชน์แก่ทั้งสองประเทศ โดยเฉพาะการส่งเสริมความร่วมมือทางเศษฐกิจและการให้ความช่วยเหลือและอำนวยความสะดวกแก่นักลงทุนชาวญี่ปุ่น ผ่านนโยบายต่าง ๆ ของรัฐบาล โดยที่ผ่านมา ไทยได้ผ่อนคลายหลาย ๆ มาตรการ อีกทั้งปัจจุบันประชากรไทยส่วนใหญ่ได้รับวัคซีนอย่างครบถ้วน จึงมีส่วนสำคัญในการทำให้สถานการณ์ภายในประเทศกลับมาเป็นปกติมากขึ้น ไม่ว่าจะเป็นการใช้ชีวิตประจำวันของประชาชน การท่องเที่ยวทั้งชาวไทยและชาวต่างชาติ หรือกิจการการค้าและบริการที่กลับมาดำเนินการอย่างมีประสิทธิภาพ แสดงถึงศักยภาพความพร้อมของไทยในการเปิดรับนักท่องเที่ยวและนักลงทุนญี่ปุ่นเพิ่มขึ้น
โดยรองนายกรัฐมนตรีเชื่อมั่นว่า ภายหลังโควิด-19 เศรษฐกิจ การท่องเที่ยว การค้าการลงทุน โครงการเขตพัฒนาพิเศษภาคตะวันออก (Eastern Economic Corridor: EEC) รวมถึงโครงสร้างพื้นฐานต่าง ๆ ของไทยจะเดินหน้าได้อย่างเต็มที่ พร้อมรองรับการค้าและการลงทุนจากนักลงทุน ทั้งไทยและต่างชาติได้อย่างแน่นอน
ประธานหอการค้าญี่ปุ่นฯ ยินดีที่ได้เข้าพบรองนายกรัฐมนตรีในวันนี้ ชื่นชมประเทศไทยที่ประสบความสำเร็จในการส่งเสริมการค้าการลงทุนร่วมกับญี่ปุ่น ยืนยันที่จะกระชับความสัมพันธ์ทางเศรษฐกิจระหว่างไทย - ญี่ปุ่น ให้เเน่นเเฟ้นมากยิ่งขึ้น ซึ่งจากการดำเนินงานด้านเศรษฐกิจระหว่างกันมีแนวโน้มในเชิงบวกในหลายๆ ด้าน ทั้งจากภาคการลงทุน การส่งออก อุตสาหกรรมชิ้นส่วนอิเล็กทรอนิกส์ ฯลฯ ซึ่งหวังเป็นอย่างยิ่งว่า ภาคเศรษฐกิจที่เป็นไปในเชิงบวกไม่เพียงเฉพาะในไทย แต่รวมถึงเศรษฐกิจในระดับภูมิภาค อีกทั้งชื่นชมรัฐบาลไทยที่มุ่งมั่นทำงานอย่างหนักในการบริหารจัดการสถานการณ์โควิด-19 อย่างเป็นรูปธรรม พร้อมกันนี้ยังได้ย้ำคำมั่นที่จะเดินหน้าลงทุนในประเทศไทยต่อไป
รองนายกรัฐมนตรี และประธานหอการค้าญี่ปุ่นฯ เห็นพ้องว่า ปัจจุบันสถานการณ์โลกเกิดความท้าทายในหลายมิติ ไม่เพียงแต่การแพร่ระบาดของโรคโควิด-19 หากรวมถึงปัญหาด้านความมั่นคงที่ส่งผลกระทบต่อราคาสินค้าและพลังงาน อีกทั้งส่งผลให้เกิดปัญหาอื่นอีกมาก ซึ่งหลายประเทศประสบกับความท้าทายเดียวกัน ซึ่งรองนายกรัฐมนตรีให้ความเชื่อมั่นถึงการบริหารจัดการของไทยว่ามีการเตรียมความพร้อมอย่างต่อเนื่อง โดยเฉพาะในมิติภาคการบริโภคที่สำคัญ
นอกจากนี้ ทั้งสองฝ่ายได้หารือในประเด็นด้านการค้าการลงทุนร่วมกัน ประธานหอการค้าญี่ปุ่นฯ ขอบคุณรัฐบาลไทย และยินดีให้ความร่วมมือผลักดันจัดกิจกรรมสนับสนุนการเพิ่มศักยภาพการลงทุนในไทย โดยรองนายกรัฐมนตรีกล่าวให้ความเชื่อมั่น นโยบายด้านความร่วมมือและการอำนวยความสะดวกแก่นักลงทุนญี่ปุ่นของรัฐบาล จะเป็นแรงขับเคลื่อนสำคัญในอนาคตต่อไป

ที่มา : https://www.thaigov.go.th/news/contents/details/58090