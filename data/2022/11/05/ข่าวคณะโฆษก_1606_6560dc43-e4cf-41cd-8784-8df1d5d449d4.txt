รัฐบาลไทย-ข่าวทำเนียบรัฐบาล-ศบค.เคาะเปิดสถานบันเทิง ผับ บาร์ คาราโอเกะ เริ่ม 1 มิ.ย. นายกรัฐมนตรีพอใจ นทท.ต่างชาติ 4เดือนแรก ล้านคน มากกว่าปีที่แล้วทั้งปี5.88 แสนคน


วันศุกร์ที่ 20 พฤษภาคม 2565
พิมพ์
ศบค.เคาะเปิดสถานบันเทิง ผับ บาร์ คาราโอเกะ เริ่ม 1 มิ.ย. นายกรัฐมนตรีพอใจ นทท.ต่างชาติ 4เดือนแรก ล้านคน มากกว่าปีที่แล้วทั้งปี5.88 แสนคน
ศบค.เคาะเปิดสถานบันเทิง ผับ บาร์ คาราโอเกะ เริ่ม 1 มิ.ย. นายกรัฐมนตรีพอใจ นทท.ต่างชาติ 4เดือนแรก ล้านคน มากกว่าปีที่แล้วทั้งปี5.88 แสนคน
วันนี้ 20 พฤษภาคม 2565 นางสาวรัชดา ธนาดิเรก รองโฆษกประจำสำนักนายกรัฐมนตรี เปิดเผยว่า จากมาตรการผ่อนคลายการควบคุมโควิด-19 รัฐบาลได้ประกาศเปิดประเทศเต็มรูปแบบรองรับนักเที่ยวกระตุ้นเศรษฐกิจและการท่องเที่ยวในประเทศไทย ส่งผลทำให้มีนักท่องเที่ยวเดินทางเข้ามาประเทศไทย ตั้งแต่เดือนมกราคม - วันที่ 18 พฤษภาคม 2565 จำนวน 1 ล้านกว่าคน มากกว่าจำนวนนักท่องเที่ยวที่เดินทางมาประเทศไทยในปี 2564ทั้งปี ถึง 5.88 แสนคน ทั้งนี้ ตั้งแต่วันที่ 1 มิถุนายน 2565 จะมีการปรับแผนการผ่อนปรนมาตรการเข้าประเทศเพื่ออำนวยความสะดวกให้ชาวต่างชาติมากยิ่งขึ้น โดยยังคงThailand Pass แต่ปรับรูปแบบการกรอกข้อมูลให้ง่าย คงเหลือข้อมูลที่จำเป็น ได้แก่ 1. Vaccine 2. Insurance และ         3. Passport ซึ่งสามารถออก QR code ได้ทันทีหลังลงทะเบียนเสร็จ สำหรับคนไทยตั้งแต่วันที่ 1 มิถุนายน ยกเลิกระบบ Thailand Pass
นางสาวรัชดาฯ กล่าวว่า จากจำนวนนักท่องเที่ยวที่เดินทางเข้าประเทศไทยมากขึ้น ส่งผลตัวเลขรายได้ไตรมาสแรกปี 2565 เพิ่มขึ้นกว่าช่วงเดียวกันของปี 2564 กว่า 2 พัน% มีรายได้เพิ่มขึ้น 1.4 พัน% ทั้งนี้ ที่ประชุมคณะกรรมการบริหารสถานการณ์การแพร่ระบาดของโรคติดเชื้อไวรัสโคโรนา 2019 (โควิด – 19) มีมติให้เปิดสถานประกอบการที่มีลักษณะสถานบริหาร สถานบันเทิง ผับ บาร์ คาราโอเกะ หรือสถานที่อื่นที่มีลักษณะคล้ายกัน โดยเริ่มตั้งแต่วันที่ 1 มิถุนายน เป็นต้นไป ภายใต้มาตรการตรวจคัดกรองผู้ให้บริการอย่างเข้มงวด ซึ่งจะต้องมีการตรวจ ATK ทุก ๆ 7 วัน หรือเมื่อมีอาการและมีความเสี่ยง ทั้งนี้ ผู้ให้บริการต้องปฏิบัติตามมาตรการ Universal Prevention อย่างเคร่งครัด สำหรับผู้ใช้บริการต้องแสดงหลักฐานการได้รับวัคซีนครบตามเกณฑ์ รวมถึงวัคซีนเข็มกระตุ้น และถือปฏิบัติตามมาตรการ Universal Prevention อย่างเคร่งครัดด้วย สำหรับประชาชนกลุ่ม 608 ขอให้หลีกเลี่ยงการเข้ารับบริการ คาดว่าจากการผ่อนคลายมาตรการดังกล่าวจะส่งผลดีต่อผู้ประกอบ และจะช่วยกระตุ้นเศรษฐกิจมากยิ่งขึ้น
“พลเอก ประยุทธ์ จันทร์โอชา นายกรัฐมนตรีพอใจต่อตัวเลขนักท่องเที่ยวที่เดินทางเข้ามาประเทศไทยเพิ่มมากขึ้น ถือเป็นสัญญาณที่ดีต่อการเติบโตทางเศรษฐกิจ ซึ่งการท่องเที่ยวเป็นเครื่องจักรสำคัญเป็นปัจจัยหลักในการขับเคลื่อนเศรษฐกิจและการสร้างรายได้ให้กับประเทศไทย ขอให้ทุกคนร่วมกันเป็นเจ้าบ้านที่ดีให้การต้อนรับนักท่องเที่ยวชาวต่างชาติให้เกิดความประทับใจ อยากกลับมาท่องเที่ยวในประเทศไทยอีก นายกรัฐมนตรีขอบคุณทุกภาคส่วนทั้งหน่วยงานราชการและประชาชน ที่ช่วยกันทำให้ภาพลักษณ์ด้านการท่องเที่ยวของไทยเป็นที่ยอมรับของชาวต่างชาติมากขึ้น เน้นย้ำให้ประชาชนเข้ารับการฉีดวัคซีนให้ครบ โดยเฉพาะผู้ให้บริการในภาคบริการต่าง ๆ ที่เกี่ยวข้อง เพื่อสร้างภูมิต้านทาน และเพื่อสร้างมั่นเชื่อมั่นต่อผู้ใช้บริการและนักท่องเที่ยวชาวต่างชาติ พร้อมกับกำชับให้เจ้าหน้าที่เข้มงวด คอยตรวจให้มีการปฏิบัติตามมาตรการอย่างเคร่งครัด ห้ามปล่อยปะละเลยไม่ปฏิบัติตามมาตรการ” นางสาวรัชดาฯ กล่าว

ที่มา : https://www.thaigov.go.th/news/contents/details/54789