รัฐบาลไทย-ข่าวทำเนียบรัฐบาล-กระทรวงคมนาคม ชี้แจงกรณี 7 สายการบินในประเทศเรียกร้องให้รัฐบาลออกมาตรการช่วยเหลือธุรกิจการบิน


วันพฤหัสบดีที่ 22 กรกฎาคม 2564
พิมพ์
กระทรวงคมนาคม ชี้แจงกรณี 7 สายการบินในประเทศเรียกร้องให้รัฐบาลออกมาตรการช่วยเหลือธุรกิจการบิน
กรมท่าอากาศยาน  ทอท. และ บวท.ยืนยันมีมาตรการช่วยเหลือผู้ประกอบการสายการบิน โดยลด/ยกเว้น ค่าบริการ Landing & Parking charges ค่าเช่าสำนักงาน และอื่นๆ ส่วนค่าปรับที่เกิดจากการชำระล่าช้าจะรับไปพิจารณาต่อไป
วันที่ 22 กรกฎาคม 2564 นายอภิรัฐ ไชยวงศ์น้อย อธิบดีกรมท่าอากาศยาน กล่าวว่ากรมท่าอากาศยานได้มีมาตรการช่วยเหลือผู้ประกอบการสายการบิน โดยลดค่าบริการในการขึ้นลงของอากาศยาน (Landing Charge) และค่าบริการที่เก็บอากาศยาน (Parking Charge) ในอัตราร้อยละ 50 ตั้งแต่เดือน เมษายน 2563 และคณะรัฐมนตรีได้มีมติเห็นชอบให้ลดค่าบริการในการขึ้นลงของอากาศยาน ร้อยละ 50 และยกเว้นการเก็บค่าบริการที่เก็บอากาศยาน จนถึง 31 ธันวาคม 2564 และในส่วนของค่าปรับที่เกิดจากการชำระล่าช้า กรมท่าอากาศยานจะรับไปพิจารณาตามฐานอำนาจทางกฎหมาย ในการขยายเวลาการชำระ เพื่อไม่ให้เกิดค่าปรับดังกล่าวในอนาคต นอกจากนี้กรมท่าอากาศยานจะประเมินสถานการณ์ และพิจารณาแนวทางการมาตรการช่วยเหลือเป็นระยะ เพื่อช่วยเหลือผู้ประกอบการตามนโยบายของรัฐบาล และรัฐมนตรีว่าการกระทรวงคมนาคม และเพื่อให้ผู้ประกอบการยังคงสามารถดำเนินธุรกิจ พร้อมให้บริการประชาชนควบคู่ไปกับท่าอากาศยานได้ต่อไป
ด้านนายนิตินัย ศิริสมรรถการ กรรมการผู้อำนวยการใหญ่ บริษัท ท่าอากาศยานไทย จำกัด (มหาชน) กล่าวว่า ปัจจุบัน ทอท. ได้มีมาตรการช่วยเหลือผู้ประกอบการสายการบินที่ได้รับผลกระทบจากการแพร่ระบาดของโรคโควิด-19 โดยการลด/ยกเว้น ค่าบริการ Landing & Parking charges ค่าเช่าสำนักงาน และค่าบริการต่าง ๆ ซึ่ง ทอท. ได้มีการขยายระยะเวลาของมาตรการช่วยเหลือฯ จากเดิมที่สิ้นสุดเดือนธันวาคม 2564 ขยายไปจนถึงสิ้นสุดเดือนมีนาคม 2565 เพื่อให้สอดคล้องกับสถานการณ์ที่ยังมีสัญญาณว่าจะยังไม่สิ้นสุดลงภายในเดือนธันวาคม 2564 ไปจนสิ้นสุดตารางการบินฤดูหนาว ของปี 2564 ณ สิ้นเดือนมีนาคม 2565 โดยการขยายมาตรการช่วยเหลือฯ ในส่วนของค่าบริการสนามบินดังกล่าวได้รับความเห็นชอบจากคณะกรรมการการบินพลเรือนแล้ว นอกจากนั้น ทอท. ได้อนุญาตให้สายการบินเลื่อนชำระหนี้สินคงค้างของสายการบินตั้งแต่เริ่มสถานการณ์โรคระบาดโควิด-19 ในปี 2563 มาโดยตลอด อีกทั้ง เพื่อให้สอดคล้องกับสถานการณ์วิกฤติของการแพร่ระบาดของโรคโควิด-19 ที่มีความรุนแรงมากยิ่งขึ้นในปัจจุบัน คณะกรรมการพิจารณารายได้ของ ทอท.จึงมีมติเมื่อวันที่ 5 กรกฎาคม 2564 ผ่อนผันการวางหลักประกันเงินสดสำหรับสายการบินที่มีหนี้สินค้างชำระกับ ทอท. ที่ประสงค์จะทำการบิน ณ ท่าอากาศยานที่อยู่ในความรับผิดชอบของ ทอท.ทั้ง 6 แห่ง และยังมอบหมายให้ฝ่ายพัฒนาธุรกิจและการตลาดพิจารณาแนวทางการช่วยเหลือสายการบินเพิ่มเติมจากมาตรการช่วยเหลือฯ เดิมที่ ทอท.มีอยู่ ซึ่งขณะนี้อยู่ระหว่างการพิจารณามาตรการช่วยเหลือฯ สายการบิน เพิ่มเติมดังกล่าว ทั้งนี้เพื่อเป็นการเพิ่มสภาพคล่องทางการเงินให้แก่สายการบินในช่วงวิกฤติการแพร่ระบาดของโรคโควิด-19 ที่รุนแรงมากขึ้นในปัจจุบัน  อย่างไรก็ตาม ทอท.สงวนสิทธิในการเปลี่ยนแปลง แก้ไข หรือยกเลิกเงื่อนไขการให้ความช่วยเหลือผู้ประกอบการและสายการบินตามมาตรการดังกล่าว ซึ่งหากสถานการณ์ของโรคโควิด-19 ยังมีความยืดเยื้อ ทอท.อาจมีการพิจารณาให้ความช่วยเหลือฯ ที่เหมาะสมกับสถานการณ์ในลำดับต่อไป
ขณะที่นายทินกร ชูวงศ์ รองกรรมการผู้อำนวยการใหญ่ รักษาการ กรรมการผู้อำนวยการใหญ่ บริษัท วิทยุการบินแห่งประเทศไทย จำกัด บวท. ได้ให้ความร่วมมือภาครัฐในการให้ความช่วยเหลือสายการบินที่ได้รับผลกระทบจากโรคโควิด -19 ตามมติคณะกรรมการการบินพลเรือน (กบร.) ดังนี้
1.ยกเว้นค่าปรับจากการชำระล่าช้าของสายการบินผู้ถือหุ้นสำหรับค่าบริการควบคุมจราจรทางอากาศ และกลุ่มลูกค้าธุรกิจการบินสำหรับค่าเช่าและ ค่าบำรุงรักษาอุปกรณ์สื่อสาร (มี.ค.- ก.ย.63)
2. ปรับลดค่าบริการการเดินอากาศลง 50% สำหรับเที่ยวบินภายในประเทศ และ 20% สำหรับเที่ยวบินระหว่างประเทศ (เม.ย.-ธ.ค.63)
3. บวท. ได้เริ่มเรียกเก็บค่าบริการสำหรับเที่ยวบินทั้งในและต่างประเทศเต็มจำนวน โดยเรียกเก็บเพียง 50% ก่อน และขยายเวลาชำระหนี้ในส่วนที่เหลืออีก 50% ออกไปเป็นระยะเวลา 6 รอบบิล (ม.ค. - มิ.ย.64)
ในขณะที่ปริมาณเที่ยวบินที่ให้บริการ ลดลงอย่างต่อเนื่อง  โดย บวท. ได้คาดการณ์ปริมาณเที่ยวบินในปีงบประมาณ 2564 (ตุลาคม 2563 – กันยายน 2564) ว่าจะมีปริมาณเที่ยวบินลดลงจากปี 2563 ถึงร้อยละ 56  ทำให้ปี 2564 บวท. จะมีรายได้ต่ำกว่าค่าใช้จ่ายกว่า 6,600 ล้านบาท  ส่งผลให้ปัจจุบัน บวท. ประสบปัญหาขาดสภาพคล่องอย่างมากเช่นกัน ด้วยสถานการณ์ดังกล่าว บวท. จึงไม่สามารถให้ความช่วยเหลือสายการบินตามมาตรการช่วยเหลือต่อไปได้  โดย บวท. จำเป็นต้องจัดหาแหล่งเงินกู้ระยะสั้นเพิ่มเติม เพื่อเสริมสภาพคล่องในปี 2564 - 2565 ทั้งนี้ บวท. อยู่ระหว่างรอความชัดเจนเรื่องการขอรับเงินสนับสนุนรัฐวิสาหกิจ (Public Service Obligation: PSO) เพื่อเสริมสภาพคล่องทางการเงินของ บวท. อีกทางหนึ่ง

ที่มา : https://www.thaigov.go.th/news/contents/details/43995