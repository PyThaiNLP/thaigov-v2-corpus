รัฐบาลไทย-ข่าวทำเนียบรัฐบาล-“นายกฯ” กำชับความปลอดภัยของประชาชนสำคัญที่สุด หลัง สธ.เตรียมความพร้อม ช่วงเปลี่ยนผ่านสู่โรคประจำถิ่น ย้ำการปรับมาตรการต้องสอดคล้องเหมาะสมกับสถานการณ์


วันอาทิตย์ที่ 12 มิถุนายน 2565
พิมพ์
“นายกฯ” กำชับความปลอดภัยของประชาชนสำคัญที่สุด หลัง สธ.เตรียมความพร้อม ช่วงเปลี่ยนผ่านสู่โรคประจำถิ่น ย้ำการปรับมาตรการต้องสอดคล้องเหมาะสมกับสถานการณ์
“นายกฯ” กำชับความปลอดภัยของประชาชนสำคัญที่สุด หลัง สธ.เตรียมความพร้อม ช่วงเปลี่ยนผ่านสู่โรคประจำถิ่น ย้ำการปรับมาตรการต้องสอดคล้องเหมาะสมกับสถานการณ์ วันนี้ผู้ติดเชื้อโควิด-19 รายใหม่ จำนวน 2,474 ราย
วันนี้ (12 มิถุนายน 2565) นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม รับทราบตามที่กระทรวงสาธารณสุขรายงานเตรียมแนวทางปฏิบัติสำหรับสถานพยาบาลในช่วงระยะเปลี่ยนผ่านเข้าสู่โรคประจำถิ่น ทั้งการตรวจคัดกรองโควิดสำหรับผู้ป่วยทั่วไปและบุคลากรเพื่อรองรับกับสถานการณ์จำนวนผู้ติดเชื้อให้สามารถเข้าถึงการวินิจฉัยการรักษาได้อย่างทันท่วงที และลดอัตราการเสียชีวิต  ซึ่งกระทรวงสาธารณสุขได้เตรียมพร้อมทั้งการดูแลรักษาพยาบาล เตียง เวชภัณฑ์ เครื่องมือทางการแพทย์ และวัคซีนให้เพียงพอ เพื่อให้ประชาชนมั่นใจว่าจะได้รับการดูแลอย่างเหมาะสม โดยนายกรัฐมนตรียังย้ำว่า การปรับหรือผ่อนคลายมาตรการที่เกี่ยวข้องกับการป้องกันและควบคุมการแพร่รระบาดโควิด-19 ในประเทศ  ต้องสอดคล้องและเหมาะสมกับสถานการณ์ โดยคำนึงถึงความปลอดภัยของประชาชนเป็นสิ่งสำคัญที่สุด รวมทั้งการดูแลรักษาผู้ป่วยโควิด-19 และโรคทั่วไปได้อย่างรวดเร็ว เหมาะสมด้วย ซึ่งการปรับมาตรการต่าง ๆ จะมีการหารือในที่ประชุมศูนย์บริหารสถานการณ์โควิด-19 (ศบค.) ต่อไป
สำหรับสถานการณ์การแพร่ระบาดของโควิด-19 วันนี้ (12 มิถุนายน 2565) พบผู้ติดเชื้อโควิด-19 รายใหม่ จำนวน 2,474 ราย ไม่พบผู้ป่วยมาจากต่างประเทศ  ทำให้มียอดผู้ป่วยสะสม 2,261,428 ราย (ตั้งแต่ 1 มกราคม 2565) หายป่วยกลับบ้าน แล้ว 4,236 ราย และหายป่วยสะสม 2,263,705 ราย (ตั้งแต่ 1 มกราคม 2565) มีผู้ป่วยกำลังรักษา 22,330 ราย โดยมีจำนวนผู้ป่วยปอดอักเสบ
รักษาตัวอยู่ในโรงพยาบาล 659 ราย และมีผู้เสียชีวิต 20 ราย

ที่มา : https://www.thaigov.go.th/news/contents/details/55623