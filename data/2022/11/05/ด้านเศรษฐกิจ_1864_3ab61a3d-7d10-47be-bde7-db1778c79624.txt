รัฐบาลไทย-ข่าวทำเนียบรัฐบาล-ธอส. มอบของขวัญปีใหม่ลูกค้าสินเชื่อบ้าน ผ่อนดี 48 เดือน รับเงิน 500 บาท / 1,000 บาท


วันพฤหัสบดีที่ 18 พฤศจิกายน 2564
พิมพ์
ธอส. มอบของขวัญปีใหม่ลูกค้าสินเชื่อบ้าน ผ่อนดี 48 เดือน รับเงิน 500 บาท / 1,000 บาท
ธอส. มอบของขวัญปีใหม่สำหรับลูกค้าสินเชื่อบ้านที่มีวินัยการผ่อนชำระเงินงวดสินเชื่อบ้านสม่ำเสมอย้อนหลัง 48 เดือน (นับถึงงวดเดือนพฤศจิกายน 2564) โดยแบ่งลูกค้าเป็น 2 กลุ่ม
ธนาคารอาคารสงเคราะห์ (ธอส.) มอบของขวัญปีใหม่สำหรับลูกค้าสินเชื่อบ้านที่มีวินัยการผ่อนชำระเงินงวดสินเชื่อบ้านสม่ำเสมอย้อนหลัง 48 เดือน (นับถึงงวดเดือนพฤศจิกายน 2564) โดยแบ่งลูกค้าเป็น 2 กลุ่ม ประกอบด้วย กลุ่มที่ 1 ได้รับเงิน 1,000 บาท สำหรับลูกค้าที่มีคุณสมบัติและปฏิบัติได้ตามเงื่อนไข เช่น วงเงินกู้ทุกบัญชีภายใต้หลักประกันเดียวกันรวมไม่เกิน 2 ล้านบาท มีสถานะบัญชีปกติ และชำระเงินงวดผ่าน Application : GHB ALL ในงวดชำระเดือนพฤศจิกายน – งวดชำระเดือนธันวาคม 2564 และกลุ่มที่ 2 ได้รับเงิน 500 บาท สำหรับลูกค้าที่ไม่ได้รับสิทธิ์ในกลุ่มที่ 1 และมีสถานะบัญชีปกติ ชำระเงินงวดผ่าน Application : GHB ALL ในงวดชำระเดือนธันวาคม 2564 หรืองวดชำระเดือนมกราคม 2565
นายฉัตรชัย ศิริไล กรรมการผู้จัดการ ธนาคารอาคารสงเคราะห์ (ธอส.) เปิดเผยว่า เพื่อเป็นการส่งเสริมการมีวินัยทางการเงินในการผ่อนชำระเงินงวดสินเชื่อบ้าน และส่งมอบความสุขให้กับลูกค้า ธอส. ในช่วงเทศกาลปีใหม่ 2565 ธอส.ในฐานะสถาบันการเงินของรัฐ ที่มีพันธกิจ “ทำให้คนไทยมีบ้าน” ได้จัดทำ “โครงการของขวัญปีใหม่ 2565” สำหรับลูกค้าสินเชื่อบ้านของ ธอส.ที่มีวินัยในการผ่อนชำระย้อนหลังรวม 48 เดือน (นับถึงงวดเดือนพฤศจิกายน 2564) โดยมีการชำระเงินงวดสม่ำเสมอและไม่น้อยกว่าเงินงวดที่ธนาคารกำหนดทุกเดือน ซึ่งแบ่งของขวัญออกเป็น 2 กลุ่ม ดังนี้
กลุ่มที่ 1 ได้รับเงิน 1,000 บาท สำหรับลูกค้าที่มีคุณสมบัติ 1.วงเงินกู้ทุกบัญชีภายใต้หลักประกันเดียวกัน ไม่เกิน 2 ล้านบาท 2.มีสถานะบัญชีปกติ (ไม่เคยปรับโครงสร้างหนี้) 3.กรณีลูกค้ารายย่อย ต้องชำระเงินงวดผ่าน Application : GHB ALL ในงวดชำระเดือนพฤศจิกายน – งวดชำระเดือนธันวาคม 2564 และกรณีลูกค้าสวัสดิการ ให้หักเงินเดือนเพื่อผ่อนชำระผ่านหน่วยงานตามปกติ 4.ลูกค้ามี Application : GHB ALL หรือสมัครใช้งานใหม่ ที่ไม่มีบัญชีออมทรัพย์ ต้องเปิดบัญชีเงินฝากออมทรัพย์ภายในเดือนพฤศจิกายน 2564 สำหรับรับโอนเงินของขวัญปีใหม่จากธนาคาร
กลุ่มที่ 2 ได้รับเงิน 500 บาท สำหรับลูกค้าที่มีคุณสมบัติ 1.ต้องไม่ใช่ผู้ที่ได้รับสิทธิในกลุ่มที่ 1 (ที่ได้รับสิทธิ์เงิน 1,000 บาท) 2.มีสถานะบัญชีปกติ (ไม่เคยปรับโครงสร้างหนี้) 3.กรณีลูกค้ารายย่อย ต้องชำระเงินงวดผ่าน Application : GHB ALL ในงวดชำระเดือนธันวาคม 2564 หรืองวดชำระเดือนมกราคม 2565 และกรณีลูกค้าสวัสดิการ ให้หักเงินเดือนเพื่อผ่อนชำระผ่านหน่วยงานตามปกติ 4.ลูกค้าที่ไม่เคยมี Application : GHB ALL ให้สมัครใช้งาน GHB ALL และเปิดบัญชีเงินฝากออมทรัพย์ ภายในเดือนธันวาคม 2564 หรือเดือนมกราคม 2565 สำหรับรับโอนเงินของขวัญปีใหม่จากธนาคาร
ทั้งนี้ ลูกค้าที่ปฏิบัติตามเงื่อนไขของโครงการที่ธนาคารกำหนด จะได้รับโอนเงินของขวัญปีใหม่เข้าบัญชีเงินฝากออมทรัพย์ ธอส. ที่ลูกค้าผูกบัญชีไว้กับ Application : GHB ALL เพื่อให้ลูกค้าสามารถนำเงินไปใช้จ่ายในด้านที่จำเป็นและสนับสนุนให้เกิดการหมุนเวียนทางเศรษฐกิจในช่วงปลายปี 2564 และต้นปี 2565 ได้ต่อไป สามารถดาวน์โหลด Application : GHB ALL ได้ทั้งระบบ iOS, Android และ Huawei และนำบัตรประชาชน พร้อมสมุดบัญชีเงินฝาก หรือเลขที่บัญชีเงินกู้มาสมัครใช้งานได้ที่ ธอส.ทั่วประเทศ สอบถามรายละเอียดเพิ่มเติมได้ที่ ธนาคารอาคารสงเคราะห์ ทุกสาขาทั่วประเทศ หรือศูนย์ลูกค้าสัมพันธ์  (Call Center) โทร.0-2645-9000 หรือ www.ghbank.co.th และ Facebook Fanpage ธนาคารอาคารสงเคราะห์

ที่มา : https://www.thaigov.go.th/news/contents/details/48425