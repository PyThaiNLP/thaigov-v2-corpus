รัฐบาลไทย-ข่าวทำเนียบรัฐบาล-นายกฯ สั่งเตรียมพร้อมเปิดด่านชายแดนใต้รับนักท่องเที่ยว คาด มี.ค.นี้


วันอาทิตย์ที่ 13 กุมภาพันธ์ 2565
พิมพ์
นายกฯ สั่งเตรียมพร้อมเปิดด่านชายแดนใต้รับนักท่องเที่ยว คาด มี.ค.นี้
นายกฯ สั่งเตรียมพร้อมเปิดด่านชายแดนใต้รับนักท่องเที่ยว คาด มี.ค.นี้
วันที่ 13 กุุมภาพันธ์ 2565 นางสาวรัชดา ธนาดิเรก รองโฆษกประจำสำนักนายกรัฐมนตรี เปิดเผยว่า นายกรัฐมนตรี พล.อ.ประยุทธ์ จันทร์โอชา ในฐานะผอ.ศบค. ได้สั่งการให้ศูนย์ปฏิบัติการ ศบค. และศูนย์ปฏิบัติการแก้ไขสถานการณ์ฉุกเฉินด้านท่องเที่ยวและกีฬา (ศปก.กก.) ร่วมกันเร่งพิจารณาแนวทางดำเนินการเปิดด่านชายแดนทางบกรับนักท่องเที่ยว พื้นที่จังหวัดสงขลา ยะลา นราธิวาส และ สตูล คาดว่าน่าจะเปิดดำเนินการได้ประมาณ มี.ค.65 โดยในเบื้องต้นทราบว่าทางประเทศมาเลเซียมีความพร้อมดำเนินการเช่นกัน ซึ่งท่านนายกฯได้สั่งการให้กระทรวงการต่างประเทศสนับสนุนการประสานงานในเรื่องดังกล่าวด้วย เพื่อนำไปสู่การเห็นชอบอย่างเป็นทางการของทั้งสองฝ่าย
การพิจารณาเปิดด่านชายแดนจังหวัดชายแดนใต้ เดิมคาดว่าจะเกิดขึ้นในช่วงเดือนม.ค. แต่ด้วยสถานการณ์การแพร่ระบาดโควิด19 สายพันธุ์โอไมครอน ทำให้ต้องเลื่อนออกไป แต่ขณะนี้ ทุกอย่างอยู่ในระดับที่ไม่น่ากังวล รัฐบาลจึงเร่งดำเนินการตรียมความพร้อมเพื่อเปิดด่านรับนักท่องเที่ยวซึ่งจะช่วยกระตุ้นเศรษฐกิจด้านการท่องเที่ยวและจะส่งผลต่อการฟื้นฟูธุรกิจอื่นๆอย่างมาก และระหว่างนี้ หน่วยงานที่เกี่ยวข้องต้องดำเนินการในเรื่อง ระบบการตรวจลงตรา การตรวจหาเชื้อโควิด-19  โรงแรมที่มีมาตรฐาน SHA++ ความพร้อมของมาตรการ Covid Free Setting ของสถานประกอบการที่เกี่ยวข้องกับการเดินทางของนักท่องเที่ยว ได้แก่ ระบบการขนส่ง สถานที่ท่องเที่ยว ร้านอาหาร ห้างสรรพสินค้า เป็นต้น
นางสาวรัชดา กล่าวด้วยว่า เพื่อสร้างภูมิคุ้มกันแก่ตนเองพร้อมรับนักท่องเที่ยวต่างชาติ ขอเชิญชวนให้ประชาชนในพื้นที่มารับการฉีดวัคซีนป้องกันโควิด-19 ซึ่งรัฐบาลได้เร่งการฉีดให้ครบ 2 เข็มในเด็กวัยเรียน และการฉีดเข็มกระตุ้นในกลุ่มผู้สูงอายุ ผู้มีโรคเรื้อรัง 7 โรคเสี่ยง สตรีมีครรภ์ ในส่วนของสถานการณ์การแพร่ระบาดในจังหวัดชายแดนใต้นั้น อยู่ในระดับเฝ้าระวัง เช่นเดียวกับ อีก25 จังหวัด ระบบสาธารณสุขมีความพอเพียงในเรื่องเตียงรองรับผู้ป่วยอาการหนัก และยารักษาที่จะจ่ายให้กับผู้ป่วยทั้งในระบบ Home Isolation และ Community Isolation
.....................................

ที่มา : https://www.thaigov.go.th/news/contents/details/51498