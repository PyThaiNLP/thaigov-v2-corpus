รัฐบาลไทย-ข่าวทำเนียบรัฐบาล-​กระทรวงยุติธรรม โดยกรมบังคับคดี จัดการประชุมระหว่างประเทศ ว่าด้วยการบังคับคดีแพ่งกับความท้าทายร่วมสมัยของการบังคับคดีทางอิเล็กทรอนิกส์


วันอังคารที่ 12 กรกฎาคม 2565
พิมพ์
​กระทรวงยุติธรรม โดยกรมบังคับคดี จัดการประชุมระหว่างประเทศ ว่าด้วยการบังคับคดีแพ่งกับความท้าทายร่วมสมัยของการบังคับคดีทางอิเล็กทรอนิกส์
​กระทรวงยุติธรรม โดยกรมบังคับคดี จัดการประชุมระหว่างประเทศ ว่าด้วยการบังคับคดีแพ่งกับความท้าทายร่วมสมัยของการบังคับคดีทางอิเล็กทรอนิกส์
ในวันอังคารที่ ๑๒ กรกฎาคม ๒๕๖๕ เวลา ๐๙.๐๐ น. นายสมศักดิ์ เทพสุทิน รัฐมนตรีว่าการกระทรวงยุติธรรม เป็นประธานในพิธีเปิดการประชุมระหว่างประเทศว่าด้วยการบังคับคดีแพ่งกับความท้าทายร่วมสมัยของการบังคับคดีทางอิเล็กทรอนิกส์ (International Conference on Civil Judgment : Contemporary Challenges in e-Enforcement) ร่วมกับหน่วยงานด้านการบังคับคดีแพ่งของประเทศสมาชิกอาเซียน ประเทศคู่เจรจา และองค์การระหว่างประเทศ จัดขึ้นในรูปแบบการประชุมทางไกลผ่านจอภาพ (Video Conference) โดยมีนางทัศนีย์ เปาอินทร์ อธิบดีกรมบังคับคดี กล่าวต้อนรับและกล่าวรายงาน ซึ่งมีผู้แทนประเทศสมาชิกอาเซียนรวม ๗ ประเทศ ได้แก่ เนการาบรูไนดารุสซาลาม สาธารณรัฐแห่งสหภาพเมียนมา สหพันธรัฐมาเลเซีย สาธารณรัฐฟิลิปปินส์ สาธารณรัฐสิงคโปร์ สาธารณรัฐสังคมนิยมเวียดนาม ราชอาณาจักรไทย และประเทศคู่เจรจา รวมถึงเจ้าพนักงานบังคับคดีของประเทศไทย รวมจำนวนประมาณ ๓๐๐ คน เข้าร่วมการประชุม
ในการนี้ รัฐมนตรีว่าการกระทรวงยุติธรรม ได้กล่าวเปิดการประชุมว่า การประชุมระหว่างประเทศว่าด้วยการบังคับคดีแพ่งที่จัดขึ้นในครั้งนี้ ถือเป็นเวทีแลกเปลี่ยนความรู้ และประสบการณ์ในการศึกษาหลักการของกฎหมายเกี่ยวกับการบังคับคดีทางอิเล็กทรอนิกส์ แนวปฏิบัติที่ดีในระดับสากล โดยกระทรวงยุติธรรมได้บูรณาการนำระบบอิเล็กทรอนิกส์มาใช้ เพื่อเพิ่มศักยภาพในการทำงาน และเพิ่มช่องทางในการเข้าถึงกระบวนการยุติธรรมของกรมบังคับคดี ในฐานะหน่วยงานของรัฐ เพียงหน่วยเดียวที่มีภารกิจด้านการบังคับคดีแพ่ง ได้นำระบบอิเล็กทรอนิกส์มาใช้ในการพัฒนากระบวนการบังคับคดีแพ่ง เพื่อให้กระบวนการบังคับคดีเป็นไปโดยสะดวก รวดเร็ว เป็นธรรมต่อผู้ที่เกี่ยวข้องทุกฝ่าย ทำให้เจ้าหนี้ได้รับชำระหนี้ ลูกหนี้สามารถชำระหนี้ได้ และมีผู้สนใจการประมูลซื้อทรัพย์สินจากการขายทอดตลาดจำนวนมากขึ้น อันเป็นผลจากกระบวนการที่สะดวกขึ้น ส่งผลให้เกิดสภาพคล่องทางเศรษฐกิจของประเทศไทย การประชุมดังกล่าวประกอบด้วยการนำเสนอและการอภิปรายในประเด็นที่น่าสนใจ ดังนี้ ๑. ศาลอัจฉริยะและนวัตกรรมทางความยุติธรรม ศาลยุติธรรมแห่งประเทศไทยนำเทคโนโลยีและนวัตกรรมมาประยุกต์ใช้เพื่อให้ประชาชนเข้าถึงกระบวนการยุติธรรมในยามวิกฤตโรคติดเชื้อไวรัสโคโรนา 2019 ได้อย่างไร ๒. ความตระหนักถึงกฎหมายหรือกฎเกณฑ์อื่นๆ ที่เกี่ยวข้องกับการบังคับคดีทางอิเล็กทรอนิกส์ ๓. พัฒนาการล่าสุดของสภาเจ้าพนักงานบังคับคดีระหว่างประเทศกับการบังคับคดีทางอิเล็กทรอนิกส์ แนวปฏิบัติสากลสำหรับการบังคับคดีอิเล็กทรอนิกส์ ๔. การบังคับคดีทางอิเล็กทรอนิกส์ของกรมบังคับคดีเพื่อนำไปสู่ LED ๕G ๕. ตัวอย่างของแนวปฏิบัติที่เป็นเลิศ ในการขายทอดตลาดทางอิเล็กทรอนิกส์
นอกจากนี้ กรมบังคับคดีจะได้มีการรวบรวมความรู้และประสบการณ์ที่เกี่ยวข้องกับการบังคับคดีทางอิเล็กทรอนิกส์ของประเทศสมาชิกอาเซียนและประเทศคู่เจรจาเพื่อนำไปเผยแพร่ให้กับประชาชนผู้สนใจ และนำไปใช้ประโยชน์ในการศึกษาวิจัย พัฒนาประสิทธิภาพของการบังคับคดีแพ่งของประเทศไทยให้เป็นมาตรฐานสากลต่อไป

ที่มา : https://www.thaigov.go.th/news/contents/details/56834