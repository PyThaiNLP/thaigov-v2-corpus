รัฐบาลไทย-ข่าวทำเนียบรัฐบาล-รฟม. ลงพื้นที่ติดตามตรวจสอบความปลอดภัย ในการปฏิบัติงานก่อสร้าง โครงการรถไฟฟ้าสายสีเหลือง ช่วงลาดพร้าว - สำโรง


วันพฤหัสบดีที่ 3 กุมภาพันธ์ 2565
รฟม. ลงพื้นที่ติดตามตรวจสอบความปลอดภัย ในการปฏิบัติงานก่อสร้าง โครงการรถไฟฟ้าสายสีเหลือง ช่วงลาดพร้าว - สำโรง
__________________________________
คณะกรรมการความปลอดภัย อาชีวอนามัยและสภาพแวดล้อมในการทำงาน การรถไฟฟ้าขนส่งมวลชนแห่งประเทศไทย (คปอ. รฟม.) กระทรวงคมนาคม ได้ลงพื้นที่ติดตามตรวจสอบความปลอดภัยในการปฏิบัติงานก่อสร้าง โครงการรถไฟฟ้าสายสีเหลือง ช่วงลาดพร้าว - สำโรง บริเวณสถานีสวนหลวง ร.9 และสถานีหัวหมาก โดยได้ตรวจสอบแผงผ้าใบแบริเออร์ และป้ายเตือนต่าง ๆ รวมถึงการปิดคลุมป้องกันวัสดุตกหล่นบริเวณจุดที่ยื่นออกนอกเขตพื้นที่ก่อสร้าง ในการนี้ คปอ. รฟม. ได้กำชับเจ้าหน้าที่ผู้เกี่ยวข้อง หากจุดใดมีการชำรุดให้เร่งดำเนินการแก้ไขโดยเร็ว พร้อมเน้นย้ำให้เจ้าหน้าที่ทุกคนและผู้เกี่ยวข้องทุกหน่วยงานปฏิบัติตามมาตรฐานความปลอดภัยตามที่กฎหมายกำหนดอย่างเคร่งครัด เพื่อให้สอดคล้องตาม “ปฏิญญาว่าด้วยความปลอดภัยในการก่อสร้างโครงการระบบรถไฟฟ้าขนส่งมวลชน Zero Fatal Accident” อันเป็นการป้องกันไม่ให้เกิดเหตุอันไม่พึงประสงค์ทั้งต่อบุคลากรของโครงการ และผู้ที่สัญจรบนถนนสาธารณะ นอกจากนี้ ยังได้เน้นย้ำให้เจ้าหน้าที่ปฏิบัติตามมาตรการป้องกันการแพร่ระบาดของโรคติดเชื้อไวรัส COVID-19 ตามข้อกำหนดของกระทรวงสาธารณสุข สามารถติดตามข้อมูลโครงการ ได้ที่เว็บไซต์ www.mrta-yellowline.com และไลน์ : @mrtyellowline

ที่มา : https://www.thaigov.go.th/news/contents/details/51215