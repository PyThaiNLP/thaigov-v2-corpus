รัฐบาลไทย-ข่าวทำเนียบรัฐบาล-โฆษกดีอีเอส อัพเดทสถานการณ์ข่าวปลอม ประจำวันที่ 16 ก.ค.64


วันเสาร์ที่ 17 กรกฎาคม 2564
โฆษกดีอีเอส อัพเดทสถานการณ์ข่าวปลอม ประจำวันที่ 16 ก.ค.64
โฆษกดีอีเอส อัพเดทสถานการณ์ข่าวปลอม ประจำวันที่ 16 ก.ค.64
“นพวรรณ” โฆษกดีอีเอสฝ่ายการเมือง สรุปผลการมอนิเตอร์ข่าวปลอม ประจำวันที่ 16 ก.ค. 64 มีเรื่องเข้าเกณฑ์ตรวจสอบ 27 เรื่อง
นางสาวนพวรรณ หัวใจมั่น โฆษกกระทรวงดิจิทัลเพื่อเศรษฐกิจและสังคมฝ่ายการเมือง (ดีอีเอส) กล่าวว่า จากผลการมอนิเตอร์ และรับแจ้งข่าวปลอมประจำวันที่ 16 กรกฎาคม 2564 โดยศูนย์ต่อต้านข่าวปลอม มีข้อความที่เข้ามาทั้งหมด 1,687,147 ข้อความ ในจำนวนนี้มาจากช่องทาง Social Listening 1,685,799 ข้อความ ตามมาด้วยช่องทางไลน์ทางการของศูนย์ฯ เฟซบุ๊ก และเว็บไซต์ ตามลำดับ
จากการคัดกรอง มีข้อความที่ต้องดำเนินการตรวจสอบ (Verify) จำนวน 48 ข้อความ โดยเป็นจำนวนเรื่องที่ต้องดำเนินการตรวจสอบทั้งหมด 27 เรื่อง เป็นข่าวอยู่ในหมวดข่าว 2 กลุ่ม ได้แก่ กลุ่มนโยบายรัฐ จำนวน 16 เรื่อง และกลุ่มข่าวสุขภาพ 11 เรื่อง โดยในส่วนข่าวปลอม/บิดเบือนที่เกี่ยวกับโควิด-19 พบจำนวน 9 เรื่อง
โดยข่าวปลอมที่ได้เผยแพร่โดยศูนย์ต่อต้านข่าวปลอมเมื่อวันที่ 16 ก.ค. 64 เครื่องตรวจวัดออกซิเจนในเลือดที่ปลายนิ้ว ใช้ตรวจหาเชื้อโควิด-19 ในร่างกายได้ จากที่มีการแนะนำให้ประชาชนซื้อเครื่องตรวจวัดออกซิเจนในเลือดที่ปลายนิ้วมาติดไว้ที่บ้าน เพื่อตรวจว่าตนเองติดเชื้อโควิด-19 หรือไม่นั้น ทางสำนักงานคณะกรรมการอาหารและยา(อย.) ได้ตรวจสอบและชี้แจงว่า เครื่องตรวจวัดออกซิเจนในเลือดที่ปลายนิ้ว ใช้เป็นเครื่องมือชนิดหนึ่งในการเฝ้าระวังและติดตามอาการของผู้ป่วยโควิด-19 แต่ไม่ใช่เครื่องยืนยันการติดเชื้อโควิด-19
นางสาวนพวรรณ กล่าวต่อไปว่าในการแก้ไขปัญหาเรื่องข่าวปลอม นายชัยวุฒิ ธนาคมานุสรณ์ รมว.ดีอีเอส ไม่ได้นิ่งนอนใจ ได้มีการเร่งแก้ไขปัญหา หลังพบว่ามีการโพสต์ข้อความอันเป็นเท็จจำนวนมาก สร้างความตื่นตระหนกและความสับสนให้กับประชาชน และกระทบต่อความมั่นคงของชาติ โดยได้สั่งกำชับผู้ที่รับผิดชอบของกระทรวงเร่งติดตามปัญหาเชิงรุก มีการมอนิเตอร์สถานการณ์ทั้งในและต่างประเทศทุกวัน เมื่อเจ้าหน้าที่ตรวจสอบแล้วว่าเข้าข่ายกระทำความผิดตาม พ.ร.บ. ว่าด้วยการกระทำความผิดเกี่ยวกับคอมพิวเตอร์ พ.ศ. 2550 และที่แก้ไขเพิ่มเติม (2560) และ พ.ร.ก. ฉุกเฉิน ให้รวบรวมหลักฐานส่งให้ศาลพิจารณาระงับ ปิดกั้น หรือลบข้อมูลออกจากระบบคอมพิวเตอร์พร้อมประสานส่งต่อให้เจ้าหน้าที่ตำรวจกองบังคับการปราบปรามการกระทำความผิดเกี่ยวกับอาชญากรรมทางเทคโนโลยี (บก.ปอท.) ดำเนินคดีต่อไป
อยากขอความร่วมมือประชาชน เมื่อได้รับข่าวสารข้อมูลผ่านโซเชียล ควรตรวจสอบให้รอบด้าน เลือกเชื่อ เลือกแชร์ และสามารถติดตามและแจ้งเบาะแสข่าวปลอม ได้ผ่านช่องทางต่างๆ ของศูนย์ต่อต้านข่าวปลอม ดังนี้ ไลน์@antifakenewscenter  เว็บไซต์ https://www.antifakenewscenter.com/ ทวิตเตอร์ https://twitter.com/AFNCThailand เฟซบุ๊ก ANTI-FAKE NEWS CENTER  และช่องทางโทรศัพท์โทรสายด่วน GCC 1111 ต่อ 87 เพื่อหลีกเลี่ยงจากการเป็นเหยื่อข่าวปลอมหรือข่าวบิดเบือน
***********

ที่มา : https://www.thaigov.go.th/news/contents/details/43850