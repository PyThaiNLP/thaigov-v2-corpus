รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม สั่งดีเอสไอ เร่งปราบขบวนการค้าน้ำมันเถื่อน หลังราคาพุ่งทำกลับมาระบาด พบโยงขบวนการเป็นช่องทางฟอกเงินให้กลุ่มค้ายาเสพติด


วันอังคารที่ 14 ธันวาคม 2564
พิมพ์
รัฐมนตรีว่าการกระทรวงยุติธรรม สั่งดีเอสไอ เร่งปราบขบวนการค้าน้ำมันเถื่อน หลังราคาพุ่งทำกลับมาระบาด พบโยงขบวนการเป็นช่องทางฟอกเงินให้กลุ่มค้ายาเสพติด
รัฐมนตรีว่าการกระทรวงยุติธรรม สั่งดีเอสไอ เร่งปราบขบวนการค้าน้ำมันเถื่อน หลังราคาพุ่งทำกลับมาระบาด พบโยงขบวนการเป็นช่องทางฟอกเงินให้กลุ่มค้ายาเสพติด ลั่นต้องกวาดล้างให้สิ้นซากเพราะเป็นภัยต่อเศรษฐกิจและสังคม
นายสมศักดิ์ เทพสุทิน รัฐมนตรีว่าการกระทรวงยุติธรรม เปิดเผยว่า ตนได้รับรายงานการติดตามการกระทำผิดในคดีเกี่ยวกับน้ำมันเถื่อน จากกรมสอบสวนคดีพิเศษ (ดีเอสไอ) โดยพฤติกรรมการกระทำผิดจะมี 3 แบบ คือ 1.ลักลอบนำเข้าโดยกลุ่มผู้ประกอบธุรกิจน้ำมันส่งออก มีการขออนุญาตต่อกรมศุลกากรตามกระบวนการ แต่จะสำแดงเท็จแล้วนำมาวนจำหน่ายในประเทศ เพราะกรณีที่รับซื้อน้ำมันกลั่นเพื่อการส่งออกจะไม่เสียภาษี โดยนำไปส่งออกส่วนหนึ่ง อีกส่วนหนึ่งจะวนกลับมาขายในประเทศ ซึ่งจะมีส่วนต่างคือ น้ำมันเบนซิน 7 บาทและดีเซล 14 บาทต่อ 1 ลิตร ซึ่งเข้าข่ายการฟอกเงิน 2.การลักลอบนำเข้าโดยรถยนต์กระบะขนลำเลียงน้ำมันจากเรือบรรทุกน้ำมันกลางทะเล ซึ่งจะมีทางอ่าวไทย โดยจะมีเรือเล็กไปรับจากเรือที่จอดกลางอ่าว พบทางนครศรีธรรมราชและสงขลา และการขนส่งจากจุดผ่านแดนทางมาเลเซีย 3.การลักลอบนำเข้าโดยใช้เรือบรรทุกน้ำมัน และใช้บรรทุกขึ้นจากท่าเรือ ส่วนมากพบทางภาคตะวันออก เช่น ชลบุรี และระยอง และทางภาคใต้ตอนบน เช่น ระนองและชุมพร
"เรื่องนี้ผมได้สั่งการให้ดีเอสไอเร่งดำเนินการสืบสวนสอบสวน และประสานงานกับหน่วยงานต่างๆที่เกี่ยวข้อง ซึ่งที่ผ่านมาได้มีการกวาดล้างจับกุมอย่างต่อเนื่อง และลดน้อยลงไป แต่ในช่วงที่ผ่านมาน้ำมันมีราคาสูงขึ้นทำให้ขบวนการเหล่านี้มีแนวโน้มสูงขึ้น ซึ่งถือเป็นภัยต่อความมั่นคงทางเศรษฐกิจ และบางกลุ่มยังเป็นช่องทางในการฟอกเงินให้กับกลุ่มค้ายาเสพติด บ่อนคาสิโนและมีพฤติการณ์ทำเป็นขบวนการ ซึ่งเราควรจะต้องกวาดล้างให้สิ้นซาก"นายสมศักดิ์ กล่าว

ที่มา : https://www.thaigov.go.th/news/contents/details/49411