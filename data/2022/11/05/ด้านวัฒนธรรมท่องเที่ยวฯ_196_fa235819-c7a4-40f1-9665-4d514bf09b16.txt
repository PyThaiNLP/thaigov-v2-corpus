รัฐบาลไทย-ข่าวทำเนียบรัฐบาล-การแสดง "บันทึกเพลงสยาม ต่อยอดยืดลมหายใจและทางรอด"


วันจันทร์ที่ 11 ตุลาคม 2564
การแสดง "บันทึกเพลงสยาม ต่อยอดยืดลมหายใจและทางรอด"
การแสดง "บันทึกเพลงสยาม ต่อยอดยืดลมหายใจและทางรอด"
8 ตุลาคม 2564 : ศ.(พิเศษ) ดร.เอนก เหล่า ธรรมทัศน์ รัฐมนตรีว่าการกระทรวงการอุดมศึกษา วิทยาศาสตร์ วิจัยและนวัตกรรม พร้อมด้วย ศ.ดร.นพ.สิริฤกษ์ ทรงศิวิไล ปลัดกระทรวง และคณะผู้บริหาร อว. เข้าชมการบันทึกเสียงและภาพการแสดง "บันทึกเพลงสยาม ต่อยอดยืดลมหายใจและทางรอด" โดยวงไทยซิมโฟนีออเคสตร้า (Thai Symphony Orchestra) ภายใต้โครงการขยายผลต่อยอดนวัตกรรมเพลงพื้นบ้านเพื่อเผยแพร่เป็นมรดกของชาติ โดยได้รับเกียรติจาก อ.สุกรี เจริญสุข อดีตคณบดีและผู้ก่อตั้งวิทยาลัยดุริยางค์ศิลป์ มหาวิทยาลัยมหิดล ให้การต้อนรับ งานดังกล่าวจัดขึ้นที่ สตูดิโอ 28 กรุงเทพกรีฑา กรุงเทพมหานครฯ
ศ.(พิเศษ) ดร.เอนก กล่าวในตอนหนึ่งว่า "ศาสตร์ในแขนงต่างๆ มีการเชื่อมโยงกันอยู่ เห็นชัดว่าในแต่ละศาสตร์ที่เกิดขึ้นบนโลกใบนี้จะมีศิลปะเข้ามาเกี่ยวข้องเสมอ คนไทยเองควรหันมาสนใจและสืบสานศิลปะวัฒนธรรมเก่าแก่ของเราให้มากขึ้น และนำนวัตกรรมเข้ามาต่อยอดพัฒนาให้เทียบเท่าหรือดีกว่าชาวต่างชาติ จะก่อให้เกิดผลงานและการสร้างสรรค์สิ่งใหม่ ต้องหมั่นศึกษาเรียนรู้จะเกิดความเชี่ยวชาญจะตกผลึก และมองเป้าหมาย มุ่งพัฒนาจากพื้นฐานที่มีต่อยอดด้วยนวัตกรรม อีกทั้งศิลปะการดนตรีในปัจจุบัน ควรค่าแก่การรักษา สืบสานและเรียนรู้ต่อไป เพราะคือมรดกของชาวไทย รวมถึงต้องเรียนรู้เพื่อนบ้านควบคู่กันไป นำมาปรับใช้และพัฒนาให้คงอยู่สืบไป"
อ.สุกรี เจริญสุข กล่าวเพิ่มเติมว่า "การนำเพลงพื้นบ้านซึ่งเป็นรากฐานของสังคมไทยมาเรียบเรียงและถ่ายทอดออกมาใหม่ คือการพัฒนาและนำเสนอสิ่งใหม่ให้เป็นพื้นฐานสังคม แล้วนำไปแสดงกับวงไทยซิมโฟนีออเคสตร้า เป็นการสร้างมาตรฐานโดยการนำเพลงเก่ามาเสนอสู่สังคมใหม่ การเชิญศิลปินพื้นบ้านมาบันทึกเสียง รวมถึงผสมผสานเครื่องดนตรีพื้นบ้านกับเสียงของวงไทยซิมโฟนีออเคสตร้า เพื่อยกระดับเพลงพื้นบ้านของไทย เราควรส่งต่อศิลปะที่เรามี ณ ตอนนี้ สู่เพื่อนบ้านของไทย เพื่อช่วยศึกษา ค้นคว้า ปกป้อง รวมถึงช่วยกันดูแลรักษา จะเกิดการซึบซับและปลูกฝังให้เห็นคุณค่าของดนตรี นี่คือทางรอดของดนตรีและศิลปวัฒนธรรมไทยในยุคนี้"

ที่มา : https://www.thaigov.go.th/news/contents/details/46817