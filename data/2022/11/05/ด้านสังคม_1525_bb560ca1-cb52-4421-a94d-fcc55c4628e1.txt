รัฐบาลไทย-ข่าวทำเนียบรัฐบาล-“ชัยวุฒิ” เตือน 42 ยูอาร์แอลหยุดแชร์โพสต์คลิปโฆษณาไม่เหมาะสมลาซาด้า-เครปกะเทย


วันอังคารที่ 10 พฤษภาคม 2565
“ชัยวุฒิ” เตือน 42 ยูอาร์แอลหยุดแชร์โพสต์คลิปโฆษณาไม่เหมาะสมลาซาด้า-เครปกะเทย
“ชัยวุฒิ” เตือน 42 ยูอาร์แอลหยุดแชร์โพสต์คลิปโฆษณาไม่เหมาะสมลาซาด้า-เครปกะเทย
“ชัยวุฒิ” รมว.ดีอีเอส สั่งการหน่วยงานเกี่ยวข้อง รวบรวมพยานหลักฐานเตรียมใช้กฎหมายลงดาบโฆษณาไม่เหมาะสมของลาซาด้า-นารา เครปกะเทย  พบ 42 ยูอาร์แอลที่เป็นช่องทางแชร์คลิป เตรียมประสานแพลตฟอร์มและศาลให้มีคำสั่งปิดกั้น ล่าสุด ดีอีเอส รับหนังสือร้องเรียนจาก “ศรีสุวรรณ” เรียกร้องให้เอาผิดกับบุคคล/แพลตฟอร์มรวม 3 กลุ่ม
นายชัยวุฒิ ธนาคมานุสรณ์ รัฐมนตรีว่าการกระทรวงดิจิทัลเพื่อเศรษฐกิจและสังคม (ดีอีเอส) กล่าวว่า วันนี้นายศรีสุวรรณ จรรยา เลขาธิการสมาคมองค์การพิทักษ์รัฐธรรมนูญไทย ได้เดินทางมายื่นหนังสือร้องเรียนที่กระทรวงดิจิทัลฯ เรียกร้องให้มีการดำเนินคดีตามกฎหมายอย่างถึงที่สุดกับผู้ที่มีความผิดทั้งหมด ที่ร่วมกันผลิตและเผยแพร่คลิปโฆษณาไม่เหมาะสม ในการโปรโมทแคมเปญ 5.5 ของแพลตฟอร์มอี-คอมเมิร์ซ “ลาซาด้า” ซึ่งผู้ที่มีส่วนร่วมประกอบด้วย 3 กลุ่ม ได้แก่ นายอนิวัติ ประทุมถิ่น (นารา เครปกะเทย) เจ้าของโพสต์ บริษัท อินเตอร์เซคท์ ดีไซน์ แฟคทอรี่ จำกัด ซึ่งเป็นบริษัทโฆษณา และบริษัท ลาซาด้า ประเทศไทย จำกัด (Lazada)
ทั้งนี้ กระทรวงดิจิทัลฯ ติดตามเรื่องนี้ตั้งแต่รับทราบว่า มีการโพสต์คลิปไม่เหมาะสมของโฆษณาชิ้นนี้ ในช่องทางโซเชียลต่างๆ รวมถึงบนแพลตฟอร์มลาซาด้า พร้อมสั่งการหน่วยงานที่เกี่ยวข้อง ให้รวบรวมพยานหลักฐานจากทุกช่องทาง ทั้งเฟซบุ๊ก ทวิตเตอร์ ยูทูบ ล่าสุดพบ 42 ยูอาร์แอลที่มีการแชร์ข้อมูลเนื้อหาไม่เหมาะสมดังกล่าว จึงได้ประสานกับแพลตฟอร์มให้มีการลบ และปิดกั้นการเข้าถึงเนื้อหานั้น พร้อมเตรียมดำเนินคดีตามกฎหมาย ส่วนกรณีที่มีบางแพลตฟอร์มไม่ดำเนินการตามคำขอ ก็จะขอคำสั่งศาลให้ปิดกั้น อย่างไรก็ตาม คาดหวังว่าน่าจะได้รับความร่วมมือที่ดีจากแพลตฟอร์มโซเชียลที่ติดต่อไป
“แต่ทั้งหมดทั้งปวงก็ต้องขอบคุณ คุณศรีสุวรรณ ที่ช่วยร้องเรียนและสนับสนุนการทำงานของกระทรวงฯ เราก็จะได้นำเรื่องที่ท่านประสานเข้ามา เรื่องข้อมูลต่างๆ ก็จะรับเข้าไปดำเนินคดีตามกฎหมายอย่างถึงที่สุดกับผู้ที่มีความผิดทั้งหมด ทั้งคุณนารา เครปกะเทย ที่เป็นเจ้าของโพสต์ บริษัทโฆษณา ก็จะมีส่วนร่วม และตัวแพลตฟอร์ม ประกอบด้วย3 กลุ่มนี้ ซึ่งใครจะมีความผิดอย่างไรก็ว่าไปตามกฎหมาย ส่วนการสั่งปิดแพลตฟอร์มลาซาด้า ก็เป็นเรื่องที่ต้องให้ศาลพิจารณา ต้องดูข้อเท็จจริงที่เรื่องกฎหมาย” นายชัยวุฒิกล่าว
พร้อมกันนี้ ได้ฝากเตือนไปยังอินฟลูเอนเซอร์ ผู้ที่จะโพสต์ข้อความหรือคลิปต่าง ๆ รวมถึงเอเจนซี่โฆษณา อยากให้คอยระมัดระวังโพสต์ที่ทำให้กระทบกับความรู้สึกคนไทย หรือผิดกฎหมาย และผิดจรรยาบรรณของสื่อในการโฆษณา อยากให้ทำงานอย่างระมัดระวังอย่าให้เกิดเหตุการณ์แบบนี้อีก
สำหรับเรื่องการกำกับดูแลโฆษณา เป็นหน้าที่ของทางสมาคมโฆษณา ซึ่งมีจรรยาบรรณ มีมาตรฐานวิชาชีพต้องกำกับดูแล  ต้องมีการบังคับใช้เรื่องข้อจริยธรรมให้จริงจัง และควรจะมีบทลงโทษกับคนที่ฝ่าฝืนจริยธรรม จรรยาบรรณของสมาคมฯ
“จรรยาบรรณและมาตรฐานวิชาชีพมีอยู่แล้ว อยากให้กำกับกันเองมากกว่า ถ้าเราใช้อำนาจรัฐเข้าไป ก็เหมือนแทรกแซง หรือไปทำให้รู้สึกไม่สบายใจ ผมคิดว่าสมาคมมีกำกับดูแลกันเอง และเราก็จะเข้ามาคอยประสานงาน ก็ไม่อยากให้เกิดเหตุการณ์แบบนี้อีก  ซึ่งกระทบความรู้สึกคนไทย โดยเฉพาะตัวแพลตฟอร์มลาซาด้าเอง เพราะว่าทำสิ่งที่ไม่เหมาะสม คนไทยก็รับไม่ได้ ก็เป็นอุทาหรณ์ให้กับแพลตฟอร์มหรือการค้าออนไลน์ หรือการโฆษณาต่างๆ ต้องมีความระมัดระวัง การทำอะไรที่ผิดศีลธรรมผิดกฎหมาย ขัดความรู้สึกของคนไทย สังคมลงโทษท่านแน่นอน” นายชัยวุฒิกล่าว
***********

ที่มา : https://www.thaigov.go.th/news/contents/details/54390