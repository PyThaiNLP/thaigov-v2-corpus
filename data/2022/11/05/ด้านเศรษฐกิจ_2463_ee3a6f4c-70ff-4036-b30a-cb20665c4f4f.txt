รัฐบาลไทย-ข่าวทำเนียบรัฐบาล-นายชยธรรม์ พรหมศร ปลัดกระทรวงคมนาคม ลงพื้นที่ตรวจเยี่ยมจุดอำนวยความสะดวกประชาชนในพื้นที่จังหวัดนครราชสีมาและพื้นที่ใกล้เคียง


วันศุกร์ที่ 31 ธันวาคม 2564
นายชยธรรม์ พรหมศร ปลัดกระทรวงคมนาคม ลงพื้นที่ตรวจเยี่ยมจุดอำนวยความสะดวกประชาชนในพื้นที่จังหวัดนครราชสีมาและพื้นที่ใกล้เคียง
...
นายชยธรรม์ พรหมศร ปลัดกระทรวงคมนาคม พร้อมด้วย นายจิรุตม์ วิศาลจิตร อธิบดีกรมการขนส่งทางบก ลงพื้นที่ตรวจเยี่ยมจุดอำนวยความสะดวกประชาชนในพื้นที่จังหวัดนครราชสีมาและพื้นที่ใกล้เคียง โดยมี ผู้บริหารและเจ้าหน้าที่หน่วยงานในพื้นที่ให้การต้อนรับ เมื่อวันที่ 30 ธันวาคม 2564
นายชยธรรม์ พรหมศร กล่าวว่า นายศักดิ์สยาม ชิดชอบ รัฐมนตรีว่าการกระทรวงคมนาคม มีความห่วงใยต่อความปลอดภัยของประชาชนในการเดินทางกลับภูมิลำเนาหรือเดินทางไปท่องเที่ยวตามสถานที่ต่าง ๆ ช่วงเทศกาลปีใหม่ 2565 กระทรวงคมนาคมจึงได้กำชับให้หน่วยงานในสังกัดที่เกี่ยวข้องบูรณาการความร่วมมือ เพื่ออำนวยความสะดวก ปลอดภัย และดูแลประชาชนให้เดินทางช่วงเทศกาลโดยสวัสดิภาพตลอดเส้นทาง ควบคู่กับการดำเนินงานตามมาตรการควบคุมการแพร่ระบาดของโรคติดเชื้อไวรัส COVID-19 ภายใต้สโลแกน “เดินทางสะดวก ปลอดภัย ห่างไกล COVID-19" พร้อมกำหนดแนวปฏิบัติการอำนวยความสะดวกประชาชนในการให้บริการขนส่งสาธารณะและโครงข่ายคมนาคม
โดยหน่วยงานในสังกัดกระทรวงฯ ได้ทำงานบูรณาการร่วมกันเตรียมความพร้อมเพื่อรองรับและอำนวยความสะดวกการเดินทางของประชาชนช่วงเทศกาลปีใหม่ 2565 และในวันนี้ (30 ธันวาคม 2564) ปลัดกระทรวงคมนาคม ได้ลงพื้นที่ตรวจเยี่ยมและติดตามการดำเนินงาน ณ จุดอำนวยความสะดวกประชาชน ในพื้นที่จังหวัดนครราชสีมาและพื้นที่ใกล้เคียง ดังนี้
1. จุดอำนวยความสะดวกประชาชน แขวงทางหลวงนครราชสีมาที่ 2 ตำบลกลางดง อำเภอปากช่อง จังหวัดนครราชสีมา โดย กรมทางหลวง (ทล.) ได้บูรณาการร่วมกับตำรวจทางหลวงจัดเจ้าหน้าที่อำนวยความสะดวกประชาชนบริเวณจุดเชื่อมต่อ ทางโค้ง ช่วงขึ้นเนิน ถนนลาดชัน ที่มีการชะลอตัวของรถ
2. จุดตรวจความพร้อมรถโดยสารสาธารณะและผู้ขับรถ Checking Point บริเวณมอปลาย่าง ลำตะคอง ตำบลคลองไผ่ อำเภอสีคิ้ว จังหวัดนครราชสีมา โดย กรมการขนส่งทางบก (ขบ.) ได้ตรวจความพร้อมของพนักงานขับรถ โดยวัดระดับแอลกอฮอล์ในลมหายใจต้องเป็นศูนย์มิลลิกรัม ต้องมีใบอนุญาตขับรถถูกต้องตรงตามประเภทรถ และคุมเข้มชั่วโมงการทำงานของพนักงานขับรถ รวมถึงตรวจรถโดยสารสาธารณะให้อยู่ในสภาพพร้อมใช้งานได้อย่างปลอดภัยตลอดการเดินทาง
3. จุดอำนวยความปลอดภัยร่วม บริเวณทางหลวงพิเศษระหว่างเมือง สายบางปะอิน - นครราชสีมา (M6) โดย ทล. กรมทางหลวงชนบท (ทช.) และสำนักงานตำรวจแห่งชาติ (สตช.) ร่วมกันอำนวยความสะดวก ความปลอดภัยให้กับประชาชนผู้ใช้เส้นทาง และเปิดให้บริการทางหลวงพิเศษระหว่างเมือง M6 ฟรี ตั้งแต่เวลา 00.01 น. ของวันที่ 30 ธันวาคม 2564 ไปจนถึงเวลา 24.00 น. ของวันที่ 3 มกราคม 2565
ทั้งนี้ ปลัดกระทรวงคมนาคมได้มอบหมายให้ทุกหน่วยงานที่เกี่ยวข้อง ได้แก่ ขบ. ทล. และ ทช. ให้บริการ และอำนวยความสะดวกปลอดภัยประชาชนตลอด 24 ชั่วโมง ตั้งแต่วันที่ 29 ธันวาคม ที่ผ่านมา จนถึงวันที่ 4 มกราคม 2565 โดยกำชับทุกหน่วยงานติดตามสภาพการจราจรในช่วงเทศกาลปีใหม่อย่างใกล้ชิดตลอดเวลา หากมีการจราจรหนาแน่นขอให้เร่งประสานตำรวจทางหลวงจัดการจรจรให้คล่องตัว เพื่อความสะดวก รวดเร็ว ปลอดภัย ในการเดินทางของประชาชน และปฏิบัติตามนโยบายที่ได้รับมอบหมายอย่างทันท่วงที ให้ประชาชนได้รับความสะดวกปลอดภัยในการเดินทาง ป้องกัน ลดจำนวนอุบัติเหตุ ลดความสูญเสีย และดำเนินการประชาสัมพันธ์สร้างการรับรู้ให้แก่ประชาชนผู้ใช้ทาง เพื่อลดพฤติกรรมเสี่ยงในการขับขี่และเสริมสร้างความร่วมมืออันดี สอดคล้องกับนโยบาย “คมนาคม UNITED”
นายชยธรรม์ พรหมศร กล่าวเพิ่มเติมว่า ได้เน้นย้ำให้ทุกหน่วยในสังกัดกระทรวงฯ ดำเนินการตามมาตรการป้องกันการแพร่ระบาดของโรคติดเชื้อไวรัส COVID-19 อย่างเคร่งครัด ตามนโยบายของรัฐบาล และได้เน้นย้ำให้เจ้าหน้าที่ผู้ปฏิบัติงานและประชาชนระมัดระวัง ป้องกันตัวเอง จากการแพร่ระบาด ด้วยการสวมหน้ากากอนามัย ใช้เจลแอลกอฮอล์ล้างมือเป็นประจำ และรักษาระยะห่างทางสังคม

ที่มา : https://www.thaigov.go.th/news/contents/details/50082