รัฐบาลไทย-ข่าวทำเนียบรัฐบาล-นายกรัฐมนตรีชื่นชมนักวิทยาศาสตร์เยาวชนไทย คว้า 10 รางวัล บนเวทีระดับโลก เจ๋ง! คิดเครื่องมือวินิจฉัยความเสี่ยงมะเร็ง


วันอาทิตย์ที่ 15 พฤษภาคม 2565
พิมพ์
นายกรัฐมนตรีชื่นชมนักวิทยาศาสตร์เยาวชนไทย คว้า 10 รางวัล บนเวทีระดับโลก เจ๋ง! คิดเครื่องมือวินิจฉัยความเสี่ยงมะเร็ง
นายกรัฐมนตรีชื่นชมนักวิทยาศาสตร์เยาวชนไทย คว้า 10 รางวัล บนเวทีระดับโลก เจ๋ง! คิดเครื่องมือวินิจฉัยความเสี่ยงมะเร็ง
วันนี้ 15 พฤษภาคม 2565 นางสาวรัชดา ธนาดิเรก รองโฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหมชื่นชมและแสดงความยินดีกับความสำเร็จของเยาวชนไทย ที่สร้างชื่อเสียงให้กับประเทศ  คว้า 10 รางวัล จากการประกวดโครงงานวิทยาศาสตร์และวิศวกรรมสำหรับเยาวชน ระดับโลก Regeneron International Science and Engineering Fair (ISEF) 2022 ณ เมืองแอตแลนตา รัฐจอร์เจีย ประเทศสหรัฐอเมริกา ซึ่งจัดขึ้นระหว่างวันที่ 7-13 พฤษภาคม 2565 โดยในปีนี้มีโครงงานเข้าร่วมประกวด 1,410 ผลงาน จำนวนนักเรียน 1,750 คน จาก 63 ประเทศ และมลรัฐต่างๆ ทั่วประเทศสหรัฐอเมริกา
สำหรับปีนี้ มีเยาวชนไทย 16 ทีม 35 คน โดยการสนับสนุนของ สำนักงานพัฒนาวิทยาศาสตร์และเทคโนโลยีแห่งชาติ (สวทช.) และพันธมิตร เป็นตัวแทนประเทศไทยเข้าแข่งขัน และสามารถคว้ารางวัลรวม 10 รางวัล   ทีมเยาวชนไทยคว้ารางวัลใหญ่ 1 รางวัล รับเงินทุนการศึกษามูลค่า 1.7 ล้านบาท คือโครงการเครื่องมือช่วยวินิจฉัยความเสี่ยงในการเกิดมะเร็งท่อน้ำดีจากการหาตรวจหาไข่พยาธิใบไม้ในตับด้วยเทคโนโลยีปัญญาประดิษฐ์ จากโรงเรียนปรินส์รอยแยลส์วิทยาลัย และยังมีโครงการที่ได้อันดับที่ 1 สาขา Computational Biology and Bioinformatics โครงการคือ โครงการการทำนายความไวต่อยาด้วยเทคนิคผสมผสาน Graph Attention Networks เพื่อเป็นทางเลือกสำหรับการรักษาโรคมะเร็งด้วยการแพทย์แบบแม่นยำ โดยใช้โครงสร้างโมเลกุลยาร่วมกับข้อมูลทางเภสัชพันธุศาสตร์ จากโรงเรียนมหิดลวิทยานุสรณ์ และสถาบันวิทยสิริเมธี นอกจากนี้ยังมีที่ได้รับรางวัลในสาขา สิ่งแวดล้อม ฟิสิกส์ ชีววิทยา วิทยาศาสตร์สุขภาพ อีกด้วย
"นายกรัฐมนตรี ขอบคุณผู้เกี่ยวข้องทุกท่าน โดยเฉพาะเยาวชน และคณะที่ปรึกษาที่ได้ทุ่มเทในการศึกษาวิจัยได้อย่างสร้างสรรค์ ทำโครงงานจนประสบความสำเร็จได้รับรางวัลในเวทีระดับโลก แสดงให้เห็นถึงความรู้ความสามารถและศักยภาพของเยาวชนไทย และขอให้ทุกคนภูมิใจกับรางวัลที่ได้รับ เชื่อว่าจะเป็นแรงบันดาลใจในการพัฒนาความสามารถของเด็กไทยอีกหลายคน  นายกรัฐมนตรีหวังให้เยาวชนทุกคนที่ผ่านการแข่งขันนำความรู้และประสบการณ์มาต่อยอดพัฒนาโครงงาน สิ่งประดิษฐ์สู่นวัตกรรมที่จะสร้างมูลค่าเพิ่มทางเศรษฐกิจ เพื่อยกระดับขีดความสามารถในการแข่งขันของประเทศไทยให้ทัดเทียมนานาชาติ โดยรัฐบาลพร้อมให้ความร่วมมือ สนับสนุน ให้ความช่วยเหลือส่งเสริมพัฒนาผลักดันให้เยาวชนได้แสดงออกถึงศักยภาพของตนเอง พัฒนาก้าวสู่ความสำเร็จในเวทีระดับโลกสร้างชื่อเสียงให้กับประเทศไทยต่อไปอย่างต่อเนื่อง" นางสาวรัชดาฯ กล่าว
**************

ที่มา : https://www.thaigov.go.th/news/contents/details/54591