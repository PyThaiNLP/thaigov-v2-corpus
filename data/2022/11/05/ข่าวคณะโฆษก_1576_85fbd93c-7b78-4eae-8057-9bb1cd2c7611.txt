รัฐบาลไทย-ข่าวทำเนียบรัฐบาล-​โฆษกรัฐบาลเผยช่วงวันหยุดยาวนี้ การท่องเที่ยวไทยคึกคัก ภูเก็ต-สมุย นักท่องเที่ยวจองห้องพัก-เที่ยวบินเกือบเต็ม ส่งสัญญาณดี


วันจันทร์ที่ 16 พฤษภาคม 2565
พิมพ์
​โฆษกรัฐบาลเผยช่วงวันหยุดยาวนี้ การท่องเที่ยวไทยคึกคัก ภูเก็ต-สมุย นักท่องเที่ยวจองห้องพัก-เที่ยวบินเกือบเต็ม ส่งสัญญาณดี
โฆษกรัฐบาลเผยช่วงวันหยุดยาวนี้ การท่องเที่ยวไทยคึกคัก  ภูเก็ต-สมุย นักท่องเที่ยวจองห้องพัก-เที่ยวบินเกือบเต็ม ส่งสัญญาณดี  “นายกฯ” กำชับตำรวจเข้มงวดความปลอดภัยนักท่องเที่ยว ชวนคนไทยเป็นเจ้าบ้านที่ดีสร้างภาพลักษณ์-กระตุ้นรายได้เข้าประเทศ
วันที่ 16 พฤษภาคม 2565 นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ติดตามความคืบหน้าด้านการท่องเที่ยวในช่วงนี้พบว่า การระบาดโควิด-19 มีแนวโน้มลดลง และรัฐบาลมีการผ่อนคลายมาตรการเปิดประเทศที่ดำเนินไปอย่างมีขั้นตอนสอดคล้องกับสถานการณ์ โดยหลังจากไทยประกาศเปิดประเทศตั้งแต่วันที่ 1 พ.ค. ที่ผ่านมา มีนักท่องเที่ยวลงทะเบียนไทยแลนด์พาสกว่า 3 แสนคน มีการเดินทางเข้าประเทศเฉลี่ยวันละ 1 หมื่นคน ทั้งนี้ สถานประกอบการของไทยที่กลับมาเปิดให้บริการ มีการ Up Skill และ Re Skill ทราบถึงพฤติกรรมนักท่องเที่ยวหลังโควิด เช่น การใส่ใจเรื่องสุขภาพ มาตรการความปลอดภัย การสวมหน้ากากอนามัย เว้นระยะห่าง ล้างมือ ไปจนถึงด้านเทคโนโลยีที่ต้องเรียนรู้สิ่งใหม่เพื่อปรับตัว และเดินทางไปสู่ Next normal ที่เป็นขั้นกว่าของการใช้ชีวิตคู่โควิดต่อไป นอกจากนี้พบว่า ลักษณะการท่องเที่ยวตอนนี้จะเปลี่ยนไป จากที่เป็นกลุ่มใหญ่ๆ ก็จะเริ่มกลุ่มเล็ก และส่วนตัวมากขึ้น
โฆษกประจำสำนักนายกรัฐมนตรี กล่าวเพิ่มเติมว่า ในส่วนของจังหวัดภูเก็ต ซึ่งเป็นสถานที่ยอดนิยมและจุดหมายปลายท่องเที่ยว ในช่วงวันหยุดยาว ระหว่างวันที่ 13-16 พฤษภาคม 2565 (4 วัน) พบว่า มีจำนวนห้องพัก 70,000 ห้อง คิดเป็น 70% ของห้องพักที่เปิดให้บริการ อัตราการเข้าพักเฉลี่ยอยู่ที่ 44.46 คาดว่าจะมีอัตราการเข้าพักเพิ่มขึ้นสูงถึง 60% เนื่องจากนักท่องเที่ยวชาวไทยส่วนใหญ่นิยมจองแบบ last minute และบางแห่งมียอดการจองสูง 60-80% โดยเฉพาะแหล่งท่องเที่ยวชั้นนำ อาทิ หาดป่าตอง หาดกมลา หาดสุรินทร์ หาดกะตะ หาดกะรน ตัวเมืองภูเก็ตและอื่นๆ จำนวนผู้เดินทางขาเข้าจากต่างประเทศเฉลี่ยวันละประมาณ 4,000 คนจาก 27 เที่ยวบิน เสริมกับตลาดคนไทยที่เดินทางเพิ่มขึ้นเช่นกัน สายการบินภายในประเทศขาเข้าภายในประเทศรวม 7 สายการบิน มีจำนวนเที่ยวบินขาเข้าเฉลี่ยวันละ 100 เที่ยวบิน อัตราการขนส่งผู้โดยสาร (load factor) อยู่ที่ประมาณ 60-100% จำนวนผู้โดยสารขาเข้าเฉลี่ย 15,000 คนต่อวัน และเที่ยวบินระหว่างประเทศเฉลี่ยวันละ 27 เที่ยวบิน ผู้โดยสารขาเข้าเฉลี่ยวันละ 4,000 คน จำนวนผู้เยี่ยมเยือน 150,596 คน คาดว่าจะก่อให้เกิดรายได้เฉลี่ย 1,826.19 ล้านบาท ขณะที่เกาะสมุย จังหวัดสุราษฎร์ธานี มีนักท่องเที่ยวเดินทามาเป็นจำนวนมาก โดยมีเป้าหมายเพื่อร่วมงานฟูลมูนปาร์ตี้ในวันนี้ (16 พ.ค.) ที่จัดในรูปแบบย้อนยุค “Back to the roots” ทำให้ห้องพักโรงแรมต่างๆ และร้านอาหารรวมถึงธุรกิจเกี่ยวเนื่องกับการท่องเที่ยวของเกาะสมุย และเกาะพะงัน และในเดือนหน้าวันที่ 14 มิ.ย. จะเป็นงานฟูลมูนปาร์ตี้อีกครั้ง ซึ่งจะมีการจัดงานเต็มรูปแบบปาร์ตี้ที่โด่งดังไปทั่วโลก
“จากมาตรการผ่อนคลายของรัฐปกติช่วงเดือนมีนาคม-พฤษภาคมของทุกปี เป็นช่วงฤดูร้อนของไทย และเป็นช่วงเวลาที่ได้รับความนิยม หรือ High Season ภาคการท่องเที่ยวทั้งของชาวไทยและต่างชาติ โดยเฉพาะพื้นที่ที่มีทรัพยากรธรรมชาติที่สวยงามอย่างเช่นภาคใต้และหลายพื้นที่ทั่วประเทศ โดยนายกรัฐมนตรี ได้กำชับไปยังตำรวจและหน่วยงานในพื้นที่จังหวัดท่องเที่ยว เข้มงวดเรื่องความปลอดภัยของนักท่องเที่ยวทั้งคนไทยและชาวต่างชาติ และขอให้คนไทยช่วยกันสอดส่องดูแลรักษาภาพลักษณ์ด้านการท่องเที่ยวที่ดี เพื่อกระตุ้นเศรษฐกิจทำให้เกิดรายได้ให้กับประเทศไทยต่อไป” โฆษกประจำสำนักนายกรัฐมนตรี กล่าว
.............................

ที่มา : https://www.thaigov.go.th/news/contents/details/54604