รัฐบาลไทย-ข่าวทำเนียบรัฐบาล-โฆษกฯ รัฐบาล เผย นายกรัฐมนตรีชมสาธารณสุขไทยตอบสนองอย่างรวดเร็ว ปรับมาตรการรับมือ “โอไมครอน” แม้ยังไม่ติดเชื้อภายในประเทศ พร้อม สนับสนุนการลงทุน ดัน GDP ของประเทศเพิ่มขึ้น


วันพฤหัสบดีที่ 2 ธันวาคม 2564
พิมพ์
โฆษกฯ รัฐบาล เผย นายกรัฐมนตรีชมสาธารณสุขไทยตอบสนองอย่างรวดเร็ว ปรับมาตรการรับมือ “โอไมครอน” แม้ยังไม่ติดเชื้อภายในประเทศ พร้อม สนับสนุนการลงทุน ดัน GDP ของประเทศเพิ่มขึ้น
โฆษกฯ รัฐบาล เผย นายกรัฐมนตรีชมสาธารณสุขไทยตอบสนองอย่างรวดเร็ว ปรับมาตรการรับมือ “โอไมครอน” แม้ยังไม่ติดเชื้อภายในประเทศ พร้อม สนับสนุนการลงทุน ดัน GDP ของประเทศเพิ่มขึ้น สอดคล้องการทำให้งบประมาณภาครัฐเพิ่มขึ้น
วันที่ 2 ธ.ค. 64 เวลา 11.00 น. ณ สโมสรทหารบก นายธนกร วังบุญคงชนะ โฆษกประจำสำนักนายกรัฐมนตรี เผย พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหมให้สัมภาษณ์ภายหลังการมอบรางวัลรัฐบาลดิจิทัล “DG Award 2021” ชื่นชมหน่วยงานที่ดูแลด้านสาธารณสุขของไทยที่ควบคุมโรคไวรัสโควิด-19 ในประเทศได้อย่างดี หลังได้รับแจ้งเตือนการระบาดของเชื้อโควิด-19 สายพันธุ์ใหม่ “โอไมครอน” ที่รุนแรง ถึงแม้ว่าจะยังไม่มีรายงานการติดเชื้อในประเทศไทย แต่ได้ปรับมาตรการป้องกันภายในประเทศทันที อย่างไรก็ตาม ปัจจุบันเชื้อสายพันธุ์เก่าก็ยังคงมีการระบาด ดังนั้น ทุกคนต้องระมัดระวังรักษาสุขภาพตนเอง โดยเฉพาะอย่างยิ่งขอให้ประชาชนมั่นใจเข้ารับการฉีดให้มากขึ้น ไม่ควรเห็นว่ามีเชื้อตัวใหม่ระบาดจึงรอวัคซีนตัวใหม่
นายกรัฐมนตรี กล่าวถึงสถานการณ์เศรษฐกิจโดยทั่วไปว่า รัฐบาลต้องการรักษาเศรษฐกิจเดิมให้ได้มากที่สุด พร้อมกับการสร้างเศรษฐกิจใหม่ เพื่อจะพลิกโฉมประเทศไทยให้เดินไปข้างหน้าในโลกยุค New Normal โดยให้ความสำคัญในเรื่องการส่งเสริมการลงทุน ต้องปรับรูปแบบกระบวนการทางกฎหมาย ปรับรูปแบบสิทธิประโยชน์ของ BOI ปรับโครงสร้างภาษีเรื่องการลงทุนในส่วนของกระทรวงการคลัง เพื่อสร้างแรงจูงใจให้มีการลงทุนทั้งในประเทศโดยคนไทยเอง และส่งเสริมธุรกิจข้ามชาติที่จะเข้ามาลงทุนในประเทศไทย รวมถึงผู้ที่มีศักยภาพสูงจากต่างประเทศที่เข้ามาทำงานในประเทศไทยซึ่งจะช่วยให้เศรษฐกิจเดินหน้าได้เร็วขึ้น ยืนยันว่า จะไม่ให้มีผลกระทบกับการทำงานของคนไทยโดยเด็ดขาด เพื่อให้ GDP ของประเทศเพิ่มขึ้น ซึ่งจะได้สอดคล้องกับการทำให้งบประมาณภาครัฐเพิ่มขึ้น และจะต้องวางแผนลดการขาดดุลให้มากที่สุดเพื่อเอื้อต่อการลงทุน ทั้งนี้ มีหลายประเทศที่มีความสนใจจะเข้ามาลงทุนในประเทศไทย จากศักยภาพของไทยที่มีอยู่แล้ว ไม่ควรทำลายศักยภาพของประเทศลงด้วยปัญหาการทำลายความสงบเรียบร้อยภายในประเทศ ต้องพัฒนาทั้งหมดไปสู่ความทันสมัย โดยเฉพาะด้านการเกษตร การพาณิชย์ การลงทุนในธุรกิจใหม่ หรืออุตสาหกรรมใหม่ ที่จะเกิดขึ้นในหลาย ๆ พื้นที่ด้วย
-------------------------

ที่มา : https://www.thaigov.go.th/news/contents/details/49002