รัฐบาลไทย-ข่าวทำเนียบรัฐบาล-ครม. ไฟเขียว ลดภาษีอากรนำเข้ารถยนต์ไฟฟ้าแบบ CBU ภายใต้สิทธิ FTA และนำเข้าทั่วไป ปี 65 - 66


วันอังคารที่ 22 กุมภาพันธ์ 2565
ครม. ไฟเขียว ลดภาษีอากรนำเข้ารถยนต์ไฟฟ้าแบบ CBU ภายใต้สิทธิ FTA และนำเข้าทั่วไป ปี 65 - 66
.....
ที่ประชุมครม. (22 ก.พ. 65) เห็นชอบร่างประกาศกระทรวงการคลัง เรื่อง การลดอัตราอากรและยกเว้นอากรศุลกากร สำหรับรถยนต์ไฟฟ้าแบบแบตเตอรี่สำเร็จรูป (CBU) และยังเห็นควรให้ระบุวันมีผลใช้บังคับ ต้องสอดคล้องกับมติ คณะกรรมการนโยบายยานยนต์ไฟฟ้าแห่งชาติ เมื่อครั้งที่ 4 และ 5 ที่ผ่านมา
.
สาระสำคัญของร่างประกาศดังกล่าว คือ การปรับลดอัตราอากรและยกเว้นอากรศุลกากร สำหรับรถยนต์ไฟฟ้าแบบแบตเตอรี่ (CBU) ประกอบสำเร็จรูปนำเข้าทั้งคัน ที่ได้รับสิทธิพิเศษทางอากรศุลกากรภายใต้ความตกลงเขตการค้าเสรี (FTA) และการนำเข้าทั่วไป ในปี 65 - 66 ดังนี้
.
1.ราคาขายปลีกแนะนำ ไม่เกิน 2 ล้านบาท :
- ใช้สิทธิ FTA อากรไม่เกินร้อยละ 40 ให้ยกเว้นอากร
- ใช้สิทธิ FTA อากรเกินร้อยละ 40 ให้ลดลงอีกร้อยละ 40
สำหรับนำเข้าทั่วไป อากรร้อยละ 80 ให้ลดลงเหลือร้อยละ 40
.
2.ราคาขายปลีกตั้งแต่ 2-7 ล้านบาท :
- ใช้สิทธิ FTA อากรไม่เกินร้อยละ 20 ให้ยกเว้นอากร
- ใช้สิทธิ FTA อากรเกินร้อยละ 20 ให้ลดลงอีกร้อยละ 20
สำหรับอัตราอากรนำเข้าทั่วไป ให้ลดลงเหลือร้อยละ 60
.
การลดอัตราอากรและยกเว้นอากรศุลกากรดังกล่าว ให้ใช้สำหรับรถยนต์ไฟฟ้าแบบ CBU ที่มีหนังสือรับรองการได้รับสิทธิชำระภาษี สำหรับรถยนต์ไฟฟ้าขนาดเล็กและขนาดกลางจากกรมสรรพสามิต
.
ดังนั้น เมื่อประเทศไทยมีการใช้รถยนต์ไฟฟ้าในประเทศเพิ่มขึ้น ก็จะส่งผลดีต่อคุณภาพสิ่งแวดล้อม และก่อให้เกิดการผลิตรถยนต์ไฟฟ้าในประเทศ
#ไทยคู่ฟ้า #ร่วมต้านโควิด19
-------------------

ที่มา : https://www.thaigov.go.th/news/contents/details/51830