รัฐบาลไทย-ข่าวทำเนียบรัฐบาล-รมต.อนุชา ย้ำ รัฐบาลดูแลทุกกลุ่มที่ได้รับผลกระทบสลากแพง ชี้ชัดคำนึงถึงประโยชน์ส่วนรวมทั้งประเทศ ประชาชนต้องซื้อสลากไม่เกิน 80 บาท


วันจันทร์ที่ 18 กรกฎาคม 2565
พิมพ์
รมต.อนุชา ย้ำ รัฐบาลดูแลทุกกลุ่มที่ได้รับผลกระทบสลากแพง ชี้ชัดคำนึงถึงประโยชน์ส่วนรวมทั้งประเทศ  ประชาชนต้องซื้อสลากไม่เกิน 80 บาท
รมต.อนุชา ย้ำ รัฐบาลดูแลทุกกลุ่มที่ได้รับผลกระทบสลากแพง ชี้ชัดคำนึงถึงประโยชน์ส่วนรวมทั้งประเทศ  ประชาชนต้องซื้อสลากไม่เกิน 80 บาท
วันนี้ (18 กรกฎาคม 2565) เวลา 12.00 น. ณ บริเวณเชิงสะพานชมัยมรุเชฐ ทำเนียบรัฐบาล นายอนุชา นาคาศัย รัฐมนตรีประจำสำนักนายกรัฐมนตรี พร้อมด้วย นายมงคลชัย สมอุดร รองปลัดสำนักนายกรัฐมนตรี  เดินทางไปพบปะและรับมอบหนังสือข้อเรียกร้องจากกลุ่มชมรมเครือข่ายผู้ค้าลอตเตอรี่รายย่อย จ.เลย ซึ่งเดินทางมาปักหลักที่บริเวณทำเนียบรัฐบาล จำนวนประมาณ 350 คน นำโดยนายจีระศักดิ์ น้อยก่ำ หรือ สจ.โก้
กลุ่มชมรมเครือข่ายผู้ค้าลอตเตอรี่รายย่อย จ.เลย ได้นัดรวมตัวกันสวมเสื้อสีชมพู และเดินทางมาปักหลักตั้งแต่ช่วงเช้าที่ผ่านมา  เพื่อขอความเป็นธรรมกรณีผู้ค้าลอตเตอรี่รายย่อยที่ได้รับผลกระทบจากการมาตรการค้าสลากฯ ของสำนักงานสลากกินแบ่งรัฐบาล โดยมองว่าการแก้ปัญหาสลากฯ เกินราคาของรัฐบาลไม่เป็นธรรม ไม่ครอบคลุมถึงกลุ่มผู้ค้ารายย่อย และเอื้อประโยชน์กลุ่มทุนรายใหญ่  อย่างไรก็ตาม สถานการณ์การชุมนุมเป็นไปอย่างสงบ ขณะที่เจ้าหน้าที่ตำรวจได้นำรั้วแผงเหล็ก พร้อมเจ้าหน้าที่ยืนแถวกั้น และมีการปิดกั้นการจราจรความสงบเรียบร้อย
รัฐมนตรีประจำสำนักนายกรัฐมนตรี กล่าวว่า รัฐบาลคำนึงถึงความเดือดร้อนของประชาชนทุกกลุ่ม และมีเจตนาที่ต้องการแก้ปัญหาสลากแพงโดยไม่มีการเลือกปฏิบัติกลุ่มใดกลุ่มหนึ่งเป็นการเฉพาะ  คำนึงถึงเพียงประชาชนทุกคนทั่วประเทศจะต้องได้รับความเป็นธรรม ต้องสามารถซื้อสลากฯ ได้ในราคา 80 บาท ขณะที่รัฐบาลมีความตั้งใจที่จะดูแลพี่น้องประชาชนที่เป็นผู้ค้าสลากทุกกลุ่มด้วยเช่นเดียวกัน ทั้งนี้ ในส่วนของรายละเอียดและข้อเท็จจริง ขอให้ผู้ค้าได้แจ้งประเด็นปัญหาดังกล่าวแก่สำนักงานสลากกินแบ่งรัฐบาลได้โดยตรง ซึ่งหากเป็นความเดือดร้อนที่เกิดขึ้นจริง  ทางรัฐบาลจะร่วมมือกับสำนักงานสลากกินแบ่งรัฐบาลและหน่วยงานที่เกี่ยวข้อง ให้ความช่วยเหลือ เยียวยาผู้ค้าสลากรายย่อยอย่างแน่นอน
...............................

ที่มา : https://www.thaigov.go.th/news/contents/details/56985