รัฐบาลไทย-ข่าวทำเนียบรัฐบาล-ผู้ช่วยโฆษก ศบค. เผย หน่วยงานที่เกี่ยวข้อง เตรียมประชุมหารือการปรับเปลี่ยนโรงพยาบาลสนาม มาตรการ Home isolation Community isolation และเตียงในระดับต่าง ๆ ช่วงบ่ายวันนี้


วันศุกร์ที่ 23 กรกฎาคม 2564
พิมพ์
ผู้ช่วยโฆษก ศบค. เผย หน่วยงานที่เกี่ยวข้อง เตรียมประชุมหารือการปรับเปลี่ยนโรงพยาบาลสนาม  มาตรการ Home isolation Community isolation และเตียงในระดับต่าง ๆ ช่วงบ่ายวันนี้
ผู้ช่วยโฆษก ศบค. เผย หน่วยงานที่เกี่ยวข้อง เตรียมประชุมหารือการปรับเปลี่ยนโรงพยาบาลสนาม  มาตรการ Home isolation Community isolation และเตียงในระดับต่าง ๆ ช่วงบ่ายวันนี้
วันนี้ (23 กรกฎาคม 2564)  ณ โถงกลาง ตึกสันติไมตรี ทำเนียบรัฐบาล แพทย์หญิง อภิสมัย ศรีรังสรรค์ ผู้ช่วยโฆษกศูนย์บริหารสถานการณ์การแพร่ระบาดของโรคติดเชื้อไวรัสโคโรนา 2019 (โควิด-19) ตอบคำถามสื่อมวลชน กรณีการขาดแคลนของบุคลากรทางการแพทย์ว่า จะมีการสรุปโรงพยาบาลสนาม และโรงพยาบาลที่สามารถดูแลผู้ป่วยในระดับต่าง ๆ ทั้งระดับสีเหลือง สีแดง ซึ่งจะมีการปรับเปลี่ยนพอสมควร ไม่ว่าจะเป็นโรงพยาบาลบุษราคัม ซึ่งก่อนหน้านี้ที่เป็นสีเหลือง จะมีการปรับเป็นสีแดงเพิ่ม โรงพยาบาลสนามสีเขียวที่มีอุปกรณ์และบุคลากรทางการแพทย์ก็จะพัฒนายกระดับเป็นโรงพยาบาลสนามสีเหลือง
ขณะเดียวกันในแง่ของบุคลากรทางการแพทย์ กระทรวงสาธารณสุขก็มีความเป็นห่วง ซึ่งก่อนหน้านี้ได้ขอความร่วมมือจากบุคลากรทางการแพทย์ต่างจังหวัดมาช่วย กทม. และปริมณฑล ซึ่งขณะนี้หลายจังหวัดก็มีสถานการณ์ที่หนักขึ้น ดังนั้นบุคลากรทางการแพทย์จึงมีความจำเป็นต้องกลับไปดูแลสถานการณ์ในพื้นที่จังหวัดเดิม อย่างไรก็ตามในวันนี้ทางกรมการแพทย์ กรุงเทพมหานคร กระทรวงสาธารณสุข ภาคประชาสังคมต่าง ๆ รวมทั้งสภากาชาดไทย จะมีการประชุมร่วมกันเวลา 15.00 น. ซึ่งจะมีการหารือในประเด็นต่าง ๆ อย่างครบถ้วน ทั้ง Home isolation และ Community isolation รวมทั้งเตียงในระดับสีเหลือง และสีแดง
ในตอนท้าย ผู้ช่วยโฆษก ศบค. กล่าวฝากไปยังสื่อมวลชน และพี่น้องประชาชนว่า ในวันนี้สภาพจิตใจทุกคนย่ำแย่ แต่ถ้าเรารวมกัน สามารถช่วยเหลือ พึ่งพาอาศัยกัน เป็นกระบอกเสียงซึ่งกันและกัน เชื่อว่าเราจะสามารถผ่านวิกฤตินี้ไปได้
...............................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/44052