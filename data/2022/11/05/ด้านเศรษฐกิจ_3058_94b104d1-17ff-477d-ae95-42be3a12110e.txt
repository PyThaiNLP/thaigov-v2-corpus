รัฐบาลไทย-ข่าวทำเนียบรัฐบาล-ธอส.ประเดิมยอดขายบ้านมือสองในงานประมูลออนไลน์ครั้งแรกของปี 3.3 Online Home Auction เพียง 1 ชั่วโมง ขายได้กว่า 103 ล้านบาท


วันศุกร์ที่ 4 มีนาคม 2565
พิมพ์
ธอส.ประเดิมยอดขายบ้านมือสองในงานประมูลออนไลน์ครั้งแรกของปี 3.3 Online Home Auction เพียง 1 ชั่วโมง ขายได้กว่า 103 ล้านบาท
ธอส.เผยผลการจัดงานประมูลบ้านมือสองออนไลน์ครั้งแรกของปี 2565 “3.3 Online Home Auction ประมูลบ้านมือสอง ธอส. ออนไลน์” ผ่าน Application : G H Bank Smart NPA เปิดประมูลเพียง 1 ชั่วโมง ขายได้ถึง 92 รายการ มูลค่ารวมกว่า 103 ล้านบาท
ธนาคารอาคารสงเคราะห์ เผยผลการจัดงานประมูลบ้านมือสองออนไลน์ครั้งแรกของปี 2565 “3.3 Online Home Auction ประมูลบ้านมือสอง ธอส. ออนไลน์” ผ่าน Application : G H Bank Smart NPA เปิดประมูลเพียง 1 ชั่วโมง ขายได้ถึง 92 รายการ มูลค่ารวมกว่า 103 ล้านบาท แบ่งเป็น ทรัพย์ในพื้นที่กรุงเทพฯ และปริมณฑล 17 ล้านบาท และทรัพย์ในส่วนภูมิภาค 86 ล้านบาท โดยทรัพย์ที่ประมูลขายได้ในราคาต่ำที่สุด คือ บ้านเดี่ยวในอำเภอเมืองลำปาง จ.ลำปาง ปิดประมูลในราคาเพียง 305,000 บาท พิเศษ!! สำหรับลูกค้าที่ชนะการประมูล จะได้รับส่วนลด On Top เพิ่มอีก 10% จากราคาที่ปิดประมูล หากโอนกรรมสิทธิ์ภายในวันที่ 31 พฤษภาคม 2565
นายฉัตรชัย ศิริไล กรรมการผู้จัดการ ธนาคารอาคารสงเคราะห์ (ธอส.) เปิดเผยว่า ตามที่ในวันนี้ (3 มีนาคม 2565) ธอส. ได้จัดงานประมูลบ้านมือสองออนไลน์ครั้งแรกของปี 2565 “3.3 Online Home Auction ประมูลบ้านมือสองธอส. ออนไลน์”  ผ่าน Application : G H Bank Smart NPA ในระหว่างเวลา 12.00-13.00 น. ผลปรากฏว่า สามารถจำหน่ายบ้านมือสอง ธอส. ทั่วประเทศได้ 92 รายการ คิดเป็นจำนวนเงินรวม 103 ล้านบาท แบ่งเป็นทรัพย์ที่ตั้งอยู่ในพื้นที่กรุงเทพฯ และปริมณฑล 12 รายการ จำนวนเงิน 17 ล้านบาท และทรัพย์ในส่วนภูมิภาค 80 รายการ จำนวนเงิน 86 ล้านบาท โดยทรัพย์ที่ประมูลขายได้ในราคาต่ำที่สุด คือ ทรัพย์ประเภทบ้านเดี่ยวในอำเภอเมืองลำปาง จ.ลำปาง ปิดประมูลในราคา 305,000 บาท เพิ่มขึ้นจากราคาตั้งต้นเพียงแค่ 5,000 บาทเท่านั้น ส่วนทรัพย์ที่ประมูลขายได้ในราคาสูงสุด คือ ทรัพย์ประเภทบ้านเดี่ยว ในอำเภอเมืองเชียงใหม่ จ.เชียงใหม่ ปิดประมูลได้ในราคาตั้งต้นที่ 3,850,000 บาท พิเศษ!! ผู้ที่ชนะการประมูลจะได้รับส่วนลด On Top เพิ่มอีก 10% จากราคาที่ปิดประมูล หากโอนกรรมสิทธิ์ภายในวันที่ 31 พฤษภาคม 2565 นอกจากนี้ ยังสามารถใช้ “ผลิตภัณฑ์สินเชื่อสำหรับซื้อทรัพย์ NPA ของธนาคารปี 2564” ตามหลักเกณฑ์และเงื่อนไขที่ธนาคารกำหนด อัตราดอกเบี้ย 0% ต่อปี นานสูงสุด 24 เดือน หรือใช้สิทธิ์ผ่อนดาวน์ดอกเบี้ย 0% นานสูงสุดถึง 48 เดือน และสามารถเข้าอยู่อาศัยได้ในระหว่างผ่อนดาวน์เพียงวางเงินจอง เงินประกันการเข้าอยู่อาศัย 1.5% ของราคาประมูล และวางเงินดาวน์งวดแรกเท่านั้น
สำหรับผู้ที่พลาดการมีบ้านในครั้งนี้ สามารถเข้าร่วมประมูลบ้านมือสอง ธอส. ครั้งต่อไปที่จะมีขึ้นในวันจันทร์ที่ 4 เมษายน 2565 สอบถามข้อมูลเพิ่มเติมได้ที่ G H Bank Call Center โทร. 0-2645-9000 หรือ Facebook Fanpage ธนาคารอาคารสงเคราะห์ หรือดูข้อมูลบ้านมือสอง ธอส. ได้ที่ www.ghbhomecenter.com, Mobile Application : G H Bank Smart NPA และ Line Official Account : @ghbnpa

ที่มา : https://www.thaigov.go.th/news/contents/details/52181