รัฐบาลไทย-ข่าวทำเนียบรัฐบาล-ผู้บริหารกระทรวงอุตสาหกรรม เยี่ยมชมการดำเนินงานศูนย์ปฏิบัติการและมาตรฐาน ของสถาบันไฟฟ้าและอิเล็กทรอนิกส์


วันพุธที่ 25 พฤษภาคม 2565
พิมพ์
ผู้บริหารกระทรวงอุตสาหกรรม เยี่ยมชมการดำเนินงานศูนย์ปฏิบัติการและมาตรฐาน ของสถาบันไฟฟ้าและอิเล็กทรอนิกส์
ผู้บริหารกระทรวงอุตสาหกรรม เยี่ยมชมการดำเนินงานศูนย์ปฏิบัติการและมาตรฐาน ของสถาบันไฟฟ้าและอิเล็กทรอนิกส์ เพื่อวางแผนเตรียมการรองรับการให้บริการทดสอบมาตรฐานสำหรับอุตสาหกรรมแห่งอนาคต
ผู้บริหารกระทรวงอุตสาหกรรม เยี่ยมชมการดำเนินงานศูนย์ปฏิบัติการและมาตรฐาน ของสถาบันไฟฟ้าและอิเล็กทรอนิกส์ เพื่อวางแผนเตรียมการรองรับการให้บริการทดสอบมาตรฐานสำหรับอุตสาหกรรมแห่งอนาคต
วันที่ 24 พฤษภาคม 2565 นายสุชาติ ไตรแสงรุจิระ ที่ปรึกษารัฐมนตรีว่าการกระทรวงอุตสาหกรรม พร้อมด้วยนายสุรพล ชามาตย์ รองปลัดกระทรวงอุตสาหกรรม และคณะ เข้าเยี่ยมชมการดำเนินงานศูนย์ปฏิบัติการและมาตรฐานของสถาบันไฟฟ้าและอิเล็กทรอนิกส์ ณ นิคมอุตสาหกรรมบางปู จังหวัดสมุทรปราการ โดยมี นายณรัฐ รุจิรัตน์ ผู้อำนวยการสถาบันไฟฟ้าและอิเล็กทรอนิกส์ และนายวิธีร์ ศรีมงคล ผู้อำนวยการฝ่ายปฏิบัติการทดสอบและสอบเทียบ พร้อมทีมงาน ให้การต้อนรับและนำเสนอทิศทางการดำเนินงานของสถาบันฯ
นายณรัฐ รุจิรัตน์ ผู้อำนวยการสถาบันไฟฟ้าและอิเล็กทรอนิกส์ กล่าวว่า สถาบันไฟฟ้าและอิเล็กทรอนิกส์เป็นสถาบันเครือข่ายอิสระเฉพาะทาง ภายใต้การกำกับดูแลของกระทรวงอุตสาหกรรม มีพันธกิจหลัก 5 ด้านประกอบด้วย 1) เป็นศูนย์ข้อมูลอุตสาหกรรมเชิงลึก เพื่อใช้เป็นแนวทางการพัฒนาและส่งเสริมอุตสาหกรรม 2) เป็นศูนย์พัฒนาและส่งเสริมอุตสาหกรรมด้านมาตรฐานผลิตภัณฑ์ไฟฟ้าและอิเล็กทรอนิกส์และกระบวนการ เพื่อการเข้าถึงตลาดการส่งออกทั้งในภูมิภาคอาเซียนและทั่วโลก 3) เป็นศูนย์ส่งเสริมและพัฒนาบุคลากรในอุตสาหกรรมและผู้ประกอบการ เพื่อสร้างสมรรถนะและขีดความสามารถในการแข่งขัน และสร้างเครือข่ายธุรกิจ 4) เป็นศูนย์ส่งเสริมการออกแบบและพัฒนาผลิตภัณฑ์ เพื่อสร้างมูลค่าเพิ่ม และ5) เป็นศูนย์ให้บริการทดสอบผลิตภัณฑ์ตามมาตรฐานในประเทศและมาตรฐานสากล รวมทั้งบริการสอบเทียบเครื่องมือวัดและทดสอบ
อุตสาหกรรมไฟฟ้าและอุปกรณ์อิเล็กทรอนิกส์เป็นอีกอุตสาหกรรมหนึ่งที่มีบทบาทสำคัญต่อการพัฒนาของเศรษฐกิจไทย  ซึ่งการเติบโตของอุตสาหกรรมส่วนหนึ่งเป็นผลมาจากการขยายการลงทุนของบริษัทเครื่องใช้ไฟฟ้าและสินค้าไอทีชั้นนำของโลก ได้สนใจเข้ามาลงทุนและขยายฐานการผลิตในประเทศไทย และทำให้เครื่องใช้ไฟฟ้าและสินค้าอิเล็กทรอนิกส์ที่ส่งออกจากไทยมีสัดส่วน เป็นอันดับต้น ๆ ของโลก เช่น เครื่องปรับอากาศและฮาร์ดดิสก์ไดร์ฟ เป็นต้น โดยในปี 2564 การส่งออกเครื่องใช้ไฟฟ้ามีมูลค่า 27,356.7 ล้านเหรียญสหรัฐฯ ขยายตัวจากปีก่อนร้อยละ 14.7 (%YoY) โดยส่งออกสินค้าไปตลาดอาเซียน สหภาพยุโรป และสหรัฐอเมริกาเพิ่มขึ้น ได้แก่ สายไฟฟ้า หม้อหุงข้าว หม้อแปลงไฟฟ้า คอมเพรสเซอร์ มอเตอร์ไฟฟ้า เครื่องปรับอากาศ เครื่องซักผ้า และตู้เย็น
ทางสถาบันไฟฟ้าฯ มีความพร้อมให้บริการทดสอบตามประกาศมาตรฐานบังคับที่กำหนด รวมทั้งคำปรึกษาแนะนำแล้ว ยังมีการกำหนดทิศทางในการพัฒนางานบริการของห้องปฏิบัติการ เพื่อรองรับและให้สอดคล้องกับอุตสาหกรรมเป้าหมาย เช่น อุตสาหกรรมยานยนต์สมัยใหม่ อุตสาหกรรมอิเล็กทรอนิกส์อัจฉริยะ อุตสาหกรรมหุ่นยนต์ อุตสาหกรรมดิจิทัล และอุตสาหกรรมเครื่องมือทางการแพทย์
ทั้งนี้ ด้วยปัจจุบันรัฐบาลได้มีนโยบายในการส่งเสริมการใช้รถยนต์ไฟฟ้า (EV) รวมทั้งการขยายฐานการผลิตในประเทศ โดย คณะรัฐมนตรี ได้เห็นชอบแพกเกจมาตรการสนับสนุนรถยนต์พลังงานไฟฟ้า หรือแพกเกจรถ EV ครอบคลุมรถ 3 ประเภท ได้แก่ รถยนต์ รถจักรยานยนต์ และรถกระบะ มีมาตรการยกเว้น ลดอากรขาเข้า ลดภาษีสรรพสามิต และให้เงินอุดหนุน ตั้งแต่ปี 2565-2568 เพื่อส่งเสริมให้ประชาชนใช้รถ EV มากขึ้น รวมทั้งมีเป้าหมายให้ไทยสามารถผลิตยานยนต์ไฟฟ้าได้เอง และสามารถแข่งขันได้ ตลอดจนรักษาการเป็นฐานการผลิตรถยนต์ที่สำคัญของโลก ซึ่งทางสถาบันไฟฟ้าฯ ได้พัฒนาด้านการทดสอบสำหรับกลุ่มผลิตภัณฑ์ยานยนต์ไฟฟ้าเช่นเดียวกัน อาทิ รถจักรยานยนต์ไฟฟ้า EV Charging Station EV Parts & Connector & Cables รวมทั้งแบตเตอรี่  โดยมีกลุ่มลูกค้า ได้แก่ กรมการขนส่ง สำนักงานมาตรฐานผลิตภัณฑ์อุตสาหกรรม การไฟฟ้าฝ่ายผลิต กสทช. ผู้ผลิต ผู้นำเข้าและส่งออกสินค้าไฟฟ้าและอิเล็กทรอนิกส์

ที่มา : https://www.thaigov.go.th/news/contents/details/55001