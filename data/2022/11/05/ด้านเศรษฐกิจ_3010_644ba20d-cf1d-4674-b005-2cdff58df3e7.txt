รัฐบาลไทย-ข่าวทำเนียบรัฐบาล-สมาคมธนาคารไทยผนึกกำลัง สตช.ยกระดับกระบวนการสกัดการถ่ายโอนเงินระหว่างบัญชีม้า


วันจันทร์ที่ 28 กุมภาพันธ์ 2565
พิมพ์
สมาคมธนาคารไทยผนึกกำลัง สตช.ยกระดับกระบวนการสกัดการถ่ายโอนเงินระหว่างบัญชีม้า
พิธีลงนามบันทึกข้อตกลงความร่วมมือในคดีอาชญากรรมทางเทคโนโลยีระหว่างสำนักงานตำรวจแห่งชาติ (สตช.) กับ สถาบันการเงิน
นายผยง ศรีวณิช ประธานสมาคมธนาคารไทย กล่าวในพิธีลงนามบันทึกข้อตกลงความร่วมมือในคดีอาชญากรรมทางเทคโนโลยีระหว่างสำนักงานตำรวจแห่งชาติ (สตช.) กับ สถาบันการเงิน ว่า ปัจจุบันอาชญากรรมทางเทคโนโลยีมีปริมาณเพิ่มขึ้นอย่างรวดเร็ว ซับซ้อน และเป็นเครือข่ายเชื่อมโยงกัน โดยอาศัยความก้าวหน้าของเทคโนโลยีสารสนเทศและการสื่อสาร หลอกลวงประชาชนให้หลงเชื่อและโอนเงินให้กับมิจฉาชีพ ก่อนจะโอนต่อไปยังกลุ่มเครือข่ายด้วยความรวดเร็ว ก่อให้เกิดความเสียหายแก่ประชาชนและลูกค้าธนาคารเป็นวงกว้างและทวีความรุนแรง ซึ่งทุกภาคส่วน รวมทั้งประชาชนทุกคนต้องเตรียมความพร้อม เพื่อป้องกันและรับมือกับภัยคุกคามทางเทคโนโลยีหรือความเสี่ยงในยุคเศรษฐกิจดิจิทัล
การลงนามในบันทึกข้อตกลงความร่วมมือในครั้งนี้ สมาคมธนาคารไทยและธนาคารสมาชิก ร่วมกับกองบัญชาการตำรวจสืบสวนสอบสวนอาชญากรรมทางเทคโนโลยีหรือตำรวจไซเบอร์ ได้นำเทคโนโลยีมายกระดับกระบวนการระหว่างประชาชน ตำรวจและภาคธนาคาร ผ่านโครงการระบบรับแจ้งความออนไลน์คดีอาชญากรรมทางเทคโนโลยี เพื่อเพิ่มประสิทธิภาพในกระบวนการสอบสวนดำเนินคดี ลดข้อจำกัดของประชาชนผู้เสียหายไม่ต้องเดินทางไปแจ้งความด้วยตนเองที่สถานีตำรวจท้องที่ ในช่วงที่มีความเสี่ยงจากการแพร่ระบาดของเชื้อโควิด-19 และช่วยสกัดการถ่ายโอนเงินระหว่างบัญชีม้าได้เร็วขึ้น ซึ่งจะเพิ่มโอกาสในการติดตามธุรกรรมและเพิ่มประสิทธิภาพการบริหารจัดการคดี สามารถติดตามและวิเคราะห์รูปแบบการกระทำผิดของมิจฉาชีพได้ครอบคลุมมากขึ้น
ทั้งนี้ สมาคมธนาคารไทยและธนาคารสมาชิกทุกแห่งพร้อมให้ความร่วมมือกับสำนักงานตำรวจแห่งชาติและหน่วยงานอื่นๆที่เกี่ยวข้อง อาทิ กระทรวงดิจิทัลเพื่อเศรษฐกิจและสังคม ธนาคารแห่งประเทศไทย กสทช. และผู้ให้บริการโทรศัพท์เคลื่อนที่ เพื่อวางระบบป้องกัน เตือนภัย ติดตาม และสื่อสารแจ้งเตือนเชิงรุกแก่ลูกค้าธนาคาร ตลอดจนยกระดับระบบป้องปรามอาชญากรรมทางเทคโนโลยีและภัยคุกคามจากการทำธุรกรรมต่างๆ  ให้มีประสิทธิภาพมากขึ้น และในอนาคตจะมีการต่อยอดให้ครอบคลุมคดีอาชญากรรมประเภทอื่นๆ เพื่อลดปริมาณคดีอาชญากรรมต่างๆ และเพิ่มความปลอดภัยทางการเงินให้ลูกค้าของธนาคาร เพื่อรักษาความมั่นคงทางไซเบอร์ของประเทศต่อไป ส่วนช่องทางการรับแจ้งความออนไลน์ คดีอาชญากรรมทางเทคโนโลยี คือ www.THAIPOLICEONLINE.com หรือที่ ศูนย์ปราบปรามอาชญากรรมทางเทคโนโลยี สำนักงานตำรวจแห่งชาติ สายด่วน 1441 หรือ 081-8663000

ที่มา : https://www.thaigov.go.th/news/contents/details/52025