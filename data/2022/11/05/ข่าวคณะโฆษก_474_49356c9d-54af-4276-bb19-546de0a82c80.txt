รัฐบาลไทย-ข่าวทำเนียบรัฐบาล-​รองโฆษกฯ แจ้ง ระบบลงทะเบียนขอรับรองมาตรฐาน SHA ปรับให้สะดวกขึ้นและเร็วขึ้นวอนผู้ประกอบการรายย่อยอย่ากังวล


วันจันทร์ที่ 8 พฤศจิกายน 2564
พิมพ์
​รองโฆษกฯ แจ้ง ระบบลงทะเบียนขอรับรองมาตรฐาน SHA ปรับให้สะดวกขึ้นและเร็วขึ้นวอนผู้ประกอบการรายย่อยอย่ากังวล
​รองโฆษกฯ แจ้ง ระบบลงทะเบียนขอรับรองมาตรฐาน SHA ปรับให้สะดวกขึ้นและเร็วขึ้นวอนผู้ประกอบการรายย่อยอย่ากังวล
นางสาวรัชดา ธนาดิเรก รองโฆษกประจำสำนักนายกรัฐมนตรี ได้ชี้แจงถึงข้อกังวลเกี่ยวกับการกำหนดหลักเกณฑ์เพื่อขอรับรองมาตรฐาน SHA ว่าอาจมีบางขั้นตอนที่ทำให้ผู้ประกอบการรายเล็กเข้าถึงได้ยาก เป็นการเสียโอกาสจากการดำเนินนโยบายเปิดประเทศ ทั้งนี้ ขอยืนยันว่ารัฐบาลมุ่งเน้นการดำเนินงานเพื่อเอื้อประโยชน์แก่คนทุกกลุ่มอย่างเท่าเทียมกัน และหากมีสิ่งใดที่ยังเป็นอุปสรรค หรือต้องแก้ไขเพื่อให้การบริการประชาชนมีประสิทธิภาพมากขึ้น รัฐบาลจะเร่งปรับปรุงโดยทันที
ในส่วนของการขอรับรองมาตรฐาน SHA นั้น โดยที่มาตรฐาน SHA เป็นแนวทางในการปฏิบัติตามมาตรการสาธารณสุขและมาตรฐานความปลอดภัยด้านสุขอนามัยสำหรับการบริการในภาคอุตสาหกรรมท่องเที่ยว ครอบคลุมทุกกิจการภาคท่องเที่ยวและภาคบริการ (10 กิจการ/กิจกรรม) ขณะนี้ ขั้นตอนการสมัครเพื่อรับมาตรฐาน SHA ได้มีการปรับปรุงแล้วไม่ให้ยุ่งยากซับซ้อน ส่วนข้อจำกัดที่เกิดขึ้นในช่วงแรก ผ่านการลงทะเบียนผ่านเว็บไซต์ www.ThailandSHA.com ทางการท่องเที่ยวแห่งประเทศไทยได้แก้ไขและพัฒนาระบบให้สอดรับกับจำนวนผู้ประกอบการที่สนใจลงทะเบียนมากขึ้น อาทิ ภาพถ่ายที่ใช้ประกอบการสมัคร สามารถใช้กล้องโทรศัพท์มือถือถ่ายได้ และปรับขั้นตอนการอนุมัติให้รวดเร็วขึ้น ขณะเดียวกัน การท่องเที่ยวแห่งประเทศไทย ยังได้เพิ่มช่องทางการลงทะเบียนให้กับผู้ประกอบการ โดยได้จัดตั้งศูนย์อำนวยความสะดวก และให้คำปรึกษาในการลงทะเบียน SHA (SHA Clinic) สำหรับผู้ประกอบการที่ไม่สามารถลงทะเบียนผ่านระบบออนไลน์ได้ โดยผู้ประกอบการสามารถเดินทางมาลงทะเบียนได้โดยตรง ณ บริเวณลานจอดรถชั้น G อาคารการท่องเที่ยวแห่งประเทศไทย สำนักงานใหญ่ ถนนเพชรบุรี เขตราชเทวี กรุงเทพมหานคร ตั้งแต่วันที่ 5 ถึง 19 พฤศจิกายน 2564 ตั้งแต่เวลา 10.00 - 16.00 น. ไม่เว้นวันหยุดราชการ
นางสาวรัชดาฯ ย้ำการดำเนินการของรัฐบาลทำเพื่อประชาชน นโยบายที่กำหนดขึ้นต้องการให้ประชาชนทุกคนเข้าถึงด้วยความเท่าเทียม พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ทราบดีและมีความห่วงใยจึงได้สั่งการให้หน่วยงานที่เกี่ยวข้องตรวจสอบ หากมีประเด็นไดที่ประชาชนยังไม่ได้รับความสะดวกเท่าที่ควรให้เร่งแก้ไขเพื่ออำนวยความสะดวกให้ประชาชนเข้าถึงสิทธิประโยชน์ที่กำหนดเป็นนโยบายให้ประชาชนทุกคน

ที่มา : https://www.thaigov.go.th/news/contents/details/47940