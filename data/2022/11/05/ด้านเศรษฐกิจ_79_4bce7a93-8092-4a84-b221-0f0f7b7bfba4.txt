รัฐบาลไทย-ข่าวทำเนียบรัฐบาล-อธิบดีกรมท่าอากาศยาน กระทรวงคมนาคม ลงพื้นที่ตรวจความพร้อมเพื่อรองรับนักท่องเที่ยวต่างประเทศ


วันจันทร์ที่ 21 มิถุนายน 2564
อธิบดีกรมท่าอากาศยาน กระทรวงคมนาคม ลงพื้นที่ตรวจความพร้อมเพื่อรองรับนักท่องเที่ยวต่างประเทศ
และให้ท่าอากาศยานสุราษฎร์ธานี จัดทำแผนงานการเตรียมความพร้อมรองรับนักท่องเที่ยวต่างประเทศ โดยเน้นย้ำให้เร่งดำเนินการแล้วเสร็จภายในวันที่ 5 กรกฎาคม 2564
วานนี้ (20 มิ.ย. 2564) นายอภิรัฐ ไชยวงศ์น้อย อธิบดีกรมท่าอากาศยาน (อทย.) พร้อมด้วยนายวิทวัส ภักดีสันติสกุล รองอธิบดีกรมท่าอากาศยาน(ด้านเศรษฐกิจ) ลงพื้นที่ท่าอากาศยานสุราษฎร์ธานีเพื่อตรวจเยี่ยมและติดตามการเตรียมความพร้อมรองรับนักท่องเที่ยวต่างประเทศ โดยมีนายสุขสวัสดิ์ สุขวรรณโณ ผู้อำนวยการท่าอากาศยานสุราษฎร์ธานี เจ้าหน้าที่และหน่วยงานที่เกี่ยวข้องให้การต้อนรับ
โดยได้มีการวางแผนการปฎิบัติงานเพื่อรองรับนักท่องเที่ยว ไว้ 2 แนวทาง ได้แก่
1.) กรณีนักท่องเที่ยวต่างประเทศเข้ามาท่าอากาศยานสุราษฎร์ธานี ในเดือนพฤศจิกายน 2564 จะใช้พื้นที่อาคารผู้โดยสารฝั่งระหว่างประเทศ (อยู่ระหว่างการก่อสร้าง จะแล้วเสร็จในช่วงเดือนพฤศจิกายน 2564) โดยท่าอากาศยานจะดำเนินการเร่งให้ผู้รับเหมาดำเนินการก่อสร้าง ให้แล้วเสร็จก่อนกำหนดการเดิมที่อยู่ในช่วงเดือนตุลาคม 2564 รวมถึงดำเนินการร่างข้อปฏิบัติมาตรการปฏิบัติงานตามขั้นตอน (Standard Operating Procedure : SOP) ประสานผู้ประกอบการ สายการบินและหน่วยงานที่เกี่ยวข้อง เพื่อจัดระบบการจัดการเกี่ยวกับการขนส่งผู้โดยสาร
2.) กรณีนักท่องเที่ยวต่างประเทศเข้ามาท่าอากาศยานสุราษฎร์ธานี ก่อนเดือนพฤศจิกายน 2564 จะใช้พื้นที่ฝั่งอาคารผู้โดยสารในประเทศที่มีอยู่เดิม ประสานหน่วยงานที่เกี่ยวข้อง ได้แก่ ด่านตรวจคนเข้าเมือง ด่านศุลกากร ด่านควบคุมโรคติดต่อระหว่างประเทศ ด่านตรวจพืชและกักกันสัตว์สุราษฎร์ธานี เพื่อจัดเตรียมอุปกรณ์ที่จำเป็นในการปฏิบัติงาน ดำเนินการจัดการเกี่ยวกับการจัดตารางเวลาบิน โดยคำนึงถึงเที่ยวบินภายในประเทศและระหว่างประเทศ ให้ใช้ระยะเวลาในการปฏิบัติงานห่างกัน 3 ชั่วโมง รวมทั้งประสานหน่วยงานที่เกี่ยวข้องกับการจัดตารางเวลาบิน เช่น สำนักงานการบินพลเรือนแห่งประเทศไทย (กพท.) บริษัท วิทยุการบินไทยแห่งประเทศไทย (บวท.)  ผู้แทนสายการบิน และ บริษัท ท่าอากาศยานไทย จำกัด (มหาชน) (ทอท. )
ดำเนินการร่างข้อปฏิบัติมาตรการปฏิบัติงานตามขั้นตอน (Standard Operating Procedure : SOP) ประสานผู้ประกอบการและสายการบิน เพื่อจัดระบบการจัดการเกี่ยวกับการขนส่งผู้โดยสาร
ทั้งนี้ อทย.ได้สั่งการให้ผู้อำนวยการท่าอากาศยานสุราษฎร์ธานี จัดทำแผนงานการเตรียมความพร้อมรองรับนักท่องเที่ยวต่างประเทศ โดยเน้นย้ำให้เร่งดำเนินการแล้วเสร็จภายในวันที่ 5 กรกฎาคม 2564 เพื่อให้มีความพร้อมในการให้บริการตามนโยบายรัฐบาล โดยจะต้องดำเนินการให้สอดคล้องตามมาตรการเฝ้าระวังโรคติดเชื้อไวรัสโคโรน่า 19 (Covid-19) ของกระทรวงสาธารณสุข และจังหวัดสุราษฎร์ธานี มาตรการเดินทางเข้าออกระหว่างประเทศที่เป็นไปตามหลักสากล และเป็นไปตามข้อปฏิบัติมาตรการปฏิบัติงาน (Standard Operating Procedure : SOP) ของทุกหน่วยงาน เพื่อให้การปฏิบัติงานร่วมกันในการเปิดรับนักท่องเที่ยวต่างชาติเป็นไปด้วยความเรียบร้อย

ที่มา : https://www.thaigov.go.th/news/contents/details/42906