รัฐบาลไทย-ข่าวทำเนียบรัฐบาล-ก.เกษตรฯ Kickoff แคมเปญ “EnjoyDairy” ในงานวันดื่มนมโลก 2565 (World Milk Day 2022)


วันพุธที่ 1 มิถุนายน 2565
ก.เกษตรฯ Kickoff แคมเปญ “EnjoyDairy” ในงานวันดื่มนมโลก 2565 (World Milk Day 2022)
ก.เกษตรฯ Kickoff แคมเปญ “EnjoyDairy” ในงานวันดื่มนมโลก 2565 (World Milk Day 2022) เพื่อกระตุ้นให้คนไทยทุกเพศทุกวัยดื่มนมเพื่อสุขภาพที่ดีในทุกวัน
นายประภัตร  โพธสุธน รัฐมนตรีช่วยว่าการกระทรวงเกษตรและสหกรณ์ เปิดเผยภายหลังเป็นประธานเปิดงาน
วันดื่มนมโลก 1 มิถุนายน ประจำปี 2565 (World Milk Day 2022) โดยมี นายสัตวแพทย์ชัยวัฒน์ โยธคล รองอธิบดีกรมปศุสัตว์       ดร.จงรัก วัชรินทร์รัตน์ อธิการบดีมหาวิทยาลัยเกษตรศาสตร์ และหน่วยงานที่เกี่ยวข้องเข้าร่วมด้วยณ อาคารจักรพันธ์เพ็ญศิริ มหาวิทยาลัยเกษตรศาสตร์ วิทยาเขตบางเขน กรุงเทพฯ ว่า ตามที่องค์การอาหารและเกษตรแห่งสหประชาชาติ (Food and Agriculture Organization of the United Nations: FAO) ได้กำหนดให้วันที่1 มิถุนายนของทุกปี เป็น“วันดื่มนมโลก” หรือ “World Milk Day” เพื่อให้ประเทศและองค์กรต่างๆ ให้ความสำคัญและร่วมกันจัดกิจกรรมรณรงค์บริโภคนม กระทรวงเกษตรและสหกรณ์ จึงได้จัดกิจกรรมรณรงค์บริโภคนมโดยในปี2565 โดยกำหนดแคมเปญว่า “EnjoyDairy” ภายใต้แนวคิด “สร้างความสุข เสริมภูมิคุ้มกัน     ดื่มนมทุกวัน ดื่มได้ทุกวัย บริโภคนมได้หลากหลายเมนู” เพื่อเป็นการกระตุ้นให้คนไทยทุกเพศ ทุกวัยหันมาบริโภคนมมากยิ่งขึ้น         เพื่อสุขภาพที่ดีของประชาชน และยังช่วยส่งเสริมอาชีพให้กับเกษตรกรไทยผู้เลี้ยงโคนมให้มีรายได้ที่มั่นคงและยั่งยืน
“กระทรวงเกษตรฯ ได้สนับสนุนนโยบายของรัฐบาล โดยได้จัดกิจกรรมรณรงค์บริโภคนมในปี 2565 นี้ เพื่อเป็นการรณรงค์ให้ประชาชนชาวไทยหันมาดื่นนมสร้างความเข้าใจ การรับรู้ในวงกว้าง อีกทั้งเป็นการช่วยให้เกษตรกรผู้เลี้ยงโคนมไทยมีความมั่นคงด้านอาชีพการเลี้ยงโคนม และให้เป็นไปตามวัตถุประสงค์ของนโยบายคณะกรรมการโคนมและผลิตภัณฑ์นม ในการส่งเสริมการบริโภคนมของคนไทยให้เพิ่มขึ้นจาก 18 ลิตร/คน/ปี เป็น 25 ลิตร/คน/ปี ภายในปี 2570” รมช.ประภัตร กล่าว
นายสัตวแพทย์ชัยวัฒน์  โยธคล รองอธิบดีกรมปศุสัตว์ กล่าวเพิ่มเติมว่า การจัดกิจกรรมวันดื่มนมโลกได้รับความร่วมมือและบูรณาการร่วมกันระหว่างกระทรวงเกษตรและสหกรณ์ โดยกรมปศุสัตว์ กรมส่งเสริมสหกรณ์ สำนักงานการปฏิรูปที่ดินเพื่อเกษตรกรรม องค์การส่งเสริมกิจการโคนมแห่งประเทศไทย กรมอนามัย มหาวิทยาลัยเกษตรศาสตร์และเครือข่ายภาคีต่างๆ ได้แก่ เครือข่ายนมดีทุกวัยดื่มได้ทุกวัน ชุมนุมสหกรณ์โคนมแห่งประเทศไทย จำกัด สมาคมสัตวบาลแห่งประเทศไทยในพระราชูปถัมภ์ สมาคมผู้เลี้ยงโคนมไทยโฮลสไตน์ฟรีเชียน สมาคมอุตสาหกรรมนมและอาหาร สมาคมอุตสาหกรรมผลิตภัณฑ์อาหารนมไทย สมาคมผู้ผลิตนมพาสเจอร์ไรส์    และชุมนุมสหกรณ์โคนมแห่งประเทศไทย จำกัด ซึ่งภายในงานมีกิจกรรมที่น่าสนใจอย่างมากมาย เช่น การออกบูธจำหน่ายสินค้าของบริษัทห้างร้านต่างๆ สาธิตการทำเมนูจากนมและเลือกซื้อผลิตภัณฑ์นม กิจกรรมถ่ายภาพหรือวีดีโอคู่กับนมหรือผลิตภัณฑ์นมโพสต์และแชร์ลุ้นรับนมดื่มฟรี การจำหน่ายผลิตภัณฑ์นมราคาพิเศษผ่านโซเชียลมีเดีย และกิจกรรมอภิปรายให้ความรู้เรื่องนมในหัวข้อต่างๆ     เป็นต้น โดยกิจกรรมดังกล่าวจะจัดภายในวันที่ 1 มิถุนายน 2565 จนถึงเวลา 18.00 น.

ที่มา : https://www.thaigov.go.th/news/contents/details/55271