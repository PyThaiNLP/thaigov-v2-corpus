รัฐบาลไทย-ข่าวทำเนียบรัฐบาล-โฆษก ศบค. เผยภาพรวมการจองห้องหลังเปิดรับนักท่องเที่ยว Phuket Sandbox เป็นไปด้วยดี ย้ำเร่งฉีดวัคซีนให้กับผู้สูงอายุและ 7 กลุ่มเสี่ยงเพื่อลดอัตราการเสียชีวิต


วันจันทร์ที่ 5 กรกฎาคม 2564
พิมพ์
โฆษก ศบค. เผยภาพรวมการจองห้องหลังเปิดรับนักท่องเที่ยว Phuket Sandbox เป็นไปด้วยดี ย้ำเร่งฉีดวัคซีนให้กับผู้สูงอายุและ 7 กลุ่มเสี่ยงเพื่อลดอัตราการเสียชีวิต
โฆษก ศบค. เผยภาพรวมการจองห้องหลังเปิดรับนักท่องเที่ยว Phuket Sandbox เป็นไปด้วยดี ย้ำเร่งฉีดวัคซีนให้กับผู้สูงอายุและ 7 กลุ่มเสี่ยงเพื่อลดอัตราการเสียชีวิต
วันนี้ (5 กรกฎาคม 2564) เวลา 12.30 น. ณ โถงกลาง ตึกสันติไมตรี ทำเนียบรัฐบาล นายแพทย์ทวีศิลป์ วิษณุโยธิน โฆษกศูนย์บริหารสถานการณ์โควิด-19 (ศบค.) กล่าวถึงกรณี Phuket Sandbox พบผู้ป่วยติดเชื้อชาวไทยเดินทางไปในหลายจุดด้วยกัน โดยตั้งแต่วันที่ 1 ก.ค. – 4 ก.ค. มีชาวต่างชาติและชาวไทยเดินทางเข้าจังหวัดภูเก็ต 1,893 คน ตรวจแล้วไม่พบเชื้อ 1,764 และอยู่ระหว่างรอผล 129 คน โดยคณะกรรมการโรคติดต่อประจำจังหวัดขอความร่วมมือชาวไทยที่จะเดินทางเข้าจังหวัดภูเก็ต จะต้องได้รับการฉีดวัคซีน 2 เข็ม อย่างน้อย 14 วัน ถึงจะเดินทางเข้ามาได้ เช่นเดียวกับชาวต่างชาติ
โฆษก ศบค. ยังรายงานภาพรวมอุตสาหกรรมท่องเที่ยวภูเก็ต หลังเปิด Phuket Sandbox อย่างเป็นทางการ มีนักท่องเที่ยวเดินทางมายังจังหวัดภูเก็ต 7,347 คน ยอดจองห้องพัก90,861 คืนด้วยกัน โดยพบว่า ยอดเข้าพักที่ ต.ป่าตอง มากที่สุด หลังความสำเร็จ  Phuket Sandbox แล้ว  ก็จะเดินหน้าเปิดการท่องเที่ยว เกาะสมุย และเกาะพะงัน ต่อไป
ทั้งนี้ โฆษก ศบค. ยังตอบคำถามถึงการบริหารจัดการเตียงเพื่อรองรับผู้ป่วยติดเชื้อที่อยู่ระหว่างการรอเตียงเพื่อเข้ารับการรักษา โดย โฆษก ศบค. ย้ำว่า เชื้อไวรัสโควิด-19 ที่แพร่ระบาดในปัจจุบันคือ สายพันธุ์เดลต้า หรือ สายพันธุ์อินเดีย ทำให้การรักษาผู้ป่วย 1 คนจะใช้เวลา 14 วัน อาจทำให้ใช้ทรัพยากรเตียงเป็นจำนวนมาก ทั้งการปรับโรงพยาบาลจะสำรองสำหรับผู้ป่วยสีแดงและสีเหลือง และสำรองพื้นที่สำหรับผู้ป่วยสีเขียวในโรงพยาบาลสนาม และยกระดับการ Home Isolation แยกกักที่บ้านและในชุมชน ในกรุงเทพมหานครและจังหวัดอื่น ๆ  จำกัดพื้นที่ชุมชน อาทิ เถียงนาโมเดล แยกกักตัวในวัด แปลงตลาดเป็นโรงพยาบาลสนาม เพื่อเร่งนำผู้ป่วยติดเชื้อหรือกลุ่มเสี่ยงออกจากในพื้นที่จำกัดวงการแพร่ระบาด ขณะเดียวกัน โฆษก ศบค. ยืนยันว่าจะต้องเร่งดำเนินการฉีดวัคซีนแก่ผู้สูงอายุ และกลุ่มผู้ป่วย 7 โรคเรื้อรัง เพื่อลดอัตราการการติดเชื้อและการเสียชีวิตให้ได้มากที่สุด
.....................

ที่มา : https://www.thaigov.go.th/news/contents/details/43460