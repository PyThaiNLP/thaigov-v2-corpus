รัฐบาลไทย-ข่าวทำเนียบรัฐบาล-รมว.เฮ้ง ห่วงลูกจ้างเหตุเตาหลอมระเบิด สั่งกสร. ลงพื้นที่ตรวจสอบทันที


วันศุกร์ที่ 18 กุมภาพันธ์ 2565
พิมพ์
รมว.เฮ้ง ห่วงลูกจ้างเหตุเตาหลอมระเบิด สั่งกสร. ลงพื้นที่ตรวจสอบทันที
รมว.แรงงาน ห่วงลูกจ้างเหตุเตาหลอม บริษัท ไฮเอฟฟิซิเอ็นซี่ จำกัด ระเบิด เป็นเหตุให้ลูกจ้างเสียชีวิต 1 ราย สั่งกสร.ตรวจสอบทันที เรียกนายจ้างสอบสาเหตุ 22 กุมภาฯนี้
นายสุชาติ ชมกลิ่น รัฐมนตรีว่าการกระทรวงแรงงาน เปิดเผยว่า เมื่อวันที่ 17 กุมภาพันธ์ 2565 เกิดอุบัติเหตุเตาหลอมของบริษัท ไฮเอฟฟิซิเอ็นซี่ จำกัดตั้งอยู่เลขที่ 68 ตำบลแปลงยาว อำเภอแปลงยาว จังหวัดฉะเชิงเทรา ระเบิด ทำให้มีลูกจ้างที่ปฏิบัติงานในพื้นที่เสียชีวิต และได้รับบาดเจ็บนั้น กระทรวงแรงงานไม่นิ่งนอนใจ พร้อมกำชับเจ้าหน้าที่หน่วยงานที่เกี่ยวข้องลงพื้นที่ตรวจสอบทันที
นายสุชาติ กล่าวต่อไปว่า ตนได้สั่งการให้กรมสวัสดิการและคุ้มครองแรงงานส่งพนักงานตรวจความปลอดภัย ศูนย์ความปลอดภัยในการทำงานเขต 10 ลงพื้นที่เข้าตรวจสอบ พบว่านายชาญชัย เขียวแก่ ผู้รับเหมา(ผู้เสียชีวิต) กำลังซ่อมแซมเตาหลอม ขณะที่เชื่อมท่อส่งก๊าซของเตาหลอม ภายในอาคารของบริษัทฯ เตาหลอมได้เกิดระเบิดขึ้นเนื่องจากยังมีก๊าซอยู่ภายในท่อส่งก๊าซ จึงทำให้เกิดการระเบิด ส่งผลให้นายชาญชัย เขียวแก่เสียชีวิตในที่เกิดเหตุ และมีผู้ได้รับบาดเจ็บอีกจำนวน 4 คน เป็นชาวเมียนมา จำนวน 3 คน และชาวจีน 1 คน ซึ่งเป็นลูกจ้างของบริษัทฯ ขณะนี้ผู้ได้รับบาดเจ็บได้ส่งไปรักษาตัวที่โรงพยาบาลพุทธโสธร อำเภอเมืองฉะเชิงเทรา จังหวัดฉะเชิงเทรา
“วันนี้ผมได้รับรายงานจากนายนิยม สองแก้ว อธิบดีกรมสวัสดิการและคุ้มครองแรงงานว่ากรมสวัสดิการและคุ้มครองแรงงานได้ส่งพนักงานตรวจความปลอดภัย ศูนย์ความปลอดภัยในการทำงานเขต 10 พร้อมทั้งพนักงานตรวจแรงงาน สำนักงานสวัสดิการและคุ้มครองแรงงานจังหวัดฉะเชิงเทรา และหน่วยงานที่เกี่ยวข้องเข้าให้ความช่วยเหลือในวันนี้ เรื่องของการประสานดูแลรักษาพยาบาลผู้บาดเจ็บ สิทธิประโยชน์ตามกฎหมาย และด้านคุ้มครองแรงงาน พร้อมทั้งจะเรียกนายจ้าง และผู้ที่เกี่ยวข้อง เพื่อสอบหาข้อเท็จจริงเพิ่มเติมในวันที่ 22 กุมภาพันธ์ 2565 ว่านายจ้างมีการฝ่าฝืนโดยไม่ปฏิบัติตามพระราชบัญญัติ ความปลอดภัยอาชีวอนามัย และสภาพแวดล้อมในการทํางานพ.ศ. 2554 และกฎกระทรวง กำหนดมาตรฐานในการบริหาร จัดการ และดำเนินการด้านความปลอดภัย อาชีวอนามัยและสภาพแวดล้อมในการทำงานเกี่ยวกับเครื่องจักร ปั้นจั่น และหม้อน้ำ พ.ศ. 2564 หรือไม่ ซึ่งถ้าหากนายจ้างไม่ปฏิบัติตามกฎหมายดังกล่าวจะดำเนินการตามกฎหมายต่อไป” นายสุชาติ กล่าวทิ้งท้าย

ที่มา : https://www.thaigov.go.th/news/contents/details/51678