รัฐบาลไทย-ข่าวทำเนียบรัฐบาล-โฆษกฯ เผย "นายก ฯ" ขอบคุณประชาชนวางใจการทำงานของรัฐบาล ในสถานการณ์โควิด-19 และการสู้รบระหว่างยูเครน-รัสเซีย


วันอาทิตย์ที่ 6 มีนาคม 2565
พิมพ์
โฆษกฯ เผย "นายก ฯ" ขอบคุณประชาชนวางใจการทำงานของรัฐบาล ในสถานการณ์โควิด-19 และการสู้รบระหว่างยูเครน-รัสเซีย
โฆษกฯ เผย "นายก ฯ"  ขอบคุณประชาชนวางใจการทำงานของรัฐบาล ในสถานการณ์โควิด-19 และการสู้รบระหว่างยูเครน-รัสเซีย  โดยผลสำรวจ SUPER POLL อันดับ 1 ชี้ประชาชนเชื่อมั่นมาตรการช่วยเหลือประชาชนยามวิกฤติ ร้อยละ 82.4
วันที่ 6 มีนาคม 2565 นายธนกร วังบุญคงชนะ โฆษกประจำสำนักนายกรัฐมนตรี เผยพลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ขอบคุณประชาชนที่ให้ความไว้วางใจการทำงานของรัฐบาล  ซึ่งนายกรัฐมนตรีบริหารจัดการเพื่อรับมือสถานการณ์โควิด-19 ทุกระยะตั้งแต่เริ่มระบาด ทั้งยังติดตามผลกระทบจากวิกฤติการสู้รบระหว่างยูเครน-รัสเซียอย่างใกล้ชิด   โดยเตรียมพร้อมกำลังคน ยา เวชภัณฑ์ วัคซีน ระบบบริการ และการมีส่วนร่วมของภาคส่วนต่างๆ ในการควบคุมการแพร่ระบาดไวรัสโควิด-19 และแม้ว่า ขณะนี้จะพบผู้ติดเชื้อในประเทศเป็นจำนวนมาก แต่สถานการณ์อยู่ในระยะทรงตัวและชะลอการเพิ่มจำนวน  กระทรวงสาธารณสุข คาดว่า สถานการณ์การติดเชื้อในประเทศจะดีขึ้นตามลำดับและเข้าสู่การเป็นโรคประจำถิ่นในต้นเดือนกรกฎาคมนี้   พร้อมกันนี้นายกรัฐมนตรียังติดตามผลกระทบจากสถานการณ์ความตึงเครียดของวิกฤติการสู้รบระหว่างยูเครน-รัสเซีย ที่ส่งผลให้พลังงานราคาสูงขึ้น ได้ประชุมและสั่งการให้หน่วยงานที่เกี่ยวข้องเร่งดำเนินการ หามาตรการที่เหมาะสม แบ่งเบาภาระค่าใช้จ่าย และ บรรเทาภาระหนี้สินของประชาชน  ขณะเดียวกัน ยังกระตุ้นการลงทุนภาครัฐและเอกชน เพื่อรักษาการจ้างงาน เพิ่มขีดความสามารถในการแข่งขันของประเทศ รวมถึงการเพิ่มโอกาสในการสร้างรายได้ให้แก่ประชาชนอย่างทั่วถึงและเสมอภาค
ล่าสุด ผลสำรวจของซูเปอร์โพล (SUPER POLL) จากการสำรวจระหว่างวันที่ 1-4 มีนาคม จากประชาชนทุกสาขาอาชีพทั่วประเทศจำนวน 1,145 ชี้ ประชาชนมีความเชื่อมั่นต่อรัฐบาลในสถานการณ์วิกฤติโควิด-19 และการสู้รบระหว่างยูเครน-รัสเซีย โดยอันดับ 1 ร้อยละ 82.4 เชื่อมั่นต่อมาตรการช่วยเหลือประชาชนด้านต่าง ๆ ยามวิกฤติ เช่น โครงการคนละครึ่ง อันดับ 2 ร้อยละ 78.5 เชื่อมั่นต่อรัฐบาลในการแสดงท่าทีเป็นกลางทางการเมืองระหว่างประเทศ ยึดหลักมนุษยธรรมสากล เรียกร้องการถอนทหาร และอันดับ 3 ร้อยละ 73.4 เชื่อมั่นต่อรัฐบาลในการจัดการแก้ปัญหาต่าง ๆ ช่วงวิกฤติโควิด-19 และผลกระทบจากการสู้รบระหว่างยูเครน-รัสเซีย
สำหรับสถานการณ์การแพร่ระบาดของโควิด-19 วันนี้ พบผู้ติดเชื้อโควิด-19 รายใหม่ 21,881 ราย จำแนกเป็น ผู้ติดเชื้อในประเทศ 21,747 ราย และผู้ป่วยมาจากต่างประเทศ 134 ราย ผู้เสียชีวิตเพิ่มขึ้น 59 ราย ผู้ที่กำลังรักษาตัว 232,521 ราย และมียอดผู้ที่หายป่วยกลับบ้านแล้ว 21,448 ราย ทำให้มียอดผู้ป่วยยืนยันสะสมตั้งแต่ 1 ม.ค. 65 จำนวน 803,260 ราย จำนวนผู้ที่หายป่วยสะสมจำนวน 602,445 ราย ขณะที่รายงานภาพรวมการฉีดวัคซีนโควิด-19 สรุปจำนวนผู้ที่ได้รับได้รับวัคซีนสะสม ตั้งแต่ 28 ก.พ. 64 - 5 มี.ค. 5 รวม 124,843,666 โดส ใน 77 จังหวัด แบ่งเป็นผู้ได้รับวัคซีนเข็มที่ 1 สะสม 53,930,146 โดส ผู้ได้รับวัคซีนเข็มที่ 2 สะสม 49,845,409 โดส ผู้ได้รับวัคซีนเข็มที่ 3 สะสม 19,308,393 โดส และผู้ได้รับวัคซีนเข็มที่ 4 สะสม 1,759,718 โดส
-------------

ที่มา : https://www.thaigov.go.th/news/contents/details/52231