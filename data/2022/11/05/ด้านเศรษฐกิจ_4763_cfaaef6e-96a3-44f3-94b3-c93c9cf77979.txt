รัฐบาลไทย-ข่าวทำเนียบรัฐบาล-บขส. จัดเตรียมเจ้าหน้าที่อำนวยความสะดวกประชาชนเดินทางในช่วงวันหยุดยาว ระหว่างวันที่ 12 - 14 สิงหาคม 2565


วันพฤหัสบดีที่ 11 สิงหาคม 2565
บขส. จัดเตรียมเจ้าหน้าที่อำนวยความสะดวกประชาชนเดินทางในช่วงวันหยุดยาว ระหว่างวันที่ 12 - 14 สิงหาคม 2565
......
นายสัญลักข์ ปัญวัฒนลิขิต กรรมการผู้จัดการใหญ่ บริษัท ขนส่ง จำกัด กระทรวงคมนาคม เปิดเผยว่า บริษัท ขนส่ง จำกัด (บขส.) ได้เตรียมความพร้อมจัดการเดินรถในช่วงวันหยุดต่อเนื่อง 3 วัน (วันแม่แห่งชาติ) ระหว่างวันที่ 12 - 14 สิงหาคม 2565 เพื่ออำนวยความสะดวกและรองรับการเดินทางของประชาชนเดินทางกลับภูมิลำเนาและท่องเที่ยว โดย บขส. ได้เตรียมจัดรถโดยสาร (รถ บขส. รถร่วมและ รถตู้) ในเที่ยวไปและเที่ยวกลับ ประมาณ 3,000 เที่ยว รองรับผู้โดยสารได้กว่า 35,000 คน โดยคาดการณ์ว่า ในช่วงวันหยุดนี้จะมีประชาชนเดินทางเพิ่มขึ้นกว่าปกติ เนื่องจากเป็นช่วงวันหยุดสุดสัปดาห์ และประชาชนได้จองตั๋วโดยสารล่วงหน้า ของ บขส.และรถร่วม แล้วประมาณ 80% โดยคาดว่าประชาชนจะเริ่มทยอยเดินทางในเส้นทางสายยาว ตั้งแต่ช่วงเย็นวันนี้ (11 สิงหาคม 2565) และเดินทางกลับในช่วงเย็นวันที่ 14 สิงหาคม 2565 ส่วนในเส้นทางสายสั้นซึ่งมีระยะทางไม่เกิน 300 กิโลเมตร คาดว่าจะมีการเดินทางต่อเนื่องตลอดทั้งวัน ปัจจุบัน บขส. เปิดให้บริการเดินรถเส้นทางภาคเหนือ 15 เส้นทาง ภาคตะวันออกเฉียงเหนือและภาคตะวันออก 19 เส้นทาง ภาคใต้ 15 เส้นทาง และเส้นทางระหว่างประเทศไทย - สปป.ลาว 9 เส้นทาง ผู้โดยสารสามารถตรวจสอบตารางการเดินรถได้ที่ช่องจำหน่ายตั๋ว ณ สถานีเดินรถ บขส. ทั่วประเทศ และสามารถจองตั๋วล่วงหน้า ผ่านช่องทางต่าง ๆ อาทิ Application E-Ticket เว็บไซต์ บขส. www.transport.co.th เคาน์เตอร์เซอร์วิส และตัวแทนจำหน่ายตั๋วของ บขส. หรือสอบถามข้อมูลการเดินทาง เพิ่มเติมได้ที่ call center 1490 เรียก บขส. ตลอด 24 ชั่วโมง ทั้งนี้ บขส. พร้อมอำนวยความสะดวกประชาชนเดินทางกลับภูมิลำเนา และได้ดำเนินการตามนโยบายของนายศักดิ์สยาม ชิดชอบ รัฐมนตรีว่าการกระทรวงคมนาคม ที่ได้กำชับให้ดูแลประชาชนให้ได้รับบริการที่สะดวก ปลอดภัย และได้เน้นย้ำให้ทุกฝ่ายที่เกี่ยวข้อง ปฏิบัติตามมาตรการ 4 พร้อม คือ รถโดยสารพร้อม คนพร้อม สถานีพร้อม บริการพร้อม ควบคู่กับการป้องกันและควบคุมการแพร่ระบาดของโรคติดเชื้อไวรัส COVID-19 อย่างเคร่งครัด
กรรมการผู้จัดการใหญ่ บขส. กล่าวเพิ่มเติมว่า ขณะนี้ บขส. ยังไม่ได้ปรับขึ้นค่าโดยสาร ตามมติของคณะกรรมการควบคุมการขนส่งทางบกกลางที่ให้รถโดยสาร หมวด 2 และหมวด 3 ขึ้นค่าโดยสารกิโลเมตรละ 5 สตางค์ โดย บขส. จะตรึงราคาค่าโดยสารในอัตราเดิมไปจนถึงวันที่ 30 กันยายน 2565 เพื่อช่วยแบ่งเบาภาระค่าครองชีพให้กับประชาชน ตามนโยบายของกระทรวงคมนาคม รวมทั้งให้สิทธิ์ส่วนลดค่าโดยสาร 5% แก่ลูกค้าสมาชิก บขส. Card อีกด้วย

ที่มา : https://www.thaigov.go.th/news/contents/details/57910