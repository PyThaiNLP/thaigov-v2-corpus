รัฐบาลไทย-ข่าวทำเนียบรัฐบาล-สธ.เสนอ ศบค.พรุ่งนี้ผ่อนคลายเปิดบางกิจการด้วยมาตรการ COVID Free


วันพฤหัสบดีที่ 26 สิงหาคม 2564
สธ.เสนอ ศบค.พรุ่งนี้ผ่อนคลายเปิดบางกิจการด้วยมาตรการ COVID Free
กระทรวงสาธารณสุขเสนอ ศบค.พรุ่งนี้ผ่อนคลายเปิดบางกิจการ ด้วยการใช้มาตรการ COVID Free  Program ร่วมกับการป้องกันตนเองสูงสุดตลอดเวลา ส่วนรายละเอียดอยู่ที่ ศบค.พิจารณา
กระทรวงสาธารณสุขเสนอ ศบค.พรุ่งนี้ผ่อนคลายเปิดบางกิจการ ด้วยการใช้มาตรการ COVID Free  Program ร่วมกับการป้องกันตนเองสูงสุดตลอดเวลา ส่วนรายละเอียดอยู่ที่ ศบค.พิจารณา
วันนี้ (26 สิงหาคม 2564) ที่กระทรวงสาธารณสุข จ.นนทบุรี นายแพทย์เกียรติภูมิ วงศ์รจิต ปลัดกระทรวงสาธารณสุข แถลงการผ่อนคลายมาตรการ ว่า วันนี้ประเทศไทยมีผู้ติดเชื้อรายใหม่ 18,501 ราย รักษาหาย 20,606 ราย เสียชีวิต 229 ราย สถานการณ์เป็นไปตามฉากทัศน์ คือ ผลของการล็อกดาวน์มากกว่า 4 สัปดาห์มีประสิทธิภาพ ลดการติดเชื้อ 20-25% แต่การเสียชีวิตยังสูงในกลุ่มผู้สูงอายุ 60 ปีขึ้นไป และ 7 กลุ่มโรค จึงต้องเร่งฉีดวัคซีนกลุ่มนี้ ภาพรวมขณะนี้ประเทศไทยน่าจะผ่านจุดสูงสุดไปแล้ว แต่ยังมีการระบาดต่อเนื่องโดยมีแนวโน้มทิศทางค่อยๆ ลดลง ยังต้องขอความร่วมมือประชาชน กิจการต่างๆ ให้คงมาตรการ เพื่อไม่ให้มีการติดเชื้อรุนแรงอีกในอนาคต
กระทรวงสาธารณสุขได้เตรียมมาตรการเสนอต่อที่ประชุม ศบค. วันที่ 27 สิงหาคม 2564 เพื่อให้กิจการที่มีความเสี่ยงน้อยและมีความสำคัญ ยังสามารถดำเนินกิจการต่อได้ เช่น การนั่งรับประทานในร้านอาหาร กิจการกลางแจ้ง และการเดินทางข้ามจังหวัด โดยเฉพาะเครื่องบิน โดยจะเพิ่มมาตรการไม่ให้ติดเชื้อและแพร่เชื้อ คือ COVID Free Program โดยสถานประกอบการต้องจัดสิ่งแวดล้อม เว้นระยะห่าง และระบบระบายอากาศ ส่วนพนักงานและลูกค้าจะต้องเป็นโควิดฟรี คือ ฉีดวัคซีนครบ 2 เข็ม, เคยติดเชื้อมาแล้ว 1-3 เดือนถือว่ามีภูมิ หรือมีผลตรวจโดยชุดตรวจ ATK ว่าไม่มีโควิด ซึ่งผู้รับบริการจะต้องแสดงเอกสารรับรองดังกล่าวเพื่อเข้ารับบริการ หากไม่สามารถแสดงเอกสารรับรองได้ กรณีร้านอาหารยังสามารถใช้บริการสั่งกลับบ้านได้ นอกจากนี้ ทุกคนยังต้องเข้มมาตรการป้องกันติดเชื้อแบบครอบจักรวาล (Universal Prevention) ตลอดเวลา
“เรื่องดังกล่าวเป็นข้อเสนอ รายละเอียดต่างๆ อยู่ที่การพิจารณาของ ศบค. ว่าจะเริ่มดำเนินการเมื่อไรมีข้อกำหนดอย่างไร โดยมาตรการเหล่านี้เป็นมาตรการแนะนำเบื้องต้น อาจจะมีกิจการต้นแบบและใช้เป็นมาตรฐานต่อไปในอนาคต และจะมีการกำกับติดตาม อย่างไรก็ตาม กิจการต่างๆ เมื่อเปิดแล้วต้องช่วยกันดูแล ป้องกันตนเองอย่างเคร่งครัด เพื่อไม่ให้ต้องปิดอีก” นายแพทย์เกียรติภูมิกล่าว
************************************* 26 สิงหาคม 2564
******************************

ที่มา : https://www.thaigov.go.th/news/contents/details/45181