รัฐบาลไทย-ข่าวทำเนียบรัฐบาล-ตัวแทนสมาชิกสหกรณ์ออมทรัพย์ ก.เกษตรฯ ขอบคุณ ‘รมช.มนัญญา’ เร่งรัดคดียักยอกเงินฝาก


วันอังคารที่ 10 พฤษภาคม 2565
ตัวแทนสมาชิกสหกรณ์ออมทรัพย์ ก.เกษตรฯ ขอบคุณ ‘รมช.มนัญญา’ เร่งรัดคดียักยอกเงินฝาก
ตัวแทนสมาชิกสหกรณ์ออมทรัพย์ ก.เกษตรฯ ขอบคุณ ‘รมช.มนัญญา’ เร่งรัดคดียักยอกเงินฝาก
นางสาวมนัญญา ไทยเศรษฐ์ ร้ฐมนตรีช่วยว่าการกระทรวงเกษตรและสหกรณ์ อนุญาตให้สมาชิกสหกรณ์ออมทรัพย์กระทรวงเกษตรและสหกรณ์ จำกัด นำโดย นางทองพูน อัยยะวรากูล ข้าราชการบำนาญ สมาชิกสหกรณ์ออมทรัพย์กระทรวงเกษตรฯ และตัวแทนสมาชิกกว่า 20 ราย ที่ได้รับความเสียหายจากกรณีผู้จัดการสหกรณ์ออมทรัพย์กระทรวงเกษตรฯ และหัวหน้าฝ่ายการเงินของสหกรณ์ยักยอกเงินฝากของสมาชิกรวมมูลค่าความเสียหายกว่า 600 ล้านบาทเข้าพบ เพื่อแสดงความขอบคุณที่ รมช.มนัญญา ได้เร่งรัดติดตามในการนำตัวผู้กระทำผิดมาลงโทษ รวมทั้งติดตามแก้ไขปัญหาและอุปสรรคต่างๆ ที่ทำให้การทำงานของผู้ที่เกี่ยวข้องไม่สามารถดำเนินการได้อย่างโปร่งใส และรวดเร็วตลอดจนได้มีคำสั่งให้กรมส่งเสริมสหกรณ์ และกรมตรวจบัญชีสหกรณ์เข้ามาร่วมกันตรวจสอบ จนมีคำสั่งให้คณะกรรมการสหกรณ์ออมทรัพย์กระทรวงเกษตรและสหกรณ์ชุดปัจจุบันหยุดปฏิบัติหน้าที่เป็นเวลา 30 วัน และแต่งตั้งผู้ตรวจการสหกรณ์มาดำเนินการเพื่อตรวจสอบความเสียหายที่เกิดขึ้น ทำให้การดำเนินงานก้าวหน้าเป็นอย่างมาก โดยมี นายฉกรรจ์ แสงรักษาวงศ์ ประธานที่ปรึกษารัฐมนตรีช่วยว่าการกระทรวงเกษตรและสหกรณ์ นายประกอบ เผ่าพงศ์รองอธิบดีกรมส่งเสริมสหกรณ์ และผู้แทนกรมตรวจบัญชีสหกรณ์ เข้าร่วม
นางสาวมนัญญา กล่าวว่า ในเรื่องนี้ท่านนายกรัฐมนตรี มีความเป็นห่วงและกังวลจึงได้กำชับในที่ประชุมคณะรัฐมนตรีวันนี้ให้ดำเนินการกับผู้ที่โกงสหกรณ์ต้องจัดการให้หมด ไม่ว่าใครทั้งสิ้น และตนก็ได้เน้นย้ำไปยังสมาชิกสหกรณ์ทุกรายที่ได้รับความเดือดร้อนและยังไม่ติดต่อกลับอีกกว่า 400 ราย ขอให้รีบยืนยันแจ้งยอดเงินฝากภายใน15 วัน เพื่อให้การดำเนินการแล้วเสร็จโดยเร็ว ซึ่งขณะนี้มีสมาชิก 118 รายที่ยืนยันว่ายอดเงินไม่ถูกต้อง เป็นความเสียหายจำนวนกว่า 600 ล้านบาท และขอให้สมาชิกมีความมั่นใจ เราในฐานะรัฐมนตรีช่วยฯ ที่กำกับดูแลกรมส่งเสริมสหกรณ์ และกรมตรวจบัญชีสหกรณ์จะเข้าไปดำเนินการรื้อทั้งระบบ ย้อนกลับไปตั้งแต่เกิดความเสียหายปี 2548

ที่มา : https://www.thaigov.go.th/news/contents/details/54437