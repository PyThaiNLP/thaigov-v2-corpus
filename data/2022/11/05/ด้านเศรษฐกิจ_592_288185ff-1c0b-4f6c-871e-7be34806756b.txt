รัฐบาลไทย-ข่าวทำเนียบรัฐบาล-นายอธิรัฐ รัตนเศรษฐ รัฐมนตรีช่วยว่าการกระทรวงคมนาคม ตรวจติดตามความคืบหน้าการจัดตั้งศูนย์พักคอย Community Isolation บริเวณลานหน้าอาคารโกดังสเตเดียม ของการท่าเรือแห่งประเทศไทย


วันจันทร์ที่ 9 สิงหาคม 2564
นายอธิรัฐ รัตนเศรษฐ รัฐมนตรีช่วยว่าการกระทรวงคมนาคม ตรวจติดตามความคืบหน้าการจัดตั้งศูนย์พักคอย Community Isolation บริเวณลานหน้าอาคารโกดังสเตเดียม ของการท่าเรือแห่งประเทศไทย
...
นายอธิรัฐ รัตนเศรษฐ รัฐมนตรีช่วยว่าการกระทรวงคมนาคม ตรวจติดตามความคืบหน้าการจัดตั้งศูนย์พักคอย Community Isolation บริเวณลานหน้าอาคารโกดังสเตเดียมของการท่าเรือแห่งประเทศไทย (กทท.)โดยมี พลเรือเอก โสภณ วัฒนมงคล ประธานกรรมการการท่าเรือแห่งประเทศไทย เรือโท กมลศักดิ์ พรหมประยูรผู้อำนวยการการท่าเรือแห่งประเทศไทย และหน่วยงานที่เกี่ยวข้องร่วมลงพื้นที่ เมื่อวันที่ 9 สิงหาคม 2564
กทท. ได้ร่วมกับหน่วยงานที่เกี่ยวข้องดำเนินการจัดตั้งศูนย์พักคอย Community Isolationบริเวณลานหน้าอาคารโกดังสเตเดียม โดย กทท. ได้สนับสนุนพื้นที่บริเวณดังกล่าว จำนวน 15 ไร่ ซึ่งเป็นไปตามนโยบายของรัฐบาลเพื่อช่วยเหลือชาวชุมชนที่ตรวจพบเชื้อ COVID-19 ในเบื้องต้น (คนไข้สีเขียว) ให้มาพักรักษาตัวเพื่อบรรเทาความเดือดร้อนในช่วงสถานการณ์การแพร่ระบาดของโรคติดเชื้อไวรัส COVID-19 โดยติดตั้งเต็นท์สนาม3 หลัง สามารถรองรับได้ประมาณ 300 เตียง ห้องน้ำสำเร็จรูป 26 ห้อง ห้องอาบน้ำ 30 ห้อง และจัดสิ่งอำนวยความสะดวกต่าง ๆ ได้แก่ ผ้าใบปิดล้อมพร้อมประตูเข้า - ออก ปูยกสูงพร้อมเสื่อน้ำมัน พัดลมอุตสาหกรรมเครื่องปรับอากาศเคลื่อนที่ และระบบไฟฟ้าแสงสว่างในอาคาร ปลั๊ก และตู้คอนโทรล ปัจจุบันได้ดำเนินการให้มีความพร้อมสำหรับการจัดตั้งศูนย์พักคอย ทั้งด้านโครงสร้างพื้นฐานและสาธารณูปโภคต่าง ๆ ความคืบหน้าการดำเนินงาน ร้อยละ 90 อยู่ระหว่างติดตั้งระบบไฟส่องสว่าง ห้องน้ำ และการจัดการระบบต่าง ๆ โดยดำเนินการตามขั้นตอนและมาตรการสาธารณสุขเพื่อให้เกิดความปลอดภัย คาดว่าจะสามารถเปิดรับผู้ป่วยที่ได้รับเชื้อ COVID-19รายใหม่หรือผู้ป่วยที่รักษาดีขึ้นระยะหนึ่งที่ไม่มีอาการหรือมีอาการเล็กน้อยได้ ภายในวันที่ 23 สิงหาคม 2564
ทั้งนี้ การจัดตั้ง Community Isolation Center สามารถใช้กับสถานที่ เช่น หมู่บ้าน วัด โรงเรียนที่พักคนงานก่อสร้าง หรือชุมชนที่ยอมรับให้รับผู้ป่วยในชุมชนได้ มีสถานที่ที่สามารถจัดตั้งศูนย์แยกกักในชุมชน(ศูนย์พักคอย) เพื่อดูแลผู้ป่วยได้ประมาณ 200 ราย จัดตั้งศูนย์ติดตามอาการผู้ป่วยได้ 24 ชั่วโมง รวมทั้งสามารถประสานนำส่งผู้ป่วยไปยังโรงพยาบาล กรณีที่ผู้ป่วยมีอาการแย่ลง และมีสิ่งแวดล้อมถูกสุขลักษณะหรือได้รับการปรับปรุงเพื่อไม่ให้เกิดการแพร่ระบาดออกนอกชุมชน

ที่มา : https://www.thaigov.go.th/news/contents/details/44596