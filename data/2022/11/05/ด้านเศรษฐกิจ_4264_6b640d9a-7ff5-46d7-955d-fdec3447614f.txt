รัฐบาลไทย-ข่าวทำเนียบรัฐบาล-บริษัท วิทยุการบินแห่งประเทศไทย จำกัด จับมือ วิทยาลัยนานาชาตินวัตกรรมดิจิทัล มหาวิทยาลัยเชียงใหม่


วันพุธที่ 29 มิถุนายน 2565
บริษัท วิทยุการบินแห่งประเทศไทย จำกัด จับมือ วิทยาลัยนานาชาตินวัตกรรมดิจิทัล มหาวิทยาลัยเชียงใหม่
มุ่งสร้างนวัตกร ส่งเสริมนวัตกรรมการบิน
บริษัท วิทยุการบินแห่งประเทศไทย จำกัด (บวท.) กระทรวงคมนาคม ร่วมกับ วิทยาลัยนานาชาตินวัตกรรมดิจิทัล มหาวิทยาลัยเชียงใหม่ ลงนามบันทึกความเข้าใจ “โครงการผลิตบัณฑิตพันธุ์ใหม่ เพื่อสร้างกำลังคนที่มีสมรรถนะสูง สำหรับอุตสาหกรรม New Growth Engine ตามนโยบาย Thailand 4.0 และการปฏิรูปการอุดมศึกษาไทย” เพื่อสนับสนุนนโยบายยุทธศาสตร์ชาติ 20 ปี และส่งเสริมให้เกิดการพัฒนาบุคลากรให้ตรงตามความต้องการของผู้ประกอบการ พร้อมผลักดันและสนับสนุนแนวคิดสร้างสรรค์ที่มีศักยภาพ
ดร.ณพศิษฏ์ จักรพิทักษ์ กรรมการผู้อำนวยการใหญ่ บวท. เปิดเผยว่า จากนโยบาย Thailand 4.0 ของรัฐบาล ที่ต้องการเปลี่ยนการขับเคลื่อนประเทศจากภาคอุตสาหกรรม ไปสู่การขับเคลื่อนประเทศด้วยเทคโนโลยีนวัตกรรม ซึ่ง บวท. ในฐานะหน่วยงานให้บริการการเดินอากาศ ให้ความสำคัญกับงานด้านการวิจัย พัฒนา และนวัตกรรม มาอย่างต่อเนื่อง โดยเล็งเห็นว่าอุตสาหกรรมทางการบินมีการปรับตัวอย่างรวดเร็ว และมีการนำเทคโนโลยีเข้ามาใช้ในระบบการทำงาน จึงได้มีการสนับสนุนส่งเสริมให้บุคลากรในองค์กร คิดริเริ่มสร้างสรรค์สิ่งใหม่ สร้างผลงานนวัตกรรม และนำเทคโนโลยีมาใช้ในการทำงาน ต่อยอดไปจนสามารถเกิดประโยชน์แก่ชุมชนใกล้เคียง และอุตสาหกรรมการบินของประเทศ ซึ่งที่ผ่านมาผลงานนวัตกรรม ที่เกิดจากนวัตกรของ บวท. ต่างได้รับการยอมรับทั้งในเวทีระดับประเทศและระดับโลก จึงเป็นโอกาสดีที่ บวท. จะร่วมมือกับ วิทยาลัยนานาชาตินวัตกรรมดิจิทัล มหาวิทยาลัยเชียงใหม่ ใน “โครงการผลิตบัณฑิตพันธุ์ใหม่ เพื่อสร้างกำลังคนที่มีสมรรถนะสูง สำหรับอุตสาหกรรม New Growth Engine ตามนโยบาย Thailand 4.0 และการปฏิรูปการอุดมศึกษาไทย” เพื่อแลกเปลี่ยนเรียนรู้ ทรัพยากรระหว่าง 2 หน่วยงาน ในการสร้างสรรค์ และพัฒนาต่อยอดแนวคิด ด้วยการ upskill – reskill ด้วยเทคโนโลยีให้กับเจ้าของแนวคิด เพื่อนำไปสู่การสร้างผลงานนวัตกรรม โดยมีทุนสนับสนุน 85 ทุน รวมเป็นเงิน 8.5 ล้านบาท
เมื่อวันที่ 8 มิถุนายน 2565 ที่ผ่านมา ดร.เพียงออ เลาหะวิไลย ประธานคณะกรรมการจัดการนวัตกรรม บวท. ให้เกียรติเป็นประธานในพิธีลงนามบันทึกความเข้าใจ “โครงการผลิตบัณฑิตพันธุ์ใหม่ เพื่อสร้างกำลังคนที่มีสมรรถนะสูง สำหรับอุตสาหกรรม New Growth Engine ตามนโยบาย Thailand 4.0 และการปฏิรูปการอุดมศึกษาไทย” ระหว่าง ดร.อรรณพ ธนัญชนะ รักษาการแทนผู้อำนวยการศูนย์วิจัยและบริการวิชาการนานาชาติ วิทยาลัยนานาชาตินวัตกรรมดิจิทัลมหาวิทยาลัยเชียงใหม่ และ ดร.ณพศิษฏ์ จักรพิทักษ์ กอญ.บวท.  ณ สำนักงานใหญ่ บวท. ทุ่งมหาเมฆ  ซึ่งนับเป็นก้าวที่สำคัญของการส่งเสริมและพัฒนาการจัดการนวัตกรรมของ บวท. ที่มีโอกาสได้นำไปแบ่งปันและต่อยอดให้เกิดประโยชน์ในวงการนวัตกรรมของประเทศต่อไป

ที่มา : https://www.thaigov.go.th/news/contents/details/56301