รัฐบาลไทย-ข่าวทำเนียบรัฐบาล-พม. เริ่มเปิดรับฟังความคิดเห็น ร่าง พ.ร.บ.การดำเนินกิจกรรมขององค์กรไม่แสวงหากำไร พ.ศ....


วันพฤหัสบดีที่ 27 มกราคม 2565
พม. เริ่มเปิดรับฟังความคิดเห็น ร่าง พ.ร.บ.การดำเนินกิจกรรมขององค์กรไม่แสวงหากำไร พ.ศ....
พม. เริ่มเปิดรับฟังความคิดเห็น ร่าง พ.ร.บ.การดำเนินกิจกรรมขององค์กรไม่แสวงหากำไร พ.ศ....
เมื่อวันที่ 26 ม.ค. 65 เวลา 13.30 น. นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) ได้มอบแนวทางการรับฟังความคิดเห็น (ร่าง) พระราชบัญญัติการดำเนินกิจกรรมขององค์กรไม่แสวงหากำไร พ.ศ.... แก่หน่วยงานของกระทรวง พม. ทั่วประเทศ ผ่านระบบ Zoom Cloud Meeting
นายจุติ กล่าวว่า รัฐบาลได้ให้ความสำคัญกับ พ.ร.บ.ดำเนินกิจกรรมขององค์กรไม่แสวงหากำไร พ.ศ.... โดยมอบหมายให้กระทรวง พม. เปิดรับฟังความคิดเห็นจากผู้มีส่วนได้ส่วนเสียจาก พ.ร.บ.ฉบับนี้ ซึ่งตนได้กำชับหน่วยงานกระทรวง พม. ทั่วประเทศ จัดรับฟังความคิดเห็น โดยเน้น “ฟังมากกว่าพูด” บันทึกทุกความคิดเห็น ไม่มีการชี้นำโดยเด็ดขาด นอกจากนี้ กระทรวง พม. ได้เปิดช่องทางเพื่อรับฟังความคิดเห็นไว้ ดังนี้
1) ผ่าน 3 เว็บไซต์หลัก ได้แก่ www.law.go.th ระบบกลางทางกฎหมาย  www.m-society.go.th กระทรวง พม. และ www.dsdw.go.th กรมพัฒนาสังคมและสวัสดิการ
2) ผ่านไปรษณีย์ หรือ อีเมลล์ npo.draff@gmail.com
3) การประชุมรับฟังความคิดเห็นผ่านระบบ Zoom (ภายใน 1-20 กุมภาพันธ์ 2565) ได้แก่ อาสาสมัครพัฒนาสังคมและความมั่นคงของมนุษย์ เครือข่าย NGOs องค์กรสาธารณประโยชน์  เครือข่ายเด็กและเยาวชน คนพิการ ผู้สูงอายุ สตรี ครอบครัว และเครือข่ายสภาองค์กรชุมชน
4) การรับฟังความคิดเห็นระดับพื้นที่ โดยสำนักงานพัฒนาสังคมและความมั่นคงของมนุษย์จังหวัดร่วมกับเครือข่าย
สำหรับการวิเคราะห์ผลกระทบที่อาจเกิดขึ้นจากการตรากฎหมายในครั้งนี้  ต้องพิจารณาอย่างรอบด้าน เป็นระบบ และเปิดเผยผลการรับฟังความคิดเห็นและผลการวิเคราะห์แก่ประชาชนและองค์กรที่เกี่ยวข้องอย่างโปร่งใส ก่อนเสนอคณะรัฐมนตรีพิจารณาต่อไป

ที่มา : https://www.thaigov.go.th/news/contents/details/50965