รัฐบาลไทย-ข่าวทำเนียบรัฐบาล-SME D Bank ร่วมลงทุน 2 กิจการเอสเอ็มอี ‘เนื้อแท้’ - ‘อินชัวร์เทคฯ’ ติดปีกเติบโตเต็มศักยภาพพร้อมเดินหน้าเข้าสู่ตลาดหลักทรัพย์


วันศุกร์ที่ 17 กันยายน 2564
พิมพ์
SME D Bank ร่วมลงทุน 2 กิจการเอสเอ็มอี ‘เนื้อแท้’ - ‘อินชัวร์เทคฯ’ ติดปีกเติบโตเต็มศักยภาพพร้อมเดินหน้าเข้าสู่ตลาดหลักทรัพย์
SME D Bank ขานรับนโยบาย รมว.อุตสาหกรรม ร่วมลงทุนในกิจการเอสเอ็มอีเพิ่มเติม 2 บริษัท ได้แก่ “คอมพานี บี” ธุรกิจร้านอาหารเนื้อแท้ และ “อินชัวร์เทค โซลูชั่นส์” ฟินเทคบริการที่ปรึกษาสำรวจข้อมูลครบวงจร หนุนเติบโตยั่งยืนพร้อมเข้าสู่ตลาดหลักทรัพย์ในอนาคต
SME D Bank ร่วมลงทุน 2 กิจการเอสเอ็มอี ‘เนื้อแท้’ - ‘อินชัวร์เทคฯ’ ติดปีกเติบโตเต็มศักยภาพพร้อมเดินหน้าเข้าสู่ตลาดหลักทรัพย์
SME D Bank ขานรับนโยบาย รมว.อุตสาหกรรม ร่วมลงทุนในกิจการเอสเอ็มอีเพิ่มเติม 2 บริษัท ได้แก่ “คอมพานี บี” ธุรกิจร้านอาหารเนื้อแท้ และ “อินชัวร์เทค โซลูชั่นส์” ฟินเทคบริการที่ปรึกษาสำรวจข้อมูลครบวงจร หนุนเติบโตยั่งยืนพร้อมเข้าสู่ตลาดหลักทรัพย์ในอนาคต
นายกอบชัย สังสิทธิสวัสดิ์ ปลัดกระทรวงอุตสาหกรรม ในฐานะประธานกรรมการ ธนาคารพัฒนาวิสาหกิจขนาดกลางและขนาดย่อมแห่งประเทศไทย (ธพว.) หรือ SME D Bank เปิดเผยว่า นายสุริยะ จึงรุ่งเรืองกิจ รัฐมนตรีว่าการกระทรวงอุตสาหกรรม ได้มอบนโยบายให้ SME D Bank ในฐานะหน่วยงานภายใต้สังกัดกระทรวงอุตสาหกรรม และกระทรวงการคลังสนับสนุนธุรกิจ SMEs ครบทุกมิติโดยเฉพาะในรายที่มีศักยภาพสนับสนุนผ่านการร่วมลงทุนเพื่อให้ผู้ประกอบการ SMEs ที่มีศักยภาพมีเงินทุนต่อยอดธุรกิจสามารถเติบโตได้เต็มประสิทธิภาพ พร้อมเข้าระดมทุนและจดทะเบียนผ่านตลาดหลักทรัพย์ได้ในอนาคต สอดคล้องกับนโยบายเศรษฐกิจประเทศที่ให้ความสำคัญในการสนับสนุน SMEs
นางสาวนารถนารี รัฐปัตย์ กรรมการผู้จัดการ SME D Bank กล่าวเสริมว่า จากนโยบายดังกล่าว SME D Bank ได้ร่วมลงทุนในกิจการ SMEs มาอย่างต่อเนื่อง ล่าสุดได้ร่วมลงทุนในกิจการ SMEs (กองทุนย่อยกองที่ 1) จัดตั้งโดย SME D Bank และ บริษัท เอสเอสพีพี แคปิตอลส์ จำกัด ซึ่งเป็นผู้จัดการทรัสต์ เพิ่มเติม 2 บริษัท วงเงินรวมทั้งสิ้น 55 ล้านบาท ได้แก่ บริษัท คอมพานี บี จำกัด ธุรกิจร้านอาหารชื่อดัง "เนื้อแท้" และบริษัท อินชัวร์เทค โซลูชั่นส์ จำกัด ฟินเทคยุคใหม่ให้บริการที่ปรึกษาสำรวจข้อมูลครบวงจร เนื่องจากเล็งเห็นศักยภาพธุรกิจ อีกทั้งทีมผู้บริหารมีแผนธุรกิจชัดเจน เช่น การขยายสาขา การให้บริการที่ครอบคลุมรวมถึงเป็นธุรกิจที่ตอบโจทย์ความต้องการผู้บริโภคยุคปัจจุบันได้เป็นอย่างดี
ทั้งนี้ บริษัท คอมพานี บี จำกัด ผู้ประกอบธุรกิจร้านอาหาร “เนื้อแท้” ปัจจุบันมีทั้งสิ้น 8 สาขา ครอบคลุมพื้นที่ในเขตกรุงเทพฯ และปริมณฑล ถือเป็นร้านอาหารที่เหมาะสำหรับผู้บริโภคที่ชื่นชอบรับประทานเนื้อวัว ประกอบกับรสชาติและราคาที่เข้าถึงได้ง่าย พร้อมกับการบริหารจัดการที่พิถีพิถันทุกขั้นตอน บริหารงานโดย นายวีรชน ศรัทธายิ่ง หรือ “โต อดีตนักร้องนำวง Silly Fools” และนายนภศูล รามบุตร หรือ “ตาล” ผู้ดำเนินรายการออนไลน์ “โต-ตาล” ที่มีความมุ่งมั่นพัฒนาธุรกิจร้านอาหารอย่างต่อเนื่อง
สำหรับบริษัท อินชัวร์เทค โซลูชั่นส์ จำกัด ผู้ให้บริการที่ปรึกษาสำรวจข้อมูลทุกประเภท ถือเป็นบริษัทฟินเทคยุคใหม่ที่ผสมผสานการทำงานของดิจิทัลแพลตฟอร์มควบคู่กับการทำงานของเจ้าหน้าที่ให้บริการตรวจสอบข้อมูลลูกค้าทั่วประเทศ ช่วยธุรกิจลดต้นทุน ก่อให้เกิดความรวดเร็วและประสิทธิภาพการตรวจสอบข้อมูลของธนาคาร บริษัทประกันภัย หรือสถาบันการเงินอื่น ๆ บริหารงานโดย นายพลภัทร กันทาดี และ นายอภินัทธ์ จันทร์เจนจบ
“SME D Bank มีความยินดีในการร่วมเป็นพันธมิตรกับทั้ง 2 กิจการ โดยพร้อมเคียงข้างสนับสนุนตลอดเส้นทางธุรกิจ ส่วนแนวทางการร่วมลงทุนในอนาคต จะพิจารณาและคัดเลือก SMEs ที่ประกอบกิจการในกลุ่มอาหาร เกษตร  และเทคโนโลยี เป็นต้น ทั้งที่เป็นผู้ประกอบการสตาร์ทอัพ (Startup) หรือแพลตฟอร์มต่าง ๆ ที่เกี่ยวข้องกับการช่วยเหลือสังคม เพื่อนำมายกระดับและพัฒนาให้เกิดการเติบโตอย่างมั่นคง” นางสาวนารถนารี กล่าว
ทั้งนี้ ที่ผ่านมา SME D Bank สนับสนุน SMEs ที่มีศักยภาพในรูปแบบเงินร่วมลงทุน ผ่านกองทรัสต์เพื่อกิจการเงินร่วมลงทุน ทั้งกองทุนย่อยกองที่ 1 และกองทุนย่อยกองที่ 2 และธนาคารลงทุนตรง จำนวน 17 กิจการ จำนวนเงินรวม 393.28 ล้านบาท ( ณ สิงหาคม 2564)
สำหรับผู้ประกอบการ SMEs ที่ต้องการเงินทุนเพื่อพัฒนาธุรกิจและเพิ่มศักยภาพ ติดต่อผู้จัดการกองทุน ได้ที่ บริษัท เอสเอสพีพี แคปิตอลส์ จำกัด โทร 0-2937-1621 หรือส่งข้อมูลมาที่ investment@ssppcapitals.com

ที่มา : https://www.thaigov.go.th/news/contents/details/45918