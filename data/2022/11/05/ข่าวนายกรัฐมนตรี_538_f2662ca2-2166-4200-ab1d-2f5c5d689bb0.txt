รัฐบาลไทย-ข่าวทำเนียบรัฐบาล-นายกรัฐมนตรีเป็นประธานพิธีเจริญพระพุทธมนต์ เนื่องในโอกาสวันคล้ายวันสถาปนาสำนักนายกรัฐมนตรีครบรอบปีที่ 90


วันจันทร์ที่ 27 มิถุนายน 2565
พิมพ์
นายกรัฐมนตรีเป็นประธานพิธีเจริญพระพุทธมนต์ เนื่องในโอกาสวันคล้ายวันสถาปนาสำนักนายกรัฐมนตรีครบรอบปีที่ 90
นายกรัฐมนตรีเป็นประธานพิธีเจริญพระพุทธมนต์ เนื่องในโอกาสวันคล้ายวันสถาปนาสำนักนายกรัฐมนตรีครบรอบปีที่ 90
นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า วันนี้ (27 มิถุนายน 2565) เวลา 09.30 น. ณ ตึกภักดีบดินทร์ ทำเนียบรัฐบาล พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เป็นประธานในพิธีเจริญพระพุทธมนต์เนื่องในโอกาสวันคล้ายวันสถาปนาสำนักนายกรัฐมนตรี ครบรอบปีที่ 90 วันที่ 28 มิถุนายน 2565 โดยมีนายวิษณุ เครืองาม รองนายกรัฐมนตรี พลเอก อนุพงษ์ เผ่าจินดา รัฐมนตรีว่าการกระทรวงมหาดไทย นายอนุชา นาคาศัย รัฐมนตรีประจำสำนักนายกรัฐมนตรี ที่ปรึกษานายกรัฐมนตรี ข้าราชการการเมือง ปลัดกระทรวง หัวหน้าส่วนราชการ รัฐวิสาหกิจ และองค์การมหาชน ในสังกัดสำนักนายกรัฐมนตรีทุกหน่วยงาน ตลอดจนข้าราชการและเจ้าหน้าที่ที่เกี่ยวข้อง เข้าร่วมในพิธี
โอกาสนี้ นายกรัฐมนตรีจุดธูปเทียนบูชาพระรัตนตรัยและถวายตาลปัตรแด่พระสงฆ์ จำนวน 10 รูป เจ้าหน้าที่อาราธนาศีล พระสงฆ์ให้ศีล นายกรัฐมนตรีจุดเทียนน้ำมนต์ พระสงฆ์เจริญพระพุทธมนต์ จากนั้น นายกรัฐมนตรี คณะรัฐมนตรี และตัวแทนผู้บริหารในสังกัดสำนักนายกรัฐมนตรี ถวายเครื่องไทยธรรมและปิ่นโต นายกรัฐมนตรีถวายผ้าไตร จำนวน 10 ไตร เสร็จแล้ว พระสงฆ์สวดอนุโมทนา นายกรัฐมนตรีกรวดน้ำ ต่อจากนั้น สมเด็จพระมหาธีราจารย์ วัดพระเชตุพนวิมลมังคลาราม ประธานสงฆ์ ประพรมน้ำพระพุทธมนต์แก่ผู้เข้าร่วมพิธี เพื่อความเป็นสิริมงคล เป็นอันเสร็จพิธี

ที่มา : https://www.thaigov.go.th/news/contents/details/56181