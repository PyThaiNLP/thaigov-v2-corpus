รัฐบาลไทย-ข่าวทำเนียบรัฐบาล-กรมการขนส่งทางบก พร้อมให้บริการประชาชนภายใต้มาตรการสาธารณสุขเพื่อป้องกันการแพร่ระบาดของโรคติดเชื้อไวรัส COVID-19


วันพฤหัสบดีที่ 15 กรกฎาคม 2564
กรมการขนส่งทางบก พร้อมให้บริการประชาชนภายใต้มาตรการสาธารณสุขเพื่อป้องกันการแพร่ระบาดของโรคติดเชื้อไวรัส COVID-19
กรมการขนส่งทางบก กระทรวงคมนาคม พร้อมให้บริการประชาชนภายใต้มาตรการสาธารณสุขเพื่อป้องกันการแพร่ระบาดของโรคติดเชื้อไวรัส COVID-19 กำชับสำนักงานขนส่งทุกแห่งทั่วประเทศป้องกันสูงสุด คัดกรองเข้มงวด และประเมินสถานการณ์อย่างใกล้ชิด
นางพรรณี พุ่มพันธ์ รองอธิบดีกรมการขนส่งทางบก กระทรวงคมนาคม เปิดเผยว่า จากสถานการณ์การแพร่ระบาดของโรคติดเชื้อไวรัส COVID-19 กรมการขนส่งทางบก (ขบ.) ได้กำชับสำนักงานขนส่งทุกแห่งดำเนินตามมาตรการสาธารณสุขเพื่อป้องกันการแพร่ระบาดของโรคอย่างเคร่งครัด ทั้งในส่วนของการให้บริการประชาชนและการปฏิบัติงานของเจ้าหน้าที่ โดยยึดมาตรการหลัก D-M-H-T-T-A ของศูนย์บริหารสถานการณ์การแพร่ระบาดของโรคติดเชื้อไวรัส COVID-19 หรือ ศบค. และให้มีมาตรการคัดกรองเข้มงวด พร้อมติดตามประเมินสถานการณ์ในพื้นที่อย่างใกล้ชิด ซึ่งปัจจุบันสำนักงานขนส่งทุกแห่งทั่วประเทศได้มีการตั้งจุดคัดกรองตรวจวัดอุณหภูมิประชาชนและเจ้าหน้าที่ทุกคนก่อนเข้าภายในอาคารเพื่อเป็นการคัดกรองเบื้องต้น ติดตั้งฉากใสกั้นระหว่างประชาชนที่มาติดต่อราชการกับเจ้าหน้าที่เพื่อลดการติดต่อสัมผัส จัดเก้าอี้นั่งแบบเว้นระยะห่าง รวมถึงกำหนดจุดยืนคอยตามมาตรการ Social Distancing จัดเตรียมเจลแอลกอฮอล์ล้างมือในพื้นที่ส่วนกลางอย่างเพียงพอ เพิ่มความถี่ในการทำความสะอาดฆ่าเชื้อโรคพื้นที่ให้บริการภายในสำนักงานขนส่ง โดยเฉพาะจุดเสี่ยงที่มีการสัมผัสบ่อยครั้ง เช่น เคาน์เตอร์บริการ ที่จับประตู ราวบันได ปุ่มกดลิฟต์ เป็นต้น อบรมให้ความรู้แก่เจ้าหน้าที่ทุกคนเกี่ยวกับการดูแลความสะอาดเพื่อให้ปลอดภัยจากเชื้อโรคและลดความเสี่ยงการแพร่เชื้อ เตรียมความพร้อมประสานงานกับหน่วยงานที่เกี่ยวข้องในกรณีพบผู้ป่วยมีความเสี่ยงภายในสำนักงาน
รองอธิบดีกรมการขนส่งทางบก กล่าวเพิ่มเติมว่า ขอความร่วมมือประชาชนในกรณีมีความจำเป็น ต้องมาดำเนินการที่สำนักงานขนส่งขอให้สวมหน้ากากอนามัยหรือหน้ากากผ้าเมื่อมาติดต่อราชการที่สำนักงานขนส่งตลอดเวลา ใช้แอลกอฮอล์ชนิดเจลหรือชนิดน้ำ ทั้งก่อนและหลังการรับบริการทุกครั้ง รวมถึงเว้นระยะห่างจากบุคคลอื่นอย่างน้อย 1 - 2 เมตร ระหว่างรอรับบริการ และปฏิบัติตามคำแนะนำของเจ้าหน้าที่อย่างเคร่งครัด ในส่วนของการชำระภาษีรถประจำปีแนะนำให้ใช้บริการชำระภาษีออนไลน์ผ่านเว็บไซต์ https://eservice.dlt.go.th หรือผ่านแอปพลิเคชัน DLT Vehicle Tax เพื่อลดความเสี่ยงไม่ต้องเดินทางมาสำนักงานขนส่ง รอรับเครื่องหมายการเสียภาษีทางไปรษณีย์ภายใน 5 วันทำการ สำหรับการดำเนินการด้านใบอนุญาตขับรถได้มีประกาศงดการอบรมที่สำนักงานขนส่ง ตั้งแต่วันที่ 12 กรกฎาคม 2564 ตามประกาศของ ศบค. ดังนั้นผู้ที่ถึงกำหนดต่ออายุใบอนุญาตขับรถให้เข้าอบรมออนไลน์ที่เว็บไซต์ www.dlt-elearning.com เพื่อนำผลผ่านการอบรมมาเป็นหลักฐานแทนการเข้าอบรมที่สำนักงานเพื่อลดขั้นตอนและระยะเวลา จองคิวเข้ารับบริการล่วงหน้าผ่านแอปพลิเคชัน DLT Smart Queue ดาวน์โหลดได้ฟรี ทั้งระบบปฏิบัติการ iOS: https://apple.co/2GIHARd และแอนดรอยด์:http://bit.ly/2IkLpyO หรือผ่านเว็บไซต์ https://gecc.dlt.go.th ส่วนการขอรับใบอนุญาตขับรถสำหรับรายใหม่ยังคงงดให้บริการเพื่อความปลอดภัยของประชาชนจนกว่าจะมีประกาศเปลี่ยนแปลง สอบถามเพิ่มเติม โทร. 1584 ตลอด 24 ชั่วโมง

ที่มา : https://www.thaigov.go.th/news/contents/details/43775