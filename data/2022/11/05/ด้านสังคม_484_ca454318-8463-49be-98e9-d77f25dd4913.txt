รัฐบาลไทย-ข่าวทำเนียบรัฐบาล-สธ. รับมอบเครื่องผลิตออกซิเจน 300 เครื่องจากรัฐบาลอินเดีย สนับสนุนการดูแลผู้ป่วยโควิด 19


วันศุกร์ที่ 10 กันยายน 2564
สธ. รับมอบเครื่องผลิตออกซิเจน 300 เครื่องจากรัฐบาลอินเดีย สนับสนุนการดูแลผู้ป่วยโควิด 19
กระทรวงสาธารณสุข รับมอบเครื่องผลิตออกซิเจน 300 เครื่องจากรัฐบาลอินเดีย สนับสนุนการดูแลผู้ป่วยโควิด 19 ในโรงพยาบาลบุษราคัม, โรงพยาบาล/สถานบริการสังกัดสธ./กทม. และภาคีเครือข่าย/ศูนย์พักคอย (Community Isolation) ในเขต กทม.และปริมณฑล
บ่ายวันนี้ (10 กันยายน 2564) ที่กรมการแพทย์ กระทรวงสาธารณสุข จ.นนทบุรี ดร.สาธิต ปิตุเตชะ รัฐมนตรีช่วยว่าการกระทรวงสาธารณสุข พร้อมด้วย นพ.สมศักดิ์ อรรมศิลป์ อธิบดีกรมการแพทย์ นายดามพ์ บุญธรรม อธิบดีกรมเอเชียใต้ ตะวันออกกลางและแอฟริกา พลเรือโทภิญโญ โตเลี้ยง เจ้ากรมข่าวทหารเรือ ในฐานะผู้แทนผู้บัญชาการทหารเรือ และคณะผู้บริหาร รับมอบเครื่องผลิตออกซิเจนจากรัฐบาลอินเดีย จำนวน 300 เครื่อง จาก ฯ พณ ฯ สุจิตรา ดูราย (H.E. Mrs. Suchitra Durai) เอกอัครราชทูตอินเดียประจำประเทศไทย เพื่อสนับสนุนการดูแลรักษาผู้ป่วยโควิด 19
ดร.สาธิตกล่าวว่า รัฐบาลไทยและรัฐบาลอินเดียมีความสัมพันธ์อันดีต่อกันมาอย่างยาวนาน วันนี้รัฐบาลอินเดียได้บริจาคเครื่องผลิตออกซิเจน (Oxygen Concentrator) ให้แก่รัฐบาลไทย จำนวน 300 เครื่อง ซึ่งได้มาถึงประเทศไทยแล้วเมื่อวันที่ 3 กันยายน 2564 ที่ผ่านมา โดยเรือของกองทัพเรืออินเดีย เทียบท่าที่ท่าเรือจุกเสม็ด ฐานทัพเรือสัตหีบ จ.ชลบุรี ซึ่งหลายหน่วยงานฝ่ายไทยได้ร่วมกันดำเนินงานตลอดขั้นตอนการรับและขนส่ง ได้แก่ กระทรวงการต่างประเทศ กองทัพเรือ กรมศุลกากร และกระทรวงสาธารณสุข และได้จัดส่งเครื่องผลิตออกซิเจนไปยังโรงพยาบาลบุษราคัมแล้วจำนวน 100 เครื่อง และกรมการแพทย์ 200 เครื่อง เพื่อกระจายไปยังโรงพยาบาล/สถาบันในสังกัดกรมการแพทย์, สถานพยาบาลในสังกัดและหน่วยบริการภาคีเครือข่าย/ ศูนย์พักคอย (Community Isolation) ในพื้นที่กรุงเทพมหานครและปริมณฑล
“ในนามรัฐบาลไทย ขอขอบคุณรัฐบาลอินเดียที่สนับสนุนเครื่องผลิตออกซิเจนซึ่งเป็นอุปกรณ์ทางการแพทย์ที่มีความจำเป็นและมีประโยชน์อย่างมากสำหรับดูแลผู้ป่วยโควิด 19 ไมตรีจิตในครั้งนี้เป็นการกระชับความสัมพันธ์ระหว่างไทยกับอินเดียให้แน่นเเฟ้นยิ่งขึ้น และร่วมมือกันต่อสู้กับการระบาดโรคโควิด 19 ในทุกๆ ด้านต่อไป” ดร.สาธิตกล่าว
**************************************  10 กันยายน 2564

ที่มา : https://www.thaigov.go.th/news/contents/details/45703