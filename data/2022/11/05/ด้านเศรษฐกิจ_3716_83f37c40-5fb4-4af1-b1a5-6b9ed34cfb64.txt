รัฐบาลไทย-ข่าวทำเนียบรัฐบาล-กรมทางหลวงชนบท ขยายถนนชัยพฤกษ์เป็น 10 เลน เพิ่มประสิทธิภาพโครงข่ายทาง บรรเทาการจราจรที่หนาแน่น


วันจันทร์ที่ 9 พฤษภาคม 2565
กรมทางหลวงชนบท ขยายถนนชัยพฤกษ์เป็น 10 เลน เพิ่มประสิทธิภาพโครงข่ายทาง บรรเทาการจราจรที่หนาแน่น
รองรับการเติบโตของพื้นที่กรุงเทพฯ - นนทบุรี - ปทุมธานีในอนาคต ตามนโยบายของรัฐมนตรีว่าการกระทรวงคมนาคม คาดแล้วเสร็จต้นปี 2567
กรมทางหลวงชนบท (ทช.) กระทรวงคมนาคม รายงานความก้าวหน้าโครงการขยายถนนชัยพฤกษ์ จังหวัดนนทบุรี ซึ่งปัจจุบันผลงานก่อสร้างมีความคืบหน้าไปแล้วกว่าร้อยละ 12 ขณะนี้อยู่ในขั้นตอนลงทรายถมคันทาง และงานก่อสร้างเสาเข็มเจาะของสะพานข้ามคลองพระอุดม โดยโครงการก่อสร้างดังกล่าว คาดว่าจะดำเนินการก่อสร้างแล้วเสร็จสมบูรณ์ในช่วงต้นปี 2567
นายอภิรัฐ ไชยวงศ์น้อย อธิบดีกรมทางหลวงชนบท กล่าวว่า จากนโยบายของนายศักดิ์สยาม ชิดชอบ รัฐมนตรีว่าการกระทรวงคมนาคม ในการสนับสนุนยุทธศาสตร์การพัฒนาโครงสร้างพื้นฐานด้านคมนาคมขนส่ง เพิ่มประสิทธิภาพการใช้งานของถนนชัยพฤกษ์ให้สมบูรณ์ ให้สามารถรองรับปริมาณการจราจรได้มากขึ้น แก้ไขปัญหาการจราจรติดขัด รวมถึงช่วยแบ่งเบาการจราจรที่ต้องการเดินทางออกนอกเมืองในช่วงเวลาเร่งด่วนได้อีกทางหนึ่ง เนื่องจากปัจจุบันถนนชัยพฤกษ์เป็นถนนขนาด 6 ช่องจราจร มีปริมาณจราจรสูงกว่า 40,000 คันต่อวัน อันเกิดจากการขยายตัวของพื้นที่จังหวัดนนทบุรีฝั่งตะวันตกของแม่น้ำเจ้าพระยา ส่งผลให้ถนนชัยพฤกษ์มีสภาพการจราจรที่หนาแน่นและมีแนวโน้มที่จะติดขัดมากขึ้นเรื่อย ๆ ประกอบกับเมื่อถนนราชพฤกษ์ - ถนนกาญจนาภิเษก (แนวเหนือ - ใต้) เปิดใช้งาน ยังทำให้ถนนชัยพฤกษ์สามารถเชื่อมต่อกับพื้นที่จังหวัดปทุมธานีได้รวดเร็วและสะดวกมากยิ่งขึ้น จึงเป็นการดึงดูดปริมาณจราจรให้เข้ามาใช้เส้นทางถนนชัยพฤกษ์มากตามไปด้วย
ทช. จึงได้ดำเนินโครงการก่อสร้างถนนชัยพฤกษ์ โดยจะแบ่งเป็นงานก่อสร้างปรับปรุงถนนคู่ขนานระดับดิน ขนาด 2 ช่องจราจรต่อทิศทาง จากเชิงลาดสะพานพระราม 4 ถึงทางแยกต่างระดับถนนราชพฤกษ์ และงานปรับปรุงขยายผิวจราจร ขนาด 1 ช่องจราจรต่อทิศทาง จากทางแยกต่างระดับถนนราชพฤกษ์ถึงถนนบางกรวย - ไทรน้อย รวมระยะทางทั้งหมด 6.892 กิโลเมตร พร้อมก่อสร้างสะพานข้ามคลองพระอุดม และสะพานข้ามคลองบางภูมิ รวมจำนวน 4 แห่ง งานก่อสร้างทางเท้า ระบบระบายน้ำ และระบบไฟฟ้าแสงสว่าง โดยใช้งบประมาณในการก่อสร้างรวม 902 ล้านบาท
อย่างไรก็ตาม ระหว่างดำเนินการก่อสร้าง ทช. ได้ทำการปิด - เบี่ยงช่องจราจรบริเวณทางกลับรถใต้สะพานข้ามคลองพระอุดมบนถนนชัยพฤกษ์ จังหวัดนนทบุรี บริเวณ กม. ที่ 1+250 (ฝั่งขาเข้าสะพานพระราม 4) และบริเวณ กม. ที่ 0+375 (ฝั่งขาเข้าถนนราชพฤกษ์) เพื่อดำเนินงานก่อสร้างสะพานข้ามคลองบนทางขนาน ถนนชัยพฤกษ์ โดยได้ดำเนินการปิด - เบี่ยงช่องจราจร ไปจนกว่างานก่อสร้างจะแล้วเสร็จ ซึ่งผู้ใช้เส้นทางยังสามารถกลับรถได้โดยใช้ช่องทางเบี่ยงขนาด 1 ช่องจราจร ทั้งนี้ จึงขอความร่วมมือให้ผู้ใช้เส้นทางโปรดสังเกตป้ายจราจร รวมถึงปฏิบัติตามป้ายเตือน ป้ายแนะนำอย่างเคร่งครัด เพื่อความสะดวกปลอดภัยในการเดินทาง และขออภัยในความไม่สะดวกมา ณ โอกาสนี้

ที่มา : https://www.thaigov.go.th/news/contents/details/54365