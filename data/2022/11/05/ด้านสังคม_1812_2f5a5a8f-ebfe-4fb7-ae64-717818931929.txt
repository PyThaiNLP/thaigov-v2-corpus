รัฐบาลไทย-ข่าวทำเนียบรัฐบาล-ปลัด พม. ย้ำท้องถิ่น - ชุมชน เป็นหัวใจสำคัญการทำงานเชิงพื้นที่ เน้นความร่วมมือแบบภาคีหุ้นส่วน มุ่งบรรลุ SDGs ภายในปี ค.ศ. 2030


วันพฤหัสบดีที่ 4 สิงหาคม 2565
ปลัด พม. ย้ำท้องถิ่น - ชุมชน เป็นหัวใจสำคัญการทำงานเชิงพื้นที่ เน้นความร่วมมือแบบภาคีหุ้นส่วน มุ่งบรรลุ SDGs ภายในปี ค.ศ. 2030
ปลัด พม. ย้ำท้องถิ่น - ชุมชน เป็นหัวใจสำคัญการทำงานเชิงพื้นที่ เน้นความร่วมมือแบบภาคีหุ้นส่วน มุ่งบรรลุ SDGs ภายในปี ค.ศ. 2030
เมื่อวันที่ 12 กรกฎาคม 2565 เวลา 11.00 น. ตามเวลาท้องถิ่นสหรัฐอเมริกา ณ สำนักงานใหญ่สหประชาชาติ นครนิวยอร์ก  นางพัชรี อาระยะกุล ปลัดกระทรวงการพัฒนาสังคมและความมั่นคงของมนุษย์ (ปลัด พม.) เข้าร่วมการประชุมรายงานผลการทบทวนการดำเนินงานตามวาระการพัฒนาที่ยั่งยืน ค.ศ. 2030 ระดับชาติ โดยสมัครใจ (Voluntary National Review: VNR) ในห้วงการประชุมหารือระดับสูงทางการเมืองว่าด้วยการพัฒนาที่ยั่งยืน ประจำปี 2565 (High - level Political Forum on Sustainable Development: HLPF 2022) ทั้งนี้ การนำเสนอรายงาน VNR ดังกล่าว เป็นเวทีสำหรับแลกเปลี่ยนความคืบหน้า ประสบการณ์และแนวปฏิบัติที่ดีของประเทศสมาชิกสหประชาชาติในการบรรลุเป้าหมายการพัฒนาที่ยั่งยืน (SDGs) รวมทั้งตอบข้อซักถามจากประเทศต่างๆ สำหรับปีนี้ มีประเทศสมาชิกที่เข้าร่วมการนำเสนอรายงานมาจากหลายภูมิภาค อาทิ ประเทศอาร์เจนตินา ฟิลิปปินส์ สวิสเซอร์แลนด์ และมาลี เป็นต้น โดยมีการกำหนดนโยบายการขับเคลื่อน SDGs และการนำไปปฏิบัติที่หลากหลายตามบริบทของแต่ละประเทศ
นางพัชรี กล่าวว่า สำหรับประเทศไทย  กระทรวง พม. เป็นหน่วยงานรับผิดชอบและประสานงานหลักในการขับเคลื่อน SDGs เป้าหมายที่ 5 Gender Equality (ความเท่าเทียมทางเพศ) และการเสริมสร้างความเข้มแข็งให้แก่สตรีและเด็กหญิง อีกทั้งเป็นหน่วยงานสนับสนุนการดำเนินการตามเป้าหมายย่อยอื่นภายใต้ 17 เป้าหมายหลักด้วย ทั้งนี้ กระทรวง พม. ได้มีส่วนร่วมอย่างเข้มแข็งในการจัดทำรายงาน VNR ของประเทศไทยเป็นประจำทุกปี  ซึ่งประเทศไทยได้นำเสนอในการประชุม HLPF มาแล้วสองครั้ง เมื่อปี พ.ศ. 2560 และ 2564 โดยครั้งล่าสุด มีการทบทวนผลการดำเนินการเพื่อขับเคลื่อน SDGs ท่ามกลางความท้าทายต่าง ๆ โดยเฉพาะอย่างยิ่งการรับมือกับผลกระทบจากวิกฤติโควิด - 19 รวมถึงการนำเสนอตัวอย่างการขับเคลื่อน SDGs ในระดับพื้นที่
นางพัชรี กล่าวเพิ่มเติมว่า หัวใจสำคัญของการบรรลุ SDGs อยู่ที่ท้องถิ่นและชุมชน เนื่องจากเป็นผู้ที่รู้ปัญหาและบริบทของแต่ละพื้นที่ ดังนั้น การรับฟังเสียงของคนในพื้นที่จึงเป็นการสะท้อนปัญหาและนำมาซึ่งแนวทางการแก้ไขปัญหาที่ตรงเป้าที่สุด โดยแนวทางการขับเคลื่อน SDGs ของกระทรวง พม. ในระยะต่อไปจึงยังคงมุ่งเน้นการนำบริบทเชิงพื้นที่มาผนวกกับแผนการดำเนินงาน หรือ Localising SDGs อีกทั้งมุ่งเน้นการทำงานร่วมกับภาคีเครือข่ายทุกภาคส่วนแบบเป็นหุ้นส่วน เพื่อบรรลุ SDGs ให้ได้ภายในปี ค.ศ. 2030

ที่มา : https://www.thaigov.go.th/news/contents/details/56965