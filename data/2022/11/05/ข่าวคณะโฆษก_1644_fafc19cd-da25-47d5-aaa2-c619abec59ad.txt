รัฐบาลไทย-ข่าวทำเนียบรัฐบาล-โฆษกรัฐบาลเผย นายกรัฐมนตรี พอใจสถานการณ์โควิด-19 ในไทยแต่ยังย้ำ “อย่าประมาท/ยังวางใจไม่ได้” เพราะในต่างประเทศยังคงพบสายพันธุ์ย่อยที่มีความอันตรายอยู่


วันศุกร์ที่ 27 พฤษภาคม 2565
พิมพ์
โฆษกรัฐบาลเผย นายกรัฐมนตรี พอใจสถานการณ์โควิด-19 ในไทยแต่ยังย้ำ “อย่าประมาท/ยังวางใจไม่ได้” เพราะในต่างประเทศยังคงพบสายพันธุ์ย่อยที่มีความอันตรายอยู่
โฆษกรัฐบาลเผย นายกรัฐมนตรี พอใจสถานการณ์โควิด-19 ในไทยแต่ยังย้ำ “อย่าประมาท/ยังวางใจไม่ได้” เพราะในต่างประเทศยังคงพบสายพันธุ์ย่อยที่มีความอันตรายอยู่  ขณะที่ วันนี้ ผู้ติดเชื้อโควิด-19 จำนวน 4,837 ราย ผู้เสียชีวิตเพิ่มขึ้น 29 ราย
วันนี้ (27 พฤษภาคม 2565) นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า  พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม รับทราบรายงานสถานการณ์โควิด-19 ภายในประเทศช่วงเดือนพฤษภาคมที่ผ่านมามีแนวโนมที่ดีขึ้น จำนวนผู้ติดเชื้อลดลงและมีการรักษาตัวที่บ้าน (home isolation) เพิ่มมากขึ้น ทำให้โรงพยาบาลต่าง ๆ เตรียมความพร้อมเข้าสู่ระบบการรักษาปกติ โรงพยาบาลหลายแห่งเริ่มทยอยยุบวอร์ดโควิด-19 ลง และเริ่มหันกลับมารักษาผู้ป่วยโรคทั่วไป และทำการผ่าตัดมากยิ่งขึ้น กระทรวงสาธารณสุขได้คาดว่าภายใน 1-2 สัปดาห์นี้ โรงพยาบาลอื่น ๆ ทั่วประเทศจะมีการดูแลผู้ป่วยโรคทั่วไปเพิ่มมากขึ้น แต่ต้องอยู่ภายใต้เงื่อนไขไม่มีการระบาดที่รุนแรงหรือพบเชื้อกลายพันธุ์  อย่างไรก็ตาม นายกรัฐมนตรียังฝากไปยังผู้ประกอบธุรกิจ/กิจการต้องปฏิบัติตามมาตรการ COVID Free Setting และประชาชนยังต้องป้องกันตนเองตาม Universal Prevention ของกระทรวงสาธารณสุข สวมหน้ากากอนามัย ล้างมือ ถึงแม้ยอดผู้ติดเชื้อจะลดลง เพราะในต่างประเทศยังคงพบสายพันธุ์ย่อยที่มีความอันตรายอยู่ จึงประมาทหรือไว้วางใจไม่ได้
สำหรับสถานการณ์การแพร่ระบาดของโควิด-19 วันนี้ พบผู้ติดเชื้อโควิด-19 รายใหม่ 4,837 ราย จำแนกเป็น ผู้ติดเชื้อในประเทศ 4,833 ราย และผู้ป่วยมาจากต่างประเทศ 4 ราย ผู้เสียชีวิตเพิ่มขึ้น 29 ราย ผู้ที่กำลังรักษาตัว 46,205 ราย และมียอดผู้ที่หายป่วยกลับบ้านแล้ว 5,198 ราย ทำให้มียอดผู้ป่วย ยืนยันสะสมตั้งแต่ 1 ม.ค. 65 จำนวน 2,211,076 ราย จำนวนผู้ที่หายป่วยสะสมจำนวน 2,189,902 ราย จำนวนผู้ป่วยปอดอักเสบรักษาตัวอยู่ในโรงพยาบาล 979 ราย เฉลี่ยจังหวัดละ 13 ราย อัตราครองเตียง ร้อยละ 13.8
โฆษกประจำสำนักนายกรัฐมนตรี เผย นายกรัฐมนตรี ติดตามสถานการณ์โควิด-19 เตรียมความพร้อมโรงพยาบาลเข้าสู่การรักษาผู้ป่วยโรคทั่วไป แม้แนวโน้มเริ่มดีขึ้น แต่ยังคงต้องปฏิบัติตามมาตรการของสาธารณสุข สวมหน้ากากอนามัย ล้างมือ โดยวันนี้ผู้ติดเชื้อโควิด-19  4,837 ราย

ที่มา : https://www.thaigov.go.th/news/contents/details/55072