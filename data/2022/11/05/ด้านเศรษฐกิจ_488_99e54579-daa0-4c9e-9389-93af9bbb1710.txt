รัฐบาลไทย-ข่าวทำเนียบรัฐบาล-กรมเจ้าท่า กระทรวงคมนาคม คุมเข้มท่าเรือ Phuket Sandbox ยกระดับมาตรการปลอดภัยทางน้ำอย่างสูงสุด


วันพฤหัสบดีที่ 29 กรกฎาคม 2564
กรมเจ้าท่า กระทรวงคมนาคม คุมเข้มท่าเรือ Phuket Sandbox ยกระดับมาตรการปลอดภัยทางน้ำอย่างสูงสุด
...
นายวิทยา ยาม่วง อธิบดีกรมเจ้าท่า กระทรวงคมนาคม เปิดเผยว่า ตามที่รัฐบาลเปิดโครงการ Phuket Sandbox ให้นักท่องเที่ยวต่างชาติที่ฉีดวัคซีนป้องกันโควิด-19 ครบ 2 เข็มหรือตามที่วัคซีนชนิดนั้นกำหนดแล้ว เข้ามาท่องเที่ยวได้ ตั้งแต่ 1 กรกฎาคม 2564 โดยไม่ต้องกักตัว 14 วัน กรมเจ้าท่า กระทรวงคมนาคม ได้เตรียมความพร้อมในมาตรการต่างๆ และออกตรวจตรา อำนวยความสะดวกความปลอดภัยทางน้ำโดยเข้มงวด ซึ่งกรมเจ้าท่า ในฐานะหน่วยงานที่ดูแลด้านความปลอดภัยทางน้ำ ได้สั่งการให้สำนักงานเจ้าท่าภูมิภาคที่ 5 และสำนักงานเจ้าท่าภูมิภาคสาขาภูเก็ต เตรียมพร้อมด้านความปลอดภัยทางน้ำ เพื่อต้อนรับนักท่องเที่ยวตามโครงการ Phuket Sandbox ตั้งแต่วันที่ 1 กรกฎาคม 2564 ซึ่งที่ผ่านมาได้ประชุมหารือถึงแนวทางปฏิบัติร่วมกับทางจังหวัดภูเก็ตและหน่วยงานที่เกี่ยวข้องอย่างต่อเนื่อง ในส่วนของกรมเจ้าท่า ท่าเรือโดยสารในจังหวัดภูเก็ตมีทั้งหมด 22 ท่า ซึ่งตามมาตรการเข้า-ออกทางน้ำจังหวัดภูเก็ต ตามคำสั่งจังหวัดภูเก็ต ที่ 4022/2564 ได้กำหนดไว้ นักท่องเที่ยวที่มาจากต่างประเทศ พำนักอยู่ในภูเก็ตตามกำหนด 14 คืนและนักท่องเที่ยวทั่วไป สามารถเดินทางออกได้ทุกท่าเทียบเรือจะต้องแสดงหลักฐานต่อเจ้าหน้าที่ก่อนออกจากท่าเทียบเรือ ดังนี้ 1.หนังสือเดินทางและวีซ่าที่ตรวจลงตราโดย สำนักงานตรวจคนเข้าเมือง (ยกเว้นผู้มีสัญชาติไทย) 2.หลักฐานยืนยันการตรวจหาเชื้อโควิด-19 แสดงว่าตรวจไม่พบเชื้อ ตลอดระยะเวลา 14 คืน ซึ่งออกโดยหน่วยงานของกระทรวงสาธารณสุข 3.หลักฐานการเข้าพักในโรงแรมหรือสถานที่พักที่ได้มาตรฐาน SHA+ (SHA Plus) 4.หากเดินทางไปยังพื้นที่สถานการณ์ควบคุมสูงสุดและเข้มงวด พื้นที่ควบคุม เมื่อกลับเข้าจังหวัดภูเก็ตต้องปฏิบัติตามมาตรการตรวจคัดกรองการเดินทางเข้าจังหวัดภูเก็ต
ในส่วนนักท่องเที่ยวที่มาจากต่างประเทศ อยู่ในภูเก็ตไม่ถึง 14 คืน สามารถเดินทางท่องเที่ยวทางน้ำภายในจังหวัด ให้ผ่าน 3 ท่าเรือ / 5 มารีน่า ซึ่งต้องแจ้งสำนักงานเจ้าท่าภูมิภาคสาขาภูเก็ต หรือ ศูนย์ปฏิบัติการ Phuket Sandbox ก่อนออกเดินทางไม่น้อยกว่า 6 ชั่วโมง ดังนี้ เรือโดยสารทุกประเภท ต้องออกจาก 1.ท่าเทียบเรืออ่าวปอ 2.ท่าเทียบเรือรัษฎา และ3.ท่าเทียบเรืออ่าวฉลอง เรือสำราญ - กีฬา (ยอร์ช) ต้องออกจาก 1.ท่าเรือยอร์ช เยเว่น มารีน่า 2.ท่าเรืออ่าวปอ แกรนด์ มารีน่า 3.ท่าเรือภูเก็ต โบ๊ทลากูน 4.ท่าเรือรอยัล ภูเก็ต มารีน่าและ5.ท่าเรืออ่าวฉลอง มารีน่า และผู้เดินทางจะต้องลงทะเบียนระบบติดตามตัวโดยการรายงานตัวผ่านแอพพลิเคชั่นตามที่กำหนด
ในส่วนมาตรการเรือ และคนประจำเรือ ที่รับผู้โดยสารกลุ่ม “ผู้เดินทางมาจากต่างประเทศ” เรือจะต้องติดตั้งระบบแสดงตนอัตโนมัติ ( AIS ไม่ต่ำกว่า Type B ) และติดตั้งวิทยุสื่อสาร VHF และเปิดใช้งานตลอดเวลา คนประจำเรือ จะต้องฉีดวัคซีนครบ 2 เข็ม /ครบโดสตามที่กระทรวงสาธารณสุขกำหนด เจ้าของเรือ/ผู้ควบคุมเรือ ต้องแจ้งเรือเข้า-ออกท่าเรือ ตามแบบรายงานพร้อมเอกสาร ให้เจ้าหน้าที่ตรวจสอบก่อนเข้า-ออกจากท่า (แบบรายงานเรือเข้า - ออกท่าเทียบเรือ/ บัญชีรายชื่อผู้โดยสารและคนประจำเรือ/บัญชีผู้เอาประกันภัยหรือกรมธรรม์ (ถ้ามี)) และให้ปฏิบัติตามมาตรการของกรมเจ้าท่าและมาตรการสาธารณสุขอย่างเคร่งครัด ซึ่งที่ผ่านมากรมเจ้าท่าได้ปฏิบัติตามมาตรการต่างๆ สอดคล้องกับมาตรการทางจังหวัดภูเก็ตอย่างต่อเนื่องในการดูแลความปลอดภัยทางน้ำ การคัดกรองนักท่องเที่ยว การอำนวยความสะดวกแก่นักท่องเที่ยวที่เดินทางท่องเที่ยวทางน้ำ ให้เป็นไปตามมาตรการด้านความปลอดภัยทางน้ำมาตรการป้องกันการแพร่ระบาดของโรคติดเชื้อไวรัสโคโรนา 2019 (COVID-19) ของกรมเจ้าท่าอย่างต่อเนื่อง
ซึ่งที่ผ่านมาตั้งแต่วันที่ 1 - 25 กรกฎาคม 2564 สถิตินักท่องเที่ยวกลุ่ม Sandbox เข้ามายังจังหวัดภูเก็ต รวม 10,849 คน เดินทางท่องเที่ยวทางน้ำแล้ว จำนวน 3,724 คน มีการตรวจสอบข้อมูลการแจ้งเรือเข้า-ออก ตามมาตรการคัดกรองและความปลอดภัยอย่างเข้มข้น มีการกำกับ ควบคุม ติดตามเรือผ่านระบบสําแดงข้อมูลเรืออัตโนมัติ หรือระบบ AIS โดยศูนย์ควบคุมการจราจรทางน้ำจังหวัดภูเก็ต ตลอดระยะเวลาที่เรืออยู่ในทะเล ซึ่งศูนย์ควบคุมฯ สามารถติดต่อสื่อสารกับเรือได้ผ่านระบบวิทยุสื่อสาร VHF ช่อง 16 (156.8 MHz) ที่ได้รับการทดสอบโดยเจ้าหน้าที่ทุกครั้งก่อนจะอนุญาตให้เรือออกจากท่า ที่ผ่านมาได้รับความร่วมมือจากหน่วยงานที่เกี่ยวข้อง ผู้ประกอบการ หรือผู้บริหารท่าเรือ เจ้าของเรือและคนประจำเรือเป็นอย่างดี และยังไม่มีการเกิดอุบัติเหตุทางน้ำ ไม่พบนักท่องเที่ยวติดเชื้อเดินทางผ่านช่องทางด่านตรวจทางน้ำแม้แต่รายเดียว ทั้งนี้ เพื่อเป็นการสร้างความเชื่อมั่นให้กับนักท่องเที่ยวและประชาชนในจังหวัดภูเก็ตในมาตรการความปลอดภัยและการคัดกรองทางน้ำในโครงการ Phuket Sandbox หากประชาชนท่านใดพบเห็นความไม่ปลอดภัยทางน้ำสามารถแจ้งได้ที่ สายด่วน 1199 ตลอด 24 ชั่วโมง
“เที่ยว Phuket Sandbox ทางน้ำ ปลอดภัยด้วยความใส่ใจของเจ้าท่า : Phuket sandbox safe travel with Marine Department “

ที่มา : https://www.thaigov.go.th/news/contents/details/44220