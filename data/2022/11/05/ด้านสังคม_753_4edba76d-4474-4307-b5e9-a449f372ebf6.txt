รัฐบาลไทย-ข่าวทำเนียบรัฐบาล-พม. เตรียมมอบรางวัล "ผู้เสียสละเพื่อสังคม" ยกย่องจิตอาสาช่วยเหลือสังคมในภาวะวิกฤติ


วันพฤหัสบดีที่ 28 ตุลาคม 2564
พม. เตรียมมอบรางวัล "ผู้เสียสละเพื่อสังคม" ยกย่องจิตอาสาช่วยเหลือสังคมในภาวะวิกฤติ
พม. เตรียมมอบรางวัล "ผู้เสียสละเพื่อสังคม" ยกย่องจิตอาสาช่วยเหลือสังคมในภาวะวิกฤติ
วันนี้ (28 ต.ต. 64) นางพัชรี อาระยะกุล ปลัดกระทรวงการพัฒนาสังคมและความมั่นคงของมนุษย์ (ปลัด พม.) เปิดเผยว่า กระทรวงการพัฒนาสังคมและความมั่นคงของมนุษย์ (พม.) ได้ขับเคลื่อนภารกิจด้านการพัฒนาสังคมของประเทศตาม พ.ร.บ. ปรับปรุงกระทรวง ทบวง กรม พ.ศ. 2545 ตั้งแต่วันที่ 3 ตุลาคม 2545 เพื่อพัฒนาคุณภาพชีวิตของประชาชนกลุ่มเป้าหมายตั้งแต่เด็ก เยาวชน สตรี ผู้สูงอายุ คนพิการ และผู้ด้อยโอกาสซึ่งเป็นกลุ่มเปราะบางของสังคม ให้มีความมั่นคงในการดำรงชีวิตอย่างยั่งยืน โดยบูรณาการความร่วมมือกับภาคีเครือข่ายทุกภาคส่วน เมื่อวันที่ 3 ตุลาคม 2564 เป็นวันคล้ายวันสถาปนากระทรวง พม. ครบรอบ 19 ปี และกำลังก้าวสู่วาระครบรอบ 20 ปี ในปี 2565 ทั้งนี้ กระทรวง พม. จึงได้จัดโครงการมอบรางวัล "ผู้เสียสละเพื่อสังคม" ในวันจันทร์ที่ 1 พฤศจิกายน 2564 เวลา 10.00 - 11.00 น. ณ กระทรวง พม. เพื่อยกย่องเชิดชูเกียรติภาคีเครือข่ายของกระทรวง พม. ที่เป็นแบบอย่างที่ดีให้กับประชาชนและสังคมสำหรับการเข้ามามีส่วนร่วมในการทำความดีด้วยการช่วยเหลือและสร้างกำลังใจให้กับกลุ่มเปราะบางที่ได้รับผลกระทบจากโควิด - 19 และภัยพิบัติต่างๆ
นางพัชรี กล่าวต่อไปว่า สำหรับผู้รับรางวัล "ผู้เสียสละเพื่อสังคม" มีทั้งหมด 10 ท่าน ซึ่งมีผลงานที่เป็นประโยชน์ต่อสังคม คิดด้านบวก สร้างสรรค์สิ่งที่มีประโยชน์ให้กับกลุ่มเปราะบางที่ได้รับผลกระทบจากโควิด - 19 และภัยพิบัติต่างๆ มีความเสียสละ และทำความดีโดยไม่หวังผลประโยชน์ ประกอบด้วย
1. ศ.นพ.ยง ภู่วรวรรณ เป็นนักวิจัยดีเด่นแห่งชาติ สาขาวิทยาศาสตร์การแพทย์ ราชบัณฑิตและหัวหน้าศูนย์เชี่ยวชาญเฉพาะทางด้านไวรัสวิทยาคลินิก ภาควิชากุมารเวชศาสตร์ คณะแพทยศาสตร์ จุฬาลงกรณ์มหาวิทยาลัย และเป็นที่ปรึกษาสถานการณ์โรคระบาดโควิด - 19 ให้กับรัฐบาล
2. คุณนรี ชีวสุทธิศิลป์ กรรมการผู้จัดการบริษัท มาดามฟิน จำกัด จัดทำโครงการปันน้ำใจและร่วมมือกับหน่วยงานภาครัฐ ทหาร ตำรวจ หรือมูลนิธิต่างๆ เพื่อช่วยเหลือประชาชนที่เดือดร้อนจากโควิด - 19 เป็นจำนวนเงินมากกว่า 11 ล้านบาท
3. คุณเอราวิน สุทินนะ เป็นบุรุษพยาบาลคนสุดท้ายของกรมพัฒนาสังคมและสวัสดิการ ปฏิบัติหน้าที่ ณ สถานคุ้มครองคนไร้ที่พึ่งสัมมหาพน จังหวัดเชียงใหม่ ถึงแม้จะได้รับผลตอบแทนน้อยกว่าเพื่อนที่ทำงานพยาบาลที่อื่น
4. คุณนิรัตน์ชญา การุณวงศ์วัฒน์ เจ้าของเพจ Little Monster มีผู้ติดตามจำนวนมากถึง 3.5 ล้านคน เป็นเพจพ่อแม่มือใหม่ที่ต่อยอดความเป็นธรรมชาติในครอบครัวให้กลายเป็นไวรัลออนไลน์สุดน่ารัก โดยสื่อสารทั้งในรูปแบบของการ์ตูน ภาพถ่าย เรื่องเล่า และคลิปวิดีโอสั้นๆ
5. คุณอัญชะลี ไพรีรัก ผู้ดำเนินรายการสถานีโทรทัศน์ท็อปนิวส์ เป็นหนึ่งในหัวเรือใหญ่ที่ช่วยดำเนินโครงการยังมีเราของสถานีโทรทัศน์ ซึ่งทำหน้าที่เป็นสะพานคอยส่งต่อความช่วยเหลือจากประชาชนไปยังผู้ป่วยโควิด - 19 และภาคส่วนต่างๆ อาทิ จัดหายา ช่วยประสานจัดหาเตียง รับบริจาคอุปกรณ์การแพทย์ ช่วยเหลือผู้ประกอบการร้านอาหาร ด้วยการสั่งทำข้าวกล่องร้านอาหารทั่วประเทศ เพื่อนำไปมอบให้บุคลากรทางการแพทย์ตามโรงพยาบาลต่างๆ ฯลฯ
6. คุณปนัดดา วงษ์ผู้ดี นางสาวไทยปี พ.ศ. 2543 นักแสดง พิธีกร จิตอาสา เป็นผู้ก่อตั้งองค์กรทำดี มาเกือบ 8 ปี โดยได้ร่วมกันให้ความช่วยเหลือผู้ป่วยโควิด - 19 และบุคลากรทางการแพทย์มาอย่างต่อเนื่อง โดยในระลอกแรกได้ช่วยเหลือเป็นเงินไม่น้อยกว่า 2,400,000 บาท รวมทั้งลงพื้นที่ช่วยเหลือน้ำท่วมในหลายจังหวัด
7. คุณสุรินทร์ ภาคศิริ ศิลปินมรดกอีสาน (ประพันธ์เพลง) ประจำปี พ.ศ. 2551 เป็นครูเพลงระดับปรมาจารย์ที่ฝากชื่อและผลงานไว้เป็นที่เลื่องลือ เจ้าของผลงานอมตะ หนาวลมที่เรณู วอนลมฝากรัก หนุ่ม น.ป.ข. และ "งานนักร้อง" ผลงานที่ได้รับรางวัลแผ่นเสียงทองคำพระราชทานจากพระบาทสมเด็จพระเจ้าอยู่หัวฯ ในปี  พ.ศ. 2514
8. คุณกิจมาโนชญ์ โรจนทรัพย์ (ครูลิลลี่) ครูสอนพิเศษวิชาภาษาไทย "สถาบันกวดวิชาพินนาเคิล" พิธีกร จิตอาสา ทำกิจกรรมบุญปิดทองหลังพระตั้งแต่เหตุการณ์น้ำท่วมใหญ่ ปี 2554 จนกระทั่งสถานการณ์โควิด - 19 โดยเปิดครัวทำอาหารกล่องส่งให้อาสาสมัครที่ช่วยเลือประชาชนที่เดือดร้อน รวมทั้งส่งให้บุคลากรทางการแพทย์ โดยมีร้านอาหารชื่อ "ครัวดาวคาวหวาน" และสถานปฏิบัติธรรม "บ้านพุฒมณฑา"
9. คุณฑีฆายุ หล่อพัฒนกิจ (มิสเตอร์ ที) ผู้ก่อตั้งสมาพันธ์สื่อมวลช่วยเหลือสังคม ที่เกิดขึ้นจากการรวมตัวของสื่อมวลชนกลุ่มเล็กๆ ที่ต้องการอาสาเข้ามาช่วยเหลือสังคมในทุกมิติ โดยมุ่งเน้นประสานความร่วมมือกับหน่วยงาน องค์กร ทั้งภาครัฐและเอกชน เพื่อให้ผู้ที่เดือดร้อนได้รับการช่วยเหลืออย่างเป็นรูปธรรม อีกทั้งยังสนับสนุนการทำงานของบุคลากรทางการแพทย์
10. คุณประเสริฐ เอี่ยมรุ่งโรจน์ ผู้ก่อตั้งบริษัท แกะดำทำธุรกิจ จำกัด เป็นหนึ่งในคนไทยที่เชื่อว่า การเปลี่ยนแปลงไทยได้จะต้องเริ่มต้นที่การลงมือเปลี่ยนแปลงตัวเองก่อน ด้วยการสร้างพฤติกรรมใหม่ 7 อย่าง และเป็นผู้เขียนบทความ Active Citizenship พลเมืองที่มีส่วนร่วมเพื่อส่วนรวม เปลี่ยนประเทศไทยได้ด้วยตัวเรา เชื่อว่า พลังของเราทุกคนเปลี่ยนแปลงสังคมได้ เพียงแค่คนไทยลุกขึ้นมาเปลี่ยนแปลงตัวเอง "ลงมือทำทันที"

ที่มา : https://www.thaigov.go.th/news/contents/details/47519