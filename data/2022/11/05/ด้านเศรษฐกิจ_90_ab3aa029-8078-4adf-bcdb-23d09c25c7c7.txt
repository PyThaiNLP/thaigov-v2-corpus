รัฐบาลไทย-ข่าวทำเนียบรัฐบาล-จุรินทร์ ลงเสาเอกบ้านมั่นคง-ขอนแก่น เดินหน้าจัดหาที่อยู่อาศัยให้รายย่อยผ่อนราคาถูก ประกาศ ! พร้อมพิจารณาลดค่าผ่อนชำระให้รายย่อยจากปัญหาโควิด


วันจันทร์ที่ 21 มิถุนายน 2564
จุรินทร์ ลงเสาเอกบ้านมั่นคง-ขอนแก่น เดินหน้าจัดหาที่อยู่อาศัยให้รายย่อยผ่อนราคาถูก ประกาศ ! พร้อมพิจารณาลดค่าผ่อนชำระให้รายย่อยจากปัญหาโควิด
​วันที่ 18 มิถุนายน 2564 เวลา 11.30  น.
นายจุรินทร์ ลักษณวิศิษฏ์ หัวหน้าพรรคประชาธิปัตย์ รองนายกรัฐมนตรี และรัฐมนตรีว่าการกระทรวงพาณิชย์ในฐานะประธานคณะกรรมการนโยบายที่อยู่อาศัยแห่งชาติ นายไชยยศ จิรเมธากร รองเลขาธิการนายกรัฐมนตรี นายบุณยฤทธิ์ กัลยาณมิตร ปลัดกระทรวงพาณิชย์
นางมัลลิกา บุญมีตระกูล มหาสุข ที่ปรึกษารัฐมนตรีว่าการกระทรวงพาณิชย์ นายบุณย์ธีร์ พานิชประไพ เลขานุการรัฐมนตรีว่าการกระทรวงพาณิชย์ นายสุธรรม ระหงษ์ เลขานุการรัฐมนตรีว่าการกระทรวงการพัฒนาสังคมและความมั่นคงของมนุษย์ นางรัชฎาภรณ์ แก้วสนิท ประธานบริหารกองทุนฟื้นฟูและพัฒนาเกษตรกร นายพูนพงษ์ นัยนาภากรณ์ ผู้ตรวจราชการกระทรวงพาณิชย์ และนายวรทัศน์ ธุลีจันทร์ รองผู้ว่าราชการจังหวัดขอนแก่น ติดตามโครงการบ้านมั่นคงภาคอีสานจังหวัดขอนแก่น
โดยนายจุรินทร์ เป็นประธานในพิธียกเสาเอกโครงการบ้านมั่นคงแก่นนครและติดตามโครงการพัฒนาคุณภาพชีวิตศูนย์คนไร้บ้านจังหวัดขอนแก่น ณ สหกรณ์เคหสถานแก่นนคร อําเภอเมือง จังหวัดขอนแก่น
นายจุรินทร์ กล่าวว่า วันนี้ตั้งใจจะมาทำ 2 เรื่อง 1.ร่วมพิธีวางเสาเอกให้กลับบ้านมั่นคง ในฐานะที่ตนเป็นรองนายกรัฐมนตรีและมีหน้าที่กำกับติดตามงานของกระทรวงพัฒนาสังคมและความมั่นคงของมนุษย์
2.ตั้งใจมาติดตามงานในอดีตหลาย 10 ปีมาแล้วที่ได้ริเริ่มไว้ คืองานบ้านมั่นคง ที่เริ่มไว้ตั้งแต่ปี 2543 ที่เริ่มสมัยรัฐบาลชวน 2 (นายชวน หลีกภัย เป็นนายกรัฐมนตรีสมัยที่ 2 )แล้วตนในฐานะรัฐมนตรีประจำสำนักนายก โดยตั้งใจให้เป็นคำตอบของพี่น้องประชาชนที่ไม่มีบ้านหรือมีบ้านแต่ไม่มีที่ดินเป็นของตนเอง เพื่อให้พี่น้องประชาชนที่ไร้บ้านได้รวมกลุ่มกันเป็นสหกรณ์ ถือหุ้นสหกรณ์ แล้วนำมาซื้อที่ดินและผ่อนด้วยเงื่อนไขผ่อนปรน และมีบ้านเป็นของตัวเอง เพื่อสร้างความมั่นคงให้กับพี่น้องประชาชน โดยที่ผ่านมา 20 ปีสามารถสร้างได้ 200,000 หลัง และตั้งเป้าหมายว่าจะทำให้ได้ 1,300,000 หลังในปี 2579 เป็นเวลา 15 ปี  และมีโครงการบ้านพอเพียง ที่ช่วยซ่อมแซมที่อยู่อาศัยหลังละไม่เกิน 20,000 บาท
" สำหรับจังหวัดขอนแก่นทำโครงการบ้านมั่นคงไปแล้ว 163 ชุมชน 7,051 หลัง สำหรับโครงการบ้านมั่นคงสหกรณ์เคหสถานแก่นนครจำกัด มี 333 หลัง ดำเนินการไปแล้ว 281 หลัง และวันนี้ที่วางเสาเอกจะทำอีก 46 หลัง ใช้เงิน 187 ล้านบาท จะสร้างเสร็จภายในปี 2564 นี้ ดีใจที่ได้มาพบพี่น้องทุกคนขอเป็นกำลังใจให้กับทุกคนด้วยที่ต้องฝ่าวิกฤตโควิด และเรื่องประเด็นปัญหาเรื่องอาชีพ กระทรวงพาณิชย์จะเข้ามาช่วย เช่น จัดตลาดนัด จัดอบรมการค้าออนไลน์ โดยให้พาณิชย์จังหวัดมาช่วยประสานกับ ผอ.พอช.ขอนแก่น " นายจุรินทร์ กล่าว
นายปฏิภาณ จุมผา รองผู้อำนวยการ สถาบันพัฒนาองค์กรชุมชน (องค์การมหาชน) นโยบายนี้เป็นนโยบายดีต้องขอบคุณนายกชวน หลีกภัย โครงการนี้เกิดขึ้นสมัยนายกชวนและมาต่อยอดในสมัยรัฐบาลนายกอภิสิทธิ์ ตั้งงบประมาณไว้สำหรับบ้านมั่นคงเพิ่มเติมอีก 3,000 ล้านบาทและมีโครงการเกี่ยวกับการยกระดับเป็นบ้านพอเพียงเพื่องบซ่อมแซมอีกจำนวน 1,000 กว่าล้านบาท ซึ่งทั้งหมดนี้ตั้งต้นมาและวันนี้รองนายกฯจุรินทร์ มามอบและมาต่อยอดซึ่งเป็นเรื่องที่ดี
ด้าน นายธีระศักดิ์ ฑีฆายุพันธุ์ นายกเทศมนตรีเทศบาลนครขอนแก่น กล่าวว่าเป็นบุญของชาวขอนแก่นที่รอคอยผู้ใหญ่สักท่านมาช่วยแก้ปัญหาให้กับพี่น้องประชาชนที่ยังหาโมเดลเพื่อตอบสนองไม่ได้ กระทรวงที่มีบทบาทเด่นที่สุดในประเทศไทยที่สร้างความมั่นคงในที่อยู่อาศัยคือกระทรวงพัฒนาสังคมและความมั่นคงของมนุษย์ และพอช.ที่ทำงานด้วยความทุ่มเทและเสียสละ โดยพื้นที่แห่งนี้ในอดีตเป็นป่าที่ชุมชนที่โดนไล่บ้านรวมตัวกันหาที่อยู่อาศัย ห ลายคนมาดูมาลูบคลำบ้านแล้วบอกว่านี่คือบ้านในฝัน หลายคนไม่เคยมีแม้แต่ห้องน้ำ  มีบ้านสร้างเสร็จแล้ว 47 ครัวเรือน เป็นชุมชนล่าสุดของเทศบาลนครขอนแก่นเป็นชุมชนที่ 95 ก้าวหน้านคร วันนี้เป็นเวลาแห่งความหวังของพวกเรา

ที่มา : https://www.thaigov.go.th/news/contents/details/42931