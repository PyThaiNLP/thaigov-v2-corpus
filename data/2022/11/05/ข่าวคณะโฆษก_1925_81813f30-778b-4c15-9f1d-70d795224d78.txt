รัฐบาลไทย-ข่าวทำเนียบรัฐบาล-โฆษกรัฐบาลป้อง "บิ๊กตู่" ยันนายกฯ สั่งหน่วยงานเกี่ยวข้องติดตามงานใกล้ชิด เพียงแต่ไม่คิดจะประกาศครึกโครมเพื่อหวังกระแสนิยม แจงสูตรหาร ส.ส.บัญชีรายชื่อ นายกฯ สั่งการไม่ได้


วันพุธที่ 6 กรกฎาคม 2565
พิมพ์
โฆษกรัฐบาลป้อง "บิ๊กตู่" ยันนายกฯ สั่งหน่วยงานเกี่ยวข้องติดตามงานใกล้ชิด เพียงแต่ไม่คิดจะประกาศครึกโครมเพื่อหวังกระแสนิยม แจงสูตรหาร ส.ส.บัญชีรายชื่อ นายกฯ สั่งการไม่ได้
โฆษกรัฐบาลป้อง "บิ๊กตู่" ยันนายกฯ สั่งหน่วยงานเกี่ยวข้องติดตามงานใกล้ชิด เพียงแต่ไม่คิดจะประกาศครึกโครมเพื่อหวังกระแสนิยม แจงสูตรหาร ส.ส.บัญชีรายชื่อ นายกฯ สั่งการไม่ได้ เป็นเรื่องของสภาฯ ที่ต้องพิจารณากันเอง
วันที่ 6 กรกฎาคม 2565 นายธนกร วังบุญคงชนะ โฆษกประจำสำนักนายกรัฐมนตรี กล่าวถึงกรณีที่นายทักษิณ ชินวัตร หรือ โทนี วู้ดซัม อดีตนายกรัฐมนตรี ระบุว่า พล.อ.ประยุทธ์ จันทร์โอชา นายกรัฐมนตรี และรัฐมนตรีว่าการกระทรวงกลาโหม ต้องทำงานแบบมียุทธศาสตร์ มอบหมายงานและมีการตอบกลับว่าแก้ไขยังไง ต้องมีการบ้านกลับมาคิดว่า นายทักษิณอาจจะอยู่เมืองนอกนาน จึงไม่ทราบภารกิจของนายกฯ ในแต่ละวันว่า นายกฯได้มอบหมายงานให้ทุกหน่วยงานที่เกี่ยวข้องไปดำเนินการและนำกลับมารายงานทุกครั้ง เพียงแต่ท่านนายกฯ ไม่เห็นถึงความจำเป็นที่จะต้องออกมาประกาศว่าตนเองได้ทำอะไรไป หรือเคยทำอะไรไปแล้วบ้าง เพราะท่านไม่สนเกมการเมืองที่ต้องหาเสียง เรียกกระแสนิยมตลอดเวลา แต่ขอเดินหน้าแก้ปัญหาความเดือดร้อนให้กับประชาชนอย่างเต็มที่
ส่วนกรณีที่นายทักษิณระบุว่า นายกฯ ทุบโต๊ะสั่งให้เอาสูตรคำนวณ ส.ส.บัญชีรายชื่อว่าจะหารด้วย 500 เพราะกลัวพรรคเล็กจับมือกับ ร.อ.ธรรมนัสนั้น นายธนกร กล่าวว่า ไม่ว่าจะใช้สูตรหาร 100 หรือหาร 500 ก็ไม่เกี่ยวกับท่านนายกฯ เพราะเป็นเรื่องที่สภาฯ จะต้องไปพิจารณาร่วมกัน ท่านนายกฯ ไม่สามารถไปชี้นำหรือสั่งการใดๆ ได้ สมาชิกสภาฯ ทุกท่านล้วนมีคุณวุฒิ ไม่อยากให้นายทักษิณเอาความเคยชินที่คิดว่าทุกอย่างชี้นิ้วสั่งได้มาทึกทักและจินตนาการเอาเอง ทั้งนี้ ไม่ว่าพรรคเพื่อไทย หรือพรรคก้าวไกลจะได้ ส.ส.เท่าไหร่ก็เป็นเรื่องที่ประชาชนจะเป็นผู้ตัดสินใจ หากได้ ส.ส.เกิน 300 จริงอย่างที่พูดก็เพราะประชาชนเลือกและไว้วางใจ แต่ถ้าไม่ถึง 300 ก็เพราะประชาชนให้บทเรียนที่ฝ่ายค้านไม่เคยทำหน้าที่ในสภาฯ อย่างที่ควรจะเป็นเช่นกัน
---------------------------------

ที่มา : https://www.thaigov.go.th/news/contents/details/56607