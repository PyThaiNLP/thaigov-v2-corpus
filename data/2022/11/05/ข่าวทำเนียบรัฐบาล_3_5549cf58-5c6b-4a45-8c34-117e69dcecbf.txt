รัฐบาลไทย-ข่าวทำเนียบรัฐบาล-ผู้ช่วยโฆษก ศบค. แจง หลายประเทศมีมาตรการจัดหา - ใช้วัคซีนโควิด-19 ต่างยี่ห้อในการฉีดเข็มที่ 1 และ 2 เพื่อไม่ให้เกิดอาการแพ้ เผยหลายหน่วยงานในไทย กำลังเก็บข้อมูลการใช้วัคซีนคนละยี่ห้อในทางการแพทย์


วันพุธที่ 16 มิถุนายน 2564
ผู้ช่วยโฆษก ศบค. แจง หลายประเทศมีมาตรการจัดหา - ใช้วัคซีนโควิด-19 ต่างยี่ห้อในการฉีดเข็มที่ 1 และ 2 เพื่อไม่ให้เกิดอาการแพ้ เผยหลายหน่วยงานในไทย กำลังเก็บข้อมูลการใช้วัคซีนคนละยี่ห้อในทางการแพทย์
ผู้ช่วยโฆษก ศบค. แจง หลายประเทศมีมาตรการจัดหา - ใช้วัคซีนโควิด-19 ต่างยี่ห้อในการฉีดเข็มที่ 1 และ 2 เพื่อไม่ให้เกิดอาการแพ้ เผยหลายหน่วยงานในไทย กำลังเก็บข้อมูลการใช้วัคซีนคนละยี่ห้อในทางการแพทย์
วันที่ (16 มิถุนายน 2564) เวลา 12.30 น. ณ โถงกลาง ตึกสันติไมตรี ทำเนียบรัฐบาล แพทย์หญิงอภิสมัย ศรีรังสรรค์ ผู้ช่วยโฆษกศูนย์บริหารสถานการณ์การแพร่ระบาดของโรคติดเชื้อไวรัสโคโรนา 2019 (โควิด-19) ตอบคำถามสื่อมวลชนกรณีการฉีดวัคซีนโควิด-19 เข็ม 1 และ 2 ต่างกัน เป็นไปได้หรือไม่ว่า กรณีดังกล่าวส่วนหนึ่งมาจากประชาชนที่ได้รับการฉีดวัคซีนยี่ห้อใดยี่ห้อหนึ่ง และเกิดอาการแพ้อย่างรุนแรงซึ่งพบได้ในต่างประเทศ เมื่อมีการพบการแพ้วัคซีนยี่ห้อแรก จึงเกิดเป็นข้อห้ามไม่สามารถฉีดซ้ำในเข็มสองได้ ทำให้หลายประเทศจึงมีมาตรการจัดหาวัคซีนคนละยี่ห้อ ซึ่งอาจจะเป็นการใช้วัคซีนที่มีวิธีการผลิตต่างกัน เพื่อไม่ให้เกิดการแพ้ ทั้งนี้ การเก็บข้อมูลการใช้วัคซีนคนละยี่ห้อในทางการแพทย์ก็ต้องมีการศึกษาวิจัย ซึ่งในประเทศไทยมีหลายหน่วยงานที่กำลังศึกษาอยู่ นอกจากนี้ในประเทศเกาหลีและสหรัฐอเมริกา ได้มีการตั้งคำถามวิจัยและพยายามศึกษาในเบื้องต้น ได้มีการวัดภูมิคุ้มกันที่เกิดขึ้นจากคนที่ติดเชื้อโดยธรรมชาติ รวมทั้งการใช้วัคซีนยี่ห้อใดยี่ห้อหนึ่ง เข็ม 1 และ 2 เหมือนกัน และนำมาเทียบกับคนที่ฉีดเข็ม 1 และ 2 คนละยี่ห้อ
อย่างไรก็ตามการศึกษาวิจัยดังกล่าว ยังไม่มีผู้ใดสรุปได้ว่าจะมีประสิทธิภาพที่ดีกว่า ฉะนั้นการที่บริษัทผู้ผลิตได้ทำการวิจัยมานานกว่า และมีตัวอย่างการศึกษาที่มากกว่า โดยให้ฉีดวัคซีนทั้งสองเข็มยี่ห้อเดียวกัน เป็นแค่หลักการที่องค์การอนามัยโลกแนะนำ แต่ในเรื่องของการฉีดวัคซีนเข็ม 1 เข็ม 2 หรือ เข็ม 3 ถือเป็นข้อสังเกตที่น่าสนใจ โดยจะรับฟังและติดตามรายละเอียดความเห็นของผู้เชี่ยวชาญด้านสาธารณสุขต่อไป
.........................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/42774