รัฐบาลไทย-ข่าวทำเนียบรัฐบาล-เอกอัครราชทูตเวียดนามฯ เข้าเยี่ยมคารวะรองนายกฯ สุพัฒนพงษ์ ชื่นชมความสัมพันธ์ที่ใกล้ชิด พร้อมผลักดันความร่วมมือทางเศรษฐกิจและพลังงานให้เป็นรูปธรรม


วันศุกร์ที่ 1 กรกฎาคม 2565
เอกอัครราชทูตเวียดนามฯ เข้าเยี่ยมคารวะรองนายกฯ สุพัฒนพงษ์ ชื่นชมความสัมพันธ์ที่ใกล้ชิด พร้อมผลักดันความร่วมมือทางเศรษฐกิจและพลังงานให้เป็นรูปธรรม
เอกอัครราชทูตเวียดนามฯ เข้าเยี่ยมคารวะรองนายกฯ สุพัฒนพงษ์ ชื่นชมความสัมพันธ์ที่ใกล้ชิด พร้อมผลักดันความร่วมมือทางเศรษฐกิจและพลังงานให้เป็นรูปธรรม
วันนี้ (1 กรกฎาคม 2565) เวลา 09.30 น. ณ ห้องรับรอง 1 ตึกบัญชาการ 1 ทำเนียบรัฐบาล นายฟาน จี๊ ทัญ (H.E. Mr. Phan Chi Thanh) เอกอัครราชทูตสาธารณรัฐสังคมนิยมเวียดนามประจำประเทศไทย เข้าเยี่ยมคารวะนายสุพัฒนพงษ์ พันธ์มีเชาว์ รองนายกรัฐมนตรี ในโอกาสเข้ารับหน้าที่ สรุปสาระสำคัญดังนี้
รองนายกรัฐมนตรีรู้สึกยินดีที่ได้พบกับเอกอัครราชทูตเวียดนามฯ โดยไทยกับเวียดนามมีความสัมพันธ์ที่ดีและเป็นมิตรประเทศที่มีความร่วมมือใกล้ชิด เชื่อมั่นว่าเอกอัครราชทูตเวียดนามฯ จะทำหน้าที่ส่งเสริมความสัมพันธ์และกระชับความร่วมมือไทย-เวียดนาม ให้ใกล้ชิดยิ่งขึ้น และพร้อมร่วมมือกับเอกอัครราชทูตเวียดนามฯ ผลักดันความร่วมมือทั้งทางด้านเศรษฐกิจ การค้า การลงทุน และพลังงาน ให้เพิ่มพูน รวมทั้งยินดีร่วมมือกับเวียดนามในระดับภูมิภาค เพื่อขับเคลื่อนไทย เวียดนาม และอาเซียน ให้เจริญเติบโตอย่างแข็งแกร่งไปพร้อมกัน
เอกอัครราชทูตเวียดนามฯ กล่าวยืนยันความเป็นหุ้นส่วนทางยุทธศาสตร์ที่เข้มแข็งระหว่างสองประเทศ และยินดีที่ทั้งสองฝ่ายมีความสัมพันธ์ที่ใกล้ชิดในทุกระดับ โดยผู้นำระดับสูงของไทยและเวียดนามต่างหารือร่วมกันอย่างต่อเนื่อง รวมทั้งไทยยังเป็นหุ้นส่วนทางเศรษฐกิจที่สำคัญของเวียดนาม นักลงทุนไทยให้ความสนใจในการลงทุนในอุตสาหกรรมพัฒนาโครงสร้างพื้นฐานและพลังงานในเวียดนาม ซึ่งเวียดนามพร้อมร่วมมือกับไทยสนับสนุนความร่วมมือในด้านต่าง ๆ ให้ก้าวหน้าอย่างเป็นรูปธรรม
สำหรับความร่วมมือด้านพลังงาน ทั้งสองฝ่ายต่างเห็นพ้องว่าสถานการณ์พลังงานโลกทำให้ทุกฝ่ายต้องร่วมมือกันอย่างใกล้ชิด และการแก้ไขปัญหาพลังงานไม่สามารถทำได้โดยประเทศใดประเทศหนึ่งเพียงลำพัง ซึ่งไทย เวียดนาม และอาเซียน ล้วนต่างเผชิญปัญหาราคาพลังงานที่เพิ่มสูงขึ้น ทั้งสองฝ่ายจึงพร้อมร่วมมือกันเพื่อส่งเสริมความมั่นคงด้านพลังงาน ทั้งในระดับทวิภาคี และในระดับอนุภูมิภาคอาเซียน โดยรองนายกรัฐมนตรีกล่าวว่า การประชุม Vietnam-Thailand Energy Forum ครั้งที่ 2 ซึ่งไทยมีกำหนดเป็นเจ้าภาพอยู่ในระหว่างเตรียมการจัดการประชุม คาดว่าจะสามารถจัดการประชุมได้ในเดือนสิงหาคม 2565 ด้านเอกอัครราชทูตเวียดนามฯ เชื่อมั่นว่าจะเป็นเวทีประชุมสำคัญที่กระชับความร่วมมือและสามารถนำไปสู่การแก้ไขปัญหาพลังงานอย่างเป็นรูปธรรมร่วมกันได้
ในการนี้ ทั้งสองฝ่ายเห็นพ้องร่วมกันว่า ความร่วมมือด้านพลังงานมีบทบาทสำคัญ ผลักดันความร่วมมือระหว่างไทยและเวียดนามได้ พร้อมกันนี้ เอกอัครราชทูตฯ ได้กล่าวขอบคุณไทยที่สนับสนุนนักลงทุนไทยให้ไปลงทุนในเวียดนามมากขึ้น โดยเวียดนามพร้อมดูแล และอำนวยความสะดวกนักลงทุนไทยอย่างดี

ที่มา : https://www.thaigov.go.th/news/contents/details/56402