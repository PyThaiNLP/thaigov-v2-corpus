รัฐบาลไทย-ข่าวทำเนียบรัฐบาล-รมว.เฮ้ง ห่วงแรงงานไทยในยูเครน ขอให้เฝ้าระวังติดตามข่าวสารจาก กต. อย่างใกล้ชิด


วันพฤหัสบดีที่ 24 กุมภาพันธ์ 2565
พิมพ์
รมว.เฮ้ง ห่วงแรงงานไทยในยูเครน ขอให้เฝ้าระวังติดตามข่าวสารจาก กต. อย่างใกล้ชิด
. .
เมื่อวันที่ 24 กุมภาพันธ์ 2565 นายสุชาติ ชมกลิ่น รัฐมนตรีว่าการกระทรวงแรงงาน เปิดเผยถึงข้อห่วงใยของ พล.อ.ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ไปยังคนไทยที่พำนักในยูเครน หลังสถานการณ์ระหว่างยูเครนและรัสเซียตึงเครียดว่า ท่านนายกรัฐมนตรีได้ติดตามสถานการณ์อย่างใกล้ชิดและมีความห่วงใยคนไทยทุกคนที่พำนักอยู่ ในส่วนของกระทรวงแรงงาน ขอให้พี่น้องแรงงานไทยที่ทำงานอยู่ในประเทศยูเครนเฝ้าระวัง ติดตามสถานการณ์ ข้อมูลข่าวสารจากกระทรวงการต่างประเทศ (กต.) อย่างใกล้ชิด เพื่อเตรียมความพร้อมอย่างทันท่วงที หากมีเหตุฉุกเฉินจำเป็นต้องอพยพกลับประเทศไทยก็ขอให้ปฏิบัติตามคำแนะนำของกระทรวงการต่างประเทศอย่างเคร่งครัดด้วยเช่นกัน ทั้งนี้ การให้ความช่วยเหลือของกระทรวงแรงงาน โดยกรมการจัดหางาน ได้มีเงินกองทุนเพื่อช่วยเหลือคนหางานไปทำงานในต่างประเทศเพื่อให้การช่วยเหลือแรงงานไทยที่ได้รับความเดือดร้อน กรณีคนงานไทยที่เป็นสมาชิกกองทุนและประสบปัญหาต้องเดินทางกลับประเทศไทยก่อนสิ้นสุดการเป็นสมาชิกกองทุน เนื่องจากภัยสงครามหรือปัญหาความไม่สงบหรือจากภัยธรรมชาติหรือเกิดโรคระบาด ซึ่งทางการของประเทศนั้น ๆ ประกาศกำหนดแล้ว ในการไปทำงานในต่างประเทศตามขั้นตอนของกฎหมายอีกด้วย
นายสุชาติ กล่าวต่อว่า ปัจจุบันมีแรงงานไทยที่ยังคงทำงานอยู่ในประเทศยูเครน จำนวน 139 คน (ข้อมูล ณ เดือนมกราคม 2565) เป็นแรงงานที่เดินทางด้วยตนเอง 116 คน และ Re-entry 23 คน ส่วนใหญ่ทำงานในตำแหน่งนวด สปา ในจำนวนนี้เป็นสมาชิกกองทุนเพื่อช่วยเหลือคนหางานไปทำงานต่างประเทศ 126 คน
ทั้งนี้ คนไทยและแรงงานไทยสามารถติดต่อขอความช่วยเหลือได้ที่ สถานเอกอัครราชทูต ณ กรุงวอร์ซอ ประเทศโปแลนด์ หมายเลข +48-696-642-348 ตลอด 24 ชั่วโมง หรือติดต่อผ่าน E-mail : thaiconsularwarsaw@thaiemb.pl

ที่มา : https://www.thaigov.go.th/news/contents/details/51903