รัฐบาลไทย-ข่าวทำเนียบรัฐบาล-กรมทางหลวง เพิ่มสิทธิ์โปรวิ่งฟรี 2 เที่ยว อีก 1 แสนสิทธิ์


วันเสาร์ที่ 26 กุมภาพันธ์ 2565
กรมทางหลวง เพิ่มสิทธิ์โปรวิ่งฟรี 2 เที่ยว อีก 1 แสนสิทธิ์
พร้อมเร่งคืนค่าปรับให้ผู้ใช้ทางภายในวันที่ 7 มีนาคม นี้
ภายหลังจากที่ กรมทางหลวง (ทล.) กระทรวงคมนาคม เปิดให้บริการระบบจัดเก็บค่าธรรมเนียมผ่านทางอัตโนมัติแบบไม่มีไม้กั้น (M-Flow) เต็มรูปแบบไปตั้งแต่วันที่ 15 กุมภาพันธ์ 2565 จนถึงปัจจุบันปรากฏว่ามีผู้สมัครสมาชิก M-Flow ถึงกว่า 130,000 รายการ ทล. จึงเพิ่มสิทธิ์โปรโมชั่นอีก 100,000 สิทธิ์ รองรับผู้สมัครสมาชิกเพิ่มเติม โดยขอแนะนำให้สมัครสมาชิก เพื่อความคล่องตัวในการใช้บริการ ยืนยันผู้ใช้ทางที่ผ่านเข้าช่อง M-Flow แต่ไม่ได้เป็นสมาชิกสามารถวิ่งผ่านได้จนถึง 31 มีนาคม 2565 แต่ต้องไปชำระค่าผ่านทางตามกระบวนการ
นายสราวุธ ทรงศิวิไล อธิบดีกรมทางหลวง กระทรวงคมนาคม กล่าวว่า ภายหลังจากที่มีผู้สมัครใช้บริการ M-Flow เพิ่มขึ้นอย่างต่อเนื่อง จนถึงปัจจุบันปรากฏว่ามีผู้สมัครสมาชิกถึงกว่า 130,000 รายการ ทล. จึงเตรียมเพิ่มโปรโมชันสำหรับผู้สมัครใช้บริการแบบเต็มรูปแบบผ่านทาง Website : www.mflowthai.com หรือ Mobile Application : mflowthai จะได้สิทธิ์วิ่งฟรี 2 เที่ยว พร้อมรับส่วนลด 20% ทุกเที่ยวที่วิ่งตลอด 3 เดือน เพิ่มอีก 100,000 สิทธิ์ ส่วนสมาชิก M-Pass สมัครใช้บริการรับส่วนลดทันที 100 บาทเช่นเดิม และสำหรับผู้สมัครผ่าน Line Official Account : @mflowthai จะได้รับ E-Coupon ส่วนลดมูลค่า 60 บาท สำหรับใช้ซื้อสินค้าในร้าน 7-11 ทุกสาขา จำกัดจำนวน 50,000 สิทธิ์ โดยต้องเป็นผู้ที่เริ่มใช้งานและมีการหักบัตรเครดิตแล้วเท่านั้น อย่างไรก็ตาม กรมทางหลวงจะพยายามจัดสรรโปรโมชั่นที่เป็นประโยชน์ต่อสมาชิกมานำเสนออย่างต่อเนื่อง
ส่วนกรณีการงดเว้นค่าปรับ สำหรับผู้ที่ชำระค่าธรรมเนียมผ่านทางและถูกปรับไปก่อนหน้านี้
ทล. จะดำเนินการคืนเงินค่าปรับให้อัตโนมัติตามช่องทางที่ชำระเข้ามาภายในวันที่ 1-7 มีนาคม 2565 โดยผู้ที่จ่ายผ่าน QR Code จะโอนกลับเข้าบัญชีเดิมที่โอนมา ส่วนผู้ที่จ่ายผ่านบัตรเครดิตหรือบัตรเดบิต จะคืนวงเงินเข้าบัตรเดิมที่ชำระมา แต่หากผู้ใช้ทางยังไม่ได้รับคืนค่าปรับภายในเวลาที่กำหนด สามารถแจ้งข้อมูลขอคืนค่าปรับได้ 2 ช่องทาง คือ www.mflowthai.com เลือกกระบวนการโต้แย้งค่าธรรมเนียมผ่านทาง หรือดำเนินการผ่าน Application: mflowthai เลือกได้รับหนังสือแจ้งเตือน จากนั้นจึงเลือกกระบวนการโต้แย้งค่าธรรมเนียมผ่านทาง แล้วจึงกรอกข้อมูลของตนเอง รวมถึงช่องทางในการคืนเงินค่าปรับ เพื่อนำส่งเงินค่าปรับคืนให้อย่างถูกต้องรวดเร็ว ทั้งนี้ หากผู้ใช้ทางไม่สามารถระบุเวลาเดินทางได้อย่างชัดเจนให้ระบุเวลาประมาณการได้ ระบบจะตรวจสอบข้อมูลและดำเนินการต่อให้ทันที ผู้ใช้ทางมีข้อสงสัยหรือต้องการสอบถามข้อมูลเพิ่มเติมสามารถติดต่อได้ที่ Call Center 1586 กด 1 หรือทาง Line Official Account : @mflowthai และ facebook : mflowthailand
ทั้งนี้ ทล. ยังอนุโลมสำหรับผู้ที่ไม่ได้สมัครสมาชิก แต่เข้าใช้บริการช่อง M-Flow ที่ชำระค่าผ่านทางช้า จะชะลอการเรียกเก็บเงินค่าปรับไปก่อน ให้ผู้ใช้ทางรีบมาจ่ายเฉพาะค่าธรรมเนียมผ่านทางก่อนถูกปรับจริง โดยจะอนุโลมให้จนถึงวันที่ 31 มีนาคม 2565 หลังจากนั้น ตั้งแต่วันที่ 1 เมษายน 2565 เป็นต้นไป ผู้ใช้บริการ M-Flow ต้องชำระค่าผ่านทางภายใน 7 วัน หากเกิน 7 วันจะต้องจ่ายค่าปรับ 10 เท่า เช่น ใช้บริการวันที่ 1 เมษายน 2565 ต้องชำระเงินภายในวันที่ 8 เมษายน 2565 หากเกินจากวันนี้ก็ต้องเสียค่าปรับเพิ่ม 10 เท่า เป็นต้น ทล. จึงอยากขอความร่วมมือให้ผู้ใช้บริการ M-Flow ชำระค่าผ่านทางในเวลาที่กำหนด เพื่อหลีกเลี่ยงค่าปรับ และเชิญชวนให้หันมาสมัครใช้บริการ M-Flow และเลือกชำระแบบอัตโนมัติ เพื่อความสะดวกและคล่องตัวในการเดินทางบนทางพิเศษระหว่างเมือง

ที่มา : https://www.thaigov.go.th/news/contents/details/51979