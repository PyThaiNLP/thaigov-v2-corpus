รัฐบาลไทย-ข่าวทำเนียบรัฐบาล-รมต.นร.อนุชา เดินหน้าหารือตัวแทนชาวประมง เตรียมแก้ปัญหาตามข้อเรียกร้อง ย้ำชัดรัฐบาลพร้อมรับฟังและช่วยเหลือทุกด้าน


วันศุกร์ที่ 4 กุมภาพันธ์ 2565
พิมพ์
รมต.นร.อนุชา เดินหน้าหารือตัวแทนชาวประมง เตรียมแก้ปัญหาตามข้อเรียกร้อง ย้ำชัดรัฐบาลพร้อมรับฟังและช่วยเหลือทุกด้าน
รมต.นร.อนุชา เดินหน้าหารือตัวแทนชาวประมง เตรียมแก้ปัญหาตามข้อเรียกร้อง ย้ำชัดรัฐบาลพร้อมรับฟังและช่วยเหลือทุกด้าน
วันที่ 4 ก.พ. 65 นายอนุชา นาคาศัย รัฐมนตรีประจำสำนักนายกรัฐมนตรี เป็นประธานการประชุมหารือแนวทางการแก้ไขปัญหาความเดือดร้อนของสมาคมประมง โดยมี นายเสกสกล อัตถาวงศ์ ผู้ช่วยรัฐมนตรีประจำนายกรัฐมนตรี นายมงคลชัย สมอุดร รองปลัดสำนักนายกรัฐมนตรี พลตำรวจโท สุรเชษฐ์ หักพาล ผู้ช่วยผู้บัญชาการตำรวจแห่งชาติ นายบัญชา สุขแก้ว อธิบดีกรมสรรพสามิต ผู้แทนสมาคมประมง และหน่วยงานที่เกี่ยวข้องเข้าร่วมประชุม
โดยที่ประชุมได้รับฟังปัญหาความเดือดร้อน ข้อคิดเห็นและข้อเสนอแนะของสมาคมประมงในการแก้ไขปัญหาดังกล่าว พร้อมกันนี้ ที่ประชุมได้ร่วมหารือเพื่อช่วยเหลือแก้ไขปัญหาตามข้อเรียกร้องต่าง ๆ ดังนี้ 1. แนวทางดำเนินการตามข้อเรียกร้องขอคัดค้านร่างประกาศกรมสรรพสามิต เรื่องหลักเกณฑ์ และเงื่อนไขการเสียภาษีในอัตราศูนย์สำหรับน้ำมันดีเซลที่นำไปจำหน่ายในเขตต่อเนื่องของราชอาณาจักร 2. การคัดค้านหลักเกณฑ์และแนวทางการติดตั้งระบบ Automatic Identification System : AIS ในเรือประมงที่เข้าร่วมโครงการน้ำมันเขียว 3. การขอเพิ่มวันทำการของเรือประมงอีก 30 วันในปีการประมง และ 4. การพิจารณาแก้ไขปัญหาความเดือดร้อนของเรือประมงที่ถูกยกเลิกทะเบียน (เรือขาวแดง) ซึ่งที่ประชุมได้พิจารณาแล้วเห็นควรให้หน่วยงานที่เกี่ยวข้องรวบรวมข้อมูล ข้อเท็จจริง และรับข้อมูล ความคิดเห็นและข้อเสนอแนะของสมาคมประมงไปประกอบการพิจารณาเร่งดำเนินการในส่วนที่เกี่ยวข้องต่อไป
ภายหลังการรับฟังปัญหาและหารือร่วมกัน รัฐมนตรีประจำสำนักนายกรัฐมนตรี กล่าวว่า รัฐบาลมีความห่วงใยต่อสถานการณ์ที่พี่น้องชาวประมงกำลังประสบอยู่ ภายหลังจากที่มีการตรวจสอบข้อมูล ข้อเท็จจริง และรวบรวมสภาพปัญหาโดยละเอียดแล้ว คณะทำงานจะเร่งลงพื้นที่เพื่อติดตามการดำเนินการแก้ไขปัญหาอีกครั้ง ขอให้พี่น้องชาวประมงมั่นใจในความตั้งใจของรัฐบาลที่จะช่วยแก้ปัญหาทุกด้าน ทั้งนี้ พลเอก ประยุทธ์ จันทร์โอชา นายกรัฐมนตรีเข้าใจปัญหาของผู้ประกอบการประมง ได้กำชับสั่งการให้หน่วยงานที่เกี่ยวข้องพิจารณาให้ความช่วยเหลือแก้ไขปัญหาที่สะสมและเรื้อรังมานานให้ผู้ประกอบการประมงอย่างเต็มที่ เพื่อบรรเทาความเดือดร้อน

ที่มา : https://www.thaigov.go.th/news/contents/details/51246