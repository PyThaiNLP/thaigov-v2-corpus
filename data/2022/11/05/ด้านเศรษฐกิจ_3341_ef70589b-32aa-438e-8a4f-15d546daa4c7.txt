รัฐบาลไทย-ข่าวทำเนียบรัฐบาล-รมช.มนัญญา เกาะติดเตรียมความพร้อมมาตรการส่งออกทุเรียนไทยปลอดเชื้อ Covid-19


วันพุธที่ 30 มีนาคม 2565
รมช.มนัญญา เกาะติดเตรียมความพร้อมมาตรการส่งออกทุเรียนไทยปลอดเชื้อ Covid-19
รมช.มนัญญา เกาะติดเตรียมความพร้อมมาตรการส่งออกทุเรียนไทยปลอดเชื้อ Covid-19 เน้นย้ำความสำคัญมาตรฐาน GAP และ GMP
รมช.มนัญญา ไทยเศรษฐ์ รัฐมนตรีช่วยว่าการกระทรวงเกษตรและสหกรณ์ พร้อมด้วย นายระพีภัทร์ จันทรศรีวงศ์อธิบดีกรมวิชาการเกษตร นายภัสชญภณ หมื่นแจ้ง รองอธิบดีกรมวิชาการเกษตร และคณะผู้บริการกระทรวงเกษตรและสหกรณ์ ตรวจเยี่ยมสวนกระดุมทอง ซึ่งได้รับการรับรองมาตรฐานสินค้าเกษตรการปฏิบัติทางการเกษตรที่ดีสำหรับพืชอาหาร (GAP ทุเรียน) เมื่อวันที่ 20 ก.พ.65 และเป็นสวนทุเรียนต้นแบบที่ปฏิบัติตามมาตรการการส่งออกผลไม้ไปจีน GAP Plus โดยรับฟังการดำเนินงาน และเยี่ยมชมผลผลิตทุเรียน เพื่อเป็นการประชาสัมพันธ์ผลผลิตทุเรียนคุณภาพ ณ สวนกระดุมทอง อ.ขลุง จ.จันทบุรี
รมช.มนัญญา กล่าวว่า อยากเชิญชวนให้เกษตรกรและผู้ประกอบการล้งให้ความสำคัญกับมาตรฐาน GAP (Good  Agricultural Practice) และ GMP (Good Manufacturing Practice : GMP) เพื่อให้ได้ผลผลิตที่ดี มีคุณภาพ ได้มาตรฐาน อีกทั้งยังปลอดภัยต่อตัวเกษตรกรและผู้บริโภค ไม่ทำลายสิ่งแวดล้อม ซึ่งประเทศจีนเป็นคู่ค้าหลักของไทยได้มีการทำพิธีสารระหว่างกระทรวงที่เกี่ยวข้องกัน 2 ประเทศ ไทย-จีน ผลไม้ไทย 5 ชนิด คือ ทุเรียน มังคุด ลำไย ลิ้นจี่มะม่วง และของจีน 5 ชนิด คือ แอปเปิ้ล สาลี่ ส้ม พุทรา องุ่น ที่ต้องขึ้นทะเบียนสวนและโรงคัดบรรจุ และจากสถานการณ์ Covid-19 จีนเข้มงวดจริงจังกับมาตรฐานผลไม้สดจากไทย โดยให้ไทยตรวจเข้มในการออกใบรับรองสุขอนามัยพืช ดังนั้นที่สวนทุเรียนของเกษตรกรต้องมี GAP และโรงคัดบรรจุต้องมีมาตรฐาน GMP เพื่อการตรวจสอบย้อนกลับทุเรียนที่มีปัญหา และรับรองมาตรฐานทุเรียนไทยที่ส่งออกตลาดต่างประเทศให้มีคุณภาพ แสดงศักยภาพของทุเรียน/ผลไม้ไทย ที่มีคุณภาพมาตรฐานเหนือกว่าประเทศเพื่อนบ้านอาเซียนในตอนนี้ ซึ่งปัจจุบันเป็นคู่แข่งขันที่สำคัญ
สำหรับสวนกระดุมทองได้ปฏิบัติตามมาตรฐาน GAP พืช การปฏิบัติทางการเกษตรที่ดีในการผลิตทุเรียน เพื่อให้ได้ผลผลิตที่ดี มีคุณภาพ ได้มาตรฐาน ปลอดภัยทั้งต่อผู้ผลิตและผู้บริโภค โดยการเตรียมพื้นที่ปลูก การเตรียมพันธุ์การปลูก การดูแลรักษา การเก็บเกี่ยว การขนส่ง การปฏิบัติหลังการเก็บเกี่ยว และมีการจดบันทึกการปฏิบัติงานทุกขั้นตอน เพื่อให้กระบวนการผลิตมีคุณภาพและได้มาตรฐาน สามารถตรวจสอบได้ เป็นที่ต้องการของตลาดทั้งในและต่างประเทศ นอกจากนี้ สวนกระดุมทอง ยังได้ปฏิบัติตามมาตรการป้องกันเชื้อ Covid-19  ในสวนอย่างเคร่งครัด
นอกจากนี้ รมช.เกษตรฯ ยังได้ติดตามการเตรียมความพร้อมตามมาตรการส่งออกทุเรียนไทยปลอดเชื้อ Covid-19 ไปยังสาธารณรัฐประชาชนจีน ภายใต้มาตรการควบคุม Covid-19 ณ โรงคัดบรรจุ บริษัท ดรากอน เฟรช ฟรุทจำกัด ของนายสัญชัย ปุรณะชัยคีรี นายกสมาคมผู้ค้าผลไม้และผู้ส่งออกผลไม้ไทย ตำบลมะขาม อำเภอมะขาม จังหวัดจันทบุรี โดยตรวจเยี่ยมการปฏิบัติงานของเจ้าหน้าที่ในการตรวจสอบคุณภาพผลไม้สด การตรวจสอบศัตรูพืช และการตรวจตามมาตรการ GMP Plus อีกด้วย

ที่มา : https://www.thaigov.go.th/news/contents/details/53135