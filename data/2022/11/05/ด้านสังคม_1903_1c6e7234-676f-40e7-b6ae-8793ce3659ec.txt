รัฐบาลไทย-ข่าวทำเนียบรัฐบาล-ดีอีเอส เสริมแกร่งเครือข่าย อสด. ปูพรมความรู้เท่าทันดิจิทัลระดับชุมชน


วันศุกร์ที่ 5 สิงหาคม 2565
ดีอีเอส เสริมแกร่งเครือข่าย อสด. ปูพรมความรู้เท่าทันดิจิทัลระดับชุมชน
ดีอีเอส เสริมแกร่งเครือข่าย อสด. ปูพรมความรู้เท่าทันดิจิทัลระดับชุมชน
ดีอีเอส kick off อบรมแกนนำอาสาสมัครดิจิทัล (อสด.) ปูพรมเครือข่ายคนดิจิทัลระดับชุมชน ร่วมขับเคลื่อนภารกิจเสริมความรู้เท่าทันเทคโนโลยี สร้างภูมิต้านทานให้ประชาชนป้องกันการถูกหลอกลวงจากอาชญากรรมทางออนไลน์
นางสาวอัจฉรินทร์ พัฒนพันธ์ชัย ปลัดกระทรวงดิจิทัลเพื่อเศรษฐกิจและสังคม (ดีอีเอส) กล่าวในโอกาสเปิด“โครงการเสริมสร้างสมรรถนะการสร้างเครือข่ายอาสาสมัครดิจิทัล (อสด.) สำหรับผู้บริหารฯ” เมื่อวันที่ 4 ส.ค. 65 ว่าการจัดอบรมแกนนำ อสด. ในครั้งนี้ จะมีการร่วมกันระดมความคิดเห็นเพื่อจัดทำแผนการขับเคลื่อน อสด. ซึ่งจะเป็นกลไกสำคัญในการขับเคลื่อนและผลักดันงาน อสด. ให้เป็นโซ่ข้อกลางของการขับเคลื่อนการพัฒนาเพื่อเศรษฐกิจและสังคมของทุกหน่วยงานในพื้นที่ อีกทั้งขยายเครือข่าย อสด. ในระดับพื้นที่ ซึ่งเป็นคนรุ่นใหม่ที่มีจิตอาสา ให้มีความรู้ความเข้าใจการใช้ประโยชน์จากเทคโนโลยีสอดคล้องกับโลกดิจิทัลที่เปลี่ยนแปลงอย่างรวดเร็ว
ทั้งนี้ เครือข่าย อสด. ที่ครอบคลุมโดยเฉพาะในพื้นที่ห่างไกล จะช่วยให้คำแนะนำประชาชนในระดับพื้นที่/ชุมชนให้ใช้ประโยชน์จากโครงสร้างพื้นฐานโทรคมนาคม ที่รัฐบาลได้ผลักดันให้ครอบคลุมทุกหมู่บ้านทุกชุมชนเรียบร้อยแล้ว เพื่อให้เสมือนเป็นสาธารณูปโภคพื้นฐานที่ทำให้สามารถเข้าถึงอินเทอร์เน็ต ข้อมูลข่าวสาร และทำกิจกรรมต่างๆผ่านทางออนไลน์ได้มากขึ้น โดยปัจจุบันประชาชนมีการใช้มือถือสมาร์ทโฟนแตะหลัก 100 ล้านเครื่อง และเข้าถึงอินเทอร์เน็ตกว่าร้อยละ 70
อย่างไรก็ตาม การเข้าถึงและทำกิจกรรมผ่านออนไลน์ได้มากขึ้น ในอีกด้านหนึ่งทำให้มิจฉาชีพ
ใช้ช่องทางนี้หลอกลวง ต้มตุ๋น ข่มขู่ และก่อให้เกิดปัญหาอาชญากรรมทางออนไลน์ในรูปแบบต่าง ๆ เพิ่มขึ้น ดังนั้นสิ่งที่สำคัญที่สุดคือการให้ความรู้กับประชาชน ต้องให้ประชาชนมีภูมิต้านทานป้องกันการถูกหลอกลวง ซึ่งหนึ่งในกลไกสำคัญก็คือ การพัฒนาอาสาสมัครดิจิทัล (อสด.) ที่กระทรวงฯ ดำเนินการมาอย่างต่อเนื่อง มุ่งเป้าสร้างคนรุ่นใหม่ที่มีจิตอาสา คอยทำหน้าที่ช่วยเหลือให้คำแนะนำกับประชาชน โดยเฉพาะในพื้นที่ห่างไกลที่ยังขาดความรู้ในการใช้เทคโนโลยีที่ถูกต้องเหมาะสม รวมถึงแนะนำการเข้าถึงบริการภาครัฐที่เป็นประโยชน์ ผ่านแอปพลิเคชันบนสมาร์ทโฟนที่ปัจจุบันมีบริการต่าง ๆ ให้กับประชาชนเป็นจำนวนมาก
ดร.ณัฐพล ณัฏฐสมบูรณ์ รองปลัดกระทรวงดิจิทัลฯ กล่าวว่า การจัดอบรมระหว่างวันที่ 4-5 ส.ค. นี้ มีรูปแบบการประชุมเชิงปฏิบัติการร่วมกับการประชุมผ่านระบบออนไลน์ มีจุดประสงค์เพื่อให้ผู้บริหารในระดับจังหวัดรับทราบนโยบาย ทิศทางการขับเคลื่อนและสร้างเครือข่าย อสด. พร้อมทั้งเปิดโอกาสรับฟังความคิดเห็นร่วมกันและเสนอแนวคิดการจัดทำแผนการขับเคลื่อน อสด. เพื่อให้เป็นแนวทางสำหรับหน่วยงานที่รับผิดชอบภารกิจในระยะต่อไป
ทั้งนี้ กระทรวงดิจิทัลฯ ได้มีการดำเนินโครงการการพัฒนาอาสาสมัครดิจิทัล (อสด.) มาตั้งแต่ปี 63
โดยได้พัฒนาเป็น “หลักสูตรการพัฒนาอาสาสมัครดิจิทัล” สำหรับสร้างสมรรถนะที่เหมาะสมให้กับอสด. พร้อมทั้งได้พัฒนาแอปพลิเคชัน “อาสาสมัครดิจิทัล” เพื่อเป็นเครื่องมือในการถ่ายทอดองค์ความรู้และสร้างเครือข่ายด้านดิจิทัลให้กับประชาชนที่สนใจในพื้นที่ เพื่อให้การขับเคลื่อนภารกิจ อสด. ในระยะต่อไปมีความยั่งยืน และตั้งแต่ปีงบฯ 66 เป็นต้นไปได้ส่งมอบภารกิจการพัฒนาเครือข่าย อสด. ให้สำนักงานคณะกรรมการดิจิทัลเพื่อเศรษฐกิจและสังคมแห่งชาติ (สดช.) เพื่อดำเนินการ
*************

ที่มา : https://www.thaigov.go.th/news/contents/details/57654