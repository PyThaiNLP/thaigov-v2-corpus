รัฐบาลไทย-ข่าวทำเนียบรัฐบาล-กระทรวงยุติธรรม โดยสำนักงานกิจการยุติธรรม พร้อมเคลื่อนงานยุติธรรมให้ทันสมัยตามยุค จับมือ อสมท. จัดประชุมวิชาการระดับชาติฯ ครั้งที่ 19


วันอังคารที่ 15 มีนาคม 2565
พิมพ์
กระทรวงยุติธรรม โดยสำนักงานกิจการยุติธรรม พร้อมเคลื่อนงานยุติธรรมให้ทันสมัยตามยุค จับมือ อสมท. จัดประชุมวิชาการระดับชาติฯ ครั้งที่ 19
กระทรวงยุติธรรม โดยสำนักงานกิจการยุติธรรม พร้อมเคลื่อนงานยุติธรรมให้ทันสมัยตามยุค จับมือ อสมท. จัดประชุมวิชาการระดับชาติฯ ครั้งที่ 19 วันที่ 30-31 มี.ค.นี้ ผ่านหัวข้อ “กระบวนการยุติธรรมกับความท้าทายในทศวรรษหน้า”
พันตำรวจโท พงษ์ธร ธัญญสิริ ผู้อำนวยการสำนักงานกิจการยุติธรรม เปิดเผยว่า นายสมศักดิ์ เทพสุทิน รัฐมนตรีว่าการกระทรวงยุติธรรม ต้องการแลกเปลี่ยนและปรับมุมมองของบุคลากรในกระบวนการยุติธรรมทุกระดับ เพื่อกำหนดแนวทางและเจตนารมณ์ร่วมกันเพื่อขับเคลื่อนการปฏิรูปกระบวนการยุติธรรมไทยให้มีประสิทธิภาพมากยิ่งขึ้นตามยุคสมัยของสังคมที่กำลังเปลี่ยนไป ซึ่งปี้นี้สำนักงานกิจการยุติธรรม กระทรวงยุติธรรม ได้ร่วมมือกับ บริษัท อสมท จำกัด (มหาชน) จัดการประชุมทางวิชาการระดับชาติว่าด้วยงานยุติธรรม ครั้งที่ 19 ขึ้นภายใต้หัวข้อ “กระบวนการยุติธรรมกับความท้าทายในทศวรรษหน้า” ในวันที่ 30-31 มีนาคม 2565 ผ่านระบบ ออนไลน์ คอนเฟอร์เรนซ์ (Online Conference) ตามมาตรการป้องกันการแพร่ระบาดของโรคโควิด-19 ซึ่งกลุ่มเป้าหมายมีตั้งแต่ บุคลากรภาครัฐ ภาคเอกชน และสถาบันการศึกษา รวมทั้งประชาชนที่สนใจกว่า 1,000 คน
พันตำรวจโท พงษ์ธร เผยอีกว่า ส่วนสำคัญของกิจกรรมดังกล่าวคือการเสวนาในหัวข้อที่น่าสนใจ รวม 8 หัวข้อ โดยวันที่ 30 มีนาคม 2565 ได้แก่หัวข้อ “การปรับกระบวนทัศน์ในการอำนวยความยุติธรรมเพื่อประชาชน​ ในการรองรับกับความท้าทายในทศวรรษหน้า” โดย นายสมศักดิ์ เทพสุทิน รัฐมนตรีว่าการกระทรวงยุติธรรม หัวข้อ “ยุทธศาสตร์การขับเคลื่อนกระบวนการยุติธรรมของประเทศ เพื่อมุ่งสู่กระบวนการยุติธรรมยุคดิจิทัล” โดย ศาสตราจารย์พิเศษ วิศิษฏ์ วิศิษฏ์สรอรรถ ปลัดกระทรวงยุติธรรม หัวข้อ “เหลียวหลังแลหน้า มองกระบวนการยุติธรรมสู่การพัฒนาที่ยั่งยืน” โดย สำนักงานกิจการยุติธรรม ร่วมกับ เครือข่ายนิติศาสตร์เพื่อสังคม หัวข้อ“การรับมือเมื่อโลกต้องเผชิญกับอาชญากรรมไซเบอร์” และ หัวข้อ “เทคโนโลยีกับกระบวนการยุติธรรมที่มีประชาชนเป็นศูนย์กลาง” ส่วนวันที่ 31 มีนาคม 2565 จะตามด้วยหัวข้อ “เศรษฐกิจดิจิทัล ทำอย่างไรให้กระบวนการยุติธรรมไม่ตกขบวน” หัวข้อ “การมองอนาคตแบบ Futurist เพื่อสร้างความยั่งยืนของประเทศ” และ หัวข้อ “ทำอย่างไรให้กระบวนการยุติธรรมทันต่อโลกสมัยใหม่” สำหรับประชาชนที่สนใจสามารถลงทะเบียนเข้าร่วมงานดังกล่าว หรือสอบถามรายละเอียดเพิ่มเติมได้ทางโทรศัพท์ 02 141 3666 และ ไอดีไลน์ ( ID Line: @sym19 )
“การประชุมทางวิชาการระดับชาติฯดังกล่าวว่าเป็นเวทีแห่งการนำเสนอแนวคิด นโยบาย ของผู้บริหารในกระบวนการยุติธรรม นักวิชาการ องค์กรภาครัฐ ภาคเอกชน รวมถึงภาคประชาสังคม ในการปรับเปลี่ยนวิถีชีวิตในโลกอนาคตที่ส่งผลต่อกระบวนการยุติธรรม ซึ่งแน่นอนว่าเราต้องปรับตัวตาม และยังต้องปรับแนวคิด ปรับกระบวนการทำงานให้สอดคล้องกับสังคมที่กำลังเปลี่ยนแปลงด้วย” พันตำรวจโท พงษ์ธร ระบุ

ที่มา : https://www.thaigov.go.th/news/contents/details/52542