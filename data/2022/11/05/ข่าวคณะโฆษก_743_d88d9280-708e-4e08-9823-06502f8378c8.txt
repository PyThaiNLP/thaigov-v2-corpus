รัฐบาลไทย-ข่าวทำเนียบรัฐบาล-รัฐบาลเดินหน้าผลักดันการค้าชายแดน ชู 3 แนวทางหลัก ดันมูลค่าการค้า 10 เดือนแรกโตเกินเป้า


วันพุธที่ 29 ธันวาคม 2564
พิมพ์
รัฐบาลเดินหน้าผลักดันการค้าชายแดน ชู 3 แนวทางหลัก ดันมูลค่าการค้า 10 เดือนแรกโตเกินเป้า
รัฐบาลเดินหน้าผลักดันการค้าชายแดน ชู 3 แนวทางหลัก ดันมูลค่าการค้า 10 เดือนแรกโตเกินเป้า
วันที่ 29 ธ.ค. 64 นางสาวรัชดา ธนาดิเรก รองโฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ได้กล่าวชื่นชมกระทรวงพาณิชย์และหน่วยงานที่เกี่ยวข้องที่สามารถผลักดันการค้าชายแดนและการค้าผ่านแดนได้เกินว่าเป้าที่ตั้งไว้ ซึ่งมูลค่าการค้าชายแดนและผ่านแดน 10 เดือนแรกของปี 2564 (มกราคม – ตุลาคม 2564) มีมูลค่ากว่า 8.6 แสนล้านบาท ซึ่งเกินกว่าเป้าที่ตั้งไว้โตไม่น้อยกว่า 6% หรือประมาณ 7.8 แสนล้านบาท โดยมี 7 ประเทศคู่ค้าสำคัญของไทย คือ เมียนมา มาเลเซีย ลาว เวียดนาม จีน สิงคโปร์ และกัมพูชา มากไปกว่านั้น ในที่ประชุมคณะรัฐมนตรี (ครม.) เมื่อวานนี้ (28 ธันวาคม 2564) กระทรวงพาณิชย์ได้รายงานการส่งเสริมการค้าชายแดน ซึ่งเป็นการดำเนินงานร่วมกันของหลายกระทรวง ประกอบด้วยกระทรวงพาณิชย์ กระทรวงการคลัง กระทรวงเกษตรและสหกรณ์ กระทรวงคมนาคม เป็นต้น โดยแบ่งเป็น 3 ประเด็น ดังนี้
1. การส่งเสริมการอำนวยความสะดวกทางการค้าในประเทศ และการเชื่อมโยงกับ ASEAN Single Window (ASW) เพื่อสนับสนุนการค้าชายแดน มีการดำเนินการ อาทิ ปรับรูปแบบกิจกรรมการพัฒนาผู้ประกอบการและการเจรจาจับคู่ธุรกิจเป็นลักษณะออนไลน์ โดยมีการเชื่อมโยงข้อมูลการนำเข้าส่งออก ใบอนุญาต และใบรับรองอิเล็กทรอนิกส์ ในอาเซียน 9 ประเทศ (ยกเว้นประเทศเมียนมา) ให้สามารถรองรับการเชื่อมโยงข้อมูลหนังสือรับรองถิ่นกำเนิดสินค้า Form D แบบอิเล็กทรอนิกส์ (e-Form D) ได้แล้ว นอกจากนี้ ยังได้มีการก่อสร้างถนนเชื่อมโยงด่านสะเดาแห่งใหม่กับด่านบูกิตกายูฮิตัมของมาเลเซีย และพัฒนาสถานีขนส่งสินค้าจังหวัดชายแดนรวม 9 แห่ง เช่น หนองคาย มุกดาหาร เชียงราย รวมถึงการพัฒนาโครงการด้านการคมนาคมขนส่งทั้งโครงสร้างพื้นฐานและกฎระเบียบด้านการขนส่งที่เกี่ยวข้อง
2. การเจรจาความร่วมมือกับประเทศเพื่อนบ้าน เพื่ออำนวยความสะดวกและส่งเสริมการค้าชายแดน มีการดำเนินการเจรจาเร่งรัดการเปิดใช้พื้นที่ควบคุมร่วมกัน (Common Control Area: CCA) ระหว่างไทย-ลาว (มุกดาหาร-สะหวันนะเขต) และมีการเจรจาจัดทำร่างความตกลงว่าด้วยกรรมสิทธิ์ การใช้ การบริหาร และการบำรุงรักษาสะพานมิตรภาพไทย-กัมพูชา (บ้านหนองเอี่ยน-สตึงบท) รวมทั้งมีการเจรจาจัดทำร่างบันทึกความเข้าใจว่าด้วยการขนส่งสินค้าทางถนนข้ามพรมแดนไทย-มาเลเซีย และร่างบันทึกความเข้าใจว่าด้วยการขนส่งผู้โดยสารทางถนนข้ามพรมแดนไทย-มาเลเซีย
3. การพัฒนาการเชื่อมโยงการค้าผ่านแดนไปประเทศที่สาม การเชื่อมโยงเส้นทางการค้าไปจีนและการเชื่อมโยงเส้นทางการค้าไปอินเดีย อาทิ ได้แก้ไขปัญหาการจราจรติดขัดและการขนส่งผลไม้ไปจีน ณ ด่านโหย่วอี้กวน ส่งผลให้การส่งออกผลไม้ไปจีนทางบกในช่วง 8 เดือนแรกของปี 2564 เพิ่มขึ้นจากช่วงเดียวกันของปี 2564 ถึงร้อยละ 198 โดยมีการเพิ่มด่านหนองคายเป็นด่านนำเข้าส่งออกผลไม้ไปจีนทางบกเพื่อรองรับการเปิดใช้เส้นทางรถไฟจีน-ลาว และการรถไฟแห่งประเทศไทยมีแผนการเปิดเดินขบวนรถขนส่งสินค้าโดยเฉพาะเพิ่มขึ้นเป็นวันละ 7-10 ขบวน (ไป-กลับ) รวมทั้งที่ประชุมสามฝ่าย (อินเดีย เมียนมา และไทย) ได้เห็นชอบร่างความตกลงยานยนต์ระหว่างอินเดีย เมียนมา และไทยร่วมกันแล้ว
นางสาวรัชดา กล่าวเพิ่มเติมว่า ทุกกระทรวงที่เกี่ยวข้องได้บูรณาการการทำงานและรับฟังความคิดเห็นจากผู้ประกอบการในพื้นที่มาโดยตลอด เพื่ออำนวยความสะดวกและส่งเสริมการค้าชายแดนและการค้าผ่านแดน ทั้งนี้ หากการแพร่ระบาดของโรคโควิด-19 อยู่ในระดับที่ไม่น่ากังวล ศบค. จะมีการพิจารณาเปิดด่านการค้าเพิ่ม ตามความเหมาะสมของสถานการณ์ ซึ่งในระยะยาวหมายถึงโอกาสของการเพิ่มขึ้นของมูลค่าการค้าชายแดนอย่างแน่นอน

ที่มา : https://www.thaigov.go.th/news/contents/details/50002