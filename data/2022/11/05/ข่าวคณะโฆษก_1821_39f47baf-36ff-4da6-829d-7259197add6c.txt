รัฐบาลไทย-ข่าวทำเนียบรัฐบาล-โฆษกรัฐบาลเผย นายกรัฐมนตรีขอ สธ. วางแผนรับมือล่วงหน้าในการรองรับนักท่องเที่ยวที่คาดว่า จะเพิ่มมากขึ้น หลังไทยจะยกเว้นการลงทะเบียน Thailand Pass ของคนต่างชาติ


วันพุธที่ 22 มิถุนายน 2565
พิมพ์
โฆษกรัฐบาลเผย นายกรัฐมนตรีขอ สธ. วางแผนรับมือล่วงหน้าในการรองรับนักท่องเที่ยวที่คาดว่า จะเพิ่มมากขึ้น หลังไทยจะยกเว้นการลงทะเบียน Thailand Pass ของคนต่างชาติ
โฆษกรัฐบาลเผย นายกรัฐมนตรีขอ สธ. วางแผนรับมือล่วงหน้าในการรองรับนักท่องเที่ยวที่คาดว่า จะเพิ่มมากขึ้น หลังไทยจะยกเว้นการลงทะเบียน Thailand Pass ของคนต่างชาติ วันนี้ พบผู้ติดเชื้อรายใหม่ 2,387 ราย ในประเทศ 2,383 ราย และมาจากต่างประเทศ 4 ราย
วันนี้ (22 มิถุนายน 2565) นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม มอบหมายกระทรวงสาธารณสุข เฝ้าสังเกตสถานการณ์โควิด-19 ในยุโรปโดยขอให้วางแผนรับมือล่วงหน้าในการรองรับนักท่องเที่ยวที่จะเข้ามาหลังไทยจะมีประกาศยกเว้นการลงทะเบียน Thailand Pass ของคนต่างชาติ หลังจากมีการพบไวรัสโควิด-19 โอไมครอนสายพันธุ์ย่อย BA.4/BA.5 เพิ่มขึ้นในยุโรปอย่างมีนัยสำคัญ เช่น โปรตุเกส อังกฤษ ออสเตรีย เนเธอร์แลนด์ ฝรั่งเศส เยอรมัน ซึ่งจากฐานข้อมูล (รหัสพันธุกรรมทั้งจีโนม) โควิดโลก “GISAID” ระบุว่าประเทศไทยมีผู้ติดเชื้อโอไมครอนสายพันธุ์ย่อย BA.4, BA.5, และ BA.2.12.1 ไปแล้วจำนวน 23, 26, และ 18 ราย ซึ่งยังเป็นจำนวนที่ไม่น่ากังวล อยู่ในเกณฑ์ที่ควบคุมได้ โดยสถานการณ์โควิด-19 ในไทยอยู่ในระดับทรงตัวและมีแนวโน้มดีขึ้น เชื่อมั่นว่าถ้าทุกคนร่วมมือร่วมใจกัน ปฏิบัติตามมาตรการของทางสาธารณสุข เพื่อสร้างให้ไทยเป็นพื้นที่ปลอดภัยทั้งสำหรับคนไทยและชาวต่างประเทศที่จะเดินทางมาท่องเที่ยวในไทยด้วย
สำหรับสถานการณ์การแพร่ระบาดของโควิด-19 วันนี้ พบผู้ติดเชื้อโควิด-19 รายใหม่ 2,387 ราย จำแนกเป็น ผู้ติดเชื้อในประเทศ 2,383 ราย และผู้ป่วยมาจากต่างประเทศ 4 ราย ผู้เสียชีวิต 19 ราย ผู้ที่กำลังรักษาตัว 21,152 ราย และมียอดผู้ที่หายป่วยกลับบ้านแล้ว 1,683 ราย ทำให้มียอดผู้ป่วย ยืนยันสะสมตั้งแต่ 1 ม.ค. 65 จำนวน 2,281,494 ราย จำนวนผู้ที่หายป่วยสะสมจำนวน 2,284,758 ราย จำนวนผู้ป่วยปอดอักเสบรักษาตัวอยู่ในโรงพยาบาล 608 ราย

ที่มา : https://www.thaigov.go.th/news/contents/details/55995