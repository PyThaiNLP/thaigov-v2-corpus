รัฐบาลไทย-ข่าวทำเนียบรัฐบาล-โฆษกรัฐบาล เผย “นายกฯ” กำชับดูแลราคาสินค้าหลังราคาน้ำมันขึ้น หวั่นกระทบค่าครองชีพ ขณะที่ผู้ประกอบการขอบคุณรัฐบาล ยกเลิก Test&Go วันแรกเป็นไปด้วยความเรียบร้อย


วันอาทิตย์ที่ 1 พฤษภาคม 2565
พิมพ์
โฆษกรัฐบาล เผย “นายกฯ” กำชับดูแลราคาสินค้าหลังราคาน้ำมันขึ้น หวั่นกระทบค่าครองชีพ ขณะที่ผู้ประกอบการขอบคุณรัฐบาล ยกเลิก Test&Go วันแรกเป็นไปด้วยความเรียบร้อย
โฆษกรัฐบาล เผย “นายกฯ” กำชับดูแลราคาสินค้าหลังราคาน้ำมันขึ้น หวั่นกระทบค่าครองชีพ ขณะที่ผู้ประกอบการขอบคุณรัฐบาล ยกเลิก Test&Go วันแรกเป็นไปด้วยความเรียบร้อย
วันที่ 1 พ.ค. 65 นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม สั่งการหน่วยงานที่เกี่ยวข้องลงพื้นที่ ติดตาม เฝ้าระวังตรวจสอบร้านค้าที่มีการขึ้นราคาสินค้าภายหลังการปรับราคาน้ำมันดีเซลเป็นขั้นบันได ตั้งแต่วันที่ 1 พ.ค. 65  หวั่นกระทบค่าครองชีพประชาชน พร้อมกับเน้นย้ำให้หน่วยงานของรัฐเร่งหามาตรการช่วยเหลือบรรเทาความเดือดร้อนให้กับประชาชนในเบื้องต้น
นายธนกรกล่าวต่อไปว่า วันนี้เป็นวันแรกของการยกเลิกระบบ Test & Go สำหรับชาวต่างชาติที่จะเดินทางเข้ามาในประเทศไทย ถือเป็นสัญญาณที่ดีต่อภาคการท่องเที่ยวที่จะฟื้นตัว สร้างรายได้ สร้างอาชีพให้กับประชาชน ส่งผลต่อเศรษฐกิจของไทยให้ขยายตัวตามไปด้วย เพราะภาคการท่องเที่ยวถือเป็นเครื่องจักรขับเคลื่อนเศรษฐกิจในประเทศ ซึ่งทุกภาคส่วนทั้งภาครัฐ ภาคเอกชน และภาคประชาชนมีความพร้อมเป็นอย่างมากที่จะต้อนรับนักท่องเที่ยวหลังจากเกิดสถานการณ์แพร่ระบาดโควิด-19 ทำให้ธุรกิจท่องเที่ยวได้รับผลกระทบเป็นอย่างมาก ครั้งนี้ถือเป็นโอกาสที่ดีที่ทุกคนจะช่วยกันทำให้ตลาดการท่องเที่ยวกลับมาครึกครื้นอีกครั้ง โดยผู้ประกอบการได้ขอบคุณรัฐบาลที่เปิดประเทศและลดเงื่อนไขการเดินทางที่เป็นอุปสรรคต่าง ๆ ลง เพื่อให้สะดวกต่อการเดินทางมากขึ้น เป็นการขับเคลื่อนภาคการท่องเที่ยวให้เดินหน้า
“นายกรัฐมนตรีขอความร่วมมือทุกคนร่วมกันต้อนรับ สร้างความประทับใจ ดึงดูดให้นักท่องเที่ยวเดินทางเข้ามาเที่ยวในประเทศไทยมากยิ่งขึ้น ตามที่ทุกคนมุ่งหวังไว้ อะไรที่เป็นผลกระทบที่ไม่ดีต่อนักท่องเที่ยวขอให้ทุกคนอย่าทำ โดยเฉพาะการฉวยโอกาสเรื่องราคา ขอให้ช่วยกันรักษาบรรยากาศการท่องเที่ยว ช่วยกันสร้างความเชื่อมั่น สร้างความปลอดภัย ให้นักท่องเที่ยวรู้สึกอุ่นใจเหมือนอยู่บ้านของตัวเอง” นายธนกรกล่าว

ที่มา : https://www.thaigov.go.th/news/contents/details/54114