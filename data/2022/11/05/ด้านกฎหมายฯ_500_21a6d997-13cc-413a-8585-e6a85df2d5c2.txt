รัฐบาลไทย-ข่าวทำเนียบรัฐบาล-รมว.ยุติธรรม สั่งกรมบังคับคดี เพิ่มกำหนดการไกล่เกลี่ยหนี้สิน ให้ได้ลงพื้นที่เพิ่มอีก 1 จังหวัด หวังเร่งแบ่งเบาภาระประชาชน ตั้งใจลงเองทุกจังหวัด จี้ เร่งจัดให้ครอบคลุม


วันพฤหัสบดีที่ 5 พฤษภาคม 2565
พิมพ์
รมว.ยุติธรรม สั่งกรมบังคับคดี เพิ่มกำหนดการไกล่เกลี่ยหนี้สิน ให้ได้ลงพื้นที่เพิ่มอีก 1 จังหวัด หวังเร่งแบ่งเบาภาระประชาชน ตั้งใจลงเองทุกจังหวัด จี้ เร่งจัดให้ครอบคลุม
รมว.ยุติธรรม ฟิตจัด สั่งกรมบังคับคดี เพิ่มกำหนดการไกล่เกลี่ยหนี้สิน ให้ได้ลงพื้นที่เพิ่มอีก 1 จังหวัด หวังเร่งแบ่งเบาภาระประชาชน ตั้งใจลงเองทุกจังหวัด จี้ เร่งจัดให้ครอบคลุมทุกพื้นที่หลังประชาชนทั่วประเทศเรียกร้อง
นายสมศักดิ์ เทพสุทิน รัฐมนตรีว่าการกระทรวงยุติธรรม ประชุมติดตามงานการไกล่เกลี่ยหนี้สินครัวเรือน โดยมี นางทัศนีย์ เปาอินทร์ อธิบดีกรมบังคับคดี นางสุจิตรา แก้วไกร รองอธิบดีกรมคุ้มครองสิทธิและเสรีภาพ ผู้บริหารกระทรวง และหน่วยงานที่เกี่ยวข้องเข้าร่วมประชุมผ่านระบบออนไลน์ โดยนายสมศักดิ์ กล่าวว่า อยากให้ทุกหน่วยงานที่เกี่ยวข้อง ไปทำการบ้านว่า งานไกล่เกลี่ยหนี้สิน ที่จัดมาแล้ว 4 ครั้ง ต้องมีอะไรปรับแก้หรือไม่ เพราะจากที่ดำเนินการมา ประชาชน ให้ความสนใจเป็นอย่างดีมากขึ้นเป็นลำดับ จึงขอขอบคุณทุกหน่วยงานที่เกี่ยวข้องที่ได้ทำงานหนักอย่างต่อเนื่อง นายสมศักดิ์ กล่าวต่อว่า จากกำหนดการจัดงานไกล่เกลี่ยหนี้สิน จังหวัดเชียงใหม่ วันที่ 28 เมษายน ที่ศูนย์ประชุมและแสดงสินค้านานาชาติ ตนอยากให้เพิ่มอีกหนึ่งจังหวัดใกล้เคียง ในวันที่ 29 เมษายน เพราะตนอยากให้เร่งช่วยเหลือประชาชน ให้ได้มากที่สุด จึงขอให้ไปเพิ่มกำหนดการมาอีก 1 จังหวัด พร้อมขอให้ปรับรูปแบบการจัดงาน อาทิ บอร์ดภายในงาน ที่นำเสนอแต่ของกรม ก็อยากให้เพิ่มเป็นความรู้เรื่องกฎหมาย JSOC กองทุนยุติธรรม หรือ การเยียวยาประชาชน ซึ่งนอกจากการจัดมหกรรมไกล่เกลี่ยหนี้สินแล้ว เรายังมีการจัดงานให้ความรู้เกี่ยวกับพืชกระท่อม ของ ป.ป.ส. เพื่อให้พืชกระท่อมเป็นอีกทางเลือกหนึ่งในการประกอบอาชีพของพี่น้องประชาชน "ผมอยากให้ผู้นำท้องถิ่น ช่วยประสานประชาชน และช่วยประชาสัมพันธ์ให้รู้งานของกระทรวงยุติธรรม เพราะเราต้องการให้ประชาชนรู้ว่า เราทำงานอย่างหนัก เพื่อแบ่งเบาภาระของประชาชน ดังนั้น จากนี้ ขอให้รีบเลือกจังหวัด และแจ้งลูกหนี้ กับเจ้าหนี้ ให้เข้าร่วมงานโดยเร็ว เพราะผม อยากช่วยลงไปทุกจังหวัดที่จัดงาน ซึ่งประชาชนทั่วประเทศต้องการและเรียกร้องอยากให้จัดงานในทุกพื้นที่ โดยที่ผ่านมาเราจัดไปแล้ว 4 ครั้ง ช่วยเหลือลูกหนี้ไปแล้วเกือบ 6,000 คน มูลค่าทุนทรัพย์ 1,477 ล้านบาท" รมว.ยุติธรรม กล่าว ขณะที่ อธิบดีกรมบังคับคดี รายงานว่า จากที่จัดงานมา ได้มองเห็นการจัดโซน ระหว่าง การเสวนา และช่องไกล่เกลี่ย ถ้าแยกกัน จะสะดวกกว่า ส่วนจังหวัด ที่อยากให้เพิ่ม ในวันที่ 29 เมษายน นี้ ได้มองว่า จังหวัดลำปาง มีความเหมาะสม แต่ก็มีความกังวลว่า เจ้าหนี้ ลูกหนี้ ที่ไม่ได้อยู่ในจังหวัด อาจจะเดินทางมาไม่ได้ ซึ่งอาจจะมีแค่คนในจังหวัดเท่านั้น แต่ก็จะเร่งโทรศัพท์ไปประสานอย่างเร่งด่วน /////////

ที่มา : https://www.thaigov.go.th/news/contents/details/53704