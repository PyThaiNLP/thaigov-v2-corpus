รัฐบาลไทย-ข่าวทำเนียบรัฐบาล-โฆษกรัฐบาลเผย “นายกฯ” กำชับผู้ว่าฯ-สสจ. เตรียมพร้อมเตียง เวชภัณฑ์ รองรับจำนวนผู้ติดเชื้อเพิ่มขึ้นตามที่สั่งการไว้ก่อนหน้านี้ ย้ำทุกพื้นที่/ทุกจังหวัด เข้มมาตรการ ศบค.


วันเสาร์ที่ 8 มกราคม 2565
พิมพ์
โฆษกรัฐบาลเผย “นายกฯ” กำชับผู้ว่าฯ-สสจ. เตรียมพร้อมเตียง เวชภัณฑ์ รองรับจำนวนผู้ติดเชื้อเพิ่มขึ้นตามที่สั่งการไว้ก่อนหน้านี้ ย้ำทุกพื้นที่/ทุกจังหวัด เข้มมาตรการ ศบค.
โฆษกรัฐบาลเผย “นายกฯ” กำชับผู้ว่าฯ-สสจ. เตรียมพร้อมเตียง เวชภัณฑ์ รองรับจำนวนผู้ติดเชื้อเพิ่มขึ้นตามที่สั่งการไว้ก่อนหน้านี้ ย้ำทุกพื้นที่/ทุกจังหวัด เข้มมาตรการ ศบค. ภายหลังยอดผู้ติดเชื้อพุงตามที่ ศบค.คาดการณ์ไว้
วันที่ 8 ม.ค. 65 นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า ยอดผู้ติดเชื้อรายใหม่ประจำวันเสาร์ที่ 8 มกราคม 2565 รวม 8,263 ราย จำแนกเป็น ผู้ป่วยจากระบบเฝ้าระวังฯ 7,584 ราย ผู้ป่วยจากการค้นหาเชิงรุก 218 ราย ผู้ป่วยภายในเรือนจำ/ที่ต้องขัง 110 ราย ผู้ป่วยมาจากต่างประเทศ 351 ราย ผู้ป่วยสะสม 2,232,176 ราย (ตั้งแต่ 1 เมษายน 2564) และมีจำนวนผู้หายป่วยกลับบ้าน 2,865 ราย หายป่วยสะสม 2,163,836 ราย (ตั้งแต่ 1 เมษายน 2564) ผู้ป่วยกำลังรักษา 47,964 ราย และเสียชีวิต 14 รายทั้งนี้ จำนวนผู้ติดเชื้อที่เพิ่มขึ้นเป็นไปตามการประเมินของคณะแพทย์ กระทรวงสาธารณสุข สอดคล้องกับสถานการณ์การแพร่ระบาดทั่วโลก ซึ่งพลเอก ประยุทธ์  จันทร์โอชา นายกรัฐมนตรีและรัฐมนตรีว่าการกระทรวงกลาโหม ได้สั่งการเตรียมความพร้อมทรัพยากรสาธารณสุขล่วงหน้าแล้ว ทั้งบุคลากรทางการแพทย์ เตียง ยาและเวชภัณฑ์ไว้แล้ว  สำหรับผู้ติดเชื้อที่ไม่มีอาการรุนแรง หรือจัดอยู่ในผู้ป่วยระดับสีเขียว สามารถเข้ารับการรักษาในระบบ Home Isolation ในส่วนของกลุ่มที่ไม่สามารถดูแลที่บ้านได้ ก็จะเป็นการดูแลในระบบชุมชนแทน (Community Isolation) ซึ่งผู้ติดเชื้อโควิด-19 สามารถติดต่อ สปสช. เพื่อเข้ารับการรักษาผ่านโทรสายด่วน สปสช. 1330 กด 14 หรือ ช่องทางออนไลน์ผ่านเว็บไซต์  https://crmsup.nhso.go.th
นายธนกร กล่าวว่า ขณะนี้ ไวรัสโควิด-19 สายพันธุ์โอมิครอนได้แพร่ระบาดในหลายพื้นที่แล้ว นายกรัฐมนตรีในฐานะ ผอ.ศบค. กำชับไปยังผู้ว่าราชการจังหวัด ทุกจังหวัด รวมทั้งกรุงเทพมหานคร ในฐานะประธานคณะกรรมการโรคติดต่อประจำจังหวัด คุมเข้มการปฏิบัติตามมาตรการทางสาธารณสุขและ ศบค. อย่างเคร่งครัด เพื่อควบคุมจำนวนผู้ติดเชื้อใหม่ภายในพื้นที่ และขอความร่วมมือให้ประชาชนดูแลตนเองตามมาตรการ Universal Prevention ด้วย รวมถึงการคัดกรองตนเองด้วย ATK อย่างสม่ำเสมอ ด้วยความร่วมมือของเราทุกคน เชื่อว่าไทยจะสามารถควบคุมและเอาชนะการแพร่ระบาดระลอกปัจจุบันได้ เช่นเดียวกับทุกครั้งที่ผ่านมา
..................

ที่มา : https://www.thaigov.go.th/news/contents/details/50334