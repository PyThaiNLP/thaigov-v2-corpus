รัฐบาลไทย-ข่าวทำเนียบรัฐบาล-ปลัด สธ. กำชับสถานบริการสาธารณสุข 37 จังหวัดเฝ้าระวังและป้องกันน้ำท่วม เหตุหลายพื้นที่ ยังมีฝนต่อเนื่อง


วันพุธที่ 27 ตุลาคม 2564
ปลัด สธ. กำชับสถานบริการสาธารณสุข 37 จังหวัดเฝ้าระวังและป้องกันน้ำท่วม เหตุหลายพื้นที่ ยังมีฝนต่อเนื่อง
ปลัดกระทรวงสาธารณสุข กำชับสถานบริการสาธารณสุขใน 37 จังหวัดเสี่ยงน้ำหลาก ดินถล่ม น้ำล้นอ่างและล้นตลิ่ง ตามประกาศเตือนของกองอำนวยการน้ำแห่งชาติ เฝ้าระวังประเมินสถานการณ์และป้องกันน้ำท่วม
ปลัดกระทรวงสาธารณสุข กำชับสถานบริการสาธารณสุขใน 37 จังหวัดเสี่ยงน้ำหลาก ดินถล่ม น้ำล้นอ่างและล้นตลิ่ง ตามประกาศเตือนของกองอำนวยการน้ำแห่งชาติ เฝ้าระวังประเมินสถานการณ์และป้องกันน้ำท่วม จัดทำแผนเผชิญเหตุหากได้รับผลกระทบ เพื่อจัดบริการทางการแพทย์ให้ผู้ป่วยได้รับการดูแลอย่างต่อเนื่อง เหตุจากยังมีฝนตกต่อเนื่องหลายพื้นที่ ส่วนพายุ "หมาเหล่า" ไม่มีผลกระทบต่อประเทศไทย
วันนี้ (27 ตุลาคม 2564) นายแพทย์เกียรติภูมิ วงศ์รจิต ปลัดกระทรวงสาธารณสุข กล่าวว่า กองอำนวยการน้ำแห่งชาติได้ประเมินและคาดการณ์ว่า ระหว่างวันที่ 28 ตุลาคม - 3 พฤศจิกายน 2564 มีพื้นที่เสี่ยงเฝ้าระวังอุทกภัยรวม 37 จังหวัด ประกอบด้วย เฝ้าระวังน้ำหลาก ดินถล่มดินถล่ม 15 จังหวัด, เฝ้าระวังภาวะเสี่ยงน้ำล้นอ่างเก็บน้ำ 22 จังหวัด และเฝ้าระวังระดับน้ำล้นตลิ่ง น้ำท่วมขังพื้นที่ลุ่มต่ำ 22 จังหวัด จึงได้กำชับให้สถานบริการสาธารณสุขทุกแห่งในพื้นที่เตือนภัยเฝ้าระวังและประเมินสถานการณ์ ทั้งจากสภาพอากาศและสภาพน้ำอย่างต่อเนื่อง เพื่อเตรียมความพร้อมรับมือและป้องกันน้ำท่วมเข้าพื้นที่ สำรองยา เวชภัณฑ์ และอุปกรณ์ทางการแพทย์  รวมถึงจัดทำแผนเผชิญเหตุหากน้ำท่วมกระทบต่อการให้บริการ เพื่อจัดบริการทางการแพทย์ให้สามารถดูแลผู้ป่วยได้อย่างต่อเนื่อง
สำหรับสถานการณ์น้ำท่วมจากพายุเตี้ยนหมู่ คมปาซุ ร่องมรสุมพาดผ่าน และน้ำล้นตลิ่ง ปัจจุบันเหลือ 16 จังหวัด มีผู้บาดเจ็บ 297 ราย เสียชีวิต 79 ราย เปิดศูนย์พักพิงเพิ่มเติม 2 แห่งที่ จ.นครราชสีมา รวมมีศูนย์พักพิง 117 แห่ง มีผู้รับบริการ 6,353 ราย  สถานบริการสาธารณสุขได้รับผลกระทบ 175 แห่ง ส่วนใหญ่เปิดให้บริการตามปกติ มีเปิดบริการบางส่วน 17 แห่ง และปิดบริการ 10 แห่ง โดยปรับระบบบริการให้ดูแลผู้ป่วยได้อย่างต่อเนื่องแล้ว ส่วนทีมปฏิบัติการด้านการแพทย์ 426 ทีม ออกให้บริการประชาชนและผู้ประสบอุทกภัยรวม 516,991 ราย ประกอบด้วย เยี่ยมบ้าน 133,249 ราย แจกยาชุดเหลือผู้ประสบภัย 122,527 ราย ให้สุขศึกษา 92,769 ราย และบริการตรวจรักษา 102,691 ราย มีการประเมินสุขภาพจิต 65,675 ราย อยู่ในภาวะปกติ 65,214 ราย เครียดระดับมาก 422 ราย เสี่ยงภาวะซึมเศร้า 35 ราย และเสี่ยงต่อการฆ่าตัวตาย 4 ราย ทั้งหมดได้รับการดูแลแล้วตามระบบ
"รายงานสภาพอากาศ ระบุว่าภาคใต้ยังคงมีฝนฟ้าคะนองเกิดขึ้นในระยะนี้ ขณะที่หย่อมความกดอากาศต่ำกำลังแรงบริเวณทะเลจีนใต้ ขึ้นฝั่งประเทศเวียดนามตอนล่างแล้ว คาดว่าวันนี้จะปกคลุมประเทศกัมพูชา มีแนวโน้มอ่อนกำลังลง ทำให้วันที่ 27-29 ตุลาคม ประเทศไทยตอนบนจะมีฝนเพิ่มมากขึ้น ส่วนพายุโซนร้อน "หมาเหล่า" ที่ปกคลุมมหาสมุทรแปซิฟิก ไม่มีผลกระทบต่อลักษณะอากาศประเทศไทย แต่สถานบริการสาธาณสุขจังหวัดต่างๆ ยังต้องติดตามเฝ้าระวังและประเมินสถานการณ์อย่างต่อเนื่อง" นายแพทย์เกียรติภูมิกล่าว
************************************* 27 ตุลาคม 2564

ที่มา : https://www.thaigov.go.th/news/contents/details/47461