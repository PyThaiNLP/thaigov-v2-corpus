รัฐบาลไทย-ข่าวทำเนียบรัฐบาล-โชว์เฟอร์แท็กซี่ซึ้งใจ ลุงตู่ รมว.เฮ้ง ส่งทีมมอบถุงยังชีพให้ถึงมือ แบ่งเบาภาระไม่ทิ้งใครไว้ข้างหลัง


วันศุกร์ที่ 6 สิงหาคม 2564
พิมพ์
โชว์เฟอร์แท็กซี่ซึ้งใจ ลุงตู่ รมว.เฮ้ง ส่งทีมมอบถุงยังชีพให้ถึงมือ แบ่งเบาภาระไม่ทิ้งใครไว้ข้างหลัง
โชว์เฟอร์แท็กซี่ซึ้งใจ ลุงตู่ รมว.เฮ้ง ส่งทีมมอบถุงยังชีพให้ถึงมือ แบ่งเบาภาระไม่ทิ้งใครไว้ข้างหลัง
เมื่อวันที่ 6 สิงหาคม 2564 นายสุชาติ ชมกลิ่น รัฐมนตรีว่าการกระทรวงแรงงาน มอบหมายให้นายสุรชัย ชัยตระกูลทอง ผู้ช่วยรัฐมนตรีประจำกระทรวงแรงงาน ลงพื้นที่มอบถุงยังชีพที่ภาคเอกชน ร่วมสนับสนุนให้กระทรวงแรงงานนำไปช่วยเหลือครอบครัวแท็กซี่ที่ได้รับความเดือดร้อนจากผลกระทบโควิด-19 ผ่านมูลนิธิเพื่อคนขับรถแท็กซี่ จำนวน 2,000 ชุด โดยมี นายวิฑูรย์แนวพานิช นายกสมาคมการค้าเครือข่ายแท็กซี่ไทย เป็นผู้รับมอบ เพื่อนำไปแจกจ่ายให้กับครอบครัวของคนขับรถแท็กซี่ที่ได้รับความเดือดร้อนจากผลกระทบโควิด-19 ณ สหกรณ์แท็กซี่สยาม จำกัด ถนนนวลจันทร์ ระหว่าง 27-29 โครงการสุรีย์พร46/172 แขวงคลองกุ่ม เขตบึงกุ่มกรุงเทพมหานคร โดย นายสุรชัย กล่าวว่า รัฐบาล โดย ท่านนายกรัฐมนตรี พล.อ.ประยุทธ์จันทร์โอชา ได้เล็งเห็นถึงความลำบากและให้ความห่วงใยพี่น้องอาชีพอิสระ เช่น คนขับรถแท็กซี่ หาบเร่แผงลอย มอเตอร์ไซค์รับจ้าง ขับรถสามล้อ อาชีพธุรกิจกลางคืน อย่างพนักงานเสิร์ฟ นักร้อง นักดนตรี ที่ได้รับผลกระทบจากมาตรการล็อคดาวน์ในพื้นที่ควบคุมสูงสุดจากการแพร่ระบาดของโควิด-19
นายสุรชัย กล่าวต่อว่า ในวันนี้ ท่านสุชาติ ชมกลิ่น รัฐมนตรีว่าการกระทรวงแรงงาน ได้เห็นความลำบากและมีความห่วงใยพี่น้องคนขับแท็กซี่ที่ได้รับผลกระทบจากโควิด-19 จึงมอบหมายให้ผมลงพื้นที่เพื่อมามอบถุงยังชีพ ซึ่งประกอบด้วย ข้าวสาร บะหมี่กึ่งสำเร็จรูป น้ำดื่ม ปลากระป๋อง ที่ภาคเอกชนอย่าง บริษัท สหพัฒนพิบูล จำกัด บริษัท ไทยเบฟเวอเรจ จำกัด บริษัท ไทยยูเนี่ยน กรุ๊ป จำกัด และบริษัท ฮาตาริ ร่วมสนับสนุนให้กระทรวงแรงงานนำไปช่วยเหลือครอบครัวแท็กซี่ที่ได้รับความเดือดร้อนจากผลกระทบโควิด-19 ผ่านประธานมูลนิธิเพื่อคนขับรถแท็กซี่ ซึ่งจากการลงพื้นที่ได้พูดคุยและให้กำลังใจพี่น้องคนขับแท็กซี่ ขอให้มั่นใจว่ารัฐบาลและกระทรวงแรงงานโดยท่านนายกรัฐมนตรีจะไม่ทิ้งใครไว้ข้างหลัง
ด้าน นายวิฑูรย์ แนวพานิช นายกสมาคมการค้าเครือข่ายแท็กซี่ไทย กล่าวว่า ผมและพี่น้องคนขับแท็กซี่รู้สึกซาบซึ้งใจที่ทางรัฐบาล โดยท่าน พล.อ.ประยุทธ์ จันทร์โอชา เห็นความเดือดร้อนของพวกเรา จึงได้ให้กระทรวงแรงงาน โดยท่านรัฐมนตรีสุชาติ ชมกลิ่น ดูแลเยียวยาผู้ประกอบอาชีพอิสระให้ได้สมัครมาตรา 40 เพื่อให้ได้รับเงินเยียวยาจากรัฐ รวมทั้งในวันนี้ท่านได้ส่งผู้ช่วยรัฐมนตรีมามอบถุงยังชีพด้วยตนเองให้แก่พี่น้องคนขับแท็กซี่จำนวน 2,000 ถุง ซึ่งสิ่งของเหล่านี้ได้รับการสนับสนุนจากภาคเอกชน และทางมูลนิธิจึงได้ส่งข่าวผ่านช่องทางต่าง ๆ เพื่อให้พี่น้องสมาชิกแท็กซี่มารับถุงยังชีพ ตามเจตนารมย์ของท่านสุชาติ ชมกลิ่นรัฐมนตรีแรงงาน เพื่อบรรเทาผลกระทบอย่างเร่งด่วน พี่น้องแท็กซี่ที่มารับสิ่งของต่างซาบซึ้งใจและฝากขอบคุณท่านนายกรัฐมนตรี ที่ระลึกถึงพวกเขา สามารถช่วยบรรเทาความเดือดร้อนได้ในเบื้องต้น ทั้งนี้คนขับแท็กซี่ฝากขอบคุณที่เป็นกำลังใจให้ในครั้งนี้
+++++++++++++++++++
กองเผยแพร่และประชาสัมพันธ์
6 สิงหาคม 2564

ที่มา : https://www.thaigov.go.th/news/contents/details/44509