รัฐบาลไทย-ข่าวทำเนียบรัฐบาล-กรมเจ้าท่า ผลึกพลัง ศรชล. ยกระดับความปลอดภัยคมนาคมขนส่งทางน้ำ พร้อมรักษาผลประโยชน์ของชาติทางทะเล


วันศุกร์ที่ 20 สิงหาคม 2564
กรมเจ้าท่า ผลึกพลัง ศรชล. ยกระดับความปลอดภัยคมนาคมขนส่งทางน้ำ พร้อมรักษาผลประโยชน์ของชาติทางทะเล
...
นายวิทยา ยาม่วง อธิบดีกรมเจ้าท่า พร้อมคณะผู้บริหาร ร่วมให้การต้อนรับ พลเรือเอก ชาติชาย ศรีวรขาน รองผู้อำนวยการศูนย์อำนวยการรักษาผลประโยชน์ของชาติทางทะเล / ผู้บัญชาการทหารเรือ และคณะ พร้อมกล่าวต้อนรับ เนื่องในโอกาสเยี่ยมชมศูนย์ปฏิบัติการควบคุมความปลอดภัยและการจราจรทางน้ำ กรมเจ้าท่า วันที่ 19 สิงหาคม 2564 ณ อาคาร 39 กรมเจ้าท่า
กรมเจ้าท่า กระทรวงคมนาคม ในฐานะหน่วยงานที่รับผิดชอบด้านการส่งเสริม พัฒนา กำกับดูแล ความปลอดภัยทางน้ำให้เกิดเป็นรูปธรรม ได้ตระหนักถึงความสำคัญการพัฒนาโครงสร้างการยกระดับและเพิ่มศักยภาพให้กับระบบการขนส่งทางน้ำมีความปลอดภัยสะดวกรวดเร็ว มีประสิทธิภาพเชื่อมโยงเศรษฐกิจของประเทศไทยและสนับสนุนการพัฒนาประเทศอย่างยั่งยืนตามยุทธศาสตร์ชาติ 20 ปี 2561-2580
นายวิทยา ยาม่วง อธิบดีกรมเจ้าท่า ได้กล่าวต้อนรับพร้อมบรรยายพิเศษในหัวข้อ “ระบบการบริหารจัดการการคมนาคมขนส่งทางน้ำของประเทศ“ โดยศูนย์ปฏิบัติการควบคุมความปลอดภัยและการจราจรทางน้ำ กรมเจ้าท่า (Maritime Safely and Surveillance Operations Center) เป็นศูนย์ที่ตั้งขึ้นภายในกรมเจ้าท่า เป็นหน่วยงานหลักกำกับดูแลและบริหารจัดการระบบคมนาคมและการขนส่งทางน้ำประเทศไทย  ครอบคลุมพื้นที่ชายฝั่งทะเลอันดามัน ทำหน้าที่เป็นศูนย์อำนวยการที่มีการนำเทคโนโลยีที่ทันสมัยมาใช้เพื่อบริหารจัดการระบบคมนาคมและการขนส่งทางน้ำประเทศไทย ควบคุมการจราจรป้องกันอุบัติเหตุทางทะเล ยกระดับและเพิ่มศักยภาพเส้นทางการขนส่งสินค้าทางเรือให้มีประสิทธิภาพ สะดวกรวดเร็วมากขึ้น เชื่อมโยงเศรษฐกิจของประเทศไทย มุ่งเน้นการยกระดับศักยภาพของประเทศในหลากหลายมิติ รวมถึงช่วยในการสนับสนุนหน่วยงานที่บังคับใช้กฎหมายในทะเล ในหน่วยงานหลักจำนวน 6 หน่วยงาน ภายใต้ศูนย์อำนวยการรักษาผลประโยชน์ของชาติทางทะเล (ศรชล.) โดยมีการบูรณาการข้อมูลสารสนเทศเพื่อประโยชน์ของชาติด้านขนส่งทางน้ำประเทศไทยอย่างเต็มระบบ เพิ่มศักยภาพในการป้องกันปราบปรามการกระทำผิดกฎหมายในทะเล หรือภัยคุกคามความมั่นคงในรูปแบบใหม่ เพื่อรักษาผลประโยชน์ของประเทศชาติอย่างมั่นคง มั่งคั่ง ยั่งยืน
ด้านพลเรือเอก ชาติชาย ศรีวรขาน รองผู้อำนวยการศูนย์อำนวยการรักษาผลประโยชน์ของชาติทางทะเล / ผู้บัญชาการทหารเรือ ได้กล่าวแสดงความยินดีพร้อมลงนามในการตรวจเยี่ยมศูนย์ฯ โดยกล่าวว่า กรมเจ้าท่าได้นำระบบเทคโนโลยีมาใช้ในศูนย์ปฏิบัติการควบคุมความปลอดภัยและการจราจรทางน้ำ กรมเจ้าท่า ในการบริหารจัดการดูแลความปลอดภัยทางน้ำ สร้างความเชื่อมั่นให้กับประชาชน ดูแล ตรวจตรา ยกระดับมาตรฐานความปลอดภัยทางทะเล การสื่อสารประสานให้ความช่วยเหลือ กรณีเกิดอุบัติเหตุทางน้ำในประเทศไทย รวมทั้งการให้ความช่วยเหลือเรือไทยในต่างประเทศ นับเป็นการบูรณาการร่วมกันภายใต้ศูนย์อำนวยการรักษาผลประโยชน์ของชาติทางทะเลที่มีความพร้อมในด้านเทคโนโลยีเพื่อความสะดวกรวดเร็ว แก่ผลประโยชน์ของประเทศชาติอย่างสูงสุด

ที่มา : https://www.thaigov.go.th/news/contents/details/44946