รัฐบาลไทย-ข่าวทำเนียบรัฐบาล-กรมเจ้าท่า กระทรวงคมนาคม และหน่วยงานบริหารความปลอดภัยทางทะเล ของสาธารณรัฐประชาชนจีน ร่วมกันจัดการฝึกอบรมว่าด้วยการสร้างเสริมศักยภาพความปลอดภัยของเรือโดยสาร


วันเสาร์ที่ 10 กรกฎาคม 2564
กรมเจ้าท่า กระทรวงคมนาคม และหน่วยงานบริหารความปลอดภัยทางทะเล ของสาธารณรัฐประชาชนจีน ร่วมกันจัดการฝึกอบรมว่าด้วยการสร้างเสริมศักยภาพความปลอดภัยของเรือโดยสาร
...
กรมเจ้าท่า กระทรวงคมนาคม และหน่วยงานบริหารความปลอดภัยทางทะเล (China Maritime Safety Administration) ของสาธารณรัฐประชาชนจีน ร่วมกันจัดการฝึกอบรมว่าด้วยการสร้างเสริมศักยภาพความปลอดภัยของเรือโดยสารภายใต้กรอบการประชุมอาเซียนว่าด้วยความร่วมมือด้านการเมืองและความมั่นคงในภูมิภาคเอเชีย - แปซิฟิก (ASEAN Regional Forum Training on Ferry Safety Capacity Building) ระหว่างวันที่ 22 – 25 มิถุนายน 2564 และ 5-9 กรกฎาคม 2564 ผ่านระบบการประชุมทางไกล
นายสมชาย สุมนัสขจรกุล รองอธิบดีกรมเจ้าท่าด้านวิชาการ ผู้แทนกรมเจ้าท่า เป็นประธานร่วมกับฝ่ายจีน ในพิธีปิดการฝึกอบรมว่าด้วยการสร้างเสริมศักยภาพความปลอดภัยของเรือโดยสารภายใต้กรอบการประชุมอาเซียนว่าด้วยความร่วมมือด้านการเมืองและความมั่นคงในภูมิภาคเอเชีย - แปซิฟิก ผ่านระบบการประชุมทางไกล ในวันที่ 9 กรกฎาคม 2564 ณ ห้องประชุมชำนาญนาวา โดยนายสมชาย สุมนัสขจรกุล ได้ร่วมกล่าวเปิดการฝึกอบรมดังกล่าวกับนาง Zeng Hui รองผู้อำนวยการหน่วยงานบริหารความปลอดภัยทางทะเล ของสาธารณรัฐประชาชนจีน
การฝึกอบรมนี้จัดขึ้นระหว่างวันที่ 22-25 มิถุนายน 2564 และ 5-9 กรกฎาคม 2564 ผ่านระบบการประชุมทางไกล มีผู้เข้าร่วมการฝึกอบรมทั้งหมด 198 ท่าน จากประเทศสมาชิกอาเซียน ประเทศคู่เจรจา ประเทศผู้สังเกตการณ์ องค์กรระหว่างประเทศ นักศึกษาจากมหาวิทยาลัยทางทะเลโลก ผู้แทนกรมเจ้าท่าจากหน่วยงานส่วนกลาง หน่วยงานเจ้าท่าภูมิภาคและสาขา และผู้ประกอบการเรือโดยสาร เข้าร่วมการฝึกอบรม โดยมีวิทยากรและผู้ทรงคุณวุฒิด้านความปลอดภัยทางทะเลจาก คณะกรรมการเศรษฐกิจและสังคมแห่งเอเชียและแปซิฟิก หน่วยงานบริหารความปลอดภัยทางทะเลของสาธารณรัฐประชาชนจีน องค์การทางทะเลระหว่างประเทศ มหาวิทยาลัยทางทะเลโลก ที่ปรึกษาด้านทะเลระหว่างประเทศ รวมถึงสำนักความปลอดภัยและสิ่งแวดล้อมทางน้ำและสำนักมาตรฐานเรือ กรมเจ้าท่า ร่วมเป็นผู้ฝึกสอนในการฝึกอบรมดังกล่าว ในระหว่างการฝึกอบรมดังกล่าว วิทยากรและผู้เข้าร่วมการฝึกอบรมได้ร่วมกันแลกเปลี่ยนองค์ความรู้ ประสบการณ์และแนวปฏิบัติที่ดีเรื่องความปลอดภัยของเรือโดยสาร อาทิ ความร่วมมือด้านความปลอดภัยของเรือโดยสารในระดับภูมิภาคและระดับระหว่างประเทศ รูปแบบของอุบัติเหตุและสาเหตุการเกิดอุบัติเหตุของเรือโดยสาร เทคโนโลยีและมาตรการในการบริหารจัดการความปลอดภัยของเรือโดยสาร กลไกการบริหารจัดการความปลอดภัยของเรือโดยสารที่รอบด้าน ปฏิบัติการค้นหาและช่วยเหลือ การตรวจเรือโดยสาร อุปกรณ์ความปลอดภัยบนเรือโดยสาร การฝึกอบรมลูกเรือของเรือโดยสาร รวมถึงได้มีการหารือและรับทราบพัฒนาการของร่างตัวแบบข้อบังคับสำหรับเรือโดยสาร (Model Regulation) ร่วมกับองค์การทางทะเลระหว่างประเทศ โดยเมื่อตัวแบบข้อบังคับดังกล่าวเสร็จสิ้นจะเป็นแนวทางการปฏิบัติที่จะยกระดับความปลอดภัยของเรือโดยสารของประเทศสมาชิกอาเซียนและประเทศคู่เจรจา ต่อไป

ที่มา : https://www.thaigov.go.th/news/contents/details/43623