รัฐบาลไทย-ข่าวทำเนียบรัฐบาล-โฆษกรัฐบาลเผย นายกรัฐมนตรี สนับสนุนการแลกเปลี่ยนข้อมูลโควิด-19 กับสมาชิกลุ่มน้ำโขง เพื่อก้าวผ่านสถานการณ์โควิด-19 ไปให้ได้ โดยวันนี้พบผู้ติดเชื้อ 2512 ราย


วันจันทร์ที่ 20 มิถุนายน 2565
พิมพ์
โฆษกรัฐบาลเผย นายกรัฐมนตรี สนับสนุนการแลกเปลี่ยนข้อมูลโควิด-19 กับสมาชิกลุ่มน้ำโขง เพื่อก้าวผ่านสถานการณ์โควิด-19 ไปให้ได้ โดยวันนี้พบผู้ติดเชื้อ 2512 ราย
โฆษกรัฐบาลเผย นายกรัฐมนตรี สนับสนุนการแลกเปลี่ยนข้อมูลโควิด-19 กับสมาชิกลุ่มน้ำโขง เพื่อก้าวผ่านสถานการณ์โควิด-19 ไปให้ได้ โดยวันนี้พบผู้ติดเชื้อ 2512 ราย และผู้เสียชีวิตเพียง 17 ราย
วันนี้ (20 มิถุนายน 2565) นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม สนับสนุนความร่วมกับประเทศสมาชิกลุ่มน้ำโขง (MBDS) ซึ่งได้มีการประชุมเมื่อวันที่ 16 มิถุนายน 2565 ที่ผ่านมาโดยมี 5 ประเทศเข้าร่วมประชุมผ่านระบบประชุมทางไกลออนไลน์ โปรแกรม Zoom ได้แก่ กัมพูชา จีน ลาว ไทย และเวียดนาม เพื่อหารือแลกเปลี่ยนข้อมูลสถานการณ์และมาตรการสำหรับการป้องกันควบคุมโควิด-19 เสริมสร้างความสัมพันธ์ระหว่างประเทศ รวมทั้งยังเป็นการแลกเปลี่ยนความคิด ข้อคิดเห็น เพื่อนำมาปรับใช้ให้เข้ากับบริบทของประเทศเรา โดยนายกรัฐมนตรีเชื่อมั่นว่าด้วยความร่วมมือจากประเทศสมาชิกลุ่มน้ำโขง ทำให้สมาชิกสามารถผ่านพ้นสถานการณ์การนี้ไปได้  อย่างไรก็ตาม นายกรัฐมนตรีกำชับหน่วยงานของไทย เฝ้าติดตามสถานการณ์โควิด-19 ภายในประเทศจะดีขึ้นอย่างต่อเนื่อง แต่ยังคงต้องปฏิบัติตนตามมาตรการทางสาธารณสุข เพื่อความปลอดภัยของทุกคน
ทั้งนี้ กรมควบคุมโรค กล่าวว่า ประเทศสมาชิกที่เข้าร่วมการแลกเปลี่ยนข้อมูลนั้น ขณะนี้มี 4 ประเทศ (กัมพูชา ลาว ไทย และเวียดนาม) ที่อยู่ระหว่างการเปลี่ยนผ่านของโควิด 19 จากระยะโรคระบาดใหญ่สู่โรคประจำถิ่น โดยมีมาตรการป้องกันโรคโควิด-19 ที่เหมือนกัน คือ การรณรงค์เร่งรัดการฉีดวัคซีนให้มีความครอบคลุมเพิ่มขึ้น โดยเฉพาะวัคซีนเข็มกระตุ้นในประชากรกลุ่มเสี่ยง เพื่อการป่วยหนักและเสียชีวิต นำไปสู่การเปิดประเทศอย่างปลอดภัยโดยยึดความสมดุลระหว่างเศรษฐกิจและสุขภาพ
สำหรับสถานการณ์การแพร่ระบาดของโควิด-19 วันนี้ พบผู้ติดเชื้อโควิด-19 รายใหม่ 1,784 ราย จำแนกเป็น ผู้ติดเชื้อในประเทศ 1,783 ราย และผู้ป่วยมาจากต่างประเทศ 1 ราย ผู้เสียชีวิตเพิ่มขึ้น 18 ราย ผู้ที่กำลังรักษาตัว 20,911 ราย และมียอดผู้ที่หายป่วยกลับบ้านแล้ว 2,166 ราย ทำให้มียอดผู้ป่วย ยืนยันสะสมตั้งแต่ 1 ม.ค. 65 จำนวน 2,277,393 ราย จำนวนผู้ที่หายป่วยสะสมจำนวน 2,280,938 ราย จำนวนผู้ป่วยปอดอักเสบรักษาตัวอยู่ในโรงพยาบาล 619 ราย

ที่มา : https://www.thaigov.go.th/news/contents/details/55891