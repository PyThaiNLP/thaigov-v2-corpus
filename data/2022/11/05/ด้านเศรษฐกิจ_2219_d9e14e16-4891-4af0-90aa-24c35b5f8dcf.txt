รัฐบาลไทย-ข่าวทำเนียบรัฐบาล-ธ.ก.ส. มอบของขวัญปีใหม่ให้กำลังใจลูกค้า จัดมาตรการ “ชำระดีมีคืน-นาทีทองลดดอกเบี้ยสู้โควิด” ถึง 31 มี.ค. 65


วันจันทร์ที่ 13 ธันวาคม 2564
พิมพ์
ธ.ก.ส. มอบของขวัญปีใหม่ให้กำลังใจลูกค้า จัดมาตรการ “ชำระดีมีคืน-นาทีทองลดดอกเบี้ยสู้โควิด” ถึง 31 มี.ค. 65
ธ.ก.ส. ออกโครงการชำระดีมีคืน โดยคืนดอกเบี้ย ร้อยละ 20 ของดอกเบี้ยที่ชำระจริง วงเงิน 1,200 ล้านบาท และโครงการนาทีทองลดดอกเบี้ยสู้โควิด โดยลดดอกเบี้ยที่ค้างชำระสูงสุด ร้อยละ 50 เพื่อสร้างขวัญกำลังใจและบรรเทาภาระทางการเงิน ช่วยเสริมสภาพคล่องในการใช้จ่าย
ธ.ก.ส. ออกโครงการชำระดีมีคืน โดยคืนดอกเบี้ย ร้อยละ 20 ของดอกเบี้ยที่ชำระจริง วงเงิน 1,200 ล้านบาท และโครงการนาทีทองลดดอกเบี้ยสู้โควิด โดยลดดอกเบี้ยที่ค้างชำระสูงสุด ร้อยละ 50 เพื่อสร้างขวัญกำลังใจและบรรเทาภาระทางการเงิน ช่วยเสริมสภาพคล่องในการใช้จ่ายในช่วงเทศกาลปีใหม่ให้กับลูกค้าที่ได้รับผลกระทบจากภาวะเศรษฐกิจและCOVID-19พร้อมสนับสนุนสินเชื่อใหม่ในการฟื้นฟูและพัฒนาอาชีพเพื่อสร้างรายได้ ตั้งแต่ 15 ธันวาคม2564 ถึง 31 มีนาคม 2565
นายธนารัตน์ งามวลัยรัตน์ ผู้จัดการธนาคารเพื่อการเกษตรและสหกรณ์การเกษตร (ธ.ก.ส.) เปิดเผยว่าจากสถานการณ์การแพร่ระบาดของเชื้อ COVID-19 เป็นระยะเวลานาน ส่งผลกระทบทั้งทางด้านเศรษฐกิจและสังคม โดยในภาคการเกษตรได้รับผลกระทบในเรื่องราคาผลผลิตตกต่ำและบางส่วนลูกหลานถูกเลิกจ้างงาน ทำให้รายได้ลดลง  ซึ่งที่ผ่านมา ธ.ก.ส. ได้ดำเนินโครงการพักชำระหนี้และปรับปรุงโครงสร้างหนี้ให้กับลูกค้าตามศักยภาพเพื่อบรรเทาความเดือดร้อนและลดความกังวลในด้านภาระหนี้สินไปแล้ว และเพื่อเป็นการเสริมสภาพคล่องในการลงทุนและการจับจ่ายใช้สอยในช่วงเทศกาลปีใหม่ ธ.ก.ส. ได้ออกมาตรการเพื่อช่วยเหลือลูกค้าที่ได้รับผลกระทบจากสถานการณ์การแพร่ระบาดของเชื้อไวรัสCOVID-19 จำนวน 2 โครงการ ได้แก่
โครงการชำระดีมีคืน ปีบัญชี 2564 สำหรับลูกค้าทั่วไปที่มีหนี้คงเหลือ ณ วันที่ 31 ตุลาคม 2564 ยกเว้นหนี้เงินกู้โครงการที่ได้รับชดเชยดอกเบี้ยตามนโยบายรัฐบาล ที่ชำระหนี้ตามกำหนดเวลา โดยธนาคารจะคืนดอกเบี้ยเข้าบัญชีเงินฝากลูกค้าโดยตรง ร้อยละ 20 ของดอกเบี้ยที่ชำระจริงไม่เกินรายละ 1,000 บาท วงเงินงบประมาณ 1,200 ล้านบาท โดยจะมีเกษตรกรลูกค้าได้รับประโยชน์กว่า 4.1 ล้านราย
และโครงการนาทีทองลดดอกเบี้ยสู้โควิด ปีบัญชี 2564 สำหรับลูกค้าที่มีภาระหนี้คงค้าง หรือลูกค้าที่ปรับปรุงโครงสร้างหนี้ ณ วันที่ 31 ตุลาคม 2564โดย ธ.ก.ส. จะลดดอกเบี้ย ดังนี้  1) กรณีชำระหนี้เสร็จสิ้นเป็นรายสัญญาและ/หรือกรณีเป็นสัญญาปรับปรุงโครงสร้างหนี้ โดยธนาคารจะลดดอกเบี้ยที่ค้างชำระรวมถึงเบี้ยปรับที่มี ไม่เกินร้อยละ 50 ณ วันชำระหนี้ 2)กรณีชำระดอกเบี้ยได้เสร็จสิ้น แต่ไม่สามารถชำระต้นเงินได้ จะลดดอกเบี้ยค้างชำระรวมถึงเบี้ยปรับที่มีร้อยละ 30 ของดอกเบี้ยที่ชำระจริง3) กรณีชำระดอกเบี้ยได้บางส่วนจะลดดอกเบี้ยค้างชำระรวมถึงเบี้ยปรับที่มีร้อยละ 20 ของดอกเบี้ยที่ชำระจริง4) กรณีกลุ่มเกษตรกรสหกรณ์ นิติบุคคล และกองทุนหมู่บ้านและชุมชนเมือง ที่ชำระดอกเบี้ยได้เสร็จสิ้นหรือบางส่วน จะลดดอกเบี้ยค้างชำระรวมถึงเบี้ยปรับที่มีร้อยละ 10 ของดอกเบี้ยที่ชำระจริง
ทั้งนี้ เมื่อชำระหนี้แล้ว ลูกค้าสามารถรับการสนับสนุนสินเชื่อใหม่เพื่อนำไปลงทุนในการประกอบอาชีพ รวมถึงการฟื้นฟูอาชีพเพื่อสร้างรายได้  โดยเป็นไปตามเงื่อนไขของ ธ.ก.ส. ซึ่งผู้ที่สนใจ สามารถยื่นความประสงค์ได้ตั้งแต่ 15 ธันวาคม 2564 ถึง 31 มีนาคม 2565 ที่ ธ.ก.ส. ทุกสาขาทั่วประเทศ หรือสอบถามข้อมูลเพิ่มเติมได้ที่ Call Center 02-555-0555

ที่มา : https://www.thaigov.go.th/news/contents/details/49393