รัฐบาลไทย-ข่าวทำเนียบรัฐบาล-กรมการขนส่งทางบกชี้แจง กรณีขับรถแท็กซี่นำรถจอดขวางรถโดยสารประจำทาง สาย 68 แล้วลงจากรถมาทะเลาะวิวาทกับผู้ขับรถโดยสารประจำทาง


วันพฤหัสบดีที่ 18 พฤศจิกายน 2564
กรมการขนส่งทางบกชี้แจง กรณีขับรถแท็กซี่นำรถจอดขวางรถโดยสารประจำทาง สาย 68 แล้วลงจากรถมาทะเลาะวิวาทกับผู้ขับรถโดยสารประจำทาง
...
ตามที่สื่อสังคมออนไลน์ได้เผยแพร่ข่าวกรณีผู้ขับรถแท็กซี่คันหมายเลขทะเบียน ทฬ 4031 กทม. มีพฤติกรรมนำรถจอดขวางรถโดยสารประจำทาง สาย 68 คันหมายเลขทะเบียน 12-0006 กทม. แล้วลงจากรถมาทะเลาะวิวาทกับผู้ขับรถโดยสารประจำทาง นั้น https://fb.watch/9k8GibXpy8
วันนี้ 17 พ.ย.64 เวลา 13.00 น.  กรมการขนส่งทางบก โดยกองตรวจการขนส่งทางบก ดำเนินการตรวจสอบข้อเท็จจริงแล้วพบว่า เหตุเกิด เมื่อวันที่ 14 พ.ย.64 เวลา 23.20 น. บริเวณก่อนขึ้นสะพานข้ามแยกปิ่นเกล้า ตรงข้ามห้างสรรพสินค้าพาต้าปิ่นเกล้า ได้เรียกนายสมปอง สิงห์ทอง ผู้ขับรถแท็กซี่ คันหมายเลขทะเบียน ทฬ 4031 กทม. และนายปฐมพร หนูทอง ผู้ขับรถโดยสารประจำทางคันหมายเลขทะเบียน 12-0006 กทม. ดังกล่าว มาสอบสวนข้อเท็จจริงแล้ว โดยผู้ขับรถแท็กซี่ให้การว่าถูกรถโดยสารประจำทางขับปาดหน้าก่อนจึงเกิดอารมณ์โมโหและกระทำพฤติกรรมตามที่ปรากฏในคลิป โดยวัตถุที่นำลงไปด้วยเป็นเหล็กสำหรับเคาะล้อไม่ใช่อาวุธมีดแต่อย่างใด สำหรับผู้ขับรถโดยสารประจำทาง ให้การว่าได้ขับรถปาดหน้ารถแท็กซี่ในระยะกระชั้นชิดเพื่อจะส่งผู้โดยสารที่ป้ายหยุดรถโดยสารประจำทางจริง
ทั้งนี้ กองตรวจการขนส่งทางบกพิจารณาแล้ว เห็นว่า การกระทำดังกล่าวของผู้ขับรถแท็กซี่และผู้ขับรถโดยสารประจำทางเป็นความผิดฐานขับรถประมาทน่าหวาดเสียวอันอาจก่อให้เกิดอันตรายต่อผู้โดยสาร ตามพระราชบัญญัติรถยนต์ พ.ศ.2522 และพระราชบัญญัติการขนส่งทางบก พ.ศ. 2522 จึงได้ดำเนินการลงโทษ ดังนี้
1. เปรียบเทียบปรับผู้ขับรถแท็กซี่ เป็นเงิน 1,000 บาท และเปรียบเทียบปรับผู้ขับรถโดยสารประจำทาง เป็นเงิน 1,000 บาท
2. ส่งผู้ขับรถทั้งสองคนเข้ารับการอบรมเกี่ยวกับมารยาทในการให้บริการผู้โดยสารที่ดีและกฎ ระเบียบที่ถูกต้องในการขับรถ เป็นเวลา 3 ชั่วโมง และกำชับให้ปฏิบัติตามกฎหมายอย่างเคร่งครัด โดยผู้ขับรถทั้งสองคนต่างขอโทษซึ่งกันและกันโดยขอยืนยันว่าในการปฏิบัติหน้าที่จะควบคุมอารมณ์เพื่อไม่ให้เกิดเหตุการณ์เช่นนี้ขึ้นอีก

ที่มา : https://www.thaigov.go.th/news/contents/details/48397