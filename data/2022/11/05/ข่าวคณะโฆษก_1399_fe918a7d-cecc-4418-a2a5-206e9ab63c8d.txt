รัฐบาลไทย-ข่าวทำเนียบรัฐบาล-โฆษกรัฐบาลเผย นายกฯ มอบของขวัญสงกรานต์จากรัฐบาล แบ่งเบาค่าใช้จ่ายประชาชนเดินทางกลับบ้าน เปิดให้ขึ้นทางด่วนฟรี 5 เส้นทาง พร้อมขอบคุณเจ้าหน้าที่ทุกคนที่ต้องปฏิบัติงานในช่วงสงกรานต์


วันอังคารที่ 12 เมษายน 2565
พิมพ์
โฆษกรัฐบาลเผย นายกฯ มอบของขวัญสงกรานต์จากรัฐบาล แบ่งเบาค่าใช้จ่ายประชาชนเดินทางกลับบ้าน เปิดให้ขึ้นทางด่วนฟรี 5 เส้นทาง พร้อมขอบคุณเจ้าหน้าที่ทุกคนที่ต้องปฏิบัติงานในช่วงสงกรานต์
โฆษกรัฐบาลเผย นายกฯ มอบของขวัญสงกรานต์จากรัฐบาล แบ่งเบาค่าใช้จ่ายประชาชนเดินทางกลับบ้าน เปิดให้ขึ้นทางด่วนฟรี 5 เส้นทาง พร้อมขอบคุณเจ้าหน้าที่ทุกคนที่ต้องปฏิบัติงานในช่วงเทศกาลสงกรานต์ 2565
วันที่ 12 เมษายน 2565 นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ห่วงใยพี่น้องประชาชนที่ต้องกลับบ้านในช่วงเทศกาลสงกรานต์ปี 2565 นี้ โดยกำชับให้หน่วยงานที่เกี่ยวข้องอำนวยความสะดวกประชาชนในการเดินทางกลับบ้าน พร้อมมอบของขวัญวันสงกรานต์และช่วยแบ่งเบาลดภาระประชาชนที่ต้องใช้บริการทางด่วนกลับบ้านช่วงสงกรานต์ด้วยการเปิดให้ขึ้นทางด่วนฟรี 5 เส้นทาง
นายธนกรกล่าวว่า รัฐบาลโดยการทางพิเศษแห่งประเทศไทย (กทพ.) กระทรวงคมนาคม ร่วมกับ บริษัท ทางด่วนและรถไฟฟ้ากรุงเทพ จำกัด (มหาชน) หรือ BEM และบริษัท ทางด่วนกรุงเทพเหนือ จำกัด เตรียมพร้อมอำนวยความสะดวกและช่วยลดภาระค่าใช้จ่ายของประชาชน โดยยกเว้นค่าผ่านทางพิเศษ ดังนี้ 1. ทางพิเศษบูรพาวิถี (ทางพิเศษสายบางนา-ชลบุรี) 2. ทางพิเศษกาญจนาภิเษก (บางพลี–สุขสวัสดิ์) โดยทั้งสองเส้นทางเริ่มตั้งแต่วันอังคารที่ 12 เมษายน 2565 เวลา 00.01 น. ถึงวันจันทร์ที่ 18 เมษายน 2565 เวลา 24.00 น. 3. ทางพิเศษเฉลิมมหานคร (ทางด่วนขั้นที่ 1) 4. ทางพิเศษศรีรัช (ทางด่วนขั้นที่ 2) และ 5. ทางพิเศษอุดรรัถยา (ทางด่วนบางปะอิน-ปากเกร็ด) โดยทั้งสามเส้นทางเริ่มตั้งแต่วันพุธที่ 13 เมษายน 2565 เวลา 00.01 น. ถึงวันศุกร์ที่ 15 เมษายน 2565 เวลา 24.00 น.
นอกจากนี้ กระทรวงคมนาคมยังได้จัดตั้งหน่วยบริการประชาชน โดยบูรณาการการทำงานร่วมกับเจ้าหน้าที่ตำรวจทางด่วน บริษัท ทางด่วนและรถไฟฟ้ากรุงเทพ จำกัด (มหาชน) เพื่อบริการประชาชนที่ใช้ทางพิเศษในช่วงเดินทางขาออกจากกรุงเทพฯ (ระหว่างวันที่ 11-13 เมษายน 2565 ) จัดตั้งหน่วยบริการที่ด่านเก็บเงินค่าผ่านทางพิเศษบางแก้ว 1 ด่านเก็บเงินค่าผ่านทางพิเศษฉิมพลี ด่านเก็บเงินค่าผ่านทางพิเศษบางปะอิน (ขาออก) เวลา 07.00 – 21.00 น. สำหรับช่วงขาเข้ากรุงเทพฯ (ระหว่างวันที่ 14-17 เมษายน 2565) จัดตั้งหน่วยบริการที่ด่านเก็บเงินค่าผ่านทางพิเศษดาวคะนอง ด่านเก็บเงินค่าผ่านทางพิเศษจตุโชติ และด่านเก็บเงินค่าผ่านทางพิเศษบางปะอิน (ขาเข้า) เวลา 07.00 – 21.00 น.
“นายกรัฐมนตรีห่วงใยความสะดวก ปลอดภัยของพี่น้องประชาชนที่ต้องเดินทางช่วงสงกรานต์ได้กำชับให้หน่วยงานที่เกี่ยวข้องอำนวยความสะดวกเพื่อรองรับการเดินทางของประชาชนช่วงสงกรานต์ พร้อมได้ติดตามกำชับการช่วยเหลือประชาชน อำนวยการจราจร แก้ไขปัญหาการจราจร และอุบัติเหตุในทุกเส้นทาง ในขณะเดียวกัน ขอให้เจ้าหน้าที่พนักงานขับรถ และประชาชนขับขี่ด้วยความระมัดระวัง มีน้ำใจในการใช้รถใช้ถนน หลีกเลี่ยง ป้องกันการเกิดอุบัติเหตุ นอกจากนี้ นายกรัฐมนตรียังขอบคุณเจ้าหน้าที่ทุกคนที่ต้องปฏิบัติงานในช่วงเทศกาลสงกรานต์เพื่ออำนวยความสะดวกและดูแลความปลอดภัยในการเดินทางของพี่น้องคนไทย” นายธนกรฯ กล่าว

ที่มา : https://www.thaigov.go.th/news/contents/details/53545