รัฐบาลไทย-ข่าวทำเนียบรัฐบาล-ผลเบิกจ่ายไตรมาส 3 ปีงบประมาณ 65 ภาพรวมเบิกจ่ายแล้ว 73.20%


วันจันทร์ที่ 11 กรกฎาคม 2565
พิมพ์
ผลเบิกจ่ายไตรมาส 3 ปีงบประมาณ 65 ภาพรวมเบิกจ่ายแล้ว 73.20%
ผลการเบิกจ่ายเงินงบประมาณรายจ่ายประจำปีงบประมาณ พ.ศ.2565 ไตรมาส 3 (1 ต.ค.2564 - 30 มิ.ย.2565) ภาพรวมเบิกจ่ายแล้ว 2,269,172 ลบ. คิดเป็น 73.20% ของวงเงินงบประมาณ 3,100,000 ลบ.
นางสาววารี แว่นแก้ว รองอธิบดีกรมบัญชีกลาง ในฐานะโฆษกกรมบัญชีกลาง เปิดเผยผลการเบิกจ่ายเงินงบประมาณรายจ่ายประจำปีงบประมาณ พ.ศ. 2565 ไตรมาส 3 (1 ตุลาคม 2564 - 30 มิถุนายน 2565) ภาพรวมเบิกจ่ายแล้ว 2,269,172 ล้านบาท คิดเป็น 73.20% ของวงเงินงบประมาณ 3,100,000 ล้านบาท จำแนกเป็น รายจ่ายลงทุนเบิกจ่ายแล้ว 296,445 ล้านบาท คิดเป็น 49.09% ของวงเงินงบประมาณ 603,909 ล้านบาท รายจ่ายประจำเบิกจ่ายแล้ว 1,972,727 ล้านบาท คิดเป็น 79.03% ของวงเงินงบประมาณ 2,496,091 ล้านบาท สำหรับเงินงบประมาณที่กันไว้เบิกเหลื่อมปีเบิกจ่ายแล้ว 164,973 ล้านบาท คิดเป็น 69.33% ของวงเงินงบประมาณ 237,937 ล้านบาท ทั้งนี้ ผลการเบิกจ่ายเงินงบประมาณภาพรวมของปีงบประมาณ พ.ศ. 2565 สูงกว่าช่วงเดียวกันของปีงบประมาณ พ.ศ. 2564 คิดเป็น 5.38%
โฆษกกรมบัญชีกลาง กล่าวทิ้งท้ายว่า กรมบัญชีกลางยังคงติดตามเร่งรัดการใช้จ่ายเงินงบประมาณของส่วนราชการต่าง ๆ อย่างต่อเนื่อง โดยมีคณะทำงานเฉพาะกิจในการติดตามเร่งรัดการเบิกจ่ายเงินงบประมาณรายจ่ายประจำปีงบประมาณ พ.ศ. 2565 ทั้งส่วนกลาง และคลังจังหวัดทั้ง 76 จังหวัด เร่งสนับสนุนและให้คำแนะนำหน่วยรับงบประมาณทุกแห่ง ให้ดำเนินการเบิกจ่ายได้ตามแผนการใช้จ่ายเงิน โดยเฉพาะการติดตามเร่งรัดการก่อหนี้ การบริหารสัญญาโครงการต่าง ๆ ภายใต้งบประมาณรายจ่ายประจำปีงบประมาณ พ.ศ. 2565 รวมทั้งการกระตุ้นการเบิกจ่ายรายจ่ายลงทุนให้เป็นไปตามเป้าหมายที่กำหนด ส่งผลให้เม็ดเงินกระจายลงสู่ระบบเศรษฐกิจและกระตุ้นเศรษฐกิจภายในประเทศต่อไป

ที่มา : https://www.thaigov.go.th/news/contents/details/56772