รัฐบาลไทย-ข่าวทำเนียบรัฐบาล-โฆษกรัฐบาล เผย นายกฯ ห่วงใยชาวบ้านที่ประสบปัญหาอุทกภัย สั่งการทุกหน่วยงานบูรณาการการทำงานให้ความช่วยเหลือทันท่วงที


วันอาทิตย์ที่ 22 พฤษภาคม 2565
พิมพ์
โฆษกรัฐบาล เผย นายกฯ ห่วงใยชาวบ้านที่ประสบปัญหาอุทกภัย สั่งการทุกหน่วยงานบูรณาการการทำงานให้ความช่วยเหลือทันท่วงที
โฆษกรัฐบาล เผย นายกฯ ห่วงใยชาวบ้านที่ประสบปัญหาอุทกภัย สั่งการทุกหน่วยงานบูรณาการการทำงานให้ความช่วยเหลือทันท่วงที
วันนี้ (22 พฤษภาคม 2565) นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ห่วงใยความเดือดร้อนที่อาจเกิดแก่ประชาชนจากกรณีอิทธิพลมรสุมตะวันตกเฉียงใต้ ซึ่งส่งผลให้ฝนฟ้าคะนองกับมีลมแรง และมีฝนตกหนักถึงหนักมากบางแห่งในภาคเหนือ ภาคตะวันออกเฉียงเหนือ ภาคกลาง ภาคตะวันออก ซึ่งทำให้เกิดอุทกภัยในบางพื้นที่ และได้สั่งการหน่วยงานที่เกี่ยวข้องประเมินสถานการณ์ผลกระทบที่เกิดแก่ประชาชน และให้บูรณาการให้ความช่วยหลืออย่างเต็มที่ทันเวลา
โฆษกประจำสำนักนายกรัฐมนตรีกล่าวว่า จากการรายงานของกระทรวงมหาดไทย อิทธิพลมรสุมตะวันตกเฉียงใต้กำลังแรงปกคลุมประเทศไทย ทะเลอันดามัน และอ่าวไทย ประกอบกับหย่อมความกดอากาศต่ำกำลังแรงบริเวณอ่าวมะตะบันจะเคลื่อนผ่านสาธารณรัฐแห่งสหภาพเมียนมาเข้าสู่ภาคเหนือ และภาคตะวันออกเฉียงเหนือตอนบน ทำให้จะมีฝนฟ้าคะนองกับมีลมแรง และมีฝนตกหนักถึงหนักมากบางแห่งในภาคเหนือ ภาคตะวันออกเฉียงเหนือ ภาคกลาง ภาคตะวันออก รวมทั้งกรุงเทพมหานครและปริมณฑล ส่งผลให้ระหว่างวันที่ 20 – 22 พฤษภาคม 2565 เกิดอุทกภัยในพื้นที่ 7 จังหวัด ได้แก่  เชียงใหม่ เชียงราย ลำพูน ตาก ลำปาง แม่ฮ่องสอน และกาญจนบุรี นั้น นายกรัฐมนตรีติดตามสถานการณ์ สั่งการให้ประเมินสถานการณ์อย่างต่อเนื่อง เชื่อว่าสถานการณ์ในวันนี้จะดีขึ้น โดยได้สั่งการให้ทุกหน่วยงานที่เกี่ยวข้องลงพื้นที่ร่วมกันให้ความช่วยเหลือประชาชนที่ได้รับผลกระทบ
“นายกรัฐมนตรีติดตามความเดือดร้อนของประชาชนในทุกพื้นที่ สั่งการให้ประเมินสถานการณ์อย่างต่อเนื่องเพื่อกำหนดและปรับแผนให้ความช่วยเหลือ ซึ่งวันนี้ประเมินสถานการณ์แล้วพบว่าหากไม่มีฝนตกลงมาต่อเนื่องอีก สถานการณ์จะดีขึ้นตามลำดับ โดยนายกรัฐมนตรีได้สั่งการทุกหน่วยงานที่เกี่ยวข้องบูรณาการการทำงานร่วมกัน สำรวจความเสียหาย และให้การช่วยเหลือผู้ประสบภัยทุกครัวเรือน ตามแต่ความเดือดร้อนที่ได้รับ ดูแลเรื่องการเดินทางเส้นทางการสัญจร รวมทั้งให้เฝ้าระวังและเตรียมรับมือหากเกิดน้ำป่าไหลหลาก”

ที่มา : https://www.thaigov.go.th/news/contents/details/54853