รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม สั่ง กรมราชทัณฑ์ ปล่อยตัวนักโทษคดีกัญชา ให้เรียบร้อย หลังปลดล็อคกัญชามีผล 9 มิ.ย.นี้


วันพุธที่ 8 มิถุนายน 2565
พิมพ์
รัฐมนตรีว่าการกระทรวงยุติธรรม สั่ง กรมราชทัณฑ์ ปล่อยตัวนักโทษคดีกัญชา ให้เรียบร้อย หลังปลดล็อคกัญชามีผล 9 มิ.ย.นี้
รัฐมนตรีว่าการกระทรวงยุติธรรม สั่ง กรมราชทัณฑ์ ปล่อยตัวนักโทษคดีกัญชา ให้เรียบร้อย หลังปลดล็อคกัญชามีผล 9 มิ.ย.นี้ เผย มีผู้ต้องขังคดีกัญชา 4,075 ราย หลุดทันที 3,071 ราย ที่เหลือติดคุกต่อ หลังมีความผิดคดีอื่นด้วย แต่ลดโทษกัญชาทิ้งให้ ขณะที่ ป.ป.ส.จำห
วันที่ 8 มิถุนายน 2565 ที่กระทรวงยุติธรรม นายสมศักดิ์ เทพสุทิน รัฐมนตรีว่าการกระทรวงยุติธรรม เป็นประธานการประชุมผู้บริหารกระทรวงยุติธรรม โดยมี ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม ว่าที่ ร.ต.ธนกฤต จิตรอารีย์รัตน์ เลขานุการ รมว.ยุติธรรม นายธนวัชร นิติกาญจนา ที่ปรึกษา รมว.ยุติธรรม อธิบดีกรมต่างๆ และผู้บริหาร เข้าร่วมการประชุม
โดยนายสมศักดิ์ ได้รายงานให้ที่ประชุมรับทราบว่า เมื่อวาน คณะรัฐมนตรี ได้มีการพูดคุยถึงการปลดล็อคกัญชา ที่จะมีผลวันที่ 9 มิ.ย.นี้ แต่จะต้องมีกฎหมายรอง ในการบังคับใช้ด้วย ดังนั้น ที่ประชุมได้ขอให้ทุกหน่วยงานเตรียมพร้อมหลังปลดล็อคกัญชาด้วย ซึ่งในส่วนของกระทรวงยุติธรรม ก็จะเกี่ยวข้องกับผู้ต้องขังในคดีกัญชา ที่ต้องปล่อยตัวกว่า 4 พันคนทันที
นายสมศักดิ์ กล่าวอีกว่า กรมราชทัณฑ์ ได้รายงานตัวเลขจำนวนผู้ต้องขังที่มีความผิดเกี่ยวกับกัญชา จำนวน 4,075 ราย แบ่งเป็น มีความผิดเกี่ยวกับคดีกัญชาคดีเดียว 3,071 ราย มีความผิดฐานอื่นด้วย 1,004 ราย โดยนักโทษเด็ดขาด และผู้ต้องขังระหว่างพิจารณาคดีเกี่ยวกับกัญชาคดีเดียว ศาลจะปล่อยตัว และพิพากษายกฟ้อง ส่วนที่มีฐานความผิดอื่นด้วย จะไม่ได้รับการปล่อยตัวออกจากเรือนจำ แต่ศาลจะแก้ไขยกเลิกโทษที่เกี่ยวกับคดีกัญชาให้
“ก่อนหน้านี้ กรมราชทัณฑ์ ได้ให้ผู้บัญชาการเรือนจำ เร่งทำคำร้องให้ผู้ต้องขัง ที่เกี่ยวกับคดีกัญชา ให้ศาลพิจารณา เพื่อศาลจะได้ออกหมายปล่อยตัว ทั้งคดีเด็ดขาด และไม่เด็ดขาด โดยคดีที่เด็ดขาด ก็จะต้องปล่อยตัว ส่วนที่ยังไม่เด็ดขาด ก็จะต้องยกฟ้อง ซึ่งขณะนี้ หลายเรือนจำมีความพร้อมในเรื่องการปล่อยตัวผู้ต้องขังที่เกี่ยวกับคดีกัญชา ในวันพรุ่งนี้แล้ว โดยส่วนใหญ่ จะได้รับการปล่อยตัวทันที ซึ่งผู้ต้องขัง ได้รู้ตัวล่วงหน้าแล้วทุกคน ดังนั้น ขอให้กรมราชทัณฑ์ ดูแลเรื่องการปล่อยตัวให้เรียบร้อยด้วย ส่วนคดีในส่วนของ ป.ป.ส. ก็ต้องจำหน่ายออกจากสารบบ แบ่งเป็น คดียึดทรัพย์ 99 คดี คดีทรัพย์สิน 110 ล้านบาท” รมว.ยุติธรรม กล่าว

ที่มา : https://www.thaigov.go.th/news/contents/details/55511