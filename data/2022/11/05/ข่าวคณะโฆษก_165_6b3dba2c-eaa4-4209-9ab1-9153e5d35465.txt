รัฐบาลไทย-ข่าวทำเนียบรัฐบาล-นายกฯ ยินดี ''สายสุนีย์ จ๊ะนะ” คว้าเหรียญทองแดงแรก ให้ทัพนักกีฬาไทยใน “Tokyo 2020 Paralympics”


วันพฤหัสบดีที่ 26 สิงหาคม 2564
พิมพ์
นายกฯ ยินดี ''สายสุนีย์ จ๊ะนะ” คว้าเหรียญทองแดงแรก ให้ทัพนักกีฬาไทยใน “Tokyo 2020 Paralympics”
นายกฯ ยินดี ''สายสุนีย์ จ๊ะนะ” คว้าเหรียญทองแดงแรก ให้ทัพนักกีฬาไทยใน “Tokyo 2020 Paralympics”
วันนี้ (26 สิงหาคม 2564) นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม แสดงความยินดีกับสายสุนีย์ จ๊ะนะ หรือ แวว นักกีฬาวีลแชร์ฟันดาบทีมชาติไทย ที่ได้รับชัยชนะ และสามารถคว้าเหรียญทองแดงแรก ให้กับทัพนักกีฬาพาราลิมปิกทีมชาติไทย ในการแข่งขันพาราลิมปิกเกมส์ 2020 ที่กรุงโตเกียว ประเทศญี่ปุ่น
สายสุนีย์ เอาชนะ โจวจิงจิง (Zhou Jingjing) นักกีฬาวีลแชร์ฟันดาบทีมชาติจีน ในการแข่งขันประเภทดาบเอเป้ หญิงเดี่ยว ในรอบรองชนะเลิศ จึงทำให้สามารถประเดิมเหรียญแรกให้ชาติไทย สายสุนีย์ เป็นนักกีฬาที่น่าชื่นชม เป็นนักกีฬาที่นำชื่อเสียงให้ประเทศไทยอย่างต่อเนื่อง เคยได้รับเหรียญทองในการแข่งขันพาราลิมปิกถึง 2 ครั้ง จากการแข่งขันประเภทเอเป้ จากพาราลิมปิกเกมส์เมื่อปี 2004 ที่เอเธนส์ และ 2012 ที่ลอนดอน
โฆษกรัฐบาลฯ กล่าวว่า นายกรัฐมนตรี ยังได้ฝากส่งกำลังใจและเน้นย้ำกับนักกีฬาพาราลิมปิกทุกคน ว่าขอให้ทำหน้าที่ของตนเองอย่างเต็มที่ สนุกกับการเล่นกีฬา รักษาความสมดุลของสภาพจิตใจ และไม่ต้องกังวลกับผลการแข่งขัน เพราะนักกีฬาทุกคนได้ทุ่มเทฝึกซ้อมและทำอย่างเต็มที่เพื่อสร้างความสุขให้กับประชาชนไทย และฝากเชิญชวนประชาชนร่วมส่งกำลังใจให้ทัพนักกีฬา ตลอดระยะเวลาการจัดการแข่งขันพาราลิมปิกครั้งนี้

ที่มา : https://www.thaigov.go.th/news/contents/details/45193