รัฐบาลไทย-ข่าวทำเนียบรัฐบาล-ดีอีเอส ดำเนินการเพื่อขอคำสั่งศาลลบโฆษณาที่ไม่เหมาะสม Lazada


วันพุธที่ 11 พฤษภาคม 2565
ดีอีเอส ดำเนินการเพื่อขอคำสั่งศาลลบโฆษณาที่ไม่เหมาะสม Lazada
ดีอีเอส ดำเนินการเพื่อขอคำสั่งศาลลบโฆษณาที่ไม่เหมาะสม Lazada
นายเวทางค์ พ่วงทรัพย์ รองปลัดกระทรวงดิจิทัลเพื่อเศรษฐกิจและสังคม (ดีอีเอส) ในฐานะโฆษกกระทรวงดิจิทัลฯกล่าวว่า เมื่อวันที่ 10 พ.ค. 65 ในการประชุมคณะกรรมการกลั่นกรองข้อมูลคอมพิวเตอร์ตามพระราชบัญญัติว่าด้วยการกระทำความผิดเกี่ยวกับคอมพิวเตอร์ พ.ศ. 2550 และที่แก้ไขเพิ่มเติม ครั้งที่ 7/2565 ได้มีการพิจารณาข้อมูลกรณีคลิปโฆษณาไม่เหมาะสม และภาพนิ่งที่เกี่ยวข้องในการโปรโมทแคมเปญ 5.5 ของแพลตฟอร์มอี-คอมเมิร์ซ  LAZADA
เนื่องจากเนื้อหาการนำเสนอโฆษณาดังกล่าว ที่มีการเผยแพร่ผ่านโซเชียลและออนไลน์ เป็นข้อมูลคอมพิวเตอร์ที่อาจเข้าข่ายมีลักษณะขัดต่อความสงบเรียบร้อย หรือศีลธรรมอันดีของประชาชน  เพราะมีเนื้อหาที่ทำให้สังคมหรือประชาชนทั่วไปเข้าใจพาดพิงไปถึงบุคคลสำคัญ และเป็นการล้อเลียนความไม่สมบูรณ์ของร่างกายมนุษย์ เป็นการลดทอนคุณค่าความเป็นมนุษย์ อันเป็นการกระทำที่ขัดต่อความสงบเรียบร้อยหรือศีลธรรมอันดีของประชาชน
โดยที่ประชุมฯ มีมติเห็นชอบให้เสนอรัฐมนตรี มอบหมายให้พนักงานเจ้าหน้าที่ยื่นคำร้องพร้อมแสดงพยานหลักฐานต่อศาลที่มีเขตอำนาจ ขอให้มีคำสั่งระงับการทำให้แพร่หลายหรือลบซึ่งข้อมูลคอมพิวเตอร์นั้นออกจากระบบคอมพิวเตอร์ และเมื่อรัฐมนตรีให้ความเห็นชอบแล้ว พนักงานเจ้าหน้าที่จะดำเนินการยื่นคำร้องต่อศาลต่อไป ซึ่งการดำเนินการในวันนี้เป็นการดำเนินการเพิ่มเติม เพื่อปิดกั้นเนื้อหาที่ไม่เหมาะสมดังกล่าว
“กระทรวงดิจิทัลฯ ขอเตือนให้ประชาชนอย่าโพสต์ หรือแชร์โพสต์ที่มีคลิปไม่เหมาะสม เนื่องจากเป็นการทำให้แพร่หลายซึ่งข้อมูลคอมพิวเตอร์ ที่มีลักษณะขัดต่อศีลธรรมอันดีของประชาชน” นายเวทางค์กล่าว
************

ที่มา : https://www.thaigov.go.th/news/contents/details/54448