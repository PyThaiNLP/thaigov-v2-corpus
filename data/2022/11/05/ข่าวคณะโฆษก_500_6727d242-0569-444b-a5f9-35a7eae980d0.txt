รัฐบาลไทย-ข่าวทำเนียบรัฐบาล-โฆษกรัฐบาลเผย “นายกฯ” ย้ำจัดงานลอยกระทงต้องเน้นปลอดภัย-ปลอดโควิด ผู้จัดงานต้องคุมเข้มยึดตามมาตราการ COVID-Free Setting /Universal Prevention และ DMHTT อย่างเคร่งครัด


วันศุกร์ที่ 12 พฤศจิกายน 2564
พิมพ์
โฆษกรัฐบาลเผย “นายกฯ” ย้ำจัดงานลอยกระทงต้องเน้นปลอดภัย-ปลอดโควิด ผู้จัดงานต้องคุมเข้มยึดตามมาตราการ COVID-Free Setting /Universal Prevention และ DMHTT อย่างเคร่งครัด
โฆษกรัฐบาลเผย “นายกฯ” ย้ำจัดงานลอยกระทงต้องเน้นปลอดภัย-ปลอดโควิด ผู้จัดงานต้องคุมเข้มยึดตามมาตราการ COVID-Free Setting /Universal Prevention และ DMHTT อย่างเคร่งครัด  พร้อมเชิญชวนคนไทยร่วมเที่ยวงานลอยกระทงวิถีใหม่ ร่วมสืบสานวัฒนธรรมไทยไปพร้อมกัน
วันนี้ (12 พ.ย. 2564) นายธนกร วังบุญคงชนะ โฆษกประจำสำนักนายกรัฐมนตรี เผยว่า พลเอกประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม สั่งการให้หน่วยงานที่มีส่วนเกี่ยวข้อง ดูแลและเตรียมความพร้อม การจัดงานลอยกระทง ในวันที่ 19 พฤศจิกายน 2564 ในทุกพื้นที่ให้มีความปลอดภัยและเรียบร้อยโดยยึดตามมาตรการการป้องกันการติดเชื้อโควิด-19 COVID-Free Setting /Universal Prevention และ DMHTT  ขณะที่ จังหวัดสุโขทัย Kick off ลงทะเบียนออนไลน์ล่วงหน้า ก่อนเข้าชมงานประเพณีลอยกระทงเผาเทียน เล่นไฟ วิถีใหม่ ประจำปี 2564 ระหว่างวันที่ 8-16  พ.ย. นี้รับตั๋วอิเล็กทรอนิกส์ (E-Ticket) ก่อนเข้าชมงานประเพณีลอยกระทง จัดขึ้นระหว่าง 18-20 พฤศจิกายน นี้ ณ บริเวณอุทยานประวัติศาสตร์สุโขทัย
โฆษกประจำสำนักนายกรัฐมนตรียังกล่าวว่านายกรัฐมนตรีฝากกำชับหน่วยงานที่เกี่ยวข้อง อาทิ ตำรวจ เจ้าพนักงานปกครอง กำหนดมาตรการรักษาความปลอดภัยอย่างเคร่งครัด เช่น ห้ามปล่อยโคมลอย งดเล่นดอกไม้เพลิง พลุ ประทัด รวมถึงรณรงค์ลอยกระทงปลอดเหล้า ด้านการจราจร สั่งการให้หน่วยงานที่เกี่ยวข้องกับการจราจรทั้งทางน้ำและทางบก ตรวจสอบความเรียบร้อยของยานพาหนะที่จะใช้รับ-ส่งประชาชนในช่วงประเพณีลอยกระทง โดยให้กรมเจ้าท่าตรวจความพร้อมของท่าเทียบเรือในแม่น้ำเจ้าพระยา ที่คาดว่าจะเป็นท่าเรือหลักๆที่ประชาชนจะมาร่วมกิจกรรมลอยกระทงเป็นจำนวนมาก ได้แก่ ท่าเรือสะพานพุทธ ท่าเรือสี่พระยา ท่าเรือเอเชียทีค และท่าเรือไอคอนสยาม ซึ่งกรมเจ้าท่าจะจัดกำลังเจ้าหน้าที่รักษาการณ์ในคืนลอยกระทง ส่วนกลาง จำนวน 196 คน เรือรักษาการณ์ 88 ลำ ส่วนภูมิภาค จำนวน 753 คน เรือรักษาการณ์ 78 ลำ  พร้อมออกประกาศควบคุมการเดินเรือ และเตือนให้ใช้ความระมัดระวังในการเดินเรือในช่วงเทศกาลลอยกระทงแล้ว
สำหรับด้านการควบคุมโรคโควิด-19 ขอความร่วมมือผู้จัดงานและหน่วยงานที่เกี่ยวข้องเพิ่มมาตรการป้องกันและควบคุมการแพร่ระบาดของโรคโควิด-19 ให้เป็นไปตามมาตรการสาธารณสุข ยึดหลัก แนวทางและมาตรการจัดประเพณีลอยกระทงโดยอาศัยหลัก DMHTT รวมถึง COVID-Free Setting และ Universal Prevention โดยการควบคุมผู้ร่วมงานไม่ให้แออัด สวมหน้ากากอนามัยตลอดเวลา กำหนดให้เว้นระยะห่างทางสังคมในทุกกิจกรรม มีจุดคัดกรองอุณหภูมิ จัดให้มีจุดลงทะเบียน “ไทยชนะ” ก่อนเข้าและออก จุดบริการเจลแอลกอฮอล์ จัดจุดทิ้งขยะที่มีฝาปิดมิดชิด ทำความสะอาดพื้นผิวสัมผัสทั้งก่อนและหลังการจัดงาน
ทั้งนี้ จังหวัดสุโขทัย Kick off ลงทะเบียนออนไลน์ล่วงหน้า ก่อนเข้าชมงาน ประเพณีลอยกระทง เผาเทียน เล่นไฟ วิถีใหม่ ประจำปี 2564 โดยมีการเปิดลงทะเบียนออนไลน์ล่วงหน้า ตั้งแต่วันที่ 8-16 พฤศจิกายน เพื่อรับตั๋วอิเล็กทรอนิกส์ (E-Ticket) ก่อนเข้าชมงานประเพณีลอยกระทง เผาเทียน เล่นไฟ วิถีใหม่ ประจำปี 2564 ซึ่งจัดขึ้นระหว่างวันที่ 18-20 พฤศจิกายน 2564 ณ บริเวณอุทยาน  ประวัติศาสตร์สุโขทัย  โดยการแสกน QR Code เข้าสู่ระบบลงทะเบียน บริเวณประตูเข้าเที่ยวชมงาน จะคัดกรองและบันทึกข้อมูลบุคคลด้วย AI (Artificial Intelligence) เพื่อตรวจวัดอุณหภูมิอัตโนมัติ ตรวจการสวม หน้ากากอนามัย ตรวจการนับจำนวนเข้า-ออกบริเวณงาน ถ่ายภาพเอกลักษณ์บุคคล รวมทั้งสแกนใบหน้า และรับริสแบนด์ เข้าชมงาน ขอความร่วมมือ นักท่องเที่ยวที่มาจากพื้นที่ควบคุมสูงสุด (สีแดงเข้ม 6 จังหวัด) ต้องมีหลักฐานการฉีดวัคซีน 2 เข็ม และใบรับรองผลการตรวจ ATK หรือ RT-PCR ไม่พบเชื้อภายใน 72 ชั่วโมง
“นายกรัฐมนตรียังฝากถึงประชาชนที่จะเดินทางไปร่วมงานลอยกระทงให้มีความระมัดระวังและปฏิบัติตามมาตรการทางสาธารณสุขอย่างเคร่งครัด และร่วมเที่ยวงานลอยกระทงวิถีใหม่ ร่วมสืบสานวัฒนธรรมไทยไปพร้อมกัน” นายธนกร กล่าว

ที่มา : https://www.thaigov.go.th/news/contents/details/48149