รัฐบาลไทย-ข่าวทำเนียบรัฐบาล-รมว.กษ. ติดตามการพัฒนาระบบชลประทานหนองช้างใหญ่


วันศุกร์ที่ 8 ตุลาคม 2564
รมว.กษ. ติดตามการพัฒนาระบบชลประทานหนองช้างใหญ่
รมว.กษ. ติดตามการพัฒนาระบบชลประทานหนองช้างใหญ่ หากแล้วเสร็จประชาชนในพื้นที่จะได้รับประโยชน์ กว่า 2,000 ครัวเรือน
ดร.เฉลิมชัย ศรีอ่อน รัฐมนตรีว่าการกระทรวงเกษตรและสหกรณ์ ติดตามการพัฒนาระบบชลประทานหนองช้างใหญ่ ณ อ่างเก็บน้ำหนองช้างใหญ่ ต.ยางสักโพหลุ่ม อ.ม่วงสามสิบ จ.อุบลราชธานี ซึ่งเป็นอ่างเก็บน้ำดังกล่าวเป็นอ่างเก็บน้ำขนาดใหญ่ ตั้งอยู่รอยต่อระหว่างบ้านสำราญ ต.หัวเรือ อ.เมือง และบ้านนาดี ต.ยางสักกระโพหลุ่ม อ.ม่วงสามสิบ โดยกรมชลประทานได้ดำเนินงานขุดลอกปริมาณดิน รวมถึงปรับปรุงและเพิ่มประสิทธิภาพการเก็บกักน้ำ หากดำเนินการแล้วเสร็จจะสามารถเพิ่มพื้นที่ชลประทานได้ประมาณ 8,000 ไร่ เพิ่มประสิทธิภาพการเก็บกักในอ่างได้กว่า 10 ล้าน ลบ.ม. ประชาชนในพื้นที่ได้รับประโยชน์ 3 ตำบล 8 หมู่บ้าน 2,000 ครัวเรือน ต่อมาในปีงบประมาณ 2564 มีการขุดลอกรวม 10.25 ล้าน ลบ.ม. สามารถเก็บกักน้ำได้เพิ่มขึ้นอีกจากเดิม 12.75 ล้าน ลบ.ม. เป็น 23 ล้าน ลบ.ม. มีพื้นที่รับประโยชน์รวม 18,500 ไร่
ทั้งนี้ จะร่วมบูรณาการกับจังหวัดอุบลราชธานี เพื่อปรับปรุงภูมิทัศน์รอบอ่างฯ เพื่อส่งเสริมการท่องเที่ยวเชิงสุขภาพ และเป็นการเสริมสร้างรายได้ให้กับประชาชนในพื้นที่ได้อีกทางหนี่งด้วย
นอกจากนี้ รัฐมนตรีว่าการกระทรวงเกษตรและสหกรณ์ได้มอบพันธุ์ปลาตะเพียนกว่า 100,000 ตัว ให้กับประชาชนในพื้นที่ ซึ่งที่ผ่านมากระทรวงเกษตรฯ โดยกรมประมง ได้มีการปล่อยพันธุ์สัตว์น้ำ และกุ้งก้ามกรามแล้วกว่า 1,000,000 ตัว

ที่มา : https://www.thaigov.go.th/news/contents/details/46732