รัฐบาลไทย-ข่าวทำเนียบรัฐบาล-โฆษกรัฐบาลเผย “นายกฯ” กำชับเร่งฉีดวัคซีนเชิงรุก พร้อมเชิญชวนประชาชนฉีดวัคซีนเข็ม 3 เร็วกว่าเดิม เพื่อกระตุ้นภูมิพร้อมรับมือกับการแพร่ระบาดของไวรัสโควิด-19 สายพันธุ์โอไมครอน


วันศุกร์ที่ 17 ธันวาคม 2564
พิมพ์
โฆษกรัฐบาลเผย “นายกฯ” กำชับเร่งฉีดวัคซีนเชิงรุก พร้อมเชิญชวนประชาชนฉีดวัคซีนเข็ม 3  เร็วกว่าเดิม เพื่อกระตุ้นภูมิพร้อมรับมือกับการแพร่ระบาดของไวรัสโควิด-19 สายพันธุ์โอไมครอน
โฆษกรัฐบาลเผย “นายกฯ” กำชับเร่งฉีดวัคซีนเชิงรุก พร้อมเชิญชวนประชาชนฉีดวัคซีนเข็ม 3  เร็วกว่าเดิม เพื่อกระตุ้นภูมิพร้อมรับมือกับการแพร่ระบาดของไวรัสโควิด-19 สายพันธุ์โอไมครอน  โดยสธ. แจ้งสามารถติดต่อสถานพยาบาลที่เคยได้รับการฉีดวัคซีนเข็ม 1 และ 2 ที่ผ่
วันที่ 17 ธันวาคม 2564 นายธนกร วังบุญคงชนะ โฆษกประจำสำนักนายกรัฐมนตรี เผยหลังจาก พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ได้ประกาศให้วันที่ 7 มิถุนายน ที่ผ่าน  เป็นดีเดย์ฉีดวัคซีนป้องกันโควิดพร้อมกันทั่วประเทศ โดยตั้งเป้าฉีดวัคซีนให้กับประชาชนคนไทย 100 ล้านโดส ภายในปี 2564 ซึ่งเหลือเวลาอีก 14 วัน ในการเดินหน้าฉีดวัคซีนให้ครบ 100 ล้านโดส ขณะนี้ไทยฉีดวัคซีนสะสม ตั้งแต่ 28 ก.พ. - 16 ธ.ค. 2564 รวม 98,975,997 โดส ใน 77 จังหวัด แบ่งเป็น จำนวนผู้ได้รับวัคซีน เข็มที่ 1 สะสม : 50,302,833 ราย จำนวนผู้ได้รับวัคซีน เข็มที่ 2 สะสม : 44,008,053 ราย และผู้ได้รับวัคซีนเข็มที่ 3 สะสม : 4,611,153 ราย  ล่าสุด นายกรัฐมนตรีและรัฐมนตรีว่าการกระทรวงกลาโหม กำชับทุกจังหวัดจัดบริการฉีดวัคซีนเชิงรุกทุกกลุ่มทั้งคนไทยและต่างชาติ เน้นกลุ่มเป้าหมายเข้าถึงยาก และให้จัดทำแผนขอรับการสนับสนุนวัคซีนรายเดือนไปยังกระทรวงสาธารณสุข  รวมทั้งให้เร่งฉีดวัคซีนเข็ม 3 กระตุ้นภูมิคุ้มกัน หลังโควิด-19 มีเชื้อกลายพันธุ์ที่สามารถแพร่ระบาดได้เร็วขึ้น จำเป็นต้องใช้ภูมิต้านทานสู้กับสายพันธุ์ใหม่ที่เกิดขึ้นให้กับตนเองและครอบครัว ลดป่วยรุนแรง ลดการเสียชีวิต เตรียมพร้อมรับมือกับการแพร่ระบาดของไวรัสโอไมครอน ซึ่งกำลังระบาดไปทั่วโลกในขณะนี้
ทั้งนี้ ศูนย์บริหารสถานการณ์โควิด-19  มีแผนการบริหารจัดการวัคซีนโควิด-19 ภายในเดือนธันวาคม 2564  อย่างน้อยจำนวน 6.6 ล้านโดส และจะดำเนินการแผนการฉีดวัคซีนเข็มกระตุ้นตามแนวทางใหม่ตามคำแนะนำการฉีดวัคซีนโควิด-19 เข็มกระตุ้นจากที่ประชุมคณะอนุกรรมการสร้างเสริมภูมิคุ้มกันโรค โดยมีแผนงานดังต่อไปนี้
- ประชาชนที่ได้รับการฉีดวัคซีนเข็มที่ 2 ในเดือนสิงหาคม-กันยายน 2564 สามารถเข้ารับวัคซีนเข็มกระตุ้นในเดือนธันวาคม 2564
- ประชาชนที่ได้รับการฉีดวัคซีนเข็มที่ 2 ในเดือนกันยายน-ตุลาคม 2564 สามารถเข้ารับวัคซีนเข็มกระตุ้นในเดือนมกราคม 2565
-ประชาชนที่ได้รับการฉีดวัคซีนเข็มที่ 2 ในเดือนตุลาคม- พฤศจิกายน 2564 สามารถเข้ารับวัคซีนเข็มกระตุ้นในเดือนกุมภาพันธ์ 2565
-ประชาชนที่ได้รับการฉีดวัคซีนเข็มที่ 2 ในเดือนพฤศจิกายน- ธันวาคม 2564 สามารถเข้ารับวัคซีนเข็มกระตุ้นในเดือนมีนาคม 2565
เบื้องต้นมีหน่วยบริการฉีดวัคซีน อาทิ
1) ศูนย์ฉีดวัคซีนบางซื่อเปิดลงทะเบียนฉีด "วัคซีนเข็ม 3" ไฟเซอร์ ประชาชนลงทะเบียนล่วงหน้าผ่าน 4 ค่ายมือถือ และแอปพลิเคชัน vaccine บางซื่อ ล่วงหน้าก่อนเข้ารับในวันที่ 18 ธ.ค.นี้
2) โรงพยาบาลศรีธัญญา เปิดลงทะเบียนจองฉีด "วัคซีนโควิด-19" เข็ม 2 และเข็ม 3 ทั้ง ไฟเซอร์ (Pfizer) จำกัด 720 คน/วัน และ โมเดอร์นา (Moderna) 480 คน/วัน เข้ารับการฉีดวัคซีนได้ตั้งแต่วันนี้ - 17 ธันวาคม 2564
3) สถาบันราชานุกูล กรมสุขภาพจิต เปิดลงทะเบียนออนไลน์ "ฉีดวัคซีนเข็ม 3" ไฟเซอร์  สามารถลงทะเบียนฉีดวัคซีนเข็ม 3 และเลือกวันนัดฉีดได้ตั้งแต่วันนี้ - 31 มีนาคม 2565
4) สถานเสาวภา สภากาชาดไทย (โมเดอร์นา) ลงทะเบียนตั้งแต่วันที่ 9 ธ.ค. 2564 เวลา 13.00 น. เป็นต้นไป จนกว่าจะเต็มจำนวน โดยสามารถคลิกเข้าไปที่ https://vaccine-trcs.kcmh.or.th
โฆษกประจำสำนักนายกรัฐมนตรีกล่าวอีกว่า สำหรับสถานการณ์โควิด-19 รายวันวันนี้ (17 ธันวาคม 2564) ยังคงมียอดผู้ติดเชื้อโควิด-19 รวม 3,537 ราย ผู้ป่วยกำลังรักษา 43,479 ราย  เสียชีวิต 41 ราย  ซึ่งหลังจากนี้ ทีมแพทย์ทั่วโลกยังกังวลว่า สายพันธุ์โควิด-19 จากนี้ จะมีการแพร่ระบาดได้รวดเร็ว จึงอยากขอเชิญชวนพี่น้องประชาชนเข้ารับฉีดวัคซีนเข็มกระตุ้น หรือวัคซีนเข็ม 3 สำหรับผู้ที่ฉีดครบ 2 เข็ม ภายใน 2-3 เดือนข้างหน้า เพื่อให้คนไทยมีภูมิคุ้มกันสูงขึ้น  โดยร่นระยะเวลาจากที่จะฉีดเข็ม 3 ห่างเข็ม 2 จาก6 เดือน เหลือ 1-3 เดือน  โดยประชาชนสามารถติดต่อสอบถามไปยังสถานพยาบาลที่ตนเองได้รับการฉีดเข็ม1และ เข็ม 2 เพื่อสอบถามข้อมูลและทำนัด เพื่อเข้ารีบการฉีดวัคซีนเข็มกระตุ้นตามที่กำหนดได้
----------------------

ที่มา : https://www.thaigov.go.th/news/contents/details/49554