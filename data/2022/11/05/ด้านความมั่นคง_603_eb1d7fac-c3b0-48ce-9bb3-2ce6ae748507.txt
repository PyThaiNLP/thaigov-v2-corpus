รัฐบาลไทย-ข่าวทำเนียบรัฐบาล-ปลัด มท. และนายกสมาคมแม่บ้าน มท. เยี่ยมชมพร้อมให้กำลังใจผู้ประกอบการโอทอป ส่งท้ายงาน “โอทอปไทย สู้ภัยโควิด-19” สร้างรอยยิ้มหยาดน้ำตาแห่งความตื้นตันด้วยยอดจำหน่ายกว่า 500 ล้านบาท


วันอาทิตย์ที่ 26 ธันวาคม 2564
พิมพ์
ปลัด มท. และนายกสมาคมแม่บ้าน มท. เยี่ยมชมพร้อมให้กำลังใจผู้ประกอบการโอทอป ส่งท้ายงาน “โอทอปไทย สู้ภัยโควิด-19” สร้างรอยยิ้มหยาดน้ำตาแห่งความตื้นตันด้วยยอดจำหน่ายกว่า 500 ล้านบาท
ปลัด มท. และนายกสมาคมแม่บ้าน มท. เยี่ยมชมพร้อมให้กำลังใจผู้ประกอบการโอทอป ส่งท้ายงาน “โอทอปไทย สู้ภัยโควิด-19” สร้างรอยยิ้มหยาดน้ำตาแห่งความตื้นตันด้วยยอดจำหน่ายกว่า 500 ล้านบาท พลิกฟื้นเศรษฐกิจฐานราก นำรายได้กลับสู่ชุมชน
วันนี้ (26 ธ.ค. 64) เวลา 18.15 น. ที่ชาเลนเจอร์ 1-3 ศูนย์แสดงสินค้าและการประชุม อิมแพ็ค เมืองทองธานี อำเภอปากเกร็ด จังหวัดนนทบุรี นายสุทธิพงษ์ จุลเจริญ ปลัดกระทรวงมหาดไทย พร้อมด้วย ดร.วันดี กุญชรยาคง จุลเจริญ นายกสมาคมแม่บ้านมหาดไทยและประธานสภาสตรีแห่งชาติในพระบรมราชินูปถัมภ์ เยี่ยมชมและให้กำลังใจผู้ประกอบการโอทอปในงาน “โอทอปไทย สู้ภัยโควิด-19” ซึ่งจัดขึ้นเป็นวันสุดท้าย
นายสุทธิพงษ์ จุลเจริญ ปลัดกระทรวงมหาดไทย กล่าวว่า วันนี้ได้เดินทางมาเยี่ยมชมและเป็นกำลังใจให้กับพี่น้องผู้ประกอบการโอทอปในงาน "โอทอปไทย สู้ภัยโควิด-19" ซึ่งจัดขึ้นในวันนี้เป็นวันสุดท้าย โดยกรมการพัฒนาชุมชน กระทรวงมหาดไทย ซึ่งการจัดงานในครั้งนี้มีความพิเศษ เพราะเป็นการเปิดโอกาสให้ผู้ประกอบการ OTOP ทุกกลุ่ม ทุกระดับ ทุกดาว ได้นำสินค้าที่ได้รังสรรค์และทุ่มเทชีวิตในการผลิตจากภูมิปัญญามานำเสนอในราคาที่ยุติธรรม ทำให้พวกเราได้มีโอกาสช่วยเหลือคนไทยด้วยกัน ช่วยกันอุดหนุนสินค้าจากผู้ผลิตผู้ประกอบการโดยตรง สินค้าทุกอย่างเกิดจากน้ำพักน้ำแรงของคนไทยด้วยกัน ซึ่งจากการที่ผมและท่านนายกสมาคมแม่บ้านมหาดไทยได้เยี่ยมชมและพบปะให้กำลังใจพี่น้องผู้ประกอบการ OTOP ตลอด 9 วัน โดยเฉพาะอย่างยิ่งในวันนี้ ทำให้ได้เห็นรอยยิ้ม และเห็นหยาดน้ำตา แห่งความตื้นตัน รวมทั้งความรู้สึกของผู้ประกอบการที่ได้แสดงออกผ่านคำพูด และแววตา ซึ่งการจัดงานในครั้งนี้ได้รับการตอบรับจากพี่น้องประชาชนเดินทางมาร่วมงานเป็นจำนวนมาก หลังจากที่เราไม่ได้จัดงานในลักษณะนี้มาเป็นเวลา 1 ปี การอุดหนุนสินค้าภูมิปัญญาจากพี่น้องประชาชนคนไทยด้วยกันในการจัดงานครั้งนี้ เป็นการตอกน้ำและแสดงให้เห็นถึงน้ำใจของคนไทยที่หลั่งไหลมาให้กำลังใจ มาช่วยกันพลิกฟื้นต่อลมหายใจผู้ประกอบการโอทอป เสริมสร้างเศรษฐกิจฐานรากของชุมชนให้กลับมามีชีวิตอีกครั้ง โดยทุกคนที่ร่วมงานพร้อมใจกันให้ความร่วมมือในการปฏิบัติตามมาตรการควบคุมโรคของกระทรวงสาธารณสุขอย่างเคร่งครัด
"รอยยิ้มและหยาดน้ำตาแห่งความตื้นตันของผู้ประกอบการ OTOP ในวันนี้ คือเครื่องหมาย ที่เป็นสัญลักษณ์แห่งกำลังใจจากพี่น้องคนไทยทั่วทั้งประเทศ ที่ได้ส่งมอบให้กับผู้ประกอบการผ่านการช่วยกันอุดหนุน ช่วยกันจับจ่ายใช้สอย สนับสนุน ภูมิปัญญาและสินค้าต่าง ๆ ในงานโอทอปไทยสู้ภัย โควิด-19 ซึ่งเงินเหล่านี้เป็นขวัญกำลังใจและจะกลับคืนสู่ชุมชนต่าง ๆ ทั่วประเทศให้เกิดการกระตุ้นเศรษฐกิจฐานรากและต่อยอดพัฒนาสินค้าต่าง ๆ ให้เกิดความหลากหลายและยั่งยืนต่อไป" นายสุทธิพงษ์ กล่าวทิ้งท้าย
ดร.วันดี กุญชรยาคง จุลเจริญ นายกสมาคมแม่บ้านมหาดไทยและประธานสภาสตรีแห่งชาติในพระบรมราชินูปถัมภ์ กล่าวว่า จากการได้เยี่ยมชมงาน "OTOP ไทย สู้ภัยโควิด-19" ตลอด 9 วัน โดยเฉพาะยิ่ง ในโซนผ้าถิ่นไทย และร้านผู้ประกอบการผ้าจากทั่วประเทศ เป็นสิ่งที่ตอกย้ำให้เห็นว่า น้ำพระราชหฤทัยที่เปี่ยมล้นของสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ที่ทรงส่งเสริมให้พี่น้องคนไทยรวมกลุ่มกันเป็นกลุ่มศิลปาชีพ นำเอาภูมิปัญญาฝีไม้ลายมือที่บรรพบุรุษถ่ายทอด มาถักทอเป็นผ้าไทยผืนต่าง ๆ กระทั่งได้รับการสืบสาน รักษา และต่อยอดโดยสมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา โดยทรงพระราชทานแบบผ้าลายขอเจ้าฟ้าสิริวัณณวรีฯ และพระราชทานคำแนะนำและกำลังใจให้กับประชาชนผู้ประกอบการผ้าไทย ทำให้ผลงานลวดลายผ้าไทยที่ถูกนำมานำเสนอ นำมาจัดแสดง และนำมาจำหน่ายในงานครั้งนี้ สามารถสร้างรายได้กลับคืนสู่พี่น้องประชาชนในชุมชนต่าง ๆ ทั่วประเทศ ซึ่งสมาคมแม่บ้านมหาดไทย จะได้น้อมนำแนวพระราชดำริของทั้งสองพระองค์ มาขับเคลื่อนเพื่อส่งเสริมและพัฒนาคุณภาพชีวิตของประชาชนในชุมชนผ่านโครงการ/กิจกรรมต่าง ๆ เช่น โครงการ "สืบสาน อนุรักษ์ศิลป์ผ้าถิ่นไทย ดำรงไว้ในแผ่นดิน" รณรงค์ให้คนไทยทั้งประเทศ ร่วมมือร่วมใจกันใส่ผ้าทอไทย ไม่ว่าจะเป็นผ้าฝ้าย ผ้าไหม เพื่อช่วยกันสร้างความเข้มแข็งแก่เศรษฐกิจฐานราก และโครงการ "คาราวานสินค้าชุมชน" สัญจรไปจำหน่ายผ้าไทยและสินค้าชุมชน ที่หน่วยงานภาครัฐ ภาคเอกชน ซึ่งได้รับความร่วมมือจากหลายหน่วยงานในการรณรงค์ให้เพิ่มวันสวมใส่ผ้าไทย
"สิ่งที่ได้เห็นและเป็นกำลังใจที่สำคัญของผู้ประกอบการผ้าไทย คือ การที่พี่น้องคนไทย ต่างพร้อมใจกันสวมใส่ผ้าไทยมาเดินเยี่ยมชมงาน OTOP ไทยสู้ภัยโควิด-19 ในครั้งนี้ ถ้าเราช่วยกันอุดหนุนผ้าไทย และร่วมกันใส่ผ้าไทยจนเป็นวิถีชีวิต ก็จะเป็นการช่วยเหลือชุมชน ช่วยเหลือเศรษฐกิจฐานราก เราทุกคนต้องช่วยกัน" ดร.วันดี กล่าวทิ้งท้าย
นายสมคิด จันทมฤก อธิบดีกรมการพัฒนาชุมชน กล่าวว่า กระทรวงมหาดไทย มีความตั้งใจจะส่งเสริมเศรษฐกิจชุมชนฐานรากให้มีความเข้มแข็ง เพื่อให้พี่น้องประชาชนมีคุณภาพชีวิตที่ดี และช่วยกระตุ้นเศรษฐกิจในภาพรวมของประเทศให้มากยิ่งขึ้น โดยมียอดการจำหน่ายรวม 500 ล้านบาท ซึ่งการจัดงาน “โอทอปไทย สู้ภัยโควิด-19” ในครั้งนี้ ยังเป็นการขานรับนโยบายของรัฐบาล ในการร่วมสนับสนุนกระเช้าของขวัญจากผลิตภัณฑ์ OTOP เพื่อใช้เป็นสื่อกลางมอบความปรารถนาดีให้แก่กันเนื่องในเทศกาลปีใหม่ 2565 และเพื่อให้ประชาชน ผู้ผลิต ผู้ประกอบการ สินค้า OTOP ในชุมชนหมู่บ้านมีรายได้กระจายไปทั่วประเทศ ยกระดับสินค้าให้เป็นที่ยอมรับในระดับสากล โดยการสร้างโอกาสให้ชุมชนได้นำสินค้าที่มีคุณภาพออกสู่ตลาด ทั้งนี้ กรมการพัฒนาชุมชน ยังคงมุ่งมั่นพัฒนาสินค้า OTOP ในทุกมิติ เพื่อสนับสนุนการสร้างงาน สร้างรายได้สู่ชุมชนหมู่บ้านทั่วประเทศ เสริมสร้างเศรษฐกิจฐานรากให้เข้มแข็ง มั่นคง ยั่งยืน และหวังเป็นอย่างยิ่งว่าจะได้รับการสนับสนุนอย่างดีจากพี่น้องประชาชนอย่างนี้ตลอดไป

ที่มา : https://www.thaigov.go.th/news/contents/details/49915