รัฐบาลไทย-ข่าวทำเนียบรัฐบาล-กระทรวงเกษตรฯ ลั่นเด็กนักเรียนไทยต้องได้ดื่มนมโรงเรียนครบ 260 วัน ตลอดหนึ่งปีการศึกษา 2565


วันอังคารที่ 24 พฤษภาคม 2565
กระทรวงเกษตรฯ ลั่นเด็กนักเรียนไทยต้องได้ดื่มนมโรงเรียนครบ 260 วัน ตลอดหนึ่งปีการศึกษา 2565
กระทรวงเกษตรฯ ลั่นเด็กนักเรียนไทยต้องได้ดื่มนมโรงเรียนครบ 260 วัน ตลอดหนึ่งปีการศึกษา 2565
นายสัตวแพทย์สมชวน รัตนมังคลานนท์ รองปลัดกระทรวงเกษตรและสหกรณ์ เป็นประธานการประชุมคณะกรรมการอาหารนมเพื่อเด็กและเยาวชน ครั้งที่ 3/2565 ณ ห้องประชุมกระทรวงเกษตรและสหกรณ์ และผ่านโปรแกรมประชุมออนไลน์ทางไกล (โปรแกรม Zoom Conference ) โดยมีนายสัตวแพทย์ชัยวัฒน์ โยธคล รองอธิบดีกรมปศุสัตว์พร้อมด้วยหัวหน้าส่วนราชการที่เกี่ยวข้องเข้าร่วมประชุม
นายสัตวแพทย์สมชวน เปิดเผยว่า การประชุมของคณะกรรมการอาหารนมเพื่อเด็กและเยาวชนในวันนี้ ได้พิจารณาเห็นชอบเรื่องหลักเกณฑ์และวิธีการดำเนินงานโครงการอาหารเสริม (นม) โรงเรียน ประจำปีการศึกษา 2565 ในประเด็นการคุ้มครองผู้ประกอบการผลิตภัณฑ์นมที่ยื่นสิทธิเข้าร่วมโครงการไม่เกิน 5 ตันต่อวัน
สำหรับแนวทางการดำเนินงานจัดซื้อนมโรงเรียน ประจำปีการศึกษา 2565 ให้เด็กนักเรียนได้ดื่มนมโรงเรียนครบ260 วันนั้น ตามมติคณะรัฐมนตรี เมื่อวันที่ 26 มีนาคม 2565 ได้พิจารณาทบทวนกลไกการบริหารจัดการโครงการอาหารเสริม (นม) โรงเรียน มีมติให้นักเรียนต้องได้ดื่มนมโรงเรียน เป็นเวลา 260 วันต่อปีการศึกษา และจากประกาศคณะกรรมการอาหารนมเพื่อเด็กและเยาวชน พิจารณาข้อหารือประกาศคณะกรรมการอาหารนมเพื่อเด็กและเยาวชนกำหนดให้หน่วยจัดซื้อนมโรงเรียนให้เด็กนักเรียนดื่มเป็นเวลา 260 วันต่อปีการศึกษา ในที่ประชุมเห็นชอบให้หน่วยจัดซื้อ/โรงเรียนเอกชนจัดซื้อนมโรงเรียนชดเชยตามจำนวนวันที่เด็กนักเรียนยังไม่ได้ดื่มนมโรงเรียน นับแต่วันเปิดภาคเรียน โดยวันเปิดภาคเรียนคือวันที่กระทรวงศึกษาธิการกำหนด หรือตามประกาศของโรงเรียน และจัดซื้อให้เด็กนักเรียนได้ดื่มนมโรงเรียนครบ 260 วันต่อปีการศึกษา รวมทั้งส่งผลให้เกษตรกรสามารถขายน้ำนมดิบให้กับผู้ประกอบการในโครงการอาหารเสริม (นม) โรงเรียนได้ครบ 260 วัน
นอกจากนี้ ยังได้มีการพิจารณาการจัดสรรสิทธิและพื้นที่การจำหน่ายโครงการอาหารเสริม (นม) โรงเรียนประจำปี 2565 เพื่อให้การดำเนินงานเป็นไปอย่างมีประสิทธิภาพและเด็กได้ดื่มนมโรงเรียนได้เร็วที่สุด ที่ประชุมมีมติเห็นชอบการแจ้งเวียนมติรับทราบผลการจัดสรรสิทธิและพื้นที่การจำหน่ายโครงการอาหารเสริม (นม) โรงเรียนประจำปี 2565 ของทุกกลุ่มพื้นที่แทนการจัดประชุม เพื่อให้ผู้ประกอบการสามารถดำเนินการทำสัญญาซื้อขายนมโรงเรียนกับหน่วยจัดซื้อโดยเร็วต่อไป

ที่มา : https://www.thaigov.go.th/news/contents/details/54940