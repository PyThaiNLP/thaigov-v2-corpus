รัฐบาลไทย-ข่าวทำเนียบรัฐบาล-โฆษกรัฐบาลเผย นายกฯ ห่วงใยชาวไทยในยูเครนที่กำลังเดินทางกลับประเทศไทยและยังติดค้าง พร้อมกำชับกระทรวงการต่างประเทศและหน่วยงานที่เกี่ยวข้องส่งคนไทยที่ประสงค์เดินทางกลับบ้านโดยสวัสดิภาพทุกคน


วันพุธที่ 2 มีนาคม 2565
พิมพ์
โฆษกรัฐบาลเผย นายกฯ ห่วงใยชาวไทยในยูเครนที่กำลังเดินทางกลับประเทศไทยและยังติดค้าง พร้อมกำชับกระทรวงการต่างประเทศและหน่วยงานที่เกี่ยวข้องส่งคนไทยที่ประสงค์เดินทางกลับบ้านโดยสวัสดิภาพทุกคน
โฆษกรัฐบาลเผย นายกฯ ห่วงใยชาวไทยในยูเครนที่กำลังเดินทางกลับประเทศไทยและยังติดค้าง พร้อมกำชับกระทรวงการต่างประเทศและหน่วยงานที่เกี่ยวข้องส่งคนไทยที่ประสงค์เดินทางกลับบ้านโดยสวัสดิภาพทุกคน
นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ติดตามความคืบหน้าการให้ความช่วยเหลือคนไทยในยูเครนจากสถานการณ์ความตึงเครียดในยูเครนอย่างใกล้ชิด ทั้งยังแสดงความห่วงใยต่อความปลอดภัยของพี่น้องประชาชนชาวไทยในยูเครน และขอบคุณเจ้าหน้าที่ทุกฝ่ายที่กำลังปฏิบัติงานให้ความช่วยเหลือผู้ที่ยังติดค้างอยู่ในยูเครน พร้อมกำชับให้กระทรวงการต่างประเทศและหน่วยงานที่เกี่ยวข้องเร่งดำเนินการส่งชาวไทยที่ประสงค์เดินทางกลับประเทศโดยเร็วที่สุดโดยสวัสดิภาพ
กระทรวงการต่างประเทศได้แจ้งความคืบหน้าแผนการช่วยเหลือคนไทยในยูเครน จากสถานเอกอัครราชทูต ณ กรุงวอร์ซอ ประเทศโปแลนด์ นับตั้งแต่การตั้งศูนย์ปฏิบัติการช่วยเหลือคนไทยในยูเครน ตั้งแต่เมื่อวันศุกร์ที่ 25 กุมภาพันธ์ 2565 เป็นต้นมา โดยเมื่อวันที่ 28 กุมภาพันธ์ 2565 สถานเอกอัครราชทูต ณ กรุงวอร์ซอ ได้ช่วยเหลือให้คนไทยที่ศูนย์ปฏิบัติการช่วยเหลือคนไทยในยูเครนอีก 43 คน อพยพออกจากยูเครนเข้ามายังประเทศโปแลนด์และกำลังเดินทางโดยเครื่องบินกลับมายังประเทศไทย ซึ่งจนถึงตอนนี้ มีการอพยพคนไทยออกนอกยูเครนแล้วทั้งสิ้น 142 คน โดยกำหนดการเดินทางกลับประเทศไทยในวันนี้แบ่งคณะคนไทยออกเป็น 2 ชุด ได้แก่
คณะคนไทยชุดที่ 1 จำนวน 38 คนจะเดินทางโดยเครื่องบินออกจากกรุงบูคาเรสต์ ประเทศโรมาเนีย ในวันที่ 1 มีนาคม 2565 มีกำหนดถึงประเทศไทยในวันที่ 2 มีนาคม 2565 โดยสายการบินไทย เที่ยวบินที่ TG923 เวลา 06.25 น. และ
คณะคนไทยชุดที่ 2 จำนวน 58 คนจะเดินทางโดยเครื่องบินออกจากกรุงวอร์ซอ ประเทศโปแลนด์ ในวันที่ 1 มีนาคม 2565 มีกำหนดถึงประเทศไทยในวันที่ 2 มีนาคม 2565 โดยสายการบินเอมิเรตส์ เที่ยวบินที่ EK384 เวลา 12.05 น.
จากการรายงานทราบว่ากลุ่มคนไทยที่ยังติดค้างอยู่ในเมืองต่าง ๆ ทุกคนปลอดภัย และมีคนไทยอีก 35 คน จากกรุงเคียฟ เมืองคาเคียฟ เมืองซาโปรีเซีย ฯลฯ สามารถทยอยเดินทางออกมาได้แล้วและอยู่ในระหว่างการเดินทางไปยังศูนย์ปฏิบัติการช่วยเหลือคนไทยในยูเครน
นายธนกรฯ กล่าวว่า นายกรัฐมนตรีห่วงกังวลต่อสถานการณ์ที่ยังมีความตึงเครียดอาจส่งผลถึงความปลอดภัยของพี่น้องชาวไทย และเจ้าหน้าที่ทุกคน อย่างไรก็ดี ได้กำชับให้ดำเนินการช่วยเหลือคนไทยด้วยความรอบคอบ และเชื่อมั่นว่าจะพาพี่น้องชาวไทยทุกคนที่แสดงความประสงค์เดินทางถึงประเทศไทยโดยปลอดภัยและสวัสดิภาพ

ที่มา : https://www.thaigov.go.th/news/contents/details/52096