รัฐบาลไทย-ข่าวทำเนียบรัฐบาล-ปลัดกระทรวงมหาดไทยและนายกสมาคมแม่บ้านมหาดไทย เยี่ยมชมสถาบันผ้าทอมือหริภุญชัย พร้อมให้กำลังใจผู้ประกอบการทอผ้าและ OTOP


วันพุธที่ 23 มีนาคม 2565
พิมพ์
ปลัดกระทรวงมหาดไทยและนายกสมาคมแม่บ้านมหาดไทย เยี่ยมชมสถาบันผ้าทอมือหริภุญชัย พร้อมให้กำลังใจผู้ประกอบการทอผ้าและ OTOP
ปลัดกระทรวงมหาดไทยและนายกสมาคมแม่บ้านมหาดไทย เยี่ยมชมสถาบันผ้าทอมือหริภุญชัย พร้อมให้กำลังใจผู้ประกอบการทอผ้าและ OTOP ในการมุ่งมั่นสืบสาน รักษา และต่อยอดภูมิปัญญาบรรพบุรุษให้เกิดความยั่งยืนตลอดไป
เมื่อวันที่ 22 มี.ค. 65 เวลา 14.00 น. ที่สถาบันผ้าทอมือหริภุญชัย หมู่ที่ 2 ตำบลต้นธง อำเภอเมืองลำพูน จังหวัดลำพูน นายสุทธิพงษ์ จุลเจริญ ปลัดกระทรวงมหาดไทย และ ดร.วันดี กุญชรยาคง จุลเจริญ นายกสมาคมแม่บ้านมหาดไทย พร้อมด้วย นายวรยุทธ เนาวรัตน์ ผู้ว่าราชการจังหวัดลำพูน นายอนุสรณ์ วงศ์วรรณ นายกองค์การบริหารส่วนจังหวัดลำพูน นางปนัดดา เนาวรัตน์ ประธานแม่บ้านมหาดไทยจังหวัดลำพูน นางกุลทรัพย์ ชื่นโกสุม นางจิณณารัชช์ สัมพันธรัตน์ นางกุสุมาล พงษ์สิทธิถาวร นางจิรวรรณ เพ็ญพาส อุปนายกสมาคม นางศุภกาญจน์ โรจนโสทร กรรมการบริหารสมาคม นางอมรรัตน์ สืบตระกูล ชมรมแม่บ้านกรมที่ดิน ประธานแม่บ้านมหาดไทยจังหวัด สมาชิกแม่บ้านมหาดไทยจังหวัด 17 จังหวัดภาคเหนือ ตรวจเยี่ยมการส่งเสริมผลิตภัณฑ์สินค้า OTOP และเยี่ยมชมนิทรรศการทอผ้าและย้อมสีธรรมชาติ โดยมีผู้ประกอบการ OTOP จาก 8 อำเภอในพื้นที่จังหวัดลำพูน ร่วมออกร้านและจัดแสดงนิทรรศการ รวมกว่า 30 แห่ง
นายสุทธิพงษ์ จุลเจริญ ปลัดกระทรวงมหาดไทย กล่าวว่า พวกเราคนไทย โดยเฉพาะอย่างยิ่งพี่น้องผู้ประกอบการทอผ้าและ OTOP มีวันนี้ได้ ด้วยพระมหากรุณาธิคุณของสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ที่ทรงรื้อฟื้นผลิตภัณฑ์ผ้า งานหัตถศิลป์ หัตถกรรมทุกประเภท ในการใช้เป็นเครื่องมือทำให้มีอาชีพ มีรายได้ มีเงินมีทองในการใช้ชีวิตและเลี้ยงดูครอบครัว ซึ่งรัฐบาลโดยกระทรวงมหาดไทยได้ร่วมไม้ร่วมมือกับทุกภาคส่วนในการน้อมนำแนวพระราชดำริของสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ในเรื่องศูนย์ศิลปาชีพมาขยายผลขับเคลื่อนเพื่อให้พี่น้องประชาชนได้รวมกลุ่มของคนที่มีฝีไม้ลายมือ มีความชื่นชอบในเรื่องเดียวกัน เช่น เก่งเรื่องอาหารก็รวมกลุ่มผู้ประกอบการอาหาร เก่งเรื่องงานแกะสลักก็รวมกลุ่มผู้ประกอบการงานแกะสลัก เก่งเรื่องผ้าก็รวมกลุ่มเป็นกลุ่มทอผ้า กลุ่มย้อมผ้า ซึ่งทุกกลุ่มก็จะมีผู้นำ โดยเฉพาะกลุ่มผ้าไหม ผ้าทอ ผ้ายกดอก ที่ไม่ได้ทำโดยคนเดียว ซึ่งมีสมาชิกกลุ่มช่วยกันทอ ช่วยกันตัด ช่วยกันย้อม ช่วยกันขาย ส่งผลให้สมาชิกทุกคนในกลุ่มได้อานิสงส์ในการมีรายได้เลี้ยงดูครอบครัว ขณะเดียวกันก็ทำให้เราความภาคภูมิใจในความเป็นไทยที่บรรพบุรุษของเราได้กรุณาทิ้งมรดกอันล้ำค่า คือ "ภูมิปัญญา" ของงานหัตถศิลป์ หัตถกรรมของไทยเอาไว้ให้พวกเราได้สืบสาน รักษา และต่อยอด แสดงถึงเอกลักษณ์อัตลักษณ์ของพี่น้องคนไทยภาคเหนือ
นายสุทธิพงษ์ จุลเจริญ ปลัดกระทรวงมหาดไทย กล่าวต่อว่า ในวันนี้เป็นเครื่องยืนยันแล้วว่า เรามีเสื้อผ้าเครื่องนุ่งห่มของคนไทยซึ่งเป็นความมั่นคงของชีวิต เป็น 1 ในปัจจัย 4 ที่ชีวิตเราจำเป็นต้องมี จึงขอขอบคุณและเป็นกำลังใจให้กับผู้ประกอบการ OTOP ที่มาจากทั้ง 8 อำเภอของจังหวัดลำพูน ที่ช่วยกันรักษาภูมิปัญญางานหัตถศิลป์ หัตถกรรม ซึ่งเป็นการเสริมสร้างความมั่นคงทางด้านเครื่องนุ่งห่มให้กับประเทศไทย และขอให้จังหวัดลำพูน องค์การบริหารส่วนจังหวัดลำพูน และทุกภาคส่วน ได้ร่วมกันส่งเสริมและสนับสนุนผู้ประกอบการทอผ้า ผู้ประกอบการ OTOP ให้ได้รับการต่อยอด และพัฒนาทักษะ พัฒนาผลิตภัณฑ์ เพื่อสร้างงาน สร้างอาชีพ สร้างรายได้ ให้แก่ชีวิตและครอบครัวอย่างยั่งยืน
ดร.วันดี กุญชรยาคง จุลเจริญ นายกสมาคมแม่บ้านมหาดไทย กล่าวว่า พวกเราคนไทยโชคดีที่สมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา ทรงมีพระปณิธานอันแน่วแน่ ในการสืบสาน รักษา และต่อยอดพระราชปณิธานของสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง และแบ่งเบาพระราชภาระของพระบาทสมเด็จพระเจ้าอยู่หัว และสมเด็จพระนางเจ้าฯ พระบรมราชินี ในการส่งเสริมและพัฒนาคุณภาพชีวิตของผู้ประกอบการทอผ้าในทุกพื้นที่ของประเทศไทย ด้วยการพระราชทานลายผ้า "ผ้าลายของเจ้าฟ้าสิริวัณณวรีฯ" และ "ลายขิดนารีรัตนราชกัญญา" รวมถึงโครงการพระราชดำริ "ผ้าไทยให้สนุก" เพื่อให้คนทุกเพศทุกวัย ตั้งแต่เด็กเล็กจนถึงวัยผู้ใหญ่ สามารถสวมใส่ผ้าไทยได้ในทุกโอกาสในชีวิตประจำวัน ซึ่งนอกเหนือจากเป็นการส่งเสริมด้านการตลาดผ้าไทยแล้ว ยังคงมุ่งมั่นในการพัฒนาฝีมือ พัฒนาลวดลายผ้าไทย ให้เป็นที่ต้องการของคนทุกเพศทุกวัยอีกด้วย
"เนื่องในโอกาสมหามงคลที่สมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง จะทรงเจริญพระชนมพรรษาครบ 90 พรรษา ในวันที่ 12 สิงหาคม 2565 จึงขอเชิญชวนพี่น้องประชาชนคนไทยทุกคนได้ร่วมกันสวมใส่ผ้าไทยสีฟ้า ทุกวันศุกร์ เพื่อร่วมกันถวายพระพรแด่พระองค์ท่าน และเป็นการสนับสนุนผู้ประกอบการผ้าทอไทย และผู้ประกอบการ OTOP ในการสืบสาน รักษา และต่อยอด พระราชปณิธานของพระองค์ท่านให้คงอยู่คู่กับสังคมไทยตลอดไป" นายสุทธิพงษ์ฯ กล่าวในช่วงท้าย
นายวรยุทธ เนาวรัตน์ ผู้ว่าราชการจังหวัดลำพูน กล่าวว่า สถาบันผ้าทอมือหริภุญชัย อยู่ภายใต้การดูแลขององค์การบริหารส่วนจังหวัดลำพูน เป็นสถานที่จัดแสดงถึงความเป็นเอกลักษณ์และมรดกภูมิปัญญาทางวัฒนธรรมสืบทอดกันมาตั้งแต่บรรพบุรุษ รวมทั้งส่งเสริมการเรียนรู้วิธีการทอผ้าด้วยมือและสืบทอดวัฒนธรรมการทอผ้าของจังหวัดลำพูน เพื่อพัฒนาตลาดผ้าทอ สร้างอาชีพที่มั่นคงและมีคุณค่าของจังหวัดลำพูน ซึ่งภายในมีพิพิธภัณฑ์ผ้าทอมือหริภุญชัยที่เป็นแหล่งเรียนรู้ด้านวัฒนธรรมการทอผ้าของคนลำพูน เป็นสถานที่จัดแสดงความเป็นมาของผ้าทอ โดยเฉพาะอย่างยิ่งผ้าทอที่โดดเด่นและมีชื่อเสียง คือ "ผ้าไหมยกดอกลำพูน" ซึ่งถือเป็นราชินีของผ้าไหมยกดอกแห่งเดียวในประเทศไทยที่มีความสวยงาม มีประวัติความเป็นมาแต่ครั้งเจ้าดารารัศมีได้คิดค้นวิธีการทอผ้ายกดอก และถ่ายทอดศิลปะผ่านลายผ้าให้เป็นเครื่องแต่งกายและได้รับการสืบสานจวบจนถึงปัจจุบัน

ที่มา : https://www.thaigov.go.th/news/contents/details/52848