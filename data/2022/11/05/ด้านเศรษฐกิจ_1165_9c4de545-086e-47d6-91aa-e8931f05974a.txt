รัฐบาลไทย-ข่าวทำเนียบรัฐบาล-"เอนก" กล่าวในการประชุมรัฐมนตรีวิทยาศาสตร์และเทคโนโลยีจากทั่วโลก เน้นย้ำแนวคิด "เศรษฐกิจบีซีจีเป็นทิศทางใหม่ในการพัฒนา และไทยพร้อมนำเสนอในการประชุมเอเปคในปีหน้า"


วันอังคารที่ 5 ตุลาคม 2564
"เอนก" กล่าวในการประชุมรัฐมนตรีวิทยาศาสตร์และเทคโนโลยีจากทั่วโลก เน้นย้ำแนวคิด "เศรษฐกิจบีซีจีเป็นทิศทางใหม่ในการพัฒนา และไทยพร้อมนำเสนอในการประชุมเอเปคในปีหน้า"
"เอนก" กล่าวในการประชุมรัฐมนตรีวิทยาศาสตร์และเทคโนโลยีจากทั่วโลก เน้นย้ำแนวคิด "เศรษฐกิจบีซีจีเป็นทิศทางใหม่ในการพัฒนา และไทยพร้อมนำเสนอในการประชุมเอเปคในปีหน้า"
(2 สิงหาคม 2564) ศาสตราจารย์ (พิเศษ) ดร.เอนก เหล่าธรรมทัศน์ รัฐมนตรีว่าการกระทรวงการอุดมศึกษา วิทยาศาสตร์ วิจัยและนวัตกรรม (อว.) และ ศ.ดร.นพ.สิริฤกษ์ ทรงศิวิไล ปลัดกระทรวง อว. เข้าร่วมการประชุมโต๊ะกลมระดับรัฐมนตรีด้านวิทยาศาสตร์และเทคโนโลยี ครั้งที่ 18 โดยมีผู้นำด้านวิทยาศาสตร์และเทคโนโลยีจาก 55 ประเทศทั่วโลกเข้าร่วมประชุม
การประชุมโต๊ะกลมระดับรัฐมนตรีด้านวิทยาศาสตร์และเทคโนโลยี ครั้งที่ 18 นี้ เป็นส่วนสำคัญของการประชุม Science and Technology for Society Forum (STS Forum) ที่ประเทศญี่ปุ่นเป็นเจ้าภาพ ซึ่งเป็นการประชุมสำคัญประจำปี มีผู้บริหาร นักวิทยาศาสตร์ และผู้นำอุตสาหกรรมเทคโนโลยีจากทั่วโลกเข้าร่วมมากกว่า 1,000 คน เข้าร่วมแลกเปลี่ยนและนำเสนอนโยบายด้านวิทยาศาสตร์และเทคโนโลยีโดยเฉพาะที่มีผลต่อการพัฒนาทางสังคมและอุตสาหกรรม โดยปีนี้จัดขึ้นโดยระบบออนไลน์เนื่องจากสถานการณ์โควิด-19 โมีประเด็นสำคัญในเรื่อง ความท้าทายโลกหลังโควิด-19
ในการการประชุมโต๊ะกลมระดับรัฐมนตรี ศ.(พิเศษ) ดร.เอนก รมว.อว. ได้นำเสนอนโยบายโมเดลเศรษฐกิจบีซีจี ซึ่งรัฐบาลของนายกรัฐมนตรีพลเอกประยุทธ์ จันทร์โอชา ได้ประกาศให้เป็นวาระแห่งชาติ โดยเสนอว่าประเทศไทยได้คำนึงถึงการฟื้นฟูเศรษฐกิจและสังคมของไทยและของโลกในบริบทโลกหลังโควิด-19 ให้เกิดการพัฒนาที่เข้มแข็ง ยืดหยุ่น เปิดกว้าง เชื่อมโยง ยั่งยืน สมดุล และทุกคนมีส่วนร่วมโดยเน้นความสมดุลของทุกสิ่ง (Balance of all things) เพื่อให้เกิดความตระหนักรู้ไปสู่การอยู่ร่วมกันระหว่างคนและธรรมชาติ อย่างสมดุลและกลมกลืน ยั่งยืน สันติภาพและมั่งคั่ง ซึ่งแนวคิดของเศรษฐกิจบีซีจีจะเป็นแรงขับเคลื่อนที่สำคัญโดยมุ่งเน้นการพัฒนาเศรษฐกิจชีวภาพ เศรษฐกิจหมุนเวียน และเศรษฐกิจสีเขียวที่เป็นมิตรต่อสิ่งแวดล้อม ซึ่งจะทำให้เกิดการพัฒนาอย่างรวดเร็วและยั่งยืน พร้อมเน้นย้ำว่าประเทศไทยพร้อมจะผลักดัน BCG เป็นหนึ่งในประเด็นสำคัญ ในช่วงที่ไทยเป็นเจ้าภาพการประชุมเอเปคในปี 2565

ที่มา : https://www.thaigov.go.th/news/contents/details/46554