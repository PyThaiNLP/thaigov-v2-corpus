รัฐบาลไทย-ข่าวทำเนียบรัฐบาล-ปลัดเกษตรฯ เข้าพบ ปลัดด้านเกษตรและอาหารของ UAE ยื่นหนังสือขอให้รับรองกรมปศุสัตว์เป็นหน่วยงานหลักในการขึ้นทะเบียนรับรองโรงงานแปรรูปไก่


วันศุกร์ที่ 11 มีนาคม 2565
ปลัดเกษตรฯ เข้าพบ ปลัดด้านเกษตรและอาหารของ UAE ยื่นหนังสือขอให้รับรองกรมปศุสัตว์เป็นหน่วยงานหลักในการขึ้นทะเบียนรับรองโรงงานแปรรูปไก่
ปลัดเกษตรฯ เข้าพบ ปลัดด้านเกษตรและอาหารของ UAE ยื่นหนังสือขอให้รับรองกรมปศุสัตว์เป็นหน่วยงานหลักในการขึ้นทะเบียนรับรองโรงงานแปรรูปไก่ เพื่อส่งออกไปยัง UAE
(เมื่อวันที่ 10 มี.ค. 65) ดร.เฉลิมชัย ศรีอ่อน รัฐมนตรีว่าการกระทรวงเกษตรและสหกรณ์ ได้มอบหมายให้ ดร.ทองเปลว กองจันทร์ ปลัดกระทรวงเกษตรและสหกรณ์ เข้าพบนายเซฟ อัล ชารา (Mr. Saif Al Sharaa) ปลัดด้านเกษตรและอาหารของกระทรวงการเปลี่ยนแปลงสภาพภูมิอากาศและสิ่งแวดล้อมแห่งสหรัฐอาหรับเอมิเรตส์ (Ministry of Climate Change and Environment: MOCCAE) ณ ที่ทำการกระทรวงฯ เมืองดูไบ สหรัฐอาหรับเอมิเรตส์ (UAE) โดยการเข้าพบในครั้งนี้ เป็นการต่อยอดจากการหารือระหว่างรัฐมนตรีว่าการกระทรวงเกษตรและสหกรณ์ ของไทย กับรัฐมนตรีด้านการค้าระหว่างประเทศแห่งสหรัฐอาหรับเอมิเรตส์ ของ UAE ในประเด็นเรื่องการรับรองให้กรมปศุสัตว์เป็นหน่วยงานหลักในการขึ้นทะเบียนรับรองโรงงานแปรรูปไก่ (system approach) เพื่อการส่งออกไปยัง UAE
ในการเข้าพบวันนี้ ปลัดกระทรวงเกษตรและสหกรณ์ ได้ยื่นหนังสือที่รัฐมนตรีว่าการกระทรวงเกษตรและสหกรณ์ลงนาม ให้แก่ปลัดด้านเกษตรและอาหารของ UAE โดยหวังว่าไทยและ UAE จะผลักดันการรับรองให้กรมปศุสัตว์เป็นหน่วยงานหลักในการขึ้นทะเบียนรับรองโรงงานแปรรูปไก่ให้สำเร็จ ซึ่งหาก UAE พิจารณาตามข้อเสนอของฝ่ายไทย จะช่วยลดค่าใช้จ่ายในการขึ้นทะเบียนและต่ออายุโรงงานส่งออกให้กับผู้ประกอบการไทย ทั้งนี้ ในปี 2564 ไทยส่งออกสินค้าสัตว์ปีกไปยัง UAE ปริมาณ 718.8 ตัน คิดเป็นมูลค่า 58.24 ล้านบาท นอกจากนี้ ปลัดกระทรวงเกษตรและสหกรณ์ได้ผลักดันให้ทั้งสองประเทศมีกลไกความร่วมมือด้านการเกษตรระหว่างกัน เพื่อเสริมสร้างและพัฒนาภาคการเกษตร โดยการแลกเปลี่ยนความรู้ ความเชี่ยวชาญ เทคโนโลยี และนวัตกรรมในด้านพืช ประมง ปศุสัตว์ การจัดการน้ำ และที่ดิน รวมทั้งการทำเกษตรสีเขียว
“UAE มีนโยบายเป็นศูนย์กลางโลจิสติกส์ของโลก (Hub ทั้งทางบก ทางน้ำ) เพื่อเป็นศูนย์กลางส่งต่อไปยังทวีปต่าง ๆ เป็นศูนย์กลางการท่องเที่ยว สร้างความมั่นคงด้านอาหาร จึงต้องการเปิดตลาดรับซื้อสินค้าเกษตรจากประเทศไทย โดยเฉพาะสินค้าปศุสัตว์มีชีวิต ที่ผ่านมาตรฐานของ UAE โดยในเรื่องมาตรฐานทั้งหมด UAE ยินดีที่จะประสานความร่วมมือกับกระทรวงเกษตรและสหกรณ์ของประเทศไทย เพื่อให้สามารถส่งออกไปยัง UAE ได้ โดยมีสถานเอกอัครราชทูตไทย ประจำกรุงอาบูดาบี ช่วยประสานงาน นอกจากนี้ UAE เสนอความร่วมมือด้านการส่งออกนมอูฐมายังประเทศไทยด้วย ซึ่งไทย และ UAE ได้เน้นย้ำความสำคัญของการส่งออกให้เป็นไปตามกฎระเบียบและมาตรฐานของทั้งสองประเทศ โดยเฉพาะมาตรฐาน UAE มาตรฐานสุขอนามัยและสุขอนามัยพืช และมาตรฐานฮาลาล" ดร.ทองเปลว กล่าว
ปลัดกระทรวงเกษตรและสหกรณ์ กล่าวเพิ่มเติมว่า ประเทศไทยถือเป็นประเทศคู่ค้าที่สำคัญของ UAE  โดย UAE มีการนำเข้าสินค้าทางการเกษตรของไทยที่หลากหลาย เนื่องจากพืชผักผลไม้ และอาหารไทยเป็นที่นิยม เนื่องจากประชาชนที่อาศัยอยู่ใน UAE มีความหลากหลายของเชื้อชาติ จึงมีความต้องการอุปโภคบริโภคสินค้าที่หลากหลาย ย่อมเป็นโอกาสที่ดี
หากไทยได้มีการส่งออกสินค้าต่าง ๆ ไป UAE เพิ่มเติมเพื่อตอบสนองความต้องการที่หลากหลาย
นอกจากนี้ ยังได้รับทราบข้อมูลจากกงสุลใหญ่ ณ เมืองดูไบว่า ความร่วมมือด้านการค้า และการลงทุนระหว่างไทยกับ UAE นั้น ประเทศไทยได้มีการส่งออกสินค้าผักและผลไม้ไปยัง UAE อย่างต่อเนื่องโดยเฉพาะมะม่วงและมะพร้าว ซึ่งเป็นที่นิยมใน UAE และการค้าระหว่างกันก็เป็นไปด้วยความราบรื่น โดยในแต่ละปีมีผู้ประกอบการไทยเข้าร่วมแสดงสินค้าในงาน Gulfood ของดูไบเป็นประจำ โดยในงาน Gulfood ล่าสุด (เมื่อ ก.พ. 2565) มีผู้ประกอบการภาคอาหารและเครื่องดื่มของไทยเข้าร่วมกว่า 70 ราย ซึ่งเป็นประโยชน์ในการประชาสัมพันธ์สินค้าไทย และช่วยขยายตลาดสินค้าไทยในยูเออี และภูมิภาคตะวันออกกลาง
ปัจจุบันมีกลุ่มธุรกิจรายใหญ่ของไทยเข้ามาประกอบธุรกิจใน UAE เช่น บ. SCG บ. ปตท. บ. ปตท.สผ. และธุรกิจภาคการโรงแรม ซึ่งต่างดำเนินธุรกิจใน UAE ด้วยความราบรื่น และประสบผลสำเร็จเป็นอย่างดี และโดยที่ UAE มีศักยภาพ และความพร้อมในด้านต่าง ๆ จึงมั่นใจว่าจะมีผู้ประกอบการ และกลุ่มธุรกิจของไทยเข้ามาดำเนินธุรกิจในยูเออีเพิ่มมากขึ้นในอนาคต

ที่มา : https://www.thaigov.go.th/news/contents/details/52444