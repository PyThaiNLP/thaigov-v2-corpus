รัฐบาลไทย-ข่าวทำเนียบรัฐบาล-​นายศักดิ์สยาม ชิดชอบ รัฐมนตรีว่าการกระทรวงคมนาคม ลงพื้นที่ตรวจสภาพการจราจร


วันพุธที่ 29 ธันวาคม 2564
​นายศักดิ์สยาม ชิดชอบ รัฐมนตรีว่าการกระทรวงคมนาคม ลงพื้นที่ตรวจสภาพการจราจร
เพื่อป้องกันและลดอุบัติเหตุทางถนนในช่วงเทศกาลปีใหม่ 2565
นายศักดิ์สยาม ชิดชอบ รัฐมนตรีว่าการกระทรวงคมนาคม ลงพื้นที่ตรวจสภาพการจราจรเพื่อป้องกันและลดอุบัติเหตุทางถนนในช่วงเทศกาลปีใหม่ 2565 พร้อมด้วยนายชยธรรม์ พรหมศร ปลัดกระทรวงคมนาคม นายจิรุตม์ วิศาลจิตร อธิบดีกรมการขนส่งทางบก นายอภิรัฐ ไชยวงศ์น้อย อธิบดีกรมทางหลวงชนบท โดยมี นายภูมิสิทธิ์ วังคีรี รองผู้ว่าราชการจังหวัดนครราชสีมา นายสราวุธ ทรงศิวิไล อธิบดีกรมทางหลวง ผู้บริหาร เจ้าหน้าที่หน่วยงานในพื้นที่ และประชาชนให้การต้อนรับ ณ จุดอำนวยความสะดวกประชาชนเทศบาลตำบลคลองไผ่ ถนนมิตรภาพ อำเภอสีคิ้ว จังหวัดนครราชสีมา ในวันที่ 29 ธันวาคม 2564
รัฐมนตรีว่าการกระทรวงคมนาคม กล่าวว่า พลเอก ประยุทธ์ จันทร์โอชา นายกรัฐมนตรี มีความห่วงใยต่อความปลอดภัยของประชาชนในการเดินทางกลับภูมิลำเนาหรือเดินทางไปท่องเที่ยวตามสถานที่ต่าง ๆ ในช่วงเทศกาลปีใหม่ 2565 กระทรวงคมนาคมได้กำหนดนโยบายอำนวยความสะดวก ในการบริการขนส่งสาธารณะและโครงข่ายคมนาคมอย่างบูรณาการ ยึดหลัก “เดินทางสะดวก ปลอดภัย ห่างไกล COVID-19” โดยการเตรียมความพร้อมเพื่อรองรับการเดินทางของประชาชนในช่วงเทศกาลปีใหม่ 2565 เป็นความร่วมมือของหน่วยงานในสังกัดกระทรวงฯ และหน่วยงานในพื้นที่ที่เกี่ยวข้อง โดยดำเนินการร่วมกันมาอย่างต่อเนื่องเพื่อรณรงค์ ป้องกัน และลดอุบัติเหตุบนท้องถนน รวมถึงการตั้งจุดบริการอำนวยความสะดวกประชาชนตลอดเส้นทาง ทั้งนี้ ได้มอบนโยบายให้หน่วยงานในสังกัดและหน่วยงานที่เกี่ยวข้องในพื้นที่เตรียมความพร้อม กำกับดูแลการให้บริการ มาตรฐานความปลอดภัย และแจ้งข้อมูลข่าวสารที่สำคัญในการเดินทางให้แก่ประชาชนทราบล่วงหน้า ดังนี้
1. มอบให้กรมทางหลวง (ทล.) บูรณาการร่วมกับตำรวจทางหลวงจัดเจ้าหน้าที่อำนวยความสะดวกประชาชนบริเวณจุดเชื่อมต่อ ทางโค้ง ช่วงขึ้นเนิน ถนนลาดชัน ที่มีการชะลอตัวของรถ และในวันนี้ (29 ธันวาคม 2564) เวลา 15.00 น. ให้เปิดเลนพิเศษเพื่อระบายการจราจร ลดการสะสมของรถ ขณะที่มอเตอร์เวย์จะเปิดให้บริการฟรี ตั้งแต่เวลา 00.01 น. ของวันที่ 30 ธันวาคม 2564 ไปจนถึงเวลา 24.00 น. ของวันที่ 3 มกราคม 2565
2. มอบให้ ทล. จัดแบริเออร์กั้นช่องทางที่เข้าสู่สถานีเติมน้ำมัน และป้ายประชาสัมพันธ์ก่อนถึงสถานีประมาณ 500 เมตร เพื่อป้องกันการขับรถข้ามเลน และปัญหารถติดสะสมบริเวณดังกล่าว
3. มอบให้การรถไฟแห่งประเทศไทย (รฟท.) ร่วมกับอาสาสมัครท้องถิ่นจัดเจ้าหน้าที่อำนวยความสะดวกประชาชนบริเวณจุดลักผ่าน และจุดตัดทางรถไฟทั่วประเทศ ในช่วงที่มีรถไฟผ่าน เพื่อให้ประชาชนสามารถสัญจรได้อย่างสะดวกปลอดภัย ทั้งนี้ขอความร่วมมือประชาชนติดตามสถานการณ์การจราจรเพื่อวางแผนการเดินทางล่วงหน้าผ่านแอปพลิเคชัน "M Traffic" ของ ทล. และมีสติในการเดินทาง เมาไม่ขับ หากอ่อนเพลียหรือง่วง สามารถแวะพัก ณ จุดบริการประชาชนได้ทั่วประเทศ
ในโอกาสนี้รัฐมนตรีว่าการกระทรวงคมนาคมได้รับฟังบรรยายสรุปมาตรการเตรียมความพร้อมเพื่อป้องกันและลดอุบัติเหตุทางถนนในพื้นที่จังหวัดนครราชสีมา ซึ่งในปี 2564 มีอุบัติเหตุ จำนวน 88 ครั้ง มีผู้เสียชีวิต จำนวน 16 ราย และผู้บาดเจ็บ จำนวน 93 ราย หน่วยงานในพื้นที่จึงได้กำหนดเป้าหมายในการดำเนินงานร่วมกันเพื่อลดจำนวนอุบัติเหตุที่เกิดขึ้นให้ประชาชนเดินทางอย่างสุขใจกับชีวิตวิถีใหม่ ที่ห่างไกลอุบัติเหตุช่วงเทศกาลปีใหม่ 2565 ภายใต้สโลแกน “ชีวิตวิถีใหม่ ขับขี่อย่างปลอดภัย ไร้อุบัติเหตุ” ดังนี้ 1) การอำนวยความสะดวกการจราจร 2) ลดอุบัติเหตุทางถนนช่วงเทศกาลปีใหม่ 2565 โดยแบ่งการดำเนินงานออกเป็น 3 ช่วง คือ ช่วงก่อนควบคุมเข้มข้น ระหว่างวันที่ 15 - 28 ธันวาคม 2564 ช่วงควบคุมเข้มข้น ระหว่างวันที่ 29 ธันวาคม 2564 - 4 มกราคม 2565 และช่วงหลังควบคุมเข้มข้น ระหว่างวันที่ 5 - 11 มกราคม 2565 และ 3) รักษาความสงบเรียบร้อยในพื้นที่
รัฐมนตรีว่าการกระทรวงคมนาคม กล่าวเพิ่มเติมว่า การเตรียมความพร้อมเพื่อรองรับการเดินทางของประชาชนในช่วงเทศกาลปีใหม่ 2565 หน่วยงานในสังกัดกระทรวงฯ และหน่วยงานในพื้นที่มีการบูรณาการทำงานร่วมกันทำให้สามารถบริหารจัดการการเดินทางเพื่ออำนวยความสะดวกประชาชนได้เป็นอย่างดี โดยมีวัตถุประสงค์เพื่อให้ประชาชนได้รับความสะดวกปลอดภัยในการเดินทาง ป้องกัน ลดจำนวนอุบัติเหตุ ลดความสูญเสีย โดยเป็นการสร้างการรับรู้ ประชาสัมพันธ์ให้แก่ประชาชน ลดพฤติกรรมเสี่ยงขับขี่และเสริมสร้างความร่วมมืออันดี สอดคล้องกับนโยบาย “คมนาคม UNITED” และจากการตรวจสภาพการจราจรทางอากาศบริเวณทางหลวงแผ่นดินหมายเลข 31 (ถนนวิภาวดีรังสิต) ทางหลวงแผ่นดินหมายเลข 1 (ถนนพหลโยธิน) ทางหลวงแผ่นดินหมายเลข 2 (ถนนมิตรภาพ) จังหวัดสระบุรี และเนินคลองไผ่ อำเภอสีคิ้ว จังหวัดนครราชสีมา รวมถึงทางหลวงแผ่นดินหมายเลข 304 อำเภอวังน้ำเขียว จังหวัดนครราชสีมา และอำเภอนาดี จังหวัดปราจีนบุรี ในวันนี้พบว่า การจราจรเริ่มมีการชะลอตัว จึงได้สั่งการให้กรมทางหลวงร่วมกับหน่วยงานที่เกี่ยวข้องเร่งดำเนินการแก้ไขสภาพการจราจรให้ประชาชนได้รับความสะดวก รวดเร็ว และปลอดภัยแล้ว หลังจากนั้นรัฐมนตรีว่าการกระทรวงคมนาคมได้ตรวจเยี่ยม ให้กำลังใจและมอบอุปกรณ์ป้องกันการติดเชื้อไวรัส COVID-19 อาทิ เจลแอลกอฮอล์ล้างมือ หน้ากากอนามัย ให้เจ้าหน้าที่ผู้ปฏิบัติงานในพื้นที่ที่ร่วมกันอำนวยความสะดวกในการเดินทางของประชาชน และเนื่องด้วยสถานการณ์การแพร่ระบาดของโรคติดเชื้อไวรัส COVID-19 สายพันธุ์โอมิครอน รัฐบาลได้เน้นย้ำให้ประชาชนระมัดระวังและป้องกันตัวเองยกการ์ดสูง สวมหน้ากากอนามัย ใช้เจลแอลกอฮอล์ล้างมือเป็นประจำ รักษาระยะห่าง และฉีดวัคซีนตามที่กระทรวงสาธารณสุขกำหนด

ที่มา : https://www.thaigov.go.th/news/contents/details/50033