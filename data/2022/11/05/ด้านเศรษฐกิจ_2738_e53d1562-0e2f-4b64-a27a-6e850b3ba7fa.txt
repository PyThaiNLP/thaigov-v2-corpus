รัฐบาลไทย-ข่าวทำเนียบรัฐบาล-“รมช.มนัญญา” ลงพื้นที่มอบวัคซีนลัมปี สกิน จ.อุทัยธานี มั่นใจสามารถควบคุมการระบาดของโรคได้


วันจันทร์ที่ 31 มกราคม 2565
“รมช.มนัญญา” ลงพื้นที่มอบวัคซีนลัมปี สกิน จ.อุทัยธานี มั่นใจสามารถควบคุมการระบาดของโรคได้
“รมช.มนัญญา” ลงพื้นที่มอบวัคซีนลัมปี สกิน จ.อุทัยธานี
รมช.มนัญญา ไทยเศรษฐ์ รัฐมนตรีช่วยว่าการกระทรวงเกษตรและสหกรณ์ เป็นประธานพิธีมอบวัคซีนป้องกันโรคลัมปีสกิน  (Lumpy Skin Disease: LSD) ให้แก่กลุ่มเกษตรกรผู้เลี้ยงโค-กระบือ ในพื้นที่จังหวัดอุทัยธานี ได้แก่ อำเภอลานสัก อำเภอห้วยคต อำเภอบ้านไร่ อำเภอทัพทัน อำเภอเมืองอุทัยธานี อำเภอหนองขาหย่าง อำเภอสว่างอารมณ์และอำเภอหนองฉางโดยมี นายขจรเกียรติ รักพานิชมณี ผู้ว่าราชการจังหวัดอุทัยธานี นายสมพล ไวปัญญา ปศุสัตว์จังหวัดอุทัยธานี หัวหน้าส่วนราชการในสังกัดกระทรวงเกษตรและสหกรณ์ในจังหวัดอุทัยธานี และเกษตรกร เข้าร่วมณ องค์การบริหารส่วนตำบลระบำ อำเภอลานสัก จังหวัดอุทัยธานี
ทั้งนี้ จากการรายงานของสำนักงานปศุสัตว์จังหวัดอุทัยธานีพบว่า จังหวัดอุทัยธานีพบการระบาดของโรคลัมปี สกิน ตั้งแต่วันที่ 27 พฤษภาคม 2564 มีสัตว์ป่วยทั้งหมด 290 ตัว (โค 289 กระบือ 1 ตัว) จำนวนสัตว์ตาย 48 ตัว (โค 47 ตัวกระบือ 1 ตัว) และจำนวนสัตว์หายป่วย 242 ตัว (ข้อมูล ณ วันที่ 10 มกราคม 2565) ขณะนี้สถานการณ์อยู่ในภาวะโรคสงบแล้ว ซึ่งสำนักงานปศุสัตว์จังหวัดอุทัยธานีได้บูรณาการร่วมกับหน่วยงานที่เกี่ยวข้องในการประชาสัมพันธ์เฝ้าระวังป้องกันโรคก่อนการเกิดโรคระบาด การควบคุมโรคระบาดตามมาตรการของกรมปศุสัตว์ และการให้ความช่วยเหลือเกษตรกรที่ได้รับผลกระทบภายหลังการเกิดโรคระบาดเป็นอย่างดี โดยจ่ายเงินเยียวยาให้กับเกษตรกรที่ได้รับผลกระทบจากโรคระบาด จำนวน 28 ราย เป็นเงินเยียวยาสัตว์ จำนวน 38 ตัว โดยใช้เงินทดรองราชการตามระเบียบกระทรวงการคลัง จำนวนเงินทั้งสิ้น 716,000 บาท ซึ่งได้จ่ายเงินถึงมือเกษตรกรเรียบร้อยแล้ว
อย่างไรก็ตาม การฉีดวัคซีนเป็นวิธีการป้องกัน ควบคุมโรคที่มีประสิทธิภาพมากที่สุด จึงต้องฉีดวัคซีนกระตุ้นซ้ำ ปีละ 1 ครั้ง โดยเฉพาะอย่างยิ่งพื้นที่ 50 กิโลเมตร จากแนวเขตรักษาพันธุ์สัตว์ป่าห้วยขาแข้งของจังหวัดอุทัยธานี ทั้งนี้ กระทรวงเกษตรฯ ได้เร่งช่วยเหลือเกษตรกร และหวังเป็นอย่างยิ่งว่าทุกภาคส่วน จะร่วมมือกันดำเนินงานป้องกันและควบคุมโรคระบาดลัมปี สกิน ในโค กระบือให้สำเร็จ เพื่อลดความสูญเสียให้กับเกษตรกร.

ที่มา : https://www.thaigov.go.th/news/contents/details/51067