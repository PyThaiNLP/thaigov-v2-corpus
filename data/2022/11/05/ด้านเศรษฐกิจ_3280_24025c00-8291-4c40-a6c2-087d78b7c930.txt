รัฐบาลไทย-ข่าวทำเนียบรัฐบาล-กบข. ยกระดับการให้บริการ ตามแนวทางรัฐบาลดิจิทัล พัฒนา “เครื่องมือวางแผนการเงิน” หวังช่วยสมาชิกวางแผนเงินตามเป้าหมาย


วันศุกร์ที่ 25 มีนาคม 2565
พิมพ์
กบข. ยกระดับการให้บริการ ตามแนวทางรัฐบาลดิจิทัล พัฒนา “เครื่องมือวางแผนการเงิน” หวังช่วยสมาชิกวางแผนเงินตามเป้าหมาย
กบข. ยกระดับการให้คำปรึกษาการเงิน ด้วยการพัฒนาโปรแกรม “เครื่องมือวางแผนการเงิน” ให้สมาชิกสามารถเลือกใช้บริการ เพื่อวางแผนการเงินตามเป้าหมายที่ตั้งไว้ พร้อมชูการทำงานตามแนวทางรัฐบาลดิจิทัล
ดร.ศรีกัญญา ยาทิพย์ เลขาธิการคณะกรรมการกองทุนบำเหน็จบำนาญข้าราชการ (กบข.) เปิดเผยว่า กบข. ได้มีการพัฒนา “เครื่องมือวางแผนการเงิน” ซึ่งเป็นโปรแกรมที่จะช่วยวางแผนการเงินครอบคลุมทุกด้านทั้งการบริหารรายรับรายจ่าย การออมเงิน การลงทุน การจัดการหนี้ วางแผนภาษี ประกันชีวิตและประกันสุขภาพ เพื่อตอบโจทย์ทุกความต้องการด้านการเงินของสมาชิก
โดยเครื่องมือวางแผนการเงิน จะมีหัวข้อช่วยวิเคราะห์การเงินของสมาชิก 5 หัวข้อ คือ 1.ตรวจสุขภาพทางการเงิน ช่วยประเมินสถานะทางการเงินของสมาชิกในปัจจุบันว่ามีความมั่งคั่งมากน้อยเพียงใด โดยจะเป็นการเปรียบเทียบระหว่างทรัพย์สินกับหนี้สินให้อัตโนมัติ 2.วางแผนการลงทุนตามเป้าหมาย ช่วยทำให้รู้ว่าควรออมเงินหรือลงทุนอย่างไรให้ได้ตามเป้าหมายและตามระยะเวลาที่ต้องการ 3.วางแผนสินเชื่อและจัดการหนี้ เป็นเครื่องมือที่ช่วยประเมินความสามารถในการขอสินเชื่อ และช่วยในการบริหารจัดการหนี้ ด้วยการทบทวนหนี้ทั้งหมด พร้อมแนะนำการลดภาระหนี้อย่างเหมาะสม 4.วางแผนภาษี เป็นการเตรียมการเพื่อชำระภาษีให้ถูกต้อง ครบถ้วน และเตรียมใช้สิทธิประโยชน์ทางภาษีต่าง ๆ ที่กฎหมายกำหนดไว้ไปใช้ลดหย่อนภาษีเงินได้ประจำปี เพื่อช่วยประหยัดภาษีที่ต้องชำระให้น้อยลง โดยไม่เสียภาษีมากจนเกินไป และ 5.วางแผนประกันชีวิต ช่วยประเมินได้ว่าควรทำประกันชีวิต หรือประกันสุขภาพที่ตอบโจทย์ตามที่ต้องการ ทุนประกันที่เหมาะสม เพื่อเตรียมพร้อมรับมือกับเหตุการณ์คาดฝัน
ดร. ศรีกัญญา กล่าวเพิ่มเติมว่า เครื่องมือวางแผนการเงิน เป็นโปรแกรมที่ถูกพัฒนามาจากการให้คำปรึกษาแก่สมาชิกของศูนย์ให้คำปรึกษาทางการเงิน กบข. (GPF Financial Assistant Center) ซึ่งถือเป็นการยกระดับการให้บริการตามแนวทางรัฐบาลดิจิทัล ที่ กบข. ได้พัฒนาต่อยอดการให้บริการสมาชิกผ่านช่องทางดิจิทัล เพื่อช่วยอำนวยความสะดวกและเพิ่มประสิทธิภาพการให้บริการสมาชิกตั้งแต่วันที่เข้ารับราชการ จนถึงวันที่เกษียณอายุราชการหรือพ้นสมาชิกภาพ
ทั้งนี้ สมาชิกสามารถ เข้าใช้บริการ “เครื่องมือวางแผนการเงิน”  ได้ 3 ช่องทาง ได้แก่ 1. LINE กบข. @gpfcommunity 2. แอป กบข. My GPF Application และ 3. My GPF Website สอบถามข้อมูลเพิ่มเติมได้ที่ Contact Center โทร. 1179 Facebook กบข. หรือ Line กบข. @gpfcommunity

ที่มา : https://www.thaigov.go.th/news/contents/details/52930