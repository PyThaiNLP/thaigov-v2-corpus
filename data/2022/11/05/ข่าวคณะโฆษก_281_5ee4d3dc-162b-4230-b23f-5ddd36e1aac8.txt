รัฐบาลไทย-ข่าวทำเนียบรัฐบาล-โฆษกรัฐบาลเผย "นายกฯ" ยินดียอดผู้ป่วยติดเชื้อโควิด-19 ต่ำกว่าหมื่น แนวโน้มป่วยหนักลดลง ขอบคุณคนไทยร่วมมือปฏิบัติตามมาตรการรัฐบาลและศบค.


วันอังคารที่ 28 กันยายน 2564
พิมพ์
โฆษกรัฐบาลเผย "นายกฯ" ยินดียอดผู้ป่วยติดเชื้อโควิด-19 ต่ำกว่าหมื่น แนวโน้มป่วยหนักลดลง ขอบคุณคนไทยร่วมมือปฏิบัติตามมาตรการรัฐบาลและศบค.
โฆษกรัฐบาลเผย "นายกฯ" ยินดียอดผู้ป่วยติดเชื้อโควิด-19 ต่ำกว่าหมื่น แนวโน้มป่วยหนักลดลง ขอบคุณคนไทยร่วมมือปฏิบัติตามมาตรการรัฐบาลและศบค.
นายธนกร วังบุญคงชนะ โฆษกประจำสำนักนายกรัฐมนตรี เผย สถานการณ์ผู้ติดเชื้อโควิด-19 ประจำวันที่ 28 กันยายน 2564 พบผู้ติดเชื้อรายใหม่จำนวน 9,489 คน แบ่งเป็น ติดเชื้อภายในเรือนจำ/ที่ต้องขัง 269 รายผู้ป่วยจากระบบเฝ้าระวังฯ 8,823 ราย ผู้ป่วยจากการค้นหาเชิงรุก 387 ราย และผู้ป่วยมาจากต่างประเทศ 10 ราย โดยมีผู้เสียชีวิต 129 ราย และหายป่วยกลับบ้าน 12,805 ราย ทำให้มียอดผู้ป่วยสะสมตั้งแต่ 1 เม.ย. 2564 จำนวน 1,552,552 และยอดหายป่วยสะสม 1,420,780 ราย ซึ่งตั้งแต่ภายหลังการปรับมาตรการของ ศบค. ยอดผู้ป่วยติดเชื้ออยู่ในระดับคงที่และมีแนวโน้มลดลง พลเอก ประยุทธ์  จันทร์โอชา นายกรัฐมนตรีและรัฐมนตรีว่าการกระทรวงกลาโหม  ในฐานะผู้อำนวยการ ศบค. ขอบคุณความร่วมมือร่วมใจของพี่น้องประชาชนที่ปฏิบัติตามมาตรการ COVID-Free Setting และ Universal Prevention จนเห็นผลสัมฤทธ์อย่างเป็นรูปธรรม
โฆษกประจำสำนักนายกรัฐมนตรีกล่าวว่า วันนี้ยอดผู้ป่วยติดเชื้อรายใหม่ต่ำกว่าหมื่นในช่วงหลายสัปดาห์ และมีแนวโน้มที่จะลดลงอย่างต่อเนื่อง จำนวนผู้รักษาหายป่วยกลับบ้านมากกว่ายอดผู้ป่วยติดเชื้อรายวัน  แสดงถึงศักยภาพของสาธารณสุขและบุคลากรทางการแพทย์ รวมถึงการปรับมาตรการควบคุมโรคที่ได้ผลและความร่วมมือร่วมใจของประชาชนในปฏิบัติตามมาตรการ  อย่างไรก็ตาม ที่การประชุม ศบค. วานนี้ (27 กันยายน 2564) ได้ปรับมาตรการกิจการ/กิจกรรมให้สามารถกลับมาดำเนินการได้ ขอให้ประชาชนและผู้ประกอบการทุกภาคส่วนอย่าประมาท ป้องกันตัวเองอยู่เสมอด้วยการสวมหน้ากากอนามัย ล้างมือ เพื่อหลีกเลี่ยงการแพร่กระจายสู่คนใกล้ชิด
------------------
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/46287