รัฐบาลไทย-ข่าวทำเนียบรัฐบาล-ตั้งแต่วันที่ 5 ตุลาคม 2564 กรมการขนส่งทางบกเปิดให้ลงทะเบียนจองคิวทำใบขับขี่ใหม่ สำหรับผู้ไม่เคยมีใบขับขี่มาก่อนทางแอปพลิเคชัน DLT Smart Queue


วันพุธที่ 6 ตุลาคม 2564
ตั้งแต่วันที่ 5 ตุลาคม 2564 กรมการขนส่งทางบกเปิดให้ลงทะเบียนจองคิวทำใบขับขี่ใหม่ สำหรับผู้ไม่เคยมีใบขับขี่มาก่อนทางแอปพลิเคชัน DLT Smart Queue
...
นายจิรุตม์ วิศาลจิตร อธิบดีกรมการขนส่งทางบก กระทรวงคมนาคม เปิดเผยว่า จากสถานการณ์การแพร่ระบาดของโรคติดเชื้อไวรัส COVID-19 กรมการขนส่งทางบก (ขบ.) มีความห่วงใยประชาชน โดยได้ประเมินสถานการณ์และปรับรูปแบบการให้บริการประชาชนในด้านต่าง ๆ มาอย่างต่อเนื่อง อย่างไรก็ตาม ปัจจุบันสถานการณ์การแพร่ระบาดในหลายพื้นที่มีแนวโน้มคลี่คลายไปในทางที่ดีขึ้น และ ศปก. ศบค. ได้ผ่อนคลายให้ประชาชนกลับมาทำกิจกรรมทางเศรษฐกิจและสังคมได้มากขึ้น ดังนั้น ขบ. จึงผ่อนคลายการให้บริการ โดยให้สำนักงานขนส่งทุกแห่งทั่วประเทศสามารถให้บริการด้านใบอนุญาตขับรถและผู้ประจำรถได้ตามปกติทุกกระบวนงาน โดยเฉพาะการให้บริการด้านใบอนุญาตขับรถใหม่ สำหรับผู้ไม่เคยมีใบอนุญาตขับรถมาก่อน และกระบวนงานที่มีความจำเป็นต้องเข้าอบรม ณ สำนักงานขนส่ง ซึ่งจะเปิดให้ลงทะเบียนจองคิวล่วงหน้าทางแอปพลิเคชัน DLT Smart Queue หรือเว็บไซต์ https://gecc.dlt.go.th ตั้งแต่วันที่ 5 ตุลาคม 2564 เป็นต้นไป และเริ่มให้บริการตั้งแต่วันที่ 6 ตุลาคม 2564 เป็นต้นไป สำหรับสำนักงานขนส่งที่มีจำนวนการจองคิวล่วงหน้าจำนวนมากทำให้มีผู้จองคิวคงค้างเดิมในระหว่างปิดสำนักงาน ตั้งแต่วันที่ 16 เมษายน 2564 ขบ. จะเปิดระบบจองคิวเพื่อให้สิทธิกับกลุ่มดังกล่าวถึงวันที่ 31 ธันวาคม 2564 เมื่อผู้จองคิวคงค้างเดิมเข้าระบบจองคิวใหม่ในหน้าจอเมนูจะปรากฏข้อความว่า “ได้สิทธิจองใหม่” ในส่วนของผู้ที่จองคิวล่วงหน้าที่ได้รับคิวตั้งแต่วันที่ 6 ตุลาคม 2564 เป็นต้นไป สามารถเข้ารับบริการได้ตามวันและเวลานัดหมายตามปกติ พร้อมกันนี้ ให้สำนักงานขนส่งทุกแห่งติดตามและประเมินการปฏิบัติงานให้สอดคล้องกับสถานการณ์และเป็นไปตามประกาศจังหวัดหรือประกาศคณะกรรมการโรคติดต่อจังหวัด
อธิบดีกรมการขนส่งทางบก กล่าวเพิ่มเติมว่า การให้บริการด้านใบอนุญาตขับรถและผู้ประจำรถทุกกระบวนงานต้องดำเนินการตามมาตรการด้านสาธารณสุขอย่างเข้มงวด และบริหารจำนวนการให้บริการประชาชนผ่านระบบการจองคิว ทำให้ไม่สามารถให้บริการได้เต็มศักยภาพเหมือนในสภาวะปกติ ขบ. จึงได้ประสานสำนักงานตำรวจแห่งชาติขอให้ผ่อนผันการใช้กฎ ระเบียบ ข้อบังคับ คำสั่ง กับผู้ได้รับใบอนุญาตขับรถและใบอนุญาตเป็นผู้ประจำรถที่สิ้นอายุแล้ว สามารถใช้แสดงต่อเจ้าหน้าที่ได้จนถึงวันที่ 31 ธันวาคม 2564 ทั้งยังได้กำหนดให้มีมาตรการเยียวยาสำหรับผู้ที่ใบอนุญาตขับรถและใบอนุญาตเป็นผู้ประจำรถสิ้นอายุเกิน 1 ปี หรือ 3 ปี ระหว่างวันที่ 10 เมษายน 2564 - 31 ธันวาคม 2564 ประกอบด้วย
1) ใบอนุญาตขับรถตามกฎหมายว่าด้วยรถยนต์ สิ้นอายุเกิน 1 ปี แต่ไม่เกิน 3 ปี ได้รับการยกเว้นการทดสอบข้อเขียน
2) ใบอนุญาตขับรถตามกฎหมายว่าด้วยรถยนต์ สิ้นอายุเกิน 3 ปี ได้รับการยกเว้นการทดสอบขับรถ กรณีเป็นใบอนุญาตขับรถชนิดส่วนบุคคลชั่วคราว สิ้นอายุเกินกว่า 3 ปี ให้ผ่านการอบรมตามหลักสูตรในวิชาที่กรมการขนส่งทางบกกำหนดไว้ จากเดิมอบรมไม่น้อยกว่า 5 ชั่วโมง ได้รับสิทธิเยียวยาเป็นอบรมในหลักสูตรใช้เวลาไม่น้อยกว่า 2 ชั่วโมง และสามารถอบรมผ่านระบบ e-Learning ได้
3) ใบอนุญาตเป็นผู้ประจำรถตามกฎหมายว่าด้วยการขนส่งทางบก สิ้นอายุเกิน 3 ปี ได้รับการยกเว้นการทดสอบขับรถเท่านั้น
ส่วนเอกสารประกอบคำขอรับหรือต่ออายุใบอนุญาตขับรถหรือผู้ประจำรถ เช่น ใบรับรองแพทย์ หนังสือรับรองการผ่านการอบรมและทดสอบ คำขอที่ยังดำเนินการไม่แล้วเสร็จภายใน 90 วัน ผลผ่านการอบรมจากระบบ e-Learning ที่สิ้นอายุ อนุโลมให้ใช้ประกอบการดำเนินการด้านใบอนุญาตขับรถได้จนถึงวันที่ 31 ธันวาคม 2564 เพื่อเป็นการบรรเทาความเดือดร้อนของประชาชน

ที่มา : https://www.thaigov.go.th/news/contents/details/46606