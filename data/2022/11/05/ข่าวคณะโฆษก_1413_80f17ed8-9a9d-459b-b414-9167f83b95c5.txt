รัฐบาลไทย-ข่าวทำเนียบรัฐบาล-โฆษกรัฐบาล เผย “นายกฯ” ชื่นชมทีมรักบี้ไทย ทำผลงานยอดเยี่ยมคว้าชัยชนะในรายการ Asia Rugby Sevens Trophy 2021 ที่ไทยเป็นเจ้าภาพถือเป็นโอกาสสนับสนุนนโยบาย Sport Tourism


วันพุธที่ 13 เมษายน 2565
พิมพ์
โฆษกรัฐบาล เผย “นายกฯ” ชื่นชมทีมรักบี้ไทย ทำผลงานยอดเยี่ยมคว้าชัยชนะในรายการ Asia Rugby Sevens Trophy 2021 ที่ไทยเป็นเจ้าภาพถือเป็นโอกาสสนับสนุนนโยบาย Sport Tourism
โฆษกรัฐบาล เผย “นายกฯ” ชื่นชมทีมรักบี้ไทย ทำผลงานยอดเยี่ยมคว้าชัยชนะในรายการ Asia Rugby Sevens Trophy 2021 ที่ไทยเป็นเจ้าภาพถือเป็นโอกาสสนับสนุนนโยบาย Sport Tourism
วันนี้ (13 เมษายน 2565) นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม แสดงความยินดีกับทีมรักบี้ไทยทั้ง 2 ทีม ที่สร้างผลงานยอดเยี่ยมในการแข่งขันรักบี้ 7 คน ชิงแชมป์เอเชีย ในรายการ Asia Rugby Sevens Trophy 2021 (แข่งขันในปี 2022) ซึ่งประเทศไทยเป็นเจ้าภาพจัดการแข่งขัน ณ สนามสุระกุล จังหวัดภูเก็ต ระหว่างวันที่ 9 – 10 เมษายน 2565 ที่ผ่านมา สร้างรอยยิ้มและความภาคภูมิใจให้แก่คนไทยทั้งประเทศ โดยทีมรักบี้หญิงไทยคว้าแชมป์เอเชียมาครองได้สำเร็จ เอาชนะทีมคู่แข่งจากสหรัฐอาหรับเอมิเรตส์ในรอบชิงชนะเลิศ ทำคะแนนนำคู่แข่งขันในครึ่งแรกออกไป 17 – 0 จุด และยังคงโชว์ฟอร์มได้อย่างยอดเยี่ยมในครึ่งหลัง ทำให้สามารถเอาชนะทีมคู่แข่งไปได้ 22 – 5 จุด คว้าแชมป์มาครองได้สำเร็จตามเป้าหมาย โดยเสียเพียง 1 ทรัยตลอดการแข่งขันทั้งรายการ ด้านทีมรักบี้ชายไทยก็ได้รางวัลติดมือ คว้าแชมป์อันดับ 3 มาครอง โดยเอาชนะไต้หวันไป 21 – 5 จุด
นายธนกร กล่าวว่า นายกฯ ชื่นชมนักกีฬาทุกคนที่สร้างผลงานได้อย่างยอดเยี่ยมในการแข่งขันครั้งนี้ ซึ่งต้องใช้วินัย ความมุ่งมั่น ความพยายามในการฝึกซ้อมอย่างหนัก และความสามัคคี จึงประสบผลสำเร็จอย่างที่ตั้งใจ พร้อมทั้งส่งกำลังใจให้ทีมนักกีฬาทุกคน โดยขอให้มุ่งมั่นฝึกซ้อมและเรียนรู้จากความผิดพลาด เพื่อสร้างผลงานที่ดียิ่งขึ้นในครั้งต่อไป นอกจากนี้ นายกรัฐมนตรีขอบคุณทีมงานทุกคนที่ทุ่มเททำงานอย่างหนักอยู่เบื้องหลังความสำเร็จในครั้งนี้ ถือเป็นความสำเร็จที่สร้างความภาคภูมิใจให้กับคนไทยทั้งประเทศ สร้างชื่อเสียงและย้ำศักยภาพด้านกีฬาของประเทศไทยในวงการกีฬาระดับนานาชาติ นอกจากประเทศไทยจะเป็นเจ้าภาพจัดการแข่งขันรักบี้ 7 คน ชิงแชมป์เอเชียในครั้งนี้แล้ว ประเทศไทยยังเป็นเจ้าภาพจัดการประชุมใหญ่ของสหพันธ์รักบี้แห่งเอเชีย ซึ่งกิจกรรมทั้งหมดนนี้อยู่ภายใต้มาตรการป้องกันโควิด-19 อย่างเคร่งครัด เป็นการจัดการแข่งขันที่ถือว่าประสบความสำเร็จ ได้รับคำชื่นชมจากสหพันธ์รักบี้แห่งเอเชียในเรื่องการจัดการที่ยอดเยี่ยม อีกทั้งยังเป็นการดำเนินการตามนโยบายการท่องเที่ยวเชิงกีฬา (Sport Tourism) ของรัฐบาล ที่ผลักดันและสนับสนุนให้ปรับตัวและจัดกิจกรรมท่องเที่ยวเชิงกีฬาวิถีใหม่ ที่ให้ความสำคัญทั้งเรื่องความปลอดภัยด้านสาธารณสุข รับผิดชอบต่อสิ่งแวดล้อมและชุมชนภายใต้แนวคิด BCG
“นายกฯ ขอบคุณหน่วยงานที่เกี่ยวข้องทุกภาคส่วน ทั้งภาครัฐและเอกชนที่ร่วมกันเป็นเจ้าภาพจัดการแข่งขันและการประชุมดังกล่าว ซึ่งประสบความสำเร็จด้วยดี และเป็นการแสดงให้นานาชาติเห็นถึงศักยภาพและความพร้อมของไทย เป็นต้นแบบในการจัดการแข่งขันกีฬาอื่นๆ และเป็นโอกาสต่อยอดศักยภาพของไทยในการเป็นเจ้าภาพจัดการแข่งขันกีฬาระดับโลกในอนาคต” นายธนกรฯ กล่าว

ที่มา : https://www.thaigov.go.th/news/contents/details/53590