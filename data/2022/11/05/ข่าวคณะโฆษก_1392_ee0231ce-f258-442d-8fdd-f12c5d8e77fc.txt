รัฐบาลไทย-ข่าวทำเนียบรัฐบาล-โฆษกรัฐบาลเผย “นายกฯ” ห่วงสุขภาพจิตวัยรุ่น กำชับหน่วยงานที่เกี่ยวข้องเฝ้าระวัง ขอผู้ปกครองอย่าปิดบังข้อมูล ปกป้องลูกหลานในทางที่ผิด ชี้ใช้โอกาสปีใหม่ไทยกระชับสัมพันธ์ครอบครัว


วันจันทร์ที่ 11 เมษายน 2565
พิมพ์
โฆษกรัฐบาลเผย “นายกฯ” ห่วงสุขภาพจิตวัยรุ่น กำชับหน่วยงานที่เกี่ยวข้องเฝ้าระวัง ขอผู้ปกครองอย่าปิดบังข้อมูล ปกป้องลูกหลานในทางที่ผิด ชี้ใช้โอกาสปีใหม่ไทยกระชับสัมพันธ์ครอบครัว
โฆษกรัฐบาลเผย “นายกฯ” ห่วงสุขภาพจิตวัยรุ่น กำชับหน่วยงานที่เกี่ยวข้องเฝ้าระวัง ขอผู้ปกครองอย่าปิดบังข้อมูล ปกป้องลูกหลานในทางที่ผิด ชี้ใช้โอกาสปีใหม่ไทยกระชับสัมพันธ์ครอบครัว
วันที่ 11 เมษายน 2565 นายธนกร วังบุญคงชนะ โฆษกประจำสำนักนายกรัฐมนตรีเปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหมแสดงความกังวลเป็นห่วงสุขภาพจิตวัยรุ่น จากสถานการณ์ปัจจุบันพบว่ามีวัยรุ่นได้ลงมือก่อเหตุกระทำความรุนแรงต่อบุคคลที่ใกล้ชิดในครอบครัว รวมถึงการฆ่าบุพการี ซึ่งเป็นเรื่องที่หดหู่บันทอนความรู้สึกของคนไทยทั้งประเทศเป็นอย่างมาก กำชับหน่วยงานที่เกี่ยวข้องติดตามปัญหา ตรวจสอบสาเหตุแรงจูงใจการก่อเหตุอย่างใกล้ชิด
นายธนกรฯ กล่าวว่า วัยรุ่นเป็นช่วงวัยที่สำคัญของชีวิต การเปลี่ยนแปลงของสังคม และสิ่งแวดล้อมที่อยู่รอบตัววัยรุ่น ทำให้วัยรุ่นมีความเครียด และบางครั้งไม่สามารถปรับตัวให้เผชิญกับปัญหาที่เกิดขึ้นได้ หากวัยรุ่นมีความเครียดสะสมในระดับที่มากเกินไปจะส่งผลกระทบทางด้านลบต่อปัญหาสุขภาพกาย ทำให้รู้สึกเครียด กังวล ซึมเศร้า ท้อแท้ หมดหวัง สับสนฟุ้งซ่าน เซ็ง กลัว ระแวง หงุดหงิดหรือครึกครื้น อารมณ์เปลี่ยนแปลงง่าย รู้สึกไร้คุณค่าในตนเอง หรือคิดว่าตนเองเป็นภาระของผู้อื่น มองเห็นแต่ความผิดพลาดของตนเอง ทำให้ขาดประสิทธิภาพในการควบคุมตัวเอง ขาดการยับยั้งชั่งใจ ไม่รู้จักผิดชอบชั่วดี ลงมือกระทำใดลงไปเพียงเพราะอารมณ์ชั่ววูบ นอกจากนี้ การคบเพื่อน รวมถึงการใช้สารเสพติด ก็มีผลต่อสุขภาพจิตของวัยรุ่นด้วย
“นายกรัฐมนตรีฝากเตือนไปยังเยาวชน อย่าเก็บความรู้สึกไว้คนเดียว พยายามปรึกษาพูดคุยกับคนที่ไว้ใจ หรือบุคคลที่มีความน่าเชื่อถือสามารถแนะนำได้อย่างถูกต้อง ขอให้คิดไตร่ตรองอย่างมีสติ อย่าให้อารมณ์ครอบงำ จนนำไปสู่การก่อเหตุเกิดการสูญเสียชีวิต พรากบุคคลอันเป็นที่รักให้จากไปอย่างไม่มีวันกลับมาอีก พร้อมกับกำชับให้เจ้าหน้าที่ของรัฐ โดยเฉพาะส่วนท้องถิ่นซึ่งใกล้ชิดกับประชาชนในพื้นที่คอยสอดส่อง เฝ้าระวังดูแลพฤติกรรมเยาวชนกลุ่มเสี่ยงที่อาจจะก่อเหตุรุนแรง และฝากเตือนไปยังผู้ปกครอง หากลูกหลานมีอาการไม่ปกติ ส่อไปในทิศทางที่รุนแรง ชอบทำร้ายบุคคลในครอบครัว ให้รีบแจ้งเจ้าหน้าของรัฐที่ท่านสะดวก อย่าปกปิดข้อมูล ปกป้องลูกหลานในทางที่ผิด และใช้โอกาสเทศกาลสงกรานต์ปีใหม่ไทยวันหยุดยาวที่ครอบครัวจะได้ใช้เวลาร่วมกันกระชับความสัมพันธ์ตามวิถีไทยซึ่งตรงกับวันครอบครัว 14 เมษายน ด้วย” นายธนกรกล่าว

ที่มา : https://www.thaigov.go.th/news/contents/details/53494