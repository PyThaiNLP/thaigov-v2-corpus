รัฐบาลไทย-ข่าวทำเนียบรัฐบาล-โฆษกรัฐบาล เผย “มท.1” เด้งรับลูกข้อสั่งการ “นายกฯ” เดินหน้ารับมือสถานการณ์น้ำ ปภ.-กทม. ร่วมติดตั้งเครื่องสูบน้ำจำนวน 18 เครื่อง 14 จุดสำคัญในกรุงเทพฯ เร่งระบายน้ำ บรรเทาสถานการณ์


วันอังคารที่ 9 สิงหาคม 2565
พิมพ์
โฆษกรัฐบาล เผย “มท.1” เด้งรับลูกข้อสั่งการ “นายกฯ” เดินหน้ารับมือสถานการณ์น้ำ ปภ.-กทม. ร่วมติดตั้งเครื่องสูบน้ำจำนวน 18 เครื่อง 14 จุดสำคัญในกรุงเทพฯ เร่งระบายน้ำ บรรเทาสถานการณ์
โฆษกรัฐบาล เผย “มท.1” เด้งรับลูกข้อสั่งการ “นายกฯ” เดินหน้ารับมือสถานการณ์น้ำ ปภ.-กทม. ร่วมติดตั้งเครื่องสูบน้ำจำนวน 18 เครื่อง 14 จุดสำคัญในกรุงเทพฯ เร่งระบายน้ำ บรรเทาสถานการณ์น้ำท่วมขังแล้ว
วันที่ 9 สิงหาคม 2565 นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า จากสถานการณ์ฝนตกอย่างต่อเนื่อง ช่วงระหว่างวันที่ 7-9 สิงหาคม 2565 ทำให้ทุกพื้นที่ทั่วประเทศไทยได้รับผลกระทบ เกิดฝนตกหนักถึงหนักมากบางพื้นที่ โดยเฉพาะในพื้นที่กรุงเทพมหานคร พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม พร้อมด้วย พลเอก อนุพงษ์ เผ่าจินดา รัฐมนตรีว่าการกระทรวงมหาดไทย สั่งการให้กรมป้องกันและบรรเทาสาธารณภัยสนับสนุนเครื่องสูบน้ำขับด้วยเครื่องยนต์ดีเซลติดตั้งบนเทรลเลอร์ลากจูงพร้อมอุปกรณ์ ขนาดท่อส่ง 14 นิ้ว อัตราสูบ 28,000 ลิตร/นาที ให้สำนักการระบายน้ำ กรุงเทพมหานคร ติดตั้งตามเขตต่าง ๆ ในพื้นที่กรุงเทพมหานคร จำนวน 18 เครื่อง 14 จุดสำคัญที่มีความเสี่ยงน้ำท่วมขัง เพื่อเร่งระบายน้ำ บรรเทาสถานการณ์น้ำท่วมขังแล้ว
โฆษกประจำสำนักนายกรัฐมนตรี กล่าวว่า นายกรัฐมนตรีขอให้ประชาชนติดตามการแจ้งเตือนจากส่วนราชการอย่างใกล้ชิด โดยเฉพาะประชาชนที่อาศัยอยู่ในพื้นที่เสี่ยง ขอให้เตรียมพร้อมรับมือกับสถานการณ์ ทั้งนี้ นายกรัฐมนตรีกำชับเจ้าหน้าที่ของรัฐ โดยเฉพาะส่วนท้องถิ่นให้ทำงานเชิงรุก เตรียมพร้อมแผนเผชิญเหตุ เร่งให้ความช่วยเหลือประชาชนในพื้นที่ที่รับผิดชอบ อย่าปล่อยให้ประชาชนได้รับความเดือดร้อน อะไรที่ช่วยได้อยู่ในอำนาจของท้องถิ่นให้รีบดำเนินการ ในส่วนของผู้ว่าราชการจังหวัดขอให้สนับสนุนการทำงานของท้องถิ่นอย่างบูรณาการ สำหรับกองทัพ ขอให้เตรียมกำลังพล พร้อมยุทโธปกรณ์ ออกให้ความช่วยเหลือประชาชนรวมทั้งให้การสนับสนุนการปฏิบัติงานต่าง ๆ ตามคำร้องขอ เพื่อคลี่คลายสถานการณ์บรรเทาความเดือดร้อนให้กับประชาชน ซึ่งเป็นไปตามเจตนารมณ์ในการเป็นที่พึ่งของประชาชนทุกโอกาส ควบคู่กับการทำความดีเพื่อสังคม
“รัฐบาลเข้าใจถึงความเดือดร้อนของพี่น้องประชาชนทุกคน พร้อมยืนยันจะให้ความช่วยเหลือทุกปัญหาเพื่อบรรเทาความเดือดร้อนประชาชนอย่างดีที่สุด โดยเฉพาะปัญหาน้ำท่วมซึ่งเป็นปัญหาประจำทุกปี ในส่วนของการฟื้นฟูเยียวยาได้สั่งการให้เร่งดำเนินการ เพื่อให้การช่วยเหลือ ให้ประชาชนกลับมาใช้ชีวิตได้ตามปกติโดยเร็วที่สุด” นายธนกรฯ ย้ำ

ที่มา : https://www.thaigov.go.th/news/contents/details/57792