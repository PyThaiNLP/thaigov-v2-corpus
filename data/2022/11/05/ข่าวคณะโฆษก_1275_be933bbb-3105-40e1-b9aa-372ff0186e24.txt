รัฐบาลไทย-ข่าวทำเนียบรัฐบาล-ครม.อนุมัติหลักการร่างกฎกระทรวงกำหนดตำแหน่งเจ้าหน้าที่ของรัฐผู้มีอำนาจมีคำสั่งให้เปิดเผยข้อมูลข่าวสารตามมาตรา 15 แห่งพระราชบัญญัติข้อมูลข่าวสารของราชการ


วันอังคารที่ 22 มีนาคม 2565
พิมพ์
ครม.อนุมัติหลักการร่างกฎกระทรวงกำหนดตำแหน่งเจ้าหน้าที่ของรัฐผู้มีอำนาจมีคำสั่งให้เปิดเผยข้อมูลข่าวสารตามมาตรา 15 แห่งพระราชบัญญัติข้อมูลข่าวสารของราชการ
ครม.อนุมัติหลักการร่างกฎกระทรวงกำหนดตำแหน่งเจ้าหน้าที่ของรัฐผู้มีอำนาจมีคำสั่งให้เปิดเผยข้อมูลข่าวสารตามมาตรา 15 แห่งพระราชบัญญัติข้อมูลข่าวสารของราชการ
วันที่ 22 มีนาคม 2565 น.ส.ไตรศุลี ไตรสรณกุล รองโฆษกประจำสำนักนายกรัฐมนตรีกล่าวว่า คณะรัฐมนตรี (ครม.) อนุมัติหลักการร่างกฎกระทรวงกำหนดตำแหน่งเจ้าหน้าที่ของรัฐผู้มีอำนาจมีคำสั่งให้เปิดเผยข้อมูลข่าวสารตามมาตรา 15 แห่งพระราชบัญญัติข้อมูลข่าวสารของราชการ พ.ศ. 2540 พ.ศ. .... ตามที่สำนักงานปลัดสำนักนายกรัฐมนตรีเสนอ ซึ่งเป็นการปรับปรุงการกำหนดตำแหน่งเจ้าหน้าที่ของรัฐผู้มีอำนาจมีคำสั่งให้เปิดเผยข้อมูลข่าวสารตามมาตรา 15 แห่งพระราชบัญญัติข้อมูลข่าวสารของราชการ ซึ่งเป็นข้อมูลข่าวสารที่หน่วยงานของรัฐหรือเจ้าหน้าที่ของรัฐอาจมีคำสั่งไม่ให้เปิดเผย หากเปิดเผยจะก่อให้เกิดความเสียหายต่อความมั่นคง ความสัมพันธ์ระหว่างประเทศ หรือเศรษฐกิจของประเทศ เป็นต้น ให้สอดคล้องกับการเปลี่ยนแปลงระดับตำแหน่งของเจ้าหน้าที่ของรัฐในปัจจุบัน
ทั้งนี้ตามเดิมกำหนดให้ข้าราชการที่ดำรงตำแหน่งตั้งแต่ระดับ 6 ขึ้นไป เป็นผู้มีอำนาจมีคำสั่งให้เปิดเผยข้อมูลข่าวสารฯ เปลี่ยนเป็น ให้ข้าราชการที่ดำรงตำแหน่งประเภททั่วไประดับชำนาญงาน ซึ่งปฏิบัติหน้าที่หัวหน้างานประเภทวิชาการระดับชำนาญการ ประเภทอำนวยการ ประเภทบริหาร หรือเทียบเท่ากับตำแหน่งดังกล่าวขึ้นไป เป็นผู้มีอำนาจมีคำสั่งให้เปิดเผยข้อมูลข่าวสารฯ เพิ่มหน่วยงานและกำหนดตำแหน่งข้าราชการฝ่ายปกครอง ข้าราชการสำนักงานศาลรัฐธรรมนูญ ผู้บริหารมหาวิทยาลัย ให้เป็นผู้มีอำนาจมีคำสั่งให้เปิดเผยข้อมูลข่าวสารฯ ซึ่งเดิมไม่ได้กำหนดไว้ และได้ตัดตำแหน่งปลัดสุขาภิบาลและประธานสภาตำบลออก เพื่อให้สอดคล้องกับการเปลี่ยนแปลงหน่วยงานปกครองส่วนท้องถิ่น

ที่มา : https://www.thaigov.go.th/news/contents/details/52817