รัฐบาลไทย-ข่าวทำเนียบรัฐบาล-"อนุชา" ยืนยันคนไทยได้ชมฟุตบอลยูโรครบทุกคู่ ดึงช่อง 3 พีพีทีวี และทรู ร่วมถ่ายทอดสด ไฟเขียวให้สื่อนำคลิปการแข่งขันไปเผยแพร่ต่อได้


วันเสาร์ที่ 19 มิถุนายน 2564
พิมพ์
"อนุชา" ยืนยันคนไทยได้ชมฟุตบอลยูโรครบทุกคู่ ดึงช่อง 3 พีพีทีวี และทรู ร่วมถ่ายทอดสด ไฟเขียวให้สื่อนำคลิปการแข่งขันไปเผยแพร่ต่อได้
"อนุชา" ยืนยันคนไทยได้ชมฟุตบอลยูโรครบทุกคู่ ดึงช่อง 3 พีพีทีวี และทรู ร่วมถ่ายทอดสด ไฟเขียวให้สื่อนำคลิปการแข่งขันไปเผยแพร่ต่อได้
นายอนุชา นาคาศัย รัฐมนตรีประจำสำนักนายกรัฐมนตรี เปิดเผยว่า ตามที่ พล.อ.ประยุทธ์ จันทร์โอชา  นายกรัฐมนตรี มีดำริมอบความสุขให้ประชาชน โดยสั่งการมายังตนให้หาแนวทางการถ่ายทอดสดฟุตบอล ยูโร 2020 จนเกิดความร่วมมือ การสนับสนุน การประสานงานร่วมกันระหว่างรัฐบาล นายโกมล จึงรุ่งเรืองกิจ ประธานบริหาร บริษัท ซัมมิทฟุตแวร์ จำกัด และกรมประชาสัมพันธ์ โดย NBT2HD ช่อง 2 ที่เป็นสื่อกลางในการรับลิขสิทธิ์ถ่ายทอดสดการแข่งขันให้ประชาชนคนไทยได้ชมกัน นับตั้งแต่วันเปิดสนามจนถึงเมื่อคืนวันที่ 18 มิ.ย. ทางช่อง NBT2HD และทรู คอร์ปอเรชั่น ได้ร่วมกันถ่ายทอดสดมาแล้ว 21 คู่ จากทั้งหมด 51 คู่  ซึ่งจากนี้ไปในแต่ละวันจะมีคู่ที่ช่วงเวลาของแข่งขันตรงกัน
รัฐมนตรีประจำสำนักนายกรัฐมนตรี กล่าวต่อว่า เพื่อให้เป็นไปตามคำมั่นสัญญาที่ตนได้ให้ไว้ตั้งแต่วันแถลงข่าว ที่ว่าคนไทยต้องได้ดูฟุตบอลยูโร 2020 ทุกคู่ทุกแมตช์ นั้น ตนได้หารือกับภาคเอกชนที่พร้อมสนับสนุนการถ่ายทอดสดฟุตบอลยูโร คู่ขนานไปกับช่อง NBT แล้ว เริ่มจากวันที่ 20 มิ.ย.นี้ ตารางการแข่งขันมีคู่ที่ชนกันอยู่ในช่วงเวลา 23.00 น.  ก็คือ อิตาลี-เวลล์ และสวิตเซอร์แลนด์- ตุรกี นอกจากนี้ไปวันถัดๆ ไป ก็ยังมีอีกหลายคู่ที่ช่วงเวลาเตะชนกัน โดยได้รับความสนับสนุนจากสถานีวิทยุโทรทัศน์ไทยทีวีสีช่อง 3 และ PPTV36 ร่วมกันถ่ายทอดสดการแข่งขันฟุตบอลยูโรในครั้งนี้คู่ขนานไปกับช่อง NBT2HD ถือเป็นการรับประกันความสุขของคนไทยในช่วงนี้แน่นอน ขอให้พี่น้องประชาชนมีความสุข สัญญาว่าจะพยายามอย่างเต็มที่ให้ทุกคนมีความสุขไปกับกีฬาฟุตบอล ขอให้คนไทยเห็นถึงความตั้งใจของนายกรัฐมนตรีและรัฐบาล ที่อยากเห็นคนไทยมีความสุข อยากเห็นทุกคนมีรอยยิ้ม มีเสียงหัวเราะ และสนุกไปกับการดูฟุตบอลเพื่อผ่อนคลายในช่วงนี้
ทั้งนี้ สื่อมวลชนทุกช่องที่จะนำคลิปการแข่งขันหรือฟุตเทจคู่ที่ได้แข่งขันเสร็จสิ้นแล้วไปใช้ในการนำเสนอข่าวตามช่องของตนนั้น สามารถติดต่อประสานงานไปได้ที่ทางช่อง NBT ได้ตั้งแต่วันนี้เป็นต้นไป โดยการนำไปใช้จะต้องเป็นไปตามที่ทางยูฟ่ากำหนดไว้เท่านั้น
-----------------------------------

ที่มา : https://www.thaigov.go.th/news/contents/details/42872