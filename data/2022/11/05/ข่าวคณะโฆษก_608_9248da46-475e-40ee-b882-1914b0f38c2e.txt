รัฐบาลไทย-ข่าวทำเนียบรัฐบาล-โฆษกรัฐบาลแจง นายกฯ มุ่งเน้นการเข้าถึงโอกาสอย่างเสมอภาค ชี้คนวิจารณ์ตัดเพียงบางช่วงบางตอนของคำกล่าวทั้งหมดจนทำให้คนเข้าใจผิด


วันอาทิตย์ที่ 5 ธันวาคม 2564
พิมพ์
โฆษกรัฐบาลแจง นายกฯ มุ่งเน้นการเข้าถึงโอกาสอย่างเสมอภาค ชี้คนวิจารณ์ตัดเพียงบางช่วงบางตอนของคำกล่าวทั้งหมดจนทำให้คนเข้าใจผิด
โฆษกรัฐบาลแจง นายกฯ มุ่งเน้นการเข้าถึงโอกาสอย่างเสมอภาค ชี้คนวิจารณ์ตัดเพียงบางช่วงบางตอนของคำกล่าวทั้งหมดจนทำให้คนเข้าใจผิด
วันที่ 5 ธ.ค. 64 นายธนกร วังบุญคงชนะ โฆษกประจำสำนักนายกรัฐมนตรี เปิดเผยถึงกรณีที่มีคลิปคำกล่าวของ พล.อ.ประยุทธ์ จันทร์โอชา นายกรัฐมนตรี และ รมว.กลาโหม ในพิธีส่งมอบสิทธิโครงการบ้านเช่าสำหรับผู้มีรายได้น้อย โครงการบ้านเคหะสุขประชาร่มเกล้า เมื่อวันศุกร์ที่ผ่านมา เผยแพร่ในสื่อต่าง ๆ และมีผู้นำไปผู้วิพากษ์วิจารณ์ให้เกิดความเสียหาย ว่า คลิปดังกล่าวนั้นเป็นการตัดเพียงบางช่วงบางตอนของคำกล่าวทั้งหมดที่มีความยาว 12 นาที ของนายกรัฐมนตรี ซึ่งแท้จริงแล้วนายกรัฐมนตรีต้องการยกตัวอย่างให้เห็นถึงความเท่าเทียม ที่มีนัยถึง "การเข้าถึงโอกาสอย่างเสมอภาค (Equity)" ซึ่งเป็นเป้าหมายของรัฐบาลนี้ ความเสมอภาคคือการที่ทุกคนไม่ว่าจะมีฐานะอย่างไรต้องมีโอกาสเท่ากันที่จะเข้าถึงบริการของภาครัฐและสาธารณูปโภคพื้นฐาน นายกรัฐมนตรีไม่ได้หมายความว่า คนที่มีรายได้น้อยกว่าจะขึ้นทางด่วนไม่ได้ แต่ต้องการสื่อสารว่าทุกคนมีทางเลือกในการเดินทาง ไม่ว่าจะเป็นทางด่วนหรือทางปกติ อย่างไรก็ตามหากทุกคนขึ้นทางด่วนทั้งหมดอาจจะทำให้การจราจรข้างบนแออัดและเกิดความไม่สะดวก ดังนั้นจึงอาจเลือกใช้เส้นทางปกติได้ ขณะเดียวกันหากผู้ที่มีกำลังทรัพย์มากกว่าเห็นว่าเส้นทางปกติสะดวกกว่าก็สามารถเลือกเดินทางได้เช่นกัน
นายธนกร กล่าวว่า คลิปที่มีการเผยแพร่ในสื่อออนไลน์นี้มีข้อสังเกตว่าเกิดจากผู้ที่ไม่หวังดีเลือกตัดมาและเขียนข้อความวิพากษ์วิจารณ์ทำให้ผู้ที่ไม่ได้ติดตามข่าวหรือคำกล่าวทั้งหมดเกิดความเข้าใจผิดไปด้วย โดยขอยืนยันว่านายกรัฐมนตรีไม่ได้มีเจตนาที่จะสื่อสารแบบที่มีการนำเสนอกัน และพร้อมรับฟังความคิดเห็นของทุกฝ่ายเสมอ พร้อมย้ำว่าอยากให้สังคมใช้วิจารณญาณในการเสพข่าวหรือข้อมูลในโลกออนไลน์เพราะหากตีความหรือตัดสินใจอย่างรวดเร็วโดยไม่ทราบถึงรายละเอียดทั้งหมด อาจเกิดความสับสนและไม่เป็นผลดีเลย  ขอให้เข้าใจความมุ่งมั่นและตั้งใจของนายกฯในการทำงานเพื่อประเทศชาติและประชาชน
---------------------

ที่มา : https://www.thaigov.go.th/news/contents/details/49120