รัฐบาลไทย-ข่าวทำเนียบรัฐบาล-ครม.เคาะ! ลดภาษีสรรพสามิตน้ำมันที่ใช้ผลิตไฟฟ้าเหลือศูนย์ ช่วยบรรเทาภาระค่าไฟฟ้าให้ประชาชน 6 เดือน


วันอังคารที่ 8 มีนาคม 2565
พิมพ์
ครม.เคาะ! ลดภาษีสรรพสามิตน้ำมันที่ใช้ผลิตไฟฟ้าเหลือศูนย์ ช่วยบรรเทาภาระค่าไฟฟ้าให้ประชาชน 6 เดือน
ครม.เคาะ! ลดภาษีสรรพสามิตน้ำมันที่ใช้ผลิตไฟฟ้าเหลือศูนย์ ช่วยบรรเทาภาระค่าไฟฟ้าให้ประชาชน 6 เดือน
นางสาวรัชดา ธนาดิเรก รองโฆษกประจำสำนักนายกรัฐมนตรี เปิดเผยหลังการประชุมคณะรัฐมนตรี (ครม.) เมื่อวันที่ 8 มีนาคม 2565 ว่า ครม.อนุมัติปรับลดอัตราภาษีสรรพสามิตสินค้าน้ำมันดีเซลที่มีปริมาณกำมะถันเกินและไม่เกินร้อยละ 0.005 โดยน้ำหนัก หรือน้ำมันดีเซล บี0 และน้ำมันเตาที่ใช้ในการผลิตกระแสไฟฟ้าและขายไฟฟ้าทั้งหมดให้แก่การไฟฟ้าฝ่ายผลิตแห่งประเทศไทย (กฟผ.) โดยกำหนดให้จัดเก็บภาษีสรรพสามิตในอัตราศูนย์ มีผลบังคับใช้จนถึงวันที่ 15 กันยายน 2565 เพื่อลดต้นทุนการผลิตไฟฟ้าของ กฟผ.เป็นระยะเวลา 6 เดือน ซึ่งจะเป็นการบรรเทาภาระค่าไฟฟ้าให้กับประชาชนทั่วประเทศ ทั้งนี้ การผลิตกระแสไฟฟ้าของไทยในปัจจุบันกว่าร้อยละ 60 ผลิตจากก๊าซธรรมชาติ (NG) แต่ราคาก๊าซธรรมชาติในตลาดโลกปรับตัวสูงขึ้นอย่างต่อเนื่อง ประกอบกับค่าเงินบาทที่อ่อนค่าลงส่งผลให้ต้นทุนการผลิตกระแสไฟฟ้าเพิ่มขึ้น จึงจำเป็นต้องใช้น้ำมันดีเซล (บี0) และน้ำมันเตามาเป็นเชื้อเพลิงทดแทนก๊าซธรรมชาติ
นางสาวรัชดากล่าวด้วยว่า การปรับลดภาษีสรรพสามิตสินค้าน้ำมันและผลิตภัณฑ์น้ำมันครั้งนี้ จะเป็นประโยชน์อย่างยิ่งในการช่วยลดต้นทุนในการผลิตไฟฟ้า ซึ่งจะส่งผลให้ประชาชนมีภาระค่าไฟฟ้าลดลงประมาณ 1 – 1.50 บาทต่อหน่วย อีกทั้งการผลิตสินค้าอุปโภคบริโภคในภาคอุตสาหกรรมจะมีต้นทุนการผลิตที่ลดลงด้วย เนื่องจากภาระค่าไฟฟ้าที่ลดลง
------------------

ที่มา : https://www.thaigov.go.th/news/contents/details/52313