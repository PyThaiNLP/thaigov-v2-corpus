รัฐบาลไทย-ข่าวทำเนียบรัฐบาล-CAAT ประกาศมาตรการเพิ่มเติมกรณีการเดินทางออกนอกพื้นที่ Sandbox


วันเสาร์ที่ 24 กรกฎาคม 2564
CAAT ประกาศมาตรการเพิ่มเติมกรณีการเดินทางออกนอกพื้นที่ Sandbox
สำนักงานการบินพลเรือนแห่งประเทศไทย (CAAT) ออกประกาศเพิ่มเติมเน้นย้ำแนวปฏิบัติสำหรับสายการบิน ให้ครอบคลุมการตรวจสอบผู้โดยสารที่เดินทางเข้ามายังประเทศไทยภายใต้โครงการนำร่องด้านการท่องเที่ยว (Sandbox) และต้องการเดินทางออกจากพื้นที่
สำนักงานการบินพลเรือนแห่งประเทศไทย (CAAT) ออกประกาศเพิ่มเติมเน้นย้ำแนวปฏิบัติสำหรับสายการบิน ให้ครอบคลุมการตรวจสอบผู้โดยสารที่เดินทางเข้ามายังประเทศไทยภายใต้โครงการนำร่องด้านการท่องเที่ยว (Sandbox) และต้องการเดินทางออกจากพื้นที่ ประกาศเมื่อวันที่ 23 กรกฎาคม พ.ศ. 2564 และมีผลตั้งแต่วันที่ 24 กรกฎาคม พ.ศ. 2564 เป็นต้นไป
เมื่อวันที่ 18 กรกฎาคม พ.ศ. 2564 ที่ผ่านมา CAAT ได้ออกประกาศเรื่องแนวปฏิบัติสำหรับผู้ดำเนินการสนามบินและผู้ดำเนินการเดินอากาศในเส้นทางการบินภายในประเทศในระหว่างสถานการณ์การแพร่ระบาดของโรคติดเชื้อไวรัสโคโรนา 2019 (โควิด - 19) (ฉบับที่ 3) ซึ่งในประกาศได้กำหนดแนวปฏิบัติสำหรับสนามบินและสายการบินที่ยังคงให้บริการได้ในช่วงเวลานี้ โดยในข้อ 6 (3) มีใจความสำคัญคือ ให้สายการบินตรวจสอบเอกสารสำคัญของผู้โดยสารก่อนออกบัตรโดยสาร ตามมาตรการป้องกันโรคของจังหวัดปลายทางอย่างเคร่งครัด หากตรวจสอบแล้วพบว่าเอกสารไม่ถูกต้องหรือไม่ครบถ้วน อาจพิจารณาระงับการออกบัตรโดยสารแก่ผู้โดยสารนั้น
ล่าสุด เพื่อยกระดับการดำเนินมาตรการเฝ้าระวังป้องกันโรคให้รัดกุมมากขึ้น โดยเฉพาะมาตรการสำหรับกรณีผู้โดยสารที่เข้ามาประเทศไทยภายใต้โครงการนำร่องด้านการท่องเที่ยว (Sandbox) และต้องการเดินทางออกจาก Sandbox ไปยังจังหวัดอื่นภายในประเทศ CAAT จึงออกประกาศเรื่องแนวปฏิบัติสำหรับผู้ดำเนินการสนามบินและผู้ดำเนินการเดินอากาศในเส้นทางการบินภายในประเทศในระหว่างสถานการณ์การแพร่ระบาดของโรคติดเชื้อไวรัสโคโรนา 2019 (โควิด - 19) (ฉบับที่ 4) โดยให้ยกเลิกความข้อ 6 (3) ในประกาศฉบับที่ 3 และให้ใช้ความต่อไปนี้แทน
“(3) ก่อนออกบัตรโดยสาร ให้ผู้ดำเนินการเดินอากาศตรวจสอบเอกสารสำคัญของผู้โดยสารตามมาตรการป้องกันโรคของจังหวัดปลายทางอย่างเคร่งครัด และในกรณีการเดินทางออกนอกพื้นที่จังหวัด นำร่องด้านการท่องเที่ยว (Sandbox) ไปยังพื้นที่จังหวัดอื่นภายในราชอาณาจักร หากตรวจสอบแล้วพบว่าเป็นผู้โดยสารที่เข้ามาในราชอาณาจักรภายใต้โครงการนำร่องด้านการท่องเที่ยว (Sandbox) ให้ตรวจสอบหลักฐานการพำนักอยู่ในพื้นที่จังหวัดนำร่องด้านการท่องเที่ยวให้เป็นไปตามมาตรการก่อนเดินทางออกจากราชอาณาจักรหรือเดินทางออกนอกพื้นที่จังหวัดนำร่องด้านการท่องเที่ยวไปยังพื้นที่จังหวัดอื่นภายในราชอาณาจักร หากเอกสารไม่ถูกต้องหรือไม่ครบถ้วน ให้ระงับการออกบัตรโดยสารแก่ผู้โดยสารนั้น โดยเงื่อนไขการเดินทางเข้า/ออกและมาตรการควบคุมโรคของแต่ละจังหวัดสามารถตรวจสอบได้จากเว็บไซต์อย่างเป็นทางการของศูนย์บริหารสถานการณ์โควิด - 19 กระทรวงมหาดไทย (ศบค.มท.) ที่ https://www.moicovid.com/”
โดยในวันที่ 24 กรกฎาคมเป็นต้นไป จะมีสายการบินบางกอกแอร์เวย์สทำการบินเส้นทาง ภูเก็ต-สมุย และสายการบินนกแอร์ทำการบินเส้นทาง ภูเก็ต-อู่ตะเภา โดย CAAT ได้ประสานกับสายการบินดังกล่าวแล้วเพื่อเน้นย้ำให้ตรวจสอบอย่างเข้มงวดและปฏิบัติตามมาตรการของรัฐบาลอย่างเคร่งครัดสำหรับผู้โดยสารที่มาจากโครงการ Sandbox ที่ต้องการเดินทางไปยังจังหวัดอื่นในประเทศไทย โปรดติดต่อสอบถามสายการบินก่อนการเดินทางเพื่อให้มั่นใจว่าได้จัดเตรียมเอกสารครบถ้วนก่อนการเดินทาง เพื่อให้การเดินทางเป็นไปอย่างราบรื่นต่อไป

ที่มา : https://www.thaigov.go.th/news/contents/details/44077