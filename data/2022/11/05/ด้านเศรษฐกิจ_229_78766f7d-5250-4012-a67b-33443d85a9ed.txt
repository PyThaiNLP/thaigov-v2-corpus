รัฐบาลไทย-ข่าวทำเนียบรัฐบาล-บริษัท รถไฟฟ้า ร.ฟ.ท. จำกัด ดำเนินการฝึกซ้อมแผนเผชิญเหตุขัดข้องกรณีต่าง ๆ ในระบบรถไฟฟ้าสายสีแดง


วันพฤหัสบดีที่ 1 กรกฎาคม 2564
บริษัท รถไฟฟ้า ร.ฟ.ท. จำกัด ดำเนินการฝึกซ้อมแผนเผชิญเหตุขัดข้องกรณีต่าง ๆ ในระบบรถไฟฟ้าสายสีแดง
บริษัท รถไฟฟ้า ร.ฟ.ท. จำกัด (รฟฟท.) ดำเนินการฝึกซ้อมแผนเผชิญเหตุขัดข้องกรณีต่าง ๆ ในระบบรถไฟฟ้าสายสีแดง เพื่อเตรียมความพร้อมก่อนเปิดให้ประชาชนทดลองใช้บริการในวันที่ 2 สิงหาคม 2564
นายสุเทพ พันธุ์เพ็ง กรรมการผู้อำนวยการใหญ่ บริษัท รถไฟฟ้า ร.ฟ.ท. จำกัด เปิดเผยว่า เพื่อเป็นการเตรียมความพร้อมก่อนเปิดให้ประชาชนได้ทดลองใช้บริการรถไฟฟ้าสายสีแดง ช่วงบางซื่อ-รังสิต และช่วงบางซื่อ-ตลิ่งชัน ตามกำหนดการในวันที่ 2 สิงหาคม 2564 นั้น บริษัทจึงได้ดำเนินการฝึกซ้อมแผนเผชิญเหตุขัดข้องกรณีต่างๆ และการจัดการเหตุการณ์ที่อาจเกิดขึ้นในระบบรถไฟฟ้าสายสีแดง ได้แก่ กรณีแขนรับไฟ  ( Pantograph ) ของขบวนรถไฟฟ้าเสีย กรณีขบวนรถไฟดีเซลรางไทยขอพ่วงหลุด , กรณีระบบห้ามล้อและระบบปรับอากาศของขบวนรถไฟฟ้าเสีย , กรณีขบวนรถไฟฟ้าเกิดเหตุเพลิงไหม้ , กรณีขบวนรถไฟฟ้าไม่ได้รับไฟฟ้าทั้งระบบ , การฝึกซ้อมกรณีขู่วางระเบิด และการตรวจพบวัตถุต้องสงสัย ณ สถานีบางซื่อ ทั้งนี้เชื่อมั่นว่าด้วยการดำเนินการดังกล่าว จะสามารถอำนวยความสะดวก และสร้างความปลอดภัยให้แก่ผู้โดยสารที่มาใช้บริการในช่วงทดลองใช้บริการรถไฟฟ้าสายสีแดง ช่วงบางซื่อ-รังสิต และช่วงบางซื่อ-ตลิ่งชัน ได้อย่างมีประสิทธิภาพ

ที่มา : https://www.thaigov.go.th/news/contents/details/43367