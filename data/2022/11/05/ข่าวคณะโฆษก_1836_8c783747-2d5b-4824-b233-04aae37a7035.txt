รัฐบาลไทย-ข่าวทำเนียบรัฐบาล-โฆษกรัฐบาลเผย นายกฯ เรียกประชุมด่วน รอง นรม. สุพัฒนพงษ์ และ รอง นรม. จุรินทร์ สั่งการร่วมบูรณาการการทำงานแก้ไขปัญหาวิกฤติพลังงานและราคาสินค้าเพื่อช่วยเหลือประชาชนเร่งด่วน


วันศุกร์ที่ 24 มิถุนายน 2565
โฆษกรัฐบาลเผย นายกฯ เรียกประชุมด่วน รอง นรม. สุพัฒนพงษ์ และ รอง นรม. จุรินทร์ สั่งการร่วมบูรณาการการทำงานแก้ไขปัญหาวิกฤติพลังงานและราคาสินค้าเพื่อช่วยเหลือประชาชนเร่งด่วน
โฆษกรัฐบาลเผย นายกฯ เรียกประชุมด่วน รอง นรม. สุพัฒนพงษ์ และ รอง นรม. จุรินทร์ สั่งการร่วมบูรณาการการทำงานแก้ไขปัญหาวิกฤติพลังงานและราคาสินค้าเพื่อช่วยเหลือประชาชนเร่งด่วน
วันนี้ (24 มิถุนายน 2565) เวลา 17.00 น. ณ ห้องทำงานนายกรัฐมนตรี ชั้น 2 ตึกไทยคู่ฟ้า ทำเนียบรัฐบาล พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม หารือข้อราชการร่วมกับ นายสุพัฒนพงษ์ พันธ์มีเชาว์ รองนายกรัฐมนตรี รัฐมนตรีว่าการกระทรวงพลังงาน นายจุรินทร์ ลักษณวิศิษฏ์ รองนายกรัฐมนตรีและรัฐมนตรีว่าการกระทรวงพาณิชย์ และเลขาธิการคณะกรรมการกฤษฎีกา เพื่อแก้ปัญหาเกี่ยวกับวิกฤตราคาพลังงานและราคาสินค้า นายธนกร วังบุญคงชนะ โฆษกประจำสำนักนายกรัฐมนตรีได้เปิดเผยสาระสำคัญ ดังนี้
นายกรัฐมนตรีห่วงใยการดำรงชีวิตของประชาชนท่ามกลางปัญหาราคาสินค้า และราคาพลังงาน ที่มีราคาสูงขึ้น จึงเชิญหน่วยงานที่เกี่ยวข้องเร่งหารือเพื่อร่วมมือกันแก้ไขปัญหา บรรเทาความเดือดร้อน และบรรเทาผลกระทบที่เกิดกับประชาชน
ทั้งนี้ นายกรัฐมนตรีได้สั่งการให้บูรณาการการทำงาน ร่วมแก้ไขปัญหาอย่างเร่งด่วน โดยได้สอบถามเลขาธิการคณะกรรมการกฤษฎีกา เพื่อทำความเข้าใจเกี่ยวกับข้อกฎหมายต่างๆ ที่ยังอาจมีความคลาดเคลื่อน เพื่อให้เกิดข้อสรุปร่วมที่เป็นประโยชน์กับประชาชนไทย ซึ่งทุกฝ่ายก็เข้าใจ พร้อมเดินหน้าช่วยเหลือประชาชนอย่างเร่งด่วน
“นายกรัฐมนตรีได้พูดคุยหารือกับรองนายกรัฐมนตรี/รัฐมนตรีว่าการกระทรวงพลังงาน และรองนายกรัฐมนตรี/รัฐมนตรีว่าการกระทรวงพาณิชย์ ร่วมกับเลขาธิการคณะกรรมการกฤษฎีกา ถึงแนวทางในการแก้ปัญหาในเรื่องพลังงาน โดยนำข้อกฎหมายต่าง ๆ มาพิจารณา เพื่อให้สามารถดำเนินการได้ โดยไม่มีปัญหาเกิดขึ้นภายหลัง ในการที่หากต้องเข้าไปแทรกแซงในห่วงโซ่ของการประกอบการของภาคธุรกิจเอกชน ซึ่งมีกฎหมายอยู่หลายฉบับที่อาจเป็นปัญหาในอนาคต หากไม่รอบคอบและอาจเกิดความเสียหายเกิดขึ้นในระยะยาว รวมทั้งเพื่อความชัดเจนในข้อกฎหมายการประกอบการธุรกิจ ของธุรกิจเอกชนทุกประเภทที่มีอยู่ในปัจจุบัน ทั้งนี้เพื่อแก้ปัญหาความเดือดร้อนของประชาชนให้ได้มากที่สุด”นายธนกรกล่าว

ที่มา : https://www.thaigov.go.th/news/contents/details/56117