รัฐบาลไทย-ข่าวทำเนียบรัฐบาล-กระทรวงการคลังยังอยู่ระหว่างการพิจารณาการดำเนิน “โครงการคนละครึ่ง ระยะที่ 4”


วันศุกร์ที่ 14 มกราคม 2565
พิมพ์
กระทรวงการคลังยังอยู่ระหว่างการพิจารณาการดำเนิน “โครงการคนละครึ่ง ระยะที่ 4”
ตามที่ได้มีกระแสข่าวว่าจะมีการเปิดรับลงทะเบียนเข้าร่วมโครงการคนละครึ่ง ระยะที่ 4 ในวันที่ 16 มกราคม 2565 โดยให้ประชาชนกลุ่มเก่าที่เคยได้รับสิทธิกดยืนยันสิทธิ และให้ประชาชนกลุ่มใหม่จำนวน 5 ล้านคน ลงทะเบียนเข้าร่วมโครงการนั้นไม่เป็นความจริง
นายพรชัย ฐีระเวช ผู้อำนวยการสำนักงานเศรษฐกิจการคลัง ในฐานะโฆษกกระทรวงการคลัง เปิดเผยว่า ตามที่ได้มีกระแสข่าวว่าจะมีการเปิดรับลงทะเบียนเข้าร่วมโครงการคนละครึ่ง ระยะที่ 4 ในวันที่ 16 มกราคม 2565 โดยให้ประชาชนกลุ่มเก่าที่เคยได้รับสิทธิกดยืนยันสิทธิ และให้ประชาชนกลุ่มใหม่จำนวน 5 ล้านคนลงทะเบียนเข้าร่วมโครงการนั้นไม่เป็นความจริง ขอให้ประชาชนอย่าหลงเชื่อ
โฆษกกระทรวงการคลัง ขอชี้แจงว่า ขณะนี้กระทรวงการคลังยังอยู่ระหว่างการพิจารณารายละเอียดการดำเนินโครงการคนละครึ่ง ระยะที่ 4 อาทิ จำนวนสิทธิที่จะเข้าร่วมโครงการ วันแรกที่จะเปิดรับลงทะเบียนซึ่งเบื้องต้นคาดว่าจะสามารถเปิดรับลงทะเบียนได้ในช่วงกลางเดือนกุมภาพันธ์ 2565 และสำหรับวันเริ่มใช้สิทธิโครงการคาดว่าจะอยู่ช่วงปลายเดือนกุมภาพันธ์ 2565 เป็นต้น ดังนั้น ขอให้ทุกท่านติดตามข้อมูลข่าวสารที่เกี่ยวข้องกับรายละเอียดโครงการคนละครึ่ง ระยะที่ 4 ผ่านช่องทางการประชาสัมพันธ์ต่างๆ ของกระทรวงการคลังต่อไป
สำนักงานเศรษฐกิจการคลัง halfhalf@fpo.go.th
ธนาคารกรุงไทย จำกัด (มหาชน) โทร. 02-111-1122 (ตลอด 24 ชั่วโมง)

ที่มา : https://www.thaigov.go.th/news/contents/details/50551