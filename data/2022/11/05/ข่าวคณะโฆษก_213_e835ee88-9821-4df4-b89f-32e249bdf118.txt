รัฐบาลไทย-ข่าวทำเนียบรัฐบาล-นายกรัฐมนตรีสั่ง สคบ. ทำงานเชิงรุก ตรวจสอบรายการขายสินค้าผ่านทีวี กำชับ อย. รวมถึงหน่วยงานดูแลมาตรฐานผลิตภัณฑ์สินค้าติดตามคุณภาพไม่ให้กระทบสุขภาพประชาชน


วันพุธที่ 8 กันยายน 2564
พิมพ์
นายกรัฐมนตรีสั่ง สคบ. ทำงานเชิงรุก ตรวจสอบรายการขายสินค้าผ่านทีวี กำชับ อย. รวมถึงหน่วยงานดูแลมาตรฐานผลิตภัณฑ์สินค้าติดตามคุณภาพไม่ให้กระทบสุขภาพประชาชน
นายกรัฐมนตรีสั่ง สคบ. ทำงานเชิงรุก ตรวจสอบรายการขายสินค้าผ่านทีวี กำชับ อย. รวมถึงหน่วยงานดูแลมาตรฐานผลิตภัณฑ์สินค้าติดตามคุณภาพไม่ให้กระทบสุขภาพประชาชน
วันที่ 8 ก.ย. 2564 น.ส.ไตรศุลี ไตรสรณกุล รองโฆษกประจำสำนักนายกรัฐมนตรี กล่าวว่า พล.อ.ประยุทธ์ จันทร์โอชา นายกรัฐมนตรีและรมว.กลาโหม ได้มีข้อห่วงใยต่อกรณีที่ขณะนี้ได้มีรายการขายสินค้าผ่อนช่องทางสื่อสารต่างๆ จำนวนมากโดยเฉพาะทางทีวีดิจิทัล ทั้งเครื่องใช้ในบ้าน เครื่องสำอาง อาหารเสริม
ทั้งนี้  แม้จะเป็นทางเลือกในการซื้อสินค้าให้ประชาชน ในช่วงต้องที่ต้องใช้ชีวิตอยู่ที่บ้านมากขึ้นเนื่องจากสถานการณ์แพร่ระบาดของโรคโควิด-19 แต่พบว่าการนำเสนอสินค้าบางรายการมีลักษณะแจ้งสรรพคุณที่อาจเกินความจริง จึงได้สั่งการสำนักงานคณะกรรมการคุ้มครองผู้บริโภค (สคบ.) มีการพิจารณา ตรวจสอบว่า รายการต่างๆ มีลักษณะการโฆษณาเกินจริงหรือไม่ โดยให้ทำงานในเชิงรุก โดยไม่ต้องรอให้ประชาชนมาร้องเรียนเท่านั้น
น.ส.ไตรศุลี กล่าวว่า  นายกรัฐมนตรียังได้มอบหมายให้องค์การอาหารและยา(อย.) รวมถึงหน่วยงานที่ดูแลด้านมาตรฐานผลิตภัณฑ์สินค้าอุตสาหกรรม เช่น สมอ. ได้ร่วมตรวจสอบด้วยว่า สินค้าที่มีการนำเสนอขายผ่านรายการส่งเสริมการขายต่างๆ นั้นเป็นสินค้าได้มาตรฐาน ผ่านการรับรองตรวจสอบแล้วหรือไม่ เพื่อให้ประชาชนได้รับสินค้าที่มีคุณภาพ ได้มาตรฐาน และไม่กระทบต่อสุขภาพ
“ในช่วงที่ประชาชน work from home  ต้องใช้ชีวิตที่บ้านมากขึ้น การซื้อของผ่านทางออนไลน์ หรือจากรายการทีวีที่จัดรายการส่งเสริมการขายต่างๆ ก็มีมากขึ้นด้วย นายกรัฐมนตรีท่านห่วงใยในเรื่องนี้ จึงให้หน่วยงานที่เกี่ยวข้องร่วมกันทำงานเชิงรุกไม่ว่าจะเป็น สคบ. อย. สมอ. ให้ตรวจสอบว่าสินค้าที่เสนอขายกันไม่ได้มีการโฆษณาเกินจริง และได้มาตรฐาน เป้าหมายคือดูแล ปกป้องสุขภาพของประชาชนเป็นสำคัญ” น.ส.ไตรศุลี กล่าว

ที่มา : https://www.thaigov.go.th/news/contents/details/45623