รัฐบาลไทย-ข่าวทำเนียบรัฐบาล-ปลัดสธ. ชื่นชม รพ.ปากช่องนานา พัฒนาศักยภาพให้ประชาชนรับบริการขั้นสูงใกล้บ้าน


วันเสาร์ที่ 18 กันยายน 2564
ปลัดสธ. ชื่นชม รพ.ปากช่องนานา พัฒนาศักยภาพให้ประชาชนรับบริการขั้นสูงใกล้บ้าน
ปลัดกระทรวงสาธารณสุข ติดตามการดำเนินงานโรงพยาบาลปากช่องนานา ชื่นชมการนำเทคโนโลยีพัฒนาบริการควบคู่กับการใส่ใจสิ่งแวดล้อม และได้รับความร่วมมืออย่างดีจากคนในชุมชน ให้ประชาชนได้รับบริการขั้นสูงในโรงพยาบาลใกล้บ้าน
ปลัดกระทรวงสาธารณสุข ติดตามการดำเนินงานโรงพยาบาลปากช่องนานา ชื่นชมการนำเทคโนโลยีพัฒนาบริการควบคู่กับการใส่ใจสิ่งแวดล้อม และได้รับความร่วมมืออย่างดีจากคนในชุมชน ให้ประชาชนได้รับบริการขั้นสูงในโรงพยาบาลใกล้บ้าน
วันนี้ (18 กันยายน 2564) ที่ โรงพยาบาลปากช่องนานา จังหวัดนครราชสีมา นายแพทย์เกียรติภูมิ วงศ์รจิต ปลัดกระทรวงสาธารณสุข พร้อมด้วยคณะผู้บริหาร ลงพื้นที่ตรวจเยี่ยมการดำเนินงานพัฒนาศักยภาพของโรงพยาบาลปากช่องนานา โดยนายแพทย์เกียรติภูมิกล่าวว่า กระทรวงสาธารณสุขมีนโยบายให้สถานพยาบาลในสังกัดพัฒนาศักยภาพการให้บริการให้ดีขึ้นอย่างต่อเนื่องโดยคำนึงถึงปัญหาของพื้นที่ ความต้องการของชุมชนบนความร่วมมือของบุคลากรและภาคประชาสังคมในพื้นที่ ซึ่งโรงพยาบาลปากช่องนานา ได้ยึดหลักการ "ใส่ใจสิ่งแวดล้อม เพียบพร้อมทันสมัย ถูกต้องปลอดภัย ประทับใจบริการ" มาใช้ในการพัฒนาจากโรงพยาบาลทั่วไปขนาดเล็ก เป็นโรงพยาบาลทั่วไปขนาดใหญ่ มีแพทย์เชี่ยวชาญครบทุกสาขาหลัก นำเทคโนโลยีมาใช้บริการ
เป็น Smart Hospital บันทึกข้อมูลผู้ป่วยนอกด้วยระบบดิจิทัล พร้อมระบบรักษาความปลอดภัยทางไซเบอร์ ด้านสิ่งแวดล้อมได้มีการปรับภูมิทัศน์ให้ผู้รับบริการรู้สึกผ่อนคลาย และยังติดตั้งหลังคาโซลาเซลล์ ช่วยลดค่าไฟฟ้าได้เดือนละกว่าแสนบาท โดยโรงพยาบาลมีเป้าหมายจะพัฒนาเพื่อเป็นศูนย์โรคหัวใจระดับ 2 ศูนย์ความเป็นเลิศด้านอุบัติเหตุ ศูนย์ผ่าตัดแบบส่องกล้อง และศูนย์แพทย์ศึกษาในอนาคต
นอกจากนี้ ยังเร่งสร้างโรงพยาบาลปากช่องนานา 2  เป็นหน่วยบริการปฐมภูมิขนาดใหญ่ ให้บริการผู้ป่วยนอกครบวงจร มีจุดรับยาแบบ Drive thru สำหรับผู้ป่วยที่ตรวจรักษาจากโรงพยาบาลหลักสามารถรับยาได้เพื่อลดความแออัด คาดให้บริการได้ภายในเดือนตุลาคม 2564
นายแพทย์เกียรติภูมิกล่าวต่อว่า ในช่วงการแพร่ระบาดของโควิด 19 โรงพยาบาลปากช่องนานาได้ขยายห้องอณูชีวโมเลกุลทำให้สามารถตรวจหาเชื้อแบบ rt-pcr ได้มากขึ้นตรวจไปแล้วกว่า 35,000 ราย รวมทั้งขยายหอผู้ป่วยโควิด 19 และเพิ่มเตียง ICU โควิดเป็น 11 เตียง รองรับผู้ป่วยโควิด 19 ทำให้ตรวจรู้ผลเร็ว ผู้ป่วยได้รับการรักษาเร็ว และควบคุมการระบาดได้ดี
********************************** 18 กันยายน 2564

ที่มา : https://www.thaigov.go.th/news/contents/details/45956