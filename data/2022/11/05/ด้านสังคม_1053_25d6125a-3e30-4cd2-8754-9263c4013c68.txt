รัฐบาลไทย-ข่าวทำเนียบรัฐบาล-ปลัด สธ. แนะหลังปีใหม่ ตรวจ ATK ก่อนเดินทางกลับ ก่อนเข้าทำงาน และในช่วง 14 วัน พร้อมสังเกตอาการ


วันจันทร์ที่ 3 มกราคม 2565
ปลัด สธ. แนะหลังปีใหม่ ตรวจ ATK ก่อนเดินทางกลับ ก่อนเข้าทำงาน และในช่วง 14 วัน พร้อมสังเกตอาการ
ปลัดกระทรวงสาธารณสุข เผย พบคลัสเตอร์การติดเชื้อโควิด 19 ในร้านอาหารกึ่งผับหลายแห่งที่ไม่ปฏิบัติตามมาตรการ COVID Free Setting หลังเทศกาลปีใหม่อาจทำให้เกิดการแพร่กระจายเชื้อ แนะตรวจ ATK ก่อนเดินทางกลับและก่อนเข้าทำงาน ใช้มาตรการทำงานที่บ้าน 14 วัน
ปลัดกระทรวงสาธารณสุข เผย พบคลัสเตอร์การติดเชื้อโควิด 19 ในร้านอาหารกึ่งผับหลายแห่งที่ไม่ปฏิบัติตามมาตรการ COVID Free Setting หลังเทศกาลปีใหม่อาจทำให้เกิดการแพร่กระจายเชื้อ แนะตรวจ ATK ก่อนเดินทางกลับและก่อนเข้าทำงาน ใช้มาตรการทำงานที่บ้าน 14 วัน หากต้องทำงานทันทีให้ตรวจ ATK สัปดาห์แรก 2 ครั้ง ห่างกันอย่างน้อย 3 วัน งดรวมกลุ่มและสังเกตอาการ 14 วัน กลุ่มเสี่ยงขอให้เร่งเข้ารับการฉีดวัคซีน
วันนี้ (3 มกราคม 2565) นายแพทย์เกียรติภูมิ วงศ์รจิต ปลัดกระทรวงสาธารณสุข กล่าวถึงสถานการณ์โรคโควิด 19 ว่า ภาพรวมทั่วโลกมีรายงานผู้ติดเชื้อเพิ่มขึ้น ส่วนผู้เสียชีวิตมีทิศทางลดลงต่อเนื่อง สำหรับประเทศไทย วันนี้พบผู้ป่วยรายใหม่ 2,927 ราย ผู้เสียชีวิต 18 ราย แนวโน้มผู้ติดเชื้อเพิ่มขึ้นสูงกว่าการคาดการณ์เล็กน้อย ขณะที่ผู้เสียชีวิตลดลงต่อเนื่องและต่ำกว่าที่คาดการณ์ไว้ ส่วนในกลุ่มผู้เดินทางมาจากต่างประเทศ พบผู้ติดเชื้อ 168 ราย เป็นชาวต่างชาติ 78% ส่วนใหญ่ผ่านระบบ Test & Go โดยผู้ติดเชื้อส่วนใหญ่ไม่มีอาการหรือมีอาการเพียงเล็กน้อย ภาพรวมการฉีดวัคซีนสะสม 104,491,859 โดส ความครอบคลุมเข็มหนึ่ง 71.2% เข็มสอง 64.1% และเข็มสาม 9.8%
นายแพทย์เกียรติภูมิ กล่าวต่อว่า จากการติดตามสถานการณ์ พบจุดที่น่าเป็นห่วงคือการแพร่ระบาดลักษณะคลัสเตอร์ในหลายจังหวัดที่มีร้านอาหารกึ่งผับเป็นแหล่งแพร่กระจายเชื้อ จากการติดตามสอบสวนโรคพบว่า ร้านเหล่านี้ไม่ปฏิบัติตามมาตรการ COVID Free Setting คือ มีระบบระบายอากาศไม่ดี จัดที่นั่งแออัด ไม่มีการเว้นระยะห่าง พนักงานไม่สวมหน้ากากอนามัย มีการจำหน่ายสุราและแสดงดนตรี รวมถึงจัดกิจกรรมส่งเสริมการขายต่างๆ ซึ่งหลังสิ้นสุดเทศกาลปีใหม่ คนกลุ่มนี้อาจได้รับเชื้อโควิด 19 และเมื่อกลับมาเรียนหรือทำงานอาจนำเชื้อมาแพร่กระจายต่อได้ ดังนั้น ก่อนเดินทางกลับขอให้มีการตรวจคัดกรองด้วย ATK และเมื่อกลับมาถึงหากสามารถทำงานที่บ้านได้ให้ทำงานที่บ้านเป็นเวลา 14 วัน แต่หากต้องเริ่มปฏิบัติงานทันทีขอให้ตรวจ ATK ก่อนเข้าทำงาน และในสัปดาห์แรกให้ตรวจ 2 ครั้งห่างกันอย่างน้อย 3 วัน พร้อมทั้งเฝ้าระวังอาการจนครบ 14 วัน และงดการรวมกลุ่มพูดคุย/รับประทานอาหาร หากเกิดการติดเชื้อในโรงงานไม่จำเป็นต้องปิดโรงงาน แต่ขอให้ใช้มาตรการ Bubble & Seal เพื่อไม่ให้เกิดการแพร่กระจายเชื้อออกภายนอก
ทั้งนี้ กระทรวงสาธารณสุขจะประชุมติดตามสถานการณ์ทุกวัน เพื่อปรับมาตรการต่างๆ ให้ทันสถานการณ์ สำหรับประชาชนขอให้ยังคงปฏิบัติตามมาตรการป้องกันตัวเองขั้นสูงสุด หลีกเลี่ยงการไปสถานที่เสี่ยง เช่น ร้านที่ไม่ปฏิบัติตามมาตรการ COVID Free Setting และหากพบขอให้แจ้งเจ้าหน้าที่ฝ่ายปกครองในพื้นที่เพื่อดำเนินการแก้ไขปรับปรุง รวมทั้งขอให้ผู้ที่เป็นกลุ่มเสี่ยง ทั้งผู้สูงอายุ ผู้มีโรคเรื้อรัง สตรีมีครรภ์ ติดต่อขอรับวัคซีนได้ที่สถานพยาบาลของรัฐใกล้บ้าน เนื่องจากข้อมูลทั้งในประเทศและต่างประเทศยืนยันตรงกันว่า การฉีดวัคซีนเข็มกระตุ้นจะช่วยเพิ่มภูมิต้านทานต่อเชื้อโควิด 19 ลดการป่วยหนักและเสียชีวิตได้
************************************** 3 มกราคม 2565

ที่มา : https://www.thaigov.go.th/news/contents/details/50161