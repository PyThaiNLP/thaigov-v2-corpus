รัฐบาลไทย-ข่าวทำเนียบรัฐบาล-ผู้รับรางวัล "ผู้เสียสละ เพื่อสังคม" ส่งมอบกำลังให้คนไทยช่วยเหลือกัน แล้วเราจะผ่านวิกฤตโควิด-19 ไปด้วยกัน


วันพุธที่ 22 กันยายน 2564
ผู้รับรางวัล "ผู้เสียสละ เพื่อสังคม" ส่งมอบกำลังให้คนไทยช่วยเหลือกัน แล้วเราจะผ่านวิกฤตโควิด-19 ไปด้วยกัน
ผู้รับรางวัล "ผู้เสียสละ เพื่อสังคม" ส่งมอบกำลังให้คนไทยช่วยเหลือกัน แล้วเราจะผ่านวิกฤตโควิด-19 ไปด้วยกัน
วันนี้ (22 ก.ย. 64) เวลา 14.30 น. ที่กระทรวงการพัฒนาสังคมและความมั่นคงของมนุษย์ สะพานขาว ถนนกรุงเกษม กทม. นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยว่า ด้วยกระทรวง พม. ได้จัดพิธีมอบรางวัล "ผู้เสียสละ เพื่อสังคม" จำนวน 13 รางวัล ภายใต้โครงการมอบรางวัลบุคคลผู้ทรงคุณค่าต่อสังคมไทย เมื่อวานนี้ (21 ก.ย. 64) เพื่อยกย่องเชิดชูเกียรติภาคีเครือข่ายของกระทรวง พม. ทั้งภาคเอกชนและภาคประชาชน ที่เป็นแบบอย่างที่ดีให้กับประชาชนและสังคมสำหรับการเข้ามีส่วนร่วมในการทำความดี ด้วยการช่วยเหลือและสร้างกำลังใจให้กับผู้เสียหายจากการค้ามนุษย์และกลุ่มเปราะบางที่ได้รับผลกระทบจากโควิด-19 ทั้งนี้ ผู้เข้ารับรางวัลแต่ละท่านได้กล่าวถึงความรู้สึกที่น่าประทับใจสำหรับการทำความดี เหมือนการปิดทองหลังพระ ถึงแม้ว่าจะเป็นเพียงคนเล็กๆ ในสังคม อาทิ คุณบอย พีซเมคเกอร์ และคุณเจี๊ยบ พิจิตตรา คู่รักนักร้องดารา ที่ช่วยกันทำ "รถพุ่มพวง" หรือ "รถกับข้าวบอยเจี๊ยบ" โดยใช้เงินส่วนตัวจากการแสดงนำมาแบ่งปันช่วยเหลือชาวชุมชนและผู้ค้ารายย่อย ได้กล่าวว่า รางวัลนี้เปรียบเสมือนต้นทุนที่จะทำให้เราทั้งสองคนได้ส่งต่อไปยังคนที่กำลังขาดอยู่ เราได้รับสิ่งดีๆ จากสังคมเยอะมาก ทั้งความรัก น้ำใจ ทำให้เราอยู่ได้จนถึงทุกวันนี้ เราจึงตอบแทนสังคมที่เคยให้สิ่งดีๆ กับเรามา และเชื่อว่า ทุกท่านพร้อมที่จะให้สังคมต่อไปแบบนี้อีกนานเท่านาน เพราะการให้เป็นสิ่งที่ทำให้เรามีความสุขมากกว่าการรับ
นายจุติ กล่าวต่อไปว่า คุณได๋  ไดอาน่า ดารานักแสดงจิตอาสา ที่ร่วมกับเพื่อนๆ ทำเพจ “เราต้องรอด” เพื่อช่วยเหลือผู้ป่วยโควิด-19 ได้กล่าวว่า จากนี้ไปถ้าหากเราเจอเคสที่ต้องการความช่วยเหลือ ขอเชื่อมต่อไปยังกระทรวง พม. ว่าเราจะสามารถทำงานร่วมกันในการช่วยเหลือกลุ่มบุคคลนี้ได้อย่างไรบ้าง เพื่อช่วยยกระดับคุณภาพชีวิตของทุกคนให้ดีมากยิ่งขึ้น สำหรับการทำเพจ"เราต้องรอด" ตั้งแต่วันที่ 23 เมษายน เป็นต้นมา มีคนถามว่า เราจะหยุดทำงานเมื่อไหร่ คำตอบคือเราจะหยุดเมื่อไม่มีโควิด-19 ในประเทศไทย อยากให้เราทุกคนสู้ไปด้วยกัน "เราต้องรอด" ทางด้าน คุณเต๊ะ ศตวรรษ ศิลปินจิตอาสา ที่ได้เข้ามาช่วยโครงการ Hope for Home บ้านนี้มีความหวัง ด้วยการฉีดพ่นน้ำยาฆ่าเชื้อโควิด-19 ในชุมชน กทม. ได้กล่าวว่า เราควรจะออกมาทำอะไรเพื่อสังคมบ้าง แบบคุณบอย พีซเมคเกอร์ เป็นจุดเริ่มต้นเล็กๆ จากคนๆ หนึ่งก็ย่อมส่งต่อไปถึงอีกคนหนึ่ง และขออนุญาตพูดถึงถ้อยคำของพระเจ้า "อย่าให้เราแค่พูดโดยใช้ปาก แต่ให้เราสำแดงความรักเป็นการกระทำ" ซึ่งตัวผมเองเป็นคนที่บกพร่องมาก่อน แต่ได้เข้าไปช่วยเหลือคนที่บกพร่องเช่นกัน มันอบอุ่นใจ ผมคือคนบาปที่อยากสำแดงความรักของพระเจ้า  ส่วนคุณสมปอง สนนาค ช่างภาพอาวุโสหนังสือพิมพ์ไทยโพสต์ ที่ไม่นิ่งเฉยกับเหตุการณ์การขโมยทองและมีส่วนช่วยให้สามารถจับคนร้ายได้ ได้กล่าวว่า รางวัลนี้เป็นรางวัลแรกในชีวิตที่ได้ทำหน้าที่พลเมืองดี ในขณะที่ได้รางวัลด้านการถ่ายภาพจำนวนมาก แต่ไม่รู้สึกภูมิใจเท่ารางวัลนี้ ซึ่งการทำหน้าที่พลเมืองดี เราอย่านิ่งดูดาย
นายจุติ กล่าวต่อไปอีกว่า คุณเผด็จ อุทุมสกุลรัตน์ ผู้อำนวยการโรงเรียนดอนเมืองทหารอากาศบำรุง เขตดอนเมือง กทม. ที่ให้โอกาสลูกศิษย์ได้ประกันตัวจากการทำผิดพลาดในเหตุการณ์การขโมยทอง ได้กล่าวว่า สิ่งที่ตนทำลงไปถือว่าเป็นสิ่งเล็กน้อย เมื่อเทียบกับครูทั่วประเทศที่เสียสละทำเพื่อเด็ก เพียงแค่พวกเขาไม่ได้ออกสื่อหรือโด่งดังขึ้นมา ขอส่งต่อรางวัลนี้ให้กับครูทั้งประเทศที่ช่วยกันเสียสละสร้างสังคมให้น่าอยู่ ซึ่งครูถือว่าเป็นผู้ที่เสียสละ ถ้านักเรียนทำอะไรผิดพลาดไปก็อยากจะดึงกลับมา แนะนำสั่งสอนไปในทางที่ถูกที่ควร ซึ่งครูทุกคนจะภูมิใจมาก เมื่อลูกๆ หรือนักเรียนทุกคนประสบความสำเร็จ และมีชีวิตอยู่ในสังคมได้อย่างมีความสุข สำหรับคุณจีรภัทร์ สุกางโฮง (ครูนกเล็ก) โรงเรียนบางมด (ตันเปาว์วิทยาคาร) เขตทุ่งครุ กทม. สอนหนังสือออนไลน์ให้นักเรียนทั่วประเทศได้เข้าใจและสนใจเรียนมากขึ้น ได้กล่าวว่า ในสถานการณ์โควิด-19 เราไม่ได้มีสิทธิสอนเพียงแค่ในห้องเรียนของเรา แต่เราสามารถจะมีลูกศิษย์ที่พร้อมจะเรียนออนไลน์ทั่วประเทศได้ เราเข้าใจทั้งนักเรียน ผู้ปกครอง และครูทุกท่าน ที่ต้องเหนื่อยและอดทนต่อความยากลำบากในขณะนี้ และอยากส่งกำลังใจและอยากบอกทุกคนให้อดทน อีกไม่นานเราจะผ่านสถานการณ์นี้ไปได้แน่นอน

ที่มา : https://www.thaigov.go.th/news/contents/details/46103