รัฐบาลไทย-ข่าวทำเนียบรัฐบาล-ผู้ช่วย ศบค. เน้นย้ำให้ระมัดระวังเรื่องกิจกรรมรวมกลุ่ม และการเคลื่อนย้ายผู้ใช้แรงงาน พร้อมฝากความห่วงใยไปถึงบุคลากรทางการแพทย์


วันจันทร์ที่ 21 มิถุนายน 2564
พิมพ์
ผู้ช่วย ศบค. เน้นย้ำให้ระมัดระวังเรื่องกิจกรรมรวมกลุ่ม และการเคลื่อนย้ายผู้ใช้แรงงาน พร้อมฝากความห่วงใยไปถึงบุคลากรทางการแพทย์
ผู้ช่วย ศบค. เน้นย้ำให้ระมัดระวังเรื่องกิจกรรมรวมกลุ่ม และการเคลื่อนย้ายผู้ใช้แรงงาน พร้อมฝากความห่วงใยไปถึงบุคลากรทางการแพทย์
วันที่ (21 มิถุนายน 2564) เวลา 12.30 น. ณ โถงกลาง ตึกสันติไมตรี ทำเนียบรัฐบาล แพทย์หญิงอภิสมัย ศรีรังสรรค์ ผู้ช่วยโฆษกศูนย์บริหารสถานการณ์การแพร่ระบาดของโรคติดเชื้อไวรัสโคโรนา 2019 (โควิด-19) ได้กล่าวเน้นย้ำให้ระมัดระวังเรื่องกิจกรรมรวมกลุ่ม ทั้งครอบครัว ชุมชน พี่น้อง และเพื่อนฝูง โดยทางกรมควบคุมโรคเน้นย้ำเสมอว่า การสังสรรค์ทั้งคนใกล้ชิด คนในครอบครัว หรือแม้แต่ที่ทำงาน ยังพบว่ามีการรับประทานอาหารร่วมกัน ซึ่งความที่เป็นคนที่รู้จักใกล้ชิดอาจจะทำให้เกิดการติดเชื้อโดยง่ายโดยที่ไม่ได้ระมัดระวังตัว จึงขอให้ระมัดระวังอยู่ตลอดเวลา เว้นระยะห่าง ล้างมือบ่อยๆ นอกจากนี้ สิ่งสำคัญอีกประการ คือเรื่องการเคลื่อนย้ายของคน ไม่ว่าจะเป็นเคลื่อนย้ายแรงงานในส่วนของสถานประกอบการ การเคลื่อนย้ายของคนทั่วไปที่เดินทางข้ามพื้นที่ข้ามจังหวัด โดยไปสังสรรค์พักผ่อนเยี่ยมครอบครัวและเพื่อนฝูง ซึ่งทำให้การติดเชื้อกระจายจากจังหวัดหนึ่งไปอีกจังหวัดหนึ่งหรือแม้กระทั่งแรงงาน ซึ่งอาจจะมีการเคลื่อนย้ายไปทำงานก่อสร้างหลายแห่ง ส่งผลให้เกิดการแพร่เชื้อที่ควบคุมค่อนข้างยาก ศบค. จึงฝากทุกคนให้ช่วยเฝ้าระมัดระวัง
พร้อมกันนี้ที่ประชุมศูนย์ปฏิบัติการภาวะฉุกเฉินทางสาธารณสุข (EOC) มีความเป็นห่วงถึงระบบสาธารณสุข ซึ่งหากยอดผู้ติดเชื้อไม่ลดลงอาจส่งผลกระทบไปยังระบบสาธารณสุขได้ รวมทั้งบุคลากรทางการแพทย์ ซึ่งโยกย้ายกันมาจากต่างจังหวัดมาช่วยเหลือกัน บุคลากรเหล่านี้อาจจะมีความอ่อนล้า จึงมีความสำคัญที่ต้องดูแลบุคลากรทางการแพทย์ร่วมด้วย

ที่มา : https://www.thaigov.go.th/news/contents/details/42920