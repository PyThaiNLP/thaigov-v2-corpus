รัฐบาลไทย-ข่าวทำเนียบรัฐบาล-บขส. เปิดเดินรถเส้นทางกรุงเทพฯ - หล่มสัก ได้ตามปกติ


วันจันทร์ที่ 27 กันยายน 2564
บขส. เปิดเดินรถเส้นทางกรุงเทพฯ - หล่มสัก ได้ตามปกติ
ส่วนเส้นทางกรุงเทพฯ - คลองลาน หยุดวิ่งชั่วคราว จนกว่าระดับน้ำจะลดลง
นายสัญลักข์ ปัญวัฒนลิขิต กรรมการผู้จัดการใหญ่ บริษัท ขนส่ง จำกัด (บขส.) กระทรวงคมนาคม เปิดเผยว่า วันนี้ (27 กันยายน 2564) บขส. ได้เปิดให้บริการเดินรถเส้นทางกรุงเทพฯ - หล่มสัก (เที่ยวไป - กลับ) จำนวน 4 เที่ยว ตามปกติแล้ว และล่าสุด บขส. ต้องหยุดเดินรถในเส้นทางกรุงเทพฯ - คลองลาน ชั่วคราว เนื่องจากเส้นทางดังกล่าวได้รับผลกระทบจากระดับน้ำที่ท่วมสูง รถโดยสารไม่สามารถวิ่งให้บริการได้ ทั้งนี้สถานีเดินรถสุโขทัยรายงานว่า ระดับน้ำในจังหวัดสุโขทัยและเส้นทางเข้า - ออกสถานีขนส่งมีน้ำท่วมสูง รถโดยสารไม่สามารถเข้าใช้สถานีขนส่งได้ จึงให้รถโดยสารสายอุตรดิตถ์ สาย 100 ใช้เส้นทางนครสวรรค์ - พิษณุโลก - บ้านกงไกรลาศ - สุโขทัย แทน และให้รับ - ส่งผู้โดยสารที่บริเวณปั๊ม ปตท. ใกล้แยกบางแก้ว (แยกโตโยต้า) เป็นการชั่วคราว จนกว่าระดับน้ำจะลดลงเป็นปกติ ซึ่งหากมีการเปลี่ยนแปลงจะแจ้งให้ทราบต่อไป สถานการณ์ล่าสุดของสถานีเดินรถชัยภูมิ เมื่อเวลา 12.00 น. ได้รายงานสถานการณ์น้ำท่วมเส้นทางเดินรถโดยสาร สายที่ 5 และสายที่ 29 ช่วงบ้านค่าย - กุดละลม ช่วงโค้งโรงปูน ระยะทาง 4 กม. มีระดับน้ำเพิ่มขึ้นสูงประมาณ 60 - 70 ซม. รถโดยสารขนาดเล็กยังไม่สามารถผ่านได้ ทางสถานีจึงให้รถ บขส. สาย 5 และสาย 29 ที่ออกรับ - ส่งผู้โดยสารนำรถใช้เส้นทางเลี่ยงถนนมิตรภาพ เข้าแยกสีดา - บัวใหญ่ - ชัยภูมิ แทน โดยมีระยะทางเพิ่มขึ้น 80 กม.
อย่างไรก็ดีได้กำชับไปยังทุกฝ่าย โดยเฉพาะนายสถานีเดินรถในส่วนภูมิภาคให้เฝ้าระวังสถานการณ์น้ำท่วมอย่างใกล้ชิดตามข้อสั่งการของ นายศักดิ์สยาม ชิดชอบ รัฐมนตรีว่าการกระทรวงคมนาคม ที่ให้หน่วยงานที่เกี่ยวข้องเตรียมความพร้อมในการป้องกัน พร้อมทั้งเฝ้าระวังตลอด 24 ชั่วโมง รวมทั้งได้กำชับให้พนักงานขับรถ เพิ่มความระมัดระวังในการขับขี่ และเช็คสภาพความพร้อมของรถโดยสารก่อนออกเดินทาง หากพบเส้นทางใดมีน้ำท่วมไม่สามารถสัญจรได้ให้แจ้งผู้บังคับบัญชาทันที สอบถามข้อมูลการเดินทางเพิ่มเติมโทร. Call Center1490 เรียก บขส. ตลอด 24 ชั่วโมง
กรรมการผู้จัดการใหญ่ กล่าวเพิ่มเติมว่า บขส. พร้อมให้บริการด้วยรถโดยสารที่มีคุณภาพ ได้มาตรฐานความปลอดภัยด้านสุขอนามัย SHA และได้จัดการเดินรถตามประกาศของ ศบค. และกรมการขนส่งทางบก เช่น จัดที่นั่งรองรับผู้โดยสารไม่เกินร้อยละ 75 ของจำนวนที่นั่งทั้งหมด ห้ามรับประทานอาหารบนรถ ทั้งนี้ขอความร่วมมือผู้ใช้บริการ ปฏิบัติตามมาตรการสาธารณสุข D-M-H-T-T-A อย่างเคร่งครัด และต้องสแกนแอปพลิเคชันไทยชนะหรือหมอชนะ ก่อนและหลังใช้บริการ กรณีไม่สามารถใช้แอปพลิเคชันได้ สามารถกรอกข้อมูลตามแบบฟอร์มที่กรมการขนส่งทางบกกำหนด

ที่มา : https://www.thaigov.go.th/news/contents/details/46257