รัฐบาลไทย-ข่าวทำเนียบรัฐบาล-คณะอนุกรรมการด้านประเมินคุณภาพสถานีรถไฟชานเมือง (สายสีแดง) และสถานีกลางบางซื่อ ลงตรวจคุณภาพสถานีกลางบางซื่อ


วันอาทิตย์ที่ 16 มกราคม 2565
คณะอนุกรรมการด้านประเมินคุณภาพสถานีรถไฟชานเมือง (สายสีแดง) และสถานีกลางบางซื่อ  ลงตรวจคุณภาพสถานีกลางบางซื่อ
เพื่อประเมินความพร้อมการให้บริการ ตามเกณฑ์การประเมินความพร้อมด้านการบริการ
นายสรพงศ์ ไพฑูรย์พงษ์ รองปลัดกระทรวงคมนาคมหัวหน้ากลุ่มด้านภารกิจขนส่ง รักษาราชการแทนอธิบดีกรมการขนส่งทางราง กระทรวงคมนาคม ประธานคณะอนุกรรมการด้านประเมินคุณภาพสถานีรถไฟชานเมือง (สายสีแดง) และสถานีกลางบางซื่อ และรูปแบบการเดินรถไฟเข้าสู่สถานีกรุงเทพ (หัวลำโพง) พร้อมด้วย นาย พิเชฐ คุณาธรรมรักษ์ รองอธิบดีกรมการขนส่งทางราง อนุกรรมการและเลขานุการ นายอนันต์ โพธิ์นิ่มแดง ผู้ช่วยผู้ว่าการรถไฟแห่งประเทศไทย นายสุเทพ พันธุ์เพ็ง กรรมการผู้อำนวยการใหญ่ บริษัท รถไฟฟ้า ร.ฟ.ท. จำกัด  ผศ.ดร. พิศิษฐ์ แสง-ชูโต เลขาธิการสภาวิศวกร ผู้แทนอนุกรรมการจากหน่วยงานภาครัฐ สถาบันการศึกษา รวมทั้งองค์กรวิชาชีพ ภาคีเครือข่ายภาคประชาชน และเจ้าหน้าที่กรมการขนส่งทางราง ลงสำรวจตรวจประเมินคุณภาพสถานีกลางบางซื่อ เพื่อประเมินความพร้อมการให้บริการ ตามเกณฑ์การประเมินความพร้อมด้านการบริการ (Checklist) 8 ด้าน ของ ขร. ซึ่งอ้างอิงตามมาตรฐานสากล ประกอบด้วย
1. ด้านโครงสร้างพื้นฐาน
2. ด้านการเชื่อมต่อ
3. ด้านการให้ข้อมูล
4. ด้านความปลอดภัยและการรักษาความปลอดภัย
5. ด้านความสะดวกสบาย
6. ด้านการออกแบบเพื่อคนทุกคน
7. ด้านการให้บริการ
8. ด้านสุนทรียภาพความงดงาม
โดยคณะอนุกรรมการ ได้สำรวจในภาพรวมสำหรับเตรียมการรองรับผู้โดยสาร ตั้งแต่ทางเข้า-ออก จุดจำหน่ายตั๋วโดยสาร ที่พักคอย สิ่งอำนวยความสะดวกต่างๆ  เช่น ลิฟต์ บันไดเลื่อน ห้องสุขา เครื่องจำหน่ายตั๋วอัตโนมัติ เป็นต้น
โดยการประเมินดังกล่าวเป็นการบูรณาการความเชี่ยวชาญ ความรู้ และความร่วมมือจากทุกภาคส่วนในการยกระดับมาตรฐานการให้บริการขนส่งทางราง ให้สามารถรองรับการใช้บริการของประชาชนได้อย่างสะดวก ปลอดภัย และเท่าเทียมในระบบรถไฟชานเมือง รถไฟระหว่างเมือง ตลอดจนระบบการเดินทางเชื่อมต่อรอบสถานีรถไฟชานเมือง (สายสีแดง) รวมทั้งพิจารณาแนวทางการบริหารจัดการขบวนรถไฟเชิงพาณิชย์ ณ สถานีกลางบางซื่อ ในกรณีย้ายสถานีต้นทาง ปลายทางของขบวนรถไฟเชิงพาณิชย์สายเหนือและสายตะวันออกเฉียงเหนือจากสถานีกรุงเทพมายังสถานีกลางบางซื่อ
ทั้งนี้คณะอนุกรรมการ ได้มีความเห็นเพิ่มเติมบางประการ เช่น เสนอให้ปรับปรุงป้ายสัญลักษณ์ต่าง ๆ ภายในสถานีให้สื่อเข้าใจได้โดยง่าย เสนอให้มีการแจ้งข้อมูลรถไฟชานเมืองสายสีแดงขบวนถัดไปที่จะเข้าจอดบนจอ LED ภายในสถานี การเพิ่มข้อมูลชานชาลาและตำแหน่งที่จะขึ้นลงรถไฟบนตั๋วโดยสาร การเพิ่มทางลาด และปรับปรุงตะแกรงบริเวณทางระบายน้ำไม่ให้เป็นอุปสรรคต่อการสัญจรของวีลแชร์ ตลอดจนการกำหนดมาตรการเพิ่มความปลอดภัยสำหรับผู้ใช้วีลแชร์บนชั้นชานชาลา เป็นต้น
ซึ่ง ขร. จะได้ประมวลผล ตลอดจนข้อเสนอแนะแนวทางการในการดำเนินการต่อคณะอนุกรรมการด้านประเมินคุณภาพสถานีรถไฟชานเมือง (สายสีแดง) และสถานีกลางบางซื่อ และรูปแบบการเดินรถไฟเข้าสู่สถานีกรุงเทพ (หัวลำโพง) พิจารณา ก่อนรายงานกระทรวงคมนาคมต่อไป

ที่มา : https://www.thaigov.go.th/news/contents/details/50569