รัฐบาลไทย-ข่าวทำเนียบรัฐบาล-นายกฯ ชื่นชมความร่วมมือการแลกเปลี่ยนข้อมูลด้านสุขภาพ สร้างคลังข้อมูลด้านสาธารณสุขขนาดใหญ่ ยกให้เป็นผลงานเด่นรัฐบาล สอดรับกับนโยบายการปฏิรูปประเทศด้านสาธารณสุข


วันพฤหัสบดีที่ 17 มีนาคม 2565
พิมพ์
นายกฯ ชื่นชมความร่วมมือการแลกเปลี่ยนข้อมูลด้านสุขภาพ สร้างคลังข้อมูลด้านสาธารณสุขขนาดใหญ่ ยกให้เป็นผลงานเด่นรัฐบาล สอดรับกับนโยบายการปฏิรูปประเทศด้านสาธารณสุข
นายกฯ ชื่นชมความร่วมมือการแลกเปลี่ยนข้อมูลด้านสุขภาพ สร้างคลังข้อมูลด้านสาธารณสุขขนาดใหญ่ ยกให้เป็นผลงานเด่นรัฐบาล สอดรับกับนโยบายการปฏิรูปประเทศด้านสาธารณสุข เพื่อคนไทยได้รับการรักษาที่มีประสิทธิภาพทั่วถึง
วันนี้ (17 มีนาคม 2565) นายธนกร วังบุญคงชนะ โฆษกประจำสำนักนายกรัฐมนตรี เผยว่า เมื่อเวลา 10.30 น. ณ  ณ ศูนย์ปฏิบัติการนายกรัฐมนตรี (PMOC) ตึกไทยคู่ฟ้า ทำเนียบรัฐบาล พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เป็นประธานในพิธีลงนามบันทึกข้อตกลงความร่วมมือโครงการพัฒนาเพิ่มคุณภาพการบริการด้านการแพทย์และสาธารณสุขผ่านเทคโนโลยีดิจิทัล ผ่านระบบ Video Conference โดยมี นายดิสทัต โหตระกิตย์ เลขาธิการนายกรัฐมนตรี เข้าร่วม สรุปสาระสำคัญดังนี้
โครงการพัฒนาเพิ่มคุณภาพการบริการด้านการแพทย์และสาธารณสุขผ่านเทคโนโลยีดิจิทัล มีวัตถุประสงค์เพื่อการเชื่อมโยงแลกเปลี่ยนข้อมูลสุขภาพ และพัฒนาเป็นคลังข้อมูลขนาดใหญ่ หรือ Big Data ก่อให้เกิดประโยชน์ต่อเครือข่ายสาธารณสุขไทยได้อย่างมีประสิทธิภาพ โดยมีหน่วยงานที่เกี่ยวข้องรวม 12 หน่วยงาน เรียกว่า “องค์กรภาคีเครือข่ายด้านสุขภาพ และเทคโนโลยีสารสนเทศ” ประกอบด้วย กระทรวงกลาโหม กระทรวงดิจิทัลเพื่อเศรษฐกิจและสังคม กระทรวงสาธารณสุข กระทรวงการอุดมศึกษา วิทยาศาสตร์ วิจัยและนวัตกรรม กรุงเทพมหานคร ราชวิทยาลัยจุฬาภรณ์ สภากาชาดไทย มหาวิทยาลัยนวมินทราธิราช สำนักงานหลักประกันสุขภาพแห่งชาติ สำนักงานพัฒนารัฐบาลดิจิทัล (องค์การมหาชน) สถาบันการแพทย์ฉุกเฉินแห่งชาติ และสำนักงานตำรวจแห่งชาติ ร่วมเชื่อมโยงและแลกเปลี่ยนข้อมูลด้านสุขภาพ สอดรับนโยบายการปฏิรูปประเทศด้านสาธารณสุข และแนวทางการบูรณาการฐานข้อมูลร่วมกัน
โอกาสนี้ นายกรัฐมนตรีแสดงความชื่นชมและยินดีต่อโครงการพัฒนาเพิ่มคุณภาพบริการด้านการแพทย์และสาธารณสุขผ่านเทคโนโลยีดิจิทัล นับเป็นนิมิตหมายที่ดีของการพัฒนาด้านสาธารณสุขไทยในอีกระดับหนึ่ง ซึ่งจากสถานการณ์การระบาดโควิด-19 ที่เกิดขึ้นในปัจจุบัน ส่งผลกระทบต่อสุขภาพและวิถีชีวิตความเป็นอยู่ของประชาชน รวมทั้งเศรษฐกิจและสังคมของประเทศ จึงมีความจำเป็นที่จะต้องเร่งขับเคลื่อนและพัฒนาระบบบริการและการบริหารจัดการของประเทศในทุก ๆ ด้านให้มีประสิทธิภาพยิ่งขึ้น โดยเฉพาะระบบบริการสุขภาพประชาชนที่นับเป็นหนึ่งในยุทธศาสตร์ของประเทศ
นายกรัฐมนตรีกล่าวว่า สิ่งหนึ่งที่มีความสำคัญอย่างยิ่งที่จะนำมาสู่การเปลี่ยนแปลงระบบบริการและบริหารจัดการด้านสาธารณสุขของประเทศ คือ เทคโนโลยีในการบริหารจัดการข้อมูลขนาดใหญ่หรือ Big Data แต่การนำข้อมูลขนาดใหญ่มาช่วยการบริหารจัดการ และการวิเคราะห์เพื่อพัฒนางานบริการนั้นต้องอาศัยการเชื่อมโยงฐานข้อมูล รวมทั้งการแลกเปลี่ยนข้อมูลสุขภาพอย่างมีประสิทธิภาพ ซึ่งข้อตกลงความร่วมมือของทั้ง 12 หน่วยงานนับเป็นก้าวสำคัญที่จะสร้างคลังข้อมูลด้านสาธารณสุขขนาดใหญ่ ผ่านการประยุกต์ใช้เทคโนโลยีและนวัตกรรมสุขภาพในการให้บริการด้านสาธารณสุขแก่ประชาชน เพื่อให้พี่น้องประชาชนทั่วทุกภูมิภาคของประเทศไทยได้รับการรักษาที่มีประสิทธิภาพอย่างทั่วถึงและเข้าถึงบริการสุขภาพได้อย่างเที่ยงธรรม ได้รับการดูแลอย่างมีคุณภาพและปลอดภัย ช่วยลดความเหลื่อมล้ำในการเข้าถึงระบบสาธารณสุข พร้อมกับยกระดับคุณภาพชีวิตของพี่น้องประชาชนทุกคน
ในตอนท้าย นายกรัฐมนตรีกล่าวขอบคุณกระทรวงสาธารณสุข กระทรวงการอุดมศึกษา วิทยาศาสตร์ วิจัยและนวัตกรรม กระทรวงดิจิทัลเพื่อเศรษฐกิจและสังคม กระทรวงกลาโหม และหน่วยงานที่เกี่ยวข้องทุกหน่วยงาน ที่ได้นำร่องในการเชื่อมโยงข้อมูลด้านสุขภาพผ่านระบบ Health Link โดยปัจจุบันมีโรงพยาบาลกว่า 100 แห่งที่เข้าร่วม และสามารถเชื่อมต่อและแลกเปลี่ยนข้อมูลได้สำเร็จ ทำให้ประชาชนที่เข้าร่วมโครงการมีความสะดวกสบายเพิ่มมากขึ้น แพทย์สามารถตรวจสอบประวัติการรักษาและให้การรักษาได้อย่างมีประสิทธิภาพ และขอบคุณคณะกรรมการปฏิรูปประเทศด้านสาธารณสุขที่มีส่วนร่วมสำคัญในการผลักดันการปฏิรูประบบบริหารจัดการฐานข้อมูลและการสื่อสารของประเทศให้มีประสิทธิภาพ สามารถรองรับสถานการณ์การระบาดทั้งในปัจจุบันและอนาคต อีกทั้งยังเพิ่มประสิทธิภาพการบริการและความมั่นคงด้านสุขภาพของประชาชนคนไทย พร้อมเน้นย้ำทุกหน่วยงานที่เกี่ยวข้องร่วมกันผลักดันให้เกิดแพลตฟอร์มกลางในการเชื่อมโยงฐานข้อมูลสุขภาพของประเทศ เพื่อการให้บริการประชาชนที่มีประสิทธิภาพและยั่งยืนในอนาคต ทั้งยังเป็นการสร้างรากฐานระบบสาธารณสุขของประเทศให้ก้าวหน้าตามเจตจำนงที่ตั้งใจไว้ต่อไป
----------------------------
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/52651