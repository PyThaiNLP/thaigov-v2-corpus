รัฐบาลไทย-ข่าวทำเนียบรัฐบาล-กระทรวงยุติธรรมร่วมการประชุมหารือการพัฒนางานบริการสำหรับให้บริการประชาชนในระบบ Citizen Portal บนแอปพลิเคชัน “ทางรัฐ”


วันศุกร์ที่ 11 มีนาคม 2565
พิมพ์
กระทรวงยุติธรรมร่วมการประชุมหารือการพัฒนางานบริการสำหรับให้บริการประชาชนในระบบ Citizen Portal บนแอปพลิเคชัน “ทางรัฐ”
กระทรวงยุติธรรมร่วมการประชุมหารือการพัฒนางานบริการสำหรับให้บริการประชาชนในระบบ Citizen Portal บนแอปพลิเคชัน “ทางรัฐ”
ในวันศุกร์ที่ ๑๑ มีนาคม ๒๕๖๕ เวลา ๑๐.๐๐ น. กระทรวงยุติธรรม ร่วมกับ สำนักงานคณะกรรมการพัฒนาระบบราชการ (ก.พ.ร.) และสำนักงานพัฒนารัฐบาลดิจิทัล ร่วมการประชุมหารือการพัฒนางานบริการสำหรับให้บริการประชาชนในระบบ Citizen Portal บนแอปพลิเคชัน “ทางรัฐ” ปีงบประมาณ พ.ศ. ๒๕๖๕ โดยได้รับเกียรติจากศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม เป็นประธานการประชุม พร้อมด้วย นางอรัญญา ทองน้ำตะโก รองปลัดกระทรวงยุติธรรม นางทัศนีย์ เปาอินทร์ อธิบดีกรมบังคับคดี นายชาญ วชิรเดช รองอธิบดีกรมราชทัณฑ์ นางอารีย์พันธ์ เจริญสุข รองเลขาธิการ ก.พ.ร. นางสาวอภิณห์พร อังคกมลเศรษฐ์ รองผู้อำนวยการสำนักงานพัฒนารัฐบาลดิจิทัล ผู้บริหาร และเจ้าหน้าที่ที่เกี่ยวข้องเข้าร่วม ผ่านระบบการประชุมทางไกล (Video Conference)
โดยที่ประชุมฯ ได้กล่าวถึงภาพรวมการพัฒนาระบบ Citizen Portal และเป้าหมายสำคัญของการพัฒนางานบริการประชาชนสำหรับให้บริการบน Citizen Portal พร้อมทั้งการพัฒนางานบริการของกระทรวงยุติธรรมสำหรับให้บริการประชาชนในระบบ Citizen Portal บนแอปพลิเคชัน “ทางรัฐ” ซึ่งมีเป้าหมายเพื่อให้ประชาชนสามารถเข้าถึงข้อมูล และบริการต่างๆ ของภาครัฐได้แบบเบ็ดเสร็จ ณ จุดเดียว ครบวงจร ผ่านทางช่องทางออนไลน์ ลดเวลา ประหยัดค่าใช้จ่าย ลดสำเนาเอกสาร และเพื่อให้หน่วยงานภาครัฐสามารถพัฒนาและให้บริการผ่านช่องทางดิจิทัลได้โดยง่าย ภายใต้มาตรฐานเดียวกัน

ที่มา : https://www.thaigov.go.th/news/contents/details/52456