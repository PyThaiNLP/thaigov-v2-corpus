รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม ปลื้มผลักดันร่างกฎหมาย 2 ฉบับผ่านสภาสำเร็จ ขอบคุณส.ส.ฝ่ายรัฐบาล-ฝ่ายค้าน ร่วมแรงร่วมใจทำกฎหมายเพื่อประชาชน


วันเสาร์ที่ 26 กุมภาพันธ์ 2565
พิมพ์
รัฐมนตรีว่าการกระทรวงยุติธรรม ปลื้มผลักดันร่างกฎหมาย 2 ฉบับผ่านสภาสำเร็จ ขอบคุณส.ส.ฝ่ายรัฐบาล-ฝ่ายค้าน ร่วมแรงร่วมใจทำกฎหมายเพื่อประชาชน
รัฐมนตรีว่าการกระทรวงยุติธรรม ปลื้มผลักดันร่างกฎหมาย 2 ฉบับผ่านสภาสำเร็จ ขอบคุณส.ส.ฝ่ายรัฐบาล-ฝ่ายค้าน ร่วมแรงร่วมใจทำกฎหมายเพื่อประชาชน เตรียมเสนอสัดส่วนผู้เหมาะสมร่วมพิจารณาในกมธ.วุฒิสภา
นายสมศักดิ์ เทพสุทิน รัฐมนตรีว่าการกระทรวงยุติธรรม กล่าวว่า สภาผู้แทนราษฎรได้ผ่านร่างกฎหมายที่เกี่ยวข้องกับกระทรวงยุติธรรม 2 ฉบับ คือ ร่างพ.ร.บ. ป้องกันและปราบปรามการทรมานและการกระทำให้บุคคลสูญหาย หรือ กฎหมายอุ้มหาย และร่างพ.ร.บ.มาตรการป้องกันการทำความผิดซ้ำในความผิดเกี่ยวกับเพศหรือที่ใช้ความรุนแรง หรือ JSOC ตนต้องขอขอบคุณ ส.ส.ทุกท่านทั้งฝ่ายรัฐบาลและฝ่ายค้านที่ร่วมแรงร่วมใจกันจนกฎหมายผ่านสภาได้สำเร็จ เพราะทุกคนมองเห็นว่าเป็นกฎหมายที่สำคัญป้องกันผู้คนที่ถูกกระทำจากความรุนแรง จนเกิดอันตราย แม้ว่าที่ผ่านมาการประชุมสภาอาจจะไม่ราบรื่น มีปัญหาระหองระแหง แต่เมื่อมีร่างกฎหมายที่สำคัญเป็นประโยชน์กับประชาชน สมาชิกทุกคนก็สามารถร่วมแรงร่วมใจกันพิจารณาจนสำเร็จได้
นายสมศักดิ์ กล่าวอีกว่า สำหรับหลักการของกฎหมายทั้ง 2 ฉบับไม่ได้แตกต่างจากที่เราเสนอไปมากนัก เพราะเราทำจนสมบูรณ์จนผู้แปรญัตติไม่ติดใจอะไรมาก มีการปรับเล็กน้อยเพื่อให้กฎหมายเป็นที่ยอมรับของทุกคน โดยหลักสำคัญคือการสร้างความปลอดภัยให้กับสังคม ซึ่งหลังจากนี้จะส่งต่อให้กับวุฒิสภาพิจารณา เพื่อรับหลักการ และตั้ง กมธ. เพื่อพิจารณา โดยกระทรวงยุติธรรม จะเสนอ บุคคลที่เหมาะสมเข้าไปเป็น กมธ.ด้วย คือ ร่างกฎหมายอุ้มหาย จะเสนอ อาทิ ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม ว่าที่ร.ต.ธนกฤต จิตรอารีย์รัตน์ เลขา รมว.ยุติธรรม นายวัลลภ นาคบัว รองปลัดฯ ส่วนกฎมาย JSOC จะเสนอ อาทิ น.ส.ณัฐธ์ภัสส์ ยงใจยุทธ ผู้ช่วยรมว.ยุติธรรม พล.ต.ต.บรรพต มุ่งขอบกลาง ผบก.ปส.3
"ร่างกฎหมายทั้ง 2 ฉบับเป็นกฎหมายของประชาชนในการสร้างความปลอดภัยให้กับทุกคน ผมดีใจที่ร่างทั้งสองผ่านสภาฯ ซึ่งเป็นการการันตีว่ากฎหมายจะไม่ตกไป ตอนนี้กฎหมายมีชีวิตแล้ว เหลือเพียงแค่ให้วุฒิสภาพิจารณา หากสัปดาห์หน้าเข้าทันก็คงพิจารณาตั้งกมธ.ได้เลย ซึ่งคงไม่มีปัญหาอะไร เพราะทุกท่านก็คงจะเห็นด้วยกับการทำกฎหมายที่เป็นประโยชน์อย่างสูง"นายสมศักดิ์ กล่าว

ที่มา : https://www.thaigov.go.th/news/contents/details/51978