รัฐบาลไทย-ข่าวทำเนียบรัฐบาล-“ชัยวุฒิ”ร่วมเปิดตัว สกมช. อย่างเป็นทางการ รูปแบบ Online Event เร่งเครื่องภารกิจปกป้องประชาชนจากภัยคุกคามไซเบอร์


วันพฤหัสบดีที่ 19 สิงหาคม 2564
“ชัยวุฒิ”ร่วมเปิดตัว สกมช. อย่างเป็นทางการ รูปแบบ Online Event เร่งเครื่องภารกิจปกป้องประชาชนจากภัยคุกคามไซเบอร์
“ชัยวุฒิ”ร่วมเปิดตัว สกมช. อย่างเป็นทางการ รูปแบบ Online Event เร่งเครื่องภารกิจปกป้องประชาชนจากภัยคุกคามไซเบอร์
เมื่อวันที่ 18 สิงหาคม 2564 นายชัยวุฒิ ธนาคมานุสรณ์ รัฐมนตรีว่าการกระทรวงดิจิทัลเพื่อเศรษฐกิจและสังคม เป็นประธานเปิดกิจกรรม “Virtual NCSA Grand Opening สร้างการรับรู้การจัดตั้งสำนักงานคณะกรรมการการรักษาความมั่นคงปลอดภัยไซเบอร์แห่งชาติ (สกมช.)” ในรูปแบบ Online Event  ซึ่งเป็นการเปิดตัวอย่างเป็นทางการ ของสำนักงานคณะกรรมการการรักษาความมั่นคงปลอดภัยไซเบอร์แห่งชาติ (สกมช.) หรือ National Cyber Security Agency : NCSA  เพื่อรับมือกับภัยคุกคามด้านไซเบอร์ที่ทวีความรุนแรงมากขึ้นและอาจส่งผลกระทบต่อเศรษฐกิจสังคม และความมั่นคงของประเทศ โดยมี พลโท ดร. ปรัชญา เฉลิมวัฒน์ เลขาธิการคณะกรรมการการรักษาความมั่นคงปลอดภัยไซเบอร์แห่งชาติ พร้อมด้วยคณะกรรมการที่เกี่ยวข้องร่วมกิจกรรม ทั้งนี้ สกมช. ยังเร่งดำเนินการทำงานให้สอดคล้องกับสถานการณ์ในปัจจุบัน ซึ่งจะช่วยเสริมสร้างความรู้ความเข้าใจเกี่ยวกับการรักษาความมั่นคงปลอดภัย รวมถึงการสร้างความตระหนักรู้ด้านสถานการณ์เกี่ยวกับภัยคุกคามทางไซเบอร์เพื่อให้มีการดำเนินการเชิงปฏิบัติการที่มีลักษณะบูรณาการและทันต่อการเปลี่ยนแปลง
ในโอกาสนี้ รัฐมนตรีดีอีเอส กล่าวย้ำว่า สกมช. จะเป็นหน่วยงานที่มีหน้าที่ปฏิบัติการ ประสานงาน สนับสนุน และให้ความช่วยเหลือ หน่วยงานที่เกี่ยวข้องในการปฏิบัติตามนโยบายและแผนว่าด้วยการรักษาความมั่นคงปลอดภัยไซเบอร์ แผนปฏิบัติการเพื่อการรักษาความมั่นคงปลอดภัยไซเบอร์ และมาตรการป้องกัน รับมือ และลดความเสี่ยงจากภัยคุกคามทางไซเบอร์ หรือตามคำสั่งของคณะกรรมการ เพื่อทำให้การป้องกันและการรับมือกับภัยคุกคามทางไซเบอร์เป็นไปอย่างมีประสิทธิภาพและยั่งยืน
************

ที่มา : https://www.thaigov.go.th/news/contents/details/44891