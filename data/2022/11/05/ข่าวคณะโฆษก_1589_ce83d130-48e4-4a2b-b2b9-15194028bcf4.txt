รัฐบาลไทย-ข่าวทำเนียบรัฐบาล-ครม.เห็นชอบการต่ออายุความตกลงว่าด้วยการก่อตั้งศูนย์อาเซียน – ญี่ปุ่นอีก 5 ปี เพื่อการเสริมสร้างความเป็นหุ้นส่วนทางเศรษฐกิจ การค้า การลงทุน การท่องเที่ยว


วันอังคารที่ 17 พฤษภาคม 2565
พิมพ์
ครม.เห็นชอบการต่ออายุความตกลงว่าด้วยการก่อตั้งศูนย์อาเซียน – ญี่ปุ่นอีก 5 ปี เพื่อการเสริมสร้างความเป็นหุ้นส่วนทางเศรษฐกิจ การค้า การลงทุน การท่องเที่ยว
ครม.เห็นชอบการต่ออายุความตกลงว่าด้วยการก่อตั้งศูนย์อาเซียน – ญี่ปุ่นอีก 5 ปี เพื่อการเสริมสร้างความเป็นหุ้นส่วนทางเศรษฐกิจ การค้า การลงทุน การท่องเที่ยว
วันที่ 17 พ.ค. 2565 น.ส.ไตรศุลี ไตรสรณกุล รองโฆษกประจำสำนักนายกรัฐมนตรีกล่าวว่า คณะรัฐมนตรี(ครม.)เห็นชอบการต่ออายุความตกลงว่าด้วยการก่อตั้งศูนย์อาเซียน – ญี่ปุ่น (ASEAN – Japan Centre : AJC) ออกไปอีก 5 ปี ตั้งแต่วันที่ 25 พฤษภาคม 2565 – 24 พฤษภาคม 2570  และมอบหมายให้กรมส่งเสริมการค้าระหว่างประเทศซึ่งเป็นผู้แทนประเทศไทยในสมาชิกคณะมนตรีของศูนย์อาเซียน – ญี่ปุ่น  เป็นผู้แทนในการลงนามให้การรับรองต่ออายุความตกลงฯครั้งนี้ มีสาระสำคัญคือ วัตถุประสงค์เพื่อการเสริมสร้างความเป็นหุ้นส่วนทางเศรษฐกิจระหว่างประเทศญี่ปุ่น และประเทศสมาชิกอาเซียน โดยการส่งเสริมการค้าจากประเทศสมาชิกอาเซียนไปญี่ปุ่น โดยเฉพาะสินค้ากึ่งสำเร็จรูป การส่งเสริมการไหลเวียนของการลงทุน รวมถึงการถ่ายทอดทักษะ และเทคโนโลยีระหว่างญี่ปุ่นและประเทศสมาชิกอาเซียน การกระตุ้นการท่องเที่ยวทำให้ปริมาณนักท่องเที่ยวเพิ่มขึ้น
ขณะที่กิจกรรมต่างๆที่จะทำให้บรรลุวัตถุประสงค์ของความตกลงฯ เช่น  แนะนำ และประชาสัมพันธ์ในญี่ปุ่นและประเทศสมาชิกอาเซียน ถึงผลิตภัณฑ์อุตสาหกรรม โอกาสการลงทุน และทรัพยากรการท่องเที่ยวทั้งของญี่ปุ่น และประเทศสมาชิกอาเซียน, บริหารจัดการอาคารแสดงนิทรรศการแบบถาวรของศูนย์อาเซียน – ญี่ปุ่น, ช่วยเหลือและให้คำแนะนำในด้านการค้า การลงทุน การท่องเที่ยว และการแลกเปลี่ยนบุคลากร ซึ่งจะช่วยเพิ่มผลประโยชน์ทั้งของญี่ปุ่น และสมาชิกอาเซียน, เป็นช่องทางสำหรับแลกเปลี่ยนข้อมูลที่เป็นประโยชน์เกี่ยวกับการส่งเสริมการค้า การลงทุน การท่องเที่ยว , วิจัยและศึกษาเกี่ยวกับการค้า การลงทุน การท่องเที่ยว และการแลกเปลี่ยนบุคลากรตามความจำเป็น เป็นต้น
สำหรับศูนย์อาเซียน – ญี่ปุ่น เป็นองค์กรความร่วมมือระหว่างประเทศ ภายใต้ความตกลงฯ เพื่อส่งเสริมการค้า การลงทุน การท่องเที่ยว และการแลกเปลี่ยนระหว่างบุคคลระหว่างประเทศสมาชิกอาเซียนกับญี่ปุ่น โดยมีคณะมนตรีจำนวน 11 ราย จากประเทศสมาชิกอาเซียนและญี่ปุ่น  มีสำนักงานใหญ่ตั้งอยู่ที่ กรุงโตเกียว ประเทศญี่ปุ่น

ที่มา : https://www.thaigov.go.th/news/contents/details/54649