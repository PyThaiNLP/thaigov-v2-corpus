รัฐบาลไทย-ข่าวทำเนียบรัฐบาล-ปลัด สธ.ติดตามสถานการณ์อุทกภัย จ.อุทัยธานี ให้เตรียมแผนจัดบริการรองรับ แม้พบสถานพยาบาล ยังไม่ได้รับกระทบ


วันพฤหัสบดีที่ 21 ตุลาคม 2564
ปลัด สธ.ติดตามสถานการณ์อุทกภัย จ.อุทัยธานี ให้เตรียมแผนจัดบริการรองรับ แม้พบสถานพยาบาล ยังไม่ได้รับกระทบ
ปลัดกระทรวงสาธารณสุข ลงพื้นที่ติดตามสถานการณ์อุทุกภัย จังหวัดอุทัยธานี ขณะนี้ยังไม่มีสถานบริการสาธารณสุขได้รับผลกระทบ ย้ำให้เฝ้าระวังและเตรียมแผนรองรับ ทั้งการขนย้ายผู้ป่วย ยา เวชภัณฑ์ พื้นที่สำรองไม่ให้กระทบต่อการบริการ
นายแพทย์เกียรติภูมิ วงศ์รจิต ปลัดกระทรวงสาธารณสุข พร้อมด้วยแพทย์หญิงวิพรรณ สังคหะพงศ์ ผู้ตรวจราชการกระทรวงสาธารณสุข เขตสุขภาพที่ 3 และคณะผู้บริหาร ติดตามสถานการณ์อุทกภัย ที่โรงพยาบาลอุทัยธานี จังหวัดอุทัยธานี พร้อมมอบถุงยังชีพและชุดยาผู้ประสบภัยให้กับประชาชนในชุมชนเกาะเทโพ และให้สัมภาษณ์ว่า จังหวัดอุทัยธานีเป็นพื้นที่ลุ่ม ประสบภัยน้ำท่วมตามธรรมชาติเป็นประจำ หลังทราบข่าวว่าเขื่อนทับเสลา มีปริมาณน้ำเกินความจุ จึงลงพื้นที่เพื่อรับทราบสถานการณ์จริง พบว่า มี 7 อำเภอ 33 ตำบล 93 หมู่บ้าน 2,773 หลังคาเรือน และประชาชน 7,077 คน มีเจ้าหน้าที่สาธารณสุขได้รับผลกระทบ 1 คน และ อสม. 398 คน โดยอำเภอเมืองอุทัยธานีได้รับผลกระทบมากที่สุด แต่ยังไม่มีสถานพยาบาลได้รับผลกระทบ สามารถเปิดให้บริการได้ตามปกติ
นายแพทย์เกียรติภูมิกล่าวต่อว่า ได้กำชับเป็นระยะให้สถานพยาบาลในสังกัดที่มีความเสี่ยงน้ำท่วม ติดตามเฝ้าระวังสถานการณ์น้ำอย่างใกล้ชิด และเตรียมพร้อมรับสถานการณ์ เช่น แผนเคลื่อนย้าย/ส่งต่อผู้ป่วย ขนย้ายเครื่องมืออุปกรณ์การแพทย์ไว้ในที่ปลอดภัย สำรองยา เวชภัณฑ์ และทรัพยากรที่จำเป็นให้เพียงพอ รวมถึงจัดหาสถานที่สำรองสำหรับจัดบริการไม่ให้กระทบบริการประชาชน โดยในส่วนจังหวัดอุทัยธานี สำนักงานสาธารณสุขจังหวัดอุทัยธานี ได้จัดเตรียมยาและสิ่งของจำเป็นในช่วงสถานการณ์น้ำท่วม ได้แก่ คลอรีนเม็ด 48 กระปุก ถุงแดงสำหรับใส่ขยะติดเชื้อ 160 กิโลกรัม ปูนขาว 56 ถุง น้ำยา อ.31 สำหรับทดสอบคลอรีนอิสระคงเหลือในน้ำ รวมถึงเตรียม ยาทาน้ำกัดเท้า 1,900 หลอด ยาชุดผู้ประสบภัย 664 ชุด และประสานหน่วยงานในพื้นที่เพื่อแจกจ่ายให้กับประชาชน
ทั้งนี้ ในช่วงน้ำท่วม ขอให้ประชาชนระมัดระวังเรื่องสุขภาพอนามัยเป็นพิเศษ ทั้งเรื่องอาหาร น้ำดื่ม โดยเฉพาะโรคที่มากับน้ำท่วมและหลังน้ำลด เช่น ตาแดง ท้องร่วง น้ำกัดเท้า และฉี่หนู หากเจ็บป่วยขอให้ไปพบแพทย์ที่สถานพยาบาลใกล้บ้าน และต้องไม่ลืมการปฏิบัติตามมาตรการป้องกันตนเองขั้นสูงสุด ทั้งการสวมหน้ากากอนามัย ล้างมือบ่อยๆ เว้นระยะห่าง และหากยังไม่ได้ฉีดวัคซีน ขอให้เข้ารับการฉีดวัคซีน เพื่อให้ปลอดภัยจากโรคโควิด 19 ด้วย
******************************** 21 ตุลาคม 2564

ที่มา : https://www.thaigov.go.th/news/contents/details/47261