รัฐบาลไทย-ข่าวทำเนียบรัฐบาล-โฆษกรัฐบาลสวน “หญิงหน่อย” อย่างมงาย บริหารประเทศเป็นเรื่องของเหตุผลและหลักวิทยาศาสตร์ ไม่ใช่เรื่องเวรกรรม ชี้รัฐบาลจัดการราคาน้ำมันตามกลไกตลาด ล่าสุดประกาศลดราคาเบนซิน 3 บาท/ลิตร


วันพฤหัสบดีที่ 7 กรกฎาคม 2565
พิมพ์
โฆษกรัฐบาลสวน “หญิงหน่อย” อย่างมงาย บริหารประเทศเป็นเรื่องของเหตุผลและหลักวิทยาศาสตร์ ไม่ใช่เรื่องเวรกรรม ชี้รัฐบาลจัดการราคาน้ำมันตามกลไกตลาด ล่าสุดประกาศลดราคาเบนซิน 3 บาท/ลิตร
โฆษกรัฐบาลสวน “หญิงหน่อย” อย่างมงาย บริหารประเทศเป็นเรื่องของเหตุผลและหลักวิทยาศาสตร์ ไม่ใช่เรื่องเวรกรรม ชี้รัฐบาลจัดการราคาน้ำมันตามกลไกตลาด ล่าสุดประกาศลดราคาเบนซิน 3 บาท/ลิตรแล้ว
วันที่ 7 กรกฎาคม 2565 นายธนกร วังบุญคงชนะ โฆษกประจำสำนักนายกรัฐมนตรี เปิดเผยถึงกรณีที่คุณหญิงสุดารัตน์ เกยุราพันธุ์ ประธานพรรคไทยสร้างไทย วิจารณ์ว่ารัฐบาลขึ้นราคาน้ำมัน สวนทางกับตลาดโลก และตัดพ้อเป็นกรรมของคนไทย ว่า คุณหญิงสุดารัตน์ฯ เคยเป็นถึงรัฐมนตรีน่าจะเข้าใจว่าการบริหารประเทศไม่ใช่เรื่องของเวรกรรม แต่เป็นเรื่องของเหตุผลและหลักวิทยาศาสตร์ ไม่เช่นนั้นรัฐบาลในอดีตก็คงสร้างเวรกรรมให้กับพี่น้องประชาชนไว้มากมาย จนที่สุดก็เอาตัวไม่รอดและยังให้ลูกน้องแบกรับกรรมแทนอีก ที่ผ่านมารัฐบาลจัดการกับราคาน้ำมันโดยยึดกลไกตลาดและปัจจัยภายในประเทศคู่ขนานกัน ซึ่งทิศทางราคาน้ำมันในตลาดโลกช่วงนี้มีความผันผวนสูง ปรับขึ้นและลงอยู่ตลอดเวลา และรัฐบาลยังต้องดูแลกองทุนน้ำมันที่เป็นเครื่องมือชดเชยราคาในช่วงที่ผ่านมาให้กับประชาชนด้วย ล่าสุด ปตท. และบางจาก ได้ประกาศปรับลดราคาขายปลีกกลุ่มเบนซิน 3.00 บาทต่อลิตร ยกเว้น E85 ลดลง 1.80 บาทต่อลิตร ในวันพรุ่งนี้ (8 ก.ค. 65) ตั้งแต่เวลา 05.00 น. เป็นต้นไป ซึ่งเป็นไปตามกลไกตลาดโลกและช่วยลดภาระให้กับประชาชน ส่วนกลุ่มดีเซลทุกชนิดยังคงเดิมเพราะกองทุนน้ำมันยังช่วยอุดหนุนอยู่ 5.56 บาทต่อลิตร หรือ 373 ล้านบาทต่อวัน และอุดหนุน LPG อีกวันละ 45 ล้านบาท
“คุณหญิงสุดารัตน์ฯ อย่างมงาย สร้างวาทกรรมให้ตัวเองดูดี หรือมองโลกในแง่ร้ายเกินไป เพราะรัฐบาลนี้ไม่เคยนิ่งนอนใจ มองเห็นถึงปัญหาและเร่งแก้ไขอยู่ตลอดเวลา ขณะที่พรรคไทยสร้างไทยและตัวประธานพรรคถนัดแต่จะคอยดิสเครดิตรัฐบาล หยิบข่าวมาใส่สีโจมตีให้ผู้อื่นเสียหาย โดยไม่ได้อธิบายรายละเอียดหรือข้อเท็จจริงที่ถูกต้องแก่สังคมเลย เช่นนี้แล้วพูดได้หรือไม่ว่าเป็นกรรมของคนไทยที่มีนักการเมืองแบบนี้” นายธนกร กล่าว

ที่มา : https://www.thaigov.go.th/news/contents/details/56670