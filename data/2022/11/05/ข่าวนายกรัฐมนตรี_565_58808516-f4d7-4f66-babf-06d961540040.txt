รัฐบาลไทย-ข่าวทำเนียบรัฐบาล-นายกฯ ติดตามความก้าวหน้าการดำเนินงาน ศจพ. ระดับพื้นที่ มอบบ้านผู้ยากไร้ อ.คลองขลุง กำแพงเพชร ย้ำรัฐบาลมุ่งลดความเหลื่อมล้ำ แก้ปัญหาความยากจนในทุกมิติอย่างยั่งยืน


วันพฤหัสบดีที่ 7 กรกฎาคม 2565
พิมพ์
นายกฯ ติดตามความก้าวหน้าการดำเนินงาน ศจพ. ระดับพื้นที่ มอบบ้านผู้ยากไร้ อ.คลองขลุง กำแพงเพชร ย้ำรัฐบาลมุ่งลดความเหลื่อมล้ำ แก้ปัญหาความยากจนในทุกมิติอย่างยั่งยืน
นายกฯ ติดตามความก้าวหน้าการดำเนินงาน ศจพ. ระดับพื้นที่ มอบบ้านผู้ยากไร้ อ.คลองขลุง กำแพงเพชร ย้ำรัฐบาลมุ่งลดความเหลื่อมล้ำ แก้ปัญหาความยากจนในทุกมิติอย่างยั่งยืน ให้ประชาชนมีคุณภาพชีวิตความเป็นอยู่ที่ดีขึ้น
นายธนกร วังบุญคงชนะ โฆษกประจำสำนักนายกรัฐมนตรีเผยว่า วันนี้ (7 ก.ค. 65) เวลา 12.15 น. ณ ตำบลวังบัว อำเภอคลองขลุง จังหวัดกำแพงเพชร พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหมและคณะ ติดตามความก้าวหน้าการดำเนินการขจัดความยากจนและพัฒนาทุกช่วงวัยอย่างยั่งยืนตามหลักปรัชญาเศรษฐกิจพอเพียง ซึ่งอำเภอคลองขลุง ได้ขับเคลื่อนการดำเนินงานศูนย์อำนวยการขจัดความยากจนและพัฒนาคนทุกช่วงวัยอย่างยั่งยืน ตามหลักปรัชญาเศรษฐกิจพอเพียง (ศจพ.) ในระดับพื้นที่ ด้วยการปลูกสร้างบ้านที่อยู่อาศัย โดยนายกรัฐมนตรีได้มอบบ้านที่อยู่อาศัยให้กับนางขาว บุญโลก อายุ 63 ปี อาชีพรับจ้าง และมอบบ้านที่ดำเนินการเสร็จแล้วแก่ผู้แทนจำนวน 13 หลัง ซึ่งสร้างโดยโครงการบ้านกาชาดเฉลิมพระเกียรติพระบาทสมเด็จพระวชิรเกล้าเจ้าอยู่หัว เนื่องในโอกาสมหามงคลเฉลิมพระชนมพรรษา 70 พรรษา และเฉลิมพระเกียรติสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง เนื่องในโอกาสมหามงคลเฉลิมพระชนมพรรษา 90 พรรษา ประจำปี 2565 ซึ่งได้รับการสนับสนุนงบประมาณจากเหล่ากาชาดจังหวัดกำแพงเพชร  โดยมีกองทุนพัฒนาบทบาทสตรีจังหวัดกำแพงเพชร และประชาชน มารอให้การต้อนรับ
โอกาสนี้ นายกรัฐมนตรีเยี่ยมชมนิทรรศการแนวทางการแก้ไขปัญหาความยากจนและพัฒนาคนทุกช่วงวัย (เมนูแก้จน) ตามมิติความขัดสน 5 มิติความขัดสน ประกอบด้วย 1. ความมั่นคงทางเศรษฐกิจ 2. การศึกษา และทักษะที่จำเป็น 3. สถานะทางสุขภาพ 4. คุณภาพชีวิตความเป็นอยู่ และ 5. การเข้าถึงบริการ ความช่วยเหลือ และการมีส่วนร่วมในสังคม พร้อมเยี่ยมบ้านหลังเก่าของคุณยายขาวและครอบครัว โดยนายกรัฐมนตรีกล่าวให้กำลังใจ อย่าท้อ รัฐบาลให้ความสำคัญกับการแก้ไขปัญหาความยากจนและพัฒนาคนทุกช่วงวัย ที่จะต้องดำเนินการให้เกิดผลสำเร็จ พัฒนาทุกมิติและทุกพื้นที่ในประเทศ เพื่อลดความเหลื่อมล้ำและแก้ปัญหาความยากจนของประชาชนในทุกมิติอย่างยั่งยืน ให้ประชาชนมีคุณภาพชีวิตและความเป็นอยู่ที่ดีขึ้น โดยให้ทุกกระทรวงดำเนินการและบูรณาการทำงานร่วมกันอย่างเป็นระบบให้เกิดความเข้มแข็ง ให้เป็นไปตามนโยบายของรัฐบาล ที่จะแก้ปัญหาของประชาชนอย่างยั่งยืนในทุกมิติและพัฒนาคนทุกช่วงวัยอย่างยั่งยืนตามหลักปรัชญาของเศรษฐกิจพอเพียง สิ่งสำคัญคือการปฏิบัติงานต้องอาศัยกลไกภาคีเครือข่ายในพื้นที่ ทั้งบูรณาการร่วมกับหน่วยงานที่รับผิดชอบทั้งกระทรวง กลุ่มองค์กรสตรีจังหวัด องค์กรเอกชน สมาคม มูลนิธิต่าง ๆ ในระดับพื้นที่ ที่ร่วมกันทำงานอย่างเต็มที่เพื่อให้ประชาชนมีที่อยู่อาศัยที่มั่นคง แข็งแรงต่อไป

ที่มา : https://www.thaigov.go.th/news/contents/details/56655