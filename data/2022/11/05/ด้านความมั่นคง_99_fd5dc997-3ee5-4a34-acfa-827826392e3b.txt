รัฐบาลไทย-ข่าวทำเนียบรัฐบาล-ศบค.มท. แจ้งกทม. และผู้ว่าฯ จังหวัดพื้นที่เฝ้าระวังสูงสุดและเข้มงวด หารือ คกก.โรคติดต่อจังหวัดฯ พิจารณาปิดสถานที่/กิจการที่มีความเสี่ยงต่อการแพร่ระบาดโควิด-19 เพิ่มเติม ตามมติ ศปก.


วันพฤหัสบดีที่ 22 กรกฎาคม 2564
พิมพ์
ศบค.มท. แจ้งกทม. และผู้ว่าฯ จังหวัดพื้นที่เฝ้าระวังสูงสุดและเข้มงวด หารือ คกก.โรคติดต่อจังหวัดฯ พิจารณาปิดสถานที่/กิจการที่มีความเสี่ยงต่อการแพร่ระบาดโควิด-19 เพิ่มเติม ตามมติ ศปก.
ศบค.มท. แจ้งกทม. และผู้ว่าฯ จังหวัดพื้นที่เฝ้าระวังสูงสุดและเข้มงวด หารือ คกก.โรคติดต่อจังหวัดฯ พิจารณาปิดสถานที่/กิจการที่มีความเสี่ยงต่อการแพร่ระบาดโควิด-19 เพิ่มเติม ตามมติ ศปก.ศบค. เพื่อประโยชน์ในการควบคุมและป้องกันการแพร่ระบาดของโรค
วันนี้ (22 ก.ค.64) ศูนย์บริหารสถานการณ์การแพร่ระบาดของโรคติดเชื้อไวรัสโคโรนา 2019 กระทรวงมหาดไทย (ศบค.มท.) เปิดเผยว่า ศูนย์ปฏิบัติการ ศูนย์บริหารสถานการณ์โควิด-19 (ศปก.ศบค.) ในการประชุมเมื่อวันที่ 21 ก.ค. 64 ได้พิจารณาแล้วเห็นว่า เพื่อให้เป็นไปตามเจตนารมณ์และมาตรการบังคับของข้อกำหนดฯ (ฉบับที่ 28) ลงวันที่ 17 ก.ค.64 ที่มุ่งเน้นให้ลดการเดินทางและการออกนอกเคหสถานของประชาชน อันจะเป็นประโยชน์ต่อการป้องกันและควบคุมการระบาดของโรคโควิด-19 จึงมีข้อเสนอแนะให้ผู้ว่าราชการกรุงเทพมหานครหรือผู้ว่าราชการจังหวัด ดำเนินการตามข้อ 7 มาตรการควบคุมแบบบูรณาการเร่งด่วนเฉพาะในเขตพื้นที่ควบคุมสูงสุดและเข้มงวดของข้อกำหนดฯ (ฉบับที่ 28) โดยอาศัยอำนาจตามกฎหมายว่าด้วยโรคติดต่อ พิจารณาสั่งปิดสถานที่หรือกิจการที่มีความเสี่ยงต่อการแพร่ระบาดของโรค โดยให้พิจารณาปิดสถานที่หรือกิจการที่มีความเสี่ยงต่อการแพร่ระบาดของโรคโควิด-19 เพิ่มเติมจากที่กรุงเทพมหานครหรือจังหวัดได้มีประกาศ/คำสั่งปิดแล้ว ได้แก่ 1. สนามกีฬาทุกประเภท (ประเภทในร่ม เช่น แบดมินตัน สนามฟุตซอล บาสเก็ตบอล วอลเลย์บอล/ ประเภทกลางแจ้ง เช่น สนามกอล์ฟ สนามซ้อมกอล์ฟ สนามฟุตบอล สนามเทนนิส) 2. สระน้ำเพื่อการเล่นกีฬา หรือกิจกรรมทางน้ำเพื่อสันทนาการ สระว่ายน้ำสาธารณะ หรือกิจการอื่น ๆ ในทำนองเดียวกัน 3. ลานกีฬา 4. ศูนย์แสดงสินค้า ศูนย์ประชุม หรือสถานที่จัดนิทรรศการ 5. ศูนย์การเรียนรู้ หรือศูนย์วิทยาศาสตร์เพื่อการศึกษา อุทยานวิทยาศาสตร์ ศูนย์วิทยาศาสตร์และวัฒนธรรม หรือหอศิลป์ 6. ห้องสมุดสาธารณะ ห้องสมุดชุมชน ห้องสมุดเอกชนและบ้านหนังสือ 7. พิพิธภัณฑ์ พิพิธภัณฑสถาน พิพิธภัณฑ์ท้องถิ่น รวมถึงพิพิธภัณฑ์ในลักษณะเดียวกัน แหล่งประวัติศาสตร์ หรือโบราณสถาน 8. ศูนย์พัฒนาเด็กเล็กและเด็กก่อนวัยเรียน 9. ร้านเสริมสวย ร้านตัดผม หรือแต่งผม ร้านทำเล็บ หรือร้านสัก 10. สวนสาธารณะ และสวนพฤกษศาสตร์ต่าง ๆ โดยสำหรับสถานที่หรือกิจการที่มีความจำเป็นต้องเปิด ให้ดำเนินการภายใต้เงื่อนไขเฉพาะ เพื่อการควบคุมโรคตามกฎหมายว่าด้วยโรคติดต่อตามที่ทางราชการกำหนดอย่างเคร่งครัด ได้แก่ สถานรับเลี้ยงเด็ก เปิดเฉพาะสถานที่รับเลี้ยงเด็กในโรงพยาบาล และที่มีการรับตัวไว้พักคืนไว้เป็นปกติธุระ สถานที่ดูแลผู้สูงอายุ เปิดเฉพาะที่มีการรับตัวไว้พักค้างคืนเป็นปกติธุระ ตลาดนัด เปิดเฉพาะส่วนที่ขายอาหารหรือวัตถุดิบเพื่อการบริโภค
ทั้งนี้ ให้กรุงเทพมหานครและผู้ว่าราชการจังหวัดโดยความเห็นชอบของคณะกรรมการโรคติดต่อกรุงเทพมหานคร/คณะกรรมการโรคติดต่อจังหวัด ใช้ดุลพินิจในการพิจารณาปิดสถานที่หรือกิจการเพิ่มเติมได้ตามที่เห็นสมควร เพื่อประโยชน์ในการควบคุมและป้องกันการแพร่ระบาดในแต่ละพื้นที่อย่างมีประสิทธิภาพ รวมทั้งพิจารณาจัดที่มีมาตรการช่วยเหลือผู้ที่ได้รับผลกระทบตามความจำเป็นและความเหมาะสมด้วย สำหรับกิจการที่สามารถเปิดดำเนินการได้ โดยมีเงื่อนไขตามที่ระบุในข้อกำหนดฯ ให้สามารถพิจารณาจำกัดหรือกำหนดเงื่อนไขเพิ่มเติมได้ตามความเหมาะสม เพื่อประโยชน์ในการควบคุมและป้องกันการระบาดของโรคควบคู่กับความจำเป็นในการดำรงชีวิตประชาชน ในกรณีที่มีข้อสงสัยในการดำเนินการให้หารือ ศปก.ศบค. เพื่อกำหนดแนวทางที่เหมาะสมและชัดเจนต่อไป
นายฉัตรชัย พรหมเลิศ ปลัดกระทรวงมหาดไทย ในฐานะหัวหน้าผู้รับผิดชอบในการแก้ไขสถานการณ์ฉุกเฉินในส่วนที่เกี่ยวกับการสั่งการและประสานกับผู้ว่าราชการจังหวัดและผู้ว่าราชการกรุงเทพมหานคร ได้สั่งการให้กรุงเทพมหานคร และผู้ว่าราชการจังหวัดนครปฐม นนทบุรี ปทุมธานี สมุทรปราการ สมุทรสาคร ฉะเชิงเทรา ชลบุรี พระนครศรีอยุธยา นราธิวาส ปัตตานี ยะลา และสงขลา หารือคณะกรรมการโรคติดต่อกรุงเทพมหานคร/คณะกรรมการโรคติดต่อจังหวัด พิจารณามีคำสั่ง/ประกาศปิดสถานที่หรือกิจการให้เป็นไปตามมติ ศปก.ศบค. ดังกล่าวข้างต้นต่อไป โดยให้วางระบบและมอบหมายหน่วยงานที่เกี่ยวข้องเพื่อกำกับติดตามให้เป็นไปตามคำสั่งประกาศอย่างเคร่งครัด

ที่มา : https://www.thaigov.go.th/news/contents/details/44022