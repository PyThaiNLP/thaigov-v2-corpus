รัฐบาลไทย-ข่าวทำเนียบรัฐบาล-ธนาคารอาคารสงเคราะห์ จัดพิธีถวายผ้าพระกฐินพระราชทาน ประจำปี 2564 ณ วัดมหาพฤฒารามวรวิหาร กรุงเทพฯ


วันศุกร์ที่ 5 พฤศจิกายน 2564
พิมพ์
ธนาคารอาคารสงเคราะห์ จัดพิธีถวายผ้าพระกฐินพระราชทาน ประจำปี 2564 ณ วัดมหาพฤฒารามวรวิหาร กรุงเทพฯ
พระบาทสมเด็จพระปรเมนทรรามาธิบดีศรีสินทรมหาวชิราลงกรณ พระวชิรเกล้าเจ้าอยู่หัว ทรงพระกรุณาโปรดเกล้าโปรดกระหม่อมพระราชทานผ้าพระกฐินให้ธนาคารอาคารสงเคราะห์ ถวายพระภิกษุ สามเณร และบำรุงพระอาราม ณ วัดมหาพฤฒารามวรวิหาร แขวงมหาพฤฒาราม เขตบางรัก กรุงเทพมหานคร
พระบาทสมเด็จพระปรเมนทรรามาธิบดีศรีสินทรมหาวชิราลงกรณ พระวชิรเกล้าเจ้าอยู่หัว ทรงพระกรุณาโปรดเกล้าโปรดกระหม่อมพระราชทานผ้าพระกฐินให้ธนาคารอาคารสงเคราะห์ ถวายพระภิกษุ สามเณร และบำรุงพระอาราม ณ วัดมหาพฤฒารามวรวิหาร แขวงมหาพฤฒาราม เขตบางรัก กรุงเทพมหานคร โดยธนาคารและลูกค้าประชาชนที่มีจิตศรัทธาได้ร่วมถวายปัจจัยสมทบองค์ผ้าพระกฐิน เพื่อทำนุบำรุงพระพุทธศาสนาตามประเพณีอันดีงามของไทยให้คงอยู่สืบเนื่องไป
นายฉัตรชัย ศิริไล กรรมการผู้จัดการ ธนาคารอาคารสงเคราะห์ (ธอส.) กล่าวภายหลังเป็นประธานในพิธีถวายผ้าพระกฐินพระราชทาน ธนาคารอาคารสงเคราะห์ ประจำปี 2564 ในวันนี้ (5 พฤศจิกายน 2564) ณ วัดมหาพฤฒารามวรวิหาร แขวงมหาพฤฒาราม เขตบางรัก กรุงเทพมหานคร โดยมี คณะผู้บริหาร และพนักงานธนาคาร ร่วมในพิธี ว่า พระบาทสมเด็จพระปรเมนทรรามาธิบดีศรีสินทรมหาวชิราลงกรณ พระวชิรเกล้าเจ้าอยู่หัว ทรงพระกรุณาโปรดเกล้าโปรดกระหม่อมพระราชทานผ้าพระกฐินให้ธนาคารอาคารสงเคราะห์นำไปถวายพระภิกษุ สามเณร และบำรุงพระอาราม ณ วัดมหาพฤฒารามวรวิหาร แขวงมหาพฤฒาราม เขตบางรัก กรุงเทพมหานคร ซึ่งถือเป็นวัดเก่าแก่ที่สร้างขึ้นตั้งแต่สมัยกรุงศรีอยุธยา ปัจจุบันมีพระสงฆ์และสามเณรจำพรรษา จำนวน 55 รูป โดยธนาคารอาคารสงเคราะห์ได้ถวายปัจจัยเพื่อสมทบองค์ผ้าพระกฐินเป็นจำนวนเงิน 3,317,868 บาท และเปิดโอกาสให้ผู้มีจิตศรัทธาทั้งคณะผู้บริหาร ผู้ปฏิบัติงานของธนาคาร รวมถึงลูกค้าประชาชนทั่วไปได้ร่วมถวายปัจจัยเพื่อสมทบองค์ผ้าพระกฐิน เพื่อบูรณปฏิสังขรณ์พระอารามให้มั่นคงถาวร พร้อมสืบทอดเจตนารมณ์ในการเป็นสถาบันการเงินของรัฐที่ให้ความสำคัญในการทำนุบำรุงพระพุทธศาสนา อนุรักษ์วัฒนธรรมประเพณีไทยให้เจริญรุ่งเรือง และเกิดความเป็นสิริมงคลแก่ทุกฝ่ายที่มีส่วนร่วมต่อไป
นอกจากนี้ ธนาคารยังมอบเงินสนับสนุนทุนการศึกษาเป็นจำนวนเงินรวมทั้งสิ้น 70,000 บาท ให้กับโรงเรียน 3 แห่ง ประกอบด้วย โรงเรียนวัดมหาพฤฒาราม โรงเรียนสตรีวัดมหาพฤฒาราม ในพระบรมราชินูปถัมภ์ และโรงเรียนพระปริยัติธรรมวัดมหาพฤฒาราม เพื่อช่วยเหลือเติมเต็มโอกาสทางการศึกษาให้แก่เยาวชนที่เรียนดีแต่ขาดแคลนทุนทรัพย์ โดยกิจกรรมดังกล่าวถือเป็นส่วนหนึ่งของนโยบายการแสดงความรับผิดชอบต่อสังคม (CSR) ของธนาคารในด้านการทำนุบำรุงพระพุทธศาสนา และการศึกษา โดยตลอดระยะเวลากว่า 68 ปี ธอส. ได้สร้างโอกาสให้คนไทยได้มีที่อยู่อาศัยเป็นของตนเองมาแล้วมากกว่า 3.7 ล้านครอบครัว พร้อมให้ความสำคัญกับการดำเนินกิจกรรม CSR เพื่อตอบแทนสังคม โดยคำนึงถึงการมีส่วนร่วมเพื่อสร้างความสัมพันธ์ที่ดีกับชุมชน และการปลูกฝังความเป็นจิตอาสาช่วยเหลือสังคมให้แก่บุคลากรในองค์กร เพื่อร่วมกันสร้างสังคมไทยให้มีคุณภาพชีวิตที่ดีและเติบโตอย่างยั่งยืน ทั้งนี้ การจัดพิธีดังกล่าวเป็นไปตามมติของมหาเถรสมาคม เรื่องการกำหนดมาตรการปฏิบัติในพิธีถวายผ้าพระกฐิน/กฐิน ตามมาตรการควบคุมและป้องกันการแพร่ระบาด ของโรคติดเชื้อไวรัสโคโรนา 2019 (COVID-19)

ที่มา : https://www.thaigov.go.th/news/contents/details/47881