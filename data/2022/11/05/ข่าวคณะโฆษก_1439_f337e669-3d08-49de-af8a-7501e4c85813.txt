รัฐบาลไทย-ข่าวทำเนียบรัฐบาล-โฆษกฯ เผย นายกรัฐมนตรี ห่วงสุขภาพประชาชนในช่วงพายุฤดูร้อน แนะตรวจสอบด้วย ATK เมื่อมีอาการ ยึดหลัก Universal Prevention อย่างเคร่งครัด


วันอังคารที่ 19 เมษายน 2565
พิมพ์
โฆษกฯ เผย นายกรัฐมนตรี ห่วงสุขภาพประชาชนในช่วงพายุฤดูร้อน แนะตรวจสอบด้วย ATK เมื่อมีอาการ ยึดหลัก Universal Prevention อย่างเคร่งครัด
โฆษกฯ เผย นายกรัฐมนตรี ห่วงสุขภาพประชาชนในช่วงพายุฤดูร้อน แนะตรวจสอบด้วย ATK เมื่อมีอาการ ยึดหลัก Universal Prevention อย่างเคร่งครัด ขณะที่จำนวนผู้ติดเชื้อรายใหม่วันนี้ รวม 16,891  ราย
วันที่ 19 เมษายน 2565 นายธนกร วังบุญคงชนะ โฆษกประจำสำนักนายกรัฐมนตรี เผย พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ห่วงใยสุขภาพประชาชนในช่วงที่สภาพภูมิอากาศแปรปรวนจากพายุฤดูร้อน ทำให้เกิดฝนฟ้าคะนองในหลายพื้นที่ ส่งผลให้อาจมีอาการไม่สบาย เป็นไข้หวัด แนะนำให้ประชาชนทุกคนดูแลสุขภาพตนเองให้ดี สังเกตอาการอย่างใกล้ชิดหากมีอาการป่วย มีไข้สูง หรืออ่อนเพลีย  ตรวจ ATK เมื่อมีอาการ เนื่องจากอาการอาจคล้ายกับโรคโควิด-19 ซึ่งต้องเฝ้าระวังอย่างใกล้ชิด โดยถือเป็นการคัดกรองโรคเบื้องต้น เพื่อนำไปสู่การรักษาที่ทันท่วงที โดยทุกคนยังต้องยึดหลักการป้องกันการติดเชื้อโควิด-19 แบบครอบจักรวาล (Universal Prevention) อย่างเคร่งครัด และควรฉีดวัคซีนให้ครบตามที่กระทรวงสาธารณสุขแนะนำ ขณะเดียวกันก็ต้องระมัดระวังอันตรายที่อาจเกิดขึ้นจากฝนฟ้าคะนอง ใช้รถใช้ถนนด้วยความระมัดระวัง สำหรับเกษตรกรควรเตรียมการป้องกันและระวังความเสียหายที่จะเกิดต่อผลผลิตทางการเกษตรด้วย
สำหรับสถานการณ์การแพร่ระบาดของโควิด-19 วันนี้  (วันอังคารที่ 19 เมษายน 2565)  ผู้ป่วยติดเชื้อรายใหม่  รวม 16,891 ราย จำแนกเป็น ผู้ป่วยจากในประเทศ 16,806 ราย ผู้ป่วยมาจากต่างประเทศ 85 ราย ผู้ป่วยสะสม 1,840,409ราย (ตั้งแต่ 1 มกราคม 2565) หายป่วยกลับบ้าน 24,927 ราย หายป่วยสะสม 1,670,866 ราย (ตั้งแต่ 1 มกราคม 2565)  ผู้ป่วยกำลังรักษา 197,349 ราย เสียชีวิต 129 ราย จำนวนผู้ป่วยปอดอักเสบรักษาตัวอยู่ในโรงพยาบาล 2,104 ราย เฉลี่ยจังหวัดละ 27 ราย อัตราครองเตียง ร้อยละ 25.9

ที่มา : https://www.thaigov.go.th/news/contents/details/53695