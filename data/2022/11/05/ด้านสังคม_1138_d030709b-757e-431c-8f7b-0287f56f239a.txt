รัฐบาลไทย-ข่าวทำเนียบรัฐบาล-สธ. ฉีดวัคซีนโควิดเข็มกระตุ้น ให้ผู้ประกอบการร้านค้า พนักงาน สร้างความปลอดภัยทั้งผู้ให้และผู้รับบริการ


วันอังคารที่ 25 มกราคม 2565
สธ. ฉีดวัคซีนโควิดเข็มกระตุ้น ให้ผู้ประกอบการร้านค้า พนักงาน สร้างความปลอดภัยทั้งผู้ให้และผู้รับบริการ
รองนายกรัฐมนตรีและรัฐมนตรีว่าการกระทรวงสาธารณสุข เปิดศูนย์ร่วมใจฉีดวัคซีนโควิด 19 ที่ ศูนย์การค้าเอ็ม บี เค เซ็นเตอร์
รองนายกรัฐมนตรีและรัฐมนตรีว่าการกระทรวงสาธารณสุข เปิดศูนย์ร่วมใจฉีดวัคซีนโควิด 19 ที่ ศูนย์การค้าเอ็ม บี เค เซ็นเตอร์ ซึ่งสถาบันบำบัดรักษาและฟื้นฟูผู้ติดยาเสพติดแห่งชาติบรมราชชนนี กรมการแพทย์ จัดทีมบุคลากรทางการแพทย์ออกให้บริการ เพื่อเพิ่มความครอบคลุมการฉีดวัคซีนในกลุ่มผู้ประกอบการร้านค้า ลูกจ้างพนักงาน และครอบครัว สร้างความปลอดภัยและความเชื่อมั่นต่อผู้รับบริการ
วันนี้ (25 มกราคม 2565) นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข พร้อมด้วย นายแพทย์สมศักดิ์ อรรฆศิลป์ อธิบดีกรมการแพทย์ และคณะผู้บริหารกระทรวงสาธารณสุข เปิดศูนย์ร่วมใจฉีดวัคซีนโควิด 19 ณ ศูนย์การค้าเอ็ม บี เค เซ็นเตอร์ และกล่าวว่า การฉีดวัคซีนป้องกันโรคโควิด 19 มีข้อมูลยืนยันแล้วว่าจะช่วยป้องกันเรื่องการเกิดอาการรุนแรงและเสียชีวิตได้สูงมาก ดังนั้น กระทรวงสาธารณสุขจึงเร่งฉีดวัคซีนโควิด 19 ให้กับประชาชนทุกกลุ่มโดยเฉพาะวัคซีนเข็มกระตุ้นในผู้ที่ได้รับวัคซีนครบ 2 เข็มเกิน 3 เดือนไปแล้ว โดยศูนย์ฉีดวัคซีนแห่งนี้ได้มอบหมายให้สถาบันบำบัดรักษาและฟื้นฟูผู้ติดยาเสพติดแห่งชาติบรมราชชนนี กรมการแพทย์ เป็นหน่วยรับผิดชอบดำเนินการ ให้บริการฉีดวัคซีนเข็มกระตุ้นทั้งไฟเซอร์และแอสตร้าเซนเนก้า ให้กับพนักงาน ผู้ประกอบการร้านค้า และลูกจ้าง ซึ่งส่วนหนึ่งเป็นแรงงานต่างด้าว รวมถึงบุคคลในครอบครัว จำนวน 1,000 คน ระหว่างวันที่ 25 – 27 มกราคม 2565 เพื่อให้ผู้ประกอบการร้านค้าสามารถดำเนินธุรกิจได้อย่างปลอดภัย เป็นไปตามมาตรการ COVID Free Setting ที่กำหนดให้สถานประกอบการและร้านค้าทั้งเจ้าของร้านและพนักงานที่ให้บริการทุกคนต้องได้รับการฉีดวัคซีนครบถ้วน สร้างความปลอดภัยและความเชื่อมั่นให้กับผู้ที่มารับบริการ โดยทางศูนย์ร่วมใจฉีดวัคซีนโควิด 19 จะประเมินจำนวนผู้เข้ารับการฉีดวัคซีน และพิจารณาขยายเวลาให้เหมาะสมต่อไป
ทั้งนี้ กระทรวงสาธารณสุข ขอเชิญชวนประชาชนมารับการฉีดวัคซีนกระตุ้นภูมิคุ้มกันตามหน่วยต่างๆ ที่จัดเตรียมไว้ให้เพื่อช่วยกันผ่านสถานการณ์นี้ไปด้วยกัน
************************************** 25 มกราคม 2565

ที่มา : https://www.thaigov.go.th/news/contents/details/50879