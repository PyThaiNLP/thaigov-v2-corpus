รัฐบาลไทย-ข่าวทำเนียบรัฐบาล-นายกรัฐมนตรีห่วงน้ำท่วมภาคใต้ นายอธิรัฐ รัตนเศรษฐ รัฐมนตรีช่วยว่าการกระทรวงคมนาคม สั่งการกรมเจ้าท่าเร่งเข้าช่วยเหลือ


วันเสาร์ที่ 27 พฤศจิกายน 2564
นายกรัฐมนตรีห่วงน้ำท่วมภาคใต้ นายอธิรัฐ รัตนเศรษฐ รัฐมนตรีช่วยว่าการกระทรวงคมนาคม สั่งการกรมเจ้าท่าเร่งเข้าช่วยเหลือ
ผู้ประสบอุทกภัยในพื้นที่ภาคใต้จากอิทธิพลของหย่อมความกดอากาศต่ำปกคลุมภาคใต้ตอนล่าง
นายอธิรัฐ รัตนเศรษฐ รัฐมนตรีช่วยว่าการกระทรวงคมนาคม เปิดเผยว่าท่านนายกรัฐมนตรีมีความห่วงใยถึงสถานการณ์อุทกภัยพื้นที่ภาคใต้จากอิทธิพลของหย่อมความกดอากาศต่ำปกคลุมภาคใต้ตอนล่าง ทำให้เกิดฝนตกหนักต่อเนื่องตั้งแต่วันที่ 21 - 26 พฤศจิกายน โดยเฉพาะที่จังหวัดชุมพร เกิดน้ำป่าไหลหลากส่งผลกระทบในหลายพื้นที่ ได้แก่ อ.ทุ่งตะโก อ.หลังสวน อ.พะโต๊ะ และ อ.ละแม เกิดน้ำท่วมเป็นวงกว้าง บ้านเรือนประชาชนได้รับความเสียหาย และถนนสายต่าง ๆ ที่ติดต่อระหว่างตัวอำเภอ ตำบล และหมู่บ้านต่าง ๆ ไม่สามารถสัญจรได้
ตนได้สั่งการด่วนที่สุดให้กรมเจ้าท่าตั้งศูนย์ช่วยเหลือผู้ประสบภัยจากพายุ โดยสำนักงานเจ้าท่าภูมิภาคที่ 4 และสำนักงานพัฒนาและบำรุงรักษาทางน้ำที่ 6 ตั้งศูนย์ช่วยเหลือผู้ประสบภัยในพื้นที่รวม 2 ศูนย์ ประกอบด้วย เจ้าหน้าที่ประจำศูนย์ฯ รวม 9 นาย รถยนต์ 3 คัน เรือ 2 ลำ และเมื่อวันที่ 26 พฤศจิกายนที่ผ่านมา เจ้าหน้าที่ได้นำเรือจำนวน 2 ลำ ได้แก่ เรือพระราชทาน01 พร้อมถุงยังชีพ จำนวน 20 ถุง ข้าวกล่อง 100 กล่อง และน้ำดื่ม จำนวน 400 ขวด ออกเดินทางช่วยเหลือผู้ประสบอุทกภัยพื้นที่ตำบลนาพญา อำเภอหลังสวน รวมทั้งนำเรือพระราชทาน02 พร้อมข้าวกล่อง 100 กล่อง และน้ำดื่ม 200 ขวด เข้าช่วยเหลือในพื้นตำบลบางมะพร้าว อำเภอหลังสวน และจากอิทธิพลดังกล่าวอาจส่งผลให้คลื่นลมบริเวณอ่าวไทยมีกำลังแรงขึ้น โดยเฉพาะบริเวณที่มีฝนฟ้าคะนองจึงให้กรมเจ้าท่าติดตามข้อมูลและประกาศกรมอุตุนิยมวิทยาอย่างใกล้ชิดเพื่อติดตามข้อมูลสภาพอากาศ สำหรับประกาศแจ้งเตือนชาวเรือให้ใช้ความระมัดระวังหรืองดการเดินเรือในพื้นที่เสี่ยงภัยและมีคลื่นสูงในระยะนี้

ที่มา : https://www.thaigov.go.th/news/contents/details/48778