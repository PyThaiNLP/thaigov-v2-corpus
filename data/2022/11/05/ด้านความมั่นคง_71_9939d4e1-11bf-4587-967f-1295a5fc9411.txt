รัฐบาลไทย-ข่าวทำเนียบรัฐบาล-‘โฆษกแรงงาน’ เคลียร์ชัด จ่ายเยียวยา 50 เปอร์เซ็นต์ ตรงตามฐานข้อมูลในระบบประกันสังคม


วันอาทิตย์ที่ 11 กรกฎาคม 2564
‘โฆษกแรงงาน’ เคลียร์ชัด จ่ายเยียวยา 50 เปอร์เซ็นต์ ตรงตามฐานข้อมูลในระบบประกันสังคม
โฆษกกระทรวงแรงงาน (ฝ่ายการเมือง) เคลียร์ชัด จ่ายเยียวยา 50 เปอร์เซ็นต์ ตรงตามฐานข้อมูลในระบบประกันสังคม
เมื่อวันที่ 11 กรกฎาคม 2564 นางเธียรรัตน์ นะวะมะวัฒน์ โฆษกกระทรวงแรงงาน (ฝ่ายการเมือง) เปิดเผยถึงกรณีที่สื่อมวลชนแขนงหนึ่ง นำเสนอข่าวว่า แห่ถล่มเละ “สำนักงานประกันสังคม”เยียวยาไม่ทั่วถึง ให้แค่ ม.33 ขณะที่ ม.39 กับคนต่างจังหวัด ก็ได้รับผลกระทบเช่นกัน โดยจากการตรวจสอบในเพจเฟซบุ๊ค “สำนักงานประกันสังคม กระทรวงแรงงาน” พบว่า มีผู้เข้ามาสอบถามและทวงถามถึงมาตรการที่ไม่ครอบคลุมกลุ่มผู้ประกันตนอย่างทั่วถึง รวมทั้งพื้นที่ ที่ไม่ใช่พื้นที่ควบคุมสีแดง ซึ่งได้รับผลกระทบเช่นกัน
นางเธียรรัตน์ ได้กล่าวชี้แจงเพื่อให้ความชัดเจนในเรื่องนี้ว่า กระทรวงแรงงาน โดยสำนักงานประกันสังคมได้จ่ายสิทธิประโยชน์ทดแทนกรณีว่างงานจากเหตุสุดวิสัยโควิด-19 ให้แก่ผู้ประกันตนในระบบประกันสังคมจำนวน 50 เปอร์เซ็นต์ของค่าจ้าง กรณีได้รับผลกระทบจากมาตรการของรัฐ ในพื้นที่ควบคุมสูงสุด และเข้มงวด 6 จังหวัด ได้แก่ นครปฐม นนทบุรี ปทุมธานี สมุทรปราการ และสมุทรสาคร เนื่องจากว่าคนในระบบประกันสังคมได้ส่งเงินสมทบซึ่งเป็นไปตามระเบียบการส่งเงินสมทบที่กำหนดไว้ในกฎกระทรวง ส่วนกรณีที่รัฐบาลจ่ายเยียวยาเพิ่มเติมให้ลูกจ้างที่อยู่ในระบบประกันสังคมรายละ 2,000 บาทนั้น เพราะว่าลูกจ้างต้องหยุดงานตามคำสั่ง ศบค. และลูกจ้างเหล่านี้มีฐานข้อมูลในระบบประกันสังคมอยู่แล้ว
ดังนั้น การที่ผู้ประกอบการและลูกจ้างต้องการได้รับการเยียวยาในส่วนนี้ ลูกจ้างเองจะต้องแจ้งให้นายจ้างนำเข้าสู่ระบบประกันสังคม เพื่อเป็นฐานข้อมูลในการช่วยเหลือและได้รับสิทธิประโยชน์ความคุ้มครอง รวมทั้งสวัสดิการต่าง ๆ ที่พึงจะได้รับจากภาครัฐต่อไป

ที่มา : https://www.thaigov.go.th/news/contents/details/43658