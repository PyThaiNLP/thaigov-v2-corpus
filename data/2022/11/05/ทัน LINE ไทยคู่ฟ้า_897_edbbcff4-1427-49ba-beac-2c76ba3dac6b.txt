รัฐบาลไทย-ข่าวทำเนียบรัฐบาล-รัฐบาลยืนยัน จ้าง “ครู - บุคลากร” ต่อเนื่อง กำชับ สพฐ. จ่ายเงินเดือนตรงเวลา พร้อมขอบคุณที่มุ่งมั่นให้การศึกษาแก่เยาวชนของชาติ


วันอาทิตย์ที่ 22 พฤษภาคม 2565
รัฐบาลยืนยัน จ้าง “ครู - บุคลากร” ต่อเนื่อง กำชับ สพฐ. จ่ายเงินเดือนตรงเวลา พร้อมขอบคุณที่มุ่งมั่นให้การศึกษาแก่เยาวชนของชาติ
.....
กระทรวงศึกษาธิการ ยืนยัน มีงบประมาณเพียงพอดูแลครูและบุคลากรทางการศึกษาในสังกัดสำนักงานคณะกรรมการการศึกษาขั้นพื้นฐาน (สพฐ.) ได้แก่ ครูผู้สอน กลุ่มครูขาดแคลน กลุ่มครูคลังสมอง ครูวิทย์-คณิต กลุ่มครูที่ดูแลนักเรียนเด็กพิเศษ บุคลากรด้านธุรการ และนักการภารโรง หลังพบความไม่มั่นใจของครูธุรการว่าจะได้รับการจ้างถึงสิ้นปีงบประมาณและที่ผ่านมายังได้รับเงินเดือนไม่ตรงเวลา โดยงบในปีนี้ สามารถจ้างต่อเนื่องได้ถึงวันที่ 30 ก.ย. 65 อย่างแน่นอน ขอบคุณที่มุ่งมั่นให้การศึกษาที่มีคุณภาพแก่เยาวชน พร้อมกำชับให้ สพฐ. จ่ายเงินเดือนครูให้ตรงเวลา
.
สำหรับปีงบประมาณ 2566 ศธ. ได้ของบประมาณไปแล้วเพื่อจ้างทุกคนต่อเนื่อง ประกอบด้วย โครงการครูผู้ทรงคุณค่าของแผ่นดิน 610 คน โครงการครูคลังสมอง 1,757 คน และโครงการจ้างเหมาครูและบุคลากรต่าง ๆ สำหรับโรงเรียนปกติ 44,291 คน วงเงินรวม 6,108 ล้านบาท โดย ร่าง พ.ร.บ.งบประมาณรายจ่ายประจำปี 2566 ได้ผ่านความเห็นชอบของที่ประชุมคณะรัฐมนตรีแล้ว อยู่ในขั้นตอนการพิจารณาของคณะกรรมาธิการวิสามัญ
#ไทยคู่ฟ้า #ร่วมต้านโควิด19
-------------------

ที่มา : https://www.thaigov.go.th/news/contents/details/54852