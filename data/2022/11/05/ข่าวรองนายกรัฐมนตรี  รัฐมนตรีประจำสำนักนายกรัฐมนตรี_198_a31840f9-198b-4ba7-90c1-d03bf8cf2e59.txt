รัฐบาลไทย-ข่าวทำเนียบรัฐบาล-“อนุชา” มอบหมายสำนักงานสลากกินแบ่งรัฐบาล และเจ้าหน้าที่ที่เกี่ยวข้องตรวจสอบข้อเท็จ กรณียี่ปั๊ว พ่อค้าแม่ค้าปลีก นำสลากดิจิทัลไปขายต่อในกลุ่มไลน์เกินราคา ย้ำดำเนินคดีอย่างเคร่งครัด


วันศุกร์ที่ 8 กรกฎาคม 2565
พิมพ์
“อนุชา” มอบหมายสำนักงานสลากกินแบ่งรัฐบาล และเจ้าหน้าที่ที่เกี่ยวข้องตรวจสอบข้อเท็จ กรณียี่ปั๊ว พ่อค้าแม่ค้าปลีก นำสลากดิจิทัลไปขายต่อในกลุ่มไลน์เกินราคา ย้ำดำเนินคดีอย่างเคร่งครัด
“อนุชา” มอบหมายสำนักงานสลากกินแบ่งรัฐบาล และเจ้าหน้าที่ที่เกี่ยวข้องตรวจสอบข้อเท็จ กรณียี่ปั๊ว พ่อค้าแม่ค้าปลีก นำสลากดิจิทัลไปขายต่อในกลุ่มไลน์เกินราคา ย้ำดำเนินคดีอย่างเคร่งครัด ห้ามละเว้น
วันที่ 8 กรกฎาคม 2565 นายอนุชา นาคาศัย รัฐมนตรีประจำสำนักนายกรัฐมนตรี ประธานคณะกรรมการแก้ไขปัญหาการจำหน่ายสลากเกินราคา มอบหมายสำนักงานสลากกินแบ่งรัฐบาล และเจ้าหน้าที่ที่เกี่ยวข้องตรวจสอบข้อเท็จกรณี ยี่ปั๊ว รวมทั้งพ่อค้าแม่ค้าปลีกทั่วไป ต่างพากันใช้เทคนิคทำกำไรจากสลากดิจิทัล ด้วยการกดซื้อสลากดิจิทัล โดยเน้นเอาเฉพาะเลขชุด จากนั้น ก็กดซื้อกันตามกำลังทรัพย์แล้วบันทึกไว้ นำมาจำหน่ายในกลุ่มโซเซียลด้วยราคาแพงที่เลขละ 100-120 บาท ทำให้สลากดิจิทัลถูกซื้อหมดในเวลาอันรวดเร็ว โดยเฉพาะเลขชุด
นายอนุชาฯ ย้ำ การกระทำดังกล่าว เป็นความผิดตามฐานขายสลากฯ เกินราคา ปรับไม่เกิน 10,000 บาท แนะให้ประชาชนซื้อสลากดิจิทัลโดยตรง ผ่านแอปเป๋าตังเท่านั้น ซึ่งระบบมีความปลอดภัยสูง ทั้งความเป็นเจ้าของสลาก และการขึ้นเงินรางวัล
นายอนุชาฯ สั่งการให้สำนักงานสลากฯ ตรวจสอบความเป็นเจ้าของสลากดิจิทัลฯ หากพบการนำไปขายต่อหรือขายเกินราคา ให้เร่งดำเนินการ เพื่อดำเนินคดีตามกฎหมายอย่างเคร่งครัดต่อไป โดยห้ามละเว้น พร้อมขอให้ประชาชนแจ้งเบาะแสขบวนการนำสลากดิจิทัลไปขายต่อเกินราคา โทร 02-528-9999 หรือเจ้าหน้าที่รัฐ บริเวณใกล้เคียง ยืนยันรัฐบาลต้องการแก้ไขปัญหาสลากแพงให้เกิดผลเป็นรูปธรรม การดำเนินการจำหน่ายสลากดิจิทัลผ่านแอป “เป๋าตัง” เพื่อให้ประชาชนได้ซื้อสลากฯ ในราคา 80 บาทได้จริง ไม่ต้องการให้ผู้ซื้อถูกเอารัดเอาเปรียบ ขอให้ยี่ปั๊ว รวมทั้งพ่อค้าแม่ค้าปลีกทั่วไป อย่าฉวยโอกาสซื้อแล้วนำไปจำหน่ายเกินราคา
----------------------------------

ที่มา : https://www.thaigov.go.th/news/contents/details/56694