รัฐบาลไทย-ข่าวทำเนียบรัฐบาล-โฆษกรัฐบาลเผย นายกฯ ยินดีนักกีฬาอีสปอร์ตไทยสร้างชื่อ คว้าแชมป์การแข่งขัน FIFA Online 4 รายการ “EACC Spring 2022”


วันพฤหัสบดีที่ 28 เมษายน 2565
พิมพ์
โฆษกรัฐบาลเผย นายกฯ ยินดีนักกีฬาอีสปอร์ตไทยสร้างชื่อ คว้าแชมป์การแข่งขัน FIFA Online 4 รายการ “EACC Spring 2022”
โฆษกรัฐบาลเผย นายกฯ ยินดีนักกีฬาอีสปอร์ตไทยสร้างชื่อ คว้าแชมป์การแข่งขัน FIFA Online 4 รายการ “EACC Spring 2022”
วันนี้ (28 เมษายน 2565) นายธนกร วังบุญคงชนะ โฆษกประจำสำนักนายกรัฐมนตรีเปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ยินดีกับนักกีฬาอีสปอร์ต (E-Sport) ของไทยที่ทำผลงานได้ดีเยี่ยมในการแข่งขันฟีฟ่าออนไลน์ 4 (FIFA Online 4) ในการแข่งขันฟีฟ่าออนไลน์ 4 (FIFA Online 4) ตัวแทนจากประเทศไทย ทีม FaZe Clan คว้าถ้วยรางวัลชนะเลิศ เกมกีฬาฟุตบอลจำลองประเภทผู้เล่นกลุ่ม รายการ EACC (EA Champions Cup) Spring 2022 ซึ่งจัดขึ้นเมื่อวันที่ 18-24 เมษายน 2565 เป็นที่ 1 ใน 12 ทีม ผู้เข้าร่วมการแข่งขันจาก 4 ชาติเอเชีย ได้แก่ ไทย จีน เวียดนาม และเกาหลีใต้ โดยในรอบชิงชนะเลิศ ทีม FaZe Clan ของประเทศไทยสามารถคว้าแชมป์ได้สำเร็จ ด้วยผลคะแนนรวม 3-1 เกม อีกกลุ่มตัวแทนประเทศไทยที่เข้าร่วมการแข่งขัน ได้แก่ ทีม Gratz คว้าตำแหน่งรองชนะเลิศ และทีม MS Chonburi คว้าอันดับ 5-6 ทั้งนี้ การแข่งขันอีสปอร์ตที่ผ่านมาเคยมีนักกีฬาไทยเข้าร่วมการแข่งขันและสามารถคว้าชัยชนะมาได้สำเร็จ เช่น ในปี 2562 ตัวแทนไทยคว้าแชมป์โลก EACC 2019 ณ เมืองเซี่ยงไฮ้ สาธารณรัฐประชาชนจีน และในปี 2564 ตัวแทนไทยยังคว้าแชมป์ในรายการ EACC Spring 2021 ไปครองอีกด้วย
นายธนกร กล่าวว่า นายกรัฐมนตรีชื่นชมความสามารถของนักกีฬาไทยทุกคนที่เป็นตัวแทนประเทศเข้าร่วมการแข่งขัน และมีโอกาสสร้างชื่อเสียงให้กับประเทศในเวทีระดับนานาชาติ ขอบคุณความมุ่งมั่นทุ่มเทของกลุ่มนักกีฬาทุกทีม รวมถึงแรงสนับสนุนจากผู้ฝึกสอนและหน่วยงานที่เกี่ยวข้องในการร่วมผลักดันเด็กไทยให้มีโอกาสได้แสดงทุกศักยภาพในด้านที่ตนเองถนัดควบคู่กับการสร้างรายได้และชื่อเสียง ทั้งนี้ นายกรัฐมนตรีเชื่อมั่นในความสามารถของคนไทยทุกคน หากมีความตั้งใจย่อมประสบความสำเร็จ พร้อมกำชับหน่วยงานภาครัฐบูรณาการการทำงานร่วมกับภาคเอกชนเดินหน้าสนับสนุนคนไทยเพื่อพัฒนาขีดความสามารถให้พร้อมต่อการแข่งขันในระดับสากล

ที่มา : https://www.thaigov.go.th/news/contents/details/54013