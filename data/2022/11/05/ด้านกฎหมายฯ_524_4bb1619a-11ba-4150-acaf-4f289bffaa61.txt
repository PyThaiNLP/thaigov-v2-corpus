รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม สั่ง เรือนจำ ห้ามกักตัวผู้ต้องขัง 15 -​21 วัน หาโควิด เมื่อพ้นโทษ หลังได้รับร้องเรียน


วันเสาร์ที่ 14 พฤษภาคม 2565
พิมพ์
รัฐมนตรีว่าการกระทรวงยุติธรรม สั่ง เรือนจำ ห้ามกักตัวผู้ต้องขัง 15 -​21 วัน หาโควิด เมื่อพ้นโทษ หลังได้รับร้องเรียน
รัฐมนตรีว่าการกระทรวงยุติธรรม สั่ง เรือนจำ ห้ามกักตัวผู้ต้องขัง 15 -​21 วัน หาโควิด เมื่อพ้นโทษ หลังได้รับร้องเรียน เตือน เป็นสิ่งไม่ถูกต้อง ชี้ ต้องตรวจก่อนพ้นโทษ ขู่ ลงโทษหนักหากพบ ขอญาติผู้ต้องขัง ไม่ต้องห่วง
วันที่ 14 พฤษภาคม 2565 นายสมศักดิ์ เทพสุทิน รัฐมนตรีว่าการกระทรวงยุติธรรม กล่าวว่า ตนได้รับเรื่องร้องเรียนมาว่า เมื่อผู้ต้องขังพ้นโทษในเรือนจำแล้ว ยังต้องถูกกักตัว 15-21 วัน เพื่อตรวจหาเชื้อโควิด-19 ซึ่งเรื่องนี้ ตนได้กำชับกรมราชทัณฑ์ไปแล้วว่า เป็นสิ่งที่ไม่ถูกต้อง เพราะต้องมีการตรวจหาเชื้อโควิด ก่อนพ้นโทษ และเมื่อเขาพ้นโทษ ก็ต้องปล่อยตัวได้ทันที โดยอย่าพยายามกักกันเขาเพิ่ม
นายสมศักดิ์ กล่าวอีกว่า เรื่องนี้ ทางอธิบดีกรมราชทัณฑ์ ได้รายงานกลับมาแล้วว่า ไม่มีนโยบายกักตัว 15-21 วัน เมื่อผู้ต้องขังพ้นโทษ ตนจึงได้ให้ปฎิบัติตามแนวทางนี้ทั้งหมด โดยไม่มีการกักตัวเมื่อพ้นโทษ เพราะทางเรือนจำ จะทราบอยู่แล้วว่าใครจะพ้นโทษบ้าง ก็แค่แยกออกมากักตัวก่อนล่วงหน้า เมื่อถึงกำหนดเขาก็จะได้รับการปล่อยตัวตามสิทธิ
"การร้องเรียนเรื่องนี้ ผมไม่อยากให้เกิดขึ้นอีก เพราะกระทรวงยุติธรรม ไม่มีนโยบายแบบนี้ ดังนั้น ขอให้ผู้บัญชาการเรือนจำทั่วประเทศ เข้มงวดกับเรื่องนี้ด้วย เพราะผู้ต้องขังควรได้รับอิสรภาพทันที เมื่อพ้นโทษต้องขัง เราไม่มีสิทธิกักตัวเขาต่อ ผมขอให้ทางญาติผู้ต้องขัง สบายใจได้ ไม่ต้องเป็นห่วงในเรื่องนี้ และหากพบมีเรือนจำใดกระทำ ก็ขอให้ร้องเรียนมายังผมได้ตลอด ผมจะลงโทษอย่างหนัก " รมว.ยุติธรรม กล่าว

ที่มา : https://www.thaigov.go.th/news/contents/details/54572