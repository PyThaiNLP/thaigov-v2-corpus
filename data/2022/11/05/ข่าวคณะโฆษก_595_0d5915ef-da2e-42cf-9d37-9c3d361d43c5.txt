รัฐบาลไทย-ข่าวทำเนียบรัฐบาล-โฆษกรัฐบาลเผย “นายกฯ” ห่วงสุขภาพคนไทยช่วงอากาศเปลี่ยนแปลง หลายพื้นที่สัมผัสอากาศหนาว ขอให้ประชาชนดูแลสุขภาพ ระมัดระวังโรคที่มาพร้อมกับอากาศหนาว


วันศุกร์ที่ 3 ธันวาคม 2564
พิมพ์
โฆษกรัฐบาลเผย “นายกฯ” ห่วงสุขภาพคนไทยช่วงอากาศเปลี่ยนแปลง หลายพื้นที่สัมผัสอากาศหนาว ขอให้ประชาชนดูแลสุขภาพ ระมัดระวังโรคที่มาพร้อมกับอากาศหนาว
โฆษกรัฐบาลเผย “นายกฯ” ห่วงสุขภาพคนไทยช่วงอากาศเปลี่ยนแปลง หลายพื้นที่สัมผัสอากาศหนาว ขอให้ประชาชนดูแลสุขภาพ ระมัดระวังโรคที่มาพร้อมกับอากาศหนาว ย้ำให้ปฏิบัติตามมาตรการป้องกันฯอย่างเคร่งครัดแม้ไทยยังไม่พบโควิด-19 สายพันธุ์ใหม่
วันที่ 3 ธ.ค. 64 นายธนกร วังบุญคงชนะ โฆษกประจำสำนักนายกรัฐมนตรี เผย พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ห่วงใยพี่น้องประชาชนในช่วงอากาศเปลี่ยนแปลง อุณหภูมิลดลงในหลายพื้นที่ หลังกรมอุตุนิยมวิทยาได้ออกประกาศฉบับที่ 1 เรื่อง “อากาศหนาวเย็นบริเวณประเทศไทยตอนบน” พบว่า ประเทศไทยในช่วงวันที่ 2 – 5 ธันวาคม นี้ ได้รับอิทธิพลจากการเปลี่ยนแปลงของอากาศ บริเวณความกดอากาศสูงหรือมวลอากาศเย็นกำลังค่อนข้างแรงอีกระลอกจากประเทศจีนแผ่ปกคลุมประเทศไทยตอนบน ภาคตะวันออกเฉียงเหนือ ภาคเหนือ ภาคกลาง และภาคตะวันออก อุณหภูมิจะลดลง 3 – 5 องศาเซลเซียส ส่วนบริเวณยอดดอยและยอดภูเขาบริเวณภาคเหนือและภาคตะวันออกเฉียงเหนือมีอากาศหนาวถึงหนาวจัด อุณหภูมิต่ำสุด 3 – 12 องศาเซลเซียส โดยนายกรัฐมนตรีห่วงใยพี่น้องประชาชน ขอให้ดูแลสุขภาพโดยเฉพาะเด็กเล็ก ผู้สูงอายุ และผู้ป่วย ดูแลร่างกายให้อบอุ่น ป้องกันโรคที่มาพร้อมกับอากาศหนาวทั้งโรคไข้หวัดใหญ่ ปอดอักเสบ โดยเฉพาะการแพร่ระบาดของโรคติดเชื้อไวรัสโควิด – 19 ที่ปัจจุบันยังมีการแพร่ระบาดอยู่ในทุกพื้นที่
นายธนกร กล่าวว่า เนื่องจากเข้าสู่เทศกาลปีใหม่คนส่วนใหญ่ใช้โอกาสนี้ในการเดินทางท่องเที่ยวหรือร่วมกิจกรรมสังสรรค์และงานบันเทิงต่างๆ รวมทั้งบางพื้นที่ยังเปิดให้ดื่มสุราภายในร้านได้ อาจทำให้เกิดการแออัดในสถานที่ท่องเที่ยวต่าง ๆ ได้ ซึ่งการเคลื่อนที่ของคนและการรวมกลุ่มจำนวนมาก อาจทำให้มีการแพร่หรือรับเชื้อไวรัสโควิด-19 รวมทั้งโรคอื่นได้ง่ายขึ้น จึงอยากให้ประชาชนดูแลสุขภาพตนเองเพื่อให้ปลอดโรคและปลอดภัยในช่วงท้ายปลายปีนี้ ด้วย

ที่มา : https://www.thaigov.go.th/news/contents/details/49032