รัฐบาลไทย-ข่าวทำเนียบรัฐบาล-วธ. ดันซอฟพาวเวอร์ “ผ้าไทย” ความเป็นไทยสู่ระดับนานาชาติ ชวนร่วมงาน “ภูษาศิลป์ จากท้องถิ่นสู่สากล” งานแฟร์ผ้าไทยครั้งใหญ่แห่งปี


วันพฤหัสบดีที่ 4 สิงหาคม 2565
พิมพ์
วธ. ดันซอฟพาวเวอร์ “ผ้าไทย” ความเป็นไทยสู่ระดับนานาชาติ ชวนร่วมงาน “ภูษาศิลป์ จากท้องถิ่นสู่สากล” งานแฟร์ผ้าไทยครั้งใหญ่แห่งปี
วธ. ดันซอฟพาวเวอร์ “ผ้าไทย” ความเป็นไทยสู่ระดับนานาชาติ ชวนร่วมงาน “ภูษาศิลป์ จากท้องถิ่นสู่สากล” งานแฟร์ผ้าไทยครั้งใหญ่แห่งปี
วธ. ดันซอฟพาวเวอร์ “ผ้าไทย” ความเป็นไทยสู่ระดับนานาชาติ ชวนร่วมงาน “ภูษาศิลป์ จากท้องถิ่นสู่สากล” งานแฟร์ผ้าไทยครั้งใหญ่แห่งปี ชมนิทรรศการและการแสดงสุดพิเศษ ช้อปของดีผ้าไทยจากทั่วประเทศ วันที่ 11-14 ส.ค. 65 ณ รอยัล พารากอน ฮอลล์ ชั้น 5 ศูนย์การค้าสยามพารากอน
นายอิทธิพล คุณปลื้ม รัฐมนตรีว่าการกระทรวงวัฒนธรรม กล่าวว่า กระทรวงวัฒนธรรม (วธ.) ได้จัดงานเฉลิมพระเกียรติสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง เนื่องในโอกาสมหามงคลเฉลิมพระชนมพรรษา 90 พรรษา 12 สิงหาคม 2565 “ภูษาศิลป์ จากท้องถิ่นสู่สากล” ในวันที่ 11-14 สิงหาคม 2565 ณ รอยัล พารากอน ฮอลล์ ชั้น 5 ศูนย์การค้าสยามพารากอน เพื่อเฉลิมพระเกียรติสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง เนื่องในโอกาสมหามงคลเฉลิมพระชนมพรรษา 90 พรรษา และน้อมสำนึกในพระมหากรุณาธิคุณของสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ที่ทรงมีพระวิริยอุตสาหะ ปฏิบัติพระราชกรณียกิจในการส่งเสริมเรื่อง “ผ้าไทย” เป็นที่ประจักษ์มายาวนานมาตลอด 70 ปี ในการยกระดับงานหัตถศิลป์ โดยเฉพาะงานศิลปะพื้นบ้าน งานปัก เย็บ จักสาน ทอ ผ้าไทย ให้เป็นที่รู้จักในระดับสากล ประกอบกับ ครม.เห็นชอบให้วันที่ 12 สิงหาคมของทุกปี เป็นวันผ้าไทยแห่งชาติ
นายอิทธิพล กล่าวอีกว่า วธ.ยังได้รับความร่วมมือจากหน่วยงานทั้งภาครัฐและเอกชนเป็นอย่างดี อาทิ สำนักนายกรัฐมนตรี มูลนิธิส่งเสริมศิลปาชีพในสมเด็จพระนางเจ้าสิริกิติ์ พระบรมราชินีนาถ กระทรวงพาณิชย์ กรมหม่อนไหม กรมการพัฒนาชุมชน กรุงเทพมหานคร สมาคมถ่ายภาพแห่งประเทศไทย ในพระบรมราชูปถัมภ์ ศูนย์การค้าสยามพารากอน และบริษัท ไทยเบฟเวอเรจ จำกัด (มหาชน) จัดกิจกรรมเกี่ยวกับผ้าไทย อาทิ นิทรรศการเฉลิมพระเกียรติฯ , นิทรรศการวันผ้าแห่งชาติ , นิทรรศการศิลปินแห่งชาติ , นิทรรศการผ้าไทย , ลายอัตลักษณ์ 76 จังหวัด , นิทรรศการและการแสดงแบบผ้าไทยลายอัตลักษณ์ 4 ภาค จาก 4 ดีไซเนอร์ชั้นนำ , นิทรรศการและการแสดงแบบผ้าไทยร่วมสมัย รวมถึงมีการแสดง “จินตลีลาพัสตราภรณ์ : มโนราห์บัลเลต์” , การจำหน่ายออกร้านผ้าและผลิตภัณฑ์ประเภทผ้าจากชุมชนและกิจกรรมการเจรจาธุรกิจ (Business Matching) อีกทั้ง มีการเสวนาให้ความรู้เกี่ยวกับการอนุรักษ์ผ้าเชิงนวัตกรรม เพื่อเป็นการลดต้นทุนด้านการซักรีดและการเก็บรักษา เชิญผู้ประกอบการอุตสาหกรรมหัตกรรมไทย ผู้ประกอบการต่าง ๆ และกลุ่มเครือข่าย เข้าร่วมเพื่อเป็นส่วนหนึ่งในการช่วยกันขับเคลื่อนงานผ้าไทยต่อไป
รัฐมนตรีว่าการกระทรวงวัฒนธรรม เปิดเผยอีกว่า การจัดงานดังกล่าว ไม่ได้เน้นเพียงการจำหน่ายสินค้าเท่านั้น แต่เป็นงานเผยแพร่พระราชกรณียกิจสมเด็จพระนางเจ้าสิริกิติ์ พระบรมราชินีนาถ พระบรมราชชนนี   พันปีหลวง งานแสดงผลงานของจังหวัดต่างๆ ทั่วประเทศ ให้ความรู้เกี่ยวกับผ้าไทยแก่ประชาชนผ่านนิทรรศการและการสาธิตต่าง ๆ ทำให้คนร่วมงานได้ซึมซับความเป็นไทย และให้เข้าใจเกี่ยวกับ “ผ้าไทย” ทุกมิติมากขึ้น ซึ่งงานดังกล่าว ถือเป็นการผลักดัน “Soft Power” ความเป็นไทยสู่ระดับนานาชาติ มุ่งส่งเสริมอุตสาหกรรมวัฒนธรรมที่มีศักยภาพของไทย 5F โดยเฉพาะด้านผ้าไทยและการออกแบบแฟชั่น (Fashion) โดยคาดว่าการจัดงานในครั้งนี้จะมีรายได้หมุนเวียนกระตุ้นเศรษฐกิจไม่ต่ำกว่า 200 ล้านบาท
จึงขอเชิญชวนทุกท่านมาร่วมชม ชิป ช้อป ในงาน “ภูษาศิลป์ จากท้องถิ่นสู่สากล” วันที่ 11-14 สิงหาคม 2565 ณ รอยัล พารากอน ฮอลล์ ชั้น 5 ศูนย์การค้าสยามพารากอน มาร่วมเป็นส่วนสำคัญในการส่งเสริม สนับสนุนการสร้างงาน สร้างรายได้ กระตุ้นเศรษฐกิจฐานรากแก่ชุมชนและประเทศ รวมทั้งการยกระดับผ้าไทยสู่สากล และสร้างความภาคภูมิใจในความเป็นไทย สร้างขวัญและกำลังใจให้กับชุมชน ผู้ประกอบการ พลิกฟื้นต่อลมหายใจให้ผ้าไทยอีกครั้ง สอบถามรายละเอียดเพิ่มเติมได้ที่ สายด่วนวัฒนธรรม 1765

ที่มา : https://www.thaigov.go.th/news/contents/details/57636