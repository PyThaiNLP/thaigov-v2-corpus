รัฐบาลไทย-ข่าวทำเนียบรัฐบาล-“ศูนย์วัฒนธรรมอาเซียน” กลับมาเปิดให้บริการตั้งแต่วันที่ 22 มิ.ย.นี้ หลังกรุงเทพมหานครมีมาตรการผ่อนคลายให้ศูนย์การเรียนรู้เปิดให้บริการได้


วันจันทร์ที่ 28 มิถุนายน 2564
“ศูนย์วัฒนธรรมอาเซียน” กลับมาเปิดให้บริการตั้งแต่วันที่ 22 มิ.ย.นี้ หลังกรุงเทพมหานครมีมาตรการผ่อนคลายให้ศูนย์การเรียนรู้เปิดให้บริการได้
“ศูนย์วัฒนธรรมอาเซียน” กลับมาเปิดให้บริการตั้งแต่วันที่ 22 มิ.ย.นี้ หลังกรุงเทพมหานครมีมาตรการผ่อนคลายให้ศูนย์การเรียนรู้เปิดให้บริการได้
“ศูนย์วัฒนธรรมอาเซียน” กลับมาเปิดให้บริการตั้งแต่วันที่ 22 มิ.ย.นี้ หลังกรุงเทพมหานครมีมาตรการผ่อนคลายให้ศูนย์การเรียนรู้เปิดให้บริการได้
นายอิทธิพล คุณปลื้ม รัฐมนตรีว่าการกระทรวงวัฒนธรรม (รมว.วธ.) เปิดเผยว่า ตามที่ศูนย์บริหารสถานการณ์การแพร่ระบาดของโรคติดเชื้อไวรัสโคโรนา 2019 กรุงเทพมหานคร ได้มีประกาศกรุงเทพมหานคร เรื่อง สั่งปิดสถานที่เป็นการชั่วคราว (ฉบับที่ 33) ได้ประกาศให้ศูนย์การเรียนรู้สามารถเปิดดำเนินการได้ ภายใต้มาตรการเฝ้าระวัง ป้องกันการแพร่ระบาดโรคติดเชื้อไวรัสโคโรนา 2019 (โควิด-19) ดังนั้น “ศูนย์วัฒนธรรมอาเซียน” กระทรวงวัฒนธรรม ที่อยู่ชั้น 3 หอศิลป์ร่วมสมัยราชดำเนิน กรุงเทพฯ ขณะนี้เปิดให้บริการแล้วตั้งแต่วันที่ 22 มิ.ย. 2564 โดยเปิดให้บริการนิทรรศการถาวรทั้งหมด 6 โซน ได้แก่ เราอยู่ร่วมกัน ผูกพันหนึ่งเดียว เที่ยวไปในอาเซียน เยี่ยมเยียนครัวริมทาง เรียนรู้กลางสวน และชวนกันสร้างสรรค์ ให้ประชาชนได้เปิดประสบการณ์ด้านวัฒนธรรมธรรมอาเซียนผ่านเทคโนโลยีการนำเสนอที่ทันสมัย ผู้ชมจะได้เยี่ยมชมสถานที่สำคัญของประเทศสมาชิกอาเซียนทั้ง 10 ประเทศ ผ่านประตูอยู่สบายอาเซียน ทดลองสวมใส่ชุดประจำชาติอาเซียนและถ่ายภาพที่ระลึกกับฉากหลังสถานที่สำคัญของแต่ละประเทศ รวมถึงเรียนรู้การปรุงอาหารจากพ่อครัวแม่ครัวอาเซียนที่มาสร้างเมนูอาหารยอดนิยมของแต่ละประเทศ รวมทั้งเปิดพื้นที่เป็น Working space ในบรรยากาศสวนสำหรับการค้นคว้าหาข้อมูลอาเซียน
รัฐมนตรีว่าการกระทรวงวัฒนธรรม กล่าวอีกว่า ขณะเดียวกันช่วงเดือน ก.ค. - ธ.ค.2564 ศูนย์วัฒนธรรมอาเซียนจะจัดนิทรรศการและกิจกรรมพิเศษอื่นๆเพิ่มเติมอีกด้วย โดยติดตามข้อมูลข่าวสารและสาระน่ารู้ด้านวัฒนธรรมอาเซียน รวมทั้งการเล่นเกมตอบคำถามชิงรางวัลผ่าน Facebook Fanpage และ Instagram ศูนย์วัฒนธรรมอาเซียน ซึ่งประชาชนที่ไม่สามารถมาชมนิทรรศการได้ ศูนย์วัฒนธรรมอาเซียนอยู่ระหว่างการจัดทำ Virtual tour และวีดิทัศน์นำชมศูนย์ฯ เพื่อเผยแพร่ในช่องทางออนไลน์โดยรับชมได้ในเร็วๆนี้ ทั้งนี้ ศูนย์วัฒนธรรมอาเซียน เปิดให้บริการทุกวันอังคาร-วันอาทิตย์ (ปิดวันจันทร์และวันหยุดนักขัตฤกษ์) ตั้งแต่เวลา 10.00 - 17.00 น. โดยปฏิบัติตามมาตรการของกระทรวงสาธารณสุขและประกาศของคณะกรรมการโรคติดต่อกรุงเทพมหานครอย่างเคร่งครัดเพื่อป้องกันการแพร่ระบาดของโรคโควิด-19

ที่มา : https://www.thaigov.go.th/news/contents/details/43150