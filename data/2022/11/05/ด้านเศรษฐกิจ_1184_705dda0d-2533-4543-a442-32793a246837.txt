รัฐบาลไทย-ข่าวทำเนียบรัฐบาล-ท่าอากาศยานดอนเมือง (ทดม.) เตรียมความพร้อมรองรับน้ำท่วม พร้อมเฝ้าระวัง ติดตาม และประเมินสถานการณ์น้ำประจำวัน


วันพุธที่ 6 ตุลาคม 2564
ท่าอากาศยานดอนเมือง (ทดม.) เตรียมความพร้อมรองรับน้ำท่วม พร้อมเฝ้าระวัง ติดตาม และประเมินสถานการณ์น้ำประจำวัน
...
วันที่ 5 ต.ค.64 เวลา 14.00 น. ร.ต.ธานี ช่วงชู ผู้อำนวยการท่าอากาศยานดอนเมือง (ผดม.) พร้อมด้วยนาย กีรติ กิจมานะวัฒน์ รองกรรมการผู้อำนวยการใหญ่ (สายงานวิศวกรรมและการก่อสร้าง) (รญว.) ผู้แทนกองทัพอากาศ, ผู้แทนกองอุตุนิยมวิทยาการบิน กรมอุตุนิยมวิทยา, ผู้แทนคณะกรรมการธุรกิจการบินกรุงเทพ ณ ทดม., ผู้แทนสำนักงานเขตดอนเมือง และผู้บริหาร ทดม. ลงพื้นที่ตรวจความพร้อมป้องกันน้ำท่วม ติดตามสถานการณ์น้ำอย่างใกล้ชิด พร้อมเฝ้าระวังปริมาณฝนที่จะเพิ่มขึ้นจากอิทธิพลของร่องมรสุมและมรสุมตะวันตกเฉียงใต้ที่มีกำลังแรงขึ้น
ร.ต.ธานี กล่าวว่า ทดม.ให้ความสำคัญในเรื่องปัญหาฝนตกหนักน้ำท่วมขังเป็นเรื่องเร่งด่วน ระบบระบายน้ำ ทดม.ถูกออกแบบให้สามารถรองรับการระบายน้ำฝนสูงสุดที่ 80 มิลลิเมตรต่อชั่วโมง (ในชั่วโมงแรก) โดยจะมีการแบ่งพื้นที่ระบายน้ำออกเป็น 3 ส่วน ดังต่อไปนี้
1. ด้านทิศเหนือ ได้มีการจัดเตรียมบ่อรับน้ำจำนวน 3 บ่อ มีพื้นที่โดยประมาณ 8.2 แสน ตร.ม. และได้มีการรักษาระดับน้ำที่ 0.35 เมตรจากท้องบ่อรับน้ำ เพื่อให้มีระดับเพื่อรองรับปริมาณน้ำที่ 1.50 เมตร ซึ่งทำให้มีปริมาณการรับน้ำได้อีกประมาณ 1,000,000 ลบ.ม. ซึ่งจะเพียงพอต่อการรองรับปริมาณน้ำฝนที่ตกหนัก
​2. ด้านทิศตะวันตก ได้มีการติดตั้งโรงสูบระบายน้ำเพื่อรองรับการระบายน้ำออกโดยตรงสู่คลองเปรมประชากรผ่านท่อลอดถนนวิภาวดีรังสิต
​3. ด้านทิศตะวันออก ได้มีการติดตั้งโรงสูบระบายน้ำร่วมกับกองทัพอากาศเพื่อรองรับการระบายน้ำออกสู่คลองถนน และถ้าหากมีปริมาณฝนตกหนัก หรือนำ้ท่วมขังทาง ทดม.จะดำเนินการสูบระบายน้ำออกสู่ภายนอกทันที เพื่อไม่ให้เกิดน้ำท่วมขังภายใน ทดม. จะการดำเนินการจัดการอยู่ในเวลาไม่เกิน 3 ชั่วโมง ซึ่งจะไม่มีน้ำท่วมขังในบริเวณตำแหน่งสำคัญ อันได้แก่ ทางวิ่ง ทางขับ และหลุมจอดอากาศยาน
​
ร.ต.ธานี กล่าวต่อว่า นอกจากการรองรับการจัดการปัญหาฝนตกหนักแล้ว ทดม.ยังมีการเตรียมแผนรองรับการจัดการปัญหาน้ำท่วมที่มาจากพื้นที่ภายนอก ทดม. ดังต่อไปนี้
1. ทดม.มีกำแพงกันน้ำโดยรอบและจะปิดประตูด้านถนนวิภาวดีรังสิตหากมีปริมาณน้ำท่วมภายนอก ทดม.ด้านถนนวิภาวดีรังสิต และจะประสานกองทัพอากาศปิดประตูด้านถนนพหลโยธิน
2. การเตรียมถุงบรรจุทรายขนาดใหญ่และขนาดเล็กสำหรับเสริมการกั้นน้ำในบางจุด
3. การตรวจสอบระบบไฟฟ้าสำรอง ระบบปั๊มสำรองเคลื่อนที่ให้สามารถใช้งานได้อย่างต่อเนื่อง
4. การจัดการจราจรภายใน ทดม.เพื่อแก้ไขการจราจรบนพื้นที่น้ำขัง
5. การประสานงานหน่วยงานและผู้ประกอบการเพื่อจัดการระบบต่างๆใน ทดม.ให้ใช้งานได้ตลอดเวลา
ร.ต.ธานี กล่าวทิ้งท้ายว่า ทดม.มุ่งมั่นที่จะพัฒนาและรักษาความต่อเนื่องในการให้บริการแก่ผู้โดยสาร ผู้ขนส่งสินค้า เพื่อไม่ส่งผลกระทบต่อการให้บริการกิจการท่าอากาศยาน รวมถึงชุมชนโดยรอบ
ทดม.ประสานงานอย่างใกล้ชิดกับกรมชลประทาน สำนักการระบายน้ำ กทม.และกรมอุตุนิยมวิทยา เพื่อตรวจสอบและเฝ้าระวังระดับน้ำ นอกจากนี้ ทดม.ได้เร่งดำเนินการจัดตั้งศูนย์ปฏิบัติการเฝ้าระวัง ติดตาม และประเมินสถานกาณ์น้ำประจำวัน ตั้งแต่วันที่ 6 - 15 ต.ค.64 หรือจนกว่าสถานการณ์จะเข้าสู่ภาวะปกติ

ที่มา : https://www.thaigov.go.th/news/contents/details/46608