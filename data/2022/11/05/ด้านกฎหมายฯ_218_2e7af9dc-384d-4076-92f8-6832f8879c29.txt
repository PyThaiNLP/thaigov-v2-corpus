รัฐบาลไทย-ข่าวทำเนียบรัฐบาล-กระทรวงยุติธรรม พิจารณาร่างกฎหมายมาตรการเเทนการฟ้องคดีอาญา กรณีมาตรการชะลอฟ้อง


วันอังคารที่ 21 กันยายน 2564
พิมพ์
กระทรวงยุติธรรม พิจารณาร่างกฎหมายมาตรการเเทนการฟ้องคดีอาญา กรณีมาตรการชะลอฟ้อง
กระทรวงยุติธรรม พิจารณาร่างกฎหมายมาตรการเเทนการฟ้องคดีอาญา กรณีมาตรการชะลอฟ้อง
ในวันอังคารที่ ๒๑ กันยายน ๒๕๖๔ เวลา ๑๔.๓๐ น. ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม เป็นประธานการประชุมคณะอนุกรรมการเฉพาะกิจพิจารณาร่างกฎหมายมาตรการเเทนการฟ้องคดีอาญา กรณีมาตรการชะลอฟ้อง ครั้งที่ ๑/๒๕๖๔ ผ่านระบบการประชุมทางไกล (Video Conference) พร้อมด้วย พันตำรวจโท พงษ์ธร ธัญญสิริ ผู้อำนวยการสำนักงานกิจการยุติธรรม นายชัยวัฒน์ ร่างเล็ก รองผู้อำนวยการสำนักงานกิจการยุติธรรม และผู้เเทนจากหน่วยงานในกระบวนการยุติธรรมที่เกี่ยวข้อง ร่วมประชุม เช่น สำนักงานศาลยุติธรรม สำนักงานอัยการสูงสุด และสำนักงานคณะกรรมการกฤษฎีกา เพื่อพิจารณาหลักการและเเนวทางที่สำคัญในการปรับปรุงร่างพระราชบัญญัติมาตรการแทนการฟ้องคดีอาญา พ.ศ. .... ใน ๒ ประเด็น ดังนี้
๑. หลักการและเหตุผลของการมีกฎหมายรองรับมาตรการแทนการฟ้องคดีอาญา กรณีมาตรการชะลอการฟ้อง
๒. องค์ประกอบที่สำคัญของร่างกฎหมายดังกล่าว
โดยที่ประชุมได้มีข้อสังเกตและข้อเสนอแนะ ดังนี้
๑) ประเภทของความผิด
๒) การให้ประชาชนเข้ามามีส่วนร่วมในกระบวนการชะลอการฟ้อง
๓) การถ่วงดุลระหว่างหน่วยงานในกระบวนการยุติธรรม
๔) การนำกระบวนการยุติธรรมเชิงสมานฉันท์มาใช้ในการชะลอการฟ้อง
ทั้งนี้ มอบหมายให้ฝ่ายเลขานุการฯ ดำเนินการศึกษากฎหมายที่มีอยู่แล้วของประเทศไทยที่เกี่ยวข้องกับการชะลอการฟ้องและกฎหมายต่างประเทศที่เกี่ยวข้อง รวมถึงรูปแบบของร่างกฎหมายชะลอการฟ้องที่เหมาะสม เพื่อประกอบการพิจารณาในการประชุมครั้งต่อไป

ที่มา : https://www.thaigov.go.th/news/contents/details/46068