รัฐบาลไทย-ข่าวทำเนียบรัฐบาล-โฆษกรัฐบาลสวน “สุทิน” ซักฟอกถ้ามีไม้เด็ดต้องโป้งเดียวจอด อย่าเงื้อง่าราคาแพง ย้อนแยกแยะให้ออกขี้เหนียวเวลากับการใช้เวลาสิ้นเปลือง ลั่น "นายกฯ" พร้อมถูกตรวจสอบทุกเวลา


วันพุธที่ 29 มิถุนายน 2565
พิมพ์
โฆษกรัฐบาลสวน “สุทิน” ซักฟอกถ้ามีไม้เด็ดต้องโป้งเดียวจอด อย่าเงื้อง่าราคาแพง ย้อนแยกแยะให้ออกขี้เหนียวเวลากับการใช้เวลาสิ้นเปลือง ลั่น "นายกฯ" พร้อมถูกตรวจสอบทุกเวลา
โฆษกรัฐบาลสวน “สุทิน” ซักฟอกถ้ามีไม้เด็ดต้องโป้งเดียวจอด อย่าเงื้อง่าราคาแพง ย้อนแยกแยะให้ออกขี้เหนียวเวลากับการใช้เวลาสิ้นเปลือง ลั่น "นายกฯ" พร้อมถูกตรวจสอบทุกเวลา
วันที่ 29 มิถุนายน 2565 นายธนกร วังบุญคงชนะ โฆษกประจำสำนักนายกรัฐมนตรี กล่าวถึงกรณีที่นายสุทิน คลังแสง ประธานคณะกรรมการประสานงานพรรคร่วมฝ่ายค้าน (วิปฝ่ายค้าน) ระบุว่า ถ้ารัฐบาลขี้เหนียวเวลาในการอภิปรายไม่ไว้วางใจก็มองได้ว่า พยายามด้อยค่าการตรวจสอบ และหวาดกลัวการอภิปรายว่า ฝ่ายค้านควรทำความเข้าใจด้วยว่า การขี้เหนียวเวลากับการใช้เวลาอย่างสิ้นเปลืองนั้นความหมายแตกต่างกันมาก ที่ผ่านมารัฐบาลก็ให้เวลาฝ่ายค้านอภิปรายอย่างเต็มที่ทุกครั้ง แต่เป็นฝ่ายค้านเองใช่หรือไม่ที่เอาเวลาไปสิ้นเปลืองกับการประดิษฐ์วาทกรรมเสียดสีโดยที่ประชาชนไม่ได้ประโยชน์อะไรเลย นอกจากเบื่อที่จะฟัง ทั้งๆ ที่พูดตลอดเวลาว่ามีไม้เด็ด แต่พอเอาเข้าจริงคนที่อภิปรายกลับถูกรัฐบาลเด็ดทิ้งกลางสภาฯ เสียเอง อย่างไรก็ตาม หากรัฐบาลด้อยค่าการตรวจสอบคงไม่ได้อภิปรายหลายวันอย่างที่ต้องการ และหากรัฐบาลกลัวก็คงไม่ยก ครม.ที่นำโดยท่านนายกฯ ไปชี้แจงด้วยตัวเองที่สภาฯ ทุกวัน
"ส่วนการที่ฝ่ายค้านบอกว่า ไม่จำเป็นต้องเจรจากันอีก และไม่ต้องให้ประธานสภาฯ นัดคุยกันให้เสียเวลา ให้เป็นไปตามข้อบังคับการประชุมสภาฯ ที่กำหนดว่า ต้องอภิปรายให้ครบตามจำนวนรัฐมนตรีที่ได้ยื่นไป ไม่เช่นนั้นก็ไม่สามารถปิดการอภิปรายไม่ไว้วางใจได้นั้น สุดท้ายฝ่ายค้านก็เผยไต๋ให้เห็นแล้วว่า ที่อภิปรายนายกฯ และรัฐมนตรีมากถึง 11 คนนั้น เป็นเรื่องของเกมการเมืองที่ต้องการอภิปรายให้นานที่สุด เพื่อหวังหาเสียงล่วงหน้าให้ตัวเองใช่หรือไม่ ซึ่งไม่ได้เกี่ยวกับข้อเท็จจริงหรือหลักฐานใดๆ เลย เพราะถ้ามีไม้เด็ดจริงคงโป้งเดียวจอดไปแล้ว ไม่เงื้อง่าราคาแพงให้เสียเวลาอยู่แบบนี้ อย่างไรก็ตาม เชื่อว่าประชาชนดูออก หากฝ่ายค้านอภิปรายพร่ำเพื่อ สิ้นเปลืองเวลา เนื้อหาซ้ำซ้อน " นายธนกร กล่าว

ที่มา : https://www.thaigov.go.th/news/contents/details/56310