รัฐบาลไทย-ข่าวทำเนียบรัฐบาล-กรมทางหลวงชนบทพัฒนาเส้นทางการขนส่งผลผลิตทางการเกษตร ก่อสร้างถนนสายบ้านขุนยะ สนับสนุนภารกิจมูลนิธิโครงการหลวง จังหวัดเชียงใหม่ คาดว่าแล้วเสร็จกลางปี ๒๕๖๕


วันพุธที่ 17 พฤศจิกายน 2564
กรมทางหลวงชนบทพัฒนาเส้นทางการขนส่งผลผลิตทางการเกษตร ก่อสร้างถนนสายบ้านขุนยะ สนับสนุนภารกิจมูลนิธิโครงการหลวง จังหวัดเชียงใหม่ คาดว่าแล้วเสร็จกลางปี ๒๕๖๕
กรมทางหลวงชนบท (ทช.) กระทรวงคมนาคม ก่อสร้างถนนสายแยกทางหลวงแผ่นดินหมายเลข 1009 - บ้านขุนยะ อำเภอจอมทอง จังหวัดเชียงใหม่ สนับสนุนภารกิจมูลนิธิโครงการหลวง พัฒนาเส้นทางการคมนาคมขนส่งผลผลิตทางการเกษตร และเพิ่มโอกาสทางเศรษฐกิจ
กรมทางหลวงชนบท (ทช.) กระทรวงคมนาคม ก่อสร้างถนนสายแยกทางหลวงแผ่นดินหมายเลข 1009 - บ้านขุนยะ อำเภอจอมทอง จังหวัดเชียงใหม่ สนับสนุนภารกิจมูลนิธิโครงการหลวง พัฒนาเส้นทางการคมนาคมขนส่งผลผลิตทางการเกษตร และเพิ่มโอกาสทางเศรษฐกิจเพื่อยกระดับคุณภาพชีวิตของประชาชนและเกษตรกรในพื้นที่ ตามนโยบายของนายศักดิ์สยาม ชิดชอบ รัฐมนตรีว่าการกระทรวงคมนาคม ในการยกระดับมาตรฐานโครงข่ายคมนาคมให้มีความสะดวกปลอดภัย เพื่อพัฒนาคุณภาพชีวิตประชาชน
นายอภิรัฐ ไชยวงศ์น้อย อธิบดีกรมทางหลวงชนบท เนื่องจากพื้นที่โครงการหลวงส่วนใหญ่ตั้งอยู่บริเวณภาคเหนือตอนบน มีสภาพภูมิประเทศเป็นภูเขาสูง เส้นทางบางส่วนเป็นถนนลูกรังและทางจราจรคับแคบ ส่งผลให้การคมนาคมขนส่งเป็นไปด้วยความยากลำบากโดยเฉพาะในช่วงฤดูฝน เกษตรกรไม่สามารถลำเลียงผลผลิตออกสู่ตลาดได้ตามเวลา มูลนิธิโครงการหลวงจึงได้ขอความอนุเคราะห์ไปยังกระทรวงคมนาคม มอบหมายให้ ทช. ดำเนินการปรับปรุงพัฒนาถนนในพื้นที่โครงการหลวง ดังนั้น เพื่อแก้ไขปัญหาการคมนาคมขนส่งผลผลิตทางการเกษตรของประชาชนในพื้นที่ให้สามารถลำเลียงผลผลิตออกสู่ตลาดได้อย่างสะดวกรวดเร็วมากขึ้น ลดต้นทุนด้านระยะเวลาและความเสียหายจากการขนส่ง ทช. จึงได้ก่อสร้างเส้นทางสายแยกทางหลวงแผ่นดินหมายเลข 1009 - บ้านขุนยะ อำเภอจอมทอง จังหวัดเชียงใหม่ ซึ่งมีจุดเริ่มต้นโครงการที่บริเวณ กม. ที่ 0+000 - กม. ที่ 17+611 ระยะทางรวม 17.611 กิโลเมตร ผิวจราจรคอนกรีตเสริมเหล็กขนาด 2 ช่องจราจร ความกว้างช่องละ 4 - 6 เมตร ก่อสร้างสะพานคอนกรีตเสริมเหล็ก 1 แห่ง พร้อมติดตั้งอุปกรณ์อำนวยความปลอดภัย เครื่องหมายจราจร และระบบระบายน้ำบริเวณสองข้างทาง
ปัจจุบันโครงการดังกล่าวมีความก้าวหน้าของโครงการไปแล้วร้อยละ 65 ซึ่งขณะนี้อยู่ในระหว่างการก่อสร้างงานพื้นทาง งานผิวทาง และงานรางระบายน้ำสองข้างทาง คาดว่าจะดำเนินการก่อสร้างแล้วเสร็จในช่วงกลางปี 2565 โดยใช้งบประมาณทั้งสิ้น 135.5 ล้านบาท (หนึ่งร้อยสามสิบห้าล้านห้าแสนบาท)

ที่มา : https://www.thaigov.go.th/news/contents/details/48336