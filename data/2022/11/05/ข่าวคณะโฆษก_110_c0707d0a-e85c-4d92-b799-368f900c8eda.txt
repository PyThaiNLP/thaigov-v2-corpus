รัฐบาลไทย-ข่าวทำเนียบรัฐบาล-ปลื้ม ! ไทยเตรียมส่งออกข้าว 44,000 ตัน ไปอิรักครั้งแรกในรอบ 7 ปี นายกฯ พร้อมสนับสนุนผู้ส่งออกไทยทำการตลาดโลก


วันเสาร์ที่ 31 กรกฎาคม 2564
พิมพ์
ปลื้ม !  ไทยเตรียมส่งออกข้าว 44,000 ตัน ไปอิรักครั้งแรกในรอบ 7 ปี  นายกฯ พร้อมสนับสนุนผู้ส่งออกไทยทำการตลาดโลก
ปลื้ม !  ไทยเตรียมส่งออกข้าว 44,000 ตัน ไปอิรักครั้งแรกในรอบ 7 ปี  นายกฯ พร้อมสนับสนุนผู้ส่งออกไทยทำการตลาดโลก
นายอนุชา บูรพชัยศรี โฆษกประจำสำนักนายกรัฐมนตรี เผยพลเอกประยุทธ์  จันทร์โอชา นายกรัฐมนตรีได้รับรายงานการเตรียมส่งออกข้าวไทยจำนวน 44,000 ตันไปยังอิรักเป็นครั้งแรกในรอบ 7 ปี เรียกคืนความเชื่อมั่นข้าวไทยในตลาดอิรัก โดยรัฐบาลพร้อมผลักดันภาคเอกชนและผู้ส่งออกไทย เปิดตลาดข้าวไทยในประเทศใหม่ๆ เพิ่มเติมจาก 3 ตลาดหลัก ได้แก่ ตลาดพรีเมียม ตลาดทั่วไป และตลาดเฉพาะ  ซึ่งการส่งออกข้าวไปอิรักในครั้งนี้ ยังจะส่งผลดีแก่เกษตรกรผู้ปลูกข้าวอีกด้วย
โฆษกรัฐบาลยังเปิดเผยว่า ข้าวขาว 100%  ของไทยจำนวน 44,000 ตัน ซึ่งจะส่งออกไปในช่วงกลางเดือนสิงหาคมนี้ ถือเป็นข้าวไทยล็อตแรกที่ถูกส่งออกไปยังตลาดอิรักในรอบ 7 ปี หลังจากที่อิรักได้ระงับการนำเข้าข้าวจากไทย ซึ่งคาดว่าหลังจากนี้ ผู้ส่งออกไทยจะสามารถส่งออกข้าวไทยไปยังอิรักได้ต่อเนื่อง รวมทั้งรัฐบาลพร้อมสนับสนุนให้ผู้ส่งออกไทยทำการตลาดสินค้าเกษตรไทยในประเทศเอเชีย ตะวันออกกลาง และภูมิภาคอื่น ๆ อย่างต่อเนื่อง นายกรัฐมนตรียังได้กำชับให้กระทรวงพาณิชย์เร่งประชาสัมพันธ์ข้าวและสินค้าเกษตรไทยเพื่อเพิ่มส่วนแบ่งในตลาดโลก ทดแทนความต้องการบริโภคภายในประเทศที่ชะลอตัวจากภาวะเศรษฐกิจและวิกฤตโควิด-19

ที่มา : https://www.thaigov.go.th/news/contents/details/44301