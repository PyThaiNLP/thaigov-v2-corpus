รัฐบาลไทย-ข่าวทำเนียบรัฐบาล-กรมการขนส่งทางราง เปิดตัวเลขการเดินทางในระบบขนส่งทางราง เมื่อวันที่ 9 - 10 เม.ย. 2565


วันจันทร์ที่ 11 เมษายน 2565
กรมการขนส่งทางราง เปิดตัวเลขการเดินทางในระบบขนส่งทางราง เมื่อวันที่ 9 - 10 เม.ย. 2565
ซึ่งเป็นช่วงเริ่มต้นของการเดินทางกลับภูมิลำเนา ช่วงเทศกาลสงกรานต์
นายพิเชฐ คุณาธรรมรักษ์ รองอธิบดีกรมการขนส่งทางราง กระทรวงคมนาคม เปิดเผยว่า ในช่วงวันเสาร์ - อาทิตย์ที่ผ่านมา (วันที่ 9 - 10 เม.ย. 2565) มีประชาชนเริ่มทยอยเดินทางกลับภูมิลำเนาในช่วงเทศกาลสงกรานต์ และบางส่วนยังคงมาทำงานหรือทำกิจกรรมในกรุงเทพฯ ตามปกติ โดยจากตัวเลขการเดินทางระบบขนส่งทางรางที่ กรมการขนส่งทางราง (ขร.) ได้รวบรวมช่วงวันดังกล่าวพบว่า มีผู้มาใช้บริการระบบรถไฟระหว่างเมืองของ การรถไฟแห่งประเทศไทย (รฟท.) ทั้ง 2 วัน รวมกันประมาณ 7 หมื่นกว่าคน และมีผู้ใช้บริการรถไฟฟ้าในกรุงเทพฯ ทุกระบบรวมกว่า 9 แสนคน ซึ่งจากตัวเลขการใช้ระบบรถไฟระหว่างเมืองอาจยังจะไม่มากนัก แต่ทาง ขร. คาดว่าประชาชนจะทยอยมาใช้บริการเพิ่มขึ้นอีกในช่วงใกล้วันหยุดที่จะถึงนี้ ซึ่งทาง รฟท. จะมีการดำเนินการพ่วงตู้โดยสารเพิ่มไปกับขบวนรถปกติ 184 ขบวน ให้เต็มหน่วยลากจูง พร้อมทั้งเพิ่มขบวนรถพิเศษช่วยการโดยสาร รวม 13 ขบวน (เที่ยวไป 7 ขบวน และเที่ยวกลับ 6 ขบวน) ใน 4 เส้นทาง ได้แก่ อุบลราชธานี อุดรธานี เชียงใหม่ ศิลาอาสน์ พร้อมทั้งเปิดเดินรถขบวนสายใต้ที่ 167/168 กรุงเทพ-กันตัง-กรุงเทพ อีก 2 เที่ยวต่อวัน เพื่อให้สามารถรองรับการเดินทางของประชาชนได้อย่างเพียงพอ
สำหรับมาตรการด้านความปลอดภัย กระทรวงคมนาคมได้มีหนังสือถึงผู้ว่าราชการจังหวัดที่มีทางรถไฟผ่านให้จัดเจ้าหน้าที่องค์กรปกครองส่วนท้องถิ่น หรืออาสาสมัครในพื้นที่มาประจำจุดตัดทางถนนและทางรถไฟที่เป็นทางลักผ่าน เพื่อป้องกันอุบัติเหตุขบวนรถไฟชนยานพาหนะ รวมทั้งประสานผู้ให้บริการระบบรางจัดเจ้าหน้าที่ตรวจสอบเส้นทาง เพิ่มเจ้าหน้าที่ดูแลรักษาความปลอดภัยและอำนวยความสะดวกแก่ผู้โดยสาร ผู้ปฏิบัติงานด้านการเดินรถระดับแอลกอฮอล์ต้องเป็นศูนย์ การเฝ้าระวังผ่านระบบโทรทัศน์วงจรปิด รวมทั้งประสานจัดสุนัขตำรวจ/สุนัขทหารมาช่วยดูแลความเรียบร้อย พร้อมทั้งดำเนินการตามมาตรการป้องกันการแพร่ระบาดของโรคติดเชื้อไวรัสโคโรนาสายพันธุ์ใหม่ (COVID-19) และขอความร่วมมือประชาชนผู้ใช้บริการระบบรางสวมใส่หน้ากากอนามัยตลอดเวลา ตรวจวัดอุณหภูมิและหมั่นใช้เจลแอลกอฮอล์ สแกนแอปพลิเคชันไทยชนะก่อนเข้าใช้บริการระบบราง
ทั้งนี้ ขร. ได้จัดเจ้าหน้าที่ประสานงานกรณีเกิดเหตุฉุกเฉินหรือขัดข้องตลอดเวลา พร้อมทั้งจัดเจ้าหน้าที่สุ่มตรวจการดำเนินการตามมาตรการอำนวยความสะดวกและความปลอดภัยรองรับการเดินทางระบบขนส่งทางรางของประชาชนช่วงเทศกาลสงกรานต์ 2565
นอกจากนี้ จัดทำรายงานสรุปการให้บริการประชาชนและความปลอดภัยในการขนส่งรางประจำวัน และร่วมรณรงค์การกระจายการเดินทาง "คนบ้านใกล้ออกทีหลังกลับไว" เพื่อลดความหนาแน่นและลดเสี่ยงต่อการติดเชื้อ COVID-19

ที่มา : https://www.thaigov.go.th/news/contents/details/53527