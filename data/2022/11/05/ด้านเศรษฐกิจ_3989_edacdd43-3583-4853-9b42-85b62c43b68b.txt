รัฐบาลไทย-ข่าวทำเนียบรัฐบาล-กระทรวงเกษตรฯ ผนึก สพฐ. ลงนาม MOU บูรณาการองค์ความรู้การจัดทำบัญชี ควบคู่กิจกรรมสหกรณ์ ปลูกฝังเยาวชนนักเรียนมีวินัยทางการเงิน สร้างเสริมการออม ตั้งเป้าชั้นประถมฯ 77 จว. ทั่วประเทศ


วันพุธที่ 1 มิถุนายน 2565
กระทรวงเกษตรฯ ผนึก สพฐ. ลงนาม MOU บูรณาการองค์ความรู้การจัดทำบัญชี ควบคู่กิจกรรมสหกรณ์ ปลูกฝังเยาวชนนักเรียนมีวินัยทางการเงิน สร้างเสริมการออม ตั้งเป้าชั้นประถมฯ 77 จว. ทั่วประเทศ
กระทรวงเกษตรฯ ผนึก สพฐ. ลงนาม MOU บูรณาการองค์ความรู้การจัดทำบัญชี ควบคู่กิจกรรมสหกรณ์ ปลูกฝังเยาวชนนักเรียนมีวินัยทางการเงิน สร้างเสริมการออม ตั้งเป้าชั้นประถมฯ 77 จว. ทั่วประเทศ
นางสาวมนัญญา ไทยเศรษฐ์ รัฐมนตรีช่วยว่าการกระทรวงเกษตรและสหกรณ์ พร้อมด้วย นางกนกวรรณ วิลาวัลย์รัฐมนตรีช่วยว่าการกระทรวงศึกษาธิการ ร่วมให้เกียรติเป็นประธานในพิธีลงนามบันทึกข้อตกลงความร่วมมือ (MOU) “การถ่ายทอดความรู้เกี่ยวกับการจัดทำบัญชีต้นกล้าเศรษฐกิจพอเพียง บัญชีรับ – จ่ายในครัวเรือน และสหกรณ์นักเรียน ให้แก่เด็กและเยาวชน” ระหว่าง กรมตรวจบัญชีสหกรณ์ กระทรวงเกษตรและสหกรณ์ และสำนักงานคณะกรรมการการศึกษาขั้นพื้นฐาน (สพฐ.) กระทรวงศึกษาธิการ โดยมี นายอำพันธุ์ เวฬุตันติ อธิบดีกรมตรวจบัญชีสหกรณ์ นายพัฒนะ พัฒนทวีดล รองเลขาธิการคณะกรรมการการศึกษาขั้นพื้นฐาน ลงนามในบันทึกข้อตกลงดังกล่าวณ ห้อง 115 กระทรวงเกษตรและสหกรณ์
รัฐมนตรีช่วยว่าการกระทรวงเกษตรและสหกรณ์ กล่าวว่า การลงนามบันทึกข้อตกลงฯ ในวันนี้มีวัตถุประสงค์ เพื่อขยายผลองค์ความรู้ด้านการจัดทำบัญชีของกรมตรวจบัญชีสหกรณ์ ให้เข้าถึงสถาบันการศึกษา โดยจัดอบรมถ่ายทอดความรู้เกี่ยวกับการจัดทำบัญชีต้นกล้าเศรษฐกิจพอเพียง บัญชีรับ – จ่ายในครัวเรือน และสหกรณ์นักเรียนเพื่อปลูกฝังให้เด็กและเยาวชน ซึ่งเป็นนักเรียนในสังกัดสำนักงานคณะกรรมการการศึกษาขั้นพื้นฐาน ระดับประถมศึกษา รักการจดบันทึกบัญชี ซึ่งเป็นพื้นฐานสำคัญในการนำไปใช้ในชีวิตประจำวัน รู้จักการใช้บัญชีเป็นเครื่องมือในการพัฒนาคุณภาพชีวิต สร้างวินัยทางการเงิน รู้จักการออมเงินและการวางแผนทางการเงิน นำไปสู่การลงทุนในอนาคต สร้างความเข้มแข็งให้เกิดขึ้นในโรงเรียน ครอบครัว และชุมชนได้อย่างยั่งยืน โดยมีกลุ่มเป้าหมายเป็นโรงเรียนสังกัดสำนักงานคณะกรรมการการศึกษาขึ้นพื้นฐาน ระดับประถมศึกษา และโรงเรียนในสังกัดคณะกรรมการส่งเสริมการศึกษาเอกชนที่ประสงค์จะเข้าร่วมโครงการ โดยมีพื้นที่ดำเนินการ รวมทั้งสิ้น 77 จังหวัด ทั่วประเทศ
“ปัจจุบันสภาวะเศรษฐกิจส่งผลกระทบต่อการดำเนินชีวิตของประชาชน ก่อให้เกิดปัญหาหนี้สินครัวเรือนที่เพิ่มสูงขึ้นเรื่อย ๆ ซึ่งแนวทางการแก้ไขปัญหาหนี้สินของครัวเรือนให้ตรงจุดนั้น ต้องมีการให้ความรู้ด้านการเงิน สร้างวินัยทางการเงิน และปรับเปลี่ยนพฤติกรรมการใช้จ่าย โดยเริ่มจากเด็กและเยาวชน ซึ่งการจัดทำบัญชีเป็นสิ่งสำคัญ คำว่าระบบบัญชีสหกรณ์ ไม่ได้เป็นแค่เรื่องของกระทรวงเกษตรฯ เท่านั้น แต่มีความหลากหลาย อยากให้ทุกครัวเรือน โดยเฉพาะเด็กนักเรียนได้มีความเข้าใจ และสามารถบริหารจัดการค่าใช้จ่ายของตนเองได้ ลดความฟุ่มเฟือย สร้างวินัยทางการเงิน รู้จักการออมเงิน เมื่อเด็กรู้จักคำว่าระบบสหกรณ์แล้ว ก็จะสามารถนำไปต่อยอดช่วยเหลือระบบสหกรณ์ในระดับตำบล อำเภอ และจังหวัดต่อไป” รมช.มนัญญา กล่าว
ทั้งนี้ จากความร่วมมือดังกล่าว กรมตรวจบัญชีสหกรณ์ จะให้การสนับสนุนในการถ่ายทอดความรู้เกี่ยวกับการจัดทำบัญชีต้นกล้าเศรษฐกิจพอเพียง บัญชีรับ – จ่ายในครัวเรือน และสหกรณ์นักเรียน ร่วมกับสถานศึกษา โดยจัดความรู้ให้แก่ครูผู้สอน เพื่อให้สามารถถ่ายทอดความรู้ให้แก่เด็กและเยาวชน มีแนวทางดำเนินงานใน 3 ลักษณะ คือ On–site Online และ Onweb ในส่วนการดำเนินงานของ สพฐ. จะให้การสนับสนุนการจัดกิจกรรมเกี่ยวกับการจัดทำบัญชีต้นกล้าเศรษฐกิจพอเพียง บัญชีรับ – จ่ายในครัวเรือน รวมทั้งการจัดกิจกรรมสหกรณ์ในโรงเรียน โดยแจ้งโรงเรียนในสังกัด บูรณาการเข้าสู่กลุ่มสาระการเรียนรู้เพื่อการจัดกิจกรรมดังกล่าว ไม่น้อยกว่าปีการศึกษาละ 3 คาบเรียน ๆ ละไม่น้อยกว่า 50 นาที และร่วมกับกรมตรวจบัญชีสหกรณ์ในการติดตามประเมินผลเกี่ยวกับการจัดทำบัญชีต้นกล้าเศรษฐกิจพอเพียง และบัญชีรับ – จ่ายในครัวเรือน ต่อไป กำหนดระยะเวลาดำเนินการตั้งแต่ปี 2565 – 2569 เพื่อขยายผลให้ครอบคลุมกลุ่มเป้าหมาย ซึ่งเป็นโรงเรียนระดับประถมศึกษา ในสังกัดสำนักงานคณะกรรมการการศึกษาขั้นพื้นฐาน จำนวน 19,795 แห่ง รวมจำนวน 1,023,243 คน ทั้งนี้ หากโรงเรียนในภาคเอกชนมีความสนใจให้ทางกรมฯ เข้าไปส่งเสริมองค์ความรู้ทางบัญชี สามารถติดต่อสำนักงานตรวจบัญชีสหกรณ์ในพื้นที่ได้ทุกจังหวัด
นายอำพันธุ์ เวฬุตันติ อธิบดีกรมตรวจบัญชีสหกรณ์ กล่าวว่า กรมตรวจบัญชีสหกรณ์ มุ่งเน้นในการพัฒนาเด็กและเยาวชนให้มีวินัยในการใช้จ่ายเงินและเข้าถึงการดำเนินชีวิตตามหลักปรัชญาของเศรษฐกิจพอเพียง โดยสอนแนะให้เด็กรู้จักการบันทึกบัญชีรายรับ – รายจ่ายส่วนตัว เพื่อเป็นการสร้างนิสัยการจดบันทึกและฝึกหัดการคำนวณตัวเลข ซึ่งจะเป็นการวางรากฐานด้านบัญชีให้กับเยาวชนไทย ได้มีความระมัดระวังการใช้จ่ายเงิน โดยเฉพาะในช่วงภาวะเศรษฐกิจในปัจจุบัน โดยในรอบ 3 ปีที่ผ่านมา กรมตรวจบัญชีสหกรณ์ ได้สอนบัญชีรับ – จ่ายในครัวเรือนให้กับเด็กและเยาวชน ตามโครงการต่าง ๆ ของกระทรวงเกษตรและสหกรณ์ และหน่วยงานที่เกี่ยวข้องทั้งสิ้น 45,066 ราย และในปีงบประมาณ 2565 มีเป้าหมายดำเนินการ 4,500 ราย นอกจากนี้ กรมฯ ยังได้จัดทำวีดิทัศน์การสอนบัญชีต้นกล้าเศรษฐกิจพอเพียง ในรูปแบบ 5 ภาษา ได้แก่ ภาษาไทยกลาง ภาษาถิ่นเหนือ ภาษาถิ่นอีสาน ภาษาถิ่นใต้ และภาษายาวี เพื่อเป็นสื่อการสอนให้เด็กและเยาวชนทั่วประเทศอีกด้วย
ทั้งนี้ กรมตรวจบัญชีสหกรณ์ โดยสำนักงานตรวจบัญชีสหกรณ์ ทั้ง 77 จังหวัด จะเปิดรับสมัครโรงเรียนเข้าร่วมโครงการฯ ตั้งแต่วันที่ 6 มิถุนายน 2565 เป็นต้นไป โดยสามารถสมัครได้ผ่านระบบออนไลน์ (Google From) โดยจะเร่งประชาสัมพันธ์ให้โรงเรียนในพื้นที่ทราบต่อไป.

ที่มา : https://www.thaigov.go.th/news/contents/details/55284