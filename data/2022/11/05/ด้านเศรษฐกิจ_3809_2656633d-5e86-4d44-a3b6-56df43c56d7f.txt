รัฐบาลไทย-ข่าวทำเนียบรัฐบาล-บขส. พร้อมดูแลลูกค้ากลุ่มเกษตรกร มอบส่วนลด 10% สำหรับสินค้าเกษตรที่จะขนส่งเข้ากรุงเทพฯ


วันอังคารที่ 17 พฤษภาคม 2565
บขส. พร้อมดูแลลูกค้ากลุ่มเกษตรกร มอบส่วนลด 10% สำหรับสินค้าเกษตรที่จะขนส่งเข้ากรุงเทพฯ
เริ่มตั้งแต่วันที่ 17 พฤษภาคม - 30 กันยายน 2565
นายสัญลักข์ ปัญวัฒนลิขิต กรรมการผู้จัดการใหญ่ บริษัท ขนส่ง จำกัด (บขส.) กระทรวงคมนาคม เปิดเผยว่า บขส. ได้เล็งเห็นถึงความสำคัญของกลุ่มเกษตรกรที่ต้องการกระจายผลผลิตทางการเกษตรออกสู่ตลาด ซึ่งปัจจุบันสถานการณ์ราคาน้ำมันที่สูงขึ้นอย่างต่อเนื่อง ย่อมส่งผลกระทบให้ต้นทุนในการขนส่งเพิ่มขึ้นด้วย ดังนั้นเพื่อสนับสนุนและส่งเสริมช่องทางการขนส่งสินค้าให้กับกลุ่มเกษตรกรได้มีทางเลือกในการขนส่งที่หลากหลาย บขส. จึงได้จัดโครงการ “ของดีชุมชนขนส่งกับ บขส. ประจำปี 2565” ขึ้น โดยมอบส่วนลด 10% ให้กับลูกค้าเกษตรกรที่แสดงบัตรประจำตัวเกษตรกร หรือสมุดทะเบียนเกษตรกรต่อพนักงานรับ-ส่งพัสดุภัณฑ์ และต้องการจะส่งสินค้าทางการเกษตรในเที่ยวขาขึ้นมายังกรุงเทพฯ โดยมีจุดหมายปลายทางที่ศูนย์รับ-ส่ง พัสดุภัณฑ์หมอชิต รังสิต สายใต้ และเอกมัย หรือสถานีเดินรถระหว่างทาง หรือจุดจอดตัวแทนทุกแห่ง โดยสิทธิ์ส่วนลดนี้ใช้ได้ทุกวัน จำกัด 1 สิทธิ์ต่อ 1 วันเท่านั้น เริ่มตั้งแต่วันที่ 17 พฤษภาคม - 30 กันยายน 2565 เป็นต้นไป เงื่อนไขเป็นไปตามที่ บขส. กำหนด
สามารถสอบถามข้อมูลเพิ่มเติมได้ที่งานการตลาดและลูกค้าสัมพันธ์ กองสื่อสารองค์กร           และการตลาด โทร. 0 2537 8737 (ในวันและเวลาราชการ) หรือติดต่อศูนย์รับ-ส่ง พัสดุภัณฑ์ (จตุจักร) โทร. 0 2537 8480 ศูนย์รับ-ส่ง พัสดุภัณฑ์ รังสิต โทร. 0 2901 2673 ศูนย์รับ-ส่ง พัสดุภัณฑ์ สายใต้ (บรมราชชนนี) โทร. 0 2422 4413 และ Call Center โทร. 1490 เรียก บขส. ตลอด 24 ชั่วโมง

ที่มา : https://www.thaigov.go.th/news/contents/details/54666