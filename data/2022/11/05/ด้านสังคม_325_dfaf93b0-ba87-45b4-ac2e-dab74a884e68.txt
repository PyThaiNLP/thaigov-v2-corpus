รัฐบาลไทย-ข่าวทำเนียบรัฐบาล-6-8 ส.ค. นี้ พม. ลงพื้นที่ กทม. มอบ "ถุงกำลังใจ สู้โควิด 19" กว่า 3,000 ถุง ช่วยเหลือผู้ป่วยติดเตียง เดือดร้อนจากโควิด-19


วันศุกร์ที่ 13 สิงหาคม 2564
6-8 ส.ค. นี้ พม. ลงพื้นที่ กทม. มอบ "ถุงกำลังใจ สู้โควิด 19" กว่า 3,000 ถุง  ช่วยเหลือผู้ป่วยติดเตียง เดือดร้อนจากโควิด-19
6-8 ส.ค. นี้ พม. ลงพื้นที่ กทม. มอบ "ถุงกำลังใจ สู้โควิด 19" กว่า 3,000 ถุง ช่วยเหลือผู้ป่วยติดเตียง เดือดร้อนจากโควิด-19
เมื่อวันที่ 5 ส.ค. 64 เวลา 12.00 น. ที่กระทรวงการพัฒนาสังคมและความมั่นคงของมนุษย์ สะพานขาว ถนนกรุงเกษม กรุงเทพฯ นางพัชรี อาระยะกุล ปลัดกระทรวงการพัฒนาสังคมและความมั่นคงของมนุษย์ (ปลัด พม.) เปิดเผยว่า จากสถานการณ์การแพร่ระบาดของโรคติดเชื้อไวรัสโคโรนา 2019 (โควิด-19) ได้ส่งผลกระทบทั้งด้านเศรษฐกิจและสังคมต่อประชาชนในวงกว้างทั่วประเทศอย่างต่อเนื่องและมีแนวโน้มความรุนแรงเพิ่มมากขึ้นกระทรวง พม. จึงมีความห่วงใยประชาชนทุกกลุ่มเป้าหมาย โดยเฉพาะกลุ่มเปราะบาง ได้แก่ เด็ก ผู้สูงอายุ คนพิการ คนเร่ร่อน คนไร้บ้าน ผู้ป่วยติดเตียง และผู้ด้อยโอกาส ที่มีความเสี่ยงสูงที่ได้รับผลกระทบโดยตรง ทั้งนี้ กระทรวง พม. ได้รับการสนับสนุนจากคณะกรรมการบริหารจัดการเงินบริจาคและทรัพย์สินเพื่อสนับสนุนการดำเนินการแก้ไขปัญหาจากโรคติดเชื้อไวรัสโคโรนา 2019 (COVID-19) โดยใช้เงินบริจาคจากบัญชี "สำนักงานปลัดสำนักนายกรัฐมนตรีเพื่อรับบริจาคสนับสนุนการแก้ไขปัญหาโรคติดเชื้อไวรัสโคโรนา 2019 (COVID-19)" จัดทำถุงยังชีพ จำนวน 6,796 ชุด เพื่อนำไปส่งต่อความช่วยเหลือให้ผู้ป่วยติดเตียงที่กำลังประสบปัญหาความเดือดร้อนและความยากลำบากในพื้นที่ กทม. ซึ่งเป็นหนึ่งในจังหวัดพื้นที่ควบคุมเข้มงวดและสูงสุด
นางพัชรี กล่าวเพิ่มเติมว่า วันที่ 6 - 8 ส.ค. 64 กระทรวง พม. ได้เตรียมลงพื้นที่มอบถุงยังชีพ "ถุงกำลังใจ สู้โควิด 19" ซึ่งภายในถุงยังชีพประกอบด้วยเครื่องอุปโภค บริโภค และยาที่มีความจำเป็น เพื่อช่วยเหลือผู้ป่วยติดเตียงในเขตกรุงเทพมหานคร โดยในแต่ละวัน มีการแบ่งออกเป็น 8 ทีมๆ ละ 1 เขต ซึ่ง 8 ทีมจากหน่วยงานสังกัดกระทรวง พม. ได้แก่ สำนักงานปลัดกระทรวง พม. กรมพัฒนาสังคมและสวัสดิการ (พส.) กรมกิจการสตรีและสถาบันครอบครัว (สค.) กรมส่งเสริมและพัฒนาคุณภาพชีวิตคนพิการ (พก.) กรมกิจการเด็กและเยาวชน (ดย.) กรมกิจการผู้สูงอายุ (ผส.) การเคหะแห่งชาติ (กคช.) และสถาบันพัฒนาองค์กรชุมชน (องค์การมหาชน) (พอช.) สำหรับวันที่ 6 ส.ค. 64 จะลงพื้นที่ 8 เขต ได้แก่ เขตคลองเตย ธนบุรี บางกอกน้อย ภาษีเจริญ ดินแดง ลาดพร้าวสะพานสูง และหนองจอก รวมมอบถุงยังชีพ จำนวน 1,891 ถุง  วันที่ 7 ส.ค. 64 จะลงพื้นที่ 8 เขต ได้แก่ เขตพระโขนง คลองสาน ตลิ่งชัน บางแค ห้วยขวาง หลักสี่ คันนายาว และคลองสามวา รวมมอบถุงยังชีพจำนวน 929 ถุง และวันที่ 8 ส.ค. 64 จะลงพื้นที่ 8 เขต ได้แก่ เขตสวนหลวง บางกอกใหญ่ ทวีวัฒนา บางบอน พญาไท ดอนเมือง ประเวศ และมีนบุรี รวมมอบถุงยังชีพ จำนวน 745 ถุง ทั้งนี้ รวมทั้ง 3 วัน จะสามารถมอบถุงยังชีพให้ผู้ป่วยติดเตียงได้ทั้งสิ้น จำนวน 3,565 ถุง นอกจากนี้ นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) ได้มีแนวคิดที่จะร่วมมือกับบริษัทไปรษณีย์ไทย จำกัด จัดส่งถุงยังชีพอีกส่วนหนึ่งแจกจ่ายไปให้ประชาชนกลุ่มเปราะบางและเป็นผู้ป่วยติดเตียง เพื่อให้ทั่วถึงและรวดเร็วที่สุด  รวมทั้งลดโอกาสของการติดเชื้อของเจ้าหน้าที่ฯลงด้วย

ที่มา : https://www.thaigov.go.th/news/contents/details/44729