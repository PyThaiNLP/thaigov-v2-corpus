รัฐบาลไทย-ข่าวทำเนียบรัฐบาล-สธ.ขับเคลื่อนองค์กรคุณธรรม “พอเพียง วินัย สุจริต จิตอาสา กตัญญู” นำไปสู่การเป็นกระทรวงคุณธรรมอย่างยั่งยืน


วันศุกร์ที่ 19 สิงหาคม 2565
สธ.ขับเคลื่อนองค์กรคุณธรรม “พอเพียง วินัย สุจริต จิตอาสา กตัญญู” นำไปสู่การเป็นกระทรวงคุณธรรมอย่างยั่งยืน
กระทรวงสาธารณสุข ขับเคลื่อนองค์กรคุณธรรม “พอเพียง วินัย สุจริต จิตอาสา กตัญญู” ยึดหลักปรัชญาเศรษฐกิจพอเพียงของในหลวงรัชกาลที่ 9 “ระเบิดจากข้างใน” นำไปสู่การเป็นกระทรวงคุณธรรมอย่างยั่งยืน
วันนี้ (19 สิงหาคม 2565 ) ที่กระทรวงสาธารณสุข จ.นนทบุรี นพ.รุ่งเรือง กิจผาติ หัวหน้าที่ปรึกษาระดับกระทรวง ได้รับมอบหมายจาก นพ.เกียรติภูมิ วงศ์รจิต ปลัดกระทรวงสาธารณสุข เป็นประธานในพิธีมอบรางวัลในโครงการตลาดนัดคุณธรรม  (MOPH Moral Market) ปีที่ 5 ประจำปีงบประมาณ พ.ศ.2565 และให้สัมภาษณ์ว่า กระทรวงสาธารณสุข ส่งเสริมให้หน่วยงานและบุคลากรในสังกัด ขับเคลื่อนสู่การเป็นองค์กรคุณธรรมที่เข้มแข็งและยั่งยืน ภายใต้คุณธรรม 5 ประการ “พอเพียง วินัย สุจริต จิตอาสา กตัญญู” และค่านิยม MOPH รวมถึงนำหลักปรัชญาเศรษฐกิจพอเพียงของในหลวงรัชกาลที่ 9 “ระเบิดจากข้างใน” มาใช้ในการดำเนินชีวิต ส่งผลให้เกิดความสมดุลในชีวิต สังคมเกิดความเข้มแข็ง และเกิดกระบวนการสร้างสังคมคุณธรรมอย่างยั่งยืน นำไปสู่การเป็นกระทรวงคุณธรรมในที่สุด
โดยมีการพิจารณามอบโล่รางวัล เกียรติบัตร และประกาศเกียรติคุณ ให้กับหน่วยงานและบุคลากรที่ปฏิบัติงาน ปฏิบัติตนเป็นต้นแบบด้านคุณธรรมจริยธรรม เพื่อยกย่องเชิดชูเกียรติและสร้างความภาคภูมิใจ ประกอบด้วย หน่วยงานที่จัดทำคลิปวิดีทัศน์นำเสนอผลการดำเนินงานองค์กรคุณธรรมอย่างชัดเจน ระดับกระทรวงสาธารณสุข จำนวน 11 หน่วยงาน เป็นโล่รางวัล 3 หน่วยงาน เกียรติบัตร 8 หน่วยงาน และระดับสำนักงานปลัดกระทรวงสาธารณสุข จำนวน 23 หน่วยงาน เป็นโล่รางวัล 5 หน่วยงาน เกียรติบัตร 18 หน่วยงาน นอกจากนี้ ยังมีรางวัล “Good Guy 2022” ระดับบุคคลที่มีพฤติกรรมดี มีคุณธรรม ศีลธรรม มีวินัยและความรับผิดชอบเป็นที่ประจักษ์ สมกับเป็นบุคคลต้นแบบในการทำความดี ได้รับประกาศเกียรติคุณ 33 ราย
************************************ 19 สิงหาคม 2565

ที่มา : https://www.thaigov.go.th/news/contents/details/58231