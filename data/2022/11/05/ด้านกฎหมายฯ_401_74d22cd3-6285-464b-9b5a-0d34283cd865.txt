รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม ชมยุติธรรมจังหวัดสุโขทัย เร่งประสานกระทรวงแรงงาน-สถานทูต ช่วยคนไทยในเกาหลีป่วยติดเชื้อในสมองกลับบ้าน


วันพุธที่ 12 มกราคม 2565
พิมพ์
รัฐมนตรีว่าการกระทรวงยุติธรรม ชมยุติธรรมจังหวัดสุโขทัย เร่งประสานกระทรวงแรงงาน-สถานทูต ช่วยคนไทยในเกาหลีป่วยติดเชื้อในสมองกลับบ้าน
รัฐมนตรีว่าการกระทรวงยุติธรรม ชมยุติธรรมจังหวัดสุโขทัย เร่งประสานกระทรวงแรงงาน-สถานทูต ช่วยคนไทยในเกาหลีป่วยติดเชื้อในสมองกลับบ้าน ญาติปลื้มขอบคุณทุกหน่วยงาน ชี้ปีนี้ตั้งใจทำงานเชิงรุกช่วยเหลือชาวบ้าน
นายสมศักดิ์ เทพสุทิน รัฐมนตรีว่าการกระทรวงยุติธรรม เปิดเผยว่า สำนักงานยุติธรรมจังหวัดสุโขทัย ได้รับการร้องขอความช่วยเหลือจากญาติของ นายสุทน คำเถิน ชาว อ.บ้านด่านลานหอย จ.สุโขทัย ที่เดินทางไปทำงานที่เกาหลีใต้ 5 ปี ไม่มีงานประจำ รับจ้างทั่วไป และได้ป่วยติดเชื้อไวรัสทางสมอง อยากให้ช่วยประสานนำตัวกลับประเทศ ซึ่งทางยุติธรรมจังหวัดได้ประสานกับกระทรวงแรงงาน และสถานทูตให้แล้ว เบื้องต้นทราบว่า ค่าใช้จ่ายในการรักษาพยาบาลขณะนี้ 80 ล้านวอน เป็นเงินไทยประมาณ 2.2 ล้านบาท ทางสถานทูตไทยได้เปิดรับการบริจาคมาได้ 8 ล้านวอน ขณะนี้ผู้ป่วยอาการยังทรงตัวแต่หมอยังไม่อนุญาตให้ขึ้นเครื่องบิน ยังต้องรอดูอาการอีกสักระยะ โดยทางกระทรวงแรงงานและกระทรวงต่างประเทศกำลังประสานและให้การช่วยเหลืออยู่ ซึ่งจากนี้ไปเป็นหน้าที่การดำเนินงานของกระทรวงการต่างประเทศ
นายสมศักดิ์ กล่าวว่า ตนต้องขอชื่นชมสำนักงานยุติธรรมจังหวัด ที่แม้เรื่องนี้จะไม่ใช่เรื่องโดยตรงที่มีหน้าที่รับผิดชอบ แต่เมื่อมีชาวบ้านที่เดือดร้อนมาขอความช่วยเหลือ ก็จัดการประสานภาคส่วนต่างๆได้เป็นอย่างดี ซึ่งตรงกับความตั้งใจของตนที่อยากให้ทุกหน่วยงานในกระทรวงยุติธรรมทำงานเชิงรุกและบูรณาการร่วมกับหน่วยงานต่างๆ ทั้งในและนอกกระทรวงเพื่อประโยชน์ของชาวบ้าน และต้องขอขอบคุณสำนักงานแรงงานจังหวัดสุโขทัย กระทรวงแรงงานและกระทรวงการต่างประเทศที่ให้ความร่วมมือในการช่วยเหลือชาวบ้าน โดยการทำงานของกระทรวงยุติธรรมในปีนี้ เราจะเน้นการช่วยเหลือประชาชนเป็นหลัก นำความยุติธรรมใส่มือประชาชน และเป็นที่พึ่งสำหรับประชาชนที่ต้องการความยุติธรรมและการช่วยเหลือ
ด้าน น.ส.ศุภกานต์ คำเถิน พี่สาวนายสุทน กล่าวว่า ต้องขอขอบคุณกระทรวงยุติธรรม สำนักงานยุติธรรมจังหวัดสุโขทัย สำนักงานแรงงานจังหวัดสุโขทัย กระทรวงการต่างประเทศที่ช่วยประสานกับหน่วยงานต่างๆให้ รวมทั้งกระทรวงแรงงานและสถานทูตที่เร่งดำเนินการช่วยเหลือ เพราะครอบครัวของเราลำบากไม่ได้ร่ำรวย มีอาชีพทำไร่ทำนา ถ้าเราไม่ได้รับการช่วยเหลือเราก็ไม่รู้จะต้องทำยังไงแล้ว ขอบคุณทุกหน่วยงานที่ช่วยครอบครัวของเราอย่างเต็มที่

ที่มา : https://www.thaigov.go.th/news/contents/details/50454