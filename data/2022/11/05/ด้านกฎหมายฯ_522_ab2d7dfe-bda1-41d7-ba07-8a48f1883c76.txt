รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม ลุยหัวหินเร่งแก้หนี้ครั้งที่ 9 กางผลงานช่วยประชาชนได้แล้วเกือบหมื่นราย


วันพฤหัสบดีที่ 12 พฤษภาคม 2565
พิมพ์
รัฐมนตรีว่าการกระทรวงยุติธรรม ลุยหัวหินเร่งแก้หนี้ครั้งที่ 9 กางผลงานช่วยประชาชนได้แล้วเกือบหมื่นราย
รัฐมนตรีว่าการกระทรวงยุติธรรม ลุยหัวหินเร่งแก้หนี้ครั้งที่ 9 กางผลงานช่วยประชาชนได้แล้วเกือบหมื่นราย ทุนทรัพย์ 2,480 ล้าน เร่งสปีดลงทุกจังหวัดเพื่อช่วยเรื่องหนี้พร้อมรับฟังปัญหา ยันใช้งบคุ้มค่าดูแลประชาชน
เมื่อวันที่ 12 พฤษภาคม 2565 เวลา 11.00 น. ที่มหาวิทยาลัยเทคโนโลยีราชมงคลรัตนโกสินทร์ วิทยาเขตวังไกลกังวล จ.ประจวบคีรีขันธ์  มีการจัดงานมหกรรมไกล่เกลี่ยหนี้สินครัวเรือน ครั้งที่ 9 และยุติธรรมพบประชาชน โดยมี นายสมศักดิ์ เทพสุทิน รมว.ยุติธรรม เป็นประธานเปิดงาน พร้อมด้วย นายเสถียร เจริญเหรียญ ผู้ว่าราชการจังหวัดประจวบคีรีขันธ์ ว่าที่ ร.ต.ธนกฤต จิตรอารีย์รัตน์ เลขา รมว.ยุติธรรม นายวัลลภ นาคบัว รองปลัดกระทรวงยุติธรรม นางจิรภา สินธุนาวา ผู้ตรวจราชการกระทรวงยุติธรรม นายเรืองศักดิ์ สุวารี อธิบดีกรมคุ้มครองสิทธิและเสรีภาพ พันตำรวจโท พงษ์ธร ธัญญสิริ ผู้อำนวยการสำนักงานกิจการยุติธรรม นายวิชัย ไชยมงคล เลขาธิการ ป.ป.ส. นางสาวยุพาภรณ์ ศิริกิจพาณิชย์กูล รองอธิบดีกรมบังคับคดี  นายวิวัฒน์ นิติกาญจนา นายก อบจ.ราชบุรี นางบุญยิ่ง นิติกาญจนา ส.ส.ราชบุรี พรรคพลังประชารัฐ นายชัยณรงค์ กัจฉปานันท์ กองทุนเงินให้กู้ยืมเพื่อการศึกษา (กยศ.) ข้าราชการ เจ้าหน้าที่กระทรวงยุติธรรม และประชาชนร่วมงาน โดยก่อนเข้างานมีการคัดกรองโควิด-19 อย่างเข้มงวด
นายสมศักดิ์ กล่าวว่า วันนี้ตนนั่งรถมาไกล 200 กิโลเมตร เพื่อมาช่วยเร่งไกล่เกลี่ยและแก้ปัญหาหนี้สินให้กับชาวประจวบและเพชรบุรี ตามนโยบายรัฐบาลในการคลายทุกข์ให้กับประชาชน โดยมีเป้าหมายประชาชนที่เข้าร่วมงาน 9,139 ราย ทุนทรัพย์ทั้งสิ้น 548 ล้านบาท ตนคำนวณตัวเลขผู้ขาดส่งโดยเฉลี่ยที่เราไกล่เกลี่ยก่อนหน้านี้ได้รับส่วนลดเป็นแสนบาท วันนี้ถ้าใครมาเขาจะคิดและลดให้เป็นกรณีพิเศษ ตนไปมาหลายจังหวัด การแก้หนี้คือปลายทุกข์ ตนได้คุยกับ รมต.หลายท่าน อยากให้มีการสนับสนุนและสร้างอาชีพใหม่ให้ประชาชน เช่น การเลี้ยงวัว ทำอาหารฮาลาลเพื่อส่งออก ตรงนี้เป็นหน้าที่ของรัฐบาลในการจัดทำให้ประชาชน ขอขอบคุณสถาบันการเงินที่เข้าร่วมงาน คือ กยศ. ธนาคารออมสิน ธอส. ธกส. บริษัท บริหารสินทรัพย์ กรุงเทพพาณิชย์ จำกัด (มหาชน) บริษัท บริหารสินทรัพย์ เจ จำกัด บริษัท เจเอ็มที เน็ทเวอร์ค เซอร์วิสเซ็ส จำกัด (มหาชน)
“การจัดงานจนถึงขณะนี้มีลูกหนี้ขอไกล่เกลี่ยแล้ว 10,073 ราย ซึ่งไกล่เกลี่ยสำเร็จไปถึง 9,200 ราย ทุนทรัพย์รวม 2.4 พันล้านบาท จะเห็นได้ว่าผลสำเร็จนี้ เป็นการจัดสรรงบประมาณที่คุ้มค่า เพราะรัฐบาลได้รับงบมา 41 ล้านบาท เพื่อแก้ปัญหาเรื่องนี้ เฉลี่ยตกคนละ 400 บาท จากเป้าหมาย 1  แสนราย แต่รัฐบาล สามารถนำมาต่อยอดลดค่าใช้จ่ายประชาชนได้ถึงคนละ 120,000 บาท ทำให้ประชาชนได้รับประโยชน์อย่างเต็มที่หายใจหายคอได้มากขึ้นและทำให้ประชาชน รู้จักภารกิจของกระทรวงยุติธรรมมากขึ้น ผมขอขอบคุณทุกหน่วยงานที่ให้การสนับสนุน เพื่อช่วยเหลือประชาชน” รมว.ยุติธรรม กล่าว
จากนั้นนายสมศักดิ์ ได้มอบเงินเยียวยา 10 ราย รวมเป็นเงินทั้งสิ้น 778,514 บาท และมอบป้ายศูนย์ไกล่เกลี่ยข้อพิพาทภาคประชาชน จำนวน 9 ศูนย์ และได้เดินชมบูธนิทรรศการ และร่วมการไกล่เกลี่ย โดยรายแรก เป็นหนี้ก่อนฟ้องของกยศ.กู้มา 200,000 บาท ส่งมา 15 ปี กยศ. ลดให้เหลือ 153,000 บาท ผ่อนอีก 20 ปี งวดละ 740 บาท รายต่อมา เป็นหนี้ ธนาคารออมสิน ขอขยายหนี้ ลดดอกเบี้ย

ที่มา : https://www.thaigov.go.th/news/contents/details/54511