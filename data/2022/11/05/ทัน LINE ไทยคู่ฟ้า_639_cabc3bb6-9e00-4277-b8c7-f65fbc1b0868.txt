รัฐบาลไทย-ข่าวทำเนียบรัฐบาล-คาดเศรษฐกิจไทยปี 65 ขยายตัวที่ 4% หนี้สาธารณะ - หนี้ครัวเรือนอยู่ในระดับต่ำ


วันพุธที่ 16 กุมภาพันธ์ 2565
คาดเศรษฐกิจไทยปี 65 ขยายตัวที่ 4% หนี้สาธารณะ - หนี้ครัวเรือนอยู่ในระดับต่ำ
.....
การทำงานของรัฐบาลตลอดระยะเวลาที่ผ่านมามีการกู้เงินครั้งสำคัญ คือ การกู้เพื่อชดเชยการขาดดุลงบประมาณ โดยลงทุนในโครงสร้างพื้นฐานมากถึง 178 โครงการ มูลค่ารวมกว่า 2.6 ล้านล้านบาท และการกู้เงินภายใต้ พ.ร.ก.COVID-19 เพื่อแก้ปัญหา ดูแลประชาชน ฟื้นฟูเศรษฐกิจและสังคมอย่างเร่งด่วน โดย “ระดับหนี้สาธารณะ” ในปัจจุบัน รัฐบาลสามารถชำระหนี้ได้ ไม่ก่อให้เกิดปัญหาการคลัง และในอีก 5 ปีข้างหน้า ยังคงอยู่ในระดับต่ำกว่าเกณฑ์ที่มาตรฐานสากลกำหนด
.
“หนี้ครัวเรือน” ในปี 64 เพิ่มจากปี 63 เพียง 4.2% ซึ่งไม่ได้เพิ่มขึ้นอย่างมีนัยยะสำคัญ แต่เกิดจากการแพร่ระบาดของโควิด-19 และหนี้ส่วนใหญ่ 65% เป็นไปเพื่อสะสมทรัพย์สิน เช่น ซื้ออสังหาริมทรัพย์ 34.5% ซื้อรถ 12.4% ใช้ประกอบอาชีพ 18.2% ส่วนหนี้ที่ไม่ก่อให้เกิดรายได้อยู่ในระดับต่ำเพียง 2.89% สะท้อนว่าความสามารถในการชำระหนี้ครัวเรือนยังดี
.
สำหรับเศรษฐกิจในภาพรวม รัฐบาลมีมาตรการกระตุ้นให้เกิดการใช้จ่ายในประเทศเพิ่มมากขึ้น มีการใช้จ่ายภาครัฐ การลงทุนของรัฐวิสาหกิจ ฟื้นฟูและเพิ่มช่องทางการส่งออกสินค้า สร้างความเข้มแข็งเศรษฐกิจฐานราก ควบคู่กับการพัฒนาพื้นที่เศรษฐกิจต่าง ๆ ส่งผลให้ความเชื่อมั่นผู้บริโภคและภาคธุรกิจเพิ่มขึ้น เกิดการลงทุนในประเทศมากขึ้น และคาดว่าเศรษฐกิจไทย ปี 65 จะขยายตัวขึ้นมาที่ 4% ต่อปี สอดคล้องกับการคาดการณ์ของ IMF และ ธนาคารโลก
#ไทยคู่ฟ้า #ร่วมต้านโควิด19
-------------------

ที่มา : https://www.thaigov.go.th/news/contents/details/51631