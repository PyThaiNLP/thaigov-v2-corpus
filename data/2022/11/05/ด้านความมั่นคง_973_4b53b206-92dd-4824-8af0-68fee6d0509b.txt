รัฐบาลไทย-ข่าวทำเนียบรัฐบาล-ก.แรงงาน แถลงจัดงาน “วันแรงงานแห่งชาติ 1 พ.ค. 65” ณ กระทรวงแรงงาน


วันพฤหัสบดีที่ 21 เมษายน 2565
พิมพ์
ก.แรงงาน แถลงจัดงาน “วันแรงงานแห่งชาติ 1 พ.ค. 65” ณ กระทรวงแรงงาน
รมว.แรงงาน แถลงข่าวการจัดงานวันแรงงานแห่งชาติ 1 พฤษภาคม 2565 เผยนายกรัฐมนตรีเป็นประธานในพิธีเปิดพร้อมรับข้อเรียกร้องจากแรงงาน ณ กระทรวงแรงงาน พร้อมทั้งจัดกิจกรรมสร้างการรับรู้ด้านแรงงานโดยหน่วยงานในสังกัดกระทรวงแรงงาน และกลุ่มผู้ใช้แรงงาน
นายสุชาติ ชมกลิ่น รัฐมนตรีว่าการกระทรวงแรงงาน เปิดเผยว่า รัฐบาลภายใต้การนำของพลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม และพลเอก ประวิตร วงษ์สุวรรณ รองนายกรัฐมนตรี ที่ดูแลและกำกับกระทรวงแรงงาน ตระหนักถึงความสำคัญของพี่น้องผู้ใช้แรงงาน ได้ส่งความความปรารถนาดีมายังพี่น้องผู้ใช้แรงงานทุกสาขาอาชีพทั้งในและต่างประเทศ และสนับสนุนให้มีการจัดงานวันแรงงานแห่งชาติ ประจำปี พ.ศ. 2565 โดยการจัดงานในปีนี้มีคณะกรรมการจัดงานวันแรงงานแห่งชาติประกอบด้วย ประธานสภาองค์การลูกจ้าง 14 แห่ง ประธานสหพันธ์แรงงานรัฐวิสาหกิจแห่งประเทศไทย และประธานศูนย์ประสานงานแรงงานนอกระบบ โดยมี นายสุชาติ ไทยล้วน ประธานสภาองค์การลูกจ้างแห่งชาติ เป็นประธานคณะกรรมการจัดงาน ซึ่งกิจกรรมภายในงานวันแรงงาน ประกอบด้วย พิธีเปิดงานวันแรงงานแห่งชาติ โดยมีพลเอก ประยุทธ์ จันทร์โอชา นายกรัฐมนตรี เป็นประธานพร้อมรับข้อเรียกร้อง และกล่าวสุนทรพจน์ต่อผู้ใช้แรงงาน การเคลื่อนริ้วขบวนรถเทิดพระเกียรติ และริ้วขบวนรถของผู้ใช้แรงงาน ออกจากสนามหลวงมายังกระทรวงแรงงาน และมีการเสวนาเรื่อง ‘เศรษฐกิจยุคโควิดกระทบแรงงานและค่าจ้างอย่างไร’ โดยมีผู้เข้าร่วมเสวนาประกอบด้วย นายพนัส ไทยล้วน ประธานสภาองค์การลูกจ้างแรงงานแห่งประเทศไทย นายชินโชติ แสงสังข์ ประธานสภาองค์การลูกจ้างสภาแรงงานแห่งประเทศไทย และศาสตราภิชาน แล ดิลกวิทยรัตน์ นักวิชาการอิสระ โดยมีผู้ดำเนินรายการ คือ คุณปนัดดา วงศ์ผู้ดี มาสร้างสีสันและเพิ่มความรู้แก่พี่น้องแรงงาน พร้อมทั้งมีการจัดนิทรรศการของหน่วยงานสังกัดกระทรวงแรงงาน และกลุ่มผู้ใช้แรงงาน
รมว.แรงงาน กล่าวต่อไปว่า กระทรวงแรงงานมีความห่วงใยและตระหนักถึงความสำคัญของพี่น้องผู้ใช้แรงงาน และจะนำเอาข้อเรียกร้องและข้อแนะนำจากพี่น้องผู้ใช้แรงงาน มาพิจารณาเพื่อใช้ในการออกนโยบายให้เข้ากับสถานการณ์ที่ประเทศไทยต้องประสบกับวิกฤตการแพร่ระบาดของโรคติดเชื้อไวรัสโคโรนา 2019 (COVID-19) เพื่อยกระดับคุณภาพชีวิตของผู้ใช้แรงงานและครอบครัวให้มีความมั่นคง และยั่งยืน

ที่มา : https://www.thaigov.go.th/news/contents/details/53795