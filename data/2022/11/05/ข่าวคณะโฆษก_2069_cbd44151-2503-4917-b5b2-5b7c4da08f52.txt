รัฐบาลไทย-ข่าวทำเนียบรัฐบาล-โฆษกรัฐบาลเผย นายกฯ สั่งการให้เข้มข้นควบคุม ย้ำตอนนี้ยังไม่มีผู้ป่วยติดเชื้อฝีดาษลิงเพิ่ม ขอประชาชนอย่าตื่นตระหนก


วันพุธที่ 27 กรกฎาคม 2565
โฆษกรัฐบาลเผย นายกฯ สั่งการให้เข้มข้นควบคุม ย้ำตอนนี้ยังไม่มีผู้ป่วยติดเชื้อฝีดาษลิงเพิ่ม ขอประชาชนอย่าตื่นตระหนก
โฆษกรัฐบาลเผย นายกฯ สั่งการให้เข้มข้นควบคุม ย้ำตอนนี้ยังไม่มีผู้ป่วยติดเชื้อฝีดาษลิงเพิ่ม ขอประชาชนอย่าตื่นตระหนก
วันนี้ (27 กรกฎาคม 2565) นายธนกร วังบุญคงชนะ โฆษกประจำสำนักนายกรัฐมนตรีเปิดเผยว่าจากกรณีที่เป็นข่าวว่ามีผู้ป่วยต้องสงสัยว่าจะติดเชื้อฝีดาษลิง มารักษายัง โรงพยาบาลวชิระภูเก็ต นั้น ขอยืนยันว่า ยังไม่มีผู้ป่วยติดเชื้อฝีดาษลิงเพิ่ม
โดยขณะนี้ นายแพทย์สาธารณสุขจังหวัดภูเก็ต ยืนยันยังไม่พบผู้ป่วยติดเชื้อฝีดาษลิงในจังหวัดภูเก็ตเพิ่ม ส่วนผู้ที่มีอาการป่วยต้องสงสัยว่าจะติดเชื้อได้ผ่านการตรวจสอบแล้วไม่พบเชื้อ ซึ่งกลุ่มสัมผัสเสี่ยงสูงที่ทางจังหวัดเฝ้าระวังอยู่ ทั้งหมด 33 คน ทุกคนยังปกติ
ส่วนที่มารับการรักษาเป็นผู้ป่วยชายไทย มีอาการไข้ และตุ่ม ผื่นขึ้นตามตัว จึงได้ตรวจหาเชื้อฝีดาษลิง ซึ่งไม่ได้เกี่ยวข้องกลับผู้ป่วยชาวไนจีเรียรายแรก การค้นพบชายไทยคนนี้เป็นกลไกการตรวจจับโรคตามระบบสาธารณสุขที่ได้วางไว้ โดยชายคนดังกล่าวขณะนี้รับการรักษาในโรงพยาบาลและได้มีการตรวจหาเชื้อ ซึ่งอยู่ระหว่างรอผลการยืนยันจากห้องปฏิบัติการ คณะแพทยศาสตร์ จุฬาลงกรณ์มหาวิทยาลัย และในระหว่างนี้ได้มีการแยกและกักตัวเพื่อรอดูอาการ ตามมาตรการเฝ้าระวังของทีมสาธารณสุข ขอประชาชนอย่าตื่นตระหนก
ทั้งนี้ สำหรับอาการฝีดาษลิงที่เข้าข่ายสงสัยจะต้องเฝ้าระวังในผู้ที่เดินทางมาจากประเทศที่มีความเสี่ยง คือ
-มีไข้ตั้งแต่ 38 องศาเซลเซียส
หรือ มีไข้ร่วมกับมีอาการหนึ่งอาการ ได้แก่
- เจ็บคอ ปวดศีรษะ ปวดกล้ามเนื้อ ปวดหลัง และต่อมน้ำเหลืองโต
-ประกอบกับมีผื่นกระจายตามลำตัว มีลักษณะเป็นตุ่มนูน ตุ่มน้ำใส ตุ่มหนอง หรือตุ่มตกสะเก็ด - และเดินทางมาจากหรืออาศัยอยู่ใน ประเทศที่มีการรายงานการระบาดของโรคฝีดาษลิงในประเทศภายใน 21 วัน
นายธนกรฯ เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม สั่งการทุกหน่วยงานที่เกี่ยวข้องให้เข้มงวด ควบคุมมาตรการเฝ้าระวัง ทั้งนี้ ในส่วนของ จ. ภูเก็ตมีมาตรการเฝ้าระวังโรคฝีดาษลิงอย่างเข้มข้น ซึ่งหาก โรงพยาบาลใดพบผู้ป่วยที่มีตุ่ม ผื่นแดง มารักษา ก็จะทำการตรวจหาเชื้อฝีดาษลิงด้วย

ที่มา : https://www.thaigov.go.th/news/contents/details/57325