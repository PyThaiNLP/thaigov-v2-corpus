รัฐบาลไทย-ข่าวทำเนียบรัฐบาล-รมช.สาธิต เยี่ยมชมห้องฉุกเฉินคุณภาพโรงพยาบาลอุดรธานี


วันอาทิตย์ที่ 19 มิถุนายน 2565
พิมพ์
รมช.สาธิต เยี่ยมชมห้องฉุกเฉินคุณภาพโรงพยาบาลอุดรธานี
รัฐมนตรีช่วยว่าการกระทรวงสาธารณสุข ตรวจเยี่ยมห้องฉุกเฉินคุณภาพโรงพยาบาลอุดรธานี เน้นความปลอดภัยผู้ป่วยควบคู่กับการพัฒนาระบบ และตั้งสถานีตำรวจชุมชนในโรงพยาบาลเป็นแห่งแรกของประเทศ ช่วยป้องกันและระงับเหตุรุนแรงในโรงพยาบาลได้ผลดี
รัฐมนตรีช่วยว่าการกระทรวงสาธารณสุข ตรวจเยี่ยมห้องฉุกเฉินคุณภาพโรงพยาบาลอุดรธานี เน้นความปลอดภัยผู้ป่วยควบคู่กับการพัฒนาระบบ และตั้งสถานีตำรวจชุมชนในโรงพยาบาลเป็นแห่งแรกของประเทศ ช่วยป้องกันและระงับเหตุรุนแรงในโรงพยาบาลได้ผลดี
วันนี้ (19 มิถุนายน 2565) ที่ โรงพยาบาลอุดรธานี อำเภอเมือง จังหวัดอุดรธานี ดร.สาธิต ปิตุเตชะ รัฐมนตรีช่วยว่าการกระทรวงสาธารณสุข พร้อมด้วย นายแพทย์ณรงค์ สายวงศ์ รองปลัดกระทรวงสาธารณสุข และคณะ ตรวจเยี่ยมการดำเนินงานห้องฉุกเฉินคุณภาพ (Smart Emergency Room) โรงพยาบาลอุดรธานี และสถานีตำรวจชุมชนในโรงพยาบาลแห่งแรกของประเทศ
ดร.สาธิต กล่าวว่า กระทรวงสาธารณสุขมีนโยบายพัฒนาการให้บริการเพื่ออำนวยความสะดวกในการเข้าถึงระบบการรักษา ลดความแออัด และลดระยะเวลารอคอย โดยเฉพาะห้องฉุกเฉิน หรือ ER ที่ต้องเปิดให้บริการผู้ป่วยตลอด 24 ชั่วโมง โดยมีโรงพยาบาลอุดรธานีเป็นหนึ่งในโรงพยาบาลศูนย์ 21 แห่ง ที่นำร่องพัฒนาห้องฉุกเฉิน ให้เป็น “Smart Emergency Room” นำระบบสารสนเทศทางการแพทย์มาใช้ ช่วยให้ผู้ป่วยได้รับการรักษาอย่างรวดเร็ว และจัดให้มีแพทย์ประจำตลอด 24 ชั่วโมง มีระบบคัดแยกผู้ป่วยให้ได้รับการตรวจรักษาตามลำดับความเร่งด่วน
มีช่องทางด่วน (Fast Track) ในกลุ่มโรคที่มีความเสี่ยงสูง และมีระบบแยกผู้ป่วยโรคติดต่อร้ายแรงเพื่อควบคุมการแพร่กระจายเชื้อ พร้อมทั้งประชาสัมพันธ์ข้อมูลการรักษาที่หน้าห้องฉุกเฉิน ได้แก่ จำนวนผู้รับบริการ ระบุสีเพื่อแสดงระดับอาการผู้ป่วย ให้ผู้ที่รอรับบริการทราบเวลาในการเข้ารับการรักษา รวมทั้งมีระบบส่งต่อที่รวดเร็ว ส่วนระบบการลำเลียงผู้ป่วยทางอากาศยานอยู่ระหว่างการพัฒนา
สำหรับด้านการป้องกันความปลอดภัยของผู้ป่วยและเจ้าหน้าที่ โรงพยาบาลอุดรธานีได้ร่วมมือกับสถานีตำรวจภูธรเมืองอุดรธานี จัดตั้งสถานีตำรวจชุมชนในโรงพยาบาลเป็นแห่งแรกของประเทศ เนื่องจากมีเหตุการณ์ทะเลาะวิวาท เมาสุรา เกิดขึ้นภายในโรงพยาบาล ทำให้เกิดความเสียหาย ความหวาดกลัว และไม่ปลอดภัยต่อผู้ป่วย ญาติผู้ป่วยและเจ้าหน้าที่ โดยมีการติดตั้งระบบนิรภัยประตูอัตโนมัติ 3 ชั้น พร้อมกล้องวงจรปิด และจัดเจ้าหน้าที่ตำรวจประจำสถานีวันละ 3 ครั้ง โดยการเผชิญเหตุจะสั่งการผ่านศูนย์วิทยุร่มโพธิ์ทองเพื่อติดตามผู้ต้องหามาดำเนินคดีต่อ และยังจัดอบรมการเผชิญเหตุชุลมุนให้แก่ทีมเจ้าหน้าที่รักษาความปลอดภัยอีกด้วย
“เหตุการณ์ความรุนแรงจากการทะเลาะวิวาทที่เกิดขึ้นในโรงพยาบาลเป็นเรื่องละเอียดอ่อน ทำให้กระทบจิตใจผู้ปฏิบัติงานและประชาชน รวมถึงกระทบความเชื่อมั่นในการมาใช้บริการ ต้องขอชื่นชมโรงพยาบาลอุดรธานีที่มีแนวคิดพัฒนาห้องฉุกเฉินคุณภาพ และนำร่องสถานีตำรวจในโรงพยาบาล ซึ่งได้ผลดีมาก สามารถระงับเหตุได้อย่างรวดเร็ว เป็นตัวอย่างให้กับพื้นที่อื่นๆ สร้างความปลอดภัยและสร้างความเชื่อมั่นให้แก่เจ้าหน้าที่ที่ปฏิบัติงานและประชาชนที่มาใช้บริการ ทำให้เกิดภาพลักษณ์ที่ดีแก่กระทรวงสาธารณสุข” ดร.สาธิต กล่าว
******************************************** 19 มิถุนายน 2565
************************************

ที่มา : https://www.thaigov.go.th/news/contents/details/55871