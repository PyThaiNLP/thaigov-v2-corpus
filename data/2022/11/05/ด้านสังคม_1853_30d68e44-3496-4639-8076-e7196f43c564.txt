รัฐบาลไทย-ข่าวทำเนียบรัฐบาล-ดีอีเอส ยกระดับศูนย์บริการข้อมูลภาครัฐสู่ GCC1111 อัจฉริยะ


วันอังคารที่ 26 กรกฎาคม 2565
ดีอีเอส ยกระดับศูนย์บริการข้อมูลภาครัฐสู่ GCC1111 อัจฉริยะ
ดีอีเอส ยกระดับศูนย์บริการข้อมูลภาครัฐสู่ GCC1111 อัจฉริยะ
กระทรวงดิจิทัลฯ เดินหน้ายกระดับศูนย์บริการข้อมูลภาครัฐเพื่อประชาชนสู่ GCC1111 อัจฉริยะ รับไลฟ์สไตล์คนยุคดิจิทัล เปิดสถิติยอดใช้บริการช่วงโควิดต่อเนื่องเกือบ 3 ปี ตัวเลขกว่า 8 ล้านสาย ส่วนใหญ่โทรสอบถามข้อมูลโดยเฉพาะเรื่องนโยบายรัฐบาลที่เยียวยาประชาชน
นางสาวอัจฉรินทร์ พัฒนพันธ์ชัย ปลัดกระทรวงดิจิทัลเพื่อเศรษฐกิจและสังคม (ดีอีเอส) กล่าวระหว่างเป็นประธานในพิธีเปิด การสัมมนาเชิงปฏิบัติการ “สานสัมพันธ์เครือข่ายภาครัฐ GCC 1111 ประจําปี 2565” วันนี้ (26 ก.ค. 65) ว่า ศูนย์บริการข้อมูลภาครัฐเพื่อประชาชน (Government Contact Center หรือ GCC1111) เป็นแหล่งข้อมูลกลางให้บริการข้อมูลของ 20 กระทรวง ตลอดจนส่วนงานที่ไม่สังกัดสํานักนายกรัฐมนตรี และส่วนราชการอื่นๆ เปิดให้ประชาชนเข้าถึง และสอบถามข้อมูลภาครัฐ ผ่านเทคโนโลยีดิจิทัลในหลากหลายรูปแบบ ทั้งทางระบบโทรศัพท์ อีเมล์ เว็บไซต์ โซเชียลมีเดีย และล่าสุดเพิ่มช่องทาง Chatbot และ Voicebot เพื่ออํานวยความสะดวกให้กับประชาชน
ปัจจุบันข้อมูลที่ให้บริการ ประกอบด้วย การให้บริการข้อมูลภาครัฐ ข้อมูลบริการ ข้อมูลการติดต่อข่าวสาร รวมถึงบริการรับเรื่องร้องเรียนของหน่วยงานต่างๆ ข้างต้น
ทางด้านยอดสะสมสถิติประชาชนติดต่อใช้บริการในช่วงเกือบ 3 ปีที่ผ่านมา ซึ่งอยู่ท่ามกลางสถานการณ์โควิด-19 มีจำนวนรวม 8,885,079 สาย แบ่งเป็น สอบถามข้อมูล 5,568,722 สาย (62.68%)  และรับเรื่องร้องเรียน 3,316,717 สาย (37.32%) หรือคิดเป็นเฉลี่ยต่อเดือนมากกว่า 200,000 สาย ซึ่งเป็นอัตราที่สูงมาก โดยส่วนใหญ่เป็นบริการสอบถามข้อมูล ส่วนหนึ่งสอบถามเกี่ยวกับนโยบายที่รัฐบาลเยียวยาประชาชน
ขณะที่ ยอดสะสมสถิติการให้บริการผ่าน Voicebot และ Chatbot ตั้งแต่เปิดให้บริการช่องทางนี้เมื่อเดือน ส.ค. 63 - มิ.ย. 65 มีการให้บริการผ่าน Voicebot จำนวน 1,265,414 ครั้ง และผ่าน Chatbot จำนวน 8,750 ครั้ง
นอกจากนี้ ตั้งแต่ปี 63 ศูนย์บริการข้อมูลภาครัฐเพื่อประชาชน (GCC1111) ยังเป็นช่องทางในการติดต่อของศูนย์ต่อต้านข่าวปลอม สำหรับรับแจ้งข่าว/เบาะแสข้อมูลเท็จที่เผยแพร่อยู่ในสังคม อันอาจทำให้เกิดความเข้าใจผิดที่จะส่งผลกระทบต่อประชาชน เป็นต้น ล่าสุดมีสถิติการโทรเข้ามาแจ้งเบาะแสมากกว่า 2,000 เรื่อง
“กระทรวงฯ มุ่งพัฒนางานบริการของ GCC1111 และดำเนินการยกระดับศูนย์บริการข้อมูลภาครัฐเพื่อประชาชนให้เป็น GCC 1111 อัจฉริยะ เพื่อให้สอดรับกับการปรับเปลี่ยนพฤติกรรม และรูปแบบการใช้ชีวิตของคนในยุคเทคโนโลยีดิจิทัล ซึ่งมุ่งเน้นความสำคัญในการให้บริการผ่านสื่อออนไลน์มากขึ้น ทั้งเพิ่มประสิทธิภาพการให้บริการระบบ Voice bot ผ่านช่องทางโทรศัพท์ และ Chat bot พร้อมทั้งพัฒนาคุณภาพการให้บริการ โดยจัดให้มีระบบการค้นหาข้อมูล (Search Engine) ผ่านทางหน้าเว็บไซต์ ww.gcc.go.th อีกด้วย เพื่อเป็นการตอบสนองความต้องการใช้บริการที่เปลี่ยนแปลงไปและสอดรับกับเทคโนโลยี” นางสาวอัจฉรินทร์กล่าว
*********************

ที่มา : https://www.thaigov.go.th/news/contents/details/57305