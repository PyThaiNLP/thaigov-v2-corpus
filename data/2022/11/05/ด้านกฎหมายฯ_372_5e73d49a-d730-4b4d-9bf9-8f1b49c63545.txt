รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม สั่งกรมคุ้มครองสิทธิฯ และยุติธรรมจังหวัดนนทบุรี เยียวยาผู้เสียหาย หลังสามีเก่าบุกคอนโดยิงอดีตภรรยาดับ


วันศุกร์ที่ 24 ธันวาคม 2564
พิมพ์
รัฐมนตรีว่าการกระทรวงยุติธรรม สั่งกรมคุ้มครองสิทธิฯ และยุติธรรมจังหวัดนนทบุรี เยียวยาผู้เสียหาย หลังสามีเก่าบุกคอนโดยิงอดีตภรรยาดับ
รัฐมนตรีว่าการกระทรวงยุติธรรม สั่งกรมคุ้มครองสิทธิฯ และยุติธรรมจังหวัดนนทบุรี เยียวยาผู้เสียหาย หลังสามีเก่าบุกคอนโดยิงอดีตภรรยาดับ สามีใหม่ได้รับบาดเจ็บ
จากกรณี สามีเก่าเมาบุกคอนโดฯ รัวยิงอดีตภรรยาที่เพิ่งเลิก ร่างพรุนดับคาเตียง ก่อนระเบิดขมับฆ่าตัวตายตามส่วนแฟนใหม่ที่อยู่ด้วยขณะเกิดเหตุโดนยิงเจ็บ เผยแต่งงานอยู่กินกันจนมีลูก 3 คน แต่เพิ่งเลิกกันได้ 3 เดือน ฝ่ายชายพยายามง้อ ขอคืนดีแต่ผู้หญิงไม่ยอม ในพื้นที่จังหวัดนนทบุรี
วันนี้ (วันศุกร์ที่ 24 ธันวาคม พ.ศ. 2564) นายสมศักดิ์ เทพสุทิน รัฐมนตรีว่าการกระทรวงยุติธรรม กล่าวว่า ตนได้มีความห่วงใยครอบครัวผู้เสียชีวิตซึ่งมีบุตรจำนวน 3 คน ต้องสูญเสียมารดาจากเหตุการณ์ดังกล่าว จึงสั่งการให้กรมคุ้มครองสิทธิและเสรีภาพ และสำนักงานยุติธรรมจังหวัดนนทบุรี ช่วยเหลือเยียวยาตามแนวทาง “ยุติธรรมสร้างสุข ยุติธรรมเชิงรุก สร้างสุขให้ประชาชน” เพื่อให้ครอบครัวผู้เสียหายได้เข้าถึงกระบวนการยุติธรรมอย่างเสมอภาคและเท่าเทียม
นายเรืองศักดิ์ สุวารี อธิบดีกรมคุ้มครองสิทธิและเสรีภาพ เปิดเผยว่า กรณีดังกล่าว ได้ประสานงานกับนาย
นำโชค พงศ์จันทรเสถียร ยุติธรรมจังหวัดนนทบุรีเพื่อให้ความช่วยเหลือในกรณีดังกล่าว โดยคณะอนุกรรมการพิจารณาค่าตอบแทนผู้เสียหายและค่าทดแทนและค่าใช้จ่ายแก่จำเลยในคดีอาญา ประจำจังหวัดนนทบุรี ได้มีการประชุม ในครั้งที่ 12/2564 วันที่ 16 ธันวาคม 2564 พิจารณาให้ความช่วยเหลือแก่ทายาทของผู้เสียชีวิตตามพระราชบัญญัติค่าตอบแทนผู้เสียหาย และค่าทดแทน และค่าใช้จ่ายแก่ จำเลยในคดีอาญา พ.ศ. 2544 และที่แก้ไขเพิ่มเติม (ฉบับที่ 2) พ.ศ. 2559 ดังนี้
(1) ค่าตอบแทนกรณีผู้เสียหายถึงแก่ความตาย จำนวน 50,000 บาท
(2) ค่าจัดการศพ 20,000 บาท
(3) ค่าขาดอุปการะเลี้ยงดู 40,000 บาท
รวมเป็นเงินทั้งสิ้น 110,000 บาท
กระทรวงยุติธรรม โดยกรมคุ้มครองสิทธิและเสรีภาพ พร้อมให้ความช่วยเหลือเยียวยาประชาชนที่ตกเป็นเหยื่ออาชญากรรม หรือผู้เสียหาย หรือพยานในคดีอาญา เพื่ออำนวยความยุติธรรม ลดความเหลื่อมล้ำ สร้างความเป็นธรรมให้เกิดขึ้นในสังคมไทย ซึ่งสามารถติดต่อขอรับความช่วยเหลือได้ที่ ส่วนกลาง (กรมคุ้มครองสิทธิและเสรีภาพ) และส่วนภูมิภาค (สำนักงานยุติธรรมจังหวัดทุกแห่งทั่วประเทศ) หรือติดต่อได้ที่ สายด่วนยุติธรรม โทร. 1111 กด 77

ที่มา : https://www.thaigov.go.th/news/contents/details/49883