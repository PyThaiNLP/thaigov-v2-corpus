รัฐบาลไทย-ข่าวทำเนียบรัฐบาล-รถไฟฟ้าแอร์พอร์ต เรล ลิงก์ ปรับเวลาปิดให้บริการรถไฟฟ้า เป็นเวลา 21.00 น. ตั้งแต่วันที่ 12 กรกฎาคม 2564 สอดคล้องตามมติของศูนย์บริหารสถานการณ์แพร่ระบาดของโรคติดเชื้อไวรัส COVID-19 (ศ


วันเสาร์ที่ 10 กรกฎาคม 2564
รถไฟฟ้าแอร์พอร์ต เรล ลิงก์ ปรับเวลาปิดให้บริการรถไฟฟ้า เป็นเวลา 21.00 น. ตั้งแต่วันที่ 12 กรกฎาคม 2564 สอดคล้องตามมติของศูนย์บริหารสถานการณ์แพร่ระบาดของโรคติดเชื้อไวรัส COVID-19 (ศ
บริษัท รถไฟฟ้า ร.ฟ.ท. จำกัด (รฟฟท.) กระทรวงคมนาคม เปลี่ยนแปลงเวลาให้บริการรถไฟฟ้าแอร์พอร์ต เรล ลิงก์ เป็นเวลา 05.30 - 21.00 น. ตั้งแต่วันที่ 12 กรกฎาคม 2564 เป็นต้นไป
นายสุเทพ พันธุ์เพ็ง กรรมการผู้อำนวยการใหญ่บริษัท รถไฟฟ้า ร.ฟ.ท. จำกัด (รฟฟท.) กระทรวงคมนาคม เปิดเผยว่าตามที่ศูนย์บริหารสถานการณ์แพร่ระบาดของโรคติดเชื้อไวรัส COVID-19 (ศบค.) มีมติจำกัดการให้บริการของระบบขนส่งสาธารณะ โดยหยุดให้บริการตั้งแต่เวลา 21.00 น. - 04.00 น. ของวันถัดไป ในพื้นที่ควบคุมสูงสุดและเข้มงวด 10 จังหวัด ได้แก่ กรุงเทพมหานคร นครปฐม  นนทบุรี ปทุมธานี สมุทรปราการ สมุทรสาคร  สงขลา ปัตตานี ยะลา  นราธิวาส โดยเริ่มตั้งแต่วันที่ 12 กรกฎาคม 2564 เป็นต้นไปนั้น
รฟฟท. จึงดำเนินการให้สอดคล้องตามมาตรการดังกล่าวข้างต้น โดยเปลี่ยนแปลงเวลาให้บริการรถไฟฟ้าแอร์พอร์ต เรล ลิงก์ เป็นเวลา 05.30 - 21.00 น. ตั้งแต่วันที่ 12 กรกฎาคม 2564 เป็นต้นไป โดยรถไฟฟ้าขบวนสุดท้ายจะออกจากสถานีต้นทางคือ สถานีพญาไท และสถานีสุวรรณภูมิ เวลา 20.30 น. และจะถึงสถานีปลายทางเวลา 21.00 น.
โดยบริษัทยังคงคุมเข้มและเน้นย้ำมาตรการป้องกันการแพร่ระบาดของไวรัส COVID-19 โดยมีมาตรการต่างๆ ทั้งตั้งจุดคัดกรองตรวจวัดอุณหภูมิผู้โดยสารก่อนเข้าใช้บริการในทุกสถานี ,เพิ่มความถี่ในการทำความสะอาดบริเวณจุดสัมผัสภายในสถานี และในขบวนรถ , เพิ่มความถี่ในการฉีดพ่นยาฆ่าเชื้อภายในขบวนรถไฟฟ้าก่อนให้บริการ รวมถึงขอความร่วมมือผู้โดยสารปฏิบัติตามมาตรการ D-M-H-T-T อย่างเคร่งครัด ได้แก่ เว้นระยะห่างระหว่างบุคคลภายในขบวนรถและสถานี ( D : Distancing ) , สวมหน้ากากผ้า/หน้ากากอนามัยตลอดเวลาที่ใช้บริการรถไฟฟ้า (M : Mask Wearing ) , ล้างมือด้วยเจลแอลกอฮอล์ทั้งก่อนและหลังเข้าใช้บริการ ( H : Hand Washing ) , ตรวจวัดอุณหภูมิร่างกายก่อนเข้าใช้บริการ ( T : Testing ) และสแกน QR Code ไทยชนะบริเวณสถานีทุกครั้ง เพื่อเป็นประโยชน์ในการสอบสวนโรค ( T : Thai Cha Na )

ที่มา : https://www.thaigov.go.th/news/contents/details/43638