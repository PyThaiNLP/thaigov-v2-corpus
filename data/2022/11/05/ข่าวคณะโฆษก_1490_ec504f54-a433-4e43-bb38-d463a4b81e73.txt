รัฐบาลไทย-ข่าวทำเนียบรัฐบาล-โฆษกรัฐบาลเผย นายกฯ มั่นใจสถานการณ์โควิด 19 ในไทยควบคุมได้ ชี้ยอดผู้ติดเชื้อลดลง ย้ำยังต้องเคร่งครัดมาตรการควบคุมโรคและเตรียมพร้อมรับมือสถานการณ์ในอนาคต


วันศุกร์ที่ 29 เมษายน 2565
พิมพ์
โฆษกรัฐบาลเผย นายกฯ  มั่นใจสถานการณ์โควิด 19 ในไทยควบคุมได้  ชี้ยอดผู้ติดเชื้อลดลง  ย้ำยังต้องเคร่งครัดมาตรการควบคุมโรคและเตรียมพร้อมรับมือสถานการณ์ในอนาคต
โฆษกรัฐบาลเผย นายกฯ  มั่นใจสถานการณ์โควิด 19 ในไทยควบคุมได้  ชี้ยอดผู้ติดเชื้อลดลง  ย้ำยังต้องเคร่งครัดมาตรการควบคุมโรคและเตรียมพร้อมรับมือสถานการณ์ในอนาคต   วันนี้  ผู้ติดเชื้อใหม่รวม 14,053 ราย
วันนี้ (29 เมษายน 2565) นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า พลเอกประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ติดตามสถานการณ์การแพร่ระบาดโรคโควิด – 19 ในประเทศอย่างใกล้ชิด มั่นใจสามารถควบคุมการแพร่ระบาดของโรคได้ ทั้งนี้ จากการประเมินสถานการณ์ช่วงเฝ้าระวังหลังเทศกาลสงกรานต์มาแล้วประมาณสองสัปดาห์ เริ่มเห็นสัญญาณจากสถิติต่าง ๆ ที่ชี้ว่าโควิด-19 ของไทยหลายพื้นที่จะเข้าสู่ในช่วงขาลง ยอดผู้ติดเชื้อลดลง และยอดผู้เสียชีวิตค่อนข้างคงที่ ซึ่งเป็นสัญญาณที่ดี  อย่างไรก็ตาม นายกรัฐมนตรีมอบหมายหน่วยงานต่าง ๆ เตรียมความพร้อมประเมินและรับมือสถานการณ์ในทุกด้านทั้งยา เวชภัณฑ์ บุคลากร และสถานพยาบาล ในการดูแลทั้งผู้ป่วยในประเทศและเดินทางมาจากต่างประเทศ  รวมทั้งพี่น้องประชาชน ยังต้องปฏิบัติตนตามมาตรการควบคุมโรคที่ดี ยึดหลัก Universal Prevention และ Universal Vaccination รวมทั้งมาตรการป้องกันควบคุมโรคตามราชการกำหนดอย่างเคร่งครัด เพื่อให้สามารถเปิดประเทศขับเคลื่อนเศรษฐกิจและอยู่ร่วมกับโควิดได้อย่างปลอดภัย
สำหรับรายงานสถานการณ์การติดเชื้อโควิด-19 วันนี้ (29 เมษายน 2565) มียอดผู้ติดเชื้อรวม 14,053 ราย จำแนกเป็น ผู้ป่วยจากในประเทศ 13,979 ราย ผู้ป่วยมาจากต่างประเทศ 74 ราย ผู้ป่วยสะสม 2,014,626 ราย (ตั้งแต่ 1 มกราคม 2565) และมีผู้ป่วยหายป่วยกลับบ้าน 16,782 ราย หายป่วยสะสม 1,885,257 ราย (ตั้งแต่ 1 มกราคม 2565) ผู้ป่วยกำลังรักษา 155,910 ราย เสียชีวิต 129 ราย โดยมีจำนวนผู้ป่วยปอดอักเสบรักษาตัวอยู่ในโรงพยาบาล 1,818 ราย เฉลี่ยจังหวัดละ 24 ราย และอัตราครองเตียง ร้อยละ 24.2
***************

ที่มา : https://www.thaigov.go.th/news/contents/details/54054