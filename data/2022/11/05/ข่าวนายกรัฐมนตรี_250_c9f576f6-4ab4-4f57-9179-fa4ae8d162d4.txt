รัฐบาลไทย-ข่าวทำเนียบรัฐบาล-นายกฯ แจงโครงการนิคมอุตสาหกรรมจะนะ ครม.เพียงรับทราบ ดำเนินการได้หรือไม่ขึ้นอยู่กับประชาชนและประชาพิจารณ์ให้ถูกต้องตามกฎหมาย


วันพุธที่ 8 ธันวาคม 2564
พิมพ์
นายกฯ แจงโครงการนิคมอุตสาหกรรมจะนะ ครม.เพียงรับทราบ ดำเนินการได้หรือไม่ขึ้นอยู่กับประชาชนและประชาพิจารณ์ให้ถูกต้องตามกฎหมาย
นายกรัฐมนตรี ชี้แจงโครงการนิคมอุตสาหกรรมจะนะ ครม.เพียงรับทราบ ดำเนินการได้หรือไม่ขึ้นอยู่กับประชาชนและประชาพิจารณ์ให้ถูกต้องตามกฎหมาย
วันนี้ (8 ธ.ค.64) เวลา 11.40 น. ณ สโมสรทหารบก ถนนวิภาวดีรังสิต กรุงเทพฯ นายธนกร วังบุญคงชนะ โฆษกประจำสำนักนายกรัฐมนตรี เปิดเผยถึงพลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ชี้แจงกรณีจะนะรักษ์ถิ่นที่มาปักหลักชุมนุมประท้วงอยู่บริเวณหน้าทำเนียบรัฐบาล คัดค้านโครงการนิคมอุตสาหกรรมจะนะว่า การลงไปในพื้นที่ของเจ้าหน้าที่ครั้งที่แล้วเป็นการลงไปเพื่อหาข้อมูลเท่านั้นไม่ใช่เป็นมติของคณะรัฐมนตรีแต่อย่างใด ซึ่งคณะรัฐมนตรีเพียงแต่รับทราบถึงสิ่งที่ประชาชนในพื้นที่ว่าต้องการอะไร ซึ่งทุกอย่างต้องผ่านประชาพิจารณ์และรับฟังความคิดเห็นของประชาชนและต้องดำเนินการให้ถูกต้อง  หากทำได้และประชาชนเห็นชอบ ก็จะดำเนินการ แต่หากทำไม่ได้ก็อยู่อย่างเดิมเท่านั้น รัฐบาลมีแต่แนวนโยบาย ทั้งหมดก็ขึ้นอยู่กับประชาชนว่าจะทำได้หรือไม่ได้ ส่วนใครที่มีผลประโยชน์ทับซ้อนก็ว่ากันไปตามกระบวนการแต่ทำทุกอย่างให้ถูกกฎหมาย
นอกจากนี้ นายกรัฐมนตรี ย้ำภายใต้สถานการณ์การแพร่ระบาดของโรคโควิด-19 และโควิดสายใหม่ หรือ สายพันธุ์โอไมครอนว่า รัฐบาลจะทำทุกอย่างเต็มที่ในการบริหารจัดการสถานการณ์โควิด-19 ซึ่งขณะนี้ก็ได้รับการยอมรับและชื่นชมจากทั่วโลก และขอให้ประชาชนทุกคนร่วมมือกันปฏิบัติตามมาตรการด้านสาธารณสุข D-M-H-T-T-A  อย่างเคร่งครัดในการป้องกันการติดเชื้อและการแพร่ระบาดของโควิด-19 อย่างเช่นที่ปฏิบัติมาอย่างต่อเนื่อง ทั้งการใส่หน้ากากผ้า/หน้ากากอนามัย เว้นระยะห่างระหว่างบุคคล หมั่นล้างมือ ตรวจวัดอุณหภูมิร่างกายก่อนเข้าใช้บริการ การตรวจหาเชื้อโควิด 19 ติดตั้งและใช้แอปพลิเคชัน “ไทยชนะ” และ “หมอชนะ” ก่อนเข้า-ออกสถานที่ทุกครั้งและร่วมมือกันไปฉีดวัคซีนเพื่อสร้างภูมิคุ้มกันหมู่ลดอาการรุนแรงของโรคที่อาจจะเกิดขึ้นได้
----------------

ที่มา : https://www.thaigov.go.th/news/contents/details/49244