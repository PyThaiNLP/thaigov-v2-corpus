รัฐบาลไทย-ข่าวทำเนียบรัฐบาล-โฆษกรัฐบาลไม่หวั่นฝ่ายค้านเตรียมยื่นซักฟอกรัฐบาล แจงรัฐบาลจะใช้เป็นโอกาสชี้แจงความก้าวหน้าการทำงานของรัฐบาลต่อสภาฯ


วันพฤหัสบดีที่ 20 มกราคม 2565
พิมพ์
โฆษกรัฐบาลไม่หวั่นฝ่ายค้านเตรียมยื่นซักฟอกรัฐบาล แจงรัฐบาลจะใช้เป็นโอกาสชี้แจงความก้าวหน้าการทำงานของรัฐบาลต่อสภาฯ
โฆษกรัฐบาลไม่หวั่นฝ่ายค้านเตรียมยื่นซักฟอกรัฐบาล แจงรัฐบาลจะใช้เป็นโอกาสชี้แจงความก้าวหน้าการทำงานของรัฐบาลต่อสภาฯ
วันที่ 20 ม.ค. 65 นายธนกร วังบุญคงชนะ โฆษกประจำสำนักนายกรัฐมนตรี กล่าวถึงกรณีที่ฝ่ายค้านจะยื่นญัตติอภิปรายไม่ไว้วางใจว่า รัฐบาลมั่นใจว่าจะสามารถชี้แจงฝ่ายค้านได้ทุกประเด็น และถือเป็นโอกาสดีที่ประชาชนจะได้ทราบถึงความก้าวหน้าเกี่ยวกับนโยบายและการบริหารราชการแผ่นดิน  ส่วนกรณีที่ฝ่ายค้านจะอภิปรายประเด็นต่าง ๆ ไม่ว่าจะเป็นประเด็นปัญหาเศรษฐกิจปากท้องประชาชน ภาระหนี้สิน สินค้าอุปโภคบริโภคราคาแพง หรือวิกฤตโรคระบาดโควิดที่ระบาดในคน และโรคอหิวาต์แอฟริกาที่ระบาดในสุกร รวมถึงภาวะวิกฤตด้านการเมืองนั้น รัฐบาลก็พร้อมตอบข้อซักถามของสมาชิกสภาผู้แทนราษฎรอยู่แล้ว เพราะรัฐบาลทำงานแก้ปัญหาให้ประชาชนอย่างมีขั้นตอนมาตั้งแต่ต้น และมีความคืบหน้าเป็นระยะ ทั้งนี้ นายกรัฐมนตรีได้ย้ำมาตลอดว่า การดำเนินการทุกอย่างต้องโปร่งใส ตรวจสอบได้ ที่สำคัญ ต้องยึดโยงกับประชาชน โดยยึดถือประโยชน์ของชาติเป็นสำคัญ
นายธนกร กล่าวอีกว่า ยังมีหลายปัญหาที่ถูกสะสมมานาน ซึ่งมาสำเร็จภายใต้รัฐบาลพลเอก ประยุทธ์ จันทร์โอชา นายกรัฐมนตรี และรัฐมนตรีว่าการกระทรวงกลาโหม เช่น การแก้ปัญหา IUU Fishing โดยสหภาพยุโรปได้ประกาศยกเลิกใบเหลืองที่เคยให้กับไทยเมื่อ 8 มกราคม 2562 หรือประเทศไทยสามารถควบคุมการแพร่ระบาดไวรัสโควิด-19 ได้อย่างมีประสิทธิภาพจนได้รับการยกย่องให้เป็นประเทศที่มีความแข็งแกร่งของระบบสาธารณสุข ลำดับ 5 ของโลก นอกจากนี้ ยังมีมาตรการช่วยเหลือและลดภาระค่าครองชีพและฟื้นฟูเศรษฐกิจจากผลกระทบ COVID-19 ปี 2564 จาก 4 โครงการ ได้แก่ โครงการเพิ่มกำลังซื้อให้แก่ผู้มีบัตรสวัสดิการแห่งรัฐ ระยะที่ 3 โครงการเพิ่มกำลังซื้อให้แก่ผู้ที่ต้องการความช่วยเหลือเป็นพิเศษ โครงการคนละครึ่ง ระยะที่ 3 และโครงการยิ่งใช้ยิ่งได้ ที่สิ้นสุด เมื่อ 31 ธันวาคม 2564 ที่ผ่านมา โดยประชาชนได้ประโยชน์กว่า 41.5 ล้านราย ยอดใช้จ่ายสะสมทั้งหมด 254,281.7 ล้านบาท
“นายกฯ เป็นสุภาพบุรุษทางการเมือง และให้เกียรติการทำงานของรัฐสภาและ ส.ส.ทุกคนมาตลอด ทั้งนี้ การอภิปรายไม่ไว้วางใจรัฐบาลเป็นหนึ่งในกลไกตรวจสอบรัฐบาลตามระบอบประชาธิปไตย ซึ่งเป็นสิทธิตามรัฐธรรมนูญที่ฝ่ายค้านสามารถดำเนินการได้ ซึ่งรัฐบาลจะใช้โอกาสนี้ชี้แจงให้ประชาชนเข้าใจด้วยตัวเลขสถิติ รวมถึงข้อมูลและข้อเท็จจริงต่าง ๆ อย่างชัดเจน” นายธนกร กล่าว

ที่มา : https://www.thaigov.go.th/news/contents/details/50701