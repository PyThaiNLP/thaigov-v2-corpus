รัฐบาลไทย-ข่าวทำเนียบรัฐบาล-โฆษกรัฐบาลมั่นใจนายกฯ ไร้มลทิน ชี้พร้อมแจงซักฟอกทุกข้อกล่าวหา เหน็บใช้ขุนพลทะลวงฟันเยอะ ไม่ได้การันตีว่าคุณภาพจะเยอะตามไปด้วย


วันพฤหัสบดีที่ 23 มิถุนายน 2565
พิมพ์
โฆษกรัฐบาลมั่นใจนายกฯ ไร้มลทิน ชี้พร้อมแจงซักฟอกทุกข้อกล่าวหา เหน็บใช้ขุนพลทะลวงฟันเยอะ ไม่ได้การันตีว่าคุณภาพจะเยอะตามไปด้วย
โฆษกรัฐบาลมั่นใจนายกฯ ไร้มลทิน ชี้พร้อมแจงซักฟอกทุกข้อกล่าวหา เหน็บใช้ขุนพลทะลวงฟันเยอะ ไม่ได้การันตีว่าคุณภาพจะเยอะตามไปด้วย
วันที่ 23 มิถุนายน 2565 นายธนกร วังบุญคงชนะ โฆษกประจำสำนักนายกรัฐมนตรี กล่าวถึงกรณีที่นายประเสริฐ จันทรรวงทอง เลขาธิการพรรคเพื่อไทย ระบุว่า เตรียมขุนพลอภิปรายไม่ไว้วางใจไว้ประมาณ 15 คน และมีใบเสร็จการทุจริตสามารถเช็คบิลต่อได้ พร้อมทั้งจะยื่นฟ้องต่อคณะกรรมการป้องกันและปราบปรามการทุจริตแห่งชาติ (ป.ป.ช.) หลังจบการอภิปรายไม่ไว้วางใจ ในความผิดทุจริตในการบริหารราชการแผ่นดินด้วยว่า เป็นเรื่องธรรมดาที่ฝ่ายค้านต้องพยายามโหมโรงเพื่อให้ประชาชนสนใจ เพราะจนถึงวันนี้เชื่อได้ว่าไม่น่าจะหาหลักฐานมาสนับสนุนข้อกล่าวหาที่ตัวเองตั้งตามอำเภอใจได้ ไม่เช่นนั้นคงอภิปรายรัฐมนตรีเพียงไม่กี่คนแต่เน้นๆ ไปแล้ว คงจะไม่อภิปรายแบบหว่านแหแบบนี้ อย่างไรก็ตาม รัฐบาลพร้อมชี้แจงทุกข้อกล่าวหา เพราะมั่นใจว่าไม่ได้ทำอะไรผิด โดยเฉพาะท่านนายกฯ ที่มีความซื่อสัตย์สุจริตเป็นที่ประจักษ์ ขอเพียงฝ่ายค้านนำหลักฐานที่เป็นข้อเท็จจริงมาแสดงต่อที่ประชุมสภาฯ ไม่ใช่หลักฐานชนิดที่ทึกทักหรือมโนเอาเองว่าน่าจะเป็นแบบนั้นแบบนี้ รัฐบาลพร้อมจะนำทุกข้อมูลการอภิปรายที่เป็นประโยชน์ไปปรับปรุงและแก้ไขต่อไป
"การที่ฝ่ายค้านอ้างว่ามีความยากในการจัดสรรเวลา เนื่องจากแต่ละคนไม่เปิดเผยข้อมูลก่อน เกรงว่าข้อสอบจะรั่วนั้น แสดงให้เห็นว่า แม้แต่ในพรรคร่วมฝ่ายค้านเองก็ยังไม่ไว้ใจซึ่งกันและกันเลย ดังนั้น การอ้างว่ามีใบเสร็จการทุจริตของท่านนายกฯ นั้น จึงไม่แน่ใจว่ามีใบเสร็จการทุจริตจริงๆ หรือพูดเพื่อสร้างราคาให้กับตัวเองกันแน่ อย่างไรก็ตาม อยากให้ฝ่ายค้านใช้เวลาให้เป็นประโยชน์ให้มากที่สุด ไม่เช่นนั้นจะเสียเวลาของประชาชนไปเปล่าๆ เพราะการใช้ขุนพลทะลวงฟันเยอะ ไม่ได้การันตีว่าคุณภาพจะเยอะตามไปด้วย  อย่าให้ประชาชนต้องเสื่อมศรัทธาการทำหน้าที่ของฝ่ายค้านตามระบอบประชาธิปไตยไปมากกว่านี้อีกเลย" นายธนกร กล่าว

ที่มา : https://www.thaigov.go.th/news/contents/details/56039