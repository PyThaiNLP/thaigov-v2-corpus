รัฐบาลไทย-ข่าวทำเนียบรัฐบาล-“อนุทิน” รับมอบเครื่องมือและอุปกรณ์ทางการแพทย์ ส่งมอบให้ รพ.บุษราคัม และรพ.สังกัด สธ. 15 แห่ง


วันอังคารที่ 22 มิถุนายน 2564
“อนุทิน” รับมอบเครื่องมือและอุปกรณ์ทางการแพทย์ ส่งมอบให้ รพ.บุษราคัม และรพ.สังกัด สธ. 15 แห่ง
รองนายกรัฐมนตรีและรัฐมนตรีว่าการกระทรวงสาธารณสุข รับมอบเครื่องมือและอุปกรณ์ทางการแพทย์มูลค่า 1 ล้านบาท จากบริษัทในเครือจีเอฟพีที เพื่อสนับสนุนการดำเนินงานในสถานการณ์โควิด 19
วันนี้ (22 มิถุนายน 2564) ที่ สำนักงานปลัดกระทรวงสาธารณสุข นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข พร้อมด้วยนายวัชรพงศ์ คูวิจิตรสุวรรณ เลขานุการรัฐมนตรีว่าการกระทรวงสาธารณสุข นพ.ณรงค์ สายวงศ์ รองปลัดกระทรวงสาธารณสุข และคณะผู้บริหาร รับมอบเครื่องมือและอุปกรณ์ทางการแพทย์ มูลค่า 1 ล้านบาท
นายอนุทิน กล่าวว่า ในนามของรัฐบาลและกระทรวงสาธารณสุข ขอขอบคุณ คุณประสิทธิ์ ศิริมงคลเกษม ประธานกรรมการบริษัทในเครือจีเอฟพีที และคณะ ที่มีจิตกุศลนำเครื่องมือแพทย์มามอบให้ในวันนี้ ซึ่งในเจตจำนงของท่านมีความประสงค์ที่จะมอบเครื่องวัดความดันชนิดสอดแขน จำนวน 15 เครื่อง ให้ 15 โรงพยาบาลในสังกัดกระทรวงสาธารณสุข และมอบเครื่องช่วยหายใจ แบบ High Flow ให้โรงพยาบาลบุษราคัม จำนวน 1 เครื่อง เครื่องมือแพทย์ที่ท่านมอบให้ ถือเป็นสิ่งจำเป็นและมีประโยชน์อย่างมากในสถานการณ์โควิด 19 ขณะนี้ ขอให้มั่นใจได้ว่าโรงพยาบาลจะได้นำไปใช้ประโยชน์ในการดูแลผู้ป่วยอย่างเต็มที่ กระทรวงสาธารณสุขจะเร่งดำเนินการจัดส่งสิ่งของบริจาคไปยังพื้นที่ต่างๆ ตามเจตนารมณ์ของผู้บริจาคโดยเร็ว
ทั้งนี้ โรงพยาบาล 15 แห่งที่ได้รับเครื่องวัดความดัน ได้แก่ รพ.โกรกพระ จ.นครสวรรค์ รพ.มโนรมย์ จ.ชัยนาท รพ.ปากพลี จ.นครนายก รพ.มวกเหล็ก จ.สระบุรี รพ.พรหมบุรี จ.สิงห์บุรี รพ.ทับสะแก จ.ประจวบคีรีขันธ์ รพ.หลวงพ่อเปิ่น จ.นครปฐม รพ.เกาะกูด จ.ตราด รพ.แก่งหางแมว จ.จันทบุรี รพ.พนมดงรักเฉลิมพระเกียรติ 80 พรรษา จ.สุรินทร์ รพ.ลำพูน รพ.ลำปาง รพ.ศรีสังวรสุโขทัย รพ.พนมไพร จ.ร้อยเอ็ด และรพ.ชุมพร
**********************************  22 มิถุนายน 2564

ที่มา : https://www.thaigov.go.th/news/contents/details/42969