รัฐบาลไทย-ข่าวทำเนียบรัฐบาล-รองปลัดกระทรวงยุติธรรม ให้ความรู้ เรื่อง "การให้บริการของสำนักงานปลัดกระทรวงยุติธรรมโดยยึดประชาชนเป็นศูนย์กลาง" ภายใต้โครงการพัฒนาประสิทธิภาพการให้บริการของหน่วยงานรัฐ


วันพฤหัสบดีที่ 13 มกราคม 2565
พิมพ์
รองปลัดกระทรวงยุติธรรม ให้ความรู้ เรื่อง "การให้บริการของสำนักงานปลัดกระทรวงยุติธรรมโดยยึดประชาชนเป็นศูนย์กลาง" ภายใต้โครงการพัฒนาประสิทธิภาพการให้บริการของหน่วยงานรัฐ
รองปลัดกระทรวงยุติธรรม ให้ความรู้ เรื่อง "การให้บริการของสำนักงานปลัดกระทรวงยุติธรรมโดยยึดประชาชนเป็นศูนย์กลาง" ภายใต้โครงการพัฒนาประสิทธิภาพการให้บริการของหน่วยงานรัฐ ผ่านระบบการประชุมทางไกล (Video Conference)
ในวันพฤหัสบดีที่ ๑๓ มกราคม ๒๕๖๕ เวลา ๙.๐๐ น. นายวัลลภ นาคบัว รองปลัดกระทรวงยุติธรรม บรรยาย "การให้บริการของสำนักงานปลัดกระทรวงยุติธรรมโดยยึดประชาชนเป็นศูนย์กลาง” ในโครงการพัฒนาประสิทธิภาพการให้บริการของหน่วยงานรัฐ  ผ่านระบบการประชุมทางไกล (Video Conference) โดยมี ผู้บริหาร ข้าราชการ และเจ้าหน้าที่ในสังกัดสำนักงานปลัดกระทรวงยุติธรรม ที่รับผิดชอบการดำเนินงานพัฒนาคุณภาพการบริหารจัดการภาครัฐ (PMQA) ในส่วนกลาง และส่วนภูมิภาคจำนวน ๑๓๐ คน โดยโครงการดังกล่าว เป็นการดำเนินการเพื่อพัฒนาประสิทธิภาพการให้บริการของสำนักงานปลัดกระทรวงยุติธรรม ตามเกณฑ์การพัฒนาคุณภาพการบริหารจัดการภาครัฐ (PMQA ๒๕๖๒) หมวดที่ ๓  การให้ความสำคัญกับผู้รับบริการและผู้มีส่วนได้ส่วนเสีย เพื่อให้สำนักงานปลัดกระทรวงยุติธรรมให้สามารถยกระดับการบริหารจัดการองค์การไปสู่ผลผลิตและผลผลัพธ์ที่ดีขึ้น รวมทั้งปรับปรุงงานบริการที่ดีขึ้นให้แก่ผู้รับบริการและผู้มีส่วนได้ส่วนเสียอย่างต่อเนื่อง สะดวก และรวดเร็ว
สาระสำคัญของการบรรยายในครั้งนี้ กล่าวถึงสำนักงานปลัดกระทรวงยุติธรรมในฐานะที่มีหน้าที่ให้คำปรึกษาด้านกฎหมาย การจัดการเรื่องราวร้องทุกข์ รวมถึงช่วยเหลือประชาชนในการดำเนินคดี จำเป็นอย่างยิ่งที่ต้องตอบสนองความคาดหวังของผู้รับบริการหรือประชาชนผู้ได้รับความเดือดร้อน ตลอดจนผู้มีส่วนได้ส่วนเสียทั้งระบบ และต้องรับมือกับความเปลี่ยนแปลงที่เกิดขึ้น ต้องรักษามาตรฐานการดำเนินงาน และให้ความช่วยเหลือตอบสนองสถานการณ์ต่างๆอย่างรวดเร็ว ป้องกันเกิดผลกระทบทางลบต่อสังคมอันจะกระทบความเชื่อมั่นของภาครัฐ เพื่อที่สร้างโอกาสในการสร้างนวัตกรรมและความร่วมมือทุกภาคส่วนที่เกี่ยวข้อง รวมทั้งบูรณาการความร่วมมือพัฒนาระบบงานและการช่วยเหลือประชาชน โดยบุคลากรของสำนักงานปลัดกระทรวงยุติธรรมทุกคนต้องพัฒนาและปรับปรุงตนเองอยู่เสมอ ในขณะเดียวกันต้องทบทวน  ปรับปรุง ขยายผล รวมทั้งเฝ้าระวังความเปลี่ยนแปลงในปัจจัยการดำเนินงานควบคู่กันด้วย ทั้งนี้การปรับเปลี่ยนหรือการเปลี่ยนแปลงจะต้องทำจนเป็นวัฒนธรรม เป็นกิจกรรมที่มีความเชื่อมโยงต่อเนื่องกันจนเกิด “ระบบที่ดี" ซึ่งสอดคล้องและเป็นไปตามนโยบายของท่านปลัดกระทรวงยุติธรรม ที่ได้มอบทิศทางการยกระดับการบริหารจัดการภาครัฐเพื่อมุ่งผลสัมฤทธิ์ที่ยั่งยืน โดยให้จะต้องปรับระบบการทำงานให้เป็นรูปแบบหรือมาตรฐานเดียวกันทั้งระบบ มุ่งหมายให้หน่วยงานบริการใกล้ชิดประชาชน สามารถยกระดับการบริการได้อย่าง สะดวก รวดเร็ว เป็นมาตรฐานเดียวกันทั่วประเทศ รวมทั้งมุ่งเน้นการเสริมสร้างศักยภาพของศูนย์ยุติธรรมชุมชนและเครือข่ายยุติธรรมชุมชนให้ช่วยเหลือประชาชนในพื้นที่ สิ่งเหล่านี้เป็นตัวแปรสำคัญที่ส่งผลให้สำนักงานปลัดกระทรวงยุติธรรมเกิดการเปลี่ยนแปลงที่รวดเร็วขึ้น และกลุ่มที่จะได้ประโยชน์จากการเปลี่ยนแปลงสำคัญนี้ คือ “ประชาชน”
รองปลัดกระทรวงยุติธรรม ได้เน้นย้ำเป้าหมายในอนาคตของสำนักงานปลัดกระทรวงยุติธรรม ตามแนวทางการนำองค์กรของท่านปลัดกระทรวงยุติธรรม ซึ่งมีบุคลากรเป็นกำลังสำคัญที่จะต้องพัฒนาตนเองในด้านศักยภาพ ทักษะ สร้างสรรค์นวัตกรรม พร้อมกับเปิดรับเทคโนโลยีต่างๆ ที่จะทำให้การทำงานเกิดประสิทธิภาพ และประสิทธิผลอย่างมีมาตรฐาน โดยอนาคตสำนักงานปลัดกระทรวงยุติธรรม มุ่งเน้นเป้าหมาย เพื่อมุ่งระบบราชการ 5.0 ต่อไป

ที่มา : https://www.thaigov.go.th/news/contents/details/50505