รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม แจง ร่างกฎหมายป้องกันข่มขืน-ฆาตกรต่อเนื่อง เพื่อปกป้องผู้หญิง ไม่ได้ทำเร็วไป หวั่น เกิดเหตุอีก เร่งขับเคลื่อนเต็มสูบ


วันพฤหัสบดีที่ 5 พฤษภาคม 2565
พิมพ์
รัฐมนตรีว่าการกระทรวงยุติธรรม แจง ร่างกฎหมายป้องกันข่มขืน-ฆาตกรต่อเนื่อง เพื่อปกป้องผู้หญิง ไม่ได้ทำเร็วไป หวั่น เกิดเหตุอีก เร่งขับเคลื่อนเต็มสูบ
รัฐมนตรีว่าการกระทรวงยุติธรรม แจง ร่างกฎหมายป้องกันข่มขืน-ฆาตกรต่อเนื่อง เพื่อปกป้องผู้หญิง ไม่ได้ทำเร็วไป หวั่น เกิดเหตุอีก เร่งขับเคลื่อนเต็มสูบ โอด ยังช้าไปด้วยซ้ำ ยัน เฝ้าระวังคนอันตราย 10 ปี ไม่ได้ละเมิดสิทธิ แต่เพื่อความปลอดภัยของประชาชน
วันที่ 26 เมษายน 2565 นายสมศักดิ์ เทพสุทิน รัฐมนตรีว่าการกระทรวงยุติธรรม ให้สัมภาษณ์ในรายการหนึ่ง ถึงประเด็น กฎหมายป้องกันบุคคลอันตรายผิดซ้ำซาก “คดีทางเพศ” ว่า ร่างกฎหมายป้องกันการกระทำความผิดซ้ำฯ ขณะนี้อยู่ในขั้นตอนการพิจารณาของ กมธ.วิสามัญพิจารณาร่าง พ.ร.บ.ป้องกันการกระทำผิดซ้ำฯ วุฒิสภา ในวาระที่สอง หลังที่ประชุม ส.ว.ได้ผ่านวาระแรกแล้ว
โดยผู้ดำเนินรายการถามว่า ส่วนที่หลายคนมองว่าร่างกฎหมายนี้ออกมาเร็วไปจะไม่ละเอียด นายสมศักดิ์ กล่าวว่า คิดว่า ความรู้สึกของคนอาจมองว่า เร็วไป แต่ใจตนคิดว่า ช้าไปด้วยซ้ำ เพราะผ่าน ส.ว.ก็ต้องทำกฎหมายรอง กว่าจะใช้ได้ก็ต้องรออีก 6 เดือน ซึ่งหากบังคับใช้ได้ช้า แล้วเกิดเหตุกับผู้หญิงขึ้นมาอีก ตนก็จะไม่มีความสุข ดังนั้น ในสมัยที่ตนเป็นรัฐมนตรีกระทรวงยุติธรรม ต้องทำให้สำเร็จ
นายสมศักดิ์ กล่าวอีกว่า ที่ริเริ่มร่างกฎหมายนี้ เพราะเห็นว่า นายสมคิด พุ่มพวง ฆาตกรต่อเนื่อง กระทำผิดซ้ำบ่อยครั้ง จึงออกกฎหมายฉบับนี้ เพื่อมาแก้ปัญหา โดยตนได้ให้ทีมงานตัวเอง ไปค้นของต่างประเทศว่า การควบคุมผู้กระทำผิดซ้ำแบบนี้ทำอย่างไรบ้าง พบว่า ที่สหรัฐอเมริกา มีกฎหมายฉบับหนึ่ง ชื่อ เมแกน เพื่อแก้ปัญหานี้โดยตรง ซึ่งเมื่อเราศึกษา จึงมีแนวความคิดว่า ถ้าสังคมรู้ว่า คนร้ายของประเทศอยู่ที่ไหน ก็จะไม่มีใครเสียชีวิต และประชาชน จะได้ระมัดระวังถูก
โดยผู้ดำเนินรายการถามย้ำว่าที่ผ่านมาได้มีการเฝ้าระวังหรือไม่ นายสมศักดิ์ กล่าวว่า ที่ผ่านมา เราก็มีการเฝ้าระวังผู้พ้นโทษอยู่แล้ว แต่เรายังไม่มีกฎหมายไปควบคุม อย่างอำนาจการใส่กำไลอีเอ็ม แต่เมื่อมีกฎหมายฉบับนี้ ก็จะได้เน้นการเฝ้าระวังเป็นหลัก เพราะเมื่อผู้ต้องขังพ้นโทษ ศาลจะกำหนดว่า ใครจะต้องถูกเฝ้าระวังบ้างในระยะเวลาที่กำหนด 10 ปี ซึ่งในอเมริกาเฝ้าระวังตลอดชีวิต แต่ของเรา หากผู้ถูกเฝ้าระวังประพฤติดี ก็สามารถลดระยะเวลาควบคุมได้ ส่วนหากประพฤติไม่ดี ก็มีสิทธิถูกคุมขังได้เหมือนกัน
“ผมขอยืนยันว่า ร่างกฎหมายนี้ เป็นมาตรการสร้างความปลอดภัยของประชาชน ซึ่งไม่ใช่เป็นเรื่องการละเมิดสิทธิที่พ้นโทษแล้ว ยังถูกเฝ้าระวัง เพราะจากที่เป็นข่าว ก็ยังมีผู้กระทำความผิดซ้ำอยู่ ผมจึงเชื่อว่า สิ่งที่ได้ขับเคลื่อนไป เป็นประโยชน์ต่อประชาชนเป็นอย่างมาก และถ้าสังคมเห็นผมทำดี ก็ขอให้ร่วมกันผลักดัน โดยผมขอขอบคุณ สภาฯ ที่มาจากการเลือกตั้ง และ ครม.ที่ได้เร่งเรื่องนี้ เพราะถือเป็นกฎหมายฉบับแรก ที่สร้างความปลอดภัยให้กับประชาชน” รมว.ยุติธรรม
นอกจากนี้ ผู้ดำเนินรายการได้ถามถึงกรณีการฉีดให้ไข่ฝ่อ เป็นอย่างไร นายสมศักดิ์ กล่าวว่า เรื่องนี้เป็นเรื่องรอง เพราะผู้ต้องขัง ที่ต้องการลดความต้องการทางเพศ ต้องร้องขอ ถึงจะฉีดได้ ซึ่งไม่สามารถบังคับไปฉีดได้ โดยตนยังอยากให้ทีมแพทย์ ไปศึกษาเพิ่มเติมก่อน และหากมีการปรับแก้ ก็สามารถแก้ไขเพิ่มเติมประเด็นนี้ได้ ถ้าหากเห็นว่า เป็นการสร้างความปลอดภัยให้กับประชาชน

ที่มา : https://www.thaigov.go.th/news/contents/details/53914