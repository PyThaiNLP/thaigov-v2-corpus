รัฐบาลไทย-ข่าวทำเนียบรัฐบาล-โฆษกรัฐบาลสวน “ประเสริฐ” ไม่ให้ค่าคำขู่อภิปรายฯ ขออย่าเป็นแค่ราคาคุย ถามกลับเอาอะไรมามั่นใจว่ารัฐบาลอยู่ไม่ครบเทอม ย้ำทำหน้าที่เพื่อประโยชน์ชาติมากกว่าเล่นเกมการเมือง


วันอาทิตย์ที่ 1 พฤษภาคม 2565
พิมพ์
โฆษกรัฐบาลสวน “ประเสริฐ” ไม่ให้ค่าคำขู่อภิปรายฯ ขออย่าเป็นแค่ราคาคุย ถามกลับเอาอะไรมามั่นใจว่ารัฐบาลอยู่ไม่ครบเทอม ย้ำทำหน้าที่เพื่อประโยชน์ชาติมากกว่าเล่นเกมการเมือง
โฆษกรัฐบาลสวน “ประเสริฐ” ไม่ให้ค่าคำขู่อภิปรายฯ ขออย่าเป็นแค่ราคาคุย ถามกลับเอาอะไรมามั่นใจว่ารัฐบาลอยู่ไม่ครบเทอม ย้ำทำหน้าที่เพื่อประโยชน์ชาติมากกว่าเล่นเกมการเมือง
วันที่ 1 พ.ค. 65 นายธนกร วังบุญคงชนะ โฆษกประจำสำนักนายกรัฐมนตรี เปิดเผยถึงกรณีที่นายประเสริฐ จันทรรวงทอง เลขาธิการพรรคเพื่อไทย เชื่อว่ารัฐบาลจะอยู่ไม่ครบเทอมและจะเจอศึกหนักหลังเปิดสภา 22 พ.ค. นี้ ว่า รัฐบาลไม่ได้สนใจและไม่ให้ค่ากับคำขู่ของนายประเสริฐฯ และพรรคเพื่อไทยเลย เพราะพฤติกรรมชอบขู่ให้กลัวแต่เอาเข้าจริงไม่มีอะไรนั้นเป็นเอกลักษณ์ของพรรคการเมืองนี้อยู่แล้ว โดยเฉพาะการอภิปรายไม่ไว้วางใจทุกครั้งที่ชอบคุยโวว่ามีหมัดเด็ดอย่างนั้นอย่างนี้แต่สุดท้ายก็หยิบเอามุขเดิม ๆ มากล่าวหารัฐบาลแบบเลื่อนลอยไร้น้ำหนัก คราวนี้ก็คงเหมือนเดิมอีก ทั้งประเด็นที่ว่ารัฐบาลทุจริตต่อหน้าที่ ไม่ปฏิบัติตามรัฐธรรมนูญ หรือมาตรา 157 เข้าข่ายหลอกลวงประชาชน จึงอยากจะรอดูว่ามีอะไรใหม่หรือไม่และขอเชิญชวนพี่น้องประชาชนร่วมพิสูจน์ด้วยว่าจะเป็นไปตามที่นายประเสริฐฯ กล่าวไว้แค่ไหน ส่วนเรื่องที่เชื่อว่ารัฐบาลจะอยู่ไม่ครบเทอมนั้น อยากถามนายประเสริฐฯ ว่าเอาอะไรมามั่นใจเช่นนั้น หรือแค่ต้องการอยากมีอำนาจ อยากกลับมาเป็นรัฐบาลอีกเต็มแก่แล้ว จึงหาเรื่องดิสเครดิตคนอื่นไปเรื่อย ไม่นับรวมเรื่องที่ไปดีลหาคะแนนสนับสนุนจาก ส.ส.ฝ่ายรัฐบาลเพื่อมาล้มรัฐบาลเองในการอภิปรายฯ แบบไม่อายฟ้าดินอีก หรือแม้กระทั่งออกมาประกาศโชว์พาวว่าจะได้รับเลือกตั้งแบบแลนด์สไลด์เกิน 250 ที่นั่งด้วย
“ขอย้ำว่าพลเอก ประยุทธ์ จันทร์โอชา นายกรัฐมนตรีและ รมว.กลาโหม รวมทั้ง ครม. พร้อมเสมอและไม่หวั่นศึกใดทั้งสิ้นไม่ว่าจะ 3 ศึกหรือกี่ศึกก็ตาม เพราะรัฐบาลไม่เคยทำอะไรผิดและสามารถชี้แจงตอบได้ทุกประเด็น ขณะที่ ส.ส.ฝ่ายรัฐบาลทุกคนก็คำนึงถึงความถูกต้องเหมาะสมและประโยชน์ของบ้านเมืองมากกว่าที่จะเล่นเกมการเมืองไม่ว่าจะเป็นการพิจารณา พ.ร.บ.งบประมาณปี 2566 หรือการอภิปรายไม่ไว้วางใจก็ตาม ขอเพียงฝ่ายค้านทำการบ้านให้หนัก ๆ อย่าให้เป็นแค่เพียงราคาคุยเท่านั้นก็พอ”  นายธนกร กล่าว

ที่มา : https://www.thaigov.go.th/news/contents/details/54111