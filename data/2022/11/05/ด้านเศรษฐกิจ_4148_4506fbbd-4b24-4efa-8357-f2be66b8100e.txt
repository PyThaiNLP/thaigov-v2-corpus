รัฐบาลไทย-ข่าวทำเนียบรัฐบาล-สำนักงานสลาก เผยการจำหน่ายสลากดิจิทัล งวดวันที่ 1 ก.ค.65 จำนวน 5.15 ล้านฉบับ จำหน่ายหมดแล้ว มีผู้ซื้อ 987,786 ราย


วันจันทร์ที่ 20 มิถุนายน 2565
พิมพ์
สำนักงานสลาก เผยการจำหน่ายสลากดิจิทัล งวดวันที่ 1 ก.ค.65 จำนวน 5.15 ล้านฉบับ  จำหน่ายหมดแล้ว  มีผู้ซื้อ 987,786 ราย
การจำหน่ายสลากผ่านแอปเป๋าตัง หรือ สลากดิจิทัล งวดวันที่ 1 กรกฎาคม 2565 ซึ่งเป็นการจำหน่ายงวดที่สอง จำนวน 5,151,500 ฉบับ ขณะนี้ ได้จำหน่ายหมดแล้ว มีผู้ซื้อ 987,786 ราย
วันนี้ (19 มิถุนายน 2565) เวลา 09.30 น. นายลวรณ แสงสนิท อธิบดีกรมสรรพากร ในฐานะประธานกรรมการสลากกินแบ่งรัฐบาล เปิดเผยว่า การจำหน่ายสลากผ่านแอปเป๋าตัง หรือ สลากดิจิทัล งวดวันที่ 1 กรกฎาคม 2565 ซึ่งเป็นการจำหน่ายงวดที่สอง จำนวน 5,151,500 ฉบับ ขณะนี้ ได้จำหน่ายหมดแล้ว มีผู้ซื้อ 987,786 ราย การจำหน่ายสลากหมดลงอย่างรวดเร็วกว่าที่คาดไว้ ผลตอบรับเป็นไปด้วยดี เนื่องจากสามารถซื้อสลากตัวเลขที่ต้องการในราคา 80 บาทได้จริง และสลากที่ซื้อก็มีการบันทึกข้อมูล ไว้แสดงสิทธิในตัวสลาก ทำให้ไม่ต้องกังวลหากสลากหาย หรือการเรียกร้องสิทธิในตัวสลาก และเมื่อถูกรางวัล จะมีการแจ้งเตือนผ่านแอปเป๋าตัง ประกอบกับขั้นตอนการรับรางวัลที่สะดวก ง่าย ไม่ยุ่งยาก
สำหรับแนวโน้มในการเพิ่มปริมาณสลากจำหน่ายผ่านแพลตฟอร์มนั้น คณะกรรมการสลากกินแบ่งรัฐบาล จะพิจารณาในการประชุมวันที่ 23 มิถุนายน 2565 โดยจะนำผลตอบรับในด้านต่างๆ ที่ผ่านมาสองงวด มาประกอบ เพื่อให้ปริมาณสลากที่จะเพิ่มขึ้น มีความเหมาะสม เป็นไปตามความต้องการของตลาด และรักษาสมดุลระหว่างผู้ค้าในระบบเก่าและระบบดิจิทัลต่อไป

ที่มา : https://www.thaigov.go.th/news/contents/details/55881