รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม เร่งกรมราชทัณฑ์ฉีดวัคซีนโควิดเข็มสอง หลังฉีดเข็มแรกครบแล้ว ยันดูแลผู้ต้องขังทุกคนตามมาตรฐานสาธารณสุข-หลักสิทธิมนุษยชน


วันเสาร์ที่ 16 ตุลาคม 2564
พิมพ์
รัฐมนตรีว่าการกระทรวงยุติธรรม เร่งกรมราชทัณฑ์ฉีดวัคซีนโควิดเข็มสอง หลังฉีดเข็มแรกครบแล้ว ยันดูแลผู้ต้องขังทุกคนตามมาตรฐานสาธารณสุข-หลักสิทธิมนุษยชน
รัฐมนตรีว่าการกระทรวงยุติธรรม เร่งกรมราชทัณฑ์ฉีดวัคซีนโควิดเข็มสอง หลังฉีดเข็มแรกครบแล้ว ยันดูแลผู้ต้องขังทุกคนตามมาตรฐานสาธารณสุข-หลักสิทธิมนุษยชน
นายสมศักดิ์ เทพสุทิน รัฐมนตรีว่าการกระทรวงยุติธรรม เปิดเผยถึงความคืบหน้าการฉีดวัคซีนป้องกันโควิด-19 ให้กับผู้ต้องขังว่า ขณะนี้กรมราชทัณฑ์ได้ดำเนินการฉีดวัคซีนเข็มแรกให้กับผู้ต้องขังไปแล้ว 212,932 คน จากผู้ต้องขังทั้งหมด 284,190 คน โดยผู้ต้องขังอีก 71,258 คน เป็นผู้ติดเชื้อโควิดที่ต้องรอการฉีดวัคซีนหลังจากที่หายแล้ว 1-3 เดือน โดยทางกรมราชทัณฑ์ได้วัคซีนจากกรมควบคุมโรคมาทั้งหมด 226,040 โดส โดยในส่วนที่เหลือได้ส่งมอบให้กับโรงพยาบาลแม่ข่ายเพื่อนำไปดำเนินการฉีดให้กับประชาชนต่อไป ในส่วนของการฉีดวัคซีนเข็มที่สอง ขณะนี้ฉีดให้กับผู้ต้องขังไปแล้ว 66,416 ราย ซึ่งวัคซีนเข็มที่สองกรมราชทัณฑ์จะได้รับจากกรมควบคุมโรค 226,040 โดส จะได้รับภายในเดือน ต.ค.นี้ โดยตนได้กำชับให้กรมราชทัณฑ์นำวัคซีนแจกจ่ายให้ทุกเรือนจำเพื่อฉีดให้กับผู้ต้องขังทุกคน ซึ่งจะทำให้การควบคุมสถานการณ์โควิดภายในเรือนจำทำได้ง่ายมากขึ้น
"ผมได้เร่งให้กรมราชทัณฑ์เร่งแจกจ่ายวัคซีนให้แก่ทุกเรือนจำทันทีเมื่อเราได้รับวัคซีนมาจากกรมควบคุมโรค เพื่อให้การแพร่ระบาดของเชื้อโควิดในเรือนจำลดลงจนค่อยๆหมดไป เพราะจะทำให้การดูแลผู้ต้องขังเป็นไปได้ง่ายมากขึ้น ตนยืนยันว่ากรมราชทัณฑ์ดูแลผู้ต้องขังทุกคนตามมาตรฐานของกระทรวงสาธารณสุข รวมถึงหลักสิทธิมนุษยชน ซึ่งผู้ต้องขังจะต้องได้รับวัคซีนครบทั้งสองเข็มโดยเร็วที่สุด เพื่อให้ญาติพี่น้องเกิดความสบายใจต่อการดูแลของกรมราชทัณฑ์" นายสมศักดิ์ กล่าว

ที่มา : https://www.thaigov.go.th/news/contents/details/47045