รัฐบาลไทย-ข่าวทำเนียบรัฐบาล-ปลัด สธ. กำชับสถานพยาบาลเตรียมพร้อมดูแลประชาชนช่วงฝนตกหนัก 9 - 14 ก.ค. 65


วันศุกร์ที่ 8 กรกฎาคม 2565
ปลัด สธ. กำชับสถานพยาบาลเตรียมพร้อมดูแลประชาชนช่วงฝนตกหนัก 9 - 14 ก.ค. 65
กระทรวงสาธารณสุข กำชับสถานพยาบาล เฝ้าระวังสถานการณ์ฝนตกหนัก ระหว่างวันที่ 9-14 กรกฎาคมอย่างใกล้ชิด เตรียมพร้อมให้การดูแลประชาชนตลอด 24 ชั่วโมง
กระทรวงสาธารณสุข กำชับสถานพยาบาล เฝ้าระวังสถานการณ์ฝนตกหนัก ระหว่างวันที่ 9-14 กรกฎาคมอย่างใกล้ชิด เตรียมพร้อมให้การดูแลประชาชนตลอด 24 ชั่วโมง พร้อมเตือนประชาชนระวังอันตรายจากพายุฝนฟ้าคะนอง หลีกเลี่ยงการอยู่ในที่โล่งแจ้ง และดูแลสุขภาพร่างกายให้แข็งแรง อาจป่วยเป็นไข้หวัดจากสภาพอากาศเปลี่ยนแปลงได้ง่าย
วันนี้ (8 กรกฎาคม 2565) ที่สำนักงานปลัดกระทรวงสาธารณสุข จ.นนทบุรี นายแพทย์เกียรติภูมิ วงศ์รจิต ปลัดกระทรวงสาธารณสุข ให้สัมภาษณ์ว่า กรมอุตุนิยมวิทยาได้ออกประกาศว่า ระหว่างวันที่ 9 – 14 กรกฎาคมนี้  พื้นที่ 35 จังหวัดในภาคเหนือ – อีสาน – กลาง – ใต้ จะมีฝนเพิ่มขึ้น โดยมีฝนตกหนักถึงหนักมากในบางพื้นที่อาจส่งผลให้เกิดสถานการณ์น้ำท่วมฉับพลัน น้ำป่าไหลหลากและน้ำท่วมขัง จึงได้กำชับให้สถานพยาบาลทุกพื้นที่ติดตาม เฝ้าระวังสถานการณ์ตามแผน เพื่อป้องกันอาคารสถานที่และครุภัณฑ์ไม่ให้ได้รับผลกระทบ ขนย้ายยา เวชภัณฑ์ เครื่องมือแพทย์ไว้ในที่ปลอดภัย จัดหาพื้นที่ให้บริการสำรอง ในกรณีที่สถานบริการไม่สามารถเปิดให้บริการได้ เตรียมแผนการอพยพและระบบการส่งต่อผู้ป่วย สำรองยา เวชภัณฑ์ อุปกรณ์ทางการแพทย์ จัดหน่วยแพทย์เคลื่อนที่เร็ว พร้อมออกปฏิบัติการดูแลช่วยเหลือประชาชนที่ประสบภัย นอกจากนี้ให้เฝ้าระวังโรคและภัยสุขภาพที่อาจจะเกิดขึ้นอย่างใกล้ชิด และเตรียมพร้อมดูแลประชาชนตลอด 24 ชั่วโมง
“สภาพอากาศที่เปลี่ยนแปลงอาจทำให้ประชาชนป่วยเป็นไข้หวัดได้ง่าย ขอให้ดูแลสุขภาพร่างกายให้แข็งแรง สำหรับประชาชนที่อยู่ในพื้นที่เสี่ยง ขอให้ติดตามสถานการณ์และข้อมูลจากทางราชการอย่างใกล้ชิด หลีกเลี่ยงการอยู่ในที่โล่งแจ้ง ใต้ต้นไม้ใหญ่ และป้ายโฆษณาที่ไม่แข็งแรง รวมถึงระวังอันตรายจากฟ้าผ่า อุบัติเหตุที่อาจเกิดขึ้นจากการจมน้ำ ไฟดูด หากได้รับบาดเจ็บหรือเจ็บป่วยฉุกเฉิน สามารถโทรขอความช่วยเหลือได้ที่หมายเลข 1669 ตลอด 24 ชั่วโมง” นายแพทย์เกียรติภูมิ กล่าว
************************************** 8 กรกฎาคม 2565

ที่มา : https://www.thaigov.go.th/news/contents/details/56704