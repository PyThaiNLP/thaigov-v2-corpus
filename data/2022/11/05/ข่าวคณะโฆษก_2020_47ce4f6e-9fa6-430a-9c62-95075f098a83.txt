รัฐบาลไทย-ข่าวทำเนียบรัฐบาล-โฆษกรัฐบาลเผย “นายกฯ” แนะคนวัยหนุ่มสาว/กลุ่มที่มีสุขภาพแข็งแรง แม้ฉีดวัคซีนครบโดสแล้วหากตรวจพบเชื้อหรือมีอาการอย่านิ่งนอนใจ ขอให้แยกกักตัวและปฏิบัติตนตามคำแนะนำแพทย์อย่างเคร่งครัด


วันพุธที่ 20 กรกฎาคม 2565
พิมพ์
โฆษกรัฐบาลเผย “นายกฯ”  แนะคนวัยหนุ่มสาว/กลุ่มที่มีสุขภาพแข็งแรง แม้ฉีดวัคซีนครบโดสแล้วหากตรวจพบเชื้อหรือมีอาการอย่านิ่งนอนใจ ขอให้แยกกักตัวและปฏิบัติตนตามคำแนะนำแพทย์อย่างเคร่งครัด
โฆษกรัฐบาลเผย “นายกฯ”  แนะคนวัยหนุ่มสาว/กลุ่มที่มีสุขภาพแข็งแรง แม้ฉีดวัคซีนครบโดสแล้วหากตรวจพบเชื้อหรือมีอาการอย่านิ่งนอนใจ ขอให้แยกกักตัวและปฏิบัติตนตามคำแนะนำแพทย์อย่างเคร่งครัด
วันนี้ (20 กรกฎาคม 2565) นายธนกร วังบุญคงชนะ โฆษกประจำสำนักนายกรัฐมนตรี เปิดเผย รายงานผู้ป่วยติดเชื้อโควิด-19 วันนี้ มีผู้ป่วยรายใหม่ (รักษาตัวใน รพ.) จำนวน 2,886 ราย จำแนกเป็น ผู้ป่วยในประเทศ 2,884 ราย ผู้ป่วยมาจากต่างประเทศ 2 ราย ยอดผู้ป่วยสะสม 2,342,419 ราย (ตั้งแต่ 1 มกราคม 2565) หายป่วยกลับบ้าน 2,029 ราย หายป่วยสะสม 2,343,131 ราย (ตั้งแต่ 1 มกราคม 2565) ผู้ป่วยกำลังรักษา 23,179 ราย โดยมีจำนวนผู้ป่วยปอดอักเสบรักษาตัวอยู่ในโรงพยาบาล 851 ราย และเสียชีวิต 19 ราย ซึ่งจากรายงานข้อมูลกระทรวงสาธารณสุขพบว่า ขณะนี้กราฟผู้ป่วยต้องรักษาในโรงพยาบาลเพิ่มขึ้นชัดเจน แม้ผู้ป่วยอาการหนักที่เข้ารพ.ยังอยู่ในเส้นสีเขียว แต่ผู้ป่วยใส่ท่อช่วยหายใจแนวโน้มยังสูงอยู่ และผู้เสียชีวิตแนวโน้มเพิ่มขึ้น ซึ่งต้องติดตามสถานการณ์ใกล้ชิด
“พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ยังคงเน้นย้ำการปฏิบัติตนตามมาตรการ 2 U การฉีดวัคซีนเข็มกระตุ้นสำหรับทุกคนยังมีความจำเป็น โดยเฉพาะกลุ่มเสี่ยง 608 และผู้ที่ได้รับวัคซีนแล้วเกิน 3 เดือน ควรฉีดเข็มกระตุ้นเพราะยิ่งทิ้งระยะเวลานานภูมิคุ้มกันจะยิ่งลดลง เพื่อช่วยลดความรุนแรงจากการติดเชื้อโควิด-19 และลดอัตราการเสียชีวิต พร้อมเตือนกรณีคนวัยหนุ่มสาวหรือกลุ่มคนที่มีสุขภาพแข็งแรง แม้จะได้รับการฉีดวัคซีนครบโดสแล้ว แต่หากตรวจพบเชื้อหรือมีอาการแจ้งเตือน ขออย่านิ่งนอนใจ ให้แยกกักตัวและปฏิบัติตนตามคำแนะนำแพทย์อย่างเคร่งครัด เมื่อมาทำงานขอให้ลดการเข้ารวมกลุ่มหรือรับประทานอาหารร่วมกับบุคคลอื่น และการสวมหน้ากากอนามัยยังคงจำเป็นและสำคัญ นอกจากนั้นผมอยากฝากไปยังพรรคฝ่ายค้านควรที่จะหยุดด้อยค่าการแก้ปัญหาโควิด-19 ได้แล้วเพราะรัฐบาลแก้ปัญหาได้ดีที่สุดแล้วท่ามกลางวิกฤตปัญหามากมาย ขนาดต่างชาติยังชื่นชมการแก้ปัญหาของไทย ควรให้กำลังใจบุคลากรทางการแพทย์และทุกฝ่ายที่เกี่ยวข้องมากกว่า” นายธนกรฯ กล่าว
............................

ที่มา : https://www.thaigov.go.th/news/contents/details/57052