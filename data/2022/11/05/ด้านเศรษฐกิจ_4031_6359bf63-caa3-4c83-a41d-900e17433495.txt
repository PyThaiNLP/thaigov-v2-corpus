รัฐบาลไทย-ข่าวทำเนียบรัฐบาล-“อลงกรณ์” ลุยโครงการมหานครผลไม้ ปักหมุดจัดตั้งศูนย์บริหารจัดการผลไม้ครบวงจรที่จันทบุรี


วันอังคารที่ 7 มิถุนายน 2565
“อลงกรณ์” ลุยโครงการมหานครผลไม้ ปักหมุดจัดตั้งศูนย์บริหารจัดการผลไม้ครบวงจรที่จันทบุรี
“อลงกรณ์” ลุยโครงการมหานครผลไม้ ปักหมุดจัดตั้งศูนย์บริหารจัดการผลไม้ครบวงจรที่จันทบุรี พร้อมนำระบบประมูลซื้อขายผลไม้แบบออนไลน์มาใช้ทั่วประเทศ เผย “ฟรุ้ทบอร์ด”เตรียมพิจารณามาตรการช่วยเหลือชาวสวนลำไยเพราะพิษโควิดในการประชุมครั้งหน้า
ดร.เฉลิมชัย ศรีอ่อน รัฐมนตรีว่าการกระทรวงเกษตรและสหกรณ์ มอบหมายนายอลงกรณ์ พลบุตร ที่ปรึกษารัฐมนตรีว่าการกระทรวงเกษตรและสหกรณ์ และคณะเดินทางไปปฏิบัติราชการติดตามงานด้านการบริหารจัดการผลไม้ภาคตะวันออก ปี 2565 และเยี่ยมภาคีเครือข่ายชาวนาเกลือ ณ จังหวัดจันทบุรี โดยมี นายสุพจน์ ภูติเกียรติขจร รองผู้ว่าราชการจังหวัดจันทบุรี และหัวหน้าหน่วยราชการ ให้การต้อนรับ
ในโอกาสนี้ นายอลงกรณ์ได้เป็นประธานการประชุมเฉพาะกิจแนวทางการบริหารจัดการผลไม้ภาคตะวันออก ปี 2565 และมาตรการเยียวยาช่วยเหลือเกษตรกรชาวสวนลำไยในฤดูกาลผลิตที่ผ่านมา ณ ห้องประชุมศาลากลาง จังหวัดจันทบุรี และระบบออนไลน์ ZOOM cloud meeting พร้อมด้วย นายสมชวน รองปลัดกระทรวงเกษตรและสหกรณ์ นายเศรษฐเกียรติ กระจ่างวงษ์ ผู้ตรวจราชการกระทรวงเกษตรและสหกรณ์ นายนวนิตย์ พลเคน รองอธิบดีกรมส่งเสริมการเกษตร นายยุคล ชนะวัฒน์ปัญญา นายณฐกร สุวรรณธาดา นายชรัตน์ เนรัญชร ทพ.อิทธิพล จังสิริมงคล  คณะที่ปรึกษารัฐมนตรีว่าการกระทรวงเกษตรและสหกรณ์ นายธิติ เอกบุญยืน ประธานสภาอุตสาหกรรมจังหวัดจันทบุรี นายชายพงษ์ นิยมกิจ ประธานหอการค้าจังหวัดจันทบุรี ผู้แทน คณะกรรมการเพื่อแก้ไขปัญหาเกษตรกรอันเนื่องมาจากผลผลิตการเกษตรระดับจังหวัด (คพจ.) จังหวัดจันทบุรี ระยอง ตราด ผู้แทนสำนักงานพาณิชย์จังหวัดจันทบุรี และสมาคมผู้ประกอบการผลไม้ สมาคมผู้ประกอบการโรงรวบรวม คัดแยกลำไยภาคตะวันออก กลุ่มเกษตรกรชาวสวนผลไม้ ภาคตะวันออก โดยมี นางปัทมา นามวงษ์ เกษตรจังหวัดจันทบุรี เกษตรจังหวัดจันทบุรี และผู้อำนวยการกลุ่มส่งเสริมไม้ผล สำนักส่งเสริมและจัดการสินค้าเกษตร ฝ่ายเลขานุการ คณะกรรมการพัฒนาและบริหารจัดการผลไม้สำนักบริหารจัดการสินค้าเกษตร กรมส่งเสริมการเกษตร เป็นฝ่ายเลขานุการการประชุม
ที่ประชุมรับทราบ (1) รายงานสถานการณ์การผลิต – การตลาด – การขนส่ง และปัญหาอุปสรรค ของผลไม้ภาคตะวันออก ปี 2565 (2) ความก้าวหน้าในการพัฒนาสนามบินท่าใหม่ จังหวัดจันทบุรี (3) ปัญหา อุสรรค ตามมาตรการช่วยเหลือและเยียวยาเกษตรกรชาวสวนลำไยที่ได้รับผลกระทบในฤดูกาลที่ผ่านมา
นอกจากนี้ ที่ประชุมได้เปิดโอกาสให้ตัวแทนชาวสวนลำไยเสนอแนวทางการให้ความช่วยเหลือกรณีได้รับผลกระทบจากวิกฤติโควิด19 ในฤดูกาลที่ผ่านมาโดยขอให้รัฐบาลเยียวยาไร่ละ 2,000 บาท ไม่เกินรายละ 25 ไร่ การยกเว้นดอกเบี้ยธนาคาร การลดต้นทุนการผลิต ฯลฯ
นายอลงกรณ์ ได้แจ้งว่า ดร.เฉลิมชัย ศรีอ่อน รัฐมนตรีเกษตรฯ มีนโยบายช่วยเหลือชาวสวนลำไยโดยให้รับฟังข้อเสนอจากชาวสวนลำไยโดยเมื่อเดือนที่แล้วได้ไปรับฟังชาวสวนลำไยภาคเหนือที่เชียงใหม่มาแล้ว ก่อนมาภาคตะวันออกในวันนี้ และมอบหมายฝ่ายเลขานุการประมวลข้อคิดเห็นนำเสนอประกอบการพิจารณามติให้ความช่วยเหลือชาวสวนลำไยของคณะกรรมการพัฒนาและบริหารจัดการผลไม้ (Fruit Board) ในการประชุมครั้งหน้าต่อไป
นายอลงกรณ์ กล่าวว่า ในฐานะประธานคณะทำงานขับเคลื่อนโครงการมหานครผลไม้จะเร่งจัดคั้งศูนย์บริหารจัดการผลไม้ครบวงจรที่จันทบุรี เพื่อเป็นศูนย์กลางการบริหารจัดการผลไม้ตามมติคณะรัฐมนตรีให้เร็วที่สุดโดยใช้พื้นที่ราชพัศดุที่ตำบลวังโตนด เนื่องจากผลไม้เป็นพืชเศรษฐกิจที่สร้างรายได้ให้ประเทศกว่า 2 แสนล้านบาทในปีที่ผ่านมา ถือเป็น Fruit Economy ในมุมการพัฒนาเศรษฐกิจใหม่จึงต้องพัฒนาตั้งแต่การผลิต การแปรรูปและการตลาดรวมทั้งการพัฒนาเทคโนโลยีและนวัตกรรมใหม่ๆ สู่การสร้างมูลค่าเพิ่มตลอดห่างโซ่ผลไม้ ด้วยการบริหารจัดการเชิงโครงสร้างและระบบอย่างมีประสิทธิภาพ นอกจากนี้จะส่งเสริมให้ใช้ระบบการประมูลซื้อขายผลไม้แบบออนไลน์และออนไซท์เพื่อพัฒนาระบบการค้าผลไม้ด้วยแฟลตฟอร์มใหม่ๆ ให้ทันต่อฤดูกาลผลิตผลไม้ปีหน้า
ในช่วงบ่ายเป็นการประชุมคณะกรรมการพัฒนาเกลือทะเลไทย การมอบใบรับรอง GAP นาเกลือรายแรกของจันทบุรีและการตรวจเยี่ยมแปลงนาเกลือในอำเภอท่าใหม่รวมทั้งการลงพื้นสวนทุเรียนมังคุดเงาะที่ใช้ขี้แดดเกลือทดแทนการใช้ปุ๋ย.

ที่มา : https://www.thaigov.go.th/news/contents/details/55443