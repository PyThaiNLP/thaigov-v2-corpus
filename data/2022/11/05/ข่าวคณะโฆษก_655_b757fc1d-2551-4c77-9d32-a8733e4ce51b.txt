รัฐบาลไทย-ข่าวทำเนียบรัฐบาล-ครม. มอบหมายหน่วยงานที่เกี่ยวข้อง จัดทำ SEA เน้นการมีส่วนร่วมของทุกฝ่าย “นายกฯ” สั่งให้มี คกก.เฉพาะ ดูแลปัญหาที่ดิน รวมทั้งให้แก้ไขปัญหาความเดือดร้อนประชาชนในพื้นที่อย่างเร่งด่วน


วันอังคารที่ 14 ธันวาคม 2564
พิมพ์
ครม. มอบหมายหน่วยงานที่เกี่ยวข้อง จัดทำ SEA เน้นการมีส่วนร่วมของทุกฝ่าย “นายกฯ” สั่งให้มี คกก.เฉพาะ ดูแลปัญหาที่ดิน รวมทั้งให้แก้ไขปัญหาความเดือดร้อนประชาชนในพื้นที่อย่างเร่งด่วน
ครม. มอบหมายหน่วยงานที่เกี่ยวข้อง จัดทำ SEA เน้นการมีส่วนร่วมของทุกฝ่าย “นายกฯ” สั่งให้มี คกก.เฉพาะ ดูแลปัญหาที่ดิน รวมทั้งให้แก้ไขปัญหาความเดือดร้อนประชาชนในพื้นที่อย่างเร่งด่วน
วันที่ 14 ธันวาคม 2564 นายธนกร วังบุญคงชนะ โฆษกประจำสำนักนายกรัฐมนตรี เผย คณะรัฐมนตรีมีมติรับทราบการแก้ไขเพิ่มเติม องค์ประกอบคณะกรรมการตรวจสอบข้อเท็จจริง กรณีการดำเนินการขยายผลโครงการเมืองต้นแบบ “สามเหลี่ยมมั่นคง มั่งคั่ง ยั่งยืน” ไปสู่เมืองต้นแบบที่ 4 อำเภอจะนะ จังหวัดสงขลา “เมืองต้นแบบอุตสาหกรรม ก้าวหน้าแห่งอนาคต” ตาม คำสั่งสำนักนายกรัฐมนตรี ที่ 330/2564 มอบหมายให้ นายสุพัฒนพงษ์ พันธ์มีเชาว์ รองนายกรัฐมนตรีและรัฐมนตรีว่าการกระทรวงพลังงาน เป็นประธานกรรมการดังกล่าว และรับทราบข้อเสนอของรองนายกรัฐมนตรีในฐานะประธานคณะกรรมการ ให้มีการจัดทำผลการประเมินสิ่งแวดล้อมระดับยุทธศาสตร์ (Strategic Environmental Assessment: SEA) และแผนแม่บทต่าง ๆ โดยให้ทุกฝ่ายได้เข้ามามีส่วนร่วมในการดำเนินการ และให้รับข้อเสนอของเครือข่ายจะนะรักษ์ถิ่น และผลการดำเนินการของคณะกรรมการตรวจสอบข้อเท็จจริงฯ เพื่อประกอบการพิจารณาต่อไป
ทั้งนี้ นายกรัฐมนตรีห่วงใยข้อเรียกร้องของประชาชน โดยสั่งให้มีคณะกรรมการเฉพาะ เพื่อดูแลปัญหาเรื่องที่ดินทำกินในพื้นที่ รวมทั้งให้หน่วยงานที่เกี่ยวข้องเร่งแก้ไขข้อห่วงใยและความเดือดร้อนของประชาชน โดยเป้าหมายของโครงการฯ มุ่งสร้างความมั่นคงและความยั่งยืนแก่เศรษฐกิจชายแดนภาคใต้ ให้ประชาชนมีรายได้สูงขึ้น
“แผนพัฒนาเศรษฐกิจและสังคมแห่งชาติ ฉบับที่ 11 (พ.ศ. 2555 – 2559) ได้ผลักดันให้มีการจัดทำการประเมินสิ่งแวดล้อมระดับยุทธศาสตร์ (SEA) ซึ่งสอดคล้องกับ นโยบายของนายกรัฐมนตรีที่มีนโยบายในการจัดทำแผนยุทธศาสตร์ เพื่อเป็นกรอบแนวคิดในการดำเนินโครงการต่าง ๆ สำหรับการจัดทำ SEA  ในโครงการเมืองต้นแบบ “สามเหลี่ยมมั่นคง มั่งคั่ง ยั่งยืน” ไปสู่เมืองต้นแบบที่ 4 อำเภอจะนะ จังหวัดสงขลา “เมืองต้นแบบอุตสาหกรรมก้าวหน้าแห่งอนาคต” จะประกอบด้วยนักวิชาการ ผู้เชี่ยวชาญ และประชาชนในพื้นที่ เพื่อสร้างกระบวนการมีส่วมร่วมในทุกมิติ ซึ่งจะสอดคล้องกับนโยบายของภาครัฐ ก่อนที่จะมีการดำเนินการต่อไป ” นายธนกรฯ กล่าว
----------------------

ที่มา : https://www.thaigov.go.th/news/contents/details/49437