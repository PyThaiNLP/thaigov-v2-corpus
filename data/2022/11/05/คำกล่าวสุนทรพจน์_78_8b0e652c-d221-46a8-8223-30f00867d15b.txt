รัฐบาลไทย-ข่าวทำเนียบรัฐบาล-คำกล่าวนายกรัฐมนตรี สำหรับการประชุมผู้นำบิมสเทค ครั้งที่ 5 วันพุธที่ 30 มีนาคม 2565


วันพุธที่ 30 มีนาคม 2565
พิมพ์
คำกล่าวนายกรัฐมนตรี สำหรับการประชุมผู้นำบิมสเทค ครั้งที่ 5 วันพุธที่ 30 มีนาคม 2565
คำกล่าวนายกรัฐมนตรี สำหรับการประชุมผู้นำบิมสเทค ครั้งที่ 5 วันพุธที่ 30 มีนาคม 2565
ท่านประธานและผู้เข้าร่วมประชุมทุกท่าน
ผมยินดีที่ได้เข้าร่วมการประชุมผู้นำบิมสเทคในวันนี้ และขอแสดงความยินดีกับรัฐบาลศรีลังกาที่จัดการประชุมครั้งนี้ได้เป็นอย่างดี ท่ามกลางวิกฤตของโรคโควิด-๑๙ ซึ่งสะท้อนให้เห็นถึง
ความสามัคคีและร่วมมือร่วมใจของประเทศสมาชิกบิมสเทค
ตลอดระยะเวลา 25 ปีที่ผ่านมา บิมสเทคเป็นกรอบอนุภูมิภาคเดียวที่เชื่อมระหว่างเอเชียตะวันออกเฉียงใต้กับเอเชียใต้เข้าด้วยกัน โดยนับตั้งแต่การประชุมผู้นำบิมสเทค ครั้งที่ 4 เมื่อปี ค.ศ. 2018 ที่กรุงกาฐมาณฑุ เป็นต้นมา สถานการณ์ทางการเมืองและเศรษฐกิจโลกผันผวนอย่างมาก ไม่ว่าจะเป็นการแพร่ระบาดของโรคโควิด-19 การปกป้องตลาด ภัยคุกคามรูปแบบใหม่ วิกฤตพลังงาน การเปลี่ยนแปลงสภาพภูมิอากาศ หรือแม้กระทั่ง ความขัดแย้งระหว่างประเทศที่ยังไม่มีทีท่าว่าจะจบลงในเวลาอันใกล้ ส่งผลให้การดำเนินงานของบิมสเทคยังคืบหน้าไม่มากนัก ดังนั้น การประชุมผู้นำบิมสเทค ครั้งที่ 5 ในวันนี้ จึงมีความสำคัญยิ่งในการกลับมาทบทวนการทำงานร่วมกันอีกครั้ง เพื่อรับมือกับความท้าทายต่าง ๆ ทั้งในปัจจุบันและอนาคต เพื่อส่งเสริมศักยภาพของประเทศสมาชิก ในการฟื้นฟูเศรษฐกิจของภูมิภาคอย่างมีพลวัตและทิศทาง เพื่อขับเคลื่อนบิมสเทคไปข้างหน้า และทำให้อ่าวเบงกอลเป็นพื้นที่แห่งสันติภาพ เสถียรภาพ และการเจริญเติบโตอย่างยั่งยืนและมั่นคง
ประเทศไทยเป็นผู้ร่วมก่อตั้งบิมสเทค และมีบทบาทที่แข็งขันในเวทีนี้มาโดยตลอด นับตั้งแต่การร่วมลงนามปฏิญญากรุงเทพฯ เมื่อปี ค.ศ. 1997 ที่มุ่งเน้นการส่งเสริมความร่วมมือทางเศรษฐกิจมาจนถึงปัจจุบัน ไทยร่วมมือกับทุกประเทศเพื่อแก้ไขปัญหาความยากจน รวมไปถึงการผลักดันให้บิมสเทคจัดลำดับความสำคัญและปรับลดสาขาความร่วมมือให้มีจุดเน้นเชิงยุทธศาสตร์เพื่อสร้างผลลัพธ์ที่เป็นประโยชน์ร่วมกันมากที่สุด
เพื่อต่อยอดความสำเร็จที่ผ่านมา และเตรียมพร้อมสำหรับโอกาส และความท้าทายในอนาคต ไทยขอเน้นย้ำบทบาทของไทยในฐานะผู้ขับเคลื่อนและผู้เชื่อมโยงระหว่างกลุ่มประเทศในเอเชียตะวันออกเฉียงใต้ กับเอเชียใต้ ประการสำคัญ ในช่วงเวลาที่ไทยจะทำหน้าที่เป็นประธานบิมสเทค ตรงกับช่วงเวลาที่ไทยเป็นประธานเอเปค วาระปี ค.ศ. 2022 ด้วย ประเทศไทยจึงมีความพร้อมอย่างยิ่งที่จะส่งเสริมการพัฒนาอย่างยั่งยืนที่มีคุณภาพ โดยนำแนวปฏิบัติที่เป็นเลิศของทั้งประเทศฝั่งมหาสมุทรอินเดียและมหาสมุทรแปซิฟิกมาเสริมสร้างความแข็งแกร่งให้ทั้งสองภูมิภาค โดยคำนึงถึงความต้องการและบริบทของแต่ละกรอบความร่วมมือด้วย
ทุกท่านครับ
การประชุมวันนี้จะเป็นหนึ่งในหน้าประวัติศาสตร์ของบิมสเทค ที่ประเทศสมาชิกทั้งหมดได้พร้อมใจกันเห็นชอบและลงนามในกฎบัตรบิมสเทค และเอกสารสำคัญอื่น ๆ ซึ่งจะทำให้เราเดินหน้าความร่วมมือต่อไปได้อย่างเป็นรูปธรรมและมีทิศทางที่ชัดเจนมากขึ้น
ผมขอแสดงความยินดีกับทุกท่านที่ได้เห็นชอบวิสัยทัศน์ของบิมสเทคซึ่งเป็นเป้าหมายร่วมของกรอบความร่วมมือนี้ โดยประเทศสมาชิกในฐานะประเทศนำ (Lead Country) ได้ทำหน้าที่ขับเคลื่อนแต่ละสาขาอย่างเข้มแข็ง ซึ่งผมเชื่อว่าการผลักดันความร่วมมือต่อไปจะต้องมีความยั่งยืน ต่อเนื่อง และมีการติดตามผล เพื่อให้ได้ผลลัพธ์ที่จับต้องได้
ไทยเห็นว่า การค้าการลงทุนระหว่างประเทศสมาชิกบิมสเทคยังมีศักยภาพที่จะขยายตัวได้อีกมาก โดยปัจจัยสำคัญคือต้องเสริมสร้างความเชื่อมโยงระหว่างกันให้มากขึ้น ความเชื่อมโยงจึงเป็นสิ่งสำคัญเร่งด่วนสำหรับการเร่งฟื้นฟูเศรษฐกิจและเสริมสร้างเครือข่ายความใกล้ชิดระหว่างประชาชนกับภาคธุรกิจไทยในฐานะประเทศผู้นำสาขาความเชื่อมโยงได้ผลักดันความเชื่อมโยงในกรอบบิมสเทคมาโดยตลอดและมีความมุ่งมั่นที่จะผลักดันความเชื่อมโยงภายใต้สาขานี้ต่อไป ดังนี้
หนึ่ง ความเชื่อมโยงทางบก ซึ่งผมขอขอบคุณประเทศสมาชิกที่ให้การสนับสนุนข้อเสนอของไทยในการจัดทำแผนแม่บทว่าด้วยความเชื่อมโยงด้านคมนาคม จนบรรลุผลสำเร็จ ผมหวังว่าพวกเราจะร่วมกันผลักดันให้โครงการสำคัญต่าง ภายใต้แผนแม่บทฯ นี้เกิดผลที่เป็นรูปธรรมต่อไป เช่น การจัดทำความตกลงยานยนต์
สอง ความเชื่อมโยงทางทะเล การขนส่งทางน้ำเป็นการขนส่งที่มีต้นทุนต่ำที่สุด ผมขอเสนอให้ประเทศสมาชิกเร่งรัดกระบวนการภายในเพื่อให้สามารถลงนามร่างความตกลงการเดินเรือตามชายฝั่งให้แล้วเสร็จ เพื่อให้เกิดความเชื่อมโยงระหว่างท่าเรือของประเทศรอบอ่าวเบงกอลอย่างมีประสิทธิภาพ
สาม ความเชื่อมโยงด้านพลังงาน ซึ่งเป็นปัจจัยพื้นฐานของการผลิตและอุตสาหกรรม ผมขอเสนอให้เร่งรัดการดำเนินการตามบันทึกความเข้าใจว่าด้วยการจัดตั้งการเชื่อมโยงโครงข่ายระบบไฟฟ้าภายใต้บิมสเทค โดยอาจมีการจัดทำแผนแม่บทว่าด้วยความเชื่อมโยงด้านพลังงานขึ้นตามแนวทางเดียวกับแผนแม่บทว่าด้วยความเชื่อมโยงด้านคมนาคม
สี่ ความเชื่อมโยงด้านดิจิทัล โดยดำเนินการผ่านการพัฒนาโครงสร้างพื้นฐานที่อำนวยความสะดวกด้านเทคโนโลยี ซึ่งจะเน้นการใช้เทคโนโลยีดิจิทัลเพื่อเพิ่มมูลค่า ลดต้นทุน และประหยัดเวลาในการทำธุรกิจ
และห้า ความเชื่อมโยงระหว่างประชาชน บิมสเทคมีความโดดเด่นในเรื่อง “คน” ประชาชนของพวกเรามีความผูกพันทางประวัติศาสตร์ ประเพณี และวัฒนธรรม ซึ่งนับเป็นรากฐานที่สำคัญของการสร้างความไว้เนื้อเชื่อใจ ผมขอเน้นย้ำว่า “คน” เป็นหัวใจสำคัญของการดำเนินนโยบายต่าง ๆ ให้มีความยั่งยืนและสมดุล ผมเชื่อว่าปฏิสัมพันธ์ระหว่างประชาชนจะเป็นหัวใจสำคัญในการขับเคลื่อนสาขาความร่วมมือ และเป็นปัจจัยหลักที่จะทำให้บิมสเทคเป็นประชาคมของทุกคนอย่างแท้จริง โดยเราจะ “ไม่ทิ้งใครไว้ข้างหลัง”
ท่านประธานและทุกท่านครับ
ไทยพร้อมจะสานต่อความสำเร็จของศรีลังกาที่ได้วางรากฐานเชิงสถาบันและกลไกการขับเคลื่อนความร่วมมือไว้ ผมมีความภูมิใจที่จะนำเสนอวิสัยทัศน์ภายใต้หัวข้อหลัก “Prosperous (พรอส-เพอ-รัส), Resilient (รี-ซิ-เลี่ยน) and Robust (โร-บัส), and Open BIMSTEC” หรือ โปรบิมสเทค ในช่วงที่ไทยเป็นประธาน โดยไทยมุ่งหวังให้บิมสเทคเป็นภูมิภาคที่มีความมั่งคั่ง (Prosperous) ยั่งยืน (Resilient and Robust) และเปิดกว้าง (Open) ดังนี้
ประการแรก “ความมั่งคั่ง” เป็นมิติด้านเศรษฐกิจในการสนับสนุนการฟื้นตัวทางเศรษฐกิจหลังการแพร่ระบาดของโรคโควิด-19 ด้วยการเริ่มวงจรกิจกรรมทางเศรษฐกิจ ส่งเสริมการทำธุรกิจรูปแบบใหม่ที่ยั่งยืนและยืดหยุ่น และอำนวยความสะดวกทางธุรกิจระหว่างกัน เพื่อเชื่อมโยงห่วงโซ่อุปทานที่มั่นคง พร้อมทั้งเร่งแก้ปัญหาความยากจนในภูมิภาค ด้วยการค้า การลงทุน และการสร้างงาน โดยเน้นพัฒนาความสามารถในการแข่งขันของ MSMEs
ประการที่สอง “ความยั่งยืน” เป็นมิติด้านความมั่นคง ไทยสนับสนุนบิมสเทคให้พร้อมเผชิญกับความท้าทายและวิกฤตในทุกรูปแบบ รวมทั้งสนับสนุนนโยบายของประเทศต่าง ๆ ในด้านการฟื้นตัว โดยเน้นการเสริมสร้างความมั่นคงทางอาหารและสาธารณสุข เพื่อพลิกฟื้นความมั่นคงในภูมิภาคของเรา ในขณะเดียวกัน ไทยพร้อมที่จะแบ่งปันโมเดลการพัฒนาเศรษฐกิจชีวภาพ เศรษฐกิจหมุนเวียน และเศรษฐกิจสีเขียวหรือโมเดลเศรษฐกิจ BCG ที่เป็นวาระแห่งชาติของไทยในการฟื้นฟูเศรษฐกิจหลังโควิดด้วย  นอกจากด้านเหล่านี้  เป็นเรื่องที่น่ายินดีที่มีข่าวว่าการเจรจาเพื่อแก้ไขปัญหาในยูเครนที่ดำเนินอยู่ในขณะนี้มีแนวโน้มที่ดี  หากสถานการณ์สามารถคลี่คลายไปได้ตามข่าวก็จะช่วยบรรเทาผลกระทบหลายๆ ด้านที่ประเทศทั่วโลกกำลังประสบอยู่ ซึ่งจะช่วยเสริมความมั่นคงให้กับภูมิภาคบิมสเทคของเราได้เป็นอย่างมาก
และประการที่สาม “การเปิดกว้าง” เป็นมิติการมีส่วนร่วมของภาคส่วนต่าง ๆ โดยเน้นการให้ประชาชนเป็นศูนย์กลางและเปิดกว้างให้ทุกภาคส่วนเข้ามามีส่วนร่วมในทุก ๆ การเดินทางของบิมสเทค ไทยมีแผนที่จะจัดทำเวทีพัฒนาความรู้กรอบบิมสเทค เพื่อเป็นแพลตฟอร์มที่เปิดให้ประชาชนทั่วไป โดยเฉพาะเยาวชน สามารถเข้าถึงและตระหนักรู้เกี่ยวกับความสำคัญของความร่วมมือบิมสเทค ควบคู่ไปกับการจัดกิจกรรมครบรอบ 25 ปีการก่อตั้งบิมสเทค นอกจากนี้ ผมมีความพร้อมในการส่งเสริมการท่องเที่ยวภายในบิมสเทคที่ยั่งยืน มีคุณภาพ และเป็นมิตรกับสิ่งแวดล้อมควบคู่กันไปด้วย
ผมหวังว่า วิสัยทัศน์โปรบิมสเทคที่ไทยจะผลักดันในช่วงการดำรงตำแหน่งนี้ จะเป็นส่วนสำคัญในการขับเคลื่อนภูมิภาคของเราให้สามารถพลิกวิกฤตสู่โอกาสได้อย่างยั่งยืนต่อไป ผมขอยืนยันว่า ไทยมุ่งมั่นที่จะขับเคลื่อนบิมสเทคไปข้างหน้าอย่างเข้มแข็งในทุกด้าน โดยวาระการเป็นประธานบิมสเทคของไทยภายใต้แนวคิดโปรบิมสเทคจะส่งเสริมการปรับกระบวนทัศน์ทางความคิด และมุ่งผลประโยชน์ในระยะยาว เพื่อให้เกิดการพัฒนาอย่างยั่งยืน สมดุล และครอบคลุม
สุดท้ายนี้ ผมเชื่อมั่นว่า หากทุกประเทศมีความมุ่งมั่น จริงจัง ที่จะร่วมมือกันขับเคลื่อนประเด็นที่ผมกล่าวมาข้างต้น
บิมสเทคจะเป็นกรอบความร่วมมือที่มีประสิทธิภาพ เอื้อประโยชน์ที่เป็นรูปธรรมต่อประชาชน และสนับสนุนการฟื้นฟูและพัฒนาเศรษฐกิจของภูมิภาคให้มีความยั่งยืนและมั่นคงอย่างแท้จริง
ขอบคุณและสวัสดีครับ
* * ** *

ที่มา : https://www.thaigov.go.th/news/contents/details/53114