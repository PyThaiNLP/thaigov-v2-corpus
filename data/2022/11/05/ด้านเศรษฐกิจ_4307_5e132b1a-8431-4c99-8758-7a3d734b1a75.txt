รัฐบาลไทย-ข่าวทำเนียบรัฐบาล-​สมอ. แก้ประกาศ กมอ. เร่งช่วยเหลือผู้ส่งออกสินค้าควบคุม พร้อมหารือกรมศุลฯ ช่วยผู้ส่งออกที่ได้รับผลกระทบจากสงครามรัสเซีย-ยูเครน


วันศุกร์ที่ 1 กรกฎาคม 2565
พิมพ์
​สมอ. แก้ประกาศ กมอ. เร่งช่วยเหลือผู้ส่งออกสินค้าควบคุม พร้อมหารือกรมศุลฯ ช่วยผู้ส่งออกที่ได้รับผลกระทบจากสงครามรัสเซีย-ยูเครน
​สมอ. แก้ประกาศ กมอ. เร่งช่วยเหลือผู้ส่งออกสินค้าควบคุม พร้อมหารือกรมศุลฯ ช่วยผู้ส่งออกที่ได้รับผลกระทบจากสงครามรัสเซีย-ยูเครน
สมอ. แก้ประกาศคณะกรรมการมาตรฐานผลิตภัณฑ์อุตสาหกรรม (กมอ.) ช่วยเหลือผู้ส่งออกสินค้าควบคุม จากเดิมที่ให้รายงานปริมาณการผลิต การส่งออก และปริมาณคงเหลือ ต่อ สมอ. ภายใน 15 วัน นับแต่วันที่มีการส่งออก เป็น 30 วัน หลังจากได้รับเอกสารครบถ้วนจากกรมศุลกากร เพื่ออำนวยความสะดวกให้ผู้ประกอบการในการดำเนินธุรกิจ
นายสุริยะ จึงรุ่งเรืองกิจ รัฐมนตรีว่าการกระทรวงอุตสาหกรรม เปิดเผยว่า กระทรวงอุตสาหกรรมมีนโยบายให้ความช่วยเหลือผู้ประกอบการส่งออกอย่างเร่งด่วน โดยตนได้สั่งการให้หน่วยงานที่เกี่ยวข้องเข้าไปแก้ไขสถานการณ์ที่ผู้ประกอบการได้รับความเดือดร้อน หากมีกฎระเบียบหรือประกาศของหน่วยงานต่าง ๆ ภายใต้กระทรวงอุตสาหกรรมที่เป็นอุปสรรคต่อการดำเนินธุรกิจ การค้า การส่งออก-นำเข้า ให้พิจารณาแก้ไขเพื่ออำนวยความสะดวกให้ผู้ประกอบการให้มากที่สุด โดยตั้งอยู่บนพื้นฐานที่ต้องไม่กระทบกับนโยบายด้านการคุ้มครองความปลอดภัยของผู้บริโภค รวมถึงให้ความช่วยเหลือกรณีที่ผู้ส่งออกที่ได้รับผลกระทบจากสงครามรัสเซีย-ยูเครน ที่ไม่สามารถส่งสินค้าเข้าประเทศปลายทางได้ และจำเป็นต้องนำกลับเข้ามาในประเทศให้ สมอ. หามาตรการช่วยเหลือด้วย
ด้าน นายบรรจง  สุกรีฑา เลขาธิการสำนักงานมาตรฐานผลิตภัณฑ์อุตสาหกรรม กล่าวเพิ่มเติมว่า ตั้งแต่ที่ตนได้เข้ามารับตำแหน่งเลขาธิการสำนักงานมาตรฐานผลิตภัณฑ์อุตสาหกรรม เมื่อเดือนตุลาคม 2564 ที่ผ่านมา ก็ได้รับข้อร้องเรียนจากผู้ส่งออกมาอย่างต่อเนื่อง กรณีที่ไม่สามารถรายงานปริมาณการผลิต การส่งออก และปริมาณคงเหลือ ต่อ สมอ. ภายใน 15 วัน นับแต่วันที่ส่งออกได้ จึงทำให้ต้องถูกดำเนินคดี ดังนั้น เพื่อเป็นการช่วยเหลือผู้ส่งออกที่ได้รับผลกระทบดังกล่าว สมอ. จึงเสนอบอร์ดคณะกรรมการมาตรฐานผลิตภัณฑ์
อุตสาหกรรม (กมอ.) ขอแก้ไขประกาศ โดยขยายเวลาเพิ่มขึ้น เป็น “ต้องรายงานปริมาณการผลิต การส่งออก และปริมาณคงเหลือ ต่อ สมอ. ภายใน 30 วัน นับแต่วันที่กรมศุลกากรออกเอกสารหลักฐานให้” ซึ่งบอร์ด กมอ. ได้มีมติเห็นชอบเมื่อวันที่ 21 มิถุนายน 2565 ที่ผ่านมา และให้ สมอ. เร่งดำเนินการแก้ไขประกาศดังกล่าวโดยเร็ว เพื่อช่วยเหลือผู้ประกอบการที่ได้รับผลกระทบดังกล่าว ส่วนผู้ส่งออกที่ได้รับผลกระทบจากสงครามรัสเซีย-ยูเครน ที่ไม่สามารถส่งสินค้าเข้าประเทศปลายทางได้ และจำเป็นต้องนำกลับเข้ามาในประเทศไทย ซึ่งกฎหมายไม่มีข้อยกเว้นให้กระทำได้นั้น สมอ. ได้ประสานกรมศุลกากร เพื่อบูรณาการการทำงานร่วมกันเพื่อหาแนวทางช่วยเหลือ และจะเสนอบอร์ด กมอ. ออกประกาศ เพื่อให้สามารถส่งกลับเข้ามาในประเทศได้ แต่ต้องอยู่ภายใต้การควบคุมของ สมอ. เพื่อไม่ให้มีการลักลอบนำสินค้าดังกล่าวไปขายในประเทศ เพราะสินค้าเหล่านี้เป็นสินค้าที่ผลิตตามความต้องการของประเทศต่าง ๆ ซึ่งอาจไม่เป็นไปตามมาตรฐานของประเทศไทย และอาจเกิดความไม่ปลอดภัยต่อประชาชนไทยได้ เลขาธิการ สมอ. กล่าวทิ้งท้าย

ที่มา : https://www.thaigov.go.th/news/contents/details/56429