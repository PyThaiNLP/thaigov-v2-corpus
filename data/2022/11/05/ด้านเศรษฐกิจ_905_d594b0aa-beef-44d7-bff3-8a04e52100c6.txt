รัฐบาลไทย-ข่าวทำเนียบรัฐบาล-รัฐมนตรีเกษตรฯ กล่าวสุนทรพจน์ในพิธีเปิดงาน International Conference on Food Loss and Waste


วันอังคารที่ 14 กันยายน 2564
รัฐมนตรีเกษตรฯ กล่าวสุนทรพจน์ในพิธีเปิดงาน International Conference on Food Loss and Waste
รัฐมนตรีเกษตรฯ กล่าวสุนทรพจน์ในพิธีเปิดงาน International Conference on Food Loss and Waste ร่วมกับรัฐมนตรีด้านเกษตรและอาหาร จากกลุ่มประเทศ G20 ประเทศอื่น ๆ กว่า 20 ประเทศ และองค์การระหว่างประเทศ
ดร.เฉลิมชัย ศรีอ่อน รัฐมนตรีว่าการกระทรวงเกษตรและสหกรณ์ ร่วมกล่าวสุนทรพจน์ในพิธีเปิดงาน International Conference on Food Loss and Waste ณ เมืองจี่หนาน มณฑลซานตง สาธารณรัฐประชาชนจีน ที่จัดขึ้นระหว่างวันที่ 10 – 11 กันยายน 2564 โดยกระทรวงเกษตรและกิจการชนบทสาธารณรัฐประชาชนจีน ผ่านระบบการประชุมทางไกล โดยในงานมีรัฐมนตรีด้านเกษตรและอาหารจากกลุ่มประเทศ G20 เช่น สหรัฐอเมริกา ฝรั่งเศส ออสเตรเลีย อาร์เจนตินา บราซิล อินโดนีเซีย เม็กซิโก และประเทศอื่น ๆ กว่า 20 ประเทศ องค์การระหว่างประเทศ เช่น FAO IFAD เป็นต้น
รัฐมนตรีว่าการกระทรวงเกษตรและสหกรณ์ กล่าวต่อที่ประชุมว่า ประเทศไทยเล็งเห็นความสำคัญของประเด็นการสูญเสียอาหารและขยะอาหาร ที่ส่งผลกระทบต่อการเสริมสร้างความมั่นคงอาหารของประเทศ โดยประเทศไทยได้มีการขับเคลื่อนการจัดการในเรื่องดังกล่าว ผ่านกลไกการดำเนินงานของคณะกรรมการขับเคลื่อนด้านความมั่นคงอาหารตลอดห่วงโซ่ ภายใต้คณะกรรมการอาหารแห่งชาติ โดยได้มีการแต่งตั้งคณะอนุกรรมการด้านการลดการสูญเสียอาหาร และคณะอนุกรรมการด้านการลดขยะอาหาร เพื่อจัดทำข้อเสนอแนวทางการลดการสูญเสียอาหาร และการลดขยะอาหารของประเทศ รวมถึงขับเคลื่อนการดำเนินงานในการบรรลุเป้าหมายการพัฒนาที่ยั่งยืน
ในฐานะผู้ผลิตและผู้ส่งออกสินค้าเกษตรและอาหารรายใหญ่ของโลก กระทรวงเกษตรและสหกรณ์ได้เน้นย้ำบทบาทการเป็นครัวของโลก โดยการขับเคลื่อนนโยบาย 3S คือ ความปลอดภัยทางอาหาร ความมั่นคงทางอาหาร และความยั่งยืนของทรัพยากร และจากความท้าทายที่ส่งผลกระทบต่อการผลิตสินค้าเกษตรและอาหาร โดยเฉพาะอย่างยิ่ง การเปลี่ยนแปลงสภาพภูมิอากาศ ทำให้การพัฒนาประเทศในอนาคต ต้องมุ่งเน้นการสร้างการเติบโตทางเศรษฐกิจที่เป็นมิตรต่อสิ่งแวดล้อม โดยปรับใช้แนวคิดเศรษฐกิจสู่การพัฒนาที่ยั่งยืน เศรษฐกิจชีวภาพ เศรษฐกิจหมุนเวียน และเศรษฐกิจสีเขียว โดยมุ่งเน้นการสร้างสมดุลของการผลิตสินค้าเกษตร และการอนุรักษ์ทรัพยากรทางการเกษตร ทรัพยากรธรรมชาติและสิ่งแวดล้อม โดยเฉพาะอย่างยิ่งการรักษาความหลากหลายทางชีวภาพ และการใช้ประโยชน์จากทรัพยากรธรรมชาติ ดิน และน้ำ อย่างยั่งยืน
สำหรับประเด็นการสูญเสียอาหารและขยะอาหาร ต้องอาศัยความร่วมมือจากภาครัฐ เอกชน และประชาชน ตลอดห่วงโซ่อุปทานอาหาร ตั้งแต่การผลิตไปจนถึงผู้บริโภค ตลอดจนการขับเคลื่อนตั้งแต่ระดับนโยบายจนถึงการลงมือปฏิบัติจริง เพื่อให้เกิดผลสัมฤทธิ์ในระดับประเทศ ซึ่งการประชุมในวันนี้ เป็นการเปิดประตูสู่ความร่วมมือ เพื่อแลกเปลี่ยนแนวทางการลดการสูญเสียอาหาร และเสริมสร้างความมั่นคงทางอาหาร ระหว่างสาธารณรัฐประชาชนจีน ประเทศไทย และนานาประเทศ ซึ่งถือเป็นมิติของความเป็นหุ้นส่วนการพัฒนา จะสามารถนำพาให้ประชาคมโลกก้าวไปสู่เป้าหมายการพัฒนาที่ยั่งยืน ในอีก 9 ปีข้างหน้านี้ได้

ที่มา : https://www.thaigov.go.th/news/contents/details/45791