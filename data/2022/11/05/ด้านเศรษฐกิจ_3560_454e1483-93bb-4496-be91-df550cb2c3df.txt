รัฐบาลไทย-ข่าวทำเนียบรัฐบาล-นายศักดิ์สยาม ชิดชอบ รัฐมนตรีว่าการกระทรวงคมนาคม สั่งด่วนให้ กรมทางหลวง ลงพื้นที่ตรวจสอบ กรณีเกิดเหตุระเบิดคาร์บอม บริเวณด่านพรมแดนเมียวดี - แม่สอด เชิงสะพานมิตรภาพไทย - เมียนมาแห่งที่ 1 พื้นที่ อ.แม่สอด จ.ตาก


วันอาทิตย์ที่ 24 เมษายน 2565
นายศักดิ์สยาม ชิดชอบ รัฐมนตรีว่าการกระทรวงคมนาคม สั่งด่วนให้ กรมทางหลวง ลงพื้นที่ตรวจสอบ กรณีเกิดเหตุระเบิดคาร์บอม บริเวณด่านพรมแดนเมียวดี - แม่สอด เชิงสะพานมิตรภาพไทย - เมียนมาแห่งที่ 1 พื้นที่ อ.แม่สอด จ.ตาก
...
จากกรณีเกิดเหตุระเบิดคาร์บอม เวลาประมาณ 23.00 น ของวันที่ 23 เมษายน 2565 บริเวณด่านพรมแดนเมียวดี - แม่สอด เชิงสะพานมิตรภาพไทย - เมียนมาแห่งที่ 1 ฝั่งสาธารณรัฐแห่งสหภาพเมียนมา ตรงข้ามบ้านริมเมย ต.ท่าสายลวด อ.แม่สอด จ.ตาก โดยเสียงระเบิดดังสนั่นจนถึงตัว อ.แม่สอด ส่งผลให้เกิดไฟไหม้ตัวอาคารด่านเมืองเมียวดี ร้านค้า และอาคารพาณิชย์ บริเวณด่าน ทำให้อุปกรณ์การทำงานของเจ้าหน้าที่ได้รับความเสียหายอย่างหนัก
นายสราวุธ ทรงศิวิไล อธิบดีกรมทางหลวง กระทรวงคมนาคม กล่าวว่า รัฐมนตรีว่าการกระทรวงคมนาคม มีความห่วงใยต่อสถานการณ์ดังกล่าวจึงได้สั่งการด่วนให้ กรมทางหลวง (ทล.) โดยแขวงทางหลวงตากที่ 2 ลงพื้นที่ตรวจสอบทันที พร้อมรายงานความคืบหน้ากรณีดังกล่าวโดยด่วน
จากการตรวจสอบ ทล. ขอเรียนชี้แจง ดังนี้ จุดที่เกิดเหตุคาร์บอมบ์อยู่บริเวณฝั่งสาธารณรัฐแห่งสหภาพเมียนมา ซึ่งห่างจากสะพานมิตรภาพไทย - เมียนมา แห่งที่ 1 ประมาณ 100 เมตร ตัวสะพานไม่ได้รับความเสียหายจากกรณีดังกล่าว ปัจจุบันสะพานมิตรภาพไทย - เมียนมา แห่งที่ 1 อ.แม่สอด จ.ตาก ยังคง “ปิดใช้งาน” ต่อเนื่องมานานแล้ว เนื่องจากสถานการณ์ COVID-19 จึงไม่ได้เปิดให้ประชาชนเดินทางเข้าออก และไม่มีการเดินทางขนส่งสินค้าข้ามแดนบนสะพานดังกล่าว สำหรับการอำนวยความสะดวกในการเดินทาง ทล. ได้เปิดให้ประชาชนและการขนส่งสินค้าข้ามแดนใช้สะพานมิตรภาพไทย - เมียนมา (ข้ามแม่น้ำตองยิน) แห่งที่ 2 แทน โดยมีมาตรการดำเนินการดังนี้
1. มาตรการด้านความปลอดภัย โดยจะมีเจ้าหน้าที่รักษาความปลอดภัยรักษาการณ์ ทั้งประตูด้านหน้าและประตูทางออกไปบนสะพาน และหลังจากเวลา 18.30 น. จะปิดประตูด่านทั้งด้านหน้าและประตูทางออกไปสะพาน
2. การเปิดให้บริการจะเปิดเวลา 6.30 น. และปิดเวลา 18.30 น.
3. การตรวจยานพาหนะ ได้มีการตรวจยานพาหนะทุกคันที่จะออกและเข้าประเทศตามมาตรการของเจ้าหน้าที่ทหารและฝ่ายปกครอง
4. กล้อง CCTV จัดไว้ตามจุดต่าง ๆ บริเวณด่านพรมแดนและบนสะพาน จำนวน 56 ตัว โดยติดตั้งตามบริเวณต่าง ๆ ดังนี้ ฝั่งอาคาร passenger terminal จำนวน 37 ตัว ฝั่งอาคาร cargo จำนวน 15 ตัว  และบนสะพานถึงประตูขาเข้าประเทศ จำนวน 4 ตัว
ทั้งนี้ อธิบดีกรมทางหลวง ได้สั่งการให้หน่วยงานในพื้นที่เฝ้าระวัง ตรวจตรา และเพิ่มมาตรการความปลอดภัยอย่างเต็มที่ ทั้งบริเวณสะพานมิตรภาพไทย - เมียนมา แห่งที่ 1 และสะพานมิตรภาพไทย - เมียนมา (ข้ามแม่น้ำตองยิน) แห่งที่ 2 และให้เตรียมความพร้อมตลอด 24 ชั่วโมง รวมถึงติดตามรอดูสถานการณ์ หากทางจังหวัดมีมาตรการอย่างไร ทล. พร้อมให้ความร่วมมือทุกมิติ
หากประชาชนมีข้อสงสัย ต้องการสอบถามข้อมูล หรือต้องการขอความช่วยเหลือ สามารถติดต่อได้ที่สำนักงานทางหลวง แขวงทางหลวง หมวดทางหลวงในพื้นที่ และสายด่วนกรมทางหลวง 1586 โทรฟรีทุกเครือข่ายตลอด 24 ชั่วโมง

ที่มา : https://www.thaigov.go.th/news/contents/details/53861