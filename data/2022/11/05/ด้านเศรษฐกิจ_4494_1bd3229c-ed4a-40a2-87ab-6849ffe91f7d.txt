รัฐบาลไทย-ข่าวทำเนียบรัฐบาล-DAD เปิดสอน 5 หลักสูตรออนไลน์นำร่อง เพิ่มรายได้ฝ่าวิกฤต


วันอังคารที่ 19 กรกฎาคม 2565
พิมพ์
DAD เปิดสอน 5 หลักสูตรออนไลน์นำร่อง เพิ่มรายได้ฝ่าวิกฤต
DAD ส่งเสริมการสร้างงาน สร้างอาชีพ นำร่องเปิดตัว 5 หลักสูตรออนไลน์ เพิ่มรายได้ฝ่าวิกฤตเศรษฐกิจ ผ่านโครงการ “เคล็ดไม่ลับ เราจะรอดไปด้วยกัน กับศูนย์ราชการฯ ปี 2565” วันเสาร์ที่ 23 กรกฎาคมนี้ เวลา 08:30-16:00 น.
บริษัท ธนารักษ์พัฒนาสินทรัพย์ จำกัด หรือ DAD Asset Development ผู้บริหารศูนย์ราชการเฉลิมพระเกียรติ ๘๐ พรรษา ๕ ธันวาคม ๒๕๕๐ ส่งเสริมการสร้างงาน สร้างอาชีพ นำร่องเปิดตัว 5 หลักสูตรออนไลน์ เพิ่มรายได้ฝ่าวิกฤตเศรษฐกิจ ผ่านโครงการ “เคล็ดไม่ลับ เราจะรอดไปด้วยกัน กับศูนย์ราชการฯ ปี 2565” วันเสาร์ที่ 23 กรกฎาคมนี้ เวลา 08:30-16:00 น.
ดร.นาฬิกอติภัค แสงสนิท กรรมการผู้จัดการ บริษัท ธนารักษ์พัฒนาสินทรัพย์ จำกัด (DAD) เปิดเผยว่า DAD ได้เล็งเห็นถึงความเดือดร้อนจากผู้ที่ได้รับผลกระทบทางเศรษฐกิจและสูญเสียรายได้ในช่วงวิกฤตโควิด-19 ที่ผ่านมา โดย DAD ได้มีการออกมาตรการช่วยเหลือผู้เช่าพื้นที่ศูนย์ราชการเฉลิมพระเกียรติฯ แจ้งวัฒนะ โดยการยกเว้นการเรียกเก็บค่าเช่า ลดค่าเช่า คืนเงินมัดจำ และขยายสัญญาเช่า เพื่อเป็นการเยียวยาผู้ประกอบการ ซึ่งเป็นผู้มีส่วนได้ส่วนเสียหลักของ DAD แล้ว นอกจากนี้ DAD ยังมีแนวคิดในการส่งเสริมการสร้างงาน สร้างอาชีพ เพื่อเพิ่มพูนทักษะและรายได้ให้กับชุมชน ผู้ที่กำลังว่างงาน หรือผู้ที่สนใจ จึงได้เปิดตัวโครงการ “เคล็ดไม่ลับ เราจะรอดไปด้วยกัน กับศูนย์ราชการฯ ปี 2565” นำร่องด้วย 5 หลักสูตรออนไลน์ระยะสั้น โดยไม่มีค่าใช้จ่าย เพื่อเป็นการส่งเสริมพัฒนาความรู้ความสามารถใช้เป็นเครื่องมือในการประกอบอาชีพหาเลี้ยงดูตนเองและครอบครัวได้ ประกอบด้วย 5 หลักสูตร ได้แก่ 1. หลักสูตรการซ่อมแซมบ้านเบื้องต้น 2. หลักสูตรโยคะบำบัดแก้อาการออฟฟิศซินโดรม 3. หลักสูตรความรู้เบื้องต้นเกี่ยวกับการใช้สื่อสังคมออนไลน์ประเภทต่าง ๆ 4. หลักสูตรการผลิตวิดีโอในสื่อออนไลน์เพื่อการสื่อสารอย่างมีประสิทธิภาพ และ 5. หลักสูตรการทำการตลาดบนสื่อออนไลน์อย่างมีประสิทธิภาพ ผู้ที่สนใจสามารถลงทะเบียนได้ตั้งแต่วันนี้เป็นต้นไปได้ที่ Line @dadkledmailub หรือสอบถามข้อมูลเพิ่มเติมที่ โทร. 0 2142 2204 โดยกิจกรรมนี้จะจัดขึ้นในวันเสาร์ที่ 23 กรกฎาคม 2565 ตั้งแต่เวลา 08:30-16:00 น.
ดร.นาฬิกอติภัค กล่าวต่อว่า “DAD มุ่งมั่นยกระดับคุณภาพชีวิตของผู้มีส่วนได้ส่วนเสียทุกฝ่ายอย่างเต็มความสามารถ ผ่าน 5 หลักสูตร DAD ในฐานะเดเวลลอปเปอร์ภาครัฐ ได้นำความรู้ความเชี่ยวชาญในด้านการดูแลรักษาอาคารมาถ่ายทอดให้ความรู้ รวมถึงหลักสูตรอื่น ๆ ที่เน้นด้านการขายของออนไลน์ซึ่งกำลังได้รับความนิยมในปัจจุบัน DAD หวังว่ากิจกรรมในครั้งนี้จะช่วยต่อยอดเสริมความแข็งแกร่งให้กับผู้ที่กำลังได้รับผลกระทบทางด้านเศรษฐกิจ ให้สามารถปรับตัว นำเอาความรู้และทักษะที่ได้รับไปพัฒนาเป็นโอกาสในการหารายได้ ตลอดจนฟื้นฟูสภาพความเป็นอยู่ให้ดีขึ้น ก้าวข้ามปัญหาและอุปสรรคพร้อมลุกยืนได้อย่างเข้มแข็งและมั่นคงต่อไป”

ที่มา : https://www.thaigov.go.th/news/contents/details/57037