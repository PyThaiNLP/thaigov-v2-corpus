รัฐบาลไทย-ข่าวทำเนียบรัฐบาล-อัปเดต! ความคืบหน้ารถไฟฟ้าโมโนเรล สายสีเหลือง - สายสีชมพู พร้อมเดินรถเสมือนจริงปลายปีนี้


วันพุธที่ 6 กรกฎาคม 2565
อัปเดต! ความคืบหน้ารถไฟฟ้าโมโนเรล สายสีเหลือง - สายสีชมพู พร้อมเดินรถเสมือนจริงปลายปีนี้
.....
นายศักดิ์สยาม ชิดชอบ รมว.คมนาคม เผยภายหลังลงพื้นที่ติดตามความคืบหน้าการก่อสร้างโครงการรถไฟฟ้ารางเดี่ยว (โมโนเรล) สายสีเหลือง ช่วงลาดพร้าว - สำโรง และโครงการรถไฟฟ้าสายสีชมพู ช่วงแคราย - มีนบุรี ซึ่งเป็นโครงการตามแผนแม่บทระบบขนส่งมวลชนทางรางในเขตกรุงเทพมหานครและปริมณฑล (M-MAP) และกำหนดให้เป็นระบบขนส่งมวลชนสายรองประเภทรถไฟฟ้ารางเดี่ยวแบบคร่อมราง (Straddle Monorail) ที่ก่อสร้างเป็นทางยกระดับตลอดเส้นทาง 2 สายแรกของประเทศ
.
รถไฟฟ้าสายสีเหลือง มีความคืบหน้าในภาพรวมคิดเป็น 92.93% แบ่งเป็นงานโยธา 93.42% และงานระบบรถไฟฟ้า 92.29%
.
การเดินรถมีแนวเส้นทางเริ่มต้นที่แยกรัชดา - ลาดพร้าว บริเวณหน้าอาคารจอดแล้วจร สถานีลาดพร้าว ของรถไฟฟ้ามหานคร สายเฉลิมรัชมงคล (MRT สายสีน้ำเงิน) ไปตามแนวถนนลาดพร้าว ถึงทางแยกบางกะปิ เข้าสู่ถนนศรีนครินทร์ ข้ามทางแยกต่างระดับพระราม 9 ผ่านแยกพัฒนาการ แยกศรีนุช แยกศรีอุดม แยกศรีเอี่ยม แยกศรีเทพา เข้าสู่ถนนเทพารักษ์ และสิ้นสุดที่บริเวณแยกเทพารักษ์ รวมระยะทางประมาณ 30.4 กม.
.
รถไฟฟ้าสายสีชมพู มีความคืบหน้าในภาพรวมคิดเป็น 88.51% แบ่งเป็นงานโยธา 90.06% และงานระบบรถไฟฟ้า 87.02%
.
การเดินรถมีจุดเริ่มต้นบนถนนรัตนาธิเบศร์ บริเวณถัดจากศูนย์ราชการจังหวัดนนทบุรี ผ่านแยกแครายเข้าสู่ถนนติวานนท์ ตัดเข้าสู่ถนนแจ้งวัฒนะที่บริเวณใกล้กับ ห้าแยกปากเกร็ด ผ่านแยกหลักสี่ เข้าสู่ถนนรามอินทราจนถึงแยกมีนบุรี เลี้ยวขวาสู่ถนนรามคำแหง ซึ่งมีสถานีสุดท้ายที่บริเวณใกล้ซอยรามคำแหง 192 ระยะทางประมาณ 34.5 กม.
.
สำหรับแผนทดสอบเดินรถเสมือนจริง (Trial Run) จะเริ่มภายในเดือน ต.ค. 2565 ก่อนจะเปิดให้บริการเต็มรูปแบบทั้งสองเส้นทางในปี 2566
#ไทยคู่ฟ้า #ร่วมต้านโควิด19
-------------------

ที่มา : https://www.thaigov.go.th/news/contents/details/56593