รัฐบาลไทย-ข่าวทำเนียบรัฐบาล-รัฐมนตรีฯ สุริยะ นำคณะผู้บริหารกระทรวงอุตสาหกรรม เยี่ยมชม "งานมอเตอร์โชว์ ครั้งที่ 43"


วันจันทร์ที่ 28 มีนาคม 2565
พิมพ์
รัฐมนตรีฯ สุริยะ นำคณะผู้บริหารกระทรวงอุตสาหกรรม เยี่ยมชม "งานมอเตอร์โชว์ ครั้งที่ 43"
รัฐมนตรีฯ สุริยะ นำคณะผู้บริหารกระทรวงอุตสาหกรรม เยี่ยมชม "งานมอเตอร์โชว์ ครั้งที่ 43"
รัฐมนตรีฯ สุริยะ นำคณะผู้บริหาร กระทรวงอุตสาหกรรม เยี่ยมชม "งานมอเตอร์โชว์ ครั้งที่ 43"
วันนี้ (27 มีนาคม 2565) นายสุริยะ จึงรุ่งเรืองกิจ รัฐมนตรีว่าการกระทรวงอุตสากรรม ลงพื้นที่เยี่ยมชมการจัดงานบางกอก อินเตอร์เนชั่นแนล มอเตอร์โชว์ ครั้งที่ 43 พร้อมด้วย นายธีระยุทธ วานิชชัง  ผู้ช่วยรัฐมนตรีประจํากระทรวงอุตสาหกรรม นายกฤชนนท์ อัยยปัญญา เลขานุการรัฐมนตรีว่าการกระทรวงอุตสาหกรรม นายกอบชัย สังสิทธิสวัสดิ์ ปลัดกระทรวงอุตสาหกรรม นายวิษณุ ทับเที่ยง นายใบน้อย สุวรรณชาตรี ผู้ตรวจราชการกระทรวงอุตสาหกรรม และคณะผู้บริหารกระทรวงอุตสาหกรรม เข้าร่วม โดยคณะผู้จัดงาน และคณะผู้บริหารบริษัทยานยนต์ชั้นนำ ให้การต้อนรับ ณ อาคารชาเลนเจอร์ ฮอลล์ 1-3 อิมแพ็ค เมืองทองธานี ระหว่างวันที่ 23 มีนาคม-3 เมษายน 2565
สำหรับงานบางกอก อินเตอร์เนชั่นแนล มอเตอร์โชว์ 2022 ในปีนี้จัดขึ้น ภายใต้แนวคิด “ก้าวด้วยกัน ไปด้วยใจ ไปได้ไกล” หรือ “KEEP MOVING FORWARD TOGETHER” โดยบริษัทกรังด์ปรีซ์ อินเตอร์เนชั่นแนล จำกัด (มหาชน) ผู้จัดงานหลัก มี 27 บริษัทรถยนต์ 8 บริษัทรถจักรยานยนต์ และบริษัทส่วนที่เกี่ยวข้องกับการให้บริการด้านยานยนต์ เข้าร่วมจัดแสดง บนพื้นที่กว่า 170,960 ตารางเมตร
รัฐมนตรีว่าการกระทรวงอุตสาหกรรม ได้กล่าวชื่นชมคณะผู้จัดงาน ที่มีการเตรียมพร้อมตามมาตรการป้องกันการแพร่ระบาดเชื้อไวรัสโควิด-19 เป็นอย่างดี โดยมีประชาชนให้ความสนใจการจัดงานบางกอก อินเตอร์เนชั่นแนล มอเตอร์โชว์ ครั้งที่ 43 เป็นอย่างมาก ซึ่งรัฐบาลให้ความสำคัญกับอุตสาหกรรมยานยนต์เพราะประเทศไทยเป็น 1 ใน 10 ประเทศหลักที่ผลิตรถยนต์ของโลก โดยในประเทศอาเซียน ประเทศไทยเป็นอันดับ 1 ซึ่งในปีนี้มีการประกอบรถยนต์ในประเทศไทยประมาณ 1,800,000 คัน ขณะที่การจัดงานในปีนี้ พบว่า มีบริษัทผู้ประกอบรถยนต์ไฟฟ้าเพิ่มมากขึ้น ซึ่งสอดคล้องกับนโยบายรัฐบาลที่ต้องการให้ประเทศไทยเป็นศูนย์กลางในการผลิตรถยนต์ไฟฟ้า โดยรัฐบาลตั้งเป้าภายใน 5 ปีจากนี้ จะมีการผลิตรถยนต์ไฟฟ้าในประเทศไม่น้อยกว่า 360,000 คัน โดยแบ่งเป็นใช้ในประเทศ 260,000 คัน และส่งออก 100,000 คัน ซึ่งรัฐบาลเองมีมาตรการในการลดภาษีการนำเข้าของผู้ประกอบการ และลดภาษีสรรพสามิต รวมถึงมีมาตรการสนับสนุนให้ผู้ประกอบการรถยนต์ จึงคาดว่าในอนาคตรถยนต์ไฟฟ้าจะได้รับความนิยมเพิ่มขึ้นอย่างแน่นอน

ที่มา : https://www.thaigov.go.th/news/contents/details/52987