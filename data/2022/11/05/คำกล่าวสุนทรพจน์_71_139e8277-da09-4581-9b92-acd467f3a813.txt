รัฐบาลไทย-ข่าวทำเนียบรัฐบาล-คำกล่าวของพลเอก ประยุทธ์ จันทร์โอชา นายกรัฐมนตรี เนื่องในวันข้อมูลเปิดนานาชาติ ประจำปี พ.ศ. 2565


วันเสาร์ที่ 5 มีนาคม 2565
พิมพ์
คำกล่าวของพลเอก ประยุทธ์ จันทร์โอชา นายกรัฐมนตรี เนื่องในวันข้อมูลเปิดนานาชาติ ประจำปี พ.ศ. 2565
วันที่ 5 มีนาคม 2565
ท่านผู้มีเกียรติทุกท่าน
ผมมีความยินดีเป็นอย่างยิ่งที่ได้มาเป็นส่วนหนึ่งของงาน “วันข้อมูลเปิดนานาชาติ ประจำปี พ.ศ. 2565” ซึ่งถือเป็นวันที่ทั่วโลกให้ความสำคัญในการตระหนักถึงการเปิดเผยข้อมูลระหว่างกันทั้งภาครัฐ ภาคเอกชน และภาคประชาชน
ที่ผ่านมารัฐบาลได้ตระหนักถึงความก้าวหน้าอย่างก้าวกระโดดของเทคโนโลยี รวมไปถึงข้อมูลข่าวสารที่มีปริมาณเพิ่มมากขึ้น จึงได้วางรากฐานในการพัฒนาระบบฐานข้อมูลขนาดใหญ่  และได้บูรณาการข้อมูลระหว่างหน่วยงานอย่างเป็นระบบมาอย่างต่อเนื่อง โดยมีเป้าหมายเพื่อให้ทุกภาคส่วนสามารถเข้าถึงข้อมูล และสามารถนำข้อมูลดังกล่าวไปใช้ต่อยอด ก่อให้เกิดนวัตกรรมที่ช่วยในการขับเคลื่อนการพัฒนาด้านต่าง ๆ ของประเทศอย่างเป็นรูปธรรม พร้อมส่งเสริมการมีส่วนร่วมของประชาชนในการตรวจสอบการบริหารงานของภาครัฐที่มุ่งเน้นความโปร่งใสเป็นสำคัญ
ในวันนี้ถือเป็นโอกาสที่ดีในการเปิดตัวโครงการ Open Data Hackathon 2022 เพื่อส่งเสริมการพัฒนาขีดความสามารถทางด้านการบริหารจัดการข้อมูล และสนับสนุนให้ภาครัฐ ภาคเอกชน ภาคประชาชน รวมทั้งเยาวชน ได้ร่วมกันแลกเปลี่ยนความรู้ในการใช้ข้อมูลเปิดภาครัฐ พร้อมทั้งส่งเสริมการมีส่วนร่วมในการสร้างนวัตกรรมการให้บริการระบบฐานข้อมูลที่มีประสิทธิภาพและตอบสนองความต้องการของผู้ใช้งานได้มากยิ่งขึ้น
ผมหวังเป็นอย่างยิ่งว่าการจัดงานในครั้งนี้จะสามารถนำไปสู่การสร้างเครือข่ายความร่วมมือในการสร้างระบบฐานข้อมูลเปิดที่มีความทันสมัย เชื่อมโยง โปร่งใสเกิดผลสัมฤทธิ์อย่างเป็นรูปธรรม พร้อมทั้งพัฒนาไปสู่การบริหารงานภาครัฐด้วยข้อมูลอย่างแท้จริง เพื่อขับเคลื่อนประเทศชาติให้เดินหน้าอย่างมั่นคง และประชาชนมีความมั่งคั่งอย่างยั่งยืนต่อไป
สวัสดีครับ

ที่มา : https://www.thaigov.go.th/news/contents/details/52220