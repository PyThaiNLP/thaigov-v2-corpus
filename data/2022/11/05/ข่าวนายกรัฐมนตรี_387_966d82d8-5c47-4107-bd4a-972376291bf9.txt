รัฐบาลไทย-ข่าวทำเนียบรัฐบาล-นายกฯ ลงพื้นที่คลองโอ่งอ่าง ชื่นชมความสำเร็จในการพัฒนาต่อยอดสร้างมูลค่าทางเศรษฐกิจ ยกระดับรายได้ให้คนในพื้นที่ พร้อมพบปะประชาชนรับฟังปัญหา


วันศุกร์ที่ 1 เมษายน 2565
พิมพ์
นายกฯ ลงพื้นที่คลองโอ่งอ่าง ชื่นชมความสำเร็จในการพัฒนาต่อยอดสร้างมูลค่าทางเศรษฐกิจ ยกระดับรายได้ให้คนในพื้นที่ พร้อมพบปะประชาชนรับฟังปัญหา
นายกฯ ลงพื้นที่คลองโอ่งอ่าง ชื่นชมความสำเร็จในการพัฒนาต่อยอดสร้างมูลค่าทางเศรษฐกิจ ยกระดับรายได้ให้คนในพื้นที่ พร้อมพบปะประชาชนรับฟังปัญหา
วันนี้ (31 มีนาคม 2565) นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า เมื่อเวลา 17.30 น. พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม พร้อมด้วย พลเอก อนุพงษ์ เผ่าจินดา รัฐมนตรีว่าการกระทรวงมหาดไทยลงพื้นที่พบปะผู้ประกอบการและประชาชนบริเวณคลองโอ่งอ่าง ถนนจักรวรรดิ แขวงจักรวรรดิ์ เขตสัมพันธวงศ์ กรุงเทพมหานคร ซึ่งกรุงเทพมหานครได้ดำเนินการฟื้นคืนวิถีชีวิตชุมชนริมคลองได้อย่างลงตัวกับชีวิตของคนกรุงเทพฯ ตามนโยบายของรัฐบาล จนได้รับรางวัลระดับโลก เป็นต้นแบบการพัฒนาเมืองที่เหมาะกับการพัฒนาคุณภาพชีวิตของคนกรุงเทพฯ ถือเป็นการปรับปรุงและพัฒนาพื้นที่สาธารณะ ที่มีความโดดเด่นอย่างเป็นรูปธรรม จนเป็นที่ยอมรับ
โอกาสนี้ นายกรัฐมนตรีกล่าวกับผู้ประกอบการและประชาชนว่า  ถือเป็นความภาคภูมิใจในความสำเร็จของโครงการพัฒนาคูคลองของกรุงเทพมหานคร อันเป็นที่ยอมรับในระดับโลก เป็นผลงานสำคัญของรัฐบาลที่ต้องการยกระดับคุณภาพชีวิตความเป็นอยู่ของประชาชนให้ดียิ่งขึ้นโดยเฉพาะประชาชนที่มีที่อยู่อาศัยตามคลองต่าง ๆ พร้อมกับขอให้ประชาชนช่วยกันรักษาสิ่งดีๆ ที่ได้ทำไว้ให้ ช่วยกันดูแลรักษา พัฒนาต่อยอดให้เกิดมูลค่าทางเศรษฐกิจสร้างรายได้สร้างประโยชน์ต่อคนในพื้นที่ต่อไป โดยเฉพาะคนรุ่นหลังจะได้เห็นความเปลี่ยนแปลงเป็นสิ่งดี ๆ ที่เกิดจากความร่วมแรงร่วมใจช่วยกันทำไว้
ทั้งนี้ นายกรัฐมนตรีได้สอบถามและพูดคุยทักทายกับผู้ประกอบการและประชาชนบริเวณคลองโอ่งอ่างอย่างเป็นกันเอง ยืนยันรัฐบาลมีความห่วงใยประชาชนทุกพื้นที่ของประเทศไทย ขอให้เรารักและสามัคคี เดินหน้าพัฒนาประเทศไปด้วยกัน
...................

ที่มา : https://www.thaigov.go.th/news/contents/details/53164