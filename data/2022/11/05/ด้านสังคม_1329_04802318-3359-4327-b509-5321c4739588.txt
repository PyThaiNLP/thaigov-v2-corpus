รัฐบาลไทย-ข่าวทำเนียบรัฐบาล-พม. จับมือ ดีอีเอส ปั้นคนรุ่นใหม่ขยายเครือข่ายอาสาสมัครดิจิทัลประจำหมู่บ้าน


วันพุธที่ 16 มีนาคม 2565
พม. จับมือ ดีอีเอส ปั้นคนรุ่นใหม่ขยายเครือข่ายอาสาสมัครดิจิทัลประจำหมู่บ้าน
พม. จับมือ ดีอีเอส ปั้นคนรุ่นใหม่ขยายเครือข่ายอาสาสมัครดิจิทัลประจำหมู่บ้าน
เมื่อวันที่ 11 มี.ค. 65 เวลา 10.00 น. นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) และนายชัยวุฒิ ธนาคมานุสรณ์ รัฐมนตรีว่าการกระทรวงดิจิทัลเพื่อเศรษฐกิจและสังคม (รมว.ดีอีเอส) เป็นประธานร่วมในพิธีแสดงความร่วมมือในการสร้างเครือข่ายอาสาสมัครดิจิทัล (อสด.) ประจำหมู่บ้าน ระหว่างกระทรวงการพัฒนาสังคมและความมั่นคงของมนุษย์ (พม.) และกระทรวงดิจิทัลเพื่อเศรษฐกิจและสังคม (ดีอีเอส) พร้อมทั้งเปิดการอบรมหลักสูตร "การพัฒนาอาสาสมัครดิจิทัล (อสด.) ประจำหมู่บ้าน" สำหรับเด็กและเยาวชน สภาเด็กและเยาวชน และประชาชน จำนวน 180 คน เพื่อเสริมสร้างสมรรถนะทักษะความรู้ด้านเทคโนโลยีดิจิทัล และสามารถนำไปใช้ประโยชน์ในการช่วยเหลือและให้คำแนะนำในชุมชนของตนเองได้อย่างเหมาะสม พร้อมทั้งขยายเครือข่ายความรู้ด้านเทคโนโลยีดิจิทัลในพื้นที่ ณ โรงแรมปรินซ์พาเลซ มหานาค กรุงเทพฯ
นายจุติ กล่าวว่า โครงการนี้เป็นนโยบายของรัฐบาลที่ให้กระทรวงดีอีเอส  กระทรวงศึกษาธิการ และกระทรวง พม. มาทำงานร่วมกัน เพื่อลดความเหลื่อมล้ำของคนที่ไม่มีโอกาสได้เข้าถึงเทคโนโลยีดิจิทัล นอกจากนั้น เราจะสร้างทักษะและศักยภาพ เพื่อสร้างอาชีพและรับผิดชอบต่อสังคม อีกทั้งช่วยกันต่อต้านข่าวปลอม ในขณะเดียวกัน อาสาสมัครดิจิทัลจะเป็นบุคลากรที่มีคุณค่าต่อการทำงานของภาครัฐเพื่อประชาชน ในการสำรวจและเยียวยาเพื่อให้เกิดความแม่นยำ ลดความสูญเสีย และเกิดประโยชน์สูงสุดต่อประเทศ
ทั้งนี้ สิ่งที่กระทรวงดีอีเอสได้มอบให้กับกระทรวง พม. คือการให้เบ็ดตกปลา เป็นการให้ความรู้ ในขณะที่ กระทรวง พม. มีคนที่พร้อมจะทำงานให้ รวมถึงเยาวชนที่ได้ทักษะความรู้ด้านเทคโนโลยีดิจิทัล ซึ่งเป็นความปราถนาของ พลเอก ประยุทธ์ จันทร์โอชา นายกรัฐมนตรี ที่อยากให้คนไทยมีอาชีพใหม่ๆ บนพื้นฐานวิทยาศาสตร์และเทคโนโลยี ฉะนั้น ความยั่งยืนจะเกิดขึ้นได้อย่างแน่นอน
นายชัยวุฒิ กล่าวว่า ขอบคุณกระทรวง พม. และเครือข่ายทุกคนที่มาร่วมงานกันเพื่อสร้างอาสาสมัครดิจิทัลซึ่งเป็นเครือข่ายคนรุ่นใหม่ โดยเราจะอบรมให้ทักษะความรู้ด้านเทคโนโลยีดิจิทัลและนำไปใช้ประโยชน์  รวมถึงการสร้างอาชีพ การแก้ไขปัญหาต่างๆ ในสังคม ซึ่งความร่วมมือนี้จะทำให้เครือข่ายของเราเข้มแข็งและเกิดประโยชน์ต่อการพัฒนาเศรษฐกิจดิจิทัลในประเทศของเราต่อไป

ที่มา : https://www.thaigov.go.th/news/contents/details/52600