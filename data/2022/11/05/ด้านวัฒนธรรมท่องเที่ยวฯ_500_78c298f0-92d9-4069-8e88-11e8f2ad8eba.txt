รัฐบาลไทย-ข่าวทำเนียบรัฐบาล-วธ. จัดงานภูษาศิลป์ จากท้องถิ่นสู่สากล อย่างยิ่งใหญ่ เฉลิมพระเกียรติสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง


วันศุกร์ที่ 29 กรกฎาคม 2565
วธ. จัดงานภูษาศิลป์ จากท้องถิ่นสู่สากล อย่างยิ่งใหญ่ เฉลิมพระเกียรติสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง
วธ. จัดงานภูษาศิลป์ จากท้องถิ่นสู่สากล อย่างยิ่งใหญ่ เฉลิมพระเกียรติสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง เนื่องในโอกาสมหามงคลเฉลิมพระชนมพรรษา 90 พรรษา 12 สิงหาคม 2565
วธ. จัดงานภูษาศิลป์ จากท้องถิ่นสู่สากล อย่างยิ่งใหญ่ เฉลิมพระเกียรติสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง เนื่องในโอกาสมหามงคลเฉลิมพระชนมพรรษา 90 พรรษา 12 สิงหาคม 2565 จัดแสดงและจำหน่ายสุดยอดผ้าไทยผลิตภัณฑ์ผ้าชิ้นเยี่ยม จาก 76 จังหวัดทั่วไทย ชมผ้าโบราณของศิลปินแห่งชาติ  และการแสดงแบบชุดผ้าไทยจาก 4 สุดยอดดีไซเนอร์ชื่อดัง
นายอิทธิพล คุณปลื้ม รัฐมนตรีว่าการกระทรวงวัฒนธรรม เปิดเผยว่า เพื่อน้อมสำนึกในพระมหากรุณาธิคุณของสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ที่ทรงมีพระวิริยอุตสาหะ ปฏิบัติพระราชกรณียกิจในการส่งเสริมเรื่อง “ผ้าไทย” เป็นที่ประจักษ์มายาวนาน ประกอบกับคณะรัฐมนตรีมีมติเห็นชอบให้วันที่ 12 สิงหาคมของทุกปี เป็นวันผ้าไทยแห่งชาติ รัฐบาล โดยกระทรวงวัฒนธรรม (วธ.)ได้ร่วมมือกับภาครัฐ ภาคเอกชน เครือข่ายทางวัฒนธรรมทั่วประเทศ จัดงาน “ภูษาศิลป์ จากท้องถิ่นสู่สากล” เฉลิมพระเกียรติสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง เนื่องในโอกาสมหามงคลเฉลิมพระชนมพรรษา 90 พรรษา 12 สิงหาคม 2565 จัดแสดงและจำหน่ายผ้าไทยครั้งใหญ่แห่งปี ในวันที่ 11-14 สิงหาคม 2565 ณ รอยัล พารากอน ฮอลล์ ชั้น 5 ศูนย์การค้าสยามพารากอน
ภายในงานมีการจัดนิทรรศการเฉลิมพระเกียรติสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง เนื่องในโอกาสมหามงคลเฉลิมพระชนมพรรษา 90 พรรษา 12 สิงหาคม 2565 การจัดแสดงผ้าไทยลายอัตลักษณ์จาก 76 จังหวัด ผลงานออกแบบและการแสดงแบบผ้าไทยร่วมสมัยโดย 4 สุดยอดดีไซเนอร์ ได้แก่ ภาคเหนือ โดย พิจิตรา บุณยรัตพันธุ์ (แบรนด์ PICHITA), ภาคตะวันออกเฉียงเหนือ โดย อธิษฐ์  ฐิรกิตติวัฒน์ (แบรนด์ SURFACE), ภาคกลาง โดย ศิริชัย ทหรานนท์ (แบรนด์ THEATRE) และภาคใต้ โดย หิรัญกฤษฏิ์ ภัทรบริบูรณ์กุล ( แบรนด์ SANTI SUK SPACE)
รวมถึงการจัดบูธจัดจำหน่ายผ้า และผลิตภัณฑ์จากผ้าท้องถิ่น ผ้าขาวม้า ผ้าแฟชั่นลวดลายร่วมสมัยจากทุกภาคทั่วประเทศ ตามไลฟ์สไตล์ของคนรุ่นใหม่ และวัยทำงาน พร้อมทั้งการบริการออกแบบและตัดเย็บเสื้อผ้าครบวงจรจากร้านชื่อดังที่เข้าร่วมงาน และยังจะได้สัมผัสผลงานสะสมผ้าโบราณและผ้าทอที่งดงามที่หาชมได้ยากของนายมีชัย แต้สุจริยา ศิลปินแห่งชาติ สาขาทัศนศิลป์ การสาธิตการทอผ้าของแม่ประนอม ทาแปง ศิลปินแห่งชาติ ชมผลงานผ้าไทยจากศิลปินร่วมสมัย ศิลปะบนเส้นไหม และการเสวนาวิชาการที่สำคัญยังได้จัดการแสดงจินตลีลาพัสตราภรณ์ : มโนราห์บัลเลต์ และการบรรเลงดนตรีโดยวงเฉลิมราชย์ ที่จัดแสดงให้ชมเนื่องในโอกาสมหามงคลในครั้งนี้ รวมทั้งยังจัดการเจรจาทางธุรกิจ ทั้งภายในประเทศและต่างประเทศ การสาธิตทอผ้า ผ้าโบราณ ออกร้านแสดงและจำหน่ายสินค้าผลิตภัณฑ์ผ้าไทย การบริการตัดเย็บเสื้อผ้าครบวงจร
อีกทั้งยังได้รับความร่วมมือเป็นอย่างดีจากหน่วยงานต่าง ๆ ร่วมจัดนิทรรศการ สาธิต และออกร้านจำหน่ายผ้าไทยและผลิตภัณฑ์จากผ้า อาทิ มูลนิธิส่งเสริมศิลปาชีพในสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง กระทรวงมหาดไทย  กระทรวงเกษตรและสหกรณ์ กระทรวงพาณิชย์ สถาบันส่งเสริมศิลปหัตถกรรมไทย (องค์การมหาชน) บริษัท ไทยเบฟเวอเรจ จำกัด (มหาชน) บริษัท สยามพิวรรธน์ จำกัด และกระทรวงการต่างประเทศ ร่วมประชาสัมพันธ์การจัดงานฯ ไปยังสถานเอกอัครราชทูตและสถานกงสุลต่างประเทศในประเทศไทย เป็นต้น
"รัฐบาล โดย วธ.ได้สืบสานงานศิลปวัฒนธรรมของชาติสนองพระราชปณิธานสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ในการส่งเสริมการใช้ผ้าไทย ผ้าพื้นถิ่น รวมถึงสร้างภาพลักษณ์ผ้าไหมไทยในมิติใหม่ให้เป็นที่รู้จักแพร่หลาย เพื่อให้ผ้าไทยแข่งขันได้ในตลาดทั้งในและต่างประเทศ  จึงขอเชิญชวนประชาชนเข้าร่วมชมงาน “ภูษาศิลป์ จากท้องถิ่นสู่สากล” เรียนรู้วิถีผ้าไทยจากอดีตจนถึงปัจจุบันแบบครบวงจร สนับสนุนสินค้าผลิตภัณฑ์ผ้าไทย CPOT คาดว่าจะเกิดการเจรจาธุรกิจระหว่างชุมชน ผู้ประกอบการกับนักลงทุนทั้งชาวไทยและต่างชาติจำนวนมาก สร้างงาน สร้างรายได้ กระตุ้นเศรษฐกิจฐานรากแก่ชุมชนและประเทศ ยกระดับผ้าไทยสู่สากล สอบถามรายละเอียดเพิ่มเติมได้ที่ สายด่วนวัฒนธรรม 1765 " รมว.วธ กล่าว

ที่มา : https://www.thaigov.go.th/news/contents/details/57409