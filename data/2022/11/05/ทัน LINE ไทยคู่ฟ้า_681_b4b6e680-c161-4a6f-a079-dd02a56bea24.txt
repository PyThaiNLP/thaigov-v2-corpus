รัฐบาลไทย-ข่าวทำเนียบรัฐบาล-ครม. เห็นชอบร่างข้อตกลงแรงงานไทย – ซาอุฯ 2 ฉบับ ขยายตลาดแรงงานไทยสู่ตะวันออกกลาง


วันพฤหัสบดีที่ 3 มีนาคม 2565
ครม. เห็นชอบร่างข้อตกลงแรงงานไทย – ซาอุฯ 2 ฉบับ ขยายตลาดแรงงานไทยสู่ตะวันออกกลาง
.....
ที่ประชุม ครม. (1 มี.ค. 65) เห็นชอบร่างข้อตกลงด้านแรงงานระหว่างกระทรวงแรงงานกับกระทรวงทรัพยากรมนุษย์และการพัฒนาสังคมแห่งซาอุดีอาระเบีย จำนวน 2 ฉบับ ได้แก่ ร่างข้อตกลงว่าด้วยการจัดหาแรงงาน (สาขาอุตสาหกรรมก่อสร้าง สุขภาพ บริการ) และร่างข้อตกลงว่าด้วยการจัดหาแรงงานทำงานบ้าน (แม่บ้าน คนขับรถ พี่เลี้ยงเด็ก คนสวน) เพื่อสร้างความมั่นใจในการจัดหาแรงงานไทยไปทำงานในซาอุดีอาระเบียอย่างถูกต้องตามกฎหมาย มีจริยธรรม และมีประสิทธิภาพ คุ้มครองทั้งสิทธิของนายจ้างและลูกจ้าง
.
2 ร่างข้อตกลงฯ นี้ จะมีผลบังคับใช้เมื่อมีการแจ้งเป็นลายลักษณ์อักษร โดยมีระยะเวลา 5 ปี และต่ออายุได้อีก 5 ปีโดยอัตโนมัติ เว้นแต่ฝ่ายหนึ่งฝ่ายใดจะระงับหรือสิ้นสุดข้อตกลง ซึ่งจะมีการทบทวน ประเมินผล และติดตามการดำเนินการเป็นระยะ และคาดว่าจะมีการลงนามข้อตกลงฯ ในวันที่ 7 มี.ค. 65 นับเป็นการเปิดศักราชใหม่ในการกระชับความสัมพันธ์ไทย - ซาอุฯ และขยายตลาดแรงงานไทยสู่ตะวันออกกลางอีกด้วย
#ไทยคู่ฟ้า #ร่วมต้านโควิด19
-------------------

ที่มา : https://www.thaigov.go.th/news/contents/details/52161