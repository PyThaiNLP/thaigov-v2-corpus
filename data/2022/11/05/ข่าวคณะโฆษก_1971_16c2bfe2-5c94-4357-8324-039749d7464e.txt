รัฐบาลไทย-ข่าวทำเนียบรัฐบาล-โฆษกรัฐบาล เผยนายกฯ เตือนประชาชน อย่าหลงเชื่อซื้อยาโควิด-19 กินเอง หวั่นดื้อยา เกิดผลข้างเคียง สธ. ย้ำผู้ป่วยโรคโควิด - 19 อาการรุนแรง ใช้สิทธิ UCEP Plus ได้โดยไม่เสียค่าใช้จ่าย


วันพุธที่ 13 กรกฎาคม 2565
พิมพ์
โฆษกรัฐบาล เผยนายกฯ เตือนประชาชน  อย่าหลงเชื่อซื้อยาโควิด-19 กินเอง หวั่นดื้อยา เกิดผลข้างเคียง  สธ. ย้ำผู้ป่วยโรคโควิด - 19  อาการรุนแรง ใช้สิทธิ UCEP Plus ได้โดยไม่เสียค่าใช้จ่าย
โฆษกรัฐบาล เผยนายกฯ เตือนประชาชน  อย่าหลงเชื่อซื้อยาโควิด-19 กินเอง หวั่นดื้อยา เกิดผลข้างเคียง  สธ. ย้ำผู้ป่วยโรคโควิด - 19  อาการรุนแรง ใช้สิทธิ UCEP Plus ได้โดยไม่เสียค่าใช้จ่าย
วันนี้ (13 กรกฎาคม 2565) นายธนกร วังบุญคงชนะ โฆษกประจำสำนักนายกรัฐมนตรีเปิดเผยว่า พลเอกประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม มีความกังวลและห่วงใยพี่น้องประชาชนจากกรณีที่มีกระแสการซื้อยารักษาอาการป่วยโควิด – 19 โมลนูพิราเวียร์ (Molnupiravir) มาทานเอง ซึ่งจะมีความอันตราย และการใช้ยาโดยไม่จำเป็นอาจทำให้มีการดื้อยาเนื่องจากการใช้ยาดังกล่าวต้องอยู่ภายใต้การดูแลของแพทย์อย่างใกล้ชิด  พร้อมมอบหมายกระทรวงสาธารณสุขเร่งสื่อสาร สร้างการรับรู้ที่ถูกต้องให้แก่ประชาชน ซึ่งกระทรวงสาธารณสุข ยืนยันว่า ผู้ป่วยโรคโควิด – 19 ที่อาการรุนแรงสามารถใช้สิทธิ UCEP Plus รักษาพยาบาลได้โดยไม่เสียค่าใช้จ่าย
นายกรัฐมนตรี ในนามผู้อำนวยการศูนย์บริหารสถานการณ์โควิด-19 สั่งการหน่วยงานที่เกี่ยวข้องเร่งตรวจสอบข้อเท็จจริงกรณีการจำหน่ายแพ็คเกจรักษาโรคโควิด – 19 ด้วยยา โมลนูพิราเวียร์ (Molnupiravir) ทั้งในส่วนของมาตรฐานการรักษาทางการแพทย์ และที่มาของยารักษาโควิด – 19 ที่นำมาจำหน่าย โดยห้ามนำยาภาครัฐมาจำหน่ายโดยเด็ดขาด  การลักลอบนำยาของภาครัฐมาจำหน่าย มีความผิดตามกฎหมายด้วย
สำหรับสถานการณ์การแพร่ระบาดของโควิด-19 วันพุธที่ 13 กรกฎาคม 2565 ผู้ป่วยใหม่ (รักษาตัวในโรงพยาบาล) จำนวน 2,391 ราย เป็นผู้ป่วยในประเทศ 2,391 ราย ผู้ป่วยสะสม 2,327,489 ราย (ตั้งแต่ 1 มกราคม 2565) หายป่วยกลับบ้าน 1,901 ราย หายป่วยสะสม 2,327,441 ราย (ตั้งแต่ 1 มกราคม 2565) ผู้ป่วยกำลังรักษา 24,082 ราย เสียชีวิต 25 ราย  จำนวนผู้ป่วยปอดอักเสบรักษาตัวอยู่ในโรงพยาบาล 776 ราย
...................

ที่มา : https://www.thaigov.go.th/news/contents/details/56855