รัฐบาลไทย-ข่าวทำเนียบรัฐบาล-กบข. เปิดหลักสูตรอบรมออนไลน์ร่วมกับ ตลท. มุ่งเสริมภูมิคุ้มกันทางการเงินให้สมาชิกบรรลุเป้าหมายเกษียณ


วันศุกร์ที่ 18 มีนาคม 2565
พิมพ์
กบข. เปิดหลักสูตรอบรมออนไลน์ร่วมกับ ตลท. มุ่งเสริมภูมิคุ้มกันทางการเงินให้สมาชิกบรรลุเป้าหมายเกษียณ
กบข.จับมือ ตลท. จัดโครงการส่งเสริมความรู้ทางการเงินฯ ต่อเนื่องเป็นครั้งที่ 2 มุ่งเสริมทักษะวางแผนการเงินเพื่อบรรลุเป้าหมายเกษียณของสมาชิก พร้อมเปิดหลักสูตรอบรมออนไลน์ เริ่ม 22 มี.ค. นี้
ดร.ศรีกัญญา ยาทิพย์ เลขาธิการคณะกรรมการกองทุนบำเหน็จบำนาญข้าราชการ (กบข.) เปิดเผยว่ากบข. และตลาดหลักทรัพย์แห่งประเทศไทย (ตลท.) ร่วมจัดทำ “โครงการส่งเสริมความรู้ทางการเงินแก่สมาชิก กบข.” ซึ่งเป็นความร่วมมือต่อเนื่องเป็นครั้งที่ 2 โดยมีวัตถุประสงค์เพื่อส่งเสริมความรู้และทักษะทางการเงินให้กับสมาชิก สร้างวินัยการออม ตลอดจนวางแผนการเงินเพื่อการเกษียณอายุอย่างมีคุณภาพ ผ่านทางเลือกการบริหารเงินออมของ กบข. และการลงทุนเพิ่มทางเลือกอื่นๆ ให้บรรลุเป้าหมายเกษียณที่สมาชิกต้องการโดยมีกำหนดจัดหลักสูตรอบรมให้ความรู้ทางการเงิน ผ่านระบบออนไลน์ตลอดปี 2565
สำหรับหลักสูตรแรก หัวข้อ “วางแผนภาษี สไตล์มนุษย์เงินออม” มีกำหนดบรรยายในวันที่ 22 มีนาคม 2565 เวลา 10.00-12.00 น. เพื่อเรียนรู้การคำนวณเงินได้บุคคลธรรมดา วางแผนภาษี และเทคนิคการบริหารภาษีเข้าใจง่าย โดยวิทยากรผู้ทรงคุณวุฒิจากตลาดหลักทรัพย์แห่งประเทศไทย (ตลท.) ซึ่งหัวข้อการอบรมนี้เป็นส่วนหนึ่งใน 4 หลักสูตรอบรมในปี 2565 ภายใต้โครงการฯดังนี้ 1. วางแผนภาษี สไตล์มนุษย์เงินออม 2. บริหารเงินหลังเกษียณ สไตล์วัยเก๋า 3. ครบเครื่องเรื่องพอร์ตลงทุน และ 4. ครบเครื่องเรื่องการออมและการลงทุน
สมาชิก กบข. ติดตามรายละเอียดหลักสูตรอบรมเพิ่มเติม หรือลงทะเบียนสำรองการเข้าร่วมหลักสูตรอบรม ผ่าน 2 ช่องทาง คือ 1. My GPF Application เมนู “ลงทะเบียนกิจกรรม” และ 2. เว็บไซต์ กบข. www.gpf.or.th เมนู “บริการสมาชิก” เลือก “ปฏิทินกิจกรรม” จำกัดสมาชิกเข้าร่วมอบรมเพียง 1,000 คนต่อหลักสูตร โดยไม่มีค่าใช้จ่ายสอบถามข้อมูลเพิ่มเติมได้ที่ GPF Contact Center โทร. 1179 Facebook กบข. หรือ Line กบข. @gpfcommunity
เกี่ยวกับ กบข. กองทุนบำเหน็จบำนาญข้าราชการ (กบข.) จัดตั้งขึ้นตาม พ.ร.บ. กองทุนบำเหน็จบำนาญข้าราชการ พ.ศ. 2539 เพื่อเป็นหลักประกันการจ่ายบำเหน็จบำนาญและให้ประโยชน์ตอบแทนการรับราชการแก่ข้าราชการเมื่อออกจากราชการ ส่งเสริมการออมทรัพย์ของสมาชิก และจัดสวัสดิการและสิทธิประโยชน์อื่นให้แก่สมาชิก กบข. มีสถานะเป็นองค์กรของรัฐจัดตั้งขึ้นตามกฎหมายเฉพาะไม่มีสถานะเป็นส่วนราชการหรือรัฐวิสาหกิจ มีคณะกรรมการ กบข. เป็นผู้กำหนดนโยบาย ปัจจุบัน กบข. มีสมาชิกประมาณ 1.16 ล้านคน มีมูลค่าสินทรัพย์สุทธิประมาณ 1.14 ล้านล้านบาท (ข้อมูล ณ 28 ก.พ. 2565)
สอบถามข้อมูลเพิ่มเติมสำหรับสื่อมวลชน :
ฝ่ายประชาสัมพันธ์องค์กรและกิจกรรมองค์กร: รวิวรรณ ทิวาเจริญ (พลอย) 0-2636-1000 ต่อ 264 , raviwan@gpf.or.th

ที่มา : https://www.thaigov.go.th/news/contents/details/52707