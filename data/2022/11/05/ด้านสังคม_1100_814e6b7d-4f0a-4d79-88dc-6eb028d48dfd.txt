รัฐบาลไทย-ข่าวทำเนียบรัฐบาล-“ชัยวุฒิ” ชวนลงทะเบียนคนละครึ่งเฟส 4 เตือน ปชช.ระวังภัยแกงค์คอลเซ็นเตอร์


วันอาทิตย์ที่ 16 มกราคม 2565
“ชัยวุฒิ” ชวนลงทะเบียนคนละครึ่งเฟส 4 เตือน ปชช.ระวังภัยแกงค์คอลเซ็นเตอร์
“ชัยวุฒิ” ชวนลงทะเบียนคนละครึ่งเฟส 4 เตือน ปชช.ระวังภัยแกงค์คอลเซ็นเตอร์
ชัยวุฒิ รมว.ดีอีเอส ชวน 14 ก.พ นี้ ลงทะเบียนคนละครึ่งเฟส4 หนุนแบ่งเบาค่าใช้จ่ายประชาชน พร้อมเตือนอย่าหลงเชื่อคอลเซ็นเตอร์ อ้างเป็นเจ้าหน้าที่รัฐโทรตรวจสอบเงินในบัญชี
นายชัยวุฒิ ธนาคมานุสรณ์ รัฐมนตรีว่าการกระทรวงดิจิทัลเพื่อเศรษฐกิจและสังคม กล่าวว่า ในวันที่ 14 ก.พ.65 นี้ ขอเชิญชวนให้ประชาชนลงทะเบียนโครงการคนละครึ่งเฟส 4 ซึ่งเป็นหนึ่งในมาตรการช่วยเหลือด้านภาระค่าใช้จ่ายจากรัฐบาล และแก้ปัญหาสินค้าราคาแพงด้วย
พร้อมกันนี้อยากขอย้ำเตือนประชาชน อย่าหลงเชื่อ แกงค์คอลเซ็นเตอร์ ที่โทรผ่านอินเทอร์เน็ต อ้างตัวเป็นเจ้าหน้าที่รัฐ ตำรวจ จะตรวจสอบการเงินบัญชีของประชาชน โดยยืนยันว่า เจ้าหน้าที่รัฐไม่มีหน้าที่จะโทรไปหาประชาชนเป็นอันขาด
“ที่สำคัญเรื่องนี้ ผมและภาคส่วนที่เกี่ยวข้องพยายามจะทลายแกงค์เหล่านี้ โดยมีการตั้งคณะทำงานขึ้นมา และเร่งแก้ไขปัญหาให้ดีที่สุด พร้อมย้ำว่าเมื่อใช้เทคโนโลยีออนไลน์ ในการโอนเงินจำเป็นจะต้องระมัดระวังมิจฉาชีพด้วย” นายชัยวุฒิกล่าว
ล่าสุด รมว.ดีอีเอส พร้อมด้วยนางสาวอัจฉรินทร์ พัฒนพันธ์ชัย ปลัดกระทรวงดิจิทัลฯ และ นายณัฐพล นิมมานพัชรินทร์ ผู้อำนวยการใหญ่ สำนักงานส่งเสริมเศรษฐกิจดิจิทัล (ดีป้า)  เปิดโครงการ Transform ตลาดสดยุควิถีใหม่(New Normal) ที่ตลาดสดสิงห์บุรี    พร้อมพบปะพูดคุยกับพ่อค้าแม่ค้า  ให้ยกระดับการค้าขาย โดยนำเทคโนโลยีดิจิทัลเข้ามาสร้างโอกาสในการเข้าถึงลูกค้า ทั้งด้านการขายและการให้บริการ เพื่อรองรับการจับจ่ายใช้สอยที่กำลังจะกลับมาคึกคักอีกครั้ง หลังวิกฤตโควิด–19 และมาตรการผ่อนปรนจากภาครัฐเพื่อกระตุ้นเศรษฐกิจจากการท่องเที่ยวภายในประเทศ  ซึ่งจังหวัดสิงห์บุรีถือเป็นอีกหนึ่งใน 6 พื้นที่นำร่องของโครงการ Transform ตลาดสดยุควิถีใหม่
ทั้งนี้นายชัยวุฒิกล่าวว่า การดำเนินโครงการนี้อย่างน้อยเป็นจุดเริ่มต้นให้กลุ่มพ่อค้าแม่ค้าใช้เทคโนโลยีเข้ามาเสริมการขายโดยเฉพาะการชำระเงิน ผ่านระบบคิวอาร์โค้ดหรือออนไลน์ จากนั้นดีป้า จะเข้ามาแนะนำการใช้เทคโนโลยีต่างๆเสริม ซึ่งเป็นจุดเริ่มต้นให้พ่อค้าแม่ค้าได้ปรับตัว
**************

ที่มา : https://www.thaigov.go.th/news/contents/details/50575