รัฐบาลไทย-ข่าวทำเนียบรัฐบาล-มหาดไทยสั่งการผู้ว่าฯ ทุกจังหวัดประสานองค์กรปกครองส่วนท้องถิ่นทั่วประเทศ ดำเนินการตามประกาศกระทรวงมหาดไทย ขยายระยะเวลาชำระภาษีที่ดินและสิ่งปลูกสร้าง 2565


วันเสาร์ที่ 25 มิถุนายน 2565
พิมพ์
มหาดไทยสั่งการผู้ว่าฯ ทุกจังหวัดประสานองค์กรปกครองส่วนท้องถิ่นทั่วประเทศ ดำเนินการตามประกาศกระทรวงมหาดไทย ขยายระยะเวลาชำระภาษีที่ดินและสิ่งปลูกสร้าง 2565
มหาดไทยสั่งการผู้ว่าฯ ทุกจังหวัดประสานองค์กรปกครองส่วนท้องถิ่นทั่วประเทศ ดำเนินการตามประกาศกระทรวงมหาดไทย ขยายระยะเวลาชำระภาษีที่ดินและสิ่งปลูกสร้าง 2565 เพื่อบรรเทาผลกระทบจากสถานการณ์โควิด-19 ให้กับพี่น้องประชาชนและผู้ประกอบการทั่วประเทศ
วันนี้ (25 มิ.ย. 65) นายสุทธิพงษ์ จุลเจริญ ปลัดกระทรวงมหาดไทย เปิดเผยว่า พลเอก อนุพงษ์ เผ่าจินดา รัฐมนตรีว่าการกระทรวงมหาดไทย ได้ลงนามประกาศกระทรวงมหาดไทย เรื่อง ขยายกำหนดเวลาดำเนินการตามพระราชบัญญัติภาษีที่ดินและสิ่งปลูกสร้าง พ.ศ. 2562 ประจำปี พ.ศ. 2565 ลงวันที่ 22 มิถุนายน 2565 และได้ประกาศในราชกิจจานุเบกษาแล้ว เมื่อวันที่ 24 มิถุนายน 2565 ซึ่งรัฐมนตรีว่าการกระทรวงมหาดไทยได้ให้ความเห็นชอบขยายกำหนดเวลาดำเนินการของผู้มีหน้าที่ต้องปฏิบัติตามกำหนดเวลาในพระราชบัญญัติภาษีที่ดินและสิ่งปลูกสร้าง พ.ศ. 2562 เฉพาะการจัดเก็บภาษีที่ดินและสิ่งปลูกสร้าง ประจำปี พ.ศ. 2565 เป็นการทั่วไป ออกไปอีก 3 เดือน
นายสุทธิพงษ์ จุลเจริญ ปลัดกระทรวงมหาดไทย กล่าวว่า เพื่อให้การดำเนินการด้านการจัดเก็บภาษีที่ดินและสิ่งปลูกสร้างขององค์กรปกครองส่วนท้องถิ่นเป็นไปตามประกาศกระทรวงมหาดไทยฯ ดังกล่าว จึงได้สั่งการไปยังผู้ว่าราชการจังหวัดทุกจังหวัด ประสานองค์กรปกครองส่วนท้องถิ่นทุกแห่ง ดำเนินการตามที่รัฐมนตรีว่าการกระทรวงมหาดไทยได้ให้ความเห็นชอบขยายกำหนดเวลาการจัดเก็บภาษีที่ดินและสิ่งปลูกสร้าง ประจำปี พ.ศ. 2565 ได้แก่
1) ขยายกำหนดเวลาของผู้เสียภาษีในการชำระภาษีตามแบบแจ้งการประเมินภาษี จากเดิมภายในเดือนเมษายน 2565 เป็นภายในเดือนกรกฎาคม 2565
2) ขยายกำหนดเวลาของผู้เสียภาษีในการผ่อนชำระภาษี โดยงวดที่ 1 จากเดิมภายในเดือนเมษายน 2565 เป็นภายในเดือนกรกฎาคม 2565 งวดที่ 2 จากเดิมภายในเดือนพฤษภาคม 2565 เป็นภายในเดือนสิงหาคม 2565 และงวดที่ 3 จากเดิมภายในเดือนมิถุนายน 2565 เป็นภายในเดือนกันยายน 2565
3) ขยายกำหนดเวลาขององค์กรปกครองส่วนท้องถิ่นในการมีหนังสือแจ้งเตือนผู้เสียภาษีที่มีภาษีค้างชำระ จากเดิมภายในเดือนพฤษภาคม 2565 เป็นภายในเดือนสิงหาคม 2565
4) ขยายกำหนดเวลาขององค์กรปกครองส่วนท้องถิ่นในการแจ้งรายการภาษีค้างชำระให้สำนักงานที่ดินหรือสำนักงานที่ดินสาขา จากเดิมภายในเดือนมิถุนายน 2565 เป็นภายในเดือนกันยายน 2565
นายสุทธิพงษ์ จุลเจริญ ปลัดกระทรวงมหาดไทย กล่าวเพิ่มเติมว่า การขยายระยะเวลาดำเนินการการจัดเก็บภาษีที่ดินและสิ่งปลูกสร้างตามกฎหมายว่าด้วยภาษีที่ดินและสิ่งปลูกสร้างในครั้งนี้ เพื่อช่วยบรรเทาภาระภาษีที่ดินและสิ่งปลูกสร้างให้กับพี่น้องประชาชนรวมถึงผู้ประกอบการที่ได้รับผลกระทบจากสถานการณ์การแพร่ระบาดของโรคติดเชื้อไวรัสโคโรนา 2019 (โควิด - 19) ทั่วประเทศ ทำให้ผู้เสียภาษีมีระยะเวลาเตรียมการชำระภาษีและผ่อนชำระภาษีประจำปี 2565 เพิ่มมากขึ้น โดยไม่ต้องเสียเบี้ยปรับและเงินเพิ่ม หากได้ไปชำระภาษีภายในกำหนดระยะเวลาที่รัฐมนตรีว่าการกระทรวงมหาดไทยเห็นชอบขยายออกไป และในกรณีผู้เสียภาษีบางรายที่เคยเสียเบี้ยปรับและเงินเพิ่มตามกฎหมายอันเนื่องมาจากไม่ชำระภาษีภายในเดือนเมษายน 2565 หรือภายในระยะเวลาที่องค์กรปกครองส่วนท้องถิ่นบางแห่งได้ขยายระยะเวลาการชำระภาษีออกไปในห้วงก่อนเดือนกรกฎาคม 2565 นั้น ก็จะมีสิทธิได้รับ
คืนเงินเบี้ยปรับและเงินเพิ่มจากองค์กรปกครองส่วนท้องถิ่นอีกด้วย

ที่มา : https://www.thaigov.go.th/news/contents/details/56145