รัฐบาลไทย-ข่าวทำเนียบรัฐบาล-นายกฯ ยินดีสัญญาณท่องเที่ยวไทยเริ่มฟื้น หลังจีนเริ่มเปิดเที่ยวบินไทย-จีน กำชับ เตรียมมาตรการดึงดูดชาวต่างชาติ ช่วงครึ่งปีหลัง


วันอาทิตย์ที่ 26 มิถุนายน 2565
พิมพ์
นายกฯ ยินดีสัญญาณท่องเที่ยวไทยเริ่มฟื้น หลังจีนเริ่มเปิดเที่ยวบินไทย-จีน กำชับ เตรียมมาตรการดึงดูดชาวต่างชาติ ช่วงครึ่งปีหลัง
นายกฯ ยินดีสัญญาณท่องเที่ยวไทยเริ่มฟื้น หลังจีนเริ่มเปิดเที่ยวบินไทย-จีน กำชับ เตรียมมาตรการดึงดูดชาวต่างชาติ ช่วงครึ่งปีหลัง
เมื่อวันที่ 26 มิ.ย.65  น.ส.ไตรศุลี ไตรสรณกุล รองโฆษกประจำสำนักนายกรัฐมนตรี เปิดเผยว่า พล.อ.ประยุทธ์ จันทร์โอชา นายกรัฐมนตรีและ รมว.กลาโหม แสดงความยินดี หลังสำนักงานการบินพลเรือนแห่งประเทศจีน เปิดให้สายการบินสัญชาติไทย สามารถทำการบินระหว่างประเทศไทยและจีน ได้แล้วเบื้องต้น 2 เที่ยวบินต่อสัปดาห์ โดยเริ่มจากเปิดให้ประชาชนในกลุ่มนักธุรกิจ นักเรียนและนักศึกษาก่อน ซึ่งขณะนี้รัฐบาลจีนได้เริ่มผ่อนคลายมาตรการเดินทางระหว่างประเทศแล้ว จึงถือเป็นสัญญาณดีในการฟื้นตัวด้านการท่องเที่ยว  ซึ่งที่ผ่านมา กลุ่มนักท่องเที่ยวชาวจีนถือเป็นกลุ่มหลักที่สร้างรายได้ให้กับการท่องเที่ยวประเทศไทย จึงเชื่อว่าหลังจากนี้ทางการจีนจะเริ่มทยอยเปิดการเดินทางระหว่างประเทศมากขึ้นตามลำดับ
น.ส.ไตรศุลี กล่าวว่า นายกรัฐมนตรี ยังได้กำชับให้กระทรวงการท่องเที่ยวและกีฬา โดยการท่องเที่ยวแห่งประเทศไทย (ททท.) เตรียมความพร้อมมาตรการส่งเสริมการท่องเที่ยวในประเทศไทยช่วงครึ่งปีหลัง ตามที่คาดการณ์ว่าจะมีจำนวนนักท่องเที่ยวเพิ่มขึ้นมากหลังจากที่ไทยได้ผ่อนคลายมาตรการเดินทางเข้าประเทศ โดยยกเลิกระบบ Thailand Pass สำหรับนักท่องเที่ยวต่างชาติ ที่จะในเริ่มวันที่ 1 ก.ค. 2565 เป็นต้นไป จึงต้องเน้นย้ำเพื่อสร้างความรับรู้สำหรับชาวต่างชาติ พร้อมกับมีมาตรการเพื่อสร้างแรงจูงใจในการเดินทางมากขึ้น
น.ส.ไตรศุลี กล่าวว่า แม้ปัจจุบันสถานการณ์การติดเชื้อโควิด-19 ในประเทศไทยจะคลี่คลายลงมาก แต่รัฐบาลยังขอความร่วมมือประชาชนให้ช่วยกันป้องกันระมัดระวังการติดเชื้อ เพื่อความปลอดภัยต่อตนเองและคนรอบข้าง ที่สำคัญยังเป็นการสร้างความเชื่อมั่นของประเทศไทยต่อนักท่องเที่ยวด้วย ว่าเมื่อเดินทางมาประเทศไทยแล้ว นอกจากจะได้รับการต้อนรับและการบริการที่ดีแล้ว ยังมีความมั่นใจว่าจะได้รับความปลอดภัยจากโควิด-19 ด้วย

ที่มา : https://www.thaigov.go.th/news/contents/details/56155