รัฐบาลไทย-ข่าวทำเนียบรัฐบาล-นายกฯ ชื่นชมและให้กำลังใจนักฟุตบอลทีม "ช้างศึก" ทำผลงานดีเยี่ยมในการแข่งขันฟุตบอลชิงแชมป์อาเซียน AFF Suzuki Cup 2020 สร้างความสุขและรอยยิ้มให้คนไทย


วันศุกร์ที่ 24 ธันวาคม 2564
นายกฯ ชื่นชมและให้กำลังใจนักฟุตบอลทีม "ช้างศึก" ทำผลงานดีเยี่ยมในการแข่งขันฟุตบอลชิงแชมป์อาเซียน AFF Suzuki Cup 2020 สร้างความสุขและรอยยิ้มให้คนไทย
นายกฯ ชื่นชมและให้กำลังใจนักฟุตบอลทีม "ช้างศึก" ทำผลงานดีเยี่ยมในการแข่งขันฟุตบอลชิงแชมป์อาเซียน AFF Suzuki Cup 2020 สร้างความสุขและรอยยิ้มให้คนไทย
นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม รู้สึกชื่นชมที่นักฟุตบอลทีมชาติไทยเอาชนะ ทีมชาติเวียดนาม ด้วยประตู 2-0 ในการแข่งขันฟุตบอลชิงแชมป์อาเซียน AFF Suzuki Cup 2020 (ฟุตบอล เอเอฟเอฟ ซูซูกิ คัพ 2020) รอบรองชนะเลิศ นัดแรก ที่ประเทศสิงคโปร์ เมื่อวันที่ 23 ธันวาคม 2564 ที่ผ่านมา สร้างความสุขและรอยยิ้มให้พี่น้องชาวไทย พร้อมให้กำลังใจทีม “ช้างศึก” ที่จะทำการแข่งขันรอบรองชนะเลิศ นัดที่ 2 ซึ่งจะพบกับทีมชาติเวียดนามอีกครั้ง ในวันอาทิตย์ที่ 26 ธันวาคมนี้
โฆษกรัฐบาลกล่าวเพิ่มเติมว่า นายกรัฐมนตรีกล่าวแสดงความยินดีไปยังนักเตะ โค้ช ผู้จัดการทีม สมาคมกีฬาฟุตบอลแห่งประเทศไทยฯ และเจ้าหน้าที่ในทีมที่มีส่วนเกี่ยวข้องทุกคน ที่สร้างผลงานดีเยี่ยมจนนำชัยชนะมาฝากคนไทยได้ และแม้ว่าทีมชาติไทยจะต้องทำการแข่งขันรอบรองชนะเลิศ นัดที่ 2 พบกับ เวียดนาม ในวันที่ 26 ธันวาคม 2564 นี้ นายกรัฐมนตรีให้กำลังใจ และเชื่อมั่นว่าทีมชาติไทยจะสามารถนำชัยชนะ และผ่านเข้าสู่รอบชิงชนะเลิศ สร้างความประทับใจและนำความสุขมาให้คนไทยได้อีกครั้ง

ที่มา : https://www.thaigov.go.th/news/contents/details/49871