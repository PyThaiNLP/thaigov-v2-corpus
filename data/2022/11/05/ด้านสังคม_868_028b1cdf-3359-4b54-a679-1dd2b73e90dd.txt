รัฐบาลไทย-ข่าวทำเนียบรัฐบาล-ดีอีเอส ติดตามความคืบหน้าการบริหารจัดการทรัพย์สินของโครงการดาวเทียมสื่อสารภายในประเทศภายหลังสิ้นสุดสัมปทาน เน้นประโยชน์สูงสุดต่อประชาชน


วันอังคารที่ 23 พฤศจิกายน 2564
ดีอีเอส ติดตามความคืบหน้าการบริหารจัดการทรัพย์สินของโครงการดาวเทียมสื่อสารภายในประเทศภายหลังสิ้นสุดสัมปทาน เน้นประโยชน์สูงสุดต่อประชาชน
ดีอีเอส ติดตามความคืบหน้าการบริหารจัดการทรัพย์สินของโครงการดาวเทียมสื่อสารภายในประเทศภายหลังสิ้นสุดสัมปทาน เน้นประโยชน์สูงสุดต่อประชาชน
เมื่อวันที่ 22 พฤศจิกายน 2564 นางสาวอัจฉรินทร์ พัฒนพันธ์ชัย ปลัดกระทรวงดิจิทัลเพื่อเศรษฐกิจและสังคม เป็นประธานการประชุมคณะกรรมการประสานงานตามสัญญามอบสิทธิบริหารจัดการดาวเทียมฯ ครั้งที่ 2/2564 ณสำนักงานปลัดกระทรวงดิจิทัลเพื่อเศรษฐกิจและสังคม เพื่อติดตามความคืบหน้าการบริหารจัดการทรัพย์สินของโครงการดาวเทียมสื่อสารภายในประเทศ และกำกับดูแลการดำเนินงานของบริษัท โทรคมนาคมแห่งชาติ จำกัด(มหาชน) ให้มีประสิทธิภาพและเกิดประโยชน์สูงสุดต่อประชาชนและประเทศชาติ ซึ่งเป็นไปตามมติของคณะกรรมการนโยบายอวกาศแห่งชาติ และคณะกรรมการดิจิทัลเพื่อเศรษฐกิจและสังคมแห่งชาติ ที่เห็นชอบให้ NT เป็นผู้บริหารจัดการทรัพย์สินของโครงการดาวเทียมสื่อสารภายในประเทศ จนสิ้นสุดอายุทางวิศวกรรมของดาวเทียม หลังจากสิ้นสุดสัญญาสัมปทานกับบริษัท ไทยคม จำกัด (มหาชน)
ทั้งนี้ การให้ NT ซึ่งเป็นหน่วยงานของรัฐเข้ามาบริหารจัดการทรัพย์สินในโครงการนี้ จะทำให้ประเทศไทยมีความมั่นคงด้านการสื่อสารโทรคมนาคมผ่านดาวเทียมมากยิ่งขึ้น ซึ่งดาวเทียมสื่อสารถือเป็นโครงสร้างพื้นฐานที่สำคัญอย่างหนึ่งที่ให้บริการสาธารณะ ดังนั้น การให้บริการดาวเทียมสื่อสารจึงเป็นกลไกสำคัญในการลดความเหลื่อมล้ำในสังคมสำหรับการเข้าถึงอินเทอร์เน็ต และการติดต่อสื่อสาร อีกทั้งเป็นการสร้างความเชื่อมั่นให้แก่ผู้ใช้บริการดาวเทียมของไทย
***************

ที่มา : https://www.thaigov.go.th/news/contents/details/48591