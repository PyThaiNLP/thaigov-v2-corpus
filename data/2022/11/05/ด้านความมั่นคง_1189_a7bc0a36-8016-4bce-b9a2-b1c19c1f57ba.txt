รัฐบาลไทย-ข่าวทำเนียบรัฐบาล-นายก ห่วงใย สั่ง รมว.สุชาติ เร่งช่วยแรงงานไทยบาดเจ็บในเกาหลีใต้กลับมารักษาตัวที่สกลนคร


วันเสาร์ที่ 18 มิถุนายน 2565
นายก ห่วงใย สั่ง รมว.สุชาติ เร่งช่วยแรงงานไทยบาดเจ็บในเกาหลีใต้กลับมารักษาตัวที่สกลนคร
...
นายสุชาติ ชมกลิ่น รัฐมนตรีว่าการกระทรวงแรงงาน เปิดเผยถึงกรณีญาติของแรงงานไทยที่ได้รับบาดเจ็บถูกทำร้ายร่างกายบริเวณศรีษะในเกาหลีใต้ได้ร้องขอความช่วยเหลือให้หน่วยงานรัฐส่งกลับมารักษาตัวที่ประเทศไทย เนื่องจากค่ารักษาพยาบาลในเกาหลีใต้มีค่าใช้จ่ายสูง ซึ่งตนเองได้รับการประสานกับ ส.ส.นิยม เวชกามา ส.ส.จังหวัดสกลนคร เขต 2 เบื้องต้นกระทรวงแรงงานได้ตรวจสอบฐานข้อมูลกรมการจัดหางาน พบว่า แรงงานไทยรายดังกล่าวทราบชื่อ คือ นายกฤษฎา ศรีอาจ อายุ 25 ปี มีภูมิลำเนาอยู่บ้านเลขที่ 71 ม.1 ต.บ้านโพน อ.โพนนาแก้ว จ.สกลนคร ได้เดินทางไปทำงานประเทศเกาหลีใต้แบบถูกกฎหมายโดยกรมการจัดหางานจัดส่งเมื่อเดือนพฤศจิกายน 2559 และเป็นสมาชิกกองทุนเพื่อช่วยเหลือคนหางานไปทำงานในต่างประเทศ ต่อมาเมื่อวันที่ 1 พฤษภาคม 2565 ถูกเพื่อนร่วมงานทำร้ายร่างกายบริเวณศีรษะ มีอาการปวดหัวอย่างรุนแรงและล้มบ่อย แพทย์วินิจฉัยว่ามีเลือดออกในเยื่อหุ้มสมองชั้นนอกและทำการรักษาด้วยการผ่าตัดเปิดกะโหลกศีรษะ อาการปัจจุบัน ยังไม่ได้สติและไม่สามารถช่วยเหลือตนเองได้ ต้องใช้เครื่องช่วยหายใจ
นายสุชาติ กล่าวต่อว่า ท่านนายกรัฐมนตรีและรัฐมนตรีว่าการกระทรวงกลาโหม พล.อ.ประยุทธ์ จันทร์โอชา ท่าน พล.อ.ประวิตร วงษ์สุวรรณ รองนายกรัฐมนตรีที่กำกับดูแลกระทรวงแรงงาน ได้มีความห่วงใยกรณีดังกล่าว จึงได้ให้กระทรวงแรงงานเร่งประสานความช่วยเหลือและติดตามสิทธิประโยชน์ตามกฎหมายโดยด่วน ซึ่ง นายบุญชอบ สุทธมนัสวงษ์ ปลัดกระทรวงแรงงาน ได้มอบหมายให้ นางบุปผา พันธุ์เพ็ง รองปลัดกระทรวงแรงงาน เป็นหัวหน้าคณะ เดินทางพร้อมเจ้าหน้าที่สำนักประสานความร่วมมือระหว่างประเทศ ไปยังสนามบินสุวรรณภูมิ จังหวัดสมุทรปราการ โดยมี เจ้าหน้าที่ด่านตรวจคนหางานสุวรรณภูมิ ฝ่ายการแพทย์ท่าอากาศยานสุวรรณภูมิคอยอำนวยความสะดวกในการรับนายกฤษฎา ที่ได้เดินทางมาเมื่อวันที่ 17 มิถุนายน 2565 ด้วยสายการบินโคเรียนแอร์ เที่ยวบินที่ KE 651 ออกเดินทางจากท่าอากาศยานนานาชาติอินชอน เวลา 19.50 น. ถึงสนามบินสุวรรณภูมิ เวลา 23.20 น.ตามเวลาในประเทศไทย โดยมี นางพนาวรรณ อินธิแสง ซึ่งเป็นน้า เดินทางมารับด้วย
นายสุชาติ ยังกล่าวถึง ความคืบหน้าการช่วยเหลือแรงงานไทยรายดังกล่าวว่า สำนักประสานความร่วมมือระหว่างประเทศ สำนักงานปลัดกระทรวงแรงงานได้ประสานกระทรวงสาธารณสุข ขอความอนุเคราะห์รถพยาบาลพร้อมเจ้าหน้าที่รับส่งนายกฤษฎา จากสนามบินไปยังโรงพยาบาลบางพลี จ.สมุทรปราการ เพื่อเข้ารับการรักษาโดยไม่มีค่าใช้จ่าย ก่อนกลับภูมิลำเนาจังหวัดสกลนคร ส่วนของค่าใช้จ่ายค่ารักษาพยาบาลที่เกาหลีใต้ จำนวน 2,250,000 บาท นั้น ทางสถานเอกอัครราชทูตและโรงพยาบาลที่เกาหลีใต้กำลังประสานขอรับเงินช่วยเหลือ
จากกระทรวงสาธารณสุขของเกาหลีใต้ ทางด้านค่าใช้จ่ายในการส่งผู้ป่วยกลับไทย จำนวน 360,000 บาท นั้น ขณะนี้ญาติได้ชำระหมดแล้ว โดยได้รับเงินบริจาคจากเพื่อนคนงานที่เกาหลีใต้ จำนวน 100,000 บาท ส่วนสิทธิประโยชน์ที่แรงงานไทยจะได้รับมีเงินประกันการเดินทางกลับและเงินประกันการทำงานครบสัญญาจ้าง จำนวน 151,000 บาท และสิทธิประโยชน์จากการเป็นสมาชิกกองทุนเพื่อช่วยเหลือคนหางานไปทำงานในต่างประเทศไม่เกิน 30,000 บาท ซึ่งจะจ่ายให้ภายหลังการพิจารณาของคณะกรรมการกองทุนฯ แล้ว
“ท่านนายกรัฐมนตรีห่วงใยมาก และกำชับให้กระทรวงแรงงานเร่งประสานความช่วยเหลือและติดตามสิทธิประโยชน์ตามกฎหมายโดยด่วน เพื่อให้ได้เดินทางกลับมาพักรักษาตัวกับครอบครัว กรณีนี้ถือเป็นตัวอย่างของแรงงานไทยที่เดินทางไปทำงานอย่างถูกต้องตามกฎหมาย และได้สมัครเป็นสมาชิกกองทุนเพื่อช่วยเหลือคนหางานไปทำงานในต่างประเทศ หากประสบเหตุไม่คาดคิดในต่างประเทศ เงินสงเคราะห์ในส่วนนี้จะเป็นประโยชน์มากในการดูแลคุ้มครองสิทธิประโยชน์และบรรเทาความเดือดร้อนในเบื้องต้นได้” นายสุชาติ กล่าวในท้ายสุด

ที่มา : https://www.thaigov.go.th/news/contents/details/55845