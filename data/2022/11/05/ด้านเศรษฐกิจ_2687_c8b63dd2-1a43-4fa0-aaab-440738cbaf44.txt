รัฐบาลไทย-ข่าวทำเนียบรัฐบาล-กรมเจ้าท่า ติวเข้มระบบประมวลผลข้อมูลกองเรือประมงไทย


วันพุธที่ 26 มกราคม 2565
กรมเจ้าท่า  ติวเข้มระบบประมวลผลข้อมูลกองเรือประมงไทย
พร้อมจัดระเบียบตามเป้าหมาย UNSDG 14 เพื่อความยั่งยืน
วันที่ 26 มกราคม 2565 นายสมพงษ์ จิรศิริเลิศ รองอธิบดีกรมเจ้าท่า ด้านปฏิบัติการ ร่วมประชุม เรื่อง การใช้กฎหมายเพื่อบริหารจัดการกองเรือประมงไทยและการซักซ้อมความเข้าใจการใช้ระบบประมวลผลข้อมูลกองเรือประมง (FLEET) ในระบบ THISIS ณ ห้องประชุมวิสูตรสาครดิษฐ์ ชั้น 4 อาคาร 162 ปี กรมเจ้าท่า
ตามที่รัฐบาลได้ดำเนินนโยบายเพื่อแก้ไขปัญหาการทำประมงผิดกฎหมาย ขาดการรายงานและไร้การควบคุม (IUU Fishing) และปฏิบัติตามแผนบริหารจัดการประมง (Fisheries Management Plan) ตั้งแต่ปี 2558 กรมเจ้าท่าและกรมประมงได้บูรณาการสำรวจเรือประมงและจัดทำฐานข้อมูลกองเรือประมงไทยให้มีความถูกต้องเป็นปัจจุบัน เพื่อใช้จัดการกองเรือประมงให้เกิดประสิทธิภาพและใช้สอยทรัพยากรประมงได้อย่างยั่งยืน สอดคล้องตามเป้าหมายการพัฒนาที่ 14 “Life Below Water” ขององค์การสหประชาชาติ หรือ UNSDG14 สำนักมาตรฐานทะเบียนเรือ กรมเจ้าท่า จึงได้จัดประชุมการใช้กฎหมายเพื่อบริหารจัดการกองเรือประมงไทยและการซักซ้อมความเข้าใจการใช้ระบบประมวลผลข้อมูลกองเรือประมง (FLEET) ในระบบ THISIS เพื่อให้ความรู้เกี่ยวกับการใช้กฎหมายเพื่อบริหารจัดการกองเรือประมงไทย และซักซ้อมความเข้าใจในระบบประมวลผลข้อมูลกองเรือประมง (FLEET) ในระบบ THISIS ให้สอดคล้องกับข้อกฎหมาย มีความถูกต้อง เป็นปัจจุบันและเป็นไปในทิศทางเดียวกัน ผู้เข้าร่วมประชุมประกอบด้วยหน่วยงานส่วนกลาง และเจ้าท่าภูมิภาคสาขา 1-7 ที่ปฏิบัติงานด้านทะเบียนเรือ

ที่มา : https://www.thaigov.go.th/news/contents/details/50919