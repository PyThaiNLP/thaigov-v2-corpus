รัฐบาลไทย-ข่าวทำเนียบรัฐบาล-​โฆษกรัฐบาลเผย นายกฯ ปลื้มนักกีฬาร่มร่อนไทยคว้า 3 เหรียญทอง การแข่งขันร่มร่อนชิงแชมป์เอเชีย พร้อมส่งกำลังใจเชียร์ 32 นักกีฬาทีมชาติไทยสู้ศึก


วันพฤหัสบดีที่ 7 กรกฎาคม 2565
พิมพ์
​โฆษกรัฐบาลเผย นายกฯ ปลื้มนักกีฬาร่มร่อนไทยคว้า 3 เหรียญทอง การแข่งขันร่มร่อนชิงแชมป์เอเชีย พร้อมส่งกำลังใจเชียร์ 32 นักกีฬาทีมชาติไทยสู้ศึก
​โฆษกรัฐบาลเผย นายกฯ ปลื้มนักกีฬาร่มร่อนไทยคว้า 3 เหรียญทอง การแข่งขันร่มร่อนชิงแชมป์เอเชีย พร้อมส่งกำลังใจเชียร์ 32 นักกีฬาทีมชาติไทยสู้ศึก "เวิลด์เกมส์” ที่สหรัฐฯ
วันนี้ (6 กรกฎาคม 2565) นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ยินดีที่นักกีฬาร่มร่อนทีมชาติไทยสามารถคว้าชัยชนะ กวาด 3 เหรียญทอง 1 เหรียญเงิน 1 เหรียญทองแดง จากการแข่งขันชิงแชมป์เอเชีย ชื่นชมความมุ่งมั่นตั้งใจของทุกฝ่าย พร้อมส่งกำลังใจเชียร์ทัพนักกีฬาทีมชาติไทยในการแข่งขันเวิลด์เกมส์ที่ประเทศสหรัฐอเมริกา ให้กำลังใจหวังนักกีฬาไทยได้แสดงศักยภาพทางกีฬาอย่างเต็มที่บนสนามการแข่งระดับโลก
โฆษกประจำสำนักนายกรัฐมนตรี กล่าวว่า จากการแข่งขันร่มร่อนบินลงเป้าแม่นยำชิงแชมป์เอเชีย ครั้งที่ 4 (4th FAI Asian Paragliding Accuracy Championship) ระหว่างวันที่ 21-29 มิถุนายน 2565 ณ เมืองทาลดึกอร์กัน ประเทศคาซัคสถาน โดยมีนักกีฬาทั้งหมด 70 คนจาก 12 ประเทศเข้าร่วมการแข่งขัน ซึ่งนักกีฬาร่มร่อนทีมชาติไทยทำผลงานเยี่ยม กวาด 3 เหรียญทอง ในประเภทบุคคลรวม จาก “จิรศักดิ์ วิถีธรรม” ประเภทบุคคลหญิง จาก “จันทิกา ใจสนุก” และในประเภททีม ประกอบด้วย จิรศักดิ์ วิถีธรรม, มงกุฎ ปรีชา, ธนภัทร เหลืองเอี่ยม, ศรายุทธ ชินพงศธร, พิพัฒน์พงษ์ สุดธูป และจันทิกา ใจสนุก อีกทั้งในประเภทเยาวชนอายุไม่เกิน 26 ปี สามารถคว้า 1 เหรียญเงิน จาก “ธนภัทร เหลืองเอี่ยม” และ 1 เหรียญทองแดง จาก “จันทิกา ใจสนุก”
โฆษกประจำสำนักนายกรัฐมนตรี กล่าวเพิ่มเติมถึงการเข้าร่วมการแข่งขันเวิลด์เกมส์ 2022 (The World Games 2022) ณ เมืองเบอร์มิงแฮม ประเทศสหรัฐอเมริกา ระหว่างวันที่ 7 – 17 กรกฎาคม 2565 ซึ่งนักกีฬาทีมชาติไทยจะเข้าร่วมแข่งขันจำนวน 32 คน ใน 9 ชนิดกีฬา ได้แก่ ซูโม่ กีฬาทางอากาศ เปตอง มวยไทย ยูยิตสู วูซู เอ็กซ์ตรีม ฮอกกี้ และบิลเลียด พร้อมเจ้าหน้าที่ 23 คน จากการแข่งขันทั้งหมด 33 ชนิดกีฬา ใน 30 สนามทั่วเบอร์มิงแฮม ซึ่งนายกฯ ได้ร่วมขอส่งกำลังใจ ขออวยพรให้นักกีฬาทำเต็มที่ แสดงความสามารถในวงการกีฬา ไม่ว่าผลเป็นอย่างไร ถือเป็นเกียรติและเป็นความภาคภูมิใจของทุกคน
“นายกรัฐมนตรีขอบคุณทุกหน่วยงานที่เกี่ยวข้องในการร่วมกันผลักดันและพัฒนาทักษะนักกีฬาทีมชาติไทยจนประสบความสำเร็จในระดับสากล ชื่นชมในศักยภาพวงการกีฬาไทยในปัจจุบันที่มีความก้าวหน้าอย่างต่อเนื่อง ประกอบกับการที่นักกีฬาไทยได้ครองแชมป์ในกีฬาประเภทใหม่ๆ เพิ่มขึ้น จึงเป็นความหวังของประเทศไทยในการเป็นหนึ่งในผู้นำด้านกีฬาสากลในอนาคต โดยกำชับทุกฝ่ายแสวงหาโอกาสแก่นักกีฬาเพื่อเก็บเกี่ยวประสบการณ์ผ่านสนามจริง เพื่อเสริมสร้างการเรียนรู้และเกิดการพัฒนาตนเองอย่างมีประสิทธิภาพต่อไป” นายธนกร กล่าว

ที่มา : https://www.thaigov.go.th/news/contents/details/56587