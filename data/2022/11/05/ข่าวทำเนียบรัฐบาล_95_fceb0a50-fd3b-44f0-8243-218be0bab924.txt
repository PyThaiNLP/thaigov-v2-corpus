รัฐบาลไทย-ข่าวทำเนียบรัฐบาล-ผู้ช่วย ศบค. ยืนยันยังไม่มีการล็อกดาวน์ จำเป็นต้องพิจารณาอย่างรอบด้าน ทั้งในด้านเศรษฐกิจ การท่องเที่ยว และความเป็นอยู่ของประชาชน


วันจันทร์ที่ 21 กุมภาพันธ์ 2565
ผู้ช่วย ศบค. ยืนยันยังไม่มีการล็อกดาวน์ จำเป็นต้องพิจารณาอย่างรอบด้าน ทั้งในด้านเศรษฐกิจ การท่องเที่ยว และความเป็นอยู่ของประชาชน
ผู้ช่วย ศบค. ยืนยันยังไม่มีการล็อกดาวน์ จำเป็นต้องพิจารณาอย่างรอบด้าน ทั้งในด้านเศรษฐกิจ การท่องเที่ยว และความเป็นอยู่ของประชาชน
วันนี้ (21 ก.พ. 65) เวลา 12.30 น. ณ โถงกลาง ตึกสันติไมตรี ทำเนียบรัฐบาล แพทย์หญิงอภิสมัย ศรีสังสรรค์ ผู้ช่วยโฆษกศูนย์บริหารสถานการณ์การแพร่ระบาดของโรคติดเชื้อไวรัสโคโรนา 2019 (ศบค.) ชี้แจงกรณีมีคำถามว่าการประชุม ศบค. ชุดใหญ่วันพุธที่จะถึงนี้ (23 ก.พ. 65) จะมีการประกาศล็อกดาวน์หรือยกเลิก Test & Go ในการเดินทางเข้าประเทศหรือไม่ เนื่องจากตัวเลขผู้ติดเชื้อสูงขึ้น
ผู้ช่วย ศบค. ชี้แจงว่า ในที่ประชุม ศบค. ชุดเล็ก ซึ่งมีหลายหน่วยงานร่วมประชุม แจ้งข้อมูลยังไม่มีการพูดถึงความจำเป็นในการล็อกดาวน์ จึงต้องเน้นย้ำว่า ศบค. ชุดใหญ่ ซึ่งจะมีทุกหน่วยงานที่เกี่ยวข้องร่วมประชุม อย่างไรก็ดี การพิจารณาคงไม่ได้ประเมินเฉพาะยอดจำนวนผู้เสียชีวิต ผู้ป่วยหนัก หรือยอดผู้ติดเชื้อเท่านั้น แต่ยังคงต้องพิจารณาอย่างรอบด้าน ทั้งในด้านเศรษฐกิจ การท่องเที่ยว และความเป็นอยู่ของพี่น้องประชาชนด้วย ในส่วนของความกังวลของประชาชน บางครั้งอาจเกิดจากการรับฟังข้อมูลซึ่งอาจจะเป็นข้อมูลจากนักวิชาการ อาจารย์ ผู้เชี่ยวชาญ ซึ่งจะทำให้เกิดความตกใจว่าอาจจะมีการล็อกดาวน์นั้น ผู้ช่วย ศบค. ยืนยันว่า ขณะนี้ยังไม่มีทิศทางหรือแนวโน้มที่จะประกาศล็อคดาวน์ จึงขอความร่วมมือนักวิชาการและผู้เชี่ยวชาญ เวลาที่ให้ความเห็นขอให้ระบุอย่างชัดเจนด้วยว่าเป็นเพียงความเห็นส่วนตัว เพราะว่าจะทำให้ทั้งประชาชนและผู้ประกอบการมีความกังวล
ในส่วนของระบบ Test and Go ตั้งแต่ 1-20 กุมภาพันธ์ 2565 มีคนเดินทางเข้ามา 137,090 ราย มีรายงานเป็นผู้ติดเชื้อ 3,495 ราย คิดเป็นเปอร์เซ็นต์ก็อยู่ที่ 2.55 เปอร์เซ็นต์ ซึ่งก็คือ ใน 100 คน มีติดเชื้อไม่ถึง 3 คน โดยกลุ่มที่เดินทางเข้ามาตั้งแต่เดือนมกราคมและกุมภาพันธ์ 326,283 ราย อัตราการติดเชื้อยังคงอยู่ในระดับเดียวกัน ก็ยังถือว่าระบบสาธารณสุขและมาตรการที่สาธารณสุขใช้ยังรองรับได้
ในแง่ของการติดเชื้อ มีทั้งจากกลุ่ม Test and Go และ Sandbox  และ Quarantine ที่เป็นรายงานผู้ติดเชื้อ ตรวจเจอจากระบบที่วางมาตรการไว้ให้มีการตรวจเชื้อก่อนที่จะเดินทางจากประเทศต้นทาง และพอเดินทางมาถึงไทยต้องมีการตรวจยืนยันด้วย PCR Test ตั้งแต่วันแรก พบว่า วันที่มาถึง กลุ่ม Test and Go ตรวจเจอว่าเป็นผู้ติดเชื้อถึง 46 เปอร์เซ็นต์ และกลุ่ม Sandbox 44 เปอร์เซ็นต์ ของผู้ที่ติดเชื้อทั้งหมด สำหรับการตรวจอีกครั้งในวันที่ 4-7 กลุ่ม Test and Go ก็ยังมีผลบวก 44.74 เปอร์เซ็นต์ ของจำนวนผู้ติดเชื้อทั้งหมด สิ่งเหล่านี้เกิดจากการที่ไม่ได้ปิดกั้นการเดินทางแต่จำเป็นต้องคงมาตรการที่จำเป็น หลายฝ่ายก็อยากให้ปิดแต่ขณะที่ฝ่ายที่จำเป็นต้องดำเนินธุรกิจ การท่องเที่ยว หรือเศรษฐกิจ ตั้งคำถามว่าทำไมยังคงต้องมีการตรวจ PCR ซ้ำ ซึ่งจากตัวเลขจะเห็นว่า ในวันที่ 4-7 ยังมีการพบเป็นผู้ติดเชื้อผลเป็นบวกได้ จึงต้องมีการพิจารณาควบคู่กัน ศบค. จะมีการรายงานผลการประชุมวันพุธนี้ และจะมีการอธิบายเหตุผลว่า จะมีมาตรการรองรับอย่างไรหากไม่มีการล็อกดาวน์ ถ้าจะยังคงเปิดประเทศรองรับการเดินทางเข้าราชอาณาจักร ก็จะตามมาด้วยมาตรการที่เข้มงวดอย่างไร

ที่มา : https://www.thaigov.go.th/news/contents/details/51761