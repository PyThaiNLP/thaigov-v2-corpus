รัฐบาลไทย-ข่าวทำเนียบรัฐบาล-รมต. นร. นายอนุชาฯ ถวายเครื่องสักการะเนื่องในเทศกาลเข้าพรรษา ประจำปี 2564 พร้อมตรวจเยี่ยมศูนย์พักคอยเพื่อส่งต่อ เขตสัมพันธวงศ์ หรือ Community Isolation (CI)


วันพุธที่ 18 สิงหาคม 2564
พิมพ์
รมต. นร. นายอนุชาฯ ถวายเครื่องสักการะเนื่องในเทศกาลเข้าพรรษา ประจำปี 2564 พร้อมตรวจเยี่ยมศูนย์พักคอยเพื่อส่งต่อ เขตสัมพันธวงศ์ หรือ Community Isolation (CI)
รมต. นร. นายอนุชาฯ ถวายเครื่องสักการะเนื่องในเทศกาลเข้าพรรษา ประจำปี 2564 พร้อมตรวจเยี่ยมศูนย์พักคอยเพื่อส่งต่อ เขตสัมพันธวงศ์ หรือ Community Isolation (CI)
วันนี้ (18 สิงหาคม 2564) เวลา 09.00 น. นายอนุชา นาคาศัย รัฐมนตรีประจำสำนักนายกรัฐมนตรี ได้รับมอบหมายให้เป็นผู้แทน พลเอก ประยุทธ์ จันทร์โอชา นายกรัฐมนตรี เดินทางไปยังวัดปทุมคงคาราชวรวิหาร เข้าถวายเครื่องสักการะ ประกอบด้วย พานธูปเทียนแพ พุ่มดอกไม้ ผ้าไตร และเครื่องไทยธรรม แด่พระพรหมเสนาบดี (พิมพ์ ญาณวีโร ป.ธ.๗) กรรมการมหาเถรสมาคม เจ้าอาวาสวัดปทุมคงคาราชวรวิหาร เนื่องในเทศกาลเข้าพรรษา ประจำปี 2564
โอกาสนี้ รัฐมนตรีประจำสำนักนายกรัฐมนตรี ได้ตรวจเยี่ยมศูนย์พักคอยเพื่อส่งต่อ เขตสัมพันธวงศ์ หรือ Community Isolation (CI) จัดตั้งขึ้นเมื่อวันที่ 11 สิงหาคม ที่ผ่านมา เพื่อรองรับผู้ป่วยที่มีผลการตรวจรับรองว่าติดเชื้อโควิด 19 กลุ่มสีเขียวที่ไม่มีอาการในพื้นที่เขต โดยจะใช้แยกผู้ป่วยที่ต้องการแยกกักตัวจากครอบครัวและชุมชน เนื่องจากไม่สามารถแยกกักตัวที่บ้านได้ (Home Isolation : HI) ซึ่งจะมีการประเมินคัดกรองอาการผู้ป่วยในเบื้องต้น เพื่อรอการส่งต่อไปรักษาที่โรงพยาบาล เป็นการลดปัญหาการแพร่ระบาดและติดเชื้อของคนในครอบครัวและชุมชน โดยทางศูนย์มีการแยกโซนผู้ป่วยชายและหญิง มีจำนวนเตียงทั้งสิ้น 46 เตียง แบ่งเป็น เตียงผู้ชาย จำนวน 23 เตียง เตียงผู้หญิง จำนวน 23 เตียง และแยกโซนผู้ป่วยและบุคลากรทางการแพทย์ให้มีความเป็นสัดส่วน เพื่อป้องกันการติดเชื้อ ตลอดจนจัดเตรียมจุดรับลงทะเบียนผู้ป่วย ซึ่งเป็นจุดแรกเข้า พร้อมอุปกรณ์สิ่งของเครื่องใช้ต่าง ๆ ที่จำเป็นให้แก่ผู้ป่วย รวมถึงสถานที่คัดแยกขยะติดเชื้อ การจัดระบบการดูแลเรื่องความสะอาดภายในศูนย์ฯ ระบบไฟฟ้า ระบบกล้อง CCTV ระบบการสื่อสารภายในระหว่างผู้ป่วยกับบุคลากรทางทางแพทย์ และการดูแลรักษาความปลอดภัยให้แก่ผู้ป่วยภายในศูนย์พักคอยฯ เป็นต้น
......................

ที่มา : https://www.thaigov.go.th/news/contents/details/44875