รัฐบาลไทย-ข่าวทำเนียบรัฐบาล-โฆษกรัฐบาลเผย "นายกฯ" พอใจตัวเลขนักท่องเที่ยวต่างประเทศเดินทางเข้าไทยกว่า 3 แสนคน หลังรัฐบาล/ศบค. คลายล็อกเปิดประเทศ 1 พ.ค. ที่ผ่านมา ครบหนึ่งสัปดาห์


วันจันทร์ที่ 9 พฤษภาคม 2565
พิมพ์
โฆษกรัฐบาลเผย "นายกฯ" พอใจตัวเลขนักท่องเที่ยวต่างประเทศเดินทางเข้าไทยกว่า 3 แสนคน หลังรัฐบาล/ศบค.  คลายล็อกเปิดประเทศ 1 พ.ค. ที่ผ่านมา  ครบหนึ่งสัปดาห์
โฆษกรัฐบาลเผย "นายกฯ" พอใจตัวเลขนักท่องเที่ยวต่างประเทศเดินทางเข้าไทยกว่า 3 แสนคน หลังรัฐบาล/ศบค.  คลายล็อกเปิดประเทศ 1 พ.ค. ที่ผ่านมา  ครบหนึ่งสัปดาห์  สำหรับวันนี้พบมีผู้ติดเชื้อรายใหม่ 6,488 ราย
วันที่ 9 พฤษภาคม 2565 นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม พอใจจำนวนนักท่องเที่ยวเดินทางหลั่งไหลเข้าประเทศไทยเพิ่มขึ้น หลังครบ 1 สัปดาห์ที่รัฐบาลและ ศบค. คลายล็อกรับเปิดประเทศเต็มรูปแบบ 1 พ.ค. 2565 ยกเลิก "เทสต์แอนด์โก" ผ่อนคลายให้นักท่องเที่ยวชาวต่างชาติเดินทางเข้าท่องเที่ยวในประเทศไทยได้ง่ายขี้น เพื่อฟื้นเศรษฐกิจท่องเที่ยวในประเทศไทย ซึ่งการท่องเที่ยวแห่งประเทศไทยรายงานขณะนี้พบว่านักท่องเที่ยวต่างชาติได้เดินทางเข้ามาประเทศไทยแล้วมากกว่า 3 แสนคน
ทั้งนี้ คาดการณ์ตั้งแต่เดือนพฤษภาคม-กันยายน 2565 จะมีนักท่องเที่ยวต่างชาติทยอยเดินทางเข้าประเทศต่อเนื่องเพิ่มขึ้นไม่น้อยกว่าเดือนละ 3 แสนคน ขณะที่ปลายปีตั้งแต่เดือนตุลาคมถึงธันวาคม ซึ่งถือเป็นช่วง High Season ก็คาดว่าจะมีนักท่องเที่ยวเดินทางเข้าประเทศไทยประมาณไม่น้อยกว่าเดือนละ 1 ล้านคน เป็นสัญญาณส่งผลให้เศรษฐกิจและอุตสาหกรรมการท่องเที่ยวมีโอกาสกลับมาฟื้นตัวได้ด้วย
“นายกรัฐมนตรียังได้สั่งการให้ทุกหน่วยงานที่เกี่ยวข้องและผู้ประกอบการด้านการท่องเที่ยวเตรียมความพร้อมในทุกด้านทั้งด้านการ Upskill และ Reskill แรงงานที่ทำงานด้านบริการการท่องเที่ยว การพัฒนาปรับปรุงสถานที่ท่องเที่ยวและที่พักรองรับการเปิดประเทศ   อย่างไรก็ตามนายกรัฐมนตรียังเน้นย้ำให้ประชาชนและนักท่องเที่ยวยังคงต้องปฏิบัติตามมาตรการด้านสาธารณสุขภายใต้การท่องเที่ยววิถีใหม่ เพื่อให้ทุกคนท่องเที่ยวอย่างสนุกและปลอดภัยจากโควิด-19 ด้วย” โฆษกประจำสำนักนายกรัฐมนตรี กล่าว
สำหรับสถานการณ์การแพร่ระบาดของโรคติดเชื้อไวรัสโคโรนา 2019 (โควิด-19) ในประเทศไทยวันนี้ (9 พฤษภาคม 2565) พบมีผู้ติดเชื้อรายใหม่ รวม 6,488 ราย จำแนกเป็นผู้ป่วยจากในประเทศ 6,484 ราย และผู้ป่วยมาจากต่างประเทศ 4 ราย รวมผู้ป่วยสะสม 2,107,903 ราย (ตั้งแต่ 1 มกราคม 2565) ขณะที่หายป่วยกลับบ้าน 12,755 ราย
ทำให้รวมหายป่วยสะสม 2,048,744 ราย (ตั้งแต่ 1 มกราคม 2565) โดยมีผู้ป่วยกำลังรักษา 84,957 ราย และเสียชีวิต 55 ราย ทั้งนี้จำนวนผู้ป่วยปอดอักเสบ รักษาตัวอยู่ในโรงพยาบาล 1,522 ราย เฉลี่ยจังหวัดละ 20 ราย อัตราครองเตียง ร้อยละ 18.7
ส่วนการให้บริการวัคซีนโควิด - 19 ของประเทศไทย มียอดการได้รับวัคซีนสะสม (28 ก.พ. 2564 - 7 พ.ค. 2565) รวม 134,653,094 โดส ใน 77 จังหวัด ดังนี้ จำนวนผู้ได้รับวัคซีน เข็มที่ 1 สะสม : 56,404,227 ราย จำนวนผู้ได้รับวัคซีน เข็มที่ 2 สะสม : 51,632,529 ราย และจำนวนผู้ได้รับวัคซีน เข็มที่ 3 สะสม : 26,616,338 ราย
-------------------

ที่มา : https://www.thaigov.go.th/news/contents/details/54355