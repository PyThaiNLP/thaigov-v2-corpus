รัฐบาลไทย-ข่าวทำเนียบรัฐบาล-รัฐมนตรีว่าการกระทรวงคมนาคมมอบหมาย สำนักงานการบินพลเรือนแห่งประเทศไทย (CAAT) เตรียมความพร้อมการยกเลิก Test&Go และรับมาตรการการใช้ Self ATK


วันพุธที่ 27 เมษายน 2565
รัฐมนตรีว่าการกระทรวงคมนาคมมอบหมาย สำนักงานการบินพลเรือนแห่งประเทศไทย (CAAT) เตรียมความพร้อมการยกเลิก Test&Go และรับมาตรการการใช้ Self ATK
ศบค. มีมติเมื่อวันศุกร์ที่ 22 เม.ย. 65 ยกเลิกมาตรการ Test&Go ให้มีผลบังคับใช้วันที่ 1 พ.ค. 65 โดยกำหนดให้ผู้โดยสารที่เข้าประเทศ ต้องได้รับวัคซีนตามที่กำหนดและทำ Self ATK ก่อนการเดินทางอย่างน้อย 72 ชั่วโมง
รัฐมนตรีว่าการกระทรวงคมนาคม นายศักดิ์สยาม ชิดชอบ ได้สั่งการให้หน่วยงานที่เกี่ยวข้อง ทั้งทางบกทางน้ำ ทางอากาศ ทบทวนมาตรการในการปฏิบัติต่อผู้โดยสาร ให้สอดคล้องตามนโยบายของรัฐบาล และย้ำให้มีการอำนวยความสะดวกแก่ผู้โดยสาร และให้ทุกหน่วยงานต้องมีการเตรียมการในส่วนที่เป็นความรับผิดชอบของแต่ละหน่วยงาน มิให้เกิดปัญหาในทางปฏิบัติจากนโยบายของรัฐมนตรีว่าการกระทรวงคมนาคมดังกล่าว สำนักงานการบินพลเรือนแห่งประเทศไทย (CAAT) ได้ออกประกาศผู้ทำการในอากาศ (NOTAM) ลงวันที่ 26 เมษายน 2565 ทั้งหมด 6 ข้อดังนี้
1. ผู้โดยสารที่ได้รับวัคซีนครบถ้วนแล้ว สามารถเข้าประเทศได้โดยไม่ต้องมีการตรวจใดๆ เพิ่มเติม แต่อย่างไรแนะนำให้ผู้โดยสารตรวจ ATK หากมีอาการ
2. ผู้โดยสารที่ยังไม่ได้รับวัคซีน หรือได้รับวัคซีนยังไม่ครบถ้วนสามารถตรวจ RT-PCR ภายใน ๗๒ ชั่วโมงก่อนเดินทาง และจะสามารถเข้าประเทศได้โดยไม่ต้องมีการตรวจใดๆ เพิ่มเติมเช่นเดียวกับผู้โดยสารที่ได้รับวัคซีนครบถ้วนแล้ว หากผู้โดยสารกลุ่มนี้ไม่มีผลตรวจจะต้องเข้าทำการกักตัวตามที่เจ้าหน้าที่ด่านกักกันโรคสั่ง และจะต้องทำการตรวจ RT-PCR ในวันที่ ๔ หรือวันที่ ๕ ของการกักตัว
3. ผู้โดยสารทุกคนต้องมีประกันสุขภาพคุ้มครอง COVID หรือ จดหมายรับประกันมูลค่าไม่ต่ำกว่า ๑๐,๐๐๐ ดอลล่าร์สหรัฐ ที่มีระยะคุ้มครองตลอดระยะเวลาที่อยู่ในประเทศไทย ซึ่งผู้โดยสารสามารถใช้ประกันนี้ในการรักษาอาการของ COVID หากพบว่าเป็นผู้ติดเชื้อ
4. ผู้โดยสารจะต้องฉีดส่งเอกสารการฉีดวัคซีน หรือการตรวจและประกันในระบบ Thailand Pass ก่อนการเดินทางและเมื่อเอกสารได้รับการตรวจสอบแล้วผู้โดยสารจะได้ QR Code เพื่อให้แสดงต่อสายการบิน หากไม่มี QR Code นี้สายการบินอาจปฎิเสธการรับขนส่งผู้โดยสารได้
5. สายการบินจะต้องทำการตรวจสอบผู้เดินทางว่ามี QR Code จากระบบ Thailand Pass ก่อนรับเป็นผู้โดยสารมากับอากาศยาน และหากพบว่าผู้โดยสารเดินทางมาถึงประเทศไทย โดยไม่มี QR Code สายการบินจะต้องเป็นผู้รับผิดชอบส่งผู้โดยสารกลับประเทศต้นทาง
6. สนามบินและหน่วยงานที่เกี่ยวข้องต้องดำเนินการตามมาตรการของรัฐอย่างเคร่งครัด เช่นการให้สวมหน้ากาก การตรวจสอบอุณหภูมิร่างกาย ก่อนเข้าหรือออก ตามที่รัฐบาลได้สั่งการอย่างเข้มงวด
ทั้งนี้ กระทรวงคมนาคมได้มอบหมายให้ CAAT ติดตามและกำกับดูแล การเดินทางของผู้โดยสารให้ได้รับความสะดวกในการเดินทางเข้ามาในราชอาณาจักรไทย ตามมาตรการที่ ศบค. กำหนด อย่างใกล้ชิดต่อไป

ที่มา : https://www.thaigov.go.th/news/contents/details/53951