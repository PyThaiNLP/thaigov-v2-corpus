รัฐบาลไทย-ข่าวทำเนียบรัฐบาล-กรมเจ้าท่า ลงพื้นที่ติดตาม ควบคุม กรณีเรือบรรทุกตู้สินค้าชนกันกลางแม่น้ำเจ้าพระยา จังหวัดสมุทรปราการ


วันพฤหัสบดีที่ 4 พฤศจิกายน 2564
กรมเจ้าท่า ลงพื้นที่ติดตาม ควบคุม กรณีเรือบรรทุกตู้สินค้าชนกันกลางแม่น้ำเจ้าพระยา จังหวัดสมุทรปราการ
พร้อมสั่งการกู้ตู้คอนเทนเนอร์ ให้แล้วเสร็จภายในวันนี้
3 พฤศจิกายน 2564 กรมเจ้าท่าลงพื้นที่ ติดตามและเร่งแก้ไขปัญหา พร้อมทั้งดำเนินการสอบสวนอุบัติเหตุตามกฎหมาย โดยเร็ว กรณีเรือบรรทุกตู้สินค้าชนกันกลางแม่น้ำเจ้าพระยา จังหวัดสมุทรปราการ ตามนโยบายของรัฐมนตรีว่าการกระทรวงคมนาคม และรัฐมนตรีช่วยว่าการกระทรวงคมนาคม ได้สั่งการให้กรมเจ้าท่า โดยนายภูริพัฒน์ ธีระกุลพิศุทธิ์ รองอธิบดีกรมเจ้าท่า ด้านปลอดภัย นายพิทักษ์ วัฒนพงษ์วิศาล ผู้อำนวยการสำนักความปลอดภัยและสิ่งแวดล้อมทางน้ำ พร้อมด้วย นายฉัตรชัย เวชสาร ผู้อำนวยการสำนักงานเจ้าท่าภูมิภาคสาขาสมุทรปราการ ลงพื้นที่ติดตามความคืบหน้า กรณีเรือ โอ.พี.เค.3 ของบริษัทโอ.พี.เค. โกลบอล โลจิสติกส์ ที่บรรทุกตู้สินค้ามาจำนวน 51 ตู้ สภาพเรือบริเวณกราบเรือฝั่งซ้ายพังเสียหาย เรือจมน้ำอยู่ครึ่งลำ ขณะนี้เรือ โอ.พี.เค.3 จอดเกยตื้นใกล้กับองค์พระสมุทรเจดีย์ เจ้าหน้าที่ได้เร่งสูบน้ำที่ไหลทะลักเข้าในตัวเรือออกจากตัวเรือเป็นที่เรียบร้อย พร้อมดำเนินการอุดรอยรั่วและนำทุ่นเข้าล้อมเพื่อป้องกันไม่ให้คราบน้ำมันจากเรือไหลออกสู่แม่น้ำ และในวันนี้ กรมเจ้าท่าได้ดำเนินการเข้าควบคุมการเดินเรือ ออกประกาศเตือนเรือที่เดินทางเข้า-ออกแม่น้ำเจ้าพระยานำเรือขจัดคราบน้ำมัน เรือเด่นสุทธิเข้าวางล้อมบูม ป้องกันการรั่วไหลของน้ำมัน ออกคำสั่งให้กู้เรือให้เสร็จภายใน 3 วัน ออกคำสั่งงดใช้เรือ ออกประกาศให้ชาวเรือระมัดระวังในการเดินเรือ นำเรือบาร์จเข้าเทียบ พร้อมเร่งขนถ่ายตู้คอนเทนเนอร์ที่บรรทุกสินค้าทางการเกษตร ออกจากเรือที่เกิดเหตุได้จำนวน 40 ตู้ จาก จำนวน 51 ตู้  และจะเร่งดำเนินการกู้ตู้คอนเทนเนอร์ที่เหลือ จำนวน 11 ตู้ให้แล้วเสร็จทั้งหมดภายในวันนี้ ก่อนดำเนินการกู้ตัวเรือในขั้นตอนต่อไป

ที่มา : https://www.thaigov.go.th/news/contents/details/47791