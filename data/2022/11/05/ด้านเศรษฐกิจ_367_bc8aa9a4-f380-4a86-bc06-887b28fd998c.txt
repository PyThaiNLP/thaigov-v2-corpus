รัฐบาลไทย-ข่าวทำเนียบรัฐบาล-กรมธนารักษ์สนองนโยบายรัฐบาล อนุญาตให้ใช้ประโยชน์ในที่ราชพัสดุ สนับสนุนภารกิจของส่วนราชการและองค์กรปกครองส่วนท้องถิ่น


วันศุกร์ที่ 16 กรกฎาคม 2564
พิมพ์
กรมธนารักษ์สนองนโยบายรัฐบาล อนุญาตให้ใช้ประโยชน์ในที่ราชพัสดุ สนับสนุนภารกิจของส่วนราชการและองค์กรปกครองส่วนท้องถิ่น
ก.คลัง โดยกรมธนารักษ์จัดพิธีมอบหนังสืออนุญาตให้ใช้ที่ราชพัสดุ เพื่อสนับสนุนภารกิจของส่วนราชการและองค์กรปกครองส่วนท้องถิ่นให้เป็นรูปธรรมโดยเร็ว และบรรลุเป้าประสงค์ตามนโยบายของรัฐบาลในการฟื้นฟูเศรษฐกิจและสังคมของประเทศไทย
กระทรวงการคลัง โดยกรมธนารักษ์จัดพิธีมอบหนังสืออนุญาตให้ใช้ที่ราชพัสดุ เพื่อสนับสนุนภารกิจของส่วนราชการและองค์กรปกครองส่วนท้องถิ่นให้เป็นรูปธรรมโดยเร็ว และบรรลุเป้าประสงค์ตามนโยบายของรัฐบาลในการฟื้นฟูเศรษฐกิจและสังคมของประเทศไทย รวมทั้งเพื่อเป็นประโยชน์ต่อประเทศชาติและเพิ่มคุณภาพชีวิตที่ดีให้กับประชาชน
วันนี้ (วันที่ 16 กรกฎาคม 2564) เวลา 10.00 น. ณ กระทรวงการคลัง นายยุทธนา หยิมการุณ อธิบดีกรมธนารักษ์ เปิดเผยว่า กรมธนารักษ์จัดพิธีมอบหนังสืออนุญาตให้ใช้ที่ราชพัสดุ เพื่อสนับสนุนภารกิจของส่วนราชการและองค์กรปกครองส่วนท้องถิ่น ระหว่างกรมธนารักษ์ กับหน่วยงานรัฐที่ได้รับอนุญาตให้ใช้ที่ราชพัสดุ จำนวน 26 ราย เพื่อสนับสนุนที่ดินราชพัสดุให้กับหน่วยงานภาครัฐที่มีภารกิจด้านสาธารณสุข การศึกษา และการพัฒนาพื้นที่เพื่ออนุรักษ์สิ่งแวดล้อมและสนับสนุนการท่องเที่ยวในระดับท้องถิ่น ซึ่งการจัดงานดังกล่าวได้รับเกียรติจาก พลเอก ประวิตร วงษ์สุวรรณ รองนายกรัฐมนตรี เป็นประธานในพิธีกล่าวเปิดงาน พร้อมด้วย นายอาคม เติมพิทยาไพสิฐ รัฐมนตรีว่าการกระทรวงการคลัง และนายสันติ พร้อมพัฒน์ รัฐมนตรีช่วยว่าการกระทรวงการคลัง ให้เกียรติเข้าร่วมพิธี โดยได้ดำเนินการจัดพิธีตามมาตรการป้องกันการแพร่ระบาดของโรคติดเชื้อไวรัสโคโรนา 2019 (โควิด-19) อย่างเคร่งครัด
สำหรับการมอบหนังสืออนุญาตให้ใช้ที่ราชพัสดุในครั้งนี้ เป็นการดำเนินการตามเจตนารมณ์แห่งพระราชบัญญัติที่ราชพัสดุ พ.ศ. 2562 ที่มีผลบังคับใช้เมื่อวันที่ 7 กรกฎาคม 2562 ในการปรับปรุงแนวทางการบริหารจัดการที่ราชพัสดุให้เกิดผลสัมฤทธิ์สูงสุด ตามมาตรา 19 ให้นำที่ราชพัสดุไปใช้เพื่อประโยชน์ทางราชการในการปฏิบัติตามหน้าที่และอำนาจของส่วนราชการและองค์กรปกครองส่วนท้องถิ่น โดยส่วนราชการและองค์กรปกครองส่วนท้องถิ่นที่มีความประสงค์จะขอใช้ที่ราชพัสดุ ให้แจ้งวัตถุประสงค์การใช้ที่ราชพัสดุและขอทำความตกลงกับกรมธนารักษ์ ตามหลักเกณฑ์ วิธีการ และเงื่อนไขที่กำหนดไว้ในกฎกระทรวงการใช้ที่ราชพัสดุ พ.ศ. 2563โดยในไตรมาส 2 ของปีงบประมาณ 2564 กรมธนารักษ์ได้อนุญาตให้ส่วนราชการและองค์กรปกครองส่วนท้องถิ่นใช้ประโยชน์ในที่ราชพัสดุแล้ว จำนวน 71 แปลง เนื้อที่ประมาณ 561-2-47.84 ไร่ ทั้งนี้ กรมธนารักษ์มุ่งหวังที่จะนำที่ราชพัสดุมาพัฒนาให้เกิดประโยชน์สูงสุด เพื่อนำไปสนับสนุนหน่วยงานภาครัฐที่ดำเนินการตามนโยบายของรัฐบาลด้านการสาธารณสุข ด้านการศึกษา ด้านการอนุรักษ์และการท่องเที่ยว ในการฟื้นฟูเศรษฐกิจและสังคม เป็นประโยชน์ต่อประเทศชาติและเพิ่มคุณภาพชีวิตที่ดีให้กับประชาชน อธิบดีกรมธนารักษ์ กล่าวในตอนท้าย

ที่มา : https://www.thaigov.go.th/news/contents/details/43803