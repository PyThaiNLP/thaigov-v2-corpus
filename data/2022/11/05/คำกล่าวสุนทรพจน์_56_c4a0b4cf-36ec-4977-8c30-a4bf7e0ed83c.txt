รัฐบาลไทย-ข่าวทำเนียบรัฐบาล-คำกล่าวของ พลเอก ประยุทธ์ จันทร์โอชา นายกรัฐมนตรี เปิดแผนปฏิบัติการด้านการป้องกันและปราบปรามยาเสพติด พ.ศ. 2565 วันพฤหัสบดีที่ 9 ธันวาคม 2564


วันพฤหัสบดีที่ 9 ธันวาคม 2564
พิมพ์
คำกล่าวของ พลเอก ประยุทธ์ จันทร์โอชา นายกรัฐมนตรี เปิดแผนปฏิบัติการด้านการป้องกันและปราบปรามยาเสพติด พ.ศ. 2565 วันพฤหัสบดีที่ 9 ธันวาคม 2564
คำกล่าวของ พลเอก ประยุทธ์ จันทร์โอชา นายกรัฐมนตรี เปิดแผนปฏิบัติการด้านการป้องกันและปราบปรามยาเสพติด พ.ศ. 2565
วันพฤหัสบดีที่ 9 ธันวาคม 2564  เวลา 14.00 น. ณ ห้องมัฆวานรังสรรค์ สโมสรทหารบก
ท่านรัฐมนตรี
คณะกรรมการ ป.ป.ส.
หัวหน้าส่วนราชการ
เอกอัครราชทูตออสเตรเลีย ประจำประเทศไทย
ผู้แทน UNODC ประจำภูมิภาคเอเชียตะวันออกเฉียงใต้และแปซิฟิก
ประธานกลุ่มเจ้าหน้าที่ประสานงานยาเสพติดและอาชญากรรมต่างประเทศประจำประเทศไทย
และผู้เข้าร่วมประชุมทุกท่าน
ผมรู้สึกเป็นเกียรติและยินดีเป็นอย่างยิ่งที่เป็นประธานงานเปิดแผนปฏิบัติการด้านการป้องกันและปราบปรามยาเสพติด พ.ศ. 2565 ในวันนี้
เป็นที่ทราบกันดีว่าปัญหายาเสพติดได้ทำลายสังคม ทำลายสถาบันครอบครัว ส่งผลเสียต่อความมั่นคงของชาติ ซึ่งปัจจุบันประเทศไทยต้องประสบปัญหาการลักลอบนำเข้ายาเสพติด โดยเฉพาะพื้นที่ชายแดนภาคเหนือ และภาคตะวันออกเฉียงเหนือ แม้จะมีการสกัดกั้นจับกุมได้เป็นจำนวนมาก แต่ยาเสพติดยังหลุดรอดเข้าสู่ประเทศไทยและผ่านไปยังประเทศที่ 3 ขณะเดียวกันการขนส่งยาเสพติดมีทางเลือกมากขึ้น โดยเฉพาะการลักลอบขนส่งทางพัสดุภัณฑ์ที่มีการขนส่งได้รวดเร็ว และราคาถูก เมื่อเทียบกับการจ้างคนขน
นอกจากนี้ปัจจุบันพบว่าการฟอกเงินผิดกฎหมายจากการค้ายาเสพติด กระทำผ่านการซื้อขายทองคำ ดังนั้น ขอให้ผู้ดำเนินการและผู้มีส่วนเกี่ยวข้องกับธุรกิจจำหน่ายทองคำต้องใช้ความระมัดระวัง ตรวจสอบลูกค้าของท่านให้แน่ชัด มิให้ธุรกิจจำหน่ายทองเป็นเครื่องมือในการฟอกเงิน ใช้เป็นทุนในการผลิตยาเสพติดมาทำร้ายประเทศเราอีกต่อไป ซึ่งตามประมวลกฎหมายยาเสพติดใหม่นี้ มุ่งยึดทรัพย์ตัดเส้นทางการเงิน มิให้เงินที่ได้มาจากการค้ายาเสพติดถูกฟอกกลับไปยังผู้ผลิตยาเสพติดได้อีก
สำหรับการผลิตยาเสพติด ยังคงมาจากแหล่งพื้นที่สามเหลี่ยมทองคำ และเวลานี้มีการขยายกำลังผลิตเพิ่มมากขึ้น แต่ต้องขอยืนยันว่า ประเทศไทยไม่เคยนิ่งเฉยในการแก้ปัญหาและยังคงเดินหน้าปราบปรามอย่างเข้มข้น มีการพัฒนากฎหมาย วันนี้ถือว่าเป็นการบังคับใช้ประมวลกฎหมายยาเสพติดฉบับใหม่เป็นวันแรก ซึ่งกฎหมายฉบับนี้รัฐบาลปรับปรุงและพัฒนาให้มีความทันสมัย สอดคล้องกับผลการประชุมสมัชชาสหประชาชาติสมัยพิเศษว่าด้วยปัญหายาเสพติดโลกและเป็นไปตามยุทธศาสตร์ชาติ แผนการปฏิรูปประเทศ
ในโอกาส การใช้ประมวลกฎหมายยาเสพติดฉบับใหม่ในวันนี้และการเปิดแผนปฏิบัติการ พ.ศ. 2565 นี้ ผมขอให้มอบหมายนโยบายในการปฏิบัติงานให้แก่หน่วยงานที่เกี่ยวข้อง เพื่อนำไปปฏิบัติเป็นแนวทางเดียวกัน ดังนี้
ประการที่ 1 ขอให้ผู้บริหารและเจ้าหน้าที่ทุกระดับในหน่วยงานที่เกี่ยวข้อง ทำความเข้าใจประมวลกฎหมายยาเสพติดอย่างจริงจัง โดยทำความเข้าใจกรอบแนวคิด เจตนารมณ์ แนวทางปฏิบัติ และภารกิจใหม่ของหน่วยงานท่านและดำเนินการอย่างประสิทธิภาพ
ประการที่ 2 จัดให้มีการขับเคลื่อนและสร้างความพร้อมในประมวลกฎหมายยาเสพติดอย่างเป็นระบบ มีแผนการปฏิบัติงานอย่างเป็นขั้นตอน รวมทั้ง จัดให้มีกลไกในการให้คำปรึกษา ติดตามและแก้ไขปัญหาแก่หน่วยปฏิบัติในระยะเปลี่ยนผ่านการใช้กฎหมาย เพื่อให้การปฏิรูปการแก้ไขปัญหายาเสพติดประสพผลสำเร็จ
ประการที่ 3 ต้องนำประมวลกฎหมายยาเสพติดไปใช้ในการแก้ไขปัญหายาเสพติดอย่างเป็นรูปธรรม ทั้งในระดับภาพรวม ระดับจังหวัด โดยเฉพาะอย่างยิ่งการแก้ไขปัญหาผู้เสพผู้ค้าตามแนวทางใหม่ โดยให้ทุกจังหวัดไปจัดทำแผนการแก้ไขปัญหาให้ชัดเจน มีการกำหนดเป้าหมาย พื้นที่ และกลุ่มบุคคล และให้หน่วยงานกลางสนับสนุนการแก้ไขปัญหา
ประการสุดท้าย คือ การสร้างตัวแบบในการแก้ไขปัญหาตามประมวลกฎหมายยาเสพติด เนื่องจากมีการแนวทางปฏิบัติตามกฎหมายใหม่ ดังนั้น ทุกหน่วยงานจึงควรให้ความสำคัญในการสร้างตัวแบบเพื่อเป็นแนวทางในการใช้ปฏิบัติงาน
นอกจากนี้ เพื่อให้การปฏิบัติงานบรรลุตามวัตถุประสงค์อย่างรอบด้านผมอยากให้หน่วยงานที่เกี่ยวข้องจัดทำแผนงานโดยคำนึงถึงมาตรการต่าง ๆ ดังนี้
1. มาตรการความร่วมมือระหว่างประเทศ
โดยเฉพาะความร่วมมือกับ 6 ประเทศในภูมิภาคลุ่มแม่น้ำโขง ตามแผนปฏิบัติการ 1511 ที่มุ่งเน้นสกัดกั้นเคมีภัณฑ์ และสารเคมีเข้าสู่แหล่งผลิต และปราบปรามยาเสพติดที่ออกจากแหล่งผลิตแพร่กระจายไปยังประเทศต่าง ๆ และความร่วมมือกับประเทศอื่น ๆ ทั้งด้านการแลกเปลี่ยนข่าวสาร การประสานคดีระหว่างประเทศ การแลกเปลี่ยนองค์ความรู้ด้านการสืบสวนสอบสวน และเรียนรู้เกี่ยวกับนวัตกรรมและเทคโนโลยีสมัยใหม่
2. มาตรการปราบปรามและบังคับใช้กฎหมาย
โดยใช้ประมวลกฎหมายยาเสพติดมาใช้บังคับ เพื่อนำไปสู่การยึดทรัพย์สินของผู้ค้ายาเสพติด และนำ พ.ร.บ. ป้องกันและปราบปรามการฟอกเงิน และกฎหมายอื่น ๆ ที่เกี่ยวข้องมาเป็นเครื่องมือ เพื่อให้การยึดทรัพย์สินมีประสิทธิภาพเพิ่มมากขึ้น โดยเฉพาะการใช้มาตรการข้อหาสมคบ สนับสนุน ช่วยเหลือ ทุกคดีที่มีพยานหลักฐานเชื่อมโยง ให้พนักงานสอบสวนและผู้เกี่ยวข้องแจ้งข้อหา เพื่อนำไปสู่การยึดทรัพย์สินทั้งขบวนการต่อไป
3. มาตรการในการป้องกันยาเสพติด
จะต้องป้องกันไม่ให้ประชาชน เข้าไปสู่การเสพหรือการใช้ยาเสพติดและป้องกันไม่ให้เข้าไปสู่กระบวนการค้ายาเสพติด โดยการเสริมสร้างความเข้มแข็งให้กับหมู่บ้านหรือชุมชน แก้ไขปัญหาแบบองค์รวม ผสมผสานกับมาตรการแก้ไขปัญหายาเสพติดให้เกิดรูปแบบการทำงานอย่างยั่งยืน จัดทำหลักสูตรเกี่ยวกับความรู้ เรื่องของยาเสพติดให้เข้าสู่ระบบการศึกษาทุกระดับ รวมถึงหลักสูตรนักศึกษาวิชาทหาร และทหารกองประจำการ และให้ขยายหลักสูตรไปยังโรงเรียนนายสิบ โรงเรียนนายร้อย ทั้งทหาร ตำรวจ ทุกเหล่าทัพ
4. มาตรการบำบัดรักษายาเสพติด
บำบัดรักษาและฟื้นฟูผู้ผ่านการบำบัด ตามที่ผมได้สั่งการให้นำผู้เสพ ผู้ติดยาเสพติดมาลงระบบในฐานข้อมูลให้ดำเนินการต่อ โดยนำไปบำบัดรักษาฟื้นฟูโดยเน้นการใช้ชุมชนบำบัด ส่งเสริมให้ผู้ผ่านการบำบัดมีทักษะความรู้ในสาขาวิชาชีพ ให้กรมพัฒนาฝีมือแรงงาน กรมการจัดหางาน กระทรวงแรงงาน จัดให้มีการฝึกอบรมความรู้ทักษะในวิชาชีพเฉพาะ และจัดหางานให้ทำทั้งในประเทศและต่างประเทศ และส่งเสริมให้ใช้กลไกของชุมชนช่วยกันสอดส่องดูแลไม่ให้บุคคลเหล่านี้หันกลับไปเสพยาอีกครั้ง
5. มาตรการบริหารจัดการอย่างบูรณาการ
ให้ใช้กลไกของศูนย์อำนวยการป้องกันและปราบปรามยาเสพติดแห่งชาติ (ศอ.ปส.) ที่มีรัฐมนตรีว่าการกระทรวงยุติธรรม เป็นผู้อำนวยการศูนย์อำนวยการป้องกันและปราบปรามยาเสพติดแห่งชาติ (ผอ.ศอ.ปส.) ในการขับเคลื่อนแผนปฏิบัติการด้านการป้องกันและปราบปรามยาเสพติดอย่างเป็นระบบ และบูรณาการการทำงานร่วมกับหน่วยงานภาคีที่เกี่ยวข้อง พัฒนาระบบข้อมูลและเทคโนโลยี ตลอดจนงานวิชาการและองค์ความรู้เกี่ยวกับยาเสพติด เช่น การศึกษาวิจัยการใช้ประโยชน์จากพืชกระท่อม
ในด้านการแพทย์ และเวชสำอาง เพื่อก่อให้เกิดรายได้ทางเศรษฐกิจของประเทศต่อไป
ท้ายที่สุดนี้ การแก้ไขปัญหายาเสพติด จะให้องค์กรใดองค์กรหนึ่ง เป็นผู้รับผิดชอบคงจะไม่ได้ พวกเราต้องบูรณาการร่วมกัน ทั้งภาครัฐ ภาคเอกชน และประชาชน เพื่อทำให้สังคมไทยและลูกหลานของพวกเราปลอดภัยจากสิ่งไม่ดี วันนี้พวกเรามีกฎหมายฉบับใหม่เป็นมีเครื่องมือช่วยให้การปราบปรามมีประสิทธิภาพมากขึ้น ดังนั้น ผมขออวยพรให้การปราบปรามยาเสพติดของพวกเราเป็นไปตามเป้าหมายที่ตั้งไว้ และขอให้เจ้าหน้าที่ทุกคนปฏิบัติภารกิจด้วยความปลอดภัย
ขอบคุณครับ

ที่มา : https://www.thaigov.go.th/news/contents/details/49298