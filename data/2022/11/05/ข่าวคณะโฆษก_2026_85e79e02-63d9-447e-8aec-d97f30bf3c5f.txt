รัฐบาลไทย-ข่าวทำเนียบรัฐบาล- โฆษกรัฐบาลจวกฝ่ายค้าน ซักฟอกแบบผีเจาะปาก อัดไร้วุฒิภาวะ เน้นมโนข้อมูลมากกว่าข้อเท็จจริง ติงเด็กก้าวไกล พูดพล่อยๆ ระวังเข้าตัว ถูกสาปแช่งไม่ได้กลับเข้าสภาฯ


วันพฤหัสบดีที่ 21 กรกฎาคม 2565
พิมพ์
โฆษกรัฐบาลจวกฝ่ายค้าน ซักฟอกแบบผีเจาะปาก อัดไร้วุฒิภาวะ เน้นมโนข้อมูลมากกว่าข้อเท็จจริง ติงเด็กก้าวไกล พูดพล่อยๆ ระวังเข้าตัว ถูกสาปแช่งไม่ได้กลับเข้าสภาฯ
โฆษกรัฐบาลจวกฝ่ายค้าน ซักฟอกแบบผีเจาะปาก อัดไร้วุฒิภาวะ เน้นมโนข้อมูลมากกว่าข้อเท็จจริง ติงเด็กก้าวไกล พูดพล่อย ๆ ระวังเข้าตัว ถูกสาปแช่งไม่ได้กลับเข้าสภาฯ
วันนี้ (21 กรกฎาคม 2565) นายธนกร วังบุญคงชนะ โฆษกประจำสำนักนายกรัฐมนตรี กล่าวถึงกรณีที่นายจุลพันธ์ อมรวิวัฒน์ ส.ส.เชียงใหม่ พรรคเพื่อไทย อภิปรายเปรียบพล.อ.ประยุทธ์ จันทร์โอชา นายกฯ และ รมว.กลาโหม เป็นขยะอิเล็กทรอนิกส์ เป็นปีศาจที่ดูดกินชีวิตประชาชน รวมทั้งกล่าวหาด้วยถ้อยคำที่รุนแรงว่า อาจจะเป็นธาตุแท้ของนายจุลพันธ์และคนพรรคเพื่อไทยใช่หรือไม่ ที่มีนิสัยชอบพูดจาส่อเสียด กระทบกระเทียบเปรียบเปรย ด้อยค่าผู้อื่นเหมือนกับผีเจาะปากมาพูด หลายคนที่รับชมการอภิปรายต่างระบุว่าเป็นสีสันของสภาฯ แต่เป็นสีสันที่สกปรก เพราะตลอดการอภิปรายมีแต่สำนวนโวหารและใช้อารมณ์ เหมือนคนขาดวุฒิภาวะ เนื้อหาที่นำเสนอก็ซ้ำซาก หลักฐานเชิงประจักษ์แทบไม่มี ทำให้ผู้ชมผู้ฟังไม่ได้ข้อมูลที่มีประโยชน์ นอกจากนี้ เมื่อใดก็ตามที่นายจุลพันธ์ลุกขึ้นประท้วง ก็มักจะแสดงคำพูดและกิริยาเกรี้ยวกราด เข้าทำนองว่าแต่เขา อิเหนาเป็นเอง ไม่ต่างอะไรจากตัวร้ายในละคร
นายธนกร กล่าวอีกว่า ส่วนนายสงคราม กิจเลิศไพโรจน์ ส.ส.บัญชีรายชื่อ พรรคเพื่อชาติ ที่ระบุว่า ให้นายกรัฐมนตรีกลับไปพักผ่อนอย่างสงบที่บ้าน อย่าอยู่สร้างหายนะนั้น ตนคิดว่านายสงครามน่าจะเป็นฝ่ายกลับไปนอนอย่างสงบน่าจะดีกว่า และไม่ควรนึกเอง มโนเอง กล่าวหารัฐบาลโดยไม่ดูข้อเท็จจริง เพราะที่ผ่านมารัฐบาลติดตามและแก้ไขปัญหาราคาน้ำมันมาโดยตลอด ยึดกลไกตลาดโลกและปัจจัยภายในประเทศคู่ขนานกัน อย่างไรก็ตาม ทิศทางราคาน้ำมันในตลาดโลกมีความผันผวนสูง ปรับขึ้นและลงอยู่ตลอดเวลา แต่ปัจจุบันรัฐบาลก็สามารถควบคุมราคาน้ำมันให้อยู่ในระดับที่เหมาะสมได้ ดังนั้น นายสงครามคงจะกลับไปนอนตาหลับอย่างสงบที่บ้านได้อย่างสบายใจ
“นายจิรัฏฐ์ ทองสุวรรณ์ ส.ส.ฉะเชิงเทรา พรรคก้าวไกล หยิบประเด็นการจัดซื้อ GT200 ไม่โปร่งใสมากล่าวหาและสาปแช่ง 3 ป.ไม่ให้ไปดี ไม่ให้ไปสู่สุคตินั้น อยากเตือนว่าระวังจะเข้าตัว เพราะนอกจากจะเป็นการย้อนอดีตไปไกล เอาเรื่องเก่ามาเล่าใหม่ และไม่เกี่ยวกับการทำหน้าที่ในปัจจุบันของรัฐมนตรีที่ถูกอภิปรายแล้ว ข้อมูลทั้งหมดที่นำมากล่าวหานั้นยังไม่เป็นความจริงอีกด้วย ดังนั้น สุดท้ายแล้วสังคมอาจจะสาปแช่งไม่ให้นักการเมืองแบบนายจิรัฏฐ์ได้ดีหรือกลับเข้ามารกสภาฯ อีก” นายธนกร กล่าว
..............................

ที่มา : https://www.thaigov.go.th/news/contents/details/57105