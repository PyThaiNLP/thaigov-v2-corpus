รัฐบาลไทย-ข่าวทำเนียบรัฐบาล-“อลงกรณ์” เผยจีนปลดล็อคเซี่ยงไฮ้ 1 มิ.ย.65 เปิดโอกาสส่งออกผลไม้และสินค้าเกษตรเพิ่ม


วันอังคารที่ 31 พฤษภาคม 2565
“อลงกรณ์” เผยจีนปลดล็อคเซี่ยงไฮ้ 1 มิ.ย.65 เปิดโอกาสส่งออกผลไม้และสินค้าเกษตรเพิ่ม
ชี้อาจเป็นสัญญาณการปรับเปลี่ยนนโยบายซีโร่โควิดของรัฐบาลจีน
วันนี้ (31 พ.ค.65) นายอลงกรณ์ พลบุตร ที่ปรึกษารัฐมนตรีว่าการกระทรวงเกษตรและสหกรณ์ เปิดเผยว่า ได้รับรายงานจากฝ่ายเกษตร ประจำสถานกงสุลใหญ่ ณ นครเซี่ยงไฮ้ ว่า รัฐบาลเซี่ยงไฮ้คลายการล็อคดาวน์ ตั้งแต่
วันที่ 1 มิถุนายน 2565 โดยประกาศให้ประชาชนเดินทางเข้า-ออกจากชุมชนได้โดยไม่มีเงื่อนไข ให้รถส่วนบุคคลและรถขนส่งสินค้าเดินทางโดยไม่ต้องขออนุญาต บริษัทธุรกิจเอกชนสามารถเปิดดำเนินการได้ตามปกติ ระบบการขนส่งสาธารณะเปิดตามปกติ รวมทั้ง ให้ตลาดค้าส่งและค้าปลีกทั้งหมด ห้างสรรพสินค้า ซุปเปอร์มาร์เกต ร้านอาหาร และร้านค้าต่างๆ เริ่มทยอยกลับมาเปิดให้บริการ
ดังนั้น การประกาศเปิดเมืองเซี่ยงไฮ้แบบไม่มีเงื่อนไขตั้งแต่วันพรุ่งนี้ จึงเป็นข่าวดีมากซึ่งจะเป็นการเปิดโอกาสในการส่งออกผลไม้และสินค้าเกษตรไปจีนได้เพิ่มขึ้น และอาจเป็นสัญญาณการปรับนโยบายZero Covid ของรัฐบาลจีนครั้งใหญ่ในการเปิดประเทศเหมือนประเทศอื่นๆ

ที่มา : https://www.thaigov.go.th/news/contents/details/55230