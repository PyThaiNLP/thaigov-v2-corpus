รัฐบาลไทย-ข่าวทำเนียบรัฐบาล-นายกฯ อวยพรสื่อมวลชน-ประชาชน เนื่องในเทศกาลสงกรานต์ปีใหม่ไทย ให้ทุกคนมีความสุขทั้งกายและใจ ปลอดภัยจากอันตรายทุกอย่าง พร้อมขอให้ช่วยกันขับเคลื่อนประเทศ เอาชนะอุปสรรคที่เกิดขึ้นไปได้


วันอังคารที่ 12 เมษายน 2565
พิมพ์
นายกฯ อวยพรสื่อมวลชน-ประชาชน เนื่องในเทศกาลสงกรานต์ปีใหม่ไทย ให้ทุกคนมีความสุขทั้งกายและใจ ปลอดภัยจากอันตรายทุกอย่าง พร้อมขอให้ช่วยกันขับเคลื่อนประเทศ เอาชนะอุปสรรคที่เกิดขึ้นไปได้
นายกฯ อวยพรสื่อมวลชน-ประชาชน เนื่องในเทศกาลสงกรานต์ปีใหม่ไทย ให้ทุกคนมีความสุขทั้งกายและใจ ปลอดภัยจากอันตรายทุกอย่าง พร้อมขอให้ช่วยกันขับเคลื่อนประเทศ เอาชนะอุปสรรคที่เกิดขึ้นไปได้ด้วยดี
วันนี้ (12 เม.ย. 2565) เวลา 12.30 น. ณ ทำเนียบรัฐบาล ภายหลังเป็นประธานการประชุมคณะรัฐมนตรี  พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม กล่าวแสดงความยินดีที่ได้ร่วมพิธีงานสืบสานวัฒนธรรมประเพณีสงกรานต์ ประจำปี 2565 กับคณะรัฐมนตรี และเจ้าหน้าที่ ซึ่งเป็นไปตามธรรมเนียมวิธีปฏิบัติที่ดีงามของไทย ภายใต้มาตรการชีวิตวิถีใหม่ (New Normal) ถือเป็นสิริมงคลเนื่องในโอกาสวันขึ้นปีใหม่ของไทย และเป็นนิมิตหมายอันดีในการที่จะเริ่มต้นสิ่งดี ๆ ในปีต่อไป
พร้อมกันนี้ นายกรัฐมนตรีได้กล่าวในฐานะเป็นตัวแทนรัฐบาลและหน่วยงานภาครัฐ ขอบคุณสื่อมวลชนทุกคนอย่างจริงใจ ที่ได้ช่วยกันเผยแพร่ข้อมูลข่าวสารของภาครัฐและนโยบายของรัฐบาลไปสู่ประชาชนได้เป็นอย่างดี เพื่อสร้างการรับรู้ และสร้างความเข้าใจ รวมทั้งได้ช่วยกันต่อต้านข่าวปลอมที่เกิดขึ้น ซึ่งนายกรัฐมนตรีย้ำว่าสื่อมวลชนถือเป็นผู้ที่มีบทบาทสำคัญในการสร้างการรับรู้และนำไปสู่การขับเคลื่อนนโยบายภาครัฐอย่างจริงจัง โดยหากไม่มีสื่อมวลชนช่วยกันเผยแพร่ข้อมูลต่าง ๆ ดังกล่าว รัฐบาลก็คงทำงานได้ลำบากกว่าเดิม จึงขอขอบคุณสื่อมวลชนทุกคน ทั้งนี้ โดยส่วนตัวก็รู้สึกผูกพันกับสื่อมวลชนและเคารพในการทำงานของสื่อมวลชนมาโดยตลอดที่ได้ทำงานร่วมกันมาท่ามกลางอุปสรรค ความเสี่ยงและความท้าทายต่าง ๆ ในวิกฤตที่เกิดขึ้น ทั้งในอดีตที่ผ่านมาจนถึงปัจจุบัน จึงขอถือโอกาสอันเป็นมงคลนี้ขออำนาจคุณพระศรีรัตนตรัยและสิ่งศักดิ์สิทธิ์ทั้งหลาย ตลอดจนเดชะพระบารมีอันแผ่ไพศาลแห่งองค์พระบาทสมเด็จพระเจ้าอยู่หัว และสมเด็จพระนางเจ้าฯ พระบรมราชินี และพระบรมวงศานุวงศ์ทุกพระองค์ ได้โปรดดลบันดาลให้กับพี่น้องสื่อมวลชนรวมถึงประชาชนทั่วไปและครอบครัวของทุกคน ประสบแต่ความสุขความเจริญรุ่งเรือง สบายกาย สบายใจ สุขภาพแข็งแรง แคล้วคลาดปลอดภัยจากอันตรายทั้งปวง และหวังว่าจะได้ทำงานร่วมกันด้วยความราบรื่น เพื่อช่วยกันนำพาขับเคลื่อนประเทศไทยให้สามารถเอาชนะอุปสรรคต่าง ๆ ที่เกิดขึ้นขณะนี้ไปได้ด้วยดี
-----------

ที่มา : https://www.thaigov.go.th/news/contents/details/53557