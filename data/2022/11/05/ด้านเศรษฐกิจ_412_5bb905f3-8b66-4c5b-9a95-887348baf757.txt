รัฐบาลไทย-ข่าวทำเนียบรัฐบาล-สำนักงานสลากกินแบ่งรัฐบาล ยืนยัน งวดวันที่ 1 สิงหาคม ออกรางวัลสลากกินแบ่งรัฐบาลตามปกติ


วันอังคารที่ 20 กรกฎาคม 2564
พิมพ์
สำนักงานสลากกินแบ่งรัฐบาล ยืนยัน งวดวันที่ 1 สิงหาคม ออกรางวัลสลากกินแบ่งรัฐบาลตามปกติ
คณะกรรมการสลากฯ ไม่มีการนัดประชุมเพื่อพิจารณาการเลื่อนออกรางวัลสลากกินแบ่งรัฐบาลงวดวันที่ 1 สิงหาคม 2564 ตามที่สื่อสังคมออนไลน์เผยแพร่แต่อย่างใด โดยการจำหน่ายและออกรางวัลสลากฯ งวดวันที่ 1 สิงหาคม 2564 ยังคงดำเนินการตามปกติ
วันนี้ (วันที่ 20 กรกฎาคม 2564) นายธนวรรธน์ พลวิชัย กรรมการและโฆษกคณะกรรมการสลากกินแบ่งรัฐบาล เปิดเผยว่า คณะกรรมการสลากฯ ไม่มีการนัดประชุมเพื่อพิจารณาการเลื่อนออกรางวัลสลากกินแบ่งรัฐบาลงวดวันที่ 1 สิงหาคม 2564 ตามที่สื่อสังคมออนไลน์เผยแพร่แต่อย่างใด โดยการจำหน่ายและออกรางวัลสลากฯ งวดวันที่ 1 สิงหาคม 2564 ยังคงดำเนินการตามปกติ ผู้ค้าสลากจำหน่ายสลากได้ตามเดิม เช่นเดียวกับการออกรางวัลจะยังออกตามกำหนดวันที่ 1 สิงหาคม 2564 ที่สำนักงานสลากกินแบ่งรัฐบาล สนามบินน้ำ จังหวัดนนทบุรี
อย่างไรก็ตาม ระหว่างนี้ ขอให้ผู้ที่รับสลากไปจำหน่าย ตระหนักถึงกำลังซื้อของประชาชนในพื้นที่ที่รับสลากไปจำหน่ายด้วย เพื่อป้องกันความเสี่ยงจากการขายไม่หมด
นายธนวรรธน์ กล่าวว่า ขณะเดียวกันในสถานการณ์ที่มีการแพร่ระบาดของเชื้อไวรัสโควิดกระจายเป็นวงกว้าง สำนักงานสลากฯ ได้ตระหนักถึงความปลอดภัยของผู้ค้าและผู้ซื้อสลากฯ โดยขอความร่วมมือให้ปฏิบัติตัวตามแนวทางป้องกันการแพร่ระบาดของโรคโควิด-19 อย่างเคร่งครัด ทั้งการสวมหน้ากากอนามัยตลอดเวลา การมีเจลแอลกอฮอล์ล้างมือ การเว้นระยะห่างทางสังคม การงดการรวมตัว หรือเข้าไปจำหน่ายในพื้นที่ที่มีคนอยู่หนาแน่น เช่นเดียวกับขั้นตอนการจัดพิมพ์ การออกรางวัล การกระจายสลากฯ การขึ้นรางวัลก็มีการใช้มาตรการทางสาธารณสุขอย่างเข้มข้น
นอกจากนี้ในขั้นตอนการออกรางวัล สำนักงานสลากฯ ยังดำเนินแนวทางป้องกันการแพร่ระบาดของโรคโควิด-19 ของกระทรวงสาธารณสุข โดยมีการจำกัดจำนวนผู้ปฏิบัติหน้าที่ในพื้นที่ออกรางวัล พร้อมกับทำความสะอาดพื้นที่และอุปกรณ์ออกรางวัลด้วยน้ำยาทำความสะอาดและแอลกอฮอล์ฆ่าเชื้อ รวมถึงการจัดสถานที่เว้นระยะห่างทางสังคม เจ้าหน้าที่ทุกคนรวมถึงกรรมการออกรางวัลจะต้องสวมหน้ากากอนามัย และใช้เจลแอลกอฮอล์ทำความสะอาด ตลอดจนมีการตั้งจุดคัดกรองอุณหภูมิของผู้เข้าร่วมทั้งหมด โดยให้ประชาชนสามารถรับชมการถ่ายสดได้ทางสถานีโทรทัศน์อมรินทร์ทีวี เอชดี ช่อง 34 ตั้งแต่เวลา 13.50 น. ทางสถานีโทรทัศน์ไทยรัฐทีวี ตั้งแต่เวลา 14.00 น. เว็บไซต์สำนักงานสลากกินแบ่งรัฐบาล www.glo.or.th แอปพลิเคชันของสำนักงานสลากกินแบ่งรัฐบาล "GLO Lottery official" และ LINE TODAY รวมทั้งรับฟังการถ่ายทอดเสียงทางสถานีวิทยุกระจายเสียงแห่งประเทศไทย กรมประชาสัมพันธ์ ในระบบ AM ความถี่ 891 กิโลเฮิรตซ์ ตั้งแต่เวลา 14.30 น. เป็นต้นไป

ที่มา : https://www.thaigov.go.th/news/contents/details/43943