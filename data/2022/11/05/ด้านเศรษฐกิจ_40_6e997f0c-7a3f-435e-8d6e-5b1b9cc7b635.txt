รัฐบาลไทย-ข่าวทำเนียบรัฐบาล-กรมทางหลวงชนบท กระทรวงคมนาคม สร้างสะพานเข้าสู่ศูนย์ราชการสระบุรี รุดหน้ากว่า 77%


วันพฤหัสบดีที่ 17 มิถุนายน 2564
กรมทางหลวงชนบท กระทรวงคมนาคม สร้างสะพานเข้าสู่ศูนย์ราชการสระบุรี รุดหน้ากว่า 77%
คาดแล้วเสร็จ ในปี 2564 อำนวยความสะดวกรวดเร็ว ร่นระยะทางให้ประชาชน
กรมทางหลวงชนบท (ทช.) กระทรวงคมนาคม รายงานความก้าวหน้าโครงการก่อสร้างสะพานคอนกรีตเสริมเหล็กเข้าศูนย์ราชการจังหวัดสระบุรี อำเภอเมือง จังหวัดสระบุรี ส่งเสริมการคมนาคมให้มีประสิทธิภาพ ยกระดับคุณภาพชีวิตที่ดีให้กับประชาชน คาดก่อสร้างแล้วเสร็จในปี 2564 นี้
นายปฐม เฉลยวาเรศ อธิบดีกรมทางหลวงชนบท เปิดเผยว่า เดิมประชาชนที่ต้องการเดินทางจากฝั่งตำบลปากเพรียว อำเภอเมือง (ถนนมิตรภาพ) เพื่อเข้าศูนย์ราชการจังหวัดสระบุรี จะต้องเดินทางอ้อมอ่างเก็บน้ำคลองเพรียวเป็นระยะทางที่ไกลมาก ซึ่งทำให้การสัญจรเกิดความไม่สะดวก ส่งผลให้การเดินทางล่าช้า ทช. จึงได้ดำเนินการก่อสร้างสะพานคอนกรีตเสริมเหล็กเข้าศูนย์ราชการจังหวัดสระบุรี เพื่อบรรเทาความเดือดร้อนของประชาชน ร่นระยะทาง ให้สามารถเดินทางได้อย่างสะดวกรวดเร็วปลอดภัย อีกทั้งยังเป็นการแก้ไขปัญหาการจราจรที่หนาแน่นในเขตชุมชน พัฒนาสาธารณูปโภคขั้นพื้นฐาน สอดรับกับนโยบายของ นายศักดิ์สยาม ชิดชอบ รัฐมนตรีว่าการกระทรวงคมนาคม โดยสะพานคอนกรีตเสริมเหล็กเข้าศูนย์ราชการจังหวัดสระบุรีนั้น มีความยาวสะพาน 670 เมตร สะพานมีความกว้าง 20.60 เมตร ทางเท้ากว้าง 2 เมตร พร้อมถนนต่อเชื่อมสะพานความยาว รวม 485 เมตร ขนาด 4 ช่องจราจรไป - กลับ ปัจจุบันได้ดำเนินการก่อสร้างไปแล้วกว่า77% ขณะนี้อยู่ระหว่างการก่อสร้างทางเท้า ราวสะพาน และถนนต่อเชื่อมสะพาน คาดว่าจะก่อสร้างแล้วเสร็จพร้อมเปิดให้ประชาชนใช้สัญจรได้ในเดือนธันวาคม 2564

ที่มา : https://www.thaigov.go.th/news/contents/details/42812