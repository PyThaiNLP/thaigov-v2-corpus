รัฐบาลไทย-ข่าวทำเนียบรัฐบาล-‘รมช.มนัญญา’ เปิดตัวศูนย์กัญชา กัญชง และกระท่อม แบบเบ็ดเสร็จ


วันพฤหัสบดีที่ 16 มิถุนายน 2565
‘รมช.มนัญญา’ เปิดตัวศูนย์กัญชา กัญชง และกระท่อม แบบเบ็ดเสร็จ
‘รมช.มนัญญา’ เปิดตัวศูนย์กัญชา กัญชง และกระท่อม แบบเบ็ดเสร็จ พร้อมลุย ดีเดย์เปิดลงทะเบียนแจกกัญชาล้านต้นสู่ครัวเรือนวันแรก!! กระจายพันธุ์ดีสู่ประชาชนเดือนละ 1 – 2 แสนต้น
นางสาวมนัญญา ไทยเศรษฐ์ รัฐมนตรีช่วยว่าการกระทรวงเกษตรและสหกรณ์ เปิดเผยภายหลังเป็นประธานพิธีเปิดศูนย์ One Stop Service กัญชา กัญชง และกระท่อม พร้อมเปิดตัวโครงการ “แจกกัญชา กัญชง ล้านต้น สู่ครัวเรือน” โดยมี นายระพีภัทร์ จันทรศรีวงศ์ อธิบดีกรมวิชาการเกษตรณ พร้อมด้วย ผู้บริหารกรมวิชาการเกษตร เจ้าหน้าที่ เข้าร่วม ณ ศูนย์บริหารจัดการพืชกัญชา กัญชง และกระท่อม แบบเบ็ดเสร็จ ตึกกสิกรรม กรมวิชาการเกษตร มหาวิทยาลัยเกษตรศาสตร์ บางเขน ว่า กรมวิชาการเกษตรได้สร้างผลงานวิจัยและองค์ความรู้ทางวิชาการ มีการนำผลงานวิจัยไปใช้ประโยชน์ และถ่ายทอดเทคโนโลยีด้านการผลิตสู่เกษตรกร สามารถช่วยยกระดับการผลิตของเกษตรกร ตลอดจนช่วงแก้ไขปัญหาทางด้านการเกษตรให้แก่เกษตรกรในพื้นที่ได้อย่างต่อเนื่อง ซึ่งรวมถึงดำเนินการวิจัยและพัฒนาพืชกัญชา กัญชง และกระท่อม เพื่อให้ได้สายพันธุ์ที่มีคุณลักษณะที่ดีตามความต้องการ พร้อมพัฒนาเทคโนโลยีการผลิตที่เหมาะสม ตั้งแต่การรวบรวม ศึกษา พร้อมคัดเลือกและขยายพันธุ์ ไม่ว่าจะเป็นพันธุ์พื้นเมืองของไทย หรือพันธุ์การค้าจากต่างประเทศ โดยมีโครงการทดสอบสายพันธุ์กัญชงที่เหมาะสมกับพื้นที่ประเทศไทย และมีการวิจัยเทคโนโลยีการผลิตพืชกัญชา กัญชง และกระท่อม เพื่อใช้ประโยชน์ทางการแพทย์ ซึ่งการดำเนินการดังกล่าวเป็นการเตรียมการเพื่อรองรับนโยบายของรัฐบาลในการส่งเสริมพัฒนาพืชกัญชา กัญชง และกระท่อม ที่จะเป็นพืชเศรษฐกิจชนิดใหม่ของประเทศไทย และจะนำมาใช้ประโยชน์ในครัวเรือน ทางการแพทย์ และอุตสาหกรรม
นอกจากนี้ กรมวิชาการเกษตรยังมีภารกิจด้านกฎระเบียบที่เกี่ยวข้องกับพืชกัญชา กัญชง และกระท่อม ภายใต้ พ.ร.บ.กักพืช พ.ร.บ.พันธุ์พืช และ พ.ร.บ.คุ้มครองพันธุ์พืช เพื่อควบคุมกำกับดูแลการนำเข้า ส่งออก รวมถึงการขึ้นทะเบียนพันธุ์กัญชา กัญชง และกระท่อม ซึ่งได้มอบนโยบายให้กรมวิชาการเกษตรดำเนินการเตรียมความพร้อมเพื่อรองรับการปฏิบัติงาน ตามภารกิจ และกฎหมายที่อยู่ในความรับผิดชอบของกรมวิชาการเกษตร โดยจัดตั้งศูนย์บริหารจัดการพืชกัญชา กัญชง และกระท่อม แบบเบ็ดเสร็จ กรมวิชาการเกษตร (One Stop Service) เพื่อประสานงานและบริการข้อมูลในทุกด้าน และเตรียมความพร้อมการรับมือภายหลังจากการปลดล็อกกัญชาออกจากรายชื่อยาเสพติด เนื่องจากปัจจุบันพืชทั้ง 3 ชนิดได้รับความสนใจเป็นอย่างมากหลังจากปลดล็อกออกจากรายชื่อยาเสพติด มีประชาชนจำนวนมากให้ความสนใจ แต่ยังขาดความรู้ความเข้าใจในการเพาะปลูก กฎระเบียบในการควบคุมกำกับดูแล ไม่ว่าจะเป็นการนำเข้า ส่งออก การขึ้นทะเบียนพันธุ์ หรือ การขายเมล็ดพันธุ์ ที่ต้องการความช่วยเหลือจากหน่วยงานภาครัฐในการแนะนำและส่งเสริม
“ต้นพันธุ์กัญชา กัญชงที่แจก จะมีคิวอาร์โค้ดข้อมูลพันธุ์และคู่มือการดูแล เพื่อให้ประชาชนได้มีความรู้ ความเข้าใจปลูกอย่างไรให้เป็นพืชสมุนไพร และยารักษาโรคได้ โดยไม่อันตรายต่อตัวเองและผู้บริโภค เราต้องการให้ประชาชนที่ได้รับมีความรู้ความเข้าใจ และกระจายความรู้ต่อๆ กันไป เพราะขณะนี้ยอมรับว่ากัญชาเป็นกระแสที่ทุกคนให้ความสนใจ จึงขอฝากไปถึงผู้ปลูกขอให้มีเจตนารมย์ที่ดี ศึกษาข้อมูลอย่างรอบด้าน เพื่อประโยชน์ต่อตนเองและผู้อื่น” รมช.มนัญญา กล่าว
ทางด้านนายระพีภัทร์  จันทรศรีวงศ์  อธิบดีกรมวิชาการเกษตร กล่าวว่า กรมวิชาการเกษตรได้จัดตั้งศูนย์บริหารจัดการพืชกัญชา กัญชง และกระท่อม แบบเบ็ดเสร็จ ตามนโยบายของรัฐมนตรีช่วยว่าการกระทรวงเกษตรและสหกรณ์ โดยมีหน้าที่ประสานงานวิจัยและพัฒนา พืชชนิดกัญชง กัญชา และกระท่อม ของหน่วยงานภายนอกอื่นๆ พร้อมสนับสนุนและให้ข้อมูลด้านต่างๆ แบบครบวงจร แก่หน่วยงานของรัฐและเอกชน ตลอดจนผู้สนใจ รวมถึงบริการข้อมูล และความรู้ วิธีการปลูก การดูแลรักษา การจัดการโรคและแมลง รวมทั้งการนำเข้าและส่งออกแก่ ผู้ประกอบการที่สนใจ โดยรวมข้อมูลต่างๆ ดังกล่าวมาไว้ที่ ศูนย์บริหารจัดการพืชกัญชา กัญชง และกระท่อมแบบเบ็ดเสร็จ ซึ่งตั้งอยู่ภายในกรมวิชาการเกษตร รวมทั้ง มีบริการสายด่วนสำหรับสอบถามข้อมูล 1174
นอกจากนี้ จากการที่กรมวิชาการเกษตรได้ทำบันทึกข้อตกลงความร่วมมือ (MOU) พืชสกุลกัญชา ร่วมมือกับกระทรวงสาธารณสุขเพื่อใช้ประโยชน์ทางการแพทย์ และศึกษาวิจัยไปเมื่อวันที่ 19 พฤษภาคม 2565 จึงนำไปสู่โครงการส่งเสริม สนับสนุน การปลูกกัญชา กัญชง 1 ล้านต้น ตามนโยบายรัฐบาล (โครงการ “แจกกัญชา กัญชง ล้านต้น สู่ครัวเรือน”) เพื่อใช้ประโยชน์ในครัวเรือนทางการแพทย์ และอุตสาหกรรม เพื่อให้เกษตรกร ตลอดจนประชาชนผู้สนใจได้ใช้ต้นกล้าพันธุ์ดี มีคุณภาพและเหมาะสมกับสภาพแวดล้อมต่อไป
“กรมวิชาการเกษตรได้เริ่มเปิดให้ประชาชนที่สนใจลงทะเบียนรับกล้าพันธุ์กัญชาพันธุ์ดีวันที่ 16 มิถุนายนนี้เป็นวันแรก ครัวเรือนละ 2 ต้น ตามเป้าหมาย 1 ล้านต้นของรัฐบาลหรือประมาณ 500,000 ครัวเรือน ซึ่งพันธุ์ที่แจกหลักๆ คือ พันธุ์อิสระ 01 พัฒนาพันธุ์โดยกรมการแพทย์ กรมวิชาการเกษตร และมูลนิธิวนเกษตรอินทรีย์โดยกรมวิชาการเกษตรจะจัดแจกได้เดือนละ 1 - 2 แสนต้น และผู้ลงทะเบียนจะได้รับต้นกัญชาหลังลงทะเบียนประมาณ 30 วัน สำหรับกรุงเทพฯ และปริมณฑลสามารถลงทะเบียนได้ที่ศูนย์บริการจัดการพืชกัญชา กัญชง และกระท่อมแบบเบ็ดเสร็จ  หรือลงทะเบียนผ่านระบบออนไลน์” อธิบดีกรมวิชาการเกษตร  กล่าว
สำหรับลิ้งค์ลงทะเบียนขอรับต้นกล้าพันธุ์กัญชา กัญชง เข้าไปได้ที่ https://register.doa.go.th/guncha/register.php  ในส่วนของต่างจังหวัด สามารถลงทะเบียนได้ที่ สำนักวิจัยและพัฒนาการเกษตร กรมวิชาการเกษตรใกล้บ้าน หรือสำนักงานสหกรณ์จังหวัด กรมส่งเสริมสหกรณ์ ครอบคลุม 77 จังหวัด.

ที่มา : https://www.thaigov.go.th/news/contents/details/55773