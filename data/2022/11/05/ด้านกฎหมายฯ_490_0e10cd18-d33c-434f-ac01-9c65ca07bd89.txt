รัฐบาลไทย-ข่าวทำเนียบรัฐบาล-กระทรวงยุติธรรม พร้อมปรับปรุงตามข้อเสนอแนะ คกก. ตรวจสอบการดำเนินการตามกฎหมายว่าด้วยการอภัยโทษ


วันอังคารที่ 5 เมษายน 2565
พิมพ์
กระทรวงยุติธรรม พร้อมปรับปรุงตามข้อเสนอแนะ คกก. ตรวจสอบการดำเนินการตามกฎหมายว่าด้วยการอภัยโทษ
กระทรวงยุติธรรม พร้อมปรับปรุงตามข้อเสนอแนะ คกก. ตรวจสอบการดำเนินการตามกฎหมายว่าด้วยการอภัยโทษ
นายวัลลภ นาคบัว รองปลัดกระทรวงยุติธรรม และโฆษกกระทรวงยุติธรรม เปิดเผยว่า ตามที่นายกรัฐมนตรีได้ให้ข้อเสนอแนะ คณะกรรมการตรวจสอบการดำเนินการตามกฎหมายว่าด้วยการอภัยโทษ พร้อมมีข้อสั่งการเพิ่มเติมให้กระทรวงยุติธรรมและกรมราชทัณฑ์รับไปดำเนินการตามที่คณะกรรมการฯ เสนอนั้น กระทรวงยุติธรรมได้ดำเนินการในส่วนที่เกี่ยวข้องมาอย่างต่อเนื่อง และได้รายงานผลดำเนินการตามข้อเสนอแนะให้นายกรัฐมนตรีทราบ โดยกระทรวงได้รับทราบผลการตรวจสอบของคณะกรรมการตรวจสอบการดำเนินการตามกฎหมายว่าด้วยการอภัยโทษ ว่าคณะกรรมการฯ ไม่พบความผิดพลาดหรือความบกพร่องในกระบวนการตรา พระราชกฤษฎีกาอภัยโทษ พ.ศ. 2564 ที่เป็นการให้ประโยชน์แก่ผู้ต้องโทษเป็นการทั่วไป และขั้นตอนการเลื่อนชั้นนักโทษเด็ดขาดก็เป็นไปตามหลักเกณฑ์และวิธีการตามกฎหมายกำหนดแล้ว
นายวัลลภ กล่าวอีกว่า คณะกรรมการฯ ได้มีข้อเสนอแนะ ซึ่งกระทรวงยุติธรรมได้รับมาเพื่อปรับปรุงแนวทางการจัดชั้น เลื่อนชั้น โดยให้มีแนวทางที่ชัดเจนมากยิ่งขึ้น และให้นำพฤติการณ์ความร้ายแรงหรือความเสียหายต่อสังคมที่บุคคลนั้นได้ก่อขึ้น มาประมวลร่วมกับผลการพัฒนาพฤตินิสัย ซึ่งเรื่องนี้อยู่ในระหว่างการดำเนินการของกรมราชทัณฑ์ นอกจากนี้ กระทรวงยุติธรรมยังได้รับแนวทางข้อเสนอแนะของคณะกรรมการฯ ในส่วนที่เกี่ยวกับการกำหนดให้มีระยะเวลาปลอดภัย (ระยะเวลาขั้นต่ำ) ในการรับโทษของผู้ต้องขังที่จะต้องได้รับโทษจำคุกมาแล้วไม่น้อยกว่า 1 ใน 3 หรือ 8 ปี แล้วแต่ระยะเวลาใดถึงก่อน มาเป็นเกณฑ์ก่อนได้รับประโยชน์จากการบริหารโทษของกรมราชทัณฑ์ และลดสัดส่วนในการเสนอขอพระราชทานอภัยโทษ รวมทั้งกำหนดให้คดีทุจริตร้ายแรงได้รับประโยชน์น้อยลงกว่าเดิมด้วย

ที่มา : https://www.thaigov.go.th/news/contents/details/53332