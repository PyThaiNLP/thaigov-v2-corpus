รัฐบาลไทย-ข่าวทำเนียบรัฐบาล-กระทรวงยุติธรรมร่วมการประชุม Criminal Justice Forum for Asia and the Pacific (Crim-AP) ผ่านระบบการประชุมทางไกล (Video Conference)


วันอังคารที่ 15 กุมภาพันธ์ 2565
พิมพ์
กระทรวงยุติธรรมร่วมการประชุม Criminal Justice Forum for Asia and the Pacific (Crim-AP) ผ่านระบบการประชุมทางไกล (Video Conference)
กระทรวงยุติธรรมร่วมการประชุม Criminal Justice Forum for Asia and the Pacific (Crim-AP) ผ่านระบบการประชุมทางไกล (Video Conference)
ในวันจันทร์ที่ ๑๔ กุมภาพันธ์ ๒๕๖๕ เวลา ๐๘.๓๐ น. พันตำรวจโทประวุธ วงศ์สีนิล รองปลัดกระทรวงยุติธรรม ในฐานะหัวหน้าคณะผู้แทนไทย พร้อมด้วยผู้แทนจากกรมราชทัณฑ์ กรมคุมประพฤติ และกองการต่างประเทศ ได้เข้าร่วมการประชุม Criminal Justice Forum for Asia and the Pacific (Crim-AP) ผ่านระบบการประชุมทางไกล (Video Conference) ณ ห้องประชุม ๕-๐๑ อาคารกระทรวงยุติธรรม การประชุมฯ ดังกล่าว จัดขึ้นโดยกระทรวงยุติธรรมญี่ปุ่นร่วมกับสำนักงานว่าด้วยยาเสพติดและอาชญากรรมแห่งสหประชาชาติ (United Nations Office on Drugs and Crime: UNODC) ระหว่างวันที่ ๑๔ – ๑๕ กุมภาพันธ์ ๒๕๖๕ ในรูปแบบออนไลน์
โดยการประชุม Crim-AP เป็นการต่อยอดมาจากปฏิญญาเกียวโต (Kyoto Declaration) ซึ่งเป็นเอกสารผลลัพธ์ของการประชุมสหประชาชาติว่าด้วยการป้องกันอาชญากรรมและความยุติธรรมทางอาญา สมัยที่ ๑๔ (14th UN Crime Congress) มีวัตถุประสงค์เพื่อส่งเสริมความร่วมมือระหว่างประเทศใน ๒ ประเด็นหลัก ได้แก่ ความร่วมมือระหว่างประเทศในเรื่องทางอาญา และ ความร่วมมือด้านการปฏิบัติต่อผู้กระทำผิด และการฟื้นฟูผู้กระทำผิด
นอกจากนี้ ผู้แทนกระทรวงยุติธรรมได้เข้าร่วมการประชุมเชิงปฏิบัติการว่าด้วยการปฏิบัติต่อผู้กระทำผิดและการฟื้นฟูผู้กระทำผิด (Working Group on Offender Treatment and Rehabilitation (WG-OTR)) โดยผู้แทนกรมราชทัณฑ์ได้นำเสนอข้อมูลในประเด็นเรื่องการบริหารจัดการเรือนจำในช่วงการแพร่ระบาดของโรคติดเชื้อไวรัสโคโรน่า ๒๐๑๙ (โควิด-๑๙) ทั้งนี้ การเข้าร่วมการประชุม Crim-AP ในครั้งนี้ จึงเป็นการเน้นย้ำให้เห็นถึงการให้ความสำคัญกับประเด็นด้านความยุติธรรมทางอาญาของกระทรวงยุติธรรม อีกทั้งยังเป็นการส่งเสริมความร่วมมือระหว่างประเทศในด้านความยุติธรรมทางอาญากับประเทศในภูมิภาคเอเชียแปซิฟิก

ที่มา : https://www.thaigov.go.th/news/contents/details/51576