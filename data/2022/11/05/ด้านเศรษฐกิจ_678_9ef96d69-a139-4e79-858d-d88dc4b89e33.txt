รัฐบาลไทย-ข่าวทำเนียบรัฐบาล-รมช.มนัญญา รับหนังสือชาวประมงพื้นบ้านเสนอต่ออายุประกาศอวนจับแมงกะพรุน


วันศุกร์ที่ 20 สิงหาคม 2564
รมช.มนัญญา รับหนังสือชาวประมงพื้นบ้านเสนอต่ออายุประกาศอวนจับแมงกะพรุน
รมช.มนัญญา รับหนังสือชาวประมงพื้นบ้านเสนอต่ออายุประกาศอวนจับแมงกะพรุน
นางสาวมนัญญา ไทยเศรษฐ์ รัฐมนตรีช่วยว่าการกระทรวงเกษตรและสหกรณ์ ลงพื้นที่รับฟังปัญหาด้านการทำประมงจับแมงกะพรุนและรับเรื่องร้องเรียนปัญหาการทำประมงในพื้นที่อำเภอท่าใหม่ ณ จุดทำประมง อ.ท่าใหม่ จ.จันทบุรี ซึ่งชาวประมงพื้นบ้านได้ยื่นหนังสือเพื่อขอให้กระทรวงเกษตรและสหกรณ์มีคำสั่งต่ออายุประกาศ เรื่อง กำหนดเครื่องมือทำการประมง วิธีการทำการประมง และพื้นที่ทำการประมง ที่ห้ามใช้ทำการประมงในที่จับสัตว์น้ำเขตทะเลชายฝั่ง (ฉบับที่ 2) พ.ศ. 2562
สำหรับประกาศฉบับดังกล่าวเป็นการศึกษาวิจัยเกี่ยวกับรูปแบบการทำการประมงด้วยเครื่องมืออวนจับแมงกะพรุน ซึ่งเก็บรวบรวมข้อมูลจากทั้ง 2 ฝ่าย ได้แก่ ฝ่ายวิชาการของกรมประมง และจากการทำการประมงของชาวประมง จึงอนุญาตให้ใช้เครื่องมืออวนจับแมงกะพรุน ให้สามารถทำการประมงในเขตทะเลชายฝั่งได้ โดยมีผลการบังคับใช้เป็นการชั่วคราวตั้งแต่วันที่ 21 พฤศจิกายน 2562 ถึงวันที่ 31 ธันวาคม 2564 ชาวประมงพื้นบ้านจึงเสนอขอให้ต่ออายุประกาศดังกล่าว ทั้งนี้ รมช.มนัญญา ได้รับหนังสือจากชาวประมง และจะนำเสนอต่อรัฐมนตรีว่าการกระทรวงเกษตรและสหกรณ์ (ดร.เฉลิมชัย ศรีอ่อน) ต่อไป เพื่อเร่งดำเนินการต่ออายุในปี 2565 - 2566 จากการสอบถามข้อมูลเบื้องต้นพบว่า การวิจัยร่วมกันที่ผ่านมาเป็นไปด้วยดี ชาวประมงปฏิบัติตามกฎระเบียบอย่างเคร่งครัด ซึ่งเป็นเรื่องที่น่ายินดีที่เห็นการมีส่วนร่วมของภาครัฐและชาวประมงร่วมกันเก็บข้อมูลการทำประมงในครั้งนี้ รัฐบาลก็พร้อมให้ความช่วยเหลือพี่น้องชาวประมงอย่างเต็มที่

ที่มา : https://www.thaigov.go.th/news/contents/details/44940