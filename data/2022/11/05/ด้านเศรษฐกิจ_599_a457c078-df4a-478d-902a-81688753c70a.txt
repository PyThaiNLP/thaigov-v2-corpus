รัฐบาลไทย-ข่าวทำเนียบรัฐบาล-รฟม. ห่วงใย มอบกล่องทันใจเติมความสุขให้ประชาชน ครั้งที่ 2


วันอังคารที่ 10 สิงหาคม 2564
รฟม. ห่วงใย มอบกล่องทันใจเติมความสุขให้ประชาชน ครั้งที่ 2
เปิดรับสมัครร้านอาหารตามแนวสายทางรถไฟฟ้า MRT ผลิตอาหารกล่องแจกจ่ายให้กับประชาชน
นายภคพงศ์ ศิริกันทรมาศ ผู้ว่าการการรถไฟฟ้าขนส่งมวลชนแห่งประเทศไทย หรือ รฟม. เปิดเผยว่า เนื่องจากสถานการณ์การแพร่ระบาดของเชื้อไวรัส COVID - 19 รฟม. ขอเป็นส่วนหนึ่งในการช่วยเหลือสังคมอย่างต่อเนื่อง ด้วยการเปิดรับสมัครร้านอาหารตามแนวสายทางรถไฟฟ้า MRT ที่ได้รับผลกระทบจากการแพร่ระบาดของเชื้อไวรัส COVID – 19 โดย รฟม. จะสนับสนุนอาหารจากร้านอาหารที่ได้รับการคัดเลือก นำไปแจกจ่ายให้กับประชาชน ผ่านกิจกรรม “รฟม. ห่วงใย มอบกล่องทันใจเติมความสุขให้ประชาชน” โดยกิจกรรมดังกล่าวได้จัดขึ้นในครั้งที่ 1 เมื่อเดือนพฤษภาคม – มิถุนายน 2564 ซึ่งในครั้งนั้น รฟม. ได้นำอาหารไปส่งมอบให้แก่บุคลากรทางการแพทย์และผู้ป่วยในสถานพยาบาลและโรงพยาบาลสนาม จำนวนประมาณ 8,000 กล่อง
การเปิดรับสมัครร้านอาหารต้องมีคุณสมบัติดังนี้
1. เป็นผู้ประกอบการรายย่อยที่เปิดมาอย่างน้อย 1 ปี และสามารถทำอาหารบรรจุกล่องได้วันละ 200 กล่องขึ้นไป
2. ตั้งอยู่ในแนวสายทางรถไฟฟ้า MRT ทั้งที่เปิดให้บริการแล้วและที่ยังอยู่ในระหว่างการก่อสร้าง โดยมีระยะห่างไม่เกิน 1 กิโลเมตร จากแนวรถไฟฟ้า
3. สามารถแจกจ่ายอาหารให้ประชาชนบริเวณหน้าร้านของตนเองได้
4. ยังไม่เคยได้รับการคัดเลือกจากกิจกรรมกล่องทันใจเติมความสุขให้ประชาชน ครั้งที่ 1
ร้านอาหารที่สนใจสามารถดูรายละเอียดที่เพจการรถไฟฟ้าขนส่งมวลชนแห่งประเทศไทย และสแกน QR Code เพื่อลงทะเบียนในแบบฟอร์ม ได้ตั้งแต่วันนี้ ถึงวันที่ 15 สิงหาคม 2564  ทั้งนี้ร้านอาหารที่ได้รับการคัดเลือก   จะได้รับการติดต่อกลับจาก รฟม. ท่านที่สนใจสอบถามรายละเอียดเพิ่มเติมได้ที่ กองกิจกรรมองค์กร สำนักสื่อสารองค์กร อีเมล mrtacsr@gmail.com ติดตามข้อมูลข่าวสาร รฟม. ได้ที่ www.mrta.co.th และเฟซบุ๊กแฟนเพจ การรถไฟฟ้าขนส่งมวลชนแห่งประเทศไทย

ที่มา : https://www.thaigov.go.th/news/contents/details/44622