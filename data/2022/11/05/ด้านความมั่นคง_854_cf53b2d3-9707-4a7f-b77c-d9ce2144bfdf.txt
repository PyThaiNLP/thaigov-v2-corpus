รัฐบาลไทย-ข่าวทำเนียบรัฐบาล-ข่าวดีผู้ประกันตน!! รมว.สุชาติ ขับเคลื่อน 3 ขอ ใกล้ความจริงแล้ว


วันเสาร์ที่ 19 มีนาคม 2565
ข่าวดีผู้ประกันตน!! รมว.สุชาติ ขับเคลื่อน 3 ขอ ใกล้ความจริงแล้ว
...
นายสุชาติ ชมกลิ่น รัฐมนตรีว่าการกระทรวงแรงงาน เปิดเผยถึงความคืบหน้าการปรับปรุงแก้ไขสิทธิประโยชน์กองทุนประกันสังคมกรณีชราภาพ “3 ขอ” ได้แก่ ขอเลือก ขอกู้ และขอคืนว่า ตามที่ท่าน พล.อ.ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหมเป็นห่วงพี่น้องผู้ประกันตนที่ได้รับความเดือดร้อนจากผลกระทบสถานการณ์การแพร่ระบาดของโควิด -19 ซึ่งส่งผลต่อความเป็นอยู่ของลูกจ้าง และมีผู้ประกันตนบางส่วนได้ออกมายื่นข้อเสนอขอ "เงินชราภาพ" คืนก่อนอายุครบกำหนด หรือที่รู้จักกันในชื่อ "สิทธิประโยชน์ชราภาพ 3 ขอ" จึงได้ให้กระทรวงแรงงานไปปรับปรุงแก้ไขกฎหมายเพื่อให้หน่วยงานที่เกี่ยวข้องพิจารณานั้น ในเรื่องนี้ตนได้ขานรับนโยบายดังกล่าว และให้มีการดำเนินการอย่างต่อเนื่อง รวมทั้งประชาสัมพันธ์ชี้แจงความคืบหน้าเป็นระยะ ซึ่งล่าสุด สำนักเลขาธิการคณะรัฐมนตรีขอให้กระทรวงแรงงานไปดำเนินการตามความเห็นของกระทรวงการคลัง ซึ่งกระทรวงการคลังเห็นว่า สาระสำคัญของร่างพระราชบัญญัติประกันสังคมฉบับนี้ในประเด็น 3 ขอ เป็นการเปลี่ยนแปลงเจตนารมณ์ของการจัดตั้งกองทุนประกันสังคม จึงต้องนำเรื่องดังกล่าวเสนอขอความเห็นชอบจากคณะกรรมการนโยบายการบริหารทุนหมุนเวียน ซึ่งมี รัฐมนตรีว่าการกระทรวงการคลัง เป็นประธานก่อน จึงจะเสนอคณะรัฐมนตรีได้
นายสุชาติ กล่าวต่อว่า ล่าสุดได้รับรายงานว่ารัฐมนตรีว่าการกระทรวงการคลัง จะมีกำหนดการประชุมคณะกรรมการนโยบายการบริหารทุนหมุนเวียน ในวันที่ 1 เมษายน 2565 นี้ โดยขั้นตอนต่อไป หลังจากกระทรวงการคลังประชุมแล้วเสร็จจะได้นำผลการประชุมคณะกรรมการดังกล่าว รายงานให้คณะรัฐมนตรี รับทราบ จากนั้นสำนักเลขาธิการคณะรัฐมนตรีจะนำเรื่อง ร่างพระราชบัญญัติประกันสังคม (ฉบับที่..) พ.ศ. …. เข้าสู่การพิจารณาของคณะรัฐมนตรีเพื่ออนุมัติในหลักการ ตามขั้นตอนของการเสนอกฎหมายต่อไป

ที่มา : https://www.thaigov.go.th/news/contents/details/52725