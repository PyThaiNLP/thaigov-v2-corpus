รัฐบาลไทย-ข่าวทำเนียบรัฐบาล-“กรุงไทย” ตอกย้ำผู้นำ Gold Wallet เปิด “ถอนทองออนไลน์” หนุนลงทุนทอง ซื้อ-ขาย-ถอน ครบจบในแอปฯเดียวผ่าน “เป๋าตัง”


วันพฤหัสบดีที่ 7 เมษายน 2565
พิมพ์
“กรุงไทย” ตอกย้ำผู้นำ Gold Wallet เปิด “ถอนทองออนไลน์” หนุนลงทุนทอง ซื้อ-ขาย-ถอน ครบจบในแอปฯเดียวผ่าน “เป๋าตัง”
กรุงไทยร่วมกับ MTS GOLD แม่ทองสุก เปิดตัวบริการ “ถอนทองออนไลน์” ผ่าน Krungthai Gold Wallet บนแอปฯ เป๋าตัง ลงทุนทองคำทั้งซื้อ-ขาย-ถอนทอง จบในแอปฯเดียว ตอกย้ำผู้นำดิจิทัลแพลตฟอร์ม เผยสถานการณ์รัสเซีย-ยูเครนดันยอดใช้บริการพุ่งกว่า 70,000 บัญชี
นายรวินทร์ บุญญานุสาสน์ รองกรรมการผู้จัดการใหญ่ สายงานธุรกิจตลาดเงินตลาดทุน ธนาคารกรุงไทย เปิดเผยว่า ธนาคารเดินหน้าพัฒนานวัตกรรมการลงทุนอย่างต่อเนื่อง ครอบคลุมสินทรัพย์ที่ตอบโจทย์ผู้ลงทุนทุกกลุ่ม บนช่องทางที่เข้าถึงได้ง่าย โดยเฉพาะบนแอปพลิเคชันเป๋าตัง ซึ่งปัจจุบันมีผลิตภัณฑ์และบริการที่ตอบโจทย์ความต้องการที่หลากหลาย รวมทั้ง บริการ “Krungthai Gold Wallet” ที่ร่วมกับ MTS GOLD แม่ทองสุก เปิดให้นักลงทุนซื้อขายทองคำบริสุทธิ์ 99.99% ผ่านช่องทางออนไลน์ได้แบบเรียลไทม์ โดยไม่ต้องเดินทางไปร้านทอง สะดวก รวดเร็ว และปลอดภัย และทันต่อสถานการณ์ ซึ่งจากสถานการณ์ความขัดแย้งระหว่างรัสเซียกับยูเครน ทำให้นักลงทุนติดตามสถานการณ์ราคาทองคำและอัตราแลกเปลี่ยนอย่างใกล้ชิด เพื่อหาโอกาสลงทุนในสินทรัพย์ที่ได้ประโยชน์จากสถานการณ์ดังกล่าว ส่งผลให้แพลตฟอร์ม Krungthai Gold Wallet บนแอปพลิเคชันเป๋าตัง มีผู้สนใจเปิดใช้บริการเพิ่มมากขึ้นกว่า 70,000 บัญชี สะท้อนถึงความเชื่อมั่นของนักลงทุนที่มีต่อผลิตภัณฑ์และบริการที่ตอบโจทย์นักลงทุน
​ล่าสุด  ธนาคารได้เปิดตัวบริการใหม่ “ถอนทองออนไลน์” บนแอปฯ เป๋าตัง เพื่อเพิ่มความเชื่อมั่นให้นักลงทุนสามารถลงทุนในทองคำได้แบบครบวงจร ทั้งซื้อ ขาย และถอนทองคำได้ ทุกที่ สะดวก รวดเร็ว และปลอดภัย และทันต่อสถานการณ์ที่เกิดขึ้น โดยนักลงทุนสามารถส่งคำสั่งถอนทองแท่งบริสุทธิ์ 99.99% ที่จำนวนขั้นต่ำเพียง 0.1 ออนซ์ ให้กับร้านทองแบบออนไลน์ได้ทุกวัน ตั้งแต่เวลา 01:00 น. – 22:30 น. โดยสามารถรับทองได้ภายใน 3 วันนับจากวันที่ส่งคำสั่งถอนทองสำเร็จ เพียงแสดงบัตรประชาชนและสลิปการทำรายการไปยืนยัน เพื่อรับทองด้วยตัวเองที่สาขาร้านแม่ทองสุกที่เลือกผ่าน Gold Wallet รวม 5 สาขา ได้แก่ สาขาเซ็นทรัลปิ่นเกล้า สาขาเซ็นทรัล    เวสเกต สาขากรอบพระ สาขาวงเวียนใหญ่ และ สาขาดิโอลด์สยาม
ธนาคารมุ่งให้ความสำคัญการทำธุรกิจอย่างยั่งยืน คำนึงถึงผู้มีส่วนได้เสียทุกกลุ่ม  ตอกย้ำถึงความเป็นผู้นำตลาดในการทำ ESG Financial Solution ที่พร้อมตอบโจทย์เป้าหมายการพัฒนาอย่างยั่งยืน โดยพัฒนาโครงสร้างพื้นฐานด้านดิจิทัลมายกระดับคุณภาพชีวิตของลูกค้าทุกกลุ่มให้ดียิ่งขึ้น ผ่านแอปพลิเคชันเป๋าตัง ซึ่งจะทำให้ทุกกิจกรรมการใช้ชีวิต ทั้งการใช้จ่าย รวมถึงการออมและการลงทุน เป็นเรื่องง่าย สะดวก ปลอดภัย  ทำรายการได้ทุกที่ ทุกเวลา

ที่มา : https://www.thaigov.go.th/news/contents/details/53383