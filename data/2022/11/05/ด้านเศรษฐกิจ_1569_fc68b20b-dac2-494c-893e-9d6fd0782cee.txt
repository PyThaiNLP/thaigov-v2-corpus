รัฐบาลไทย-ข่าวทำเนียบรัฐบาล-รมช.ประภัตร ลงพื้นที่มหาวิทยาลัยเชียงใหม่ ติดตามการดำเนินงานเทคโนโลยีลำไอออนพลังงานต่ำปรับปรุงพันธุ์ข้าว


วันเสาร์ที่ 30 ตุลาคม 2564
รมช.ประภัตร ลงพื้นที่มหาวิทยาลัยเชียงใหม่ ติดตามการดำเนินงานเทคโนโลยีลำไอออนพลังงานต่ำปรับปรุงพันธุ์ข้าว
รมช.ประภัตร ลงพื้นที่มหาวิทยาลัยเชียงใหม่ ติดตามการดำเนินงานเทคโนโลยีลำไอออนพลังงานต่ำปรับปรุงพันธุ์ข้าว เผยหากประสบผลสำเร็จ จะช่วยยกระดับพันธุ์ข้าวไทย เพิ่มปริมาณ รักษาคุณภาพ ลดต้นทุนการผลิตให้กับชาวนาไทย
นายประภัตร โพธสุธน รัฐมนตรีช่วยว่าการกระทรวงเกษตรและสหกรณ์พร้อมด้วย นายชัชวาลย์ ฉายะบุตร             รองผู้ว่าราชการจังหวัดเชียงใหม่ นายอาชว์ชัยชาญ เลี้ยงประยูร  และคณะข้าราชการกระทรวงเกษตรฯ ลงพื้นที่ติดตามการดำเนินงานของเทคโนโลยีลำไอออนพลังงานต่ำในการปรับปรุงพันธุ์ข้าว ณ ห้องประชุมบัวเรศ คำทอง อาคารสำนักงานมหาวิทยาลัย 2 มหาวิทยาลัยเชียงใหม่ จังหวัดเชียงใหม่ โดยมี รศ. ดร. สัมพันธ์ สิงหราชวราพันธ์ รองอธิการบดีมหาวิทยาลัยเชียงใหม่ พร้อมคณะเจ้าหน้าที่ให้การต้อนรับ
รัฐมนตรีช่วยว่าการกระทรวงเกษตรและสหกรณ์ เปิดเผยว่า มหาวิทยาลัยเชียงใหม่ได้มีการทำ mou กับกรมการข้าว เพื่อส่งเสริมสนับสนุนให้เกิดการพัฒนางานวิจัยด้านข้าว และพัฒนาศักยภาพบุคลากรด้านงานวิจัย ซึ่งจะช่วยให้เกิดการขยายผลงานวิจัย สร้างประโยชน์ให้ภาคการเกษตรกรรมของประเทศไทย โดยทั้งสองฝ่ายได้ตกลงร่วมมือกันในการนำเมล็ดพันธุ์ข้าวที่มีคุณภาพดีเด่นจากกรมการข้าว จำนวน 5 สายพันธุ์ มาปรับปรุงพันธุ์ ด้วยเทคโนโลยีลำไอออนพลังงานต่ำ และเลือกให้ได้สายพันธุ์ที่ให้ผลผลิตสูง ต้านทานต่อโรค และแมลงศัตรูข้าว เพื่อให้ได้สายพันธุ์ที่สามารถลดต้นทุนการผลิต เพิ่มผลผลิต และสร้างรายให้กับเกษตรกร ซึ่งกรมการข้าวจะเป็นฝ่ายสนับสนุนงบประมาณ ภายใต้นโยบาย กฏ ระเบียบและข้อบังคับของหน่วยงาน โดยอยู่ภายใต้โครงการ "นวัตกรรมการปรับปรุงพันธุ์ข้าวด้วยเทคโนโลยีลำไอออน เพื่ออุตสาหกรรมข้าวไทย" มีระยะเวลาดำเนินการ 6 เดือน ด้วยงบดำเนินการกว่า 2 ล้านบาท
สำหรับโครงการดังกล่าว ประกอบด้วย 4 กิจกรรม 1.ปรับปรุงพันธุ์ข้าวจากกรมการข้าว 5 สายพันธุ์  ด้วยเทคโนโลยีลำไอออนพลังงานต่ำ 2.อบรมเชิงปฏิบัติการให้กับบุคลากรของกรมการข้าว 1 ครั้ง 3.ปรับปรุงเเละส่งเสริมสมรรถนะระบบเครื่องเร่งอานุภาคขนาดกะทัดรัด 4.นำข้าวที่ผ่านการปรับปรุงสายพันธุ์ไปทดลองปลูกในแปลงนาของกรมการข้าวทั่วประเทศ โดยมีผู้เชี่ยวชาญของมหาวิทยาลัยเชียงใหม่เป็นที่ปรึกษา
"วันนี้ราคาข้าวตกต่ำ ชาวนาได้รับความเดือดร้อนทั่วประเทศ พลเอก ประยุทธ์ จันทร์โอชา นายกรัฐมนตรี มีความเป็นห่วง และวิตกกังวลต่อสถานการณ์เป็นอย่างมาก จึงได้สั่งการมายังกระทรวงเกษตรฯ ให้หาทางแก้ไขอย่างเร่งด่วน ดังนั้นการได้มาเยี่ยมชมติดตามการดำเนินงานที่มหาวิทยาลัยเชียงใหม่ครั้งนี้ เป็นความยินดีอย่างยิ่งที่จะได้ใช้เทคโนโลยีลำไอออนพลังงานต่ำ ในการเข้ามาแก้ไขปัญหาเรื่องคุณภาพเมล็ดพันธุ์ ที่จะช่วยลดต้นทุน เพิ่มผลผลิต เพิ่มคุณภาพให้กับพันธุ์ข้าวไทย โดยเฉพาะอย่างยิ่งความพร้อมของกรมการข้าวและมหาวิทยาลัยเชียงใหม่สำหรับเครื่องเร่งอานุภาคขนาดกระทัดรัดนั้น จะใช้ยิงแสงลำไอออน เพื่อพัฒนาสายพันธุ์ข้าว โดยสามารถทำได้ครั้งละ 5000-10000 เมล็ดพันธุ์ ใช้เวลาประมาณ 1 สัปดาห์ ดังนั้น นอกจากจะปรับปรุงเครื่องเดิมที่มหาวิทยาลัยเชียงใหม่คิดค้นขึ้นมา ตนจะหางบประมาณสำหรับสั่งซื้อเครื่องใหม่เพิ่มอีก 1-2 เครื่อง เพื่อความรวดเร็ว และเพียงพอต่อการดำเนินงาน เพราะกระทรวงเกษตรฯ มีความต้องการเปลี่ยนเมล็ดพันธุ์ให้ชาวนาทั่วประเทศ ดังนั้น ตนต้องขอฝากให้ทุกภาคส่วนที่เกี่ยวข้องเร่งดำเนินการโครงการฯ ให้เร็วที่สุดที่จะเป็นไปได้ ซึ่งเชื่อเป็นอย่างยิ่งว่าหากโครงการประสบผลสำเร็จตามวัตถุประสงค์ จะช่วยชาวนาทั่วประเทศ และยกระดับมาตรฐานรายได้ให้กับชาวนาอย่างแน่นอน" รมช.ประภัตร กล่าว

ที่มา : https://www.thaigov.go.th/news/contents/details/47622