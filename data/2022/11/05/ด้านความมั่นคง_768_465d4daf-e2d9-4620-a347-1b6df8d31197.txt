รัฐบาลไทย-ข่าวทำเนียบรัฐบาล-ทส. ผนึกกำลังพันธมิตร เสริมพลังเยาวชนไทย สู่การขับเคลื่อนพลเมืองคาร์บอนต่ำ


วันพฤหัสบดีที่ 24 กุมภาพันธ์ 2565
ทส. ผนึกกำลังพันธมิตร เสริมพลังเยาวชนไทย สู่การขับเคลื่อนพลเมืองคาร์บอนต่ำ
ทส. ผนึกกำลังพันธมิตร เสริมพลังเยาวชนไทย สู่การขับเคลื่อนพลเมืองคาร์บอนต่ำ
ทส. ผนึกกำลังพันธมิตร เสริมพลังเยาวชนไทย สู่การขับเคลื่อนพลเมืองคาร์บอนต่ำ
วันนี้ (24 กุมภาพันธ์ 2565) เวลา 10.00 น. นายวราวุธ ศิลปอาชา รัฐมนตรีว่าการกระทรวงทรัพยากรธรรมชาติและสิ่งแวดล้อม (รมว.ทส.) เป็นประธานเปิดกิจกรรมเสริมศักยภาพและขับเคลื่อนผู้นำเยาวชน พลเมืองคาร์บอนต่ำ หรือ ACE Youth Camp ประจำปี 2022 เพื่อพัฒนาศักยภาพและยกระดับขีดความสามารถในการปรับเปลี่ยนพฤติกรรมที่เป็นมิตรกับสิ่งแวดล้อม และการลดก๊าซเรือนกระจกให้กับเยาวชน โดยความร่วมมือกับ มูลนิธิโลกสีเขียว สวนนงนุชพัทยา บริษัท ทรู คอร์ปอเรชั่น จำกัด (มหาชน) และพันธมิตรทั้งภาครัฐ ภาคเอกชน และภาคประชาสังคม โดยมี นายจตุพร บุรุษพัฒน์ ปลัดกระทรวงทรัพยากรธรรมชาติและสิ่งแวดล้อม (ปกท.ทส.) นายรัชฎา สุริยกุล ณ อยุธยา อธิบดีกรมส่งเสริมคุณภาพสิ่งแวดล้อม พร้อมด้วย ผู้บริหาร ทส. ผู้แทนภาคส่วนต่าง ๆ และเยาวชนคนรุ่นใหม่ เข้าร่วม ณ ห้องประชุมอารีย์สัมพันธ์ กรมส่งเสริมคุณภาพสิ่งแวดล้อม และผ่านระบบการประชุมทางไกล (VDO Conference)
นายวราวุธ ศิลปอาชา กล่าวว่า รัฐบาลได้ให้ความสำคัญกับการร่วมแก้ไขปัญหาในประเด็นเรื่องการเปลี่ยนแปลงสภาพภูมิอากาศ จากการที่พลเอก ประยุทธ์ จันทร์โอชา นายกรัฐมนตรี ได้ประกาศเจตนารมณ์เพื่อยกระดับการดำเนินการของไทย ที่จะบรรลุความเป็นกลางทางคาร์บอน (Carbon Neutrality) ภายในปี ค.ศ. 2050 และจะปล่อยก๊าชเรือนกระจกสุทธิเป็นศูนย์ (Net Zero Greenhouse Gas Emission) ภายในปี ค.ศ. 2065 ในการประชุม World Leaders Summit ซึ่งเป็นส่วนหนึ่งของการประชุมรัฐภาคีกรอบอนุสัญญาสหประชาชาติว่าด้วยการเปลี่ยนแปลงสภาพภูมิอากาศ สมัยที่ 26 (UNFCCC COP 26) เมื่อวันที่ 1 พฤศจิกายน 2564 ณ เมืองกลาสโกว์ สหราชอาณาจักร ซึ่งการจะบรรลุเป้าหมายดังกล่าว ต้องสร้างการมีส่วนร่วมกับทุกภาคส่วน และน้อง ๆ เยาวชนคนรุ่นใหม่ในปัจจุบัน ถือเป็นกำลังสำคัญในการดูแลโลกใบนี้ต่อไป
กิจกรรมเสริมศักยภาพและขับเคลื่อนผู้นำเยาวชน พลเมืองคาร์บอนต่ำ ACE Youth Camp 2022ในครั้งนี้ ถือเป็นส่วนหนึ่งในภารกิจหลักที่ต้องการมุ่งพัฒนาเยาวชน ให้มีความเข้าใจ และตระหนักถึงผลกระทบของการเปลี่ยนแปลงสภาพภูมิอากาศของโลก และของประเทศไทย จึงมีนโยบายเร่งดำเนินการใน 3 ส่วนหลัก ได้แก่ การพัฒนาทักษะให้กับเยาวชน เพื่อเสริมศักยภาพสู่การเป็นผู้นำของสังคม การพัฒนาเยาวชนให้มีความพร้อมในการรับมืออย่างมีประสิทธิภาพกับสถานการณ์ความเปลี่ยนแปลงของโลกในอนาคต และการพัฒนาเยาวชนให้มีส่วนร่วมในการรณรงค์และเป็นต้นแบบให้สังคมเกิดความตระหนัก พร้อมร่วมกันสร้างเมืองคาร์บอนต่ำให้กระจายไปทั่วทุกภูมิภาค โดยเปิดโอกาสให้เยาวชนได้ร่วมแลกเปลี่ยนประสบการณ์ รู้เท่าทันสถานการณ์เชิงพื้นที่ และเตรียมความพร้อมรับมือต่อสถานการณ์ด้านการเปลี่ยนแปลงสภาพภูมิอากาศ ซึ่งจะได้รับการถ่ายทอดความรู้ และประสบการณ์จากวิทยากรผู้ทรงคุณวุฒิ และจากการศึกษาดูงาน รวมถึงการจัดกระบวนการกลุ่มในการสร้างความรู้ความเข้าใจ และพัฒนาศักยภาพด้านการเปลี่ยนแปลงสภาพภูมิอากาศ
สำหรับน้อง ๆ เยาวชนที่สนใจเข้าร่วมกิจกรรม เพื่อเป็นส่วนหนึ่งของกิจกรรมเสริมศักยภาพและขับเคลื่อนผู้นำเยาวชน พลเมืองคาร์บอนต่ำ หรือ ACE Youth Camp ประจำปี 2022 สามารถติดตามข่าวสารความเคลื่อนไหวการเข้าร่วมกิจกรรมได้ทางเว็บไชต์ของกรมส่งเสริมคุณภาพสิ่งแวดล้อม www.deqp.go.th หรือ facebook กรมส่งเสริมคุณภาพสิ่งแวดล้อม และ facebook: ACE - Action for Climate Empowerment Thailand

ที่มา : https://www.thaigov.go.th/news/contents/details/51921