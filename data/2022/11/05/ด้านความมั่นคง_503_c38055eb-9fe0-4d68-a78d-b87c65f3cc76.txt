รัฐบาลไทย-ข่าวทำเนียบรัฐบาล-สุชาติ เร่งเครื่องแก้ค้ามนุษย์ส่งทีมลงใต้สอบสวนคัดแยกเหยื่อบังคับใช้กม.จริงจัง


วันจันทร์ที่ 29 พฤศจิกายน 2564
พิมพ์
สุชาติ เร่งเครื่องแก้ค้ามนุษย์ส่งทีมลงใต้สอบสวนคัดแยกเหยื่อบังคับใช้กม.จริงจัง
นายสุชาติ ชมกลิ่น รมว.รง. ส่งมือดีนายวรรณรัตน์ ศรีสุขใส รองอธิบดีกรมสวัสดิการและคุ้มครองแรงงาน ลงพื้นที่จังหวัดสงขลา บูรณาการการทำงานร่วมกับทีมสหวิชาชีพ สอบสวนคัดแยกเหยื่อค้ามนุษย์ด้านแรงงาน บังคับใช้กฎหมาย แก้ปัญหาการค้ามนุษย์อย่างจริงจัง
นายสุชาติ ชมกลิ่น รัฐมนตรีว่าการกระทรวงแรงงาน เปิดเผยว่า รัฐบาล พลเอกประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม และพลเอกประวิตร วงษ์สุวรรณ รองนายกรัฐมนตรี ซึ่งกำกับดูแลด้านนโยบายของกระทรวงแรงงาน มุ่งมั่นยกระดับการป้องกันและแก้ไขปัญหาการค้ามนุษย์ด้านแรงงาน เพื่อปลดล็อค Tier 2 Watch List มุ่งสู่ Tier 1 ให้ได้ โดยมอบนโยบายเพิ่มประสิทธิภาพในการตรวจการทำงานของแรงงานไทยและแรงงานต่างด้าว และตรวจสถานประกอบการกลุ่มเสี่ยงอย่างครอบคลุมและทั่วถึง เพิ่มประสิทธิภาพในการบังคับใช้กฎหมายด้านแรงงาน และบูรณาการการทำงาน สร้างความรู้ความเข้าใจแก่แรงงาน ผู้ประกอบการและภาคีเครือข่ายทุกภาคส่วนในการร่วมกันป้องกันและแก้ไขปัญหาการค้ามนุษย์ด้านแรงงานทุกมิติ กระทรวงแรงงานได้นำนโยบายดังกล่าวมาปฏิบัติ โดยในวันนี้ได้มอบหมายให้นายวรรณรัตน์ ศรีสุขใสรองอธิบดีกรมสวัสดิการและคุ้มครองแรงงาน เข้าร่วมแก้ไขปัญหาการค้ามนุษย์ด้านแรงงาน ตรวจสอบกรณีแรงงานประมง ชาวเมียนมาร์ จังหวัดปัตตานี ตกเป็นกลุ่มเสี่ยงต่อการถูกนำไปค้ามนุษย์ ณ ห้องประชุมโรงแรมบุรีศรีภู อำเภอหาดใหญ่ จังหวัดสงขลา ซึ่งเชื่อว่าหากมีการบูรณาการการทำงานร่วมกัน และบังคับใช้กฎหมายด้านแรงงานอย่างจริงจัง จะสามารถยกระดับการป้องกันและแก้ไขปัญหาการค้ามนุษย์ด้านแรงงานได้
ด้านนายวรรณรัตน์ ศรีสุขใส รองอธิบดีกรมสวัสดิการและคุ้มครองแรงงาน กล่าวในเรื่องเดียวกันว่า ได้ร่วมกับทีมสหวิชาชีพ ประกอบด้วยหน่วยงาน พนักงานสอบสวนส่วนกลาง กองกำกับการตำรวจภูธรภาค 9 สวัสดิการและคุ้มครองแรงงานจังหวัดสงขลา พัฒนาสังคมและความมั่นคงของมนุษย์จังหวัดสงขลา สถานคุ้มครองผู้เสียหายจากการค้ามนุษย์จังหวัดสงขลา และมูลนิธิไอเจเอ็ม (IJM) ร่วมสัมภาษณ์สอบสวนคัดแยกเหยื่อค้ามนุษย์ด้านแรงงานแก่ลูกจ้างในเรือประมงทะเล ซึ่งมีการฟ้องร้องนายจ้างตั้งแต่ปลายปี 2563 เจ้าหน้าที่ได้ออกคำสั่งเมื่อต้นปี 2564 โดยในวันนี้ได้มีการสอบสวนปากคำคัดแยกเหยื่อแรงงานประมงชาวเมียนมา และจะมีการสอบสวนบุคคลที่เกี่ยวข้องในวันที่ 30 พฤศจิกายน 2564 ซึ่งหากผลการสอบสวนพบเข้าข่ายการค้ามนุษย์ด้านแรงงานก็จะบังคับใช้กฎหมายดำเนินคดีกับนายจ้างต่อไป

ที่มา : https://www.thaigov.go.th/news/contents/details/48864