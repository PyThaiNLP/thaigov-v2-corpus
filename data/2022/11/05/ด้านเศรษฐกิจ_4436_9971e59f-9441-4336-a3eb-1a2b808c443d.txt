รัฐบาลไทย-ข่าวทำเนียบรัฐบาล-รฟฟท. จับผู้ต้องสงสัยลักลอบตัดสายไฟและสายส่งสัญญาณรถไฟฟ้าชานเมืองสายสีแดง


วันพุธที่ 13 กรกฎาคม 2565
รฟฟท. จับผู้ต้องสงสัยลักลอบตัดสายไฟและสายส่งสัญญาณรถไฟฟ้าชานเมืองสายสีแดง
ได้พร้อมของกลางระหว่างเส้นทางสถานีหลักหก กับสถานีรังสิต พร้อมประสานนำตัวส่งเจ้าหน้าที่ตำรวจเพื่อดำเนินคดีตามกฎหมายอย่างถึงที่สุด
นายสุเทพ พันธุ์เพ็ง กรรมการผู้อำนวยการใหญ่ บริษัท รถไฟฟ้า ร.ฟ.ท. จำกัด (รฟฟท.) กระทรวงคมนาคม ผู้ให้บริการรถไฟฟ้าชานเมืองสายสีแดง เปิดเผยว่า เมื่อช่วงกลางดึกของวันที่ 12 กรกฎาคม 2565 ที่ผ่านมา เจ้าหน้าที่รักษาความปลอดภัย และเจ้าหน้าที่ชุดลาดตระเวน ได้ออกตรวจพื้นที่ตามแนวเส้นทางเดินรถไฟฟ้าสายบางซื่อ - รังสิต ได้พบถุงกระสอบสีขาวอยู่บริเวณท่อสายส่งสัญญาณรถไฟฟ้า ช่วงระหว่างสถานีหลักหก กับสถานีรังสิต จึงเข้าทำการตรวจสอบ พบผู้ต้องสงสัย 1 คน ซ่อนตัวอยู่ภายในท่อสายสัญญาณ เจ้าหน้าที่จึงได้ทำการแสดงตัว เพื่อขอตรวจสอบ โดยหลังจากการตรวจสอบผู้ต้องสงสัย พบอุปกรณ์ที่คาดว่าใช้สำหรับตัดสายไฟ จึงติดต่อประสานงานเจ้าหน้าที่ตำรวจ สถานีตำรวจภูธรปากคลองรังสิต เพื่อนำตัวไปสอบสวน และประสานงานการรถไฟแห่งประเทศไทย เพื่อส่งเรื่องดำเนินคดีตามกฎหมายอย่างถึงที่สุด
ทั้งนี้บริษัทคำนึงถึงความปลอดภัยในการให้บริการแก่ผู้โดยสารเป็นสำคัญ โดยยังคงเข้มงวดในการส่งเจ้าหน้าที่ออกตรวจตราตามเส้นทางการให้บริการทุกวันตลอด 24 ชั่วโมง เพื่อป้องกันการลักลอบตัดสายไฟและสายส่งสัญญาณของรถไฟฟ้าชานเมืองสายสีแดงต่อไป
หากมีข้อสงสัยสามารถติดต่อสอบถามรายละเอียดข้อมูลเพิ่มเติมได้ที่ส่วนบริการลูกค้า 1690 ตลอด 24 ชั่วโมง รถไฟฟ้าสายสีแดง ยกระดับคุณภาพชีวิตชานเมือง

ที่มา : https://www.thaigov.go.th/news/contents/details/56864