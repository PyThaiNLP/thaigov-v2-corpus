รัฐบาลไทย-ข่าวทำเนียบรัฐบาล-โฆษกรัฐบาลเผย นายกฯ กำชับทุกส่วนราชการ ประสานความร่วมมือเป็นเครือข่าย เร่งบริหารจัดการเรื่องร้องทุกข์ และเพิ่มประสิทธิภาพการให้บริการประชาชน


วันอาทิตย์ที่ 13 มีนาคม 2565
พิมพ์
โฆษกรัฐบาลเผย นายกฯ กำชับทุกส่วนราชการ ประสานความร่วมมือเป็นเครือข่าย เร่งบริหารจัดการเรื่องร้องทุกข์ และเพิ่มประสิทธิภาพการให้บริการประชาชน
โฆษกรัฐบาลเผย นายกฯ กำชับทุกส่วนราชการประสานความร่วมมือเป็นเครือข่าย เร่งบริหารจัดการเรื่องร้องทุกข์ และเพิ่มประสิทธิภาพการให้บริการประชาชน ปีงบประมาณ 2564 สามารถยุติเรื่องร้องทุกข์ 95,024 เรื่อง คิดเป็นร้อยละ 93.44
วันที่ 13 มีนาคม 2565 นายธนกร วังบุญคงชนะ โฆษกประจำสำนักนายกรัฐมนตรี เผยสำนักงานปลัดสำนักนายกรัฐมนตรี (สปน.) สรุปผลการดำเนินการเรื่องร้องทุกข์และรับข้อคิดเห็นจากประชาชน ปีงบประมาณ 2564 รวม 101,691  ได้ขอยุติ 95,024 เรื่อง คิดเป็นร้อยละ 93.44 และรอผลการพิจารณาของหน่วยงานที่เกี่ยวข้อง 6,667 เรื่อง คิดเป็นร้อยละ 6.56 ทั้งนี้ พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ยังกำชับให้ส่วนราชการ ประสานความร่วมมือเป็นเครือข่ายระหว่างส่วนราชการ เพื่อเพิ่มประสิทธิภาพการให้บริการประชาชนและบริหารจัดการเรื่องราวร้องทุกข์ ในขณะนี้ รัฐบาลกำลังเร่งมาตรการอยู่ร่วมกับโควิด-19 เพื่อให้ประชาชนสามารถกลับมาดำรงชีวิตได้แบบปกติใหม่ รวมทั้งขับเคลื่อนเศรษฐกิจประเทศให้เดินหน้าต่อไป ภายใต้ปัจจัยเสี่ยงจากภายนอกทั้งราคาน้ำมันแพงและสงครามรัสเซีย-ยูเครน
โฆษกประจำสำนักนายกรัฐมนตรี กล่าวว่า  5 หน่วยงานที่ได้รับการประสานงานเรื่องร้องทุกข์ได้รับข้อคิดเห็นมากที่สุด ได้แก่ กระทรวงการคลัง 8,017 เรื่อง สำนักงานตำรวจแห่งชาติ 4,901 เรื่องกระทรวงสาธารณสุข 4,812 เรื่อง กระทรวงแรงงาน 4,655 เรื่องและกระทรวงคมนาคม 1,258 เรื่องส่วนรัฐวิสาหกิจ ได้แก่ ธนาคารออมสิน 566 เรื่อง ด้านองค์กรปกครองส่วนท้องถิ่นและจังหวัด ได้แก่กรุงเทพมหานคร 7,301 เรื่อง จังหวัดนนทบุรี 1,403 เรื่อง จังหวัดสมุทรปราการ 1,216 เรื่อง จังหวัดปทุมธานี 1,044 เรื่อง และจังหวัดชลบุรี 939 เรื่อง สำหรับประเด็นเรื่องร้องทุกข์ที่ประชาชนยื่นเรื่องมากที่สุด 10 อันดับแรก ได้แก่ 1) การรักษาพยาบาลเช่นมาตรการป้องกันและเฝ้าระวังการแพร่ระบาดโรคติดเชื้อไวรัสโควิด-19 การจัดสรรวัคซีนป้องกันโรคโควิด-19 ให้กับประชาชน และการจัดสถานที่เพื่อรองรับผู้ป่วยติดเชื้ออย่างพอเพียง 2) การเสนอข้อคิดเห็นเกี่ยวกับนโยบายและโครงการของรัฐบาล เช่น หลักเกณฑ์ คุณสมบัติและการลงทะเบียนและวิธีการจ่ายเงินในโครงการช่วยเหลือเยียวยาต่าง ๆ ของรัฐและการเยียวยาประชาชนที่ได้รับผลกระทบจากโควิด-19 3) ค่าของชีพ เช่น หลักเกณฑ์การรับเงินเยียวยา “โครงการเราชนะ”และ “ม.33 เรารักกัน” 4) เรื่องเสียงรบกวน/สั่นสะเทือน เช่น ปัญหามลพิษทางเสียงจากสถานบันเทิง สถานประกอบการ วัยรุ่นมั่วสุมดื่มสุรา รวมกลุ่มแข่งขันรถจักรยานยนต์ส่งเสียงดังรบกวน 5) โทรศัพท์ เช่น การปรับปรุงระบบการให้บริการทางโทรศัพท์ของหน่วยงานที่เกี่ยวข้องกับการแพร่ระบาดโควิด-19 6) ไฟฟ้า เช่น การแก้ไขปัญหากระแสไฟฟ้าขัดข้อง 7) การเมือง เช่น การชุมนุมทางการเมือง การแก้ไขกฎหมายรัฐธรรมนูญ 8) น้ำประปา เช่น การแก้ไขปัญหาน้ำประปาไม่ไหลและไม่มีคุณภาพ 9) บ่อนการพนัน และ 10) ถนน เช่น การก่อสร้างถนนและปรับปรุงถนนลูกรังเป็นทางลาดยาง เป็นต้น
“นายกรัฐมนตรียังเน้นให้ทุกส่วนราชการพัฒนาปรับปรุงการให้บริการด้านข้อมูลข่าวสาร การประชาสัมพันธ์ ต้องเผยแพร่ให้รวดเร็ว ขณะเดียวกันก็ต้องให้มีทีมตรวจสอบข่าวและให้ข้อมูลที่ถูกต้องเพื่อลดการเผยแพร่ข่าวปลอม และป้องกันการสร้างความสับสนแก่สาธารณชนด้วย”  นายธนกร กล่าว

ที่มา : https://www.thaigov.go.th/news/contents/details/52481