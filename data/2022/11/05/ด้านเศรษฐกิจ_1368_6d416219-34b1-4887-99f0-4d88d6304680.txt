รัฐบาลไทย-ข่าวทำเนียบรัฐบาล-กรมศุลกากรชี้แจงกรณีของหายจากพัสดุไปรษณีย์ระหว่างประเทศ ด่วนพิเศษ (EMS)


วันจันทร์ที่ 18 ตุลาคม 2564
พิมพ์
กรมศุลกากรชี้แจงกรณีของหายจากพัสดุไปรษณีย์ระหว่างประเทศ ด่วนพิเศษ (EMS)
ตามที่มีกระแสข่าว เมื่อวันที่ 15 ตุลาคม 2564 เกี่ยวกับสิ่งของพร้อมลอตเตอรี่ หายไประหว่างการส่งพัสดุจากประเทศเกาหลีมายังประเทศไทย และมีการนำส่งต่อไปให้ผู้รับที่จังหวัดอุดรธานี ทำให้เกิดข้อสงสัยว่าของในกล่องพัสดุดังกล่าว หายไปได้อย่างไร
วันนี้ (17 ตุลาคม 2564) นายชัยยุทธ คำคุณ ที่ปรึกษาด้านพัฒนาระบบควบคุมทางศุลกากร ในฐานะโฆษกกรมศุลกากร เปิดเผยว่า ตามที่มีกระแสข่าว เมื่อวันที่ 15 ตุลาคม 2564 เกี่ยวกับสิ่งของพร้อมลอตเตอรี่ หายไประหว่างการส่งพัสดุจากประเทศเกาหลีมายังประเทศไทย และมีการนำส่งต่อไปให้ผู้รับที่จังหวัดอุดรธานี ทำให้เกิดข้อสงสัยว่าของในกล่องพัสดุดังกล่าว หายไปได้อย่างไร
กรมศุลกากร ได้ทราบเรื่องและมิได้นิ่งนอนใจ จึงได้ทำการตรวจสอบข้อมูลดังกล่าวทันที พบว่าพัสดุดังกล่าวเป็นพัสดุ ems หมายเลข ES298145501 KR ซึ่งทาง บริษัท ไปรษณีย์ไทย จำกัด เป็นผู้รับและได้ตรวจคัดโดยเจ้าหน้าที่ศุลกากร เมื่อวันที่ 11 ตุลาคม 2564 เวลา 12.56 น. ซึ่งเจ้าหน้าที่ศุลกากรได้ตรวจสอบรายละเอียดตามที่ปรากฏบนเอกสารหน้ากล่อง เห็นว่า เป็นของที่ไม่มีความเสี่ยง จึงมิได้เปิดกล่อง และส่งให้บริษัท ไปรษณีย์ไทย จำกัด เพื่อนำส่งไปให้ผู้รับบริการต่อไป ทั้งนี้การปฏิบัติพิธีการดังกล่าว สอดคล้องกับภาพถ่ายหีบห่อที่ปรากฎ พบว่าหีบห่อไม่ได้ถูกเปิดตรวจโดยศุลกากร เพราะไม่มีเทปกาวพลาสติกใส ที่ระบุข้อความว่า "เปิดตรวจ/ปิดผนึก โดยพนักงานศุลกากรร่วมกับพนักงานไปรษณีย์ Examined/Sealed by Customs and Postal Officers" ดังนั้น การสูญหายที่เกิดขึ้นจึงไม่ได้เกี่ยวข้องกับเจ้าหน้าที่กรมศุลกากร
สำหรับขั้นตอนของการเปิดตรวจพัสดุที่มาจากต่างประเทศนั้น จะเป็นการทำงานร่วมกันระหว่างเจ้าหน้าที่ศุลกากรและเจ้าหน้าที่ของบริษัท ไปรษณีย์ไทย จำกัด หากเจ้าหน้าที่ศุลกากรมีข้อสงสัยว่าพัสดุดังกล่าวมีความเสี่ยง จำเป็นต้องเปิดตรวจ เจ้าหน้าที่ศุลกากรจะแจ้งให้เจ้าหน้าที่ของบริษัท ไปรษณีย์ไทย จำกัด ทำการเปิดกล่องพัสดุ และเจ้าหน้าที่ศุลกากรจะเป็นผู้ตรวจสิ่งของภายใน และทำการบันทึก เมื่อตรวจเรียบร้อย และไม่พบสิ่งผิดปกติใด ๆ ก็จะทำการปิดกล่อง โดยเจ้าหน้าที่ไปรษณีย์ไทย จำกัด ด้วยเทปกาวพลาสติกใสระบุข้อความว่า "เปิดตรวจ/ปิดผนึก โดยพนักงานศุลกากรร่วมกับพนักงานไปรษณีย์ Examined/Sealed by Customs and Postal Officers" ตามรอยต่อที่เปิดกล่องให้เรียบร้อย โดยการทำงานในขั้นตอนนี้ จะมีกล้องวงจรปิดบันทึกการทำงานของเจ้าหน้าที่
หากท่านมีข้อสงสัยสามารถติดต่อสอบถามได้ที่ กรมศุลกากร สำนักงานศุลกากรกรุงเทพ ส่วนบริการศุลกากรไปรษณีย์ หมายเลขโทรศัพท์ 0-2575-1002

ที่มา : https://www.thaigov.go.th/news/contents/details/47091