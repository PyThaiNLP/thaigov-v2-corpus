รัฐบาลไทย-ข่าวทำเนียบรัฐบาล-ดีอีเอส ร่วมเวทีคณะผู้แทน National Center for APEC


วันศุกร์ที่ 17 กันยายน 2564
ดีอีเอส ร่วมเวทีคณะผู้แทน National Center for APEC
ดีอีเอส ร่วมเวทีคณะผู้แทน National Center for APEC แลกเปลี่ยนเรื่องพัฒนาการด้านดิจิทัล การพัฒนานโยบายและกฎหมายด้านการคุ้มครองข้อมูลส่วนบุคคลและการรักษาความมั่นคงปลอดภัยไซเบอร์ การพัฒนา Digital ID และการพัฒนากำลังคนด้านดิจิทัล ผ่านระบบการประชุมทางไกล
เมื่อวันที่ 17 กันยายน 2564 นางปิยนุช วุฒิสอน ผู้ตรวจราชการกระทรวงดิจิทัลเพื่อเศรษฐกิจและสังคม เป็นผู้แทนปลัดกระทรวงดิจิทัลเพื่อเศรษฐกิจและสังคม พร้อมด้วยหน่วยงานที่เกี่ยวข้อง อาทิ คณะกรรมการดิจิทัลเพื่อเศรษฐกิจและสังคมแห่งชาติ สำนักงานส่งเสริมเศรษฐกิจดิจิทัล สำนักงานพัฒนาธุรกรรมทางอิเล็กทรอนิกส์ คณะกรรมการคุ้มครองข้อมูลส่วนบุคคล และสำนักงานคณะกรรมการการรักษาความมั่นคงปลอดภัยไซเบอร์แห่งชาติ เข้าร่วมการประชุมหารือกับคณะผู้แทน National Center for APEC (NCAPEC) ผ่านระบบการประชุมทางไกล ณ ห้องประชุม 801 ชั้น 8 กระทรวงดิจิทัลเพื่อเศรษฐกิจและสังคม โดยนางสาว Monica Hardy Whaley ประธาน NCAPEC ทำหน้าที่เป็นผู้นำคณะผู้แทน NCAPEC ร่วมด้วยผู้บริหารจากบริษัทชั้นนำของสหรัฐอเมริกา
การประชุมดังกล่าวได้มีการหารือในเรื่องพัฒนาการด้านดิจิทัลและโครงการสำคัญของไทย การพัฒนานโยบายและกฎหมาย โดยเฉพาะด้านการคุ้มครองข้อมูลส่วนบุคคลและการรักษาความมั่นคงปลอดภัยไซเบอร์ การพัฒนา Digital ID และการพัฒนากำลังคนด้านดิจิทัล รวมถึงการเป็นเจ้าภาพเอเปคของไทย ในปี 2565
การประชุมหารือครั้งนี้เป็นโอกาสอันดีในการแลกเปลี่ยนความเห็นเกี่ยวกับบทบาทของไทยในเอเปค การเตรียมการสำหรับการเป็นเจ้าภาพเอเปคของไทย ในปี 2565 ตลอดจนการรับฟังข้อเสนอของภาคธุรกิจของสหรัฐอเมริกา
*********************

ที่มา : https://www.thaigov.go.th/news/contents/details/45935