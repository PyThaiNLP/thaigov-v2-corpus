รัฐบาลไทย-ข่าวทำเนียบรัฐบาล-พม. บูรณาการภาคีเครือข่ายเตรียมคัดแยกชาวโรฮีนจา 23 คน หลังเจ้าหน้าที่ตำรวจบุกเข้าช่วยเหลือ ที่จังหวัดตาก


วันอังคารที่ 14 กันยายน 2564
พม. บูรณาการภาคีเครือข่ายเตรียมคัดแยกชาวโรฮีนจา 23 คน หลังเจ้าหน้าที่ตำรวจบุกเข้าช่วยเหลือ ที่จังหวัดตาก
พม. บูรณาการภาคีเครือข่ายเตรียมคัดแยกชาวโรฮีนจา 23 คน หลังเจ้าหน้าที่ตำรวจบุกเข้าช่วยเหลือ ที่จังหวัดตาก
วันนี้ (14 ก.ย. 64) เวลา 08.00 น. ที่กระทรวงการพัฒนาสังคมและความมั่นคงของมนุษย์ สะพานขาว ถนนกรุงเกษม กทม. นางสาวแรมรุ้ง วรวัธ รองปลัดกระทรวงการพัฒนาสังคมและความมั่นคงของมนุษย์ (รองปลัด พม.) ในฐานะโฆษกกระทรวง พม. เปิดเผยถึงกรณีเจ้าหน้าที่ตำรวจบุกเข้าช่วยเหลือชาวโรฮีนจา จำนวน 23 คน ณ อำเภอแม่สอด จังหวัดตาก ซึ่งชาวโรฮีนจาดังกล่าวได้ลักลอบเข้าเมืองโดยผิดกฎหมายและถูกผู้ดูแลกักขังหน่วงเหนี่ยว จากนั้นจะถูกส่งต่อไปที่บริเวณชายแดนใต้และมาเลเซียเพื่อใช้แรงงาน ซึ่งเป็นการดำเนินการขยายผลสืบเนื่องจากคดีของจังหวัดชุมพร และ สุราษฎร์ธานี ว่า กระทรวง พม. โดยกองต่อต้านการค้ามนุษย์ ได้ประสานพัฒนาสังคมและความมั่นคงของมนุษย์จังหวัดตาก และเจ้าหน้าที่ตำรวจ ทราบว่า ขณะนี้ ชาวโรฮีนจาดังกล่าว อยู่ในความดูแลของตรวจคนเข้าเมืองจังหวัดตาก และทางสาธารณสุขได้เข้าไปตรวจคัดกรองโรคโควิด-19 เรียบร้อยแล้ว ผลปรากฏว่า ไม่พบผู้ติดเชื้อ แต่ได้อยู่ในมาตรการกักตัวของรัฐ ทั้งนี้ จะได้มีการดำเนินการประชุมหารือเพื่อพิจารณาแนวทางดำเนินการช่วยเหลือของหน่วยงานในพื้นที่และแนวทางคัดแยก  เพื่อพิจารณาว่าเป็นผู้เสียหายจากการค้ามนุษย์ ตามมาตรา 6 หรือเป็นผู้เสียหายจากการบังคับใช้แรงงานหรือบริการ (แรงงานบังคับ) ตามมาตรา 6/1 พระราชบัญญัติป้องกันและปราบปรามการค้ามนุษย์ พ.ศ. 2551 และที่แก้ไขเพิ่มเติม เนื่องจากมีการจ่ายเงินค่านายหน้าเพื่อจะไปใช้แรงงานในประเทศมาเลเซีย หากเป็นกระบวนการดังกล่าว กระทรวง พม. จะได้ดำเนินการประสานหน่วยงานที่เกี่ยวข้อง ให้ความคุ้มครองช่วยเหลือตามกฎหมายต่อไป

ที่มา : https://www.thaigov.go.th/news/contents/details/45822