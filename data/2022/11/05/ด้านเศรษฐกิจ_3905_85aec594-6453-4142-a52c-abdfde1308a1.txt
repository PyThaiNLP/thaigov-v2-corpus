รัฐบาลไทย-ข่าวทำเนียบรัฐบาล-กรมทางหลวง รับรางวัล Prime Minister Road Safety Awards


วันพุธที่ 25 พฤษภาคม 2565
กรมทางหลวง รับรางวัล Prime Minister Road Safety Awards
จากท่านนายกรัฐมนตรีด้านถนนปลอดภัยต่อเนื่องปีที่ 3
วันนี้ (25 พฤษภาคม 2565) นายสราวุธ ทรงศิวิไล อธิบดีกรมทางหลวง และนายพรเทพ พรหมสุวรรณ์ หัวหน้างานอำนวยความปลอดภัย แขวงทางหลวงสุราษฎร์ธานีที่ 3 (เวียงสระ) กระทรวงคมนาคม เข้ารับรางวัล Prime Minister Road Safety Awards  ด้านถนนปลอดภัยจากพลเอกประยุทธ์ จันทร์โอชา นายกรัฐมนตรี จากงานสัมมนาวิชาการระดับชาติ เรื่องความปลอดภัยทางถนน ครั้งที่ 15 "ทศวรรษใหม่ วิถีใหม่ ขับขี่ปลอดภัยต้องมาก่อน" New decade, New normal, Safe driving is priority ซึ่งจัดขึ้นโดยศูนย์อำนวยความปลอดภัยทางถนน สำนักงานกองทุนสนับสนุนการสร้างเสริมสุขภาพ ภาคีเครือข่ายการป้องกันอุบัติเหตุทางถนน ณ ศูนย์ประชุมวายุภักษ์ โรงแรมเซ็นทรา บายเซ็นทารา ศูนย์ราชการและคอนเวนชั่นเซ็นเตอร์ แจ้งวัฒนะ กรุงเทพมหานคร
ในการนี้ นายสราวุธ ทรงศิวิไล อธิบดีกรมทางหลวง เป็นผู้แทนกรมทางหลวง (ทล.) รับรางวัล Prime Minister Road Safety Awards ด้านถนนปลอดภัยต่อเนื่องเป็นปีที่ 3  และนายพรเทพ พรหมสุวรรณ์ หัวหน้างานอำนวยความปลอดภัย แขวงทางหลวงสุราษฎร์ธานีที่ 3 (เวียงสระ) ได้รับรางวัลจากการส่งผลงานคัดเลือกในหัวข้อ “การดำเนินงานป้องกันและลดอุบัติเหตุทางถนน” โดย ทล. มุ่งหวังเพื่อให้เกิดกลไกการบริหารจัดการความเสี่ยงทางกายภาพถนนระดับพื้นที่และระดับจังหวัดแบบมีส่วนร่วมระหว่างหน่วยงานที่รับผิดชอบด้านถนนกับพหุภาคีเครือข่ายและชุมชนทั้งในเชิงป้องกัน (Road Safety Audit) และเชิงแก้ไข รวมทั้งสามารถแก้ไขปัญหาจุดเสี่ยง/จุดอันตรายแบบเบื้องต้นได้สำเร็จโดยใช้งบบำรุงปกติและใช้เวลาอันสั้น พร้อมผลักดันให้เกิดการแก้ไขปัญหาแบบถาวร สามารถช่วยแก้ไขปัญหาการเกิดอุบัติเหตุลงได้ ลดการสูญเสียชีวิตและทรัพย์สิน

ที่มา : https://www.thaigov.go.th/news/contents/details/54990