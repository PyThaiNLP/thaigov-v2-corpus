รัฐบาลไทย-ข่าวทำเนียบรัฐบาล-นายกฯ ติดตามสถานการณ์การช่วยเหลือชาวไทยในยูเครนอย่างต่อเนื่อง พร้อมชื่นชมมิตรไมตรีในการทำงานของเจ้าหน้าที่ไทยที่มีต่อเพื่อนบ้านอาเซียนในการช่วยอพยพชาวฟิลิปปินส์และชาวสิงคโปร์ออกจากยูเครน


วันเสาร์ที่ 5 มีนาคม 2565
พิมพ์
นายกฯ ติดตามสถานการณ์การช่วยเหลือชาวไทยในยูเครนอย่างต่อเนื่อง พร้อมชื่นชมมิตรไมตรีในการทำงานของเจ้าหน้าที่ไทยที่มีต่อเพื่อนบ้านอาเซียนในการช่วยอพยพชาวฟิลิปปินส์และชาวสิงคโปร์ออกจากยูเครน
​นายกฯ ติดตามสถานการณ์การช่วยเหลือชาวไทยในยูเครนอย่างต่อเนื่อง พร้อมชื่นชมมิตรไมตรีในการทำงานของเจ้าหน้าที่ไทยที่มีต่อเพื่อนบ้านอาเซียนในการช่วยอพยพชาวฟิลิปปินส์และชาวสิงคโปร์ออกจากยูเครน
วันที่ 5 มีนาคม 2565 นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม รับทราบสถานการณ์การช่วยเหลือชาวไทยในยูเครนอย่างต่อเนื่อง โดยชื่นชมและขอบคุณการปฏิบัติหน้าที่ของเจ้าหน้าที่ทุกฝ่ายที่มีมาอย่างต่อเนื่องแม้สถานการณ์ในยูเครนจะยังคงตึงเครียด
โฆษกรัฐบาลกล่าวว่า ขณะนี้ คนไทยจากยูเครนชุดที่ 4 จำนวน 16 คน ออกเดินทางจากประเทศโรมาเนีย และคนไทยชุดที่ 5 จำนวน 45 คนออกเดินทางจากประเทศโปแลนด์แล้ว และมีกำหนดเดินทางถึงกรุงเทพฯ ในวันนี้ (5 มีนาคม 2565) โดยความร่วมมือของสถานเอกอัครราชทูต ณ กรุงบูคาเรสต์ ประเทศโรมาเนีย สถานเอกอัครราชทูต ณ กรุงเบิร์น ประเทศสวิตเซอร์แลนด์ และสถานกงสุลใหญ่ ณ เมืองดูไบ สหรัฐอาหรับเอมิเรตส์ นอกจากนี้ ยังมีคนไทยจำนวนหนึ่งซึ่ง สถานเอกอัครราชทูตต่างๆ ได้ให้การช่วยเหลือแล้ว และเตรียมเดินทางกลับประเทศไทยในวันที่ 6 มีนาคม 2565 ด้วยเช่นกัน
ในการนี้ ไทยได้ให้ความร่วมมือแก่สถานเอกอัครราชทูตฟิลิปปินส์ประจำประเทศโปแลนด์ ในการอพยพชาวฟิลิปปินส์ จำนวน 15 คน ออกจากประเทศยูเครนไปยังกรุงวอร์ซอเมื่อวันที่ 2 มีนาคม 2565 และให้ความร่วมมือแก่สถานเอกอัครราชทูตสิงคโปร์ประจำประเทศเยอรมนีในการอพยพชาวสิงคโปร์ จำนวน 2 คน (เป็นแม่และเด็กทารก) ออกจากเมืองโอเดซาไปยังประเทศโรมาเนียอีกด้วย
“นายกรัฐมนตรีขอบคุณ และให้กำลังใจทุกภาคส่วนที่ร่วมกันปฏิบัติการช่วยเหลือพี่น้องชาวไทยในยูเครนอย่างรวดเร็ว เป็นการทำงานอย่างเร่งด่วนในช่วงสถานณการณ์ตึงเครียด พร้อมชื่นชมน้ำใจ และมิตรไมตรีคนไทยที่มีให้แกเพื่อนบ้านใกล้ชิดสมาชิกอาเซียนอย่างฟิลิปปินส์และสิงคโปร์ในยามประสบกับความยากลำบาก” นายธนกรฯ กล่าว

ที่มา : https://www.thaigov.go.th/news/contents/details/52224