รัฐบาลไทย-ข่าวทำเนียบรัฐบาล-ผู้ตรวจราชการกระทรวงคมนาคม ลงพื้นที่ติดตามความคืบหน้าการดำเนินงาน เพื่อหาสาเหตุและแนวทางป้องกันการเกิดอุบัติเหตุ


วันพุธที่ 3 สิงหาคม 2565
ผู้ตรวจราชการกระทรวงคมนาคม ลงพื้นที่ติดตามความคืบหน้าการดำเนินงาน เพื่อหาสาเหตุและแนวทางป้องกันการเกิดอุบัติเหตุ
จากการซ่อมบำรุงโครงสร้างพื้นฐานทางถนน
นายอภิสิทธิ์ พรหมเสน ผู้ตรวจราชการกระทรวงคมนาคม ได้รับมอบหมายจากนายชยธรรม์ พรหมศร ปลัดกระทรวงคมนาคม ให้ลงพื้นที่ติดตามความคืบหน้าการดำเนินงานเพื่อหาสาเหตุและแนวทางป้องกันการเกิดอุบัติเหตุจากการซ่อมบำรุงโครงสร้างพื้นฐานทางถนน ในพื้นที่อำเภอเมือง จังหวัดสมุทรสาคร และอำเภอบางปะกง จังหวัดฉะเชิงเทรา โดยมี นายอภิชาติ จันทรทรัพย์ รองอธิบดีกรมทางหลวง ฝ่ายดำเนินงาน นายสมบัติ ประภพรัตนกุล ผู้อำนวยการศูนย์สร้างและบูรณะสะพานที่ 3 (ปทุมธานี) นายประลองยุทธ์ กสิวงศ์ ผู้อำนวยการแขวงทางหลวงสมุทรสาคร นายธนศักดิ์ วงศ์ธนากิจเจริญ ผู้อำนวยการกองทางหลวงพิเศษระหว่างเมือง ให้การต้อนรับและรายงานความคืบหน้าการดำเนินงาน ในวันที่ 2 สิงหาคม 2565
นายอภิสิทธิ์ พรหมเสน เปิดเผยภายหลังการลงพื้นที่โครงการปรับปรุงสะพานกลับรถบนทางหลวงหมายเลข 35 (ถนนพระราม 2) ตอน สะพานข้ามแม่น้ำท่าจีน - นาโคก ที่ กม. 34+000 บริเวณสะพานกลับรถหน้าโรงพยาบาลวิภาราม อำเภอเมือง จังหวัดสมุทรสาคร ว่า ตามที่นายศักดิ์สยาม ชิดชอบ รัฐมนตรีว่าการกระทรวงคมนาคม มีข้อสั่งการให้กรมทางหลวง (ทล.) ดำเนินการสอบสวนหาสาเหตุของการเกิดอุบัติเหตุคานสะพานกลับรถในโครงกล่าวดังกล่าว หล่นทับรถยนต์ของผู้ใช้รถใช้ถนน เมื่อเวลาประมาณ 20.00 น. ของวันที่ 31 กรกฎาคม 2565 จนเป็นเหตุให้มีผู้มีเสียชีวิตและได้รับบาดเจ็บ และรายงานให้กระทรวงฯ ทราบด้วยนั้น ในเบื้องต้น ทล. ได้เร่งดำเนินการสอบสวนหาสาเหตุจากผู้ที่เกี่ยวข้องแล้ว อยู่ระหว่างการรวบรวมข้อมูล และในวันนี้ (2 สิงหาคม 2565) ได้มีทีมผู้เชี่ยวชาญจากวิศวกรรมสถานแห่งประเทศไทย (วสท.) เข้ามาตรวจสอบโครงสร้างสะพานแล้ว ทล. จะนำข้อเสนอแนะของ วสท. เสนอให้กระทรวงฯ ทราบโดยเร็ว ทั้งนี้ ในวันนี้เวลาประมาณ 21.00 น. ได้มีการรื้อคานสะพานช่วงที่เกิดอุบัติเหตุออก เพื่อความปลอดภัยของผู้สัญจรไปมาบนถนนพระราม 2 สำหรับการดำเนินงานในขั้นตอนต่อไป ทล. จะเร่งดำเนินการเคลียร์พื้นที่คืนพื้นผิวการจราจรเพื่ออำนวยความสะดวกของประชาชน ตามข้อสั่งการของรัฐมนตรีว่าการกระทรวงคมนาคม คาดว่าจะแล้วเสร็จภายในเวลา 12.00 น. ของวันที่ 3 สิงหาคม 2565
จากนั้นผู้ตรวจราชการกระทรวงคมนาคม ได้ลงพื้นที่ตรวจติดตามความคืบหน้าการดำเนินงานสอบสวนหาสาเหตุของการเกิดอุบัติเหตุหลังคาด่านเก็บค่าธรรมเนียมผ่านทางของทางหลวงพิเศษระหว่างเมืองหมายเลข 7 บริเวณทางเข้าด่านบางปะกง ขาออก ช่วงตู้เก็บเงินค่าธรรมเนียมตู้ที่ 1 และ 2 ยุบตัวลง เมื่อวันที่ 1 สิงหาคม 2565 ตามข้อสั่งการของรัฐมนตรีว่าการกระทรวงคมนาคม ซึ่งได้รับรายงานว่าหลังจากเกิดเหตุการณ์ดังกล่าว เมื่อเวลาประมาณ 10.30 น. เจ้าหน้าที่กองทางหลวงพิเศษระหว่างเมืองได้เข้าดำเนินการเคลียร์พื้นที่ในทันที เพื่ออำนวยความสะดวกให้แก่ผู้ใช้ทางและเร่งระบายการจราจรบริเวณหน้าด่านเก็บเงินให้เร็วที่สุด โดยสามารถเปิดช่องการจราจรบริเวณตู้เก็บค่าผ่านทางที่ 2 และ 3 ได้ในเวลาประมาณ 16.30 น. ทั้งนี้ ยังคงปิดให้บริการบริเวณตู้เก็บค่าผ่านทางที่ 1 เพื่อความปลอดภัยของผู้ใช้ทาง และจะเร่งดำเนินการวิเคราะห์หาสาเหตุที่เกิดขึ้น พร้อมกับวิศวกรผู้เชี่ยวชาญจากคณะวิศวกรรมศาสตร์ จุฬาลงกรณ์มหาวิทยาลัย ซึ่งจะเข้ามาตรวจสอบพื้นที่ในวันนี้ โดยกองทางหลวงพิเศษระหว่างเมืองจะให้ความร่วมมือในการปรับปรุงแก้ไขและเสริมสร้างความแข็งแรงโครงสร้างหลังคาด่านเก็บค่าผ่านทางเพื่อความปลอดภัยของประชาชนผู้ใช้ทาง รวมถึงรายงานสถานการณ์ที่เกิดขึ้นให้กระทรวงฯ ทราบโดยเร็วต่อไป
ทั้งนี้ นายอภิสิทธิ์ พรหมเสน ได้กล่าวให้กำลังใจเจ้าหน้าที่ผู้ปฏิบัติงาน พร้อมกำชับเรื่องความปลอดภัยบนท้องถนนของผู้สัญจรไปมา และความปลอดภัยในขณะปฏิบัติงานของเจ้าหน้าที่ รวมถึงขอให้ ทล. และกองทางหลวงพิเศษระหว่างเมือง เร่งดำเนินการตรวจสอบและรายงานสาเหตุของอุบัติเหตุที่เกิดขึ้น พร้อมให้ความร่วมมือตามคำแนะนำของวิศวกรผู้เชี่ยวชาญถึงแนวทางป้องกันการเกิดอุบัติเหตุจากการซ่อมบำรุงโครงสร้างพื้นฐานทางถนนของกระทรวงฯ เพื่อป้องกันและไม่ให้เกิดอุบัติเหตุ หรือผลกระทบด้านความปลอดภัยต่อประชาชนผู้ใช้ทางขึ้นอีก

ที่มา : https://www.thaigov.go.th/news/contents/details/57555