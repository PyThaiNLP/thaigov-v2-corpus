รัฐบาลไทย-ข่าวทำเนียบรัฐบาล-กรมทางหลวงเตรียมความพร้อมจุดเช็กอิน 11 จุด ทั่วประเทศ


วันศุกร์ที่ 3 ธันวาคม 2564
กรมทางหลวงเตรียมความพร้อมจุดเช็กอิน 11 จุด ทั่วประเทศ
ให้กับประชาชน เน้นความสวยงามและปลอดภัย  ตามนโยบาย “คมนาคมสีสัน สร้างสรรค์ประเทศไทย” ให้มีความสวยงามทันช่วงเทศกาลปีใหม่ 2565
นายสราวุธ ทรงศิวิไล อธิบดีกรมทางหลวง กระทรวงคมนาคม เปิดเผยโครงการเตรียมความพร้อมจุดเช็กอินกรมทางหลวง (ทล.) เพื่อรองรับการเดินทางท่องเที่ยวของประชาชนในช่วงเทศกาลปีใหม่ 2565 ตามนโยบาย “คมนาคมสีสัน สร้างสรรค์ประเทศไทย” ว่าได้มีนโยบายให้หน่วยงานในสังกัดทั่วประเทศพิจารณาพื้นที่ที่เหมาะสมในการดำเนินการเป็นจุดพักรถและให้เป็นสถานที่ท่องเที่ยวด้วย นโยบายดังกล่าวเป็นการอำนวยความสะดวกในการเดินทางแก่ประชาชนพร้อมทั้งส่งเสริมทัศนียภาพระหว่างการเดินทาง ช่วยส่งเสริมการท่องเที่ยวภายในประเทศและกระตุ้นเศรษฐกิจในท้องถิ่นหลังจากสถานการณ์ COVID-19 คลี่คลาย ปัจจุบัน ทล. ได้เริ่มทำความสะอาด ตกแต่ง ปรับปรุงป้าย และจัดเตรียมจุดเช็กอินให้อยู่ในสภาพสมบูรณ์เพื่อรองรับการเดินทางท่องเที่ยวของประชาชนในช่วงฤดูหนาวและเทศกาลปีใหม่ 2565 ตามนโยบาย “คมนาคมสีสัน สร้างสรรค์ประเทศไทย” ดำเนินการใน 11 จังหวัด จำนวน 11 จุด ดังนี้
1. ดอยอินทนนท์ จังหวัดเชียงใหม่ บนทางหลวงหมายเลข 1009 ตอนจอมทอง - ดอยอินทนนท์ บริเวณ กม. ที่ 30 - 31
2. โค้งปิ้งงู จังหวัดสกลนคร บนทางหลวงหมายเลข 213 ตอนสร้างค้อ - สกลนคร บริเวณ กม. ที่ 155
3. จุดกางเต็นท์ เขาค้อ จังหวัดเพชรบูรณ์ บนทางหลวงหมายเลข 2196 ตอนนางั่ว - ทุ่งสมอบริเวณ กม. ที่ 23
4. แยกไดโนเสาร์ จังหวัดขอนแก่น บนทางหลวงหมายเลข 12 ตอนขอนแก่น - พรหมนิมิตร บริเวณ กม. ที่ 562
5. อุโมงค์สัตว์ข้าม จังหวัดปราจีนบุรี บนทางหลวงหมายเลข 304 ตอนสี่แยกกบินทร์บุรี - วังน้ำเขียวบริเวณ กม. ที่ 195
6. จุดพักรถลำตะคอง จังหวัดนครราชสีมา บนทางหลวงหมายเลข 85 ตอนบ่อทอง - มอจะบก บริเวณ กม. ที่ 2
7. จุดกางเต็นท์ หมวดทางหลวงบ้านไร่ จังหวัดอุทัยธานี บนทางหลวงหมายเลข 3011 ตอนบ้านไร่ - บ้านใต้ บริเวณ กม. ที่ 24
8. แยกห้วยมงคล จังหวัดประจวบคีรีขันธ์ บนทางหลวงหมายเลข 37 ตอนวังโบสถ์ - ปราณบุรี บริเวณ กม. ที่ 28
9. โค้งมโนราห์ จังหวัดพัทลุง บนทางหลวงหมายเลข 4 ตอนนาโหนด - ห้วยทราย บริเวณ กม. ที่ 183
10. สวนสาธารณะลานช้าง จังหวัดตรัง บนทางหลวงหมายเลข 404 ตอนตรัง - บ้านนา บริเวณ กม. ที่ 11
11. จุดพักสูดอากาศบริสุทธ์เขาช้างสี จังหวัดนครศรีธรรมราช บนทางหลวงหมายเลข 4238    ตอนลานสกา - ไม้หลา บริเวณ กม. ที่ 10
ทั้งนี้ จุดเช็กอินจะต้องให้ความสำคัญในเรื่องความปลอดภัยในการเดินทางให้กับประชาชนสร้างความประทับใจรวมไปถึงดำเนินการตามนโยบายของรัฐบาลที่ช่วยส่งเสริมการท่องเที่ยวในประเทศโดยการสัญจรทางถนน ทล. พร้อมนำนโยบายไปสู่การปฏิบัติเพื่อให้ทางหลวงมีภูมิทัศน์ที่สวยงามที่มาพร้อมกับความปลอดภัย ดังนั้นจะพิจารณาเส้นทางที่มีศักยภาพก่อนปรับปรุงหรือดูแลบำรุงรักษาในสิ่งที่มีอยู่ ช่วยส่งเสริมคุณภาพชีวิต และเศรษฐกิจของประชาชนในพื้นที่และสร้างเส้นทางแห่งการท่องเที่ยวต่อไป

ที่มา : https://www.thaigov.go.th/news/contents/details/49050