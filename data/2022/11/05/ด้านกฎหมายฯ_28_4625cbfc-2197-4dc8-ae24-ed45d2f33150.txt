รัฐบาลไทย-ข่าวทำเนียบรัฐบาล-รมว.ยุติธรรมเผยผลไกล่เกลี่ย 4 แม่เฒ่าจบยาก ต้องถกตามหลักมนุษยธรรมไม่ก้าวล่วงคำตัดสินศาล ยันพรุ่งนี้ไปบ้านคุยหาทางออกร่วมกัน ลงพื้นที่ตรวจฉีดวัคซีนโควิดเรือนจำสุโขทัย


วันศุกร์ที่ 25 มิถุนายน 2564
พิมพ์
รมว.ยุติธรรมเผยผลไกล่เกลี่ย 4 แม่เฒ่าจบยาก ต้องถกตามหลักมนุษยธรรมไม่ก้าวล่วงคำตัดสินศาล ยันพรุ่งนี้ไปบ้านคุยหาทางออกร่วมกัน ลงพื้นที่ตรวจฉีดวัคซีนโควิดเรือนจำสุโขทัย
รมว.ยุติธรรม เผยผลไกล่เกลี่ย 4 แม่เฒ่าต้องถกตามหลักมนุษยธรรมไม่ก้าวล่วงคำตัดสินศาล ยันพรุ่งนี้ไปบ้านคุยหาทางออกร่วมกัน ลงพื้นที่ตรวจฉีดวัคซีนโควิดเรือนจำสุโขทัย พร้อมกำชับข้าราชการกระทรวงในพื้นที่ทำงานเชิงรุกระดมความเห็นร่วมกันแก้ให้ถึงต้นเหตุปัญหา
เมื่อวันที่ 25 มิ.ย.เวลา 13.30 น. ที่เรือนจำจังหวัดสุโขทัย นายสมศักดิ์ เทพสุทิน รัฐมนตรีว่าการกระทรวงยุติธรรม ตรวจเยี่ยมการฉีดวัคซีนแก่ผู้ต้องขังโดยมี นายวิรุฒ พรรณเทวี ผู้ว่าราชการจ.สุโขทัย นายมนู พุกประเสริฐ นายก อบจ. สุโขทัย นางพรรณสิริ กุลนาถศิริ นายชูศักดิ์ คีรีมาศทอง ส.ส. สุโขทัย พรรคพลังประชารัฐ ว่าที่ ร.ต.ธนกฤต จิตรอารีย์รัตน์ เลขานุการ รมว.ยุติธรรม น.ส.ณัฐธ์ภัสส์ ยงใจยุทธ ผู้ช่วย รมว.ยุติธรรม นายวัลลภ นาคบัว รองปลัดกระทรวงยุติธรรม นางอรัญญา ทองน้ำตะโก อธิบดีกรมบังคับคดี และนพ.วีระกิตติ์ หาญปริพรรณ์ รองอธิบดีกรมราชทัณฑ์ ร่วมงาน โดยกรมราชทัณฑ์ได้เร่งการฉีดวัคซีนโควิด-19 ให้กับผู้ต้องขัง ซึ่งที่ผ่านมาเราได้เน้นในพื้นที่สีแดงก่อน แล้วกระจายออกมายังพื้นที่สีขาว โดยวันนี้ฉีดวัคซีนทั้งหมด 1,034 คน จากผู้ต้องทั้งหมด 1,035 คน เพราะอีก 1 คนรักษาตัวอยู่ที่โรงพยาบาล โดยหลังการฉีดมีอาการข้างเคียง 2 คน ซึ่งได้เฝ้าสังเกตุอาการและอาการดีขึ้นตามลำดับ
นายสมศักดิ์ กล่าวว่า ตนมีเรื่องที่อยากจะชี้แจงกับผู้ต้องขังทุกคน ในขณะนี้ร่างประมวลกฎหมายยาเสพติดได้ผ่านการพิจารณาของรัฐสภาไปแล้วครึ่งทาง อีกไม่นานจะสำเร็จบังคับใช้เป็นกฎหมาย ซึ่งจะมีในเรื่องของการกำหนดโทษคดียาเสพติดใหม่ให้เหมาะสม ซึ่งจะมีผู้ต้องขังที่จะพ้นโทษจำนวนมาก จึงอยากให้ทุกคนไปศึกษาดูหากใครเข้าเงื่อนไขก็ขอให้เตรียมความพร้อมก่อนที่จะพ้นโทษ และขอให้นำการฝึกอาชีพต่างๆที่ได้เรียนรู้ในเรือนจำนำไปใช้ประกอบอาชีพสุจริต อย่าหวนกลับมาเกี่ยวข้องอีก โดยเฉพาะผู้ค้าที่จะมีเรื่องของการยึดทรัพย์ที่หนักกว่าเดิม
ต่อมาเวลา 15.30 น. ที่อาคารบูรณาการกระทรวงยุติธรรม จ.สุโขทัย นายสมศักดิ์และคณะ ร่วมประชุมส่วนราชการกระทรวงยุติธรรม จ.สุโขทัย นายสมศักดิ์ กล่าวว่า กระทรวงยุติธรรมเป็นกระทรวงที่ผู้คนในอดีตบอกว่าไม่สามารถเข้าถึง และดูเหมือนว่าเราคือศาลสถิตย์ยุติธรรม จึงกลัวที่จะมาพบเรา ตนอยากต้องการให้เปลี่ยน ทำให้ประชาชนเปลี่ยนมุมมองข้อเท็จจริงของเรา ต้องดึงประชาชนให้เข้ามาและให้เข้าถึงความยุติธรรมมากที่สุด ตนสังเกตดูเรื่องกองทุนยุติธรรม หรือค่าตอบแทนผู้เสียหายในคดีอาญา ที่ผ่านมาใช้ไม่เยอะ แต่คนที่เป็นนักการเมืองกลับต้องให้บริการช่วยเหลือชาวบ้าน ซึ่งตรงนี้เป็นงานลักษณะเดียวกัน กระทรวงยุติธรรมคือกระทรวงที่ต้องช่วยเหลือพี่น้องประชาชน การบริการให้ชาวบ้านเข้าถึง และสิ่งหนึ่งที่ท่านทั้งหลายต้องรู้อย่างเช่นกองทุนยุติธรรม เงินช่วยเหลือต่างๆที่ประชาชนต้องได้รับการช่วยเหลือจากพวกเรา ตนรู้ว่าพวกเราเข้าใจ แต่จะรู้แต่งานในส่วนของตัวเองไม่ได้ เช่น นาย ก.ไม่อยู่ แต่นาย ข. ที่อยู่กันคนละกรมต้องทำงานแทนกันได้ แต่ต้องไม่ทำให้ผิดระเบียบหรือกฎทางราชการ เมื่อเรารู้ปัญหาแก้ปลายเหตุได้เราต้องสาวให้ถึงต้นตอ และร่วมระดมความคิดเห็นกัน เพราะเราประชุมกันทุกสัปดาห์ เราต้องช่วยกันเล่างานของแต่ละคนให้ที่ประชุมฟังจะได้ฝากงานกันได้ และจะแก้ปัญหากันอย่างไร แล้วนำมาเล่าสรุปกัน เพื่อให้ผู้บริหารในกระทรวงได้รู้ หากเราแก้ถึงต้นเหตุต้นตอของปัญหาได้ จะวิเศษที่สุด ปัญหาจะน้อยลงไป
จากนั้นนายสมศักดิ์ ให้สัมภาษณ์ถึงกรณี 4 แม่เฒ่าชาวสุโขทัยถูกยึดบ้านและที่ดินที่เป็นที่อยู่อาศัยออกขายทอดตลาด และศาลได้ขยายเวลาให้อีก 1 เดือน ว่า จากสถานการณ์ล่าสุดดูแล้วจบยาก ตนได้ขอร้องให้เพื่อนฝูงของเจ้าหนี้ไปช่วยพูดคุยไกล่เกลี่ยแต่น่าจะไม่บรรลุผล แต่วันพรุ่งนี้ตนจะยังเข้าไปพูดคุย ซึ่งไม่ได้หวังให้สำเร็จอะไร เพราะในเรื่องของคดีศาลได้ตัดสินไปแล้ว เราคงจะไม่ไปก้าวล่วง แต่จะพูดคุยกันถึงหลักมนุษยธรรม หากไกล่เกลี่ยกันไม่ได้คงจะหารือร่วมกันเพื่อหาทางออกต่อไป ในส่วนของปัญหาหนี้สินในพื้นที่สุโขทัยก็ถือว่ามีเยอะ ซึ่งทุกฝ่ายต้องช่วยกันแก้ สร้างงานสร้างอาชีพใหม่ๆ แต่คงจะต้องค่อยแก้ไปเรื่อยๆ

ที่มา : https://www.thaigov.go.th/news/contents/details/43108