รัฐบาลไทย-ข่าวทำเนียบรัฐบาล-ศบค.มท. แจ้งทุกจังหวัดและ กทม. ดำเนินการแนวปฏิบัติตามข้อกำหนดฯ ฉบับที่ 15 โดยเคร่งครัด พร้อมเน้นย้ำปฏิบัติตามมาตรการป้องกันการติดเชื้อแบบ Universal Prevention


วันอังคารที่ 5 ตุลาคม 2564
พิมพ์
ศบค.มท. แจ้งทุกจังหวัดและ กทม. ดำเนินการแนวปฏิบัติตามข้อกำหนดฯ ฉบับที่ 15 โดยเคร่งครัด พร้อมเน้นย้ำปฏิบัติตามมาตรการป้องกันการติดเชื้อแบบ Universal Prevention
ศบค.มท. แจ้งทุกจังหวัดและ กทม. ดำเนินการแนวปฏิบัติตามข้อกำหนดฯ ฉบับที่ 15 โดยเคร่งครัด พร้อมเน้นย้ำปฏิบัติตามมาตรการป้องกันการติดเชื้อแบบ Universal Prevention
วันนี้ (5 ต.ค. 64) นายสุทธิพงษ์ จุลเจริญ ปลัดกระทรวงมหาดไทยในฐานะหัวหน้าผู้รับผิดชอบในการแก้ไขสถานการณ์ฉุกเฉินในส่วนที่เกี่ยวกับการสั่งการและประสานงานกับผู้ว่าราชการจังหวัดและผู้ว่าราชการจังหวัดกรุงเทพมหานคร เปิดเผยว่า ด้วยนายกรัฐมนตรีได้ลงนามในคำสั่งศูนย์บริหารสถานการณ์การแพร่ระบาดของโรคติดเชื้อไวรัสโคโรนา 2019 (โควิด-19) ที่ 14/2564 เรื่อง แนวปฏิบัติตามข้อกำหนดออกตามความในมาตรา 9 แห่งพระราชกำหนดการบริหารราชการในสถานการณ์ฉุกเฉิน พ.ศ. 2548 (ฉบับที่ 15) ลงวันที่ 30 กันยายน 2564 ซึ่งมีผลตั้งแต่วันที่ 1 ตุลาคม 2564 โดยให้หัวหน้าผู้รับผิดชอบในการแก้ไขสถานการณ์ฉุกเฉินและพนักงานเจ้าหน้าที่ดำเนินการให้เป็นไปตามมาตรการป้องกันโรคโดยเคร่งครัด
นายสุทธิพงษ์ จุลเจริญ ปลัดกระทรวงมหาดไทย กล่าวว่า เพื่อให้การดำเนินมาตรการตามแนวปฏิบัติตามข้อกำหนดฯ ฉบับดังกล่าวเกิดการขับเคลื่อนอย่างเป็นรูปธรรมตามภารกิจที่กระทรวงมหาดไทยได้รับมอบหมาย จึงได้สั่งการไปยังผู้ว่าราชการจังหวัดทุกจังหวัด กรมการปกครอง และกรมส่งเสริมการปกครองท้องถิ่น ดำเนินการ 1) กำกับดูแลมาตรการป้องกันควบคุมโรคโควิด-19 ในสถานประกอบการที่อยู่ในความรับผิดชอบขององค์กรปกครองส่วนท้องถิ่น เช่น ตลาด โรงแรม สถานบันเทิง สถานที่ชุมชน เป็นต้น 2) กำกับดูแลการปฏิบัติงานของพนักงานเจ้าหน้าที่หรือเจ้าพนักงานควบคุมโรคติดต่อที่ปฏิบัติหน้าที่ ณ ช่องทางเข้าออกระหว่างประเทศเพื่อป้องกันการติดเชื้อจากผู้เดินทาง 3) จัดตั้ง ควบคุม กำกับ ดูแล และจัดการสถานที่กักกันซึ่งทางราชการกำหนดให้ปฏิบัติตามมาตรการที่กำหนด 4) ประสานและกำกับดูแลการดำเนินงานของคณะกรรมการโรคติดต่อประจำจังหวัดในส่วนที่เกี่ยวข้องตามนโยบายของรัฐบาลหรือศูนย์บริหารสถานการณ์การแพร่ระบาดของโรคติดเชื้อไวรัสโคโรนา 2019 (โควิด-19) (ศบค.) 5) สนับสนุนทรัพยากรที่จำเป็นและเกี่ยวข้องในการควบคุมโรคโควิด-19 6) กำกับดูแลการควบคุมโรคตามพระราชบัญญัติคนเข้าเมือง พ.ศ. 2522 และที่แก้ไขเพิ่มเติม และ 7) ควบคุม กำกับ ติดตาม และดูแลเกี่ยวกับที่พำนักของผู้เดินทาง ผู้ติดตามด้านการแพทย์และสาธารณสุข และเจ้าหน้าที่ที่เกี่ยวข้องให้ปฏิบัติตามมาตรการและแผนการเดินทางที่กำหนด นอกจากนี้ ได้แจ้งกรุงเทพมหานครให้ดำเนินการจัดทำมาตรการเฝ้าระวังป้องกัน ควบคุม และรักษาโรคโควิด-19 ในภาพรวมที่สอดคล้องกับสถานการณ์การแพร่ระบาดในพื้นที่กรุงเทพมหานคร และกำกับดูแลการดำเนินการตามมาตรการป้องกันและควบคุมโควิด-19 ในสถานประกอบการในพื้นที่กรุงเทพมหานคร เช่น ตลาด โรงแรม สถานบันเทิง สถานที่ชุมชน เป็นต้น
นายสุทธิพงษ์ จุลเจริญ ปลัดกระทรวงมหาดไทย กล่าวเพิ่มเติมว่า นอกจากนี้ ยังได้เน้นย้ำให้ทุกจังหวัดเสริมสร้างความรับรู้เข้าใจกับประชาชนในการปฏิบัติตามมาตรการป้องกันการติดเชื้อแบบครอบจักรวาล หรือ Universal Prevention 10 ประการ ได้แก่ 1) ออกจากบ้านเมื่อจำเป็นเท่านั้น 2) ผู้ที่อายุมากกว่า 60 ปีและผู้มีโรคเรื้อรัง หลีกเลี่ยงการออกนอกบ้าน 3) เว้นระยะห่างกันอย่างน้อย 1-2 เมตรในทุกที่ 4) สวมหน้ากากอนามัยและทับด้วยหน้ากากผ้าตลอดเวลา 5) หลีกเลี่ยงสัมผัสหน้ากากอนามัย/หน้ากากผ้าที่ใส่อยู่ 6) ล้างมือบ่อย ๆ ด้วยสบู่หรือเจลแอลกอฮอล์ล้างมือ 7) ทำความสะอาดและฆ่าเชื้อ ลูกบิดประตู รีโมท หรือจุดที่ต้องเอามือไปจับบ่อยๆ อยู่เสมอ 8) แยกของใช้ส่วนตัวทุกอย่าง 9) กินอาหารที่ปรุงสุกใหม่เท่านั้น และ 10) ถ้าสงสัยว่าไปเสี่ยงรับเชื้อ ตรวจกับชุดตรวจ ATK และต้องคิดเสมอว่า ตัวเราและคนรอบตัวเรา อาจติดเชื้อโดยไม่รู้ตัวหรือไม่แสดงอาการ จึงต้องป้องกันอย่างสูงสุด เพื่อร่วมกันหยุดยั้งการแพร่ระบาดของโรคโควิด-19

ที่มา : https://www.thaigov.go.th/news/contents/details/46600