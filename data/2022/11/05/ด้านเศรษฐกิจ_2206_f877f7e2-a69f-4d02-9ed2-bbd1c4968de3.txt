รัฐบาลไทย-ข่าวทำเนียบรัฐบาล-การรถไฟแห่งประเทศไทย ยินดีรับฟังทุกข้อเสนอแนะกรณีหัวลำโพง พร้อมเชิญชวนร่วมเวทีเสวนาออนไลน์วันที่ 14 ธันวาคมนี้


วันอาทิตย์ที่ 12 ธันวาคม 2564
การรถไฟแห่งประเทศไทย ยินดีรับฟังทุกข้อเสนอแนะกรณีหัวลำโพง พร้อมเชิญชวนร่วมเวทีเสวนาออนไลน์วันที่ 14 ธันวาคมนี้
ตามที่สหภาพแรงงานรัฐวิสาหกิจรถไฟแห่งประเทศไทย (สร.รฟท.) พร้อมด้วยตัวแทนจากหลายฝ่าย ทั้งนักวิชาการ ภาคสังคม และพี่น้องประชาชน แสดงความเป็นห่วงและมีข้อเสนอแนะต่อการพัฒนาพื้นที่ของสถานีกรุงเทพ(หัวลำโพง) ที่จะเกิดขึ้นในอนาคตนั้น
การรถไฟแห่งประเทศไทย (รฟท.) กระทรวงคมนาคม ขอขอบคุณและจะรวบรวมทุกความคิดเห็นนำมาประกอบการพิจารณาอย่างรอบคอบ และในเวทีเสวนาออนไลน์ที่จะมีขึ้นวันที่ 14 ธันวาคม 2564 เวลา 13.00 น. ขอเชิญชวนประชาชนทุกท่านร่วมติดตามและแสดงความคิดเห็น โดยมุ่งหวังจะรวบรวมข้อมูลให้ครบถ้วนอย่างรอบด้านเพื่อนำมาพิจารณาหาแนวทางที่จะเกิดประโยชน์ต่อส่วนรวมเป็นสำคัญ
นายเอกรัช ศรีอาระยันพงษ์  ผู้อำนวยการศูนย์ประชาสัมพันธ์ รฟท. เปิดเผยว่า กรณีที่มีตัวแทนจากหลายฝ่ายแสดงความเป็นห่วงถึงแนวทางการพัฒนาพื้นที่ของสถานีกรุงเทพ (หัวลำโพง) จะส่งผลกระทบต่อการเดินทางโดยรถไฟของประชาชน เกี่ยวกับเรื่องนี้ ทาง พล.อ.ประยุทธ์ จันทร์โอชา นายกรัฐมนตรี นายศักดิ์สยาม ชิดชอบ รัฐมนตรีว่าการกระทรวงคมนาคม รวมทั้ง นายนิรุฒ  มณีพันธ์ ผู้ว่าการรถไฟแห่งประเทศไทย ได้รับทราบถึงปัญหาดังกล่าว พร้อมแสดงความห่วงใยไปถึงพี่น้องประชาชน โดยสั่งการให้รวบรวมทุกปัญหาความเดือดร้อน ความคิดเห็น และข้อเสนอแนะจากทุกภาคส่วน นำมาประกอบการพิจารณาเพื่อหาแนวทางการเดินรถเข้าสถานีหัวลำโพงที่เหมาะสม เพื่อให้ส่งผลกระทบต่อประชาชนน้อยที่สุดและเป็นประโยชน์ต่อส่วนรวมมากที่สุด
ทั้งนี้ จะมีการเปิดเวทีสาธารณะรูปแบบออนไลน์ เพื่อรับฟังความคิดเห็นจากทุกภาคส่วน จัดขึ้นในวันที่ 14 ธันวาคม 2564 เวลา 13.00 น. ณ ห้องออดิทอเรียม อาคารปฎิบัติการข่าว บมจ.อสมท. โดยจะเป็นการถ่ายทอดสดในช่องทางออนไลน์ผ่านทางเพจเฟซบุ๊ก ทีมพีอาร์การรถไฟแห่งประเทศไทย และเพจสำนักข่าวไทย ทาง Live ช่องยูทูบ การรถไฟแห่งประเทศไทย OFFICIAL และ ช่องยูทูปสำนักข่าวไทย โดยเวทีเสวนาดังกล่าวจะเป็นอีกหนึ่งโอกาสที่ทุกท่านจะได้ร่วมแสดงความคิดเห็นกันได้อย่างเต็มที่ และ รฟท. จะรวบรวมข้อมูลให้ครบถ้วนทุกรอบด้าน เพื่อนำความเห็นจากทุกฝ่ายมาใช้ประกอบการพิจารณาหาแนวทางที่จะก่อให้เกิดประโยชน์สูงสุดต่อผู้ใช้บริการและ รฟท.ในอนาคตต่อไป

ที่มา : https://www.thaigov.go.th/news/contents/details/49364