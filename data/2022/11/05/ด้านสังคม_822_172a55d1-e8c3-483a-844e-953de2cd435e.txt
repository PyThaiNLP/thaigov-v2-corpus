รัฐบาลไทย-ข่าวทำเนียบรัฐบาล-สธ. จัดฉีดวัคซีนโควิดในกลุ่มคนต่างด้าว ให้ทุกคนในประเทศอยู่กับโควิด 19 ได้อย่างปลอดภัย


วันอาทิตย์ที่ 14 พฤศจิกายน 2564
สธ. จัดฉีดวัคซีนโควิดในกลุ่มคนต่างด้าว ให้ทุกคนในประเทศอยู่กับโควิด 19 ได้อย่างปลอดภัย
กระทรวงสาธารณสุข ขอความร่วมมือหน่วยงานทุกภาคส่วนและนายจ้าง สำรวจและนำแรงงานต่างด้าว
ทั้งที่ได้รับอนุญาตแล้วและไม่ได้รับอนุญาต นัดหมายเข้ารับการฉีดวัคซีนโควิด 19 ได้ที่หน่วยบริการฉีดวัคซีนทุกแห่ง เพื่อเร่งสร้างภูมิคุ้มกันให้ครอบคลุม ลดการแพร่ระบาด และ
กระทรวงสาธารณสุข ขอความร่วมมือหน่วยงานทุกภาคส่วนและนายจ้าง สำรวจและนำแรงงานต่างด้าว
ทั้งที่ได้รับอนุญาตแล้วและไม่ได้รับอนุญาต นัดหมายเข้ารับการฉีดวัคซีนโควิด 19 ได้ที่หน่วยบริการฉีดวัคซีนทุกแห่ง เพื่อเร่งสร้างภูมิคุ้มกันให้ครอบคลุม ลดการแพร่ระบาด และสามารถใช้ชีวิตอยู่กับโควิด 19 ได้อย่างปลอดภัย
นายแพทย์เกียรติภูมิ วงศ์รจิต ปลัดกระทรวงสาธารณสุข ให้สัมภาษณ์ว่า กระทรวงสาธารณสุขได้เริ่มฉีดวัคซีนโควิด 19 ตั้งแต่ปลายเดือนกุมภาพันธ์ 2564 ถึงปัจจุบันฉีดไปแล้ว 84,467,371 โดส เป็นเข็มที่ 1 จำนวน 45,204,553 คน คิดเป็น 62.8% ของประชากร และจะพยายามติดตามผู้ที่ยังไม่ได้รับการฉีดวัคซีนมารับการฉีดให้มากที่สุด โดยขยายการให้วัคซีนไปถึงกลุ่มแรงงานต่างด้าวทั้งที่ขึ้นทะเบียนถูกต้องและไม่ได้ขึ้นทะเบียน ได้แก่ แรงงานต่างด้าวภาคประมงและคนประจำเรือไทยในจังหวัดชายทะเล 21 จังหวัด, แรงงานต่างด้าวในสถานประกอบการ/บ้าน, แรงงานต่างด้าวตามเขตชายแดน รวมถึงกลุ่มที่หนีภัยสู้รบในศูนย์พักพิง จ.ราชบุรี กาญจนบุรี แม่ฮ่องสอนและตาก ตลอดจนกลุ่มอื่นๆ ที่ไม่ใช่สัญชาติไทยทั้งหมด ซึ่งจะเป็นการสร้างภูมิคุ้มกันให้ครอบคลุมประชากรทุกกลุ่มที่อยู่ในประเทศ ช่วยลดการแพร่ระบาดของโรคโควิด 19 ทำให้ทุกคนในประเทศสามารถใช้ชีวิตอยู่กับโรคโควิด 19 ได้อย่างปลอดภัย
นายแพทย์เกียรติภูมิ กล่าวต่อว่า ในการดำเนินการคณะกรรมการโรคติดต่อจังหวัด/กรุงเทพมหานคร
จะร่วมกับหน่วยงานที่รับผิดชอบแต่ละกลุ่มเป้าหมาย สำรวจและจัดทำทะเบียนรายชื่อส่งให้หน่วยบริการสาธารณสุขนัดหมายเข้ารับการฉีดวัคซีน ซึ่งอาจมีการจัดบริการเคลื่อนที่ในบางพื้นที่ที่เข้าถึงยาก เพื่อให้เกิดความครอบคลุมยิ่งขึ้น โดยจะใช้สูตรไข้วซิโนแวคตามด้วยแอสตร้าเซนเนก้า ให้เกิดภูมิคุ้มกันในระยะเวลาที่รวดเร็ว พร้อมทั้งลงข้อมูลการฉีดวัคซีนในระบบ MOPH IC ส่วนผู้ที่ไม่มีเลขหมายประจำตัว จะใช้วิธีสร้างฐานข้อมูลตัวแปร (Generate Code) เพื่อให้บันทึกข้อมูลและออกเอกสารรับรองการฉีดวัคซีนได้ด้วย ซึ่งวัคซีนขณะนี้มีเพียงพอ ไม่กระทบกับการให้บริการประชาชนทั่วไป ดังนั้น ขอความร่วมมือให้นายจ้างนำแรงงานต่างด้าวในปกครองที่ยังไม่ได้รับการฉีดวัคซีนโควิด 19 ลงทะเบียนเพื่อรับการฉีดวัคซีนได้ที่หน่วยบริการฉีดวัคซีนในพื้นที่
****************************** 14 พฤศจิกายน 2564

ที่มา : https://www.thaigov.go.th/news/contents/details/48213