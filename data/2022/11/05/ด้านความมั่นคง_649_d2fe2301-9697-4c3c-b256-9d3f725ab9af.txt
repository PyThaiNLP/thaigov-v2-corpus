รัฐบาลไทย-ข่าวทำเนียบรัฐบาล-แรงงานสถานบันเทิง เฮ! รับเยียวยา 5,000 บาทแล้ว เกือบ 100%เตือน! ผู้ที่เงินยังไม่เข้า รีบผูกพร้อมเพย์กับบัตรประชาชน ด่วน!


วันอาทิตย์ที่ 9 มกราคม 2565
แรงงานสถานบันเทิง เฮ! รับเยียวยา 5,000 บาทแล้ว เกือบ 100%เตือน! ผู้ที่เงินยังไม่เข้า รีบผูกพร้อมเพย์กับบัตรประชาชน ด่วน!
...
นายสุชาติ ชมกลิ่น รัฐมนตรีว่าการกระทรวงแรงงาน เปิดเผยถึงความคืบหน้าการโอนเงินเยียวยาช่วยเหลือผู้ประกอบอาชีพอิสระ คนทำงานกลางคืนในกิจการสถานบันเทิง คลับ ผับ บาร์ คาราโอเกะ ที่ได้รับผลกระทบจากมาตรการของรัฐว่า ล่าสุดได้รับรายงานผลการโอนเงินจากสำนักงานประกันสังคมเมื่อวันที่ 7 มกราคม 2565 ว่า ขณะนี้ได้โอนเงินให้ผู้ประกันตนทั้งมาตรา 33 มาตรา 39 และมาตรา 40 ไปแล้วรวมทั้งสิ้น จำนวน 74,780 ราย  รวมเป็นเงิน 373,900,000 บาท คิดเป็นร้อยละ97.02ในจำนวนนี้ยังพบปัญหากลุ่มตกหล่นโอนไม่สำเร็จจากสาเหตุต่าง ๆ อีก 2,194 ราย ซึ่งส่วนใหญ่เกิดจากปัญหายังไม่ผูกพร้อมเพย์เลขบัตรประชาชน รองลงมา บัญชีปิด และไม่มีบัญชี ทำให้ผู้ประกันตนยังไม่ได้รับเงินช่วยเหลือเยียวยาดังกล่าว จึงขอย้ำให้ผู้ประกันตนที่ได้รับสิทธิเงินเยียวยา ให้เร่งตรวจสอบบัญชีธนาคารว่าได้ผูกพร้อมเพย์เลขบัตรประชาชนไว้หรือไม่ หากยังให้เร่งดำเนินการโดยด่วน! เพื่อให้ได้รับสิทธิเยียวยาอย่างครบถ้วน ทั่วถึง
นายสุชาติ กล่าวต่อว่า ท่าน พล.อ.ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม และกระทรวงแรงงานซึ่งกำกับดูแลของ พล.อ.ประวิตร วงษ์สุวรรณ รองนายกรัฐมนตรี ได้ฝากความห่วงใยมายังกลุ่มคนทำงานกลางคืนในกิจการสถานบันเทิง คลับ ผับ บาร์ คาราโอเกะ ที่ได้รับผลกระทบจากมาตรการของรัฐ และสั่งการให้กระทรวงแรงงาน โดยสำนักงานประกันสังคมเร่งช่วยเหลือเยียวยาตามมาตรการดังกล่าว ซึ่งสำนักงานประกันสังคมเริ่มโอนเงินเยียวยารอบแรกตั้งแต่วันที่ 29 ธันวาคมที่ผ่านมา เข้าบัญชีพร้อมเพย์ที่ผูกกับเลขบัตรประชาชน คนละ 5,000 บาท เป็นระยะเวลา 1 เดือน ให้กับผู้ประกันตนที่มีสัญชาติไทย ทั้งมาตรา 33 ที่ทำงาน ในกิจการสถานบันเทิง ผับ บาร์ คาราโอเกะ ผู้ประกันตนตามมาตรา 39 และมาตรา 40 และได้รับการรับรองจากสมาคมดนตรีแห่งประเทศไทยในพระบรมราชูปถัมถ์ หรือสมาพันธ์เครือข่ายคนบันเทิงที่จดทะเบียนกับกระทรวงมหาดไทยหรือกรมพัฒนาธุรกิจการค้า ว่าทำงานในสถานบันเทิงกลางคืนจริง
ด้านนายบุญสงค์ ทัพชัยยุทธ์ เลขาธิการสำนักงานประกันสังคม กล่าวว่า ผู้ประกอบอาชีพอิสระคนบันเทิงกลางคืนที่ยังไม่ได้สมัครเป็นผู้ประกันตนตามมาตรา 40 ให้รีบสมัครพร้อมชำระเงินสมทบให้ทันภายในวันที่ 14 มกราคม 2565 นี้ และให้ทางสมาคมฯ ดังกล่าวข้างต้น รับรองภายในวันที่ 28 มกราคม 2565 เท่านั้น โดยสามารถสอบถามได้ที่เพจกลุ่มสมาคมศิลปินกลางแจ้ง ทั้งนี้ ท่านสามารถตรวจสอบสิทธิโครงการเยียวยาผู้ประกันตนในกิจการสถานบันเทิง และผู้ประกอบการอาชีพอิสระที่ทำงานเกี่ยวข้องกับสถานบันเทิงที่ได้รับผลกระทบจากมาตรการของรัฐ ได้ที่หน้าเว็บไซต์ สปส. https://www.sso.go.th/eform_news/ หรือหากมีข้อสงสัยติดต่อสอบถามได้ที่สายด่วนสำนักงานประกันสังคม 1506 ทุกวัน ตลอด 24 ชั่วโมง

ที่มา : https://www.thaigov.go.th/news/contents/details/50364