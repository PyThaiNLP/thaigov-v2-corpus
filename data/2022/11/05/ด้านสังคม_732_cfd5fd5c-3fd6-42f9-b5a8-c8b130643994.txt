รัฐบาลไทย-ข่าวทำเนียบรัฐบาล-รมว.พม. เปิดอบรม อพม. ตำบลท่าตาล จ.พิษณุโลก เพิ่มเครือข่ายจิตอาสาช่วยเหลือกลุ่มเปราะบางในพื้นที่


วันจันทร์ที่ 25 ตุลาคม 2564
รมว.พม. เปิดอบรม อพม. ตำบลท่าตาล จ.พิษณุโลก เพิ่มเครือข่ายจิตอาสาช่วยเหลือกลุ่มเปราะบางในพื้นที่
รมว.พม. เปิดอบรม อพม. ตำบลท่าตาล จ.พิษณุโลก เพิ่มเครือข่ายจิตอาสาช่วยเหลือกลุ่มเปราะบางในพื้นที่
วันที่ 23 ต.ค. 64 นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานเปิดการอบรมอาสาสมัครพัฒนาสังคมและความมั่นคงของมนุษย์ (อพม.) ตำบลท่าตาล รุ่นที่ 30 จำนวน 100 คนพร้อมบรรยายพิเศษในหัวข้อ สิทธิสวัสดิการของภาครัฐที่ประชาชนควรรู้ ณ ศาลาวัดท่าตาล ตำบลท่าตาล อำเภอบางกระทุ่ม จังหวัดพิษณุโลก
นายจุติ กล่าวว่า อาสาสมัครพัฒนาสังคมและความมั่นคงของมนุษย์ (อพม.) นับเป็นเครือข่ายสำคัญในพื้นที่ของกระทรวงการพัฒนาสังคมและความมั่นคงของมนุษย์ (พม.) ในการชี้เป้า เฝ้าระวัง และช่วยเหลือพี่น้องประชาชนและกลุ่มเปราะบาง ทั้งเด็ก เยาวชน ผู้สูงอายุ  คนพิการ คนเร่ร่อน ไร้บ้าน และผู้ด้อยโอกาส ที่ประสบปัญหาความเดือดร้อนทางสังคมและได้รับผลกระทบจากสถานการณ์การแพร่ระบาดของโรคติดเชื้อไวรัสโคโรนา 2019 (โควิด - 19) อย่างทันท่วงที อีกทั้งช่วยเหลือดูแลพี่น้องประชาชนและกลุ่มเปราะบางให้สามารถเข้าถึงสิทธิและสวัสดิการจากภาครัฐอย่างทั่วถึง ทั้งนี้ จึงได้ส่งเสริมให้มี อพม. ครอบคลุมทุกหมู่บ้าน ในอัตรา อพม. 1 คน ต่อ 40 ครัวเรือน โดยวันนี้ ได้มีการอบรม อพม. ตำบลท่าตาล รุ่นที่ 30 โดยมีอาสาสมัครสาธารณสุขประจำหมู่บ้าน (อสม.) สนใจสมัครเข้าอบรมเป็น อพม. จำนวน 100 คน เพื่อเป็นพลังสำคัญของกระทรวง พม. ในการเป็นอาสาสมัครช่วยเหลือเพื่อนมนุษย์และสังคมด้วยความสมัครใจ โดยไม่หวังสิ่งตอบแทน
นายจุติ กล่าวเพิ่มเติมว่า สำหรับการอบรม อพม. ครั้งนี้ จัดโดยศูนย์คุ้มครองคนไร้ที่พึ่งจังหวัดพิษณุโลก กรมพัฒนาสังคมและสวัสดิการ (พส.) เพื่อพัฒนาผู้ที่จะมาเป็น อพม.ให้มีความรู้พื้นฐานงานอาสาสมัครพัฒนาสังคม เป็นผู้มีคุณธรรม บุคลิกภาพ และเจตคติที่เหมาะสม สามารถทำหน้าที่ได้ตรงตามความต้องการของพื้นที่และชุมชน ในการชี้เป้า เฝ้าระวัง ตลอดจนให้การช่วยเหลืออย่างทันท่วงที โดยมีการบรรยายให้ความรู้สำคัญ ดังนี้ 1) "สิทธิสวัสดิการของภาครัฐที่ประชาชนควรรู้" โดยนายจุติ ไกรฤกษ์ รัฐมนตรีว่าการกระทรวง พม. 2) "ระเบียบ อพม. ในการทำงาน" โดยนายโชคชัย วิเชียรชัยยะ รองอธิบดีกรมพัฒนาสังคมและสวัสดิการ 3) "การให้ความช่วยเหลือเบื้องต้น และการประสานส่งต่อ" และ "แบบคำขอรับความช่วยเหลือผู้ประสบปัญหาทางสังคมกระทรวงการพัฒนาสังคมและความมั่นคงของมนุษย์" โดยศูนย์คุ้มครองคนไร้ที่พึ่งจังหวัดพิษณุโลก (ศคพ.พล.)  และ 4) "บทบาท อพม.ในการทำงาน" โดยนางสาวมุธิตา ทองคำนุช อพม.จังหวัดพิษณุโลก

ที่มา : https://www.thaigov.go.th/news/contents/details/47340