รัฐบาลไทย-ข่าวทำเนียบรัฐบาล-ดีอีเอส เตือนอย่าหลงเชื่อข่าวปลอมบิดเบือนข่าวสารราชการ


วันศุกร์ที่ 19 พฤศจิกายน 2564
ดีอีเอส เตือนอย่าหลงเชื่อข่าวปลอมบิดเบือนข่าวสารราชการ
ดีอีเอส เตือนอย่าหลงเชื่อข่าวปลอมบิดเบือนข่าวสารราชการ
“เนวินธุ์” ผู้ช่วยรัฐมนตรีประจำกระทรวงดิจิทัลฯ เผยแนวโน้มข่าวปลอมเริ่มพุ่งเป้านโยบายรัฐและบิดเบือนข่าวสารราชการ แนะประชาชนตรวจสอบก่อนหลงเชื่อ-แชร์ ป้องกันการตกเป็นเหยื่อผู้ไม่หวังดี
นายเนวินธุ์ ช่อชัยทิพฐ์ ผู้ช่วยรัฐมนตรีประจำกระทรวงดิจิทัลเพื่อเศรษฐกิจและสังคม (ดีอีเอส) กล่าวว่า สรุปผลการมอนิเตอร์ และรับแจ้งข่าวปลอมประจำสัปดาห์ ระหว่างวันที่ 12-18 พ.ย. 64 โดยศูนย์ต่อต้านข่าวปลอม พบข้อความที่เข้ามาจำนวน 11,636,404 ข้อความ โดยจากการคัดกรองมีข้อความที่ต้องดำเนินการตรวจสอบ (Verify) ทั้งสิ้น 211  ข้อความ รวมเรื่องที่ต้องดำเนินการตรวจสอบ 109 เรื่อง ในจำนวนนี้เป็นข่าวเกี่ยวกับโควิด 46 เรื่อง
ทั้งนี้ จากการเกาะติดข้อมูลเชิงลึก (Insight) ด้วยระบบ AI / social listening ของศูนย์ต่อต้านข่าวปลอม พบว่าช่วงหลายสัปดาห์ที่ผ่านมา สัดส่วนข้อความเบาะแสข่าวปลอมทั้งจากที่ปรากฎในการสนทนาบนโลกออนไลน์ และการรับแจ้งจากประชาชน/หน่วยงานต่างๆ เห็นจำนวนข้อความและเรื่องที่เข้าหลักเกณฑ์ตรวจสอบที่กำหนดไว้ 4 หมวดหมู่ข่าวนั้น สัดส่วนหลักจะเป็นข่าวในหมวดหมู่นโยบายรัฐ/ข่าวสารราชการ เมื่อเทียบกับข้อมูลสถิติจากช่วงก่อนหน้านับตั้งแต่มีการจัดตั้งศูนย์ฯ ที่หมวดหมู่ข่าวสุขภาพ จะครองอันดับ 1 ของปัญหาข่าวปลอม
ทางด้านข่าวปลอมที่มีคนสนใจสูงสุด 3 อันดับแรก ในรอบสัปดาห์ล่าสุดนี้ ได้แก่ อันดับ 1 เลขล็อค 2 ตัว และ 3 ตัว จากกองสลาก งวดวันที่ 16 พ.ย. 64 อันดับ 2 เตรียมรับมือพายุเข้าประเทศไทย ในช่วงวันที่ 14-19 พ.ย. 64 และอันดับ 3 กรมบัญชีกลางเปลี่ยนระบบจ่ายเงินบำนาญ เดือน พ.ย. 64 ให้ไปรับเงินที่ธนาคารด้วยตนเอง
“กระทรวงดิจิทัลฯ มุ่งมั่นเดินหน้าสร้างการรับรู้ให้กับประชาชนและสังคมรู้เท่าทันข่าวปลอม และประชาชนก็เป็นภาคส่วนสำคัญของความร่วมมือในการช่วยกันแก้ปัญหาการแพร่กระจายข่าวปลอม เมื่อได้รับข่าวสารข้อมูลผ่านโซเชียล ขอให้ตรวจสอบให้รอบด้าน เลือกเชื่อ เลือกแชร์ และสามารถติดตามและแจ้งเบาะแสข่าวปลอม ได้ผ่านช่องทางต่างๆ ของศูนย์ต่อต้านข่าวปลอม ดังนี้ ไลน์ @antifakenewscenter  เว็บไซต์ https://www.antifakenewscenter.com/ ทวิตเตอร์ https://twitter.com/AFNCThailand และช่องทางโทรศัพท์โทรสายด่วน GCC 1111 ต่อ 87” นายเนวินธุ์กล่าว
********************

ที่มา : https://www.thaigov.go.th/news/contents/details/48472