รัฐบาลไทย-ข่าวทำเนียบรัฐบาล-นายกฯ ชื่นชมการดำเนินงาน EXIM Bank ตอบสนองนโยบาลรัฐบาล ช่วยส่งเสริมธุรกิจไทย สร้างผู้ส่งออก นักลงทุนให้มีพื้นที่แข่งขันได้ในเวทีโลก เน้นย้ำให้สนับสนุนพัฒนาต่อยอดสินค้าเกษตรไทย


วันอังคารที่ 15 มีนาคม 2565
พิมพ์
นายกฯ ชื่นชมการดำเนินงาน EXIM Bank ตอบสนองนโยบาลรัฐบาล ช่วยส่งเสริมธุรกิจไทย สร้างผู้ส่งออก นักลงทุนให้มีพื้นที่แข่งขันได้ในเวทีโลก เน้นย้ำให้สนับสนุนพัฒนาต่อยอดสินค้าเกษตรไทย
นายกฯ ชื่นชมการดำเนินงาน EXIM Bank ตอบสนองนโยบาลรัฐบาล ช่วยส่งเสริมธุรกิจไทย สร้างผู้ส่งออก นักลงทุนให้มีพื้นที่แข่งขันได้ในเวทีโลก เน้นย้ำให้สนับสนุนพัฒนาต่อยอดสินค้าเกษตรไทยให้ส่งออกต่างประเทศมากขึ้น เพื่อช่วยเพิ่มมูลค่าสินค้าเกษตร
นายธนกร วังบุญคงชนะ โฆษกประจำสำนักนายกรัฐมนตรี เผยว่า วันนี้ (15 มีนาคม 2565) เวลา 08.30 น. ณ ตึกสันติไมตรี ทําเนียบรัฐบาล ก่อนการประชุมคณะรัฐมนตรี นายอาคม เติมพิทยาไพสิฐ รัฐมนตรีว่าการกระทรวงการคลัง นายสันติ พร้อมพัฒน์ รัฐมนตรีช่วยว่าการกระทรวงการคลัง นายรักษ์ วรกิจโภคาทร กรรมการผู้จัดการธนาคารเพื่อการส่งออกและนําเข้าแห่งประเทศไทย (EXIM Bank) และคณะผู้บริหาร EXIM Bank เข้าพบ พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เพื่อประชาสัมพันธ์กิจกรรม “การเดินทางของธนาคารเพื่อการพัฒนาแห่งประเทศไทย...BCG Journey” สอดคล้องกับนโยบายของนายกรัฐมนตรีในการมุ่งสร้างความเข้มแข็งจากภายในประเทศ ส่งเสริมเศรษฐกิจฐานรากไทยเชื่อมโยงกับเศรษฐกิจโลก ซึ่งสอดคล้องกับแนวทาง “หนุนไทยไปต่างแดน” ของธนาคารเพื่อการส่งออกและนำเข้าแห่งประเทศไทย (EXIM Bank) ที่มุ่งช่วยเหลือ สนับสนุนการสร้างผู้ส่งออก นักลงทุน ให้มีพื้นที่แข่งขันได้ในเวทีโลก โดยตอบสนองนโยบาลของรัฐบาล เพื่อสนับสนุนให้ประเทศไทยเป็นประเทศที่มีรายได้สูง ประชาชนมีคุณภาพชีวิตที่ดี ทุกภาคส่วนเติบโตไปด้วยกันอย่างยั่งยืน รวมไปถึงการขับเคลื่อนการพัฒนาประทศไทยด้วยโมเดลเศรษฐกิจ BCG (Bio-Circular Economy) เพื่อปรับโครงสร้างเศรษฐกิจให้แข็งแกร่ง รองรับเศรษฐกิจโลก การปรับเปลี่ยนเทคโนโลยีดิจิทัลและการเปลี่ยนแปลงของสภาพภูมิอากาศและสิ่งแวดล้อมของโลก โดยมี พลเอก อนุพงษ์ เผ่าจินดา รัฐมนตรีว่าการกระทรวงมหาดไทย นายดิสทัต โหตระกิตย์ เลขาธิการนายกรัฐมนตรี เยี่ยมชมนิทรรศการด้วย
นายกรัฐมนตรีชื่นชมการดำเนินงานของธนาคารเพื่อการส่งออกและนำเข้าแห่งประเทศไทย (EXIM Bank) ที่ช่วยสนับสนุนผู้ประกอบธุรกิจของคนไทยในการส่งสินค้าออกไปต่างประเทศและการลงทุนในต่างประเทศ ทั้งในเรื่องการเข้าถึงสินเชื่อแหล่งเงินทุน การให้ความรู้และคำปรึกษา ตลอดจนการสนับสนุนกลุ่มคนรุ่นใหม่ Startup และ SMEs ที่มีศักยภาพให้สามารถขับเคลื่อนธุรกิจไปได้เพื่อช่วยกันพัฒนาประเทศให้เดินหน้าต่อไป พร้อมเน้นย้ำให้มีการสนับสนุนพัฒนาต่อยอดในเรื่องของสินค้าด้านการเกษตรของไทยให้ส่งออกไปต่างประเทศให้มากขึ้นซึ่งจะช่วยเพิ่มมูลค่าให้กับสินค้าเกษตร และช่วยยกระดับคุณภาพชีวิตของเกษตรกรไทยให้ดีขึ้นอีกด้วย
นอกจากนี้ นายกรัฐมนตรียังให้ความสนใจและชื่นชมผลิตภัณฑ์สติ๊กเกอร์หัวหอมสำหรับติดหน้ากากอนามัยผลิตจากน้ำมันหัวหอมแดง ช่วยบรรเทาอาการหวัด คัดจมูก น้ำมูกไหล ซึ่งเป็นพืชสมุนไพรและภูมิปัญญาท้องถิ่น พัฒนาเป็นสินค้านวัตกรรมเพื่อสุขภาพ และเป็นการออกแบบผลิตโดยคนไทย โดยมี EXIM Bank สนับสนุนการสร้างผู้ส่งออก SMEs ไทย และสร้าง Bio-Circular-Green Economy ของไทยตามนโยบายรัฐบาล เพื่อส่งออกไปจำหน่ายยังต่างประเทศและจำหน่ายในประเทศไทย พร้อมชื่นชมการออกแบบผลิตภัณฑ์ดังกล่าวของคนรุ่นใหม่ที่มีความน่าสนใจ ซึ่งจะสามารถเพิ่มมูลค่าให้กับผลิตภัณฑ์และนำสินค้าทางการเกษตรมาต่อยอดสร้างรายได้และพัฒนาสินค้าส่งออกสู่ตลาดโลกได้
สำหรับการดำเนินงานของ EXIM Bank สามารถสนับสนุนธุรกิจ BCG ทั้งในประเทศและต่างประเทศ 194 โครงการ วงเงินให้สินเชื่อกว่า 57,400 ล้านบาท หรือ 1 ใน 3 ของพอร์ตสินเชื่อรวมธนาคาร ร่วมเป็นกรรมการใน RE100 TCNN ตลอดจนผลักดันตลาดคาร์บอนเครดิต ลดผลกระทบของมาตรการ CBAM ต่อผู้ส่งออกไทย
---------------------------------------

ที่มา : https://www.thaigov.go.th/news/contents/details/52547