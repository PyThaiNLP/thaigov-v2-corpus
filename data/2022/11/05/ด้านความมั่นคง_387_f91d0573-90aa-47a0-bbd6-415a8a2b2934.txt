รัฐบาลไทย-ข่าวทำเนียบรัฐบาล-จับกัง 1 สลด ลูกจ้างเสียชีวิต เหตุถังเก็บสารเคมีระเบิดที่มาบตาพุด ส่งเจ้าหน้าที่รุดให้ความช่วยเหลือเต็มที่


วันพุธที่ 27 ตุลาคม 2564
พิมพ์
จับกัง 1 สลด ลูกจ้างเสียชีวิต เหตุถังเก็บสารเคมีระเบิดที่มาบตาพุด ส่งเจ้าหน้าที่รุดให้ความช่วยเหลือเต็มที่
จับกัง 1 แสดงความเสียใจต่อญาติของลูกจ้างผู้เสียชีวิต ผู้ได้รับบาดเจ็บเหตุถังเก็บสารเคมีระเบิดที่มาบตาพุด ส่งจนท.เข้าตรวจสอบและให้ความช่วยเหลือลูกจ้าง ผู้ประกันตน ให้ได้รับสิทธิประโยชน์พร้อมสั่งการดำเนินคดีนายจ้างหากไม่ปฏิบัติตามกฎหมายความปลอดภัยในการทำงาน
นายสุชาติ ชมกลิ่น รัฐมนตรีว่าการกระทรวงแรงงาน กล่าวถึง อุบัติเหตุถังเก็บสารเคมีระเบิด ที่มาบตาพุด จังหวัดระยองว่า รู้สึกเสียใจต่อการเกิดอุบัติเหตุในครั้งนี้ เพราะเหตุการณ์ดังกล่าวทำให้มีลูกจ้างเสียชีวิตถึง 2 ราย และได้รับบาดเจ็บอีก 3 ราย ตนเองขอแสดงความเสียใจต่อญาติของผู้เสียชีวิต และผู้บาดเจ็บ พร้อมสั่งการกรมสวัสดิการและคุ้มครองแรงงานและสำนักงานประกันสังคมเข้าไปดูแลสิทธิประโยชน์และเงินทดแทนต่างๆ ที่ลูกจ้างและผู้รับประโยชน์ทดแทนพึงได้อย่างเต็มที่ อุบัติเหตุในครั้งนี้เกิดขึ้นที่ บริษัท มาบตาพุด แทงค์ เทอร์มินัล จำกัด เลขที่ 271 ถนนสุขุมวิท 38 ตำบลมาบตาพุด อำเภอเมือง จังหวัดระยอง ประกอบกิจการให้บริการคลังสินค้าจัดเก็บน้ำมัน มีลูกจ้างจำนวน 101 คน เหตุเกิดขึ้นเมื่อเวลา 15.09 น. วันที่ 26 ตุลาคม 2564 และควบคุมเพลิงได้ในเวลา 1 นาที ต่อมาในเวลา 15.14 น. ได้เข้าช่วยเหลือผู้บาดเจ็บและนำส่งโรงพยาบาลมาบตาพุดเฉลิมพระเกียรติจังหวัดระยอง และโรงพยาบาลกรุงเทพระยอง ต่อมานำส่งต่อโรงพยาบาลระยอง เหตุเกิดขึ้นบริเวณถังเก็บวัตถุดิบ แนฟทา 401c ซึ่งเป็นกลุ่มสารประกอบอินทรีย์ระเหยง่าย VOCs (สารที่ได้มาจากการกลั่นน้ำมัน) เป็นถังขนาดความจุ 90,000 ลบ.ม. เป็นวัตถุดิบในโรงงานอุตสาหกรรม บริษัทฯ แจ้งว่าขณะเกิดเหตุไม่มีสารเคมีจัดเก็บในถัง กลุ่มควันที่เกิดขึ้นไม่ก่อให้เกิดอันตรายต่อสุขภาพ โดยบริษัทได้จ้างผู้รับเหมาเข้าล้างถังและซ่อมบำรุง ซึ่งสันนิษฐานว่าเหตุเกิดจากสารเคมีที่ตกค้างอยู่ภายในถังได้เกิดประกายไฟหรือความร้อนทำให้เกิดการติดไฟ ในระหว่างการกวาดล้างเก็บตะกอนในถังก่อนที่จะดำเนินการซ่อมบำรุง อุบัติเหตุเกิดกับผู้ลงไปทำงานในถังที่มีเส้นผ่าศูนย์กลาง 74 เมตร ความสูง 25 เมตร ผู้เสียชีวิตและบาดเจ็บได้รับบาดเจ็บจากการถูกไฟไหม้ ทั้งนี้ ได้ให้ดำเนินการสอบข้อเท็จจริง หากนายจ้างไม่ปฏิบัติตามกฎหมายความปลอดภัยฯ ต้องดำเนินคดีต่อไป
นายนิยม สองแก้ว อธิบดีกรมสวัสดิการและคุ้มครองแรงงาน (กสร.) กล่าวเพิ่มเติมว่า กรมสวัสดิการและคุ้มครองแรงงานได้มอบหมายให้นายเกริกไกร นาสมยนต์ ผู้ตรวจราชการกรม ลงพื้นที่ไปกับ ผู้อำนวยการกองความปลอดภัยแรงงาน สวัสดิการและคุ้มครองแรงงานจังหวัดระยอง พนักงานตรวจความปลอดภัย พร้อมด้วย ผู้อำนวยการศูนย์ความปลอดภัยแรงงานเขต 2 รวมทั้งเจ้าหน้าที่ที่เกี่ยวข้องร่วมตรวจสอบสถานที่เกิดเหตุ ณ บริษัท มาบตาพุด แทงค์ เทอร์มินัล จำกัด โดยมีหน่วยงานเกี่ยวข้องเข้าร่วมตรวจสอบประกอบด้วย ทีมแพทย์พยาบาลจากโรงพยาบาลมาบตาพุดเฉลิมพระเกียรติฯ เจ้าหน้าที่จากกรมควบคุมมลพิษและสำนักงานทรัพยากรธรรมชาติฯ ซึ่งจากการตรวจสอบอุบัติเหตุและความเสียหายพบว่ามีลูกจ้างของผู้รับเหมาในการตรวจสอบและซ่อมบำรุง คือ บริษัท ควอลิเทค จำกัด (มหาชน) เสียชีวิต 2 ราย ได้แก่ นายไกรวัฒน์ สุทธิสาน อายุ 37 ปี และนายสุรัตน์ วรพันธ์ อายุ 38 ปี และได้รับบาดเจ็บ 3 ราย รักษาตัวอยู่ที่โรงพยาบาลระยองได้แก่ นายสมพร ผ่านเสนา อายุ 27 ปี burn 54 เปอร์เซนต์ นายโยฆา แก่นจันทร์ อายุ 20 ปี burn 56 เปอร์เซนต์ และนายคำสอน วัดแผ่นคำ อายุ 46 ปี burn 90 เปอร์เซนต์ ทั้งนี้ จะได้ดูแลให้ลูกจ้างได้รับสิทธิประโยชน์ที่พึงได้และได้ประสานประกันสังคมจังหวัดเข้ามาดูแลในรายละเอียดด้วยแล้ว หากผลของการสอบข้อเท็จจริงพบว่านายจ้างไม่ปฏิบัติตามมาตรฐานที่กำหนดในกฎกระทรวงที่ออกตามมาตรา 8 แห่งพระราชบัญญัติความปลอดภัย อาชีวอนามัย และสภาพแวดล้อมในการทำงาน พ.ศ.2554 ต้องระวางโทษจำคุกไม่เกินหนึ่งปีหรือปรับไม่เกินสี่แสนบาท หรือทั้งจำทั้งปรับ

ที่มา : https://www.thaigov.go.th/news/contents/details/47491