รัฐบาลไทย-ข่าวทำเนียบรัฐบาล-รมต.อนุชา เน้น "รัฐบาลดิจิทัล" สร้างมาตรฐานการทำงานภาครัฐรูปแบบใหม่ ลดความยุ่งยาก อำนวยความสะดวกประชาชนได้อย่างรวดเร็ว


วันอังคารที่ 26 เมษายน 2565
พิมพ์
รมต.อนุชา เน้น "รัฐบาลดิจิทัล"  สร้างมาตรฐานการทำงานภาครัฐรูปแบบใหม่ ลดความยุ่งยาก อำนวยความสะดวกประชาชนได้อย่างรวดเร็ว
รมต.อนุชา เน้น "รัฐบาลดิจิทัล"  สร้างมาตรฐานการทำงานภาครัฐรูปแบบใหม่ ลดความยุ่งยาก อำนวยความสะดวกประชาชนได้อย่างรวดเร็ว
วันนี้ (26 เมษายน 2565) เวลา 14.30 น. ณ สำนักงานพัฒนารัฐบาลดิจิทัล (สพร.) นายอนุชา นาคาศัย รัฐมนตรีประจำสำนักนายกรัฐมนตรี เป็นประธานการประชุมคณะอนุกรรมการขับเคลื่อนการพัฒนารัฐบาลดิจิทัล ครั้งที่ 2/2565 โดยมี ดร.สุพจน์ เธียรวุฒิ ผู้อำนวยการสำนักงานพัฒนารัฐบาลดิจิทัล นายธัชชญาณ์ณัช  เจียรธนัทกานนท์ เลขานุการรัฐมนตรีประจำสำนักนายกรัฐมนตรี และคณะอนุกรรมการฯ เข้าร่วมประชุมออนไลน์ผ่านระบบ Microsoft Teams
ที่ประชุมได้หารือการขับเคลื่อนโครงการสำคัญภายใต้แผนพัฒนารัฐบาลดิจิทัลของประเทศไทย พ.ศ.2563-2565 โดยมีการผลักดันให้เกิดการยอมรับในการใช้เอกสารดิจิทัลในหน่วยงานภาครัฐมากขึ้น รวมถึงได้หารือการพัฒนาระบบแพลตฟอร์มอัจฉริยะเพื่อการบริหารจัดการข้อมูลด้านกำลังคนและการพัฒนาสมรรถนะ ด้วยการเรียนรู้ตลอดชีวิตของประเทศไทย (E-Workforce Ecosystem) เชื่อมโยงข้อมูลกับศูนย์กลางแลกเปลี่ยนข้อมูลภาครัฐ (GDX) นอกจากนี้ ยังได้มีการรายงานโครงการ Digital Transcript ซึ่งอำนวยความสะดวกแก่นักศึกษาในการขอรับผลการเรียนผ่านระบบออนไลน์ โดยมีการขยายผลในระดับมหาวิทยาลัยแล้ว 39 แห่ง จำนวนนักศึกษาใช้งานกว่า 160,000 คน ทั้งนี้ ที่ประชุมได้พูดถึงโครงการพัฒนาแพลตฟอร์มกลางข้อมูลด้านสวัสดิการ (Welfare Platform) ที่มีส่วนช่วยให้ประชาชนเข้าถึงข้อมูลและการให้บริการของรัฐได้ง่ายโดยผ่านระบบดิจิทัล
รัฐมนตรีประจำสำนักนายกรัฐมนตรี กล่าวว่า การขับเคลื่อนการดำเนินงานสู่การเป็นรัฐบาลดิจิทัล เป็นประโยชน์อย่างมากในการสร้างสังคมดิจิทัลที่ประชาชนสามารถเข้าถึงการให้บริการของรัฐด้านต่างๆ ได้สะดวก รวดเร็ว และประหยัดเวลายิ่งขึ้น สิ่งนี้จะส่งผลต่อการพัฒนาและต่อยอดแผนงานด้านต่าง ๆ ทั้งทางด้านเศรษฐกิจ สังคม และการท่องเที่ยว อีกทั้งมีส่วนสำคัญในการสร้างความแข็งแกร่งของประเทศให้มีศักยภาพในเวทีระดับโลกได้
นอกจากนี้ รัฐมนตรีประจำสำนักนายกรัฐมนตรี ได้กล่าวชื่นชมโครงการ Digital Transcript เป็นการอำนวยความสะดวกในการใช้ข้อมูลทางการศึกษาซึ่งถือเป็นเรื่องสำคัญที่สามารถตอบโจทย์ความต้องการของนักศึกษาได้โดยตรง อีกทั้งลดขั้นตอนการทำงานที่ยุ่งยาก สร้างมาตรฐานการทำงานเป็นรัฐบาลรูปแบบใหม่ที่อำนวยความสะดวกประชาชนได้อย่างรวดเร็ว
...................

ที่มา : https://www.thaigov.go.th/news/contents/details/53949