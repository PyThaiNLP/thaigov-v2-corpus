รัฐบาลไทย-ข่าวทำเนียบรัฐบาล- รองปลัดกระทรวงเกษตรฯ ลงพื้นที่ติดตามความก้าวหน้าการดำเนินงานโครงการต่าง ๆ ณ จังหวัดพัทลุง


วันพฤหัสบดีที่ 11 พฤศจิกายน 2564
รองปลัดกระทรวงเกษตรฯ ลงพื้นที่ติดตามความก้าวหน้าการดำเนินงานโครงการต่าง ๆ ณ จังหวัดพัทลุง
รองปลัดกระทรวงเกษตรฯ ลงพื้นที่ติดตามความก้าวหน้าการดำเนินงานโครงการต่าง ๆ ณ จังหวัดพัทลุง
เมื่อวันที่ 10 พ.ย. 64 นายอำพันธุ์ เวฬุตันติ รองปลัดกระทรวงเกษตรและสหกรณ์ ลงพื้นที่ติดตามความก้าวหน้าการดำเนินงานโครงการต่าง ๆ ณ จังหวัดพัทลุง โดยลงพื้นที่ติดตามการดำเนินงานการส่งเสริมและสนับสนุนการเลี้ยงด้วงสาคู ของนายเจตนิพัทธ์ หนูขาว ณ หมู่ที่ 2 ตำบลท่ามิหรำ อำเภอเมืองพัทลุง จังหวัดพัทลุง ซึ่งประกอบอาชีพเลี้ยงด้วงสาคูมากว่า 15 ปี มีปริมาณผลผลิตตัวด้วงสาคู 200 กิโลกรัม/เดือน โดยจำหน่ายในราคา 200 บาท/กิโลกรัม ปัจจุบันมีผลิตภัณฑ์ด้วงสาคูของฟาร์ม ได้แก่ ด้วงสาคู พ่อพันธุ์แม่พันธุ์ด้วงสาคู และมูลด้วงสาคู มีช่องทางการตลาดได้แก่ ร้านอาหารในจังหวัดพัทลุง และมีลูกค้าประจำมารับซื้อถึงแหล่งผลิตไปขายต่อ ปํญหาที่เกษตรกรพบคือต้นทุนการผลิตค่อนข้างสูง เนื่องจากเลี้ยงด้วยต้นสาคูซึ่งมีราคาสูง ปัจจุบันมีเกษตรกรที่หันมาเลี้ยงด้วงสาคูเป็นจำนวนมาก กระทรวงเกษตรฯ จึงจำเป็นต้องให้ความสำคัญในการประกอบอาชีพของเกษตรกร ซึ่งขณะนี้กระทรวงเกษตรกรและสหกรณ์อยู่ระหว่างการพิจารณาการขึ้นทะเบียนเกษตรกรผู้เลี้ยงด้วงสาคู การวางหลักเกณฑ์และแนวทางมาตรฐานการเลี้ยงและการควบคุมการเลี้ยงด้วงสาคู เพื่อป้องกันการระบาด รวมถึงการส่งเสริมสนับสนุนการผลิตด้วงสาคูที่ได้คุณภาพมาตรฐาน และหาช่องทางการตลาด
จากนั้นได้ติดตามการดำเนินงานโครงการ 1 ตำบล 1 กลุ่มเกษตรทฤษฎีใหม่ของจังหวัดพัทลุง ซึ่งมีเกษตรกรเข้าร่วมโครงการ ทั้งสิ้น จำนวน 153 ราย พื้นที่รวมทั้งสิ้น 459.50 ไร่ มีการจ้างแรงงานเกษตรทฤษฎีใหม่ระดับตำบล จำนวน 73 ราย ครอบคลุมพื้นที่ 36 ตำบล ใน 10 อำเภอ สามารถดำเนินกิจกรรมครบทุกกิจกรรมของโครงการเรียบร้อย และลงพื้นที่เยี่ยมเกษตรกรที่เข้าร่วมโครงการ คือ นายสมศักดิ์ สงเนียม ณ หมู่ที่ ๑๑ ตำบลเขาเจียก อำเภอเมืองพัทลุง จังหวัดพัทลุง พื้นที่เข้าร่วมโครงการฯ จำนวน 3 ไร่ หลังจากได้รับการสนับสนุนการขุดสระกักเก็บน้ำและปัจจัยจากโครงการฯ ปัจจุบันได้เริ่มดำเนินการพัฒนาแปลงเพื่อก้าวไปสู่เกษตรทฤษฎีใหม่ โดยมีกิจกรรม แปลงนาข้าว เนื้อที่ ประมาณ 2 ไร่ ปลูกไม้ผล ไม้ยืนต้น พืชผักสวนครัว ไว้สำหรับเป็นอาหารในครัวเรือน เลี้ยงปลา เช่น ปลาสวาย ปลาจีน ปลาหมอ เลี้ยงไก่ไข่ 7 ตัว และหว่านเมล็ดพันธุ์ปอเทืองและปลูกหญ้าแฝกเพื่อป้องกันการพังทลายของดิน ทั้งนี้ ได้มอบหมายให้หน่วยงานในกระทรวงเกษตรและสหกรณ์ที่เกี่ยวข้อง ติดตาม ตรวจเยี่ยม เพื่อให้คำแนะนำหรือให้คำปรึกษาแก่เกษตรกรหลังจากสนับสนุนปัจจัยการผลิตไปแล้วอย่างต่อเนื่อง เพื่อให้การดำเนินงานสำเร็จเป็นไปตามวัตถุประสงค์โครงการ และเตรียมความพร้อมการดำเนินงานโครงการ 1 ตำบล 1 กลุ่มเกษตรทฤษฎีใหม่ ปี 2565 ที่อยู่ระหว่างขอรับการสนับสนุนงบประมาณจากกรอบแผนงาน/โครงการภายใต้แผนฟื้นฟูเศรษฐกิจและสังคมที่ได้รับผลกระทบจากการระบาดของโรคติดเชื้อไวรัสโคโรน่า (โควิด-19) ต่อไป

ที่มา : https://www.thaigov.go.th/news/contents/details/48073