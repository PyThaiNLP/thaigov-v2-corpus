รัฐบาลไทย-ข่าวทำเนียบรัฐบาล-นายชยธรรม์ พรหมศร ปลัดกระทรวงคมนาคม ประชุมคณะกรรมการประสานความร่วมมือ


วันศุกร์ที่ 10 มิถุนายน 2565
นายชยธรรม์ พรหมศร ปลัดกระทรวงคมนาคม ประชุมคณะกรรมการประสานความร่วมมือ
โครงการ “The Project on Capacity Improvement for Road Traffic Safety Institutions and Implementation in Kingdom of Thailand” ครั้งที่ 1/2565
นายชยธรรม์ พรหมศร ปลัดกระทรวงคมนาคม เป็นประธานประชุมคณะกรรมการประสานความร่วมมือโครงการ “The Project on Capacity Improvement for Road Traffic Safety Institutions and Implementation in Kingdom of Thailand” (Joint Coordinating Committee, JCC) ครั้งที่ 1/2565 (ครั้งที่ 3) โดยมี Mr. TANAKA Hiroo อธิบดีกรมบริหารการจัดการโครงสร้างพื้นฐานแห่งประเทศญี่ปุ่น ในนามผู้แทนองค์การความร่วมมือระหว่างประเทศแห่งญี่ปุ่นประจำประเทศไทย (JICA) นายพิศักดิ์ จิตวิริยะวศิน และนายอานนท์ เหลืองบริบูรณ์ รองปลัดกระทรวงคมนาคม ผู้แทนจากศูนย์ปลอดภัยคมนาคม กรมการขนส่งทางบก กรมทางหลวง กรมทางหลวงชนบท สำนักงานนโยบายและแผนการขนส่งและจราจร กรมการขนส่งทางราง การรถไฟแห่งประเทศไทย การทางพิเศษแห่งประเทศไทย และสำนักงานตำรวจแห่งชาติ เข้าร่วมประชุม เมื่อวันที่ 9 มิถุนายน 2565 ณ ห้องประชุมกระทรวงคมนาคม
นายชยธรรม์ พรหมศร กล่าวว่า จากนโยบายของนายศักดิ์สยาม ชิดชอบ รัฐมนตรีว่าการกระทรวงคมนาคม ที่ได้ให้ความสำคัญและเน้นย้ำเรื่องความปลอดภัยทางถนน ในการป้องกันและลดจำนวนสถิติการเกิดอุบัติเหตุ ลดจำนวนผู้เสียชีวิต ผู้บาดเจ็บ ความรุนแรงของอุบัติเหตุทางถนน และลดความเสี่ยงหรือโอกาสในการเกิดอุบัติเหตุทางถนน เนื่องจากในทุก ๆ ปี เกิดความสูญเสียจากอุบัติเหตุบนถนนโดยเฉพาะอย่างยิ่งในช่วงเทศกาลที่มีวันหยุดต่อเนื่อง ซึ่งกระทรวงคมนาคมได้มีการประชุมร่วมกับหน่วยงานที่เกี่ยวข้องอย่างต่อเนื่องเพื่อแก้ไขปัญหาดังกล่าว ในทุกมิติ อาทิ การออกแบบถนน การปรับปรุงระเบียบข้อบังคับและกฎหมาย การบังคับใช้กฎหมาย เป็นต้น รวมทั้งการแก้ไขปัญหาการสูญเสียจากชนิดของรถ โดยเฉพาะรถจักรยานยนต์ที่เกี่ยวข้องกับสถิติการเกิดอุบัติเหตุและการสูญเสียค่อนข้างมาก ซึ่งเกิดจากการเมาแล้วขับ และการขับรถเร็วเกินกำหนด ทั้งนี้ กระทรวงคมนาคมและรัฐบาลญี่ปุ่นได้ร่วมดำเนินโครงการ “The Project on Capacity Improvement for Road Traffic Safety Institutions and Implementation in Kingdom of Thailand” โดยได้เริ่มดำเนินงานตั้งแต่เดือนตุลาคม 2563 เป็นต้นมา และจะสิ้นสุดในเดือนมิถุนายน 2567 เพื่อพัฒนาด้านความปลอดภัยทางถนน รวมทั้งลดจำนวนผู้สูญเสียชีวิตจากอุบัติเหตุทางถนนใน 4 ด้าน ดังนี้
1. การพัฒนาและปรับปรุงระบบการจัดการข้อมูลสารสนเทศอุบัติเหตุจราจรทางถนนของกระทรวงคมนาคม (New-TRAMS) เพื่อให้เกิดความถูกต้องน่าเชื่อถือ
2. การศึกษามาตรการด้านวิศวกรรมความปลอดภัยทางถนนผ่านการดำเนินกิจกรรมโครงการนำร่องบนทางหลวง/มอเตอร์เวย์ และจัดทำคู่มือ “Best Practice for Road Safety Manual”
3. การศึกษาการดำเนินงานด้านความปลอดภัยทางท้องถนนสำหรับทางหลวงชนบท/ถนนท้องถิ่น ผ่านการดำเนินกิจกรรมโครงการนำร่อง
4. ศึกษาการบริหารจัดการเกี่ยวกับการออกใบอนุญาตขับขี่ และการดำเนินงาน/การจัดการด้านความปลอดภัยสำหรับยานพาหนะเพื่อการพาณิชย์
ทั้งนี้ ปลัดกระทรวงคมนาคมได้ติดตามความก้าวหน้าของโครงการฯ โดยได้รับฟังรายงานผลการดำเนินงานที่ผ่านมา รวมทั้งให้คณะกรรมการซึ่งเป็นหน่วยงานที่รับผิดชอบในด้านความปลอดภัยเรื่องดังกล่าว ให้ความเห็นและข้อเสนอแนะต่อคณะผู้เชี่ยวชาญ JICA เพื่อนำไปประกอบการศึกษา และได้เร่งรัดการดำเนินงานในส่วนที่ล่าช้าของปีแรก โดยให้ดำเนินการคู่ขนานกับงานในปีที่ 2 เพื่อให้เป็นไปตามแผนการดำเนินงานต่อไป

ที่มา : https://www.thaigov.go.th/news/contents/details/55573