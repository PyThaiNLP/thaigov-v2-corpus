รัฐบาลไทย-ข่าวทำเนียบรัฐบาล-นายกรัฐมนตรีร่วมประชาสัมพันธ์จำหน่ายผลิตภัณฑ์ดอกมะลิ เนื่องในโอกาสวันแม่แห่งชาติ ประจําปี 2564


วันอังคารที่ 3 สิงหาคม 2564
พิมพ์
นายกรัฐมนตรีร่วมประชาสัมพันธ์จำหน่ายผลิตภัณฑ์ดอกมะลิ เนื่องในโอกาสวันแม่แห่งชาติ ประจําปี 2564
นายกรัฐมนตรี ร่วมประชาสัมพันธ์จำหน่ายผลิตภัณฑ์ดอกมะลิ เนื่องในโอกาสวันแม่แห่งชาติ ประจําปี 2564 และร่วมบริจาคเงินจำนวนหนึ่งสนับสนุนทางสมาคมสภาสังคมสงเคราะห์แห่งประเทศไทยฯ ในการจำหน่ายผลิตภัณฑ์ดอกมะลิ ด้วย
วันนี้ (3 ส.ค.64) เวลา 08.00 น. ณ ห้องสีม่วง ตึกไทยคู่ฟ้า ทำเนียบรัฐบาล พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ให้แพทย์หญิงสุวณี รักธรรม รองประธานสมาคมสภาสังคมสงเคราะห์แห่งประเทศไทย ในพระบรมราชูปถัมภ์ และคณะ เข้าพบเพื่อประชาสัมพันธ์การจำหน่ายผลิตภัณฑ์ดอกมะลิ เนื่องในโอกาสวันแม่แห่งชาติ ประจําปี 2564 สมาคมสภาสังคมสงเคราะห์แห่งประเทศไทยฯ ได้จัดทำดอกมะลิซึ่งเป็นสัญลักษณ์ของงาน “วันแม่แห่งชาติ” ออกโดยเผยแพร่และจำหน่วยเป็นประจำทุกปี โดยนำเงินรายได้ส่วนหนึ่งจากการจำหน่ายฯ ขึ้นทูลเกล้าฯ ถวายสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง โดยเสด็จพระราชกุศลตามพระราชอัธยาศัย และอีกส่วนหนึ่งสมทบกองทุนรวมใจสงเคราะห์ชุมชน เพื่อนำไปช่วยเหลือผู้ประสบความทุกข์ยากเดือดร้อน คนพิการ ผู้สูงอายุ และมอบเป็นทุนการศึกษาแก่เด็กและเยาวชนที่ยากจนและขาดแคลนทั่วประเทศด้วย โดยมีนายประทีป กีรติเรขา รองเลขาธิการนายกรัฐมนตรีฝ่ายการเมือง และนายอนุชา บูรพชัยศรี โฆษกประจำสำนักนายกรัฐมนตรี เข้าร่วมด้วย
โอกาสนี้ นายกรัฐมนตรี ได้สอบถามด้วยความห่วงใยถึงการดำเนินงานของสมาคมสภาสังคมสงเคราะห์แห่งประเทศไทยฯ และการจำหน่ายดอกมะลิซึ่งเป็นสัญลักษณ์ของงาน “วันแม่แห่งชาติ” เนื่องอาจได้รับผลกระทบจากสถานการณ์การแพร่ระบาดโควิด-19 ขณะนี้  เชื่อว่าสถานการณ์จะดีขึ้นเพราะรัฐบาลได้มีการออกมาตรการต่าง ๆ ที่ตอบสนองต่อสถานการณ์รวมถึงความร่วมมือด้วยดีของประชาชนจากทุกภาคส่วน และขณะนี้จำนวนผู้หายป่วยใกล้เคียงกับจำนวนผู้ติดเชื้อแล้ว แสดงให้เห็นว่าระบบรักษาพยาบาลของไทยยังสามารถบริหารจัดการได้ ขอให้ทุกคนระมัดระวังดูแลสุขภาพตนเองให้แข็งแรงและปลอดภัย ปฏิบัติตามมาตรการด้านสาธารณสุขอย่างเคร่งครัดเพื่อป้องกันตนเองไม่ให้ติดเชื้อ
รองประธานสมาคมสภาสังคมสงเคราะห์แห่งประเทศไทยกล่าวขอบคุณนายกรัฐมนตรี ที่สนับสนุนในการประชาสัมพันธ์การจำหน่ายผลิตภัณฑ์ดอกมะลิ เนื่องในโอกาสวันแม่แห่งชาติอย่างต่อเนื่องมาโดยตลอดทุกปี จุดประสงค์สำคัญคือเพื่อเทิดพระสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง รวมทั้งเพื่อให้ลูก ๆ เมื่อเห็นดอกมะลิแล้วได้นึกถึงพระคุณแม่ถึงแม้เชื่อว่าลูกทุกคนจะนึกถึงแม่อยู่ในหัวใจทุกวันอยู่แล้ว  สำหรับขณะนี้ ได้งดการจำหน่ายดอกมะลิในที่สาธารณชนไปก่อนซึ่งก็ทำให้รายได้ลดลงบ้าง อย่างไรก็ตาม สมาคมสภาสังคมสงเคราะห์แห่งประเทศไทยฯ พร้อมเป็นกำลังใจและสนับสนุนการทำงานของนายกรัฐมนตรีและรัฐบาลอย่างเต็มที่ โดยที่ผ่านมาก็ได้มีการสนับสนุนทางอ้อม เช่น สนับสนุนเครื่องมือทางการแพทย์ และช่วยเหลือผู้ประสบภัยจากโควิด-19 ด้วย
โอกาสนี้ นายกรัฐมนตรียังได้ร่วมบริจาคเงินจำนวนหนึ่งสนับสนุนทางสมาคมสภาสังคมสงเคราะห์แห่งประเทศไทยฯ ในการจำหน่ายผลิตภัณฑ์ดอกมะลิ เนื่องในโอกาสวันแม่แห่งชาติ ประจําปี 2564 ด้วย
--------------
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/44381