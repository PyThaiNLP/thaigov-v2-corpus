รัฐบาลไทย-ข่าวทำเนียบรัฐบาล-สธ. ประกาศเจตนารมณ์ “กระทรวงสาธารณสุขใสสะอาด ร่วมต้านทุจริต”


วันพุธที่ 8 ธันวาคม 2564
พิมพ์
สธ. ประกาศเจตนารมณ์ “กระทรวงสาธารณสุขใสสะอาด ร่วมต้านทุจริต”
รัฐมนตรีว่าการกระทรวงสาธารณสุข นำคณะผู้บริหารระดับสูงกระทรวงสาธารณสุข ประกาศเจตนารมณ์ “กระทรวงสาธารณสุขใสสะอาด ร่วมต้านทุจริต (MOPH Together Against Corruption)” ไม่ยอมรับและไม่ทนต่อการทุจริต
รัฐมนตรีว่าการกระทรวงสาธารณสุข นำคณะผู้บริหารระดับสูงกระทรวงสาธารณสุข ประกาศเจตนารมณ์ “กระทรวงสาธารณสุขใสสะอาด ร่วมต้านทุจริต (MOPH Together Against Corruption)” ไม่ยอมรับและไม่ทนต่อการทุจริต ร่วมสร้างวัฒนธรรมความซื่อสัตย์สุจริตให้เกิดขึ้นในกระทรวงสาธารณสุขอย่างจริงจัง
วันนี้ (8 ธันวาคม 2564) ที่กระทรวงสาธารณสุข จังหวัดนนทบุรี นายอนุทิน  ชาญวีรกูล รองนายกรัฐมนตรี และรัฐมนตรีว่าการกระทรวงสาธารณสุข พร้อมด้วย ดร.สาธิต ปิตุเตชะ รัฐมนตรีช่วยว่าการกระทรวงสาธารณสุข และนายแพทย์เกียรติภูมิ วงศ์รจิต ปลัดกระทรวงสาธารณสุข นำคณะผู้บริหารระดับสูงกระทรวงสาธารณสุขร่วมประกาศเจตนารมณ์การต่อต้านการทุจริต “กระทรวงสาธารณสุขใสสะอาด ร่วมต้านทุจริต (MOPH Together Against Corruption)” ประจำปีงบประมาณ พ.ศ. 2565 ในการประชุมผู้บริหารระดับสูงกระทรวงสาธารณสุข ครั้งที่ 12/2564 พร้อมมอบโล่เชิดชูเกียรติหน่วยงานในสังกัดกระทรวงสาธารณสุข ที่ได้ผลการประเมิน ITA ประจำปีงบประมาณ พ.ศ. 2564 จากสำนักงาน ป.ป.ช. ระดับ AA (95-100 คะแนน) จำนวน 2 หน่วยงาน ได้แก่ สำนักงานปลัดกระทรวงสาธารณสุข และสถาบันวิจัยระบบสาธารณสุข
นายอนุทิน กล่าวว่า รัฐบาลได้ให้ความสำคัญกับการแก้ไขปัญหาการทุจริต โดยกำหนดเป็นวาระแห่งชาติ มุ่งมั่นแก้ไขปัญหาการทุจริตและประพฤติมิชอบ เพื่อยกระดับค่าดัชนีการรับรู้การทุจริตให้เกิดขึ้นในประเทศไทย มุ่งสร้างความสุขให้เกิดกับประชาชน ควบคู่กับการสร้างค่านิยมความซื่อสัตย์สุจริตและน้อมนำหลักปรัชญาของเศรษฐกิจพอเพียงมาใช้ในการดำเนินชีวิต ซึ่งในปีงบประมาณ พ.ศ. 2565 นี้กระทรวงสาธารณสุข ได้กำหนดนโยบายมุ่งเน้นในการบริหารด้วยหลักธรรมาภิบาล สุจริต โปร่งใส ตรวจสอบได้ และยึดประโยชน์ของประชาชนเป็นสำคัญ จึงกำหนดหัวข้อหลักของการประกาศเจตนารมณ์การต่อต้านการทุจริต คือ “กระทรวงสาธารณสุขใสสะอาดร่วมต้านทุจริต (MOPH Together Against Corruption)” เพื่อให้เป็นไปตามนโยบายมุ่งเน้นดังกล่าว
“กระทรวงสาธารณสุข ขอประกาศเจตนารมณ์ว่า จะยึดมั่นในสถาบันหลักของประเทศ อันได้แก่ ชาติ ศาสนา พระมหากษัตริย์ และการปกครองระบอบประชาธิปไตยอันมีพระมหากษัตริย์ทรงเป็นประมุขจะเป็นคนดีมีคุณธรรม ประพฤติปฏิบัติตนในสัมมาอาชีพ ด้วยความซื่อสัตย์สุจริต เป็นหลักสำคัญมั่นคง ดำรงตนอยู่ด้วยความมีเกียรติและศักดิ์ศรีความเป็นมนุษย์ กล้ายืนหยัดในสิ่งที่ถูกต้อง ไม่กระทำการโกงแผ่นดิน ไม่ทนต่อการทุจริตทุกรูปแบบ และไม่ใช้ตำแหน่งหน้าที่หาประโยชน์บนความทุกข์ยากของประชาชน ทั้งจะปฏิบัติตนตามมาตรฐานทางจริยธรรมของเจ้าหน้าที่ของรัฐ และจรรยาบรรณกระทรวงสาธารณสุข เพื่อเป็นแบบอย่างที่ดีและรักษาภาพลักษณ์ของทางราชการ” นายอนุทินกล่าว
ทั้งนี้ กระทรวงสาธารณสุข กำหนดทิศทางการป้องกันและปราบปรามการทุจริตและประพฤติมิชอบ โดยใช้มาตรการ “3 ป. 1 ค.” คือ ปลูกและปลุกจิตสำนึก ป้องกัน ปราบปราม และเครือข่าย ในการป้องกันและปราบปรามการทุจริตให้เข้มแข็งและมีประสิทธิภาพ สร้างวัฒนธรรมต่อต้านการทุจริตอย่างยั่งยืน มีการบริหารงานที่โปร่งใสตามหลักธรรมาภิบาล บุคลากรสามารถแยกแยะผลประโยชน์ส่วนตนกับผลประโยชน์ส่วนรวม ตามหลัก “STRONG : จิตพอเพียงต้านทุจริต” ตลอดจนกำหนดแนวทางปฏิบัติให้บุคลากรทุกระดับไม่รับของขวัญหรือประโยชน์อื่นใดจากการปฏิบัติหน้าที่ (No Gift Policy)
*********************************** 8 ธันวาคม 2564

ที่มา : https://www.thaigov.go.th/news/contents/details/49226