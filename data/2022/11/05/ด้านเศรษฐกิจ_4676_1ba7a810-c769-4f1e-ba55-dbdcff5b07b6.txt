รัฐบาลไทย-ข่าวทำเนียบรัฐบาล-ธ.ก.ส. เตือนอย่าหลงเชื่อผู้แอบอ้างปล่อยสินเชื่อบนสื่อสังคมออนไลน์


วันพฤหัสบดีที่ 4 สิงหาคม 2565
พิมพ์
ธ.ก.ส. เตือนอย่าหลงเชื่อผู้แอบอ้างปล่อยสินเชื่อบนสื่อสังคมออนไลน์
ธ.ก.ส. เตือน! เกษตรกรลูกค้าและประชาชนทั่วไป ระวังการแอบอ้างโดยใช้โลโก้หรือสัญลักษณ์ ธ.ก.ส. ไปโฆษณาปล่อยสินเชื่อบนสื่อสังคมออนไลน์ ย้ำ! ธ.ก.ส.ไม่มีนโยบายให้บริการสินเชื่อดังกล่าวผ่าน LINE Account และเพจ Facebook
ธ.ก.ส. เตือน ! เกษตรกรลูกค้าและประชาชนทั่วไป ระวังการแอบอ้างโดยใช้โลโก้หรือสัญลักษณ์ ธ.ก.ส. ไปโฆษณาปล่อยสินเชื่อบนสื่อสังคมออนไลน์ เช่น สินเชื่อสู้ไปด้วยกัน ธ.ก.ส. และเพจ Facebook: ธกส เพื่อนแท้ของทุกการลงทุน ย้ำ! ธ.ก.ส.ไม่มีนโยบายให้บริการสินเชื่อดังกล่าวผ่าน LINE Account และเพจ Facebook  ชี้พร้อมเอาผิดทางกฏหมายกับผู้แอบอ้างและใช้โลโก้ ธ.ก.ส. ไปหลอกลวงหาประโยชน์
นายยุวพล วัตถุ ผู้ช่วยผู้จัดการ ธนาคารเพื่อการเกษตรและสหกรณ์การเกษตร  (ธ.ก.ส.) กล่าวว่า ด้วยขณะนี้มีกลุ่มผู้ไม่หวังดีใช้ช่องทาง LINE Account ชื่อ “TheoneonlineBAAC” และเพจ Facebook: ธกส เพื่อนแท้ของทุกการลงทุน แอบอ้างว่าพร้อมให้บริการสินเชื่อสู้ไปด้วยกัน ธ.ก.ส. โดยอนุมัติไว ไม่ต้องใช้คนค้ำ ผ่อนนาน 24 เดือน เพียงแค่มีบัตรประชาชนใบเดียว ไม่ตรวจเครดิตบูโร และเป็นเงินกู้ถูกกฎหมาย วงเงินสูงสุด 500,000 บาท ดอกเบี้ย 0.833% ลดต้นลดดอก รู้ผลภายใน 20 นาที โดยให้ผู้ที่สนใจกรอกข้อมูลส่วนตัวส่งไปใน LINE และให้ทำสัญญากู้ยืมเงินผ่านทางออนไลน์ นั้น
ธ.ก.ส. ขอแจ้งว่า ธ.ก.ส.ไม่มีส่วนเกี่ยวข้องกับเพจปล่อยสินเชื่อออนไลน์ดังกล่าว อีกทั้ง ธ.ก.ส.ไม่มีนโยบายในการปล่อยสินเชื่อบนเพจ LINE Account และเพจ Facebook แต่อย่างใด ดังนั้น สื่อข้อมูลที่ปรากฏจึงเป็นวิธีการที่มิจฉาชีพแอบอ้าง โดยนำโลโก้หรือสัญลักษณ์ ธ.ก.ส. มาใช้เพื่อสร้างความเข้าใจผิด จึงขอให้เกษตรกรลูกค้าและประชาชนทั่วไปอย่าหลงเชื่อบุคคลและบัญชีดังกล่าว หรือเข้าร่วมเด็ดขาด ทั้งนี้ ธ.ก.ส. จะดำเนินการเอาผิดทางกฏหมายกับผู้ที่แอบอ้างดังกล่าวต่อไป
นายยุวพล กล่าวอีกว่า ธ.ก.ส. มีบริการสินเชื่อที่หลากหลาย ที่พร้อมตอบความต้องการของลูกค้า เช่น สินเชื่อนวัตกรรมดีมีเงินทุน สินเชื่อสานฝันสร้างอาชีพ ซึ่งมีเงื่อนไขและอัตราดอกเบี้ยที่ผ่อนปรน เพื่อสนับสนุนคนรุ่นใหม่ในการลงทุนสร้างอาชีพและรายได้ นอกจากนี้ยังมีสินเชื่อฉุกเฉินเพื่อช่วยเหลือผู้ได้รับผลกระทบจากภัย COVID – 19 ที่มุ่งเสริมสภาพคล่องและป้องกันการก่อหนี้นอกระบบให้กับเกษตรกรรายย่อยและลูกจ้างภาคการเกษตร รายละไม่เกิน 10,000 บาท โดยไม่ต้องใช้หลักประกัน อัตราดอกเบี้ยคงที่ร้อยละ 0.35 ต่อเดือน ชำระคืนภายใน 3 ปี ปลอดชำระต้นเงินและดอกเบี้ยในช่วง 6 เดือนแรก วงเงินรวม 10,000 ล้านบาท โดยผู้ที่สนใจสามารถแจ้งความประสงค์ผ่าน LINE Official: BAAC Family ได้ตั้งแต่บัดนี้ถึง 30 กันยายน 65 ซึ่งหากถูกต้องตามหลักเกณฑ์จะมีการนัดหมายทำสัญญาที่ ธ.ก.ส. ต่อไป ทั้งนี้ ผู้ที่สนใจ สามารถสอบถามรายละเอียดที่ ธ.ก.ส. ทุกสาขาทั่วประเทศ หรือติดต่อ Call Center 02 555 0555 ได้ตลอด 24 ชั่วโมง

ที่มา : https://www.thaigov.go.th/news/contents/details/57628