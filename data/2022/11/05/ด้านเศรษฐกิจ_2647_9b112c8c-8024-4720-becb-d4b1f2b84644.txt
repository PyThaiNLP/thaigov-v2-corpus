รัฐบาลไทย-ข่าวทำเนียบรัฐบาล-การรถไฟแห่งประเทศไทย ปลื้ม ประชาชน คนรุ่นใหม่ นักท่องเที่ยว ร่วมกิจกรรม Hua Lamphong in Your Eyes


วันศุกร์ที่ 21 มกราคม 2565
การรถไฟแห่งประเทศไทย ปลื้ม ประชาชน คนรุ่นใหม่ นักท่องเที่ยว ร่วมกิจกรรม Hua Lamphong in Your Eyes
“หัวลำโพง” หรือสถานีกรุงเทพ สถานีรถไฟต้นทางที่นำพาผู้คนเดินทางเข้า - ออกสู่ปลายทางไปยังจังหวัดต่าง ๆ ทั้งเส้นทางสายเหนือ อีสาน ตะวันออก  หรือใต้ ทุกวันมาอย่างยาวนานจนเป็นภาพที่คุ้นตา
“หัวลำโพง” หรือสถานีกรุงเทพ สถานีรถไฟต้นทางที่นำพาผู้คนเดินทางเข้า - ออกสู่ปลายทางไปยังจังหวัดต่าง ๆ ทั้งเส้นทางสายเหนือ อีสาน ตะวันออก  หรือใต้ ทุกวันมาอย่างยาวนานจนเป็นภาพที่คุ้นตา แต่ในแง่ประวัติศาสตร์หัวลำโพง เป็นเหมือนสถานที่บ่งบอกถึงความเจริญรุ่งเรื่องของไทยที่มีมาแล้วกว่า 106 ปี ที่ยังมีบางแง่มุม ที่ผู้คนอาจยังไม่รู้จักมากนัก จึงทำให้การรถไฟฯ จัดงาน Hua Lamphong in Your Eyes ขึ้นเมื่อวันที่ 22 ธันวาคม 2564 - 16 มกราคม 2565 ที่ผ่านมาตลอดการจัดงานทั้ง 26 วัน ได้รับความสนใจจากประชาชน คนรุ่นใหม่ ทั้งกลุ่มครอบครัว กลุ่มเพื่อน คู่รักและชาวต่างชาติ เข้าร่วมงานกันอย่างคึกคัก โดยเฉพาะกิจกรรมเช็คอิน 10 จุดสำคัญทางประวัติศาสตร์ที่เกี่ยวข้องกับหัวลำโพงทั้งด้านนอกและด้านในตัวอาคาร ให้ผู้เข้าร่วมงานได้ย้อนรำลึกถึงความสำคัญของสถานที่ต่างๆ ไปพร้อมกัน อาทิ  อนุสรณ์ปฐมฤกษ์รถไฟหลวง ซึ่งเป็นจุดที่พระบาทสมเด็จพระจอมเกล้าเจ้าอยู่หัว รัชกาลที่ 5 และสมเด็จพระศรีพัชรินทราบรมราชินีนาถ พระบรมราชชนนีพันปีหลวงเปิดการเดินรถไฟหลวงในราชอาณาจักรสายแรก (เส้นทางสถานีกรุงเทพ-อยุธยา) เมื่อวันที่ 26 มีนาคม พ.ศ. 2439 ซึ่งกลายมาเป็นวันสถาปนากิจการรถไฟจนถึงปัจจุบัน โรงแรมราชธานี ที่ถูกสร้างขึ้นพร้อมสถานีรถไฟหัวลำโพงเพื่อใช้รับรองแขกที่เดินทางมายังกรุงเทพฯ ซึ่งปัจจุบันได้ปิดตัวลงทำให้ไม่สามารถเข้าชมได้โดยทั่วไป และโถงกลางสถานี ที่เป็นศิลปะร่วมสมัยตะวันตก ออกแบบโดยนายเกอร์เบอร์ (Mr.Gerber) วิศวกรชาวเยอรมัน สร้างขึ้นเมื่อ พ.ศ. 2455 ลักษณะเป็นโถงกว้าง หลังคาโครงทรัสเหล็กพาดช่วงยาว 50 เมตร คลุมพื้นที่โถงทั้งหมด โดยช่วงกลางหลังคายกขึ้นเพื่อให้แสงสว่างเข้ามาอย่างเต็มที่
นายเอกรัช ศรีอาระยันพงษ์ ผู้อำนวยการศูนย์ประชาสัมพันธ์ การรถไฟแห่งประเทศไทย (รฟท.) กล่าวเสริมว่า ผู้เข้าร่วมงาน Hua Lamphong in Your Eyes จะได้รับพาสสปอร์สำหรับทำกิจกรรมเช็คอิน 10 จุด ไฮไลท์ ซึ่งหลังจากทำครบจะได้รับของที่ระลึกที่ถูกออกแบบมาเป็นพิเศษเพื่อกิจกรรมในครั้งนี้ โดยจะไม่ซ้ำกันในแต่ละวัน อาทิ พวงกุญแจรถไฟชานเมืองสายสีแดง  ชุดแสตมป์ที่ระลึก สเปรย์แอลกอฮอล์แบบการ์ด  แก้วน้ำลายสถานีรถไฟหัวลำโพง เป็นต้น ทำให้ผู้ที่เคยมาแล้วกลับมาซ้ำหรือชักชวนครอบครัว เพื่อนมาอีก ทำให้ความตั้งใจของ รฟท. ที่อยากให้ประชาชนได้สนุกสนานไปพร้อมกับเรียนรู้คุณค่าทางประวัติศาสตร์จากสถานีหัวลำโพงซึ่งเป็นแลนด์มาร์คของไทยแห่งหนึ่ง ได้รับความสนใจและเป็นที่พูดถึงกันกว้างขวาง
นอกจากนี้ ภายในงานยังมีกิจกรรม การจัดแสดงรถจักรไอนำ การแสดงดนตรีสด ที่สร้างความสนุกสนานและเพลิดเพลินให้ผู้เข้าร่วมงานตลอดทั้งวัน  รวมทั้งนิทรรศการภาพถ่าย ที่จัดประกวดขึ้นภายใต้หัวข้อ Hua lamphong Through the len ร่วมชิงเงินรางวัลมากกว่า 1 แสนบาท มีผู้สนใจเข้าร่วมประกวดถึง 7,317 ภาพ และได้ประกาศผลรางวัลไปแล้วในเดือนที่ผ่านมา ทำให้เห็นมุมมองของสถานีหัวลำโพงในด้านที่แตกต่างออกไป
“รฟท. ยืนยันว่าภาพความสุขที่เกิดขึ้นในสถานีรถไฟหัวลำโพงแห่งนี้จะยังดำเนินต่อไป ทั้งจากการให้บริการ และการจัดกิจกรรมส่งเสริมการเรียนรู้ต่างๆ ที่จะเกิดขึ้นในอนาคต สำหรับประชาชนที่พลาดโอกาสในการเข้าร่วมกิจกรรมในครั้งนี้ ก็ไม่ต้องเสียใจ ขอให้ติดตามกิจกรรมอื่นๆ ของการรถไฟฯ ได้ทางเพจเฟซบุ๊ค ทีมพีอาร์การรถไฟแห่งประเทศไทย ซึ่งจะคอยประชาสัมพันธ์กิจกรรมดี ๆ เป็นประจำทุกเดือน เพื่อกระตุ้นการเรียนรู้และการท่องเที่ยวไปพร้อมกัน”
สำหรับงานที่จัดขึ้นในครั้งนี้ ถือได้ว่าเป็นการรวบรวมบทบันทึกประวัติศาสตร์อันทรงคุณค่าอีกหน้าหนึ่งของสถานีรถไฟหัวลำโพง และเป็นช่องทางการรับฟังมุมมองของประชาชนคนไทยที่มีต่อสถานีรถไฟหัวลำโพงมากขึ้น ตลอดจนการสร้างการมีส่วนร่วมในการอนุรักษ์และการพัฒนาที่ยั่งยืนให้สถานีหัวลำโพงต่อไปในอนาคตอีกด้วย

ที่มา : https://www.thaigov.go.th/news/contents/details/50767