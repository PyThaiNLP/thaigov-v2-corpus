รัฐบาลไทย-ข่าวทำเนียบรัฐบาล-สธ.ทำหนังสือถึงคมนาคม กำกับขนส่งสาธารณะเข้มมาตรการ COVID Free Setting ป้องกันการแพร่โควิด 19


วันพุธที่ 29 ธันวาคม 2564
สธ.ทำหนังสือถึงคมนาคม กำกับขนส่งสาธารณะเข้มมาตรการ COVID Free Setting ป้องกันการแพร่โควิด 19
ลัดกระทรวงสาธารณสุขทำหนังสือถึงกระทรวงคมนาคม ขอให้กำกับกิจการขนส่งสาธารณะปฏิบัติตามมาตรการ COVID Free Setting อย่างเข้มงวด เพื่อสร้างความปลอดภัย
ปลัดกระทรวงสาธารณสุขทำหนังสือถึงกระทรวงคมนาคม ขอให้กำกับกิจการขนส่งสาธารณะปฏิบัติตามมาตรการ COVID Free Setting อย่างเข้มงวด เพื่อสร้างความปลอดภัย ลดความเสี่ยงการแพร่ระบาดของโรคโควิด 19 ในช่วงเทศกาลปีใหม่ที่มีการเดินทางจำนวนมาก โดยเฉพาะการเดินทางด้วยรถปรับอากาศ หากใช้เวลาเกิน 4 ชั่วโมง ขอความร่วมมือประชาชนตรวจ ATK ก่อนเดินทาง และมีการพักรถเพื่อระบายอากาศ
วันนี้ (29 ธันวาคม 2564) นพ.เกียรติภูมิ วงศ์รจิต ปลัดกระทรวงสาธารณสุข กล่าวว่า ช่วงเทศกาลปีใหม่ 2565 ประชาชนมีการเดินทางกลับภูมิลำเนาและเดินทางท่องเที่ยวจำนวนมาก เพื่อให้เกิดความปลอดภัยในการเดินทางและลดความเสี่ยงการแพร่ระบาดของโรคโควิด 19 กระทรวงสาธารณสุขจึงทำหนังสือถึงกระทรวงคมนาคม เพื่อขอให้ควบคุมกำกับบริการขนส่งสาธารณะให้เป็นไปตามมาตรการ COVID Free Setting โดยเน้นทำความสะอาดจุดสัมผัสร่วมต่างๆ ทุก 1-2 ชั่วโมง เช่น โต๊ะ เก้าอี้ ราวบันได เคาน์เตอร์จำหน่ายตั๋วโดยสาร เป็นต้น จัดจุดบริการเจลแอลกอฮอล์อย่างเพียงพอ ส่วนยานพาหนะให้ทำความสะอาดทุกรอบก่อนและหลังบริการ ผ้าห่ม ปลอกหมอนต้องเปลี่ยนใหม่ กำจัดขยะทุกเที่ยวโดยสาร พิจารณาจัดที่นั่งไม่ให้เกิดความแออัด หากเป็นรถโดยสารปรับอากาศที่เดินทางระยะไกล ใช้เวลาเกินกว่า 4 ชั่วโมง ขอให้พักรถทุก 2-3 ชั่วโมง พร้อมปิดแอร์และเปิดประตูเพื่อระบายอากาศ
สำหรับพนักงานและผู้โดยสารต้องได้รับวัคซีนโควิด 19 ครบ 2 โดส คัดกรองความเสี่ยงก่อนเดินทางหากใช้เวลาเดินทางนานเกิน 4 ชั่วโมง ขอความร่วมมือผู้โดยสารตรวจ ATK ก่อนเดินทางเพื่อเพิ่มความปลอดภัย ตลอดเวลาที่เดินทางต้องสวมหน้ากากอนามัย งดเสิร์ฟและรับประทานอาหารบนรถ ล้างมือบ่อยๆ หลังมีการใช้อุปกรณ์ที่มีการสัมผัสร่วมกัน เมื่อเดินทางถึงจุดหมาย ขอให้อาบน้ำเปลี่ยนเสื้อผ้าทันที ซึ่งหากทุกคนร่วมมือกันปฏิบัติตามนี้ จะช่วยให้การเดินทางช่วงปีใหม่เกิดความปลอดภัย ลดความเสี่ยงการแพร่ระบาด และเมื่อกลับมาทำงานหลังเทศกาลปีใหม่ ขอให้หน่วยงาน องค์กรต่างๆ ใช้แนวทางการทำงานที่บ้าน 7 วัน หรือมีการตรวจคัดกรองก่อนกลับเข้าทำงาน
*********************************** 29 ธันวาคม 2564

ที่มา : https://www.thaigov.go.th/news/contents/details/50026