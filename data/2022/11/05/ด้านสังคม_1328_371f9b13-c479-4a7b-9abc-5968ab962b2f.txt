รัฐบาลไทย-ข่าวทำเนียบรัฐบาล-รมว.พม. ลงพื้นที่ จ.พิษณุโลก มอบโล่สตรีผู้บำเพ็ญประโยชน์เพื่อสังคม เนื่องในวันสตรีสากล 2565 พร้อมหนุนพลังสตรีมีส่วนร่วมขับเคลื่อนประเทศ


วันพุธที่ 16 มีนาคม 2565
รมว.พม. ลงพื้นที่ จ.พิษณุโลก มอบโล่สตรีผู้บำเพ็ญประโยชน์เพื่อสังคม เนื่องในวันสตรีสากล 2565 พร้อมหนุนพลังสตรีมีส่วนร่วมขับเคลื่อนประเทศ
รมว.พม. ลงพื้นที่ จ.พิษณุโลก มอบโล่สตรีผู้บำเพ็ญประโยชน์เพื่อสังคม เนื่องในวันสตรีสากล 2565 พร้อมหนุนพลังสตรีมีส่วนร่วมขับเคลื่อนประเทศ
วันที่ 10 มี.ค. 65 เวลา 13.00 น. ณ ห้องพิจิตรา แกรนด์บอลรูม โรงแรมเมย์ฟลาวเวอร์ แกรนด์ จังหวัดพิษณุโลก นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานเปิดโครงการอบรมพัฒนาศักยภาพสตรีและการประชุมเชิงปฏิบัติการสมัชชาสตรีจังหวัดพิษณุโลก เนื่องในวันสตรีสากล ประจำปี 2565 พร้อมทั้งพบปะแลกเปลี่ยนความคิดเห็นกับผู้นำสตรีท้องถิ่น โดยมีนางพิกุลแก้ว ไกรฤกษ์  สมาชิกวุฒิสภา และประธานคณะกรรมาธิการการต่างประเทศวุฒิสภา  นายรณชัย จิตรวิเศษ ผู้ว่าราชการจังหวัดพิษณุโลก และคณะผู้บริหารกระทรวง พม. พร้อมด้วยผู้นำสตรีและภาคีเครือข่ายทุกภาคส่วนในพื้นที่ เข้าร่วมงาน จากนั้น เป็นประธานมอบโล่ประกาศเกียรติคุณแก่ผู้บำเพ็ญประโยชน์ด้านสังคม จำนวน 6 คน ได้แก่ 1.ศาสตราจารย์พิเศษ ดร.กาญจนา เงารังษี  อดีตอธิการบดีมหาวิทยาลัยนเรศวร 2.นางสาวพญา ธาราวุฒิ ประธานสภาอุตสาหกรรมจังหวัดพิษณุโลก 3.นางชุตินันท์ เครือสุข ประธานคณะกรรมการพัฒนาสตรีจังหวัดพิษณุโลก 4.นางอรนุช ชัยชาญ พัฒนาสังคมและความมั่นคงของมนุษย์จังหวัดพิษณุโลก 5.นางสาวนรี ชีวสุทธิศิลป์ ผู้บริหารแบรนด์น้ำหอมมาดามฟิน และ 6.นายกฤษณะพงศ์  สิทธิปัญญา ผู้บริหารโรงเรียนเสริมสวยเดอะลุคส์
นายจุติ กล่าวว่า วันนี้เป็นการรวมพลของสตรีเก่งพิษณุโลก ซึ่งสตรียังมีพลังอีกเยอะที่สามารถเข้ามาช่วยเหลือสังคมได้ เพราะสังคมกำลังเปราะบางและมีปัญหา ทั้งนี้ พลเอก  ประยุทธ์ จันทร์โอชา นายกรัฐมนตรี ได้ฝากความระลึกถึงและให้ช่วยกันขับเคลื่อนงานโดยไม่ทิ้งใครไว้ข้างหลัง ซึ่งเรามีเป้าหมายว่าสตรีที่เป็นแม่เลี้ยงเดี่ยว แม่ที่เปราะบาง ยังคงต้องการความช่วยเหลืออีกเป็นจำนวนมาก ดังนั้น เราจะรวมพลังกันและแก้ไขปัญหาเหล่านี้ไปด้วยกัน และเราจะไม่ทอดทิ้งใครคือสิ่งสำคัญที่สุด
นายจุติ กล่าวเพิ่มเติมว่า ขณะนี้ โลกได้รับผลกระทบจากสงครามและเศรษฐกิจ รวมถึงโครงสร้างค่าครองชีพที่สูงขึ้นมาก ทำให้ทุกคนต้องเตรียมตัวและร่วมมือกันเพื่อฝ่าฟันวิกฤตินี้ไปให้ได้ นอกจากนี้แล้ว ยังมีผลกระทบทางด้านมิติอื่นๆ ดังนั้น คนไทยเราต้องรักกัน เสียสละให้กัน ช่วยเหลือกัน เพื่อให้ทุกคนมีโอกาสเท่าเทียมกันและเดินหน้าไปด้วยกัน สำหรับสตรีที่มีประชากรเกินครึ่งของประเทศ ถ้าเราให้สตรีมีส่วนร่วมมากขึ้นเท่าไหร่ เชื่อว่าพลังทางเศรษฐกิจ พลังทางสังคมของประเทศ จะมีมากขึ้นเท่านั้น
นางชุตินันท์ กล่าวรายงานว่า โครงการนี้ เกิดจากการบูรณาการร่วมกันระหว่างกระทรวง พม. โดยสำนักงานพัฒนาสังคมและความมั่นคงของมนุษย์จังหวัดพิษณุโลก และคณะกรรมการพัฒนาสตรีจังหวัดพิษณุโลก (องค์กรสาธารณประโยชน์) เพื่อพัฒนาศักยภาพผู้นำสตรีและภาคีเครือข่ายทุกภาคส่วนในพื้นที่ จำนวน 210 คน ให้มีความรู้ในเรื่องกฎหมายใกล้ตัวที่เกี่ยวข้องกับสตรีและครอบครัวเพื่อนำไปใช้ประโยชน์ในชีวิตประจำวัน และสามารถนำไปประกอบอาชีพได้ เพื่อคุณภาพชีวิตที่ดีขึ้น อีกทั้งกระตุ้นให้ทุกภาคส่วนในสังคมตระหนักถึงความสำคัญของวันสตรีสากล

ที่มา : https://www.thaigov.go.th/news/contents/details/52598