รัฐบาลไทย-ข่าวทำเนียบรัฐบาล-โฆษกรัฐบาลฯ เผย นายกฯ ยินดีและชื่นชม คุณอภิญญา ทาจิตต์ จากองค์กร Stella Maris ผู้อุทิศตนเพื่อต่อสู้ปัญหาการค้ามนุษย์ จนได้รับรางวัล TIP Heroes ปี 2022 จากสหรัฐฯ


วันพุธที่ 20 กรกฎาคม 2565
พิมพ์
โฆษกรัฐบาลฯ เผย นายกฯ ยินดีและชื่นชม คุณอภิญญา ทาจิตต์ จากองค์กร Stella Maris ผู้อุทิศตนเพื่อต่อสู้ปัญหาการค้ามนุษย์ จนได้รับรางวัล TIP Heroes ปี 2022 จากสหรัฐฯ
โฆษกรัฐบาลฯ เผย นายกฯ ยินดีและชื่นชม คุณอภิญญา ทาจิตต์ จากองค์กร Stella Maris ผู้อุทิศตนเพื่อต่อสู้ปัญหาการค้ามนุษย์ จนได้รับรางวัล TIP Heroes ปี 2022 จากสหรัฐฯ
วันที่ 20 กรกฎาคม 2565 นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ขอร่วมแสดงความยินดี และชื่นชมการทุ่มเททำงานช่วยเหลือเหยื่อค้ามนุษย์จนทำให้ คุณอภิญญา ทาจิตต์ จากองค์กร Stella Maris สังฆมณฑลจันทบุรี ได้รับรางวัล TIP Heroes ในปีนี้
โฆษกประจำสำนักนายกรัฐมนตรี กล่าวว่า กระทรวงการต่างประเทศสหรัฐได้ประกาศรายชื่อ นักสู้ต่อต้านการค้ามนุษย์ (TIP Heroes) ประจำปี 2022 จำนวน 6 คน ซึ่งเป็นบุคคลหลากหลายประเทศทั่วโลกที่มีผลงานในด้านปราบปรามการค้ามนุษย์ โดยทั้ง 6 คนได้รับประกาศเกียรติคุณยกย่องต่อการอุทิศตนเพื่อต่อสู้กับปัญหาการค้ามนุษย์ ซึ่งน่าภูมิใจว่า 1 ในนั้นมีคนไทยรวมอยู่ ได้แก่ คุณอภิญญา ทาจิตต์ จากองค์กร Stella Maris สังฆมณฑลจันทบุรี
โดยในรายงาน TIP Report 2022 ระบุว่า คุณอภิญญาจากประเทศไทย ได้อุทิศตนมาเป็นเวลากว่า 7 ปี เพื่อต่อต้านการค้ามนุษย์ในประเทศไทย ได้ทำงานเพื่อช่วยเหลือผู้ที่ถูกบังคับใช้แรงงาน และได้ช่วยเหลือคนงานหลายร้อยคนในภาคประมงจากประเทศต่าง ๆ ทั้งในประเทศไทย อินโดนีเซีย กัมพูชา เมียนมา และบังคลาเทศ รวมทั้งยังมีบทบาทสำคัญในการสร้างความตระหนักเกี่ยวกับการค้าเด็ก (child trafficking) โดยได้เดินทางไปเยี่ยมโรงเรียนทั่วประเทศเพื่อให้ความรู้แก่นักเรียนมากกว่า 10,000 คนในแต่ละปี
นายธนกรฯ กล่าวว่า “นายกฯ ยินดี และภูมิใจที่มีคนไทยได้รับการยกย่องให้เป็นนักต่อสู้ด้านการค้ามนุษย์ ขอชื่นชมคุณอภิญญา ทาจิตต์ ที่ทุ่มเททำงานเพื่อช่วยเหลือเหยื่อการค้ามนุษย์ จนเป็นที่ยอมรับในระดับระหว่างประเทศ ย้ำไทยพร้อมที่จะมุ่งมั่นเดินหน้าเพิ่มประสิทธิภาพในการต่อสู้กับการค้ามนุษย์ให้หมดสิ้นไปจากประเทศไทย”

ที่มา : https://www.thaigov.go.th/news/contents/details/57070