รัฐบาลไทย-ข่าวทำเนียบรัฐบาล-​ การประกวดอินโฟกราฟิก ชิงเงินรางวัลรวมกว่า 263,000 บาท พร้อมโล่และเกียรติบัตร ในหัวข้อ “สำนึกในพระมหากรุณาธิคุณ และถวายความจงรักภักดี เทิดทูนสถาบันพระมหากษัตริย์ไทย”


วันศุกร์ที่ 5 สิงหาคม 2565
​ การประกวดอินโฟกราฟิก ชิงเงินรางวัลรวมกว่า 263,000 บาท พร้อมโล่และเกียรติบัตร ในหัวข้อ “สำนึกในพระมหากรุณาธิคุณ และถวายความจงรักภักดี เทิดทูนสถาบันพระมหากษัตริย์ไทย”
สำนักงานปลัดกระทรวงกลาโหม โดยสำนักงานเลขานุการสำนักงานปลัดกระทรวงกลาโหม ขอเชิญชวนส่งผลงานอินโฟกราฟิก เข้าประกวดในโครงการเฉลิมพระเกียรติพระบาทสมเด็จพระเจ้าอยู่หัวและสถาบันพระมหากษัตริย์
ในหัวข้อ “สำนึกในพระมหากรุณาธิคุณ และถวายความจงรักภักดี เทิดทูนสถาบันพระมหากษัตริย์ไทย” เพื่อแสดงความจงรักภักดีและถวายราชสักการะ เนื่องในโอกาสเฉลิมพระชนมพรรษา พระบาทสมเด็จพระเจ้าอยู่หัว 70 พรรษา น้อมสำนึกในพระมหากรุณาธิคุณและถวายความจงรักภักดีต่อสถาบันพระมหากษัตริย์ ตลอดจนสร้างความรู้ความเข้าใจในการปกครองระบอบประชาธิปไตยอันมีพระมหากษัตริย์ทรงเป็นพระประมุข ประชาชนและเยาวชนของชาติ เกิดความปรองดองสมานฉันท์ มีความเข้าใจร่วมกันและเกิดความรักความสามัคคีเป็นอันหนึ่งอันเดียวกัน
สำหรับการประกวดในปีนี้จัดขึ้นเป็นปีที่ ๒ ชิงเงินรางวัลรวมกว่า 263,000 บาท พร้อมโล่และเกียรติบัตร โดยแบ่งการประกวดออกเป็น ๔ ระดับ ระดับมัธยมศึกษาตอนต้น หัวข้อ “พระราชกรณียกิจในดวงใจของข้าพเจ้า” ระดับมัธยมศึกษาตอนปลาย หัวข้อ “บรรเทาทุกข์บำรุงสุขแก่ราษฎร์ภายใต้พระราชกรณียกิจ” ระดับอุดมศึกษา หัวข้อ “ดั่งน้ำทิพย์ชโลมใจพระราชกรณียกิจ บรรเทาวิกฤตการณ์โควิด-19” และระดับประชาชนทั่วไป หัวข้อ “๗๐ พรรษา ปวงประชาสุขใจใต้ร่มพระบารมี”
ผู้ที่สนใจสามารถส่งผลงานเข้าประกวดได้ตั้งแต่วันนี้จนถึงวันที่ ๓๐ สิงหาคม ๒๕๖๕ สนใจดูรายละเอียดเพิ่มเติมได้ที่ https://www.heartphranakhon.com/infomod2565/

ที่มา : https://www.thaigov.go.th/news/contents/details/57672