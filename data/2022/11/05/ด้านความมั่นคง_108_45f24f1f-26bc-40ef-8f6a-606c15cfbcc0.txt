รัฐบาลไทย-ข่าวทำเนียบรัฐบาล-ก.แรงงาน แจง โชว์เฟอร์แท็กซี่สามารถสมัคร ม.40 ได้ ช่วยมีเงินออม มีหลักประกันความมั่นคง


วันจันทร์ที่ 26 กรกฎาคม 2564
ก.แรงงาน แจง โชว์เฟอร์แท็กซี่สามารถสมัคร ม.40 ได้ ช่วยมีเงินออม มีหลักประกันความมั่นคง
โฆษกกระทรวงแรงงาน แจง กรณี “ผู้ประกอบการแท็กซี่จอดรถประท้วง ขอเร่งช่วยพักหนี้ เยียวโควิด-19" สามารถสมัคร ม.40 ได้ ช่วยมีเงินออม มีหลักประกันความมั่นคง
เมื่อวันที่ 26 กรกฎาคม 2564 นายประทีป ทรงลำยอง โฆษกกระทรวงแรงงาน กล่าวว่า จากการปรากฏข่าวสารในสื่อสังคมออนไลน์ กรณี “ผู้ประกอบการแท็กซี่จอดรถประท้วง ขอเร่งช่วยพักหนี้ เยียวโควิด-19 จากที่มาข่าว : ไทยรัฐออนไลน์ https://www.thairath.co.th/news/politic/2149333?utm_source=PANORAMA_TOPIC นั้น ในเรื่องนี้ กระทรวงแรงงาน ขอชี้แจงในส่วนที่เกี่ยวข้องว่า กรณีที่ขอให้คนขับแท็กซี่สามารถเข้าสู่มาตรา 40 ของกฎหมายแรงงาน กระทรวงแรงงาน โดยสำนักงานประกันสังคมได้มีการประชาสัมพันธ์ให้กลุ่มคนทั่วไปที่มีอายุตั้งแต่ 15-65 ปีบริบูรณ์ ประกอบอาชีพอิสระให้สมัครเป็นผู้ประกันตนมาตรา 40 อยู่ตลอดเวลา และมีการรับสมัครเครือข่าย เพื่อเป็นตัวแทนสำนักงานประกันสังคมในการรับสมัครผู้ประกันตนมาตรา 40 และสร้างความรับรู้ ความเข้าใจให้แก่บุคคลทั่วไปทราบถึงสิทธิประโยชน์ของผู้ประกันตนมาตรา 40 ซึ่งผู้ประกันตนมาตรา 40 คือ บุคคลทั่วไปที่ไม่เป็นผู้ประกันตนมาตรา 33 มาตรา 39 ไม่เป็นข้าราชการหรือรัฐวิสาหกิจบุคคลประกอบอาชีพอิสระ เช่น พ่อค้า แม่ค้า แท็กซี่ มอเตอร์ไซค์รับจ้าง เกษตรกร ที่มีอายุตั้งแต่ 15-65 ปีบริบูรณ์ สามารถสมัครเป็นผู้ประกันตนมาตรา 40 ได้ ดังนั้นบุคคลที่ประกอบอาชีพแท็กซี่สามารถสมัครเป็นผู้ประกันตนมาตรา 40 ได้เช่นกัน
นายประทีป กล่าวต่อว่า แท็กซี่หรือผู้ประกอบอาชีพอิสระท่านใดที่ต้องการเข้าสู่มาตรา 40 สามารถสมัครได้ตามช่องทางการสมัคร ดังนี้ เว็บไซต์สำนักงานประกันสังคม www.sso.go.th เคาน์เตอร์เซอร์วิส ได้แก่ เซเว่นอีเลฟเว่น บิ๊กซี ธนาคาร ธกส.สายด่วน 1506 และเครือข่ายประกันสังคม ส่วนการชำระเงิน และสิทธิประโยชน์ของผู้ประกันตนมาตรา 40 มี 3 ทางเลือก ดังนี้ ทางเลือกที่ 1 จ่ายเงินสมทบ 70 บาท/เดือน คุ้มครอง 3 กรณี คือ กรณีประสบอันตรายหรือเจ็บป่วยรับเงินทดแทนการขาดรายได้ กรณีทุพพลภาพ กรณีตาย ทางเลือกที่ 2 จ่ายเงินสมทบ 100 บาท/เดือน คุ้มครอง 4 กรณี คือ กรณีประสบอันตรายหรือเจ็บป่วยรับเงินทดแทนการขาดรายได้ กรณีทุพพลภาพ กรณีตาย และกรณีชราภาพ และทางเลือกที่ 3 จ่ายเงินสมทบ 300 บาท/เดือน คุ้มครอง 5 กรณี คือ กรณีประสบอันตรายหรือเจ็บป่วยรับเงินทดแทนการขาดรายได้ กรณีทุพพลภาพ กรณีตาย กรณีชราภาพ และกรณีสงเคราะห์บุตร ทั้งนี้ ผู้ประกันตนที่ต้องการเปลี่ยนแปลงทางเลือกความคุ้มครองสามารถเปลี่ยนแปลงได้ปีละ 1 ครั้ง โดยยื่นความประสงค์เปลี่ยนแปลงทางเลือกกับสำนักงานประกันสังคมและจะมีผลในการเปลี่ยนแปลงทางเลือกใหม่ในเดือนถัดไป
“รัฐบาล โดยท่านนายกรัฐมนตรี และ รมว.กลาโหม พล.อ.ประยุทธ์ จันทร์โอชา และกระทรวงแรงงาน โดยท่านสุชาติ ชมกลิ่น รมว.แรงงาน มีความห่วงใยผู้ประกอบอาชีพอิสระทุกคน ทุกกลุ่ม จึงต้องการให้สมัครมาตรา 40 เพื่อจะได้มีหลักประกันทางสังคม มีเงินออมในระยะยาวเป็นการสร้างความมั่นคงในชีวิต” โฆษกกระทรวงแรงงาน กล่าวในตอนท้าย

ที่มา : https://www.thaigov.go.th/news/contents/details/44130