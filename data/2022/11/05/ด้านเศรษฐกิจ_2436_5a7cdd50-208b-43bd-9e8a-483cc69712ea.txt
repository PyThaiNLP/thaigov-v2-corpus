รัฐบาลไทย-ข่าวทำเนียบรัฐบาล-บริษัท ขนส่ง จำกัด คุมเข้มเดินทางช่วงเทศกาลปีใหม่ 2565 ออกมาตรการความปลอดภัยรถโดยสารเพิ่ม


วันพุธที่ 29 ธันวาคม 2564
บริษัท ขนส่ง จำกัด คุมเข้มเดินทางช่วงเทศกาลปีใหม่ 2565 ออกมาตรการความปลอดภัยรถโดยสารเพิ่ม
และพร้อมสุ่มตรวจ ATK หาเชื้อ COVID-19 ตามนโยบายรัฐมนตรีว่าการกระทรวงคมนาคม
นายสัญลักข์ ปัญวัฒนลิขิต กรรมการผู้จัดการใหญ่ บริษัท ขนส่ง จำกัด (บขส.) กระทรวงคมนาคม เปิดเผยข้อมูลการเดินทางในช่วงเทศกาลส่งท้ายปีเก่าต้อนรับปีใหม่ ประจำปี 2565 ว่า เมื่อวานนี้ (28 ธันวาคม 2564) บขส. ได้จัดรถโดยสาร (รถ บขส. รถร่วม รถตู้) ให้บริการในเที่ยวขาไป - ขากลับ จำนวน 5,122 เที่ยว รองรับผู้โดยสารได้ จำนวน 48,768 คน  ขณะเดียวกันคาดการณ์ว่า วันนี้ (29 ธันวาม 2564) จะมีผู้โดยสารใช้บริการอยู่ที่ประมาณ 50,000 - 60,000 คน ดังนั้นเพื่อเป็นการป้องกันตามมาตรการกระทรวงสาธารณสุข และดำเนินการตามข้อสั่งการของนายศักดิ์สยาม ชิดชอบ รัฐมนตรีว่าการกระทรวงคมนาคม บขส. พร้อมทำตามมาตรการป้องกัน ด้วยการสุ่มตรวจ Antigen Test Kit หรือ ATK กับผู้ที่จะเดินทางกลับภูมิลำเนา โดย บขส. ได้รับการสนับสนุนจากกรมควบคุมโรค กระทรวงสาธารณสุข นำรถโมบายเคลื่อนที่พระราชทาน มาตรวจคัดกรองเชื้อไวรัส COVID-19 ให้กับประชาชนที่เดินทางในช่วงเทศกาลปีใหม่ ระหว่างวันที่ 28 - 31 ธันวาคม 2564 และวันที่ 1 - 3 มกราคม 2565 โดยไม่เสียค่าใช้จ่าย ณ บริเวณประตูทางเข้า ชั้น 1 และ 3 ด้านหน้าอาคารสถานีขนส่งผู้โดยสารกรุงเทพฯ (จตุจักร)
​                    กรรมการผู้จัดการใหญ่ บขส. กล่าวเพิ่มเติมว่า บขส.ได้ออกประกาศมาตรการความปลอดภัยในการเดินรถและการป้องกันอุบัติเหตุจากเพลิงไหม้รถยนต์โดยสาร เพื่อเป็นแนวทางให้หน่วยงานที่เกี่ยวข้อง รวมถึงผู้ประกอบการรถร่วมฯ และเจ้าของรถโดยสารรับจ้างไม่ประจำทาง ถือปฏิบัติเพื่อความปลอดภัยและสร้างความมั่นใจให้แก่ผู้โดยสาร โดยรถโดยสารทุกคันที่วิ่งให้บริการต้องแสดงเอกสารรับรองผ่านการตรวจสภาพที่กระจกหน้ารถ และรถโดยสารที่อยู่ภายใต้การกำกับดูแลของ บขส. ต้องผ่านการตรวจความพร้อมก่อนให้บริการ ตามแบบการตรวจความพร้อม (Check List) ทุกครั้ง รวมทั้งเมื่อเกิดเหตุฉุกเฉินขณะเดินรถ ให้หยุดรถเพื่อตรวจสอบ และเปลี่ยนรถคันใหม่มาให้บริการ
​                    อย่างไรก็ดี บขส. ได้เน้นย้ำให้เจ้าหน้าที่ บขส. และผู้ประกอบการรถร่วมฯ ทุกราย ปฏิบัติตามมาตรการป้องกันและควบคุมการแพร่ระบาดของโรคติดเชื้อไวรัส COVID-19 โดยนำมาตรการ 4 พร้อม คือ สถานีพร้อม พนักงานพร้อม รถโดยสารพร้อม และการบริการพร้อม มาใช้ควบคู่กัน และขอความร่วมมือผู้โดยสาร สวมหน้ากากอนามัยหรือหน้ากากผ้า ขณะใช้บริการที่สถานีขนส่ง และบนรถโดยสารตลอดการเดินทาง รวมทั้งให้ลงทะเบียนผ่านแอปพลิเคชันไทยชนะหรือแพลตฟอร์มไทยชนะทุกครั้งที่ใช้บริการรถโดยสารสาธารณะและที่สถานีขนส่งผู้โดยสารด้วย

ที่มา : https://www.thaigov.go.th/news/contents/details/50030