รัฐบาลไทย-ข่าวทำเนียบรัฐบาล-โฆษกรัฐบาล เผย “นายกฯ” ปลื้ม “อาคารศาลาไทย” คว้ารางวัลขวัญใจมหาชน Honorable mention ประเภท EDITOR'S CHOICE AWARD จากนิตยสาร Exhibitor Magazine


วันพฤหัสบดีที่ 17 มีนาคม 2565
พิมพ์
โฆษกรัฐบาล เผย “นายกฯ” ปลื้ม “อาคารศาลาไทย” คว้ารางวัลขวัญใจมหาชน Honorable mention ประเภท EDITOR'S CHOICE AWARD จากนิตยสาร Exhibitor Magazine
โฆษกรัฐบาล เผย “นายกฯ” ปลื้ม “อาคารศาลาไทย” คว้ารางวัลขวัญใจมหาชน Honorable mention ประเภท EDITOR'S CHOICE AWARD จากนิตยสาร Exhibitor Magazine
วันที่ 17 มีนาคม 2565 นายธนกร วังบุญคงชนะ โฆษกประจำสำนักนายกรัฐมนตรี เผยข่าวดีว่า อาคารศาลาไทย (Thailand pavilion) ซึ่งจัดแสดงในงานเวิลด์เอ็กซ์โป 2020 ดูไบ (World Expo Dubai 2020) ณ เมืองดูไบ สหรัฐอาหรับเอมิเรตส์ (UAE) ได้รับรางวัลขวัญใจมหาชน Honorable mention ประเภท EDITOR'S CHOICE AWARD 2022 จากนิตยสาร Exhibitor Magazine ซึ่งเป็นนิตยสารชั้นนำด้าน Exhibition จากประเทศสหรัฐอเมริกา เมื่อคืนที่ผ่านมา โดยพลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหมได้รับทราบผลการประกาศรางวัลดังกล่าว ยินดีเป็นอย่างยิ่งกับความสำเร็จในครั้งนี้ ซึ่งเป็นส่วนสำคัญในการผลักดัน Soft Power ของไทยให้เป็นที่รู้จักและได้รับการชื่นชมในระดับนานาชาติ สร้างชื่อเสียงให้กับประเทศไทยในเวทีระดับโลก
โฆษกรัฐบาลกล่าวว่า อาคารศาลาไทย จัดแสดงภายในงาน World Expo Dubai 2020 ตั้งแต่วันที่ 1 ตุลาคม 2564 - 31 มีนาคม 2565 ด้วยการออกแบบที่นำเสนอเสน่ห์ของไทย (Thai Hospitality) มาร้อยเรียงอยู่ในทุกองค์ประกอบ นำเสนอด้วย เอกลักษณ์วัฒนธรรมไทย และศักยภาพด้านต่าง ๆ ของประเทศบนเวทีโลก ภายใต้แนวคิด “การขับเคลื่อนสู่อนาคต” (Mobility for the Future) รวมทั้งนำเสนอนโยบายการขับเคลื่อนประเทศด้วยนวัตกรรม และเป็นความร่วมมือจากหน่วยงานภาครัฐและเอกชน ทั้งนี้ อาคารศาลาไทยได้รับความนิยมตั้งแต่เริ่มช่วงจัดแสดง โดยมีผู้เข้าชมอาคาร 1 แสนคน ภายในเวลาเพียง 2 สัปดาห์กว่า และมีแนวโน้มเพิ่มสูงขึ้นอย่างต่อเนื่อง
“นายกฯ ชื่นชม และขอบคุณหน่วยงานที่เกี่ยวข้องทุกภาคส่วนทั้งภาครัฐและภาคเอกชน ที่บูรณาการการทำงานร่วมกันอย่างแข็งขัน ถ่ายทอดเอกลักษณ์วัฒนธรรมไทยให้เป็นที่รู้จักของทั่วโลก ซึ่งสามารถนำมาต่อยอดให้มีส่วนสำคัญกับการพัฒนาเศรษฐกิจไทย โดยเฉพาะภาคการท่องเที่ยว การค้า และการลงทุน รวมทั้งได้สร้างความประทับใจในอัตลักษณ์ความเป็นไทย ดึงดูดนักท่องเที่ยวจากทั่วโลก สร้างความเชื่อมั่นต่อนักลงทุน ผ่านการนำเสนอศักยภาพความพร้อมของประเทศไทย ทั้งนี้ นายกฯ เน้นย้ำให้หน่วยงานที่เกี่ยวข้องต่อยอดความสำเร็จดังกล่าว ผลักดัน Soft Power ของไทย ให้เป็นที่รู้จักและสร้างชื่อเสียงในระดับโลกมากขึ้น”

ที่มา : https://www.thaigov.go.th/news/contents/details/52656