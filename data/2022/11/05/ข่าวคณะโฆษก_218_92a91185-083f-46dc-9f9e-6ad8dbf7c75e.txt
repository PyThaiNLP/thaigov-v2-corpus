รัฐบาลไทย-ข่าวทำเนียบรัฐบาล-โฆษกรัฐบาลยัน นายกฯ ซื่อสัตย์สุจริตเป็นที่ประจักษ์ ไม่จำเป็นต้องแจกเงิน ส.ส.แลกเสียงโหวต เผยมอบฝ่ายกฎหมายเอาผิดคนพูดเท็จให้เสียหาย แจงหากแนวคิดฝ่ายค้านเป็นประโยชน์ ก็พร้อมพิจารณา


วันพฤหัสบดีที่ 9 กันยายน 2564
โฆษกรัฐบาลยัน นายกฯ ซื่อสัตย์สุจริตเป็นที่ประจักษ์ ไม่จำเป็นต้องแจกเงิน ส.ส.แลกเสียงโหวต เผยมอบฝ่ายกฎหมายเอาผิดคนพูดเท็จให้เสียหาย แจงหากแนวคิดฝ่ายค้านเป็นประโยชน์ ก็พร้อมพิจารณา
โฆษกรัฐบาลยัน นายกฯ ซื่อสัตย์สุจริตเป็นที่ประจักษ์ ไม่จำเป็นต้องแจกเงิน ส.ส.แลกเสียงโหวต เผยมอบฝ่ายกฎหมายเอาผิดคนพูดเท็จให้เสียหาย แจงหากแนวคิดฝ่ายค้านเป็นประโยชน์ ก็พร้อมพิจารณา
นายธนกร วังบุญคงชนะ โฆษกประจำสำนักนายกรัฐมนตรี กล่าวถึงกรณีที่นายสุทิน คลังแสง ส.ส.มหาสารคาม พรรคเพื่อไทย ในฐานะประธานคณะกรรมการประสานงานพรรคร่วมฝ่ายค้าน (วิปฝ่ายค้าน) ระบุว่า 6 พรรคร่วมฝ่ายค้านเตรียมรวมหลักฐานยื่นให้คณะกรรมาธิการป้องกันและปราบปรามการทุจริตและประพฤติมิชอบ สภาผู้แทนราษฎร ดำเนินการกรณีมีคนจ่ายเงินให้ ส.ส.ที่ชั้น 3 อาคารรัฐสภา เพื่อจูงใจให้ ส.ส.ลงคะแนนก่อนลงมติอภิปรายไม่ไว้วางใจ เนื่องจากพบหลักฐานหลายอย่าง และเชื่อมั่นว่าจะสามารถดำเนินการกับผู้กระทำผิดได้ เพราะมีภาพจากกล้องวงจรปิด ภาพถ่าย และพยานบุคคล แม้ พล.อ.ประยุทธ์ จันทร์โอชา นายกรัฐมนตรี และรัฐมนตรีว่าการกระทรวงกลาโหม จะไม่ได้จ่ายเอง แต่สามารถเชื่อมโยงไปถึงได้ เนื่องจากมีบุคคลที่เป็นตัวกลางจ่ายแทนว่า การอภิปรายไม่ไว้วางใจรัฐมนตรี และการลงมติเมื่อวันที่ 4 ก.ย. ที่ผ่านมา ทั้งพรรคร่วมรัฐบาลและฝ่ายค้านต่างทำหน้าที่ของตัวเองอย่างดีที่สุดจนทุกอย่างผ่านไปอย่างราบรื่นและสมบูรณ์ ข้อมูลต่าง ๆ ทั้งจากการอภิปรายและการชี้แจงการอภิปรายถือเป็นประโยชน์ต่อประชาชนทั้งสิ้น รัฐบาลพร้อมที่จะนำข้อเสนอแนะต่าง ๆ ไปปรับใช้ต่อไป ซึ่งหลายเรื่องเป็นสิ่งที่รัฐบาลกำลังดำเนินการอยู่ ขณะที่หลายเรื่องน่าจะช่วยเพิ่มประสิทธิภาพการบริหารงานของรัฐบาลให้ดียิ่งขึ้นได้ เพราะรัฐบาลไม่ได้มองแค่ว่าต้องเป็นแนวความคิดของรัฐบาลเท่านั้น หากแนวคิดของฝ่ายค้านเกิดประโยชน์ต่อประชาชน รัฐบาลก็พร้อมพิจารณา
"ผมยืนยันว่า ท่านนายกฯ ไม่ใช่คนแบบนั้น และท่านนายกฯ ก็ได้ชี้แจงแล้วว่า มี ส.ส.มาเข้าพบเพื่อให้กำลังใจ ไม่ได้มีการแจกเงินใด ๆ ทั้งสิ้น ภายในห้องของท่านนายกฯ มีแต่กระเป๋าเอกสาร ซึ่งได้เปิดให้สื่อมวลชนได้ดูแล้ว ผมขอย้ำว่า ท่านนายกฯ มีความซื่อสัตย์สุจริตเป็นที่ประจักษ์ไม่ทำเรื่องเช่นนี้เด็ดขาด อย่างไรก็ตาม หากมีความพยายามทำเรื่องนี้ให้เป็นประเด็นการเมือง พูดเท็จจนทำให้ท่านนายกฯ เสียหาย ท่านนายกฯ ก็จำเป็นต้องมอบหมายให้ฝ่ายกฎหมายดำเนินการตามขั้นตอนต่อไป" นายธนกรกล่าว
......................................

ที่มา : https://www.thaigov.go.th/news/contents/details/45662