รัฐบาลไทย-ข่าวทำเนียบรัฐบาล-​“สุริยะ”สั่งทุกหน่วยงานกระทรวงอุตฯ เกาะติดน้ำท่วมพร้อมช่วยเหลือผู้ประกอบการที่ได้รับผลกระทบทันที พร้อมเตรียมมาตรการรองรับหลังน้ำลด


วันพุธที่ 29 กันยายน 2564
พิมพ์
​“สุริยะ”สั่งทุกหน่วยงานกระทรวงอุตฯ เกาะติดน้ำท่วมพร้อมช่วยเหลือผู้ประกอบการที่ได้รับผลกระทบทันที พร้อมเตรียมมาตรการรองรับหลังน้ำลด
นายสุริยะ จึงรุ่งเรืองกิจ รมว.อุตสาหกรรม สั่งการให้ทุกหน่วยงานที่เกี่ยวข้องของกระทรวงอุตสาหกรรม ติดตามผลกระทบความเสียหายที่เกิดขึ้นแก่ผู้ประกอบการ และประชาชนในพื้นที่ที่ประสบอุทกภัย
นายสุริยะ จึงรุ่งเรืองกิจ รมว.อุตสาหกรรม เปิดเผยว่า ได้สั่งการให้ทุกหน่วยงานที่เกี่ยวข้องของกระทรวงอุตสาหกรรม ติดตามผลกระทบความเสียหายที่เกิดขึ้นแก่ผู้ประกอบการ และประชาชนในพื้นที่ที่ประสบอุทกภัย โดยให้เข้าช่วยเหลือ ผู้ประกอบการที่ได้รับความเสียหาย รวมทั้งให้เตรียมมาตรการต่างๆ รองรับสถานการณ์หลังน้ำลดแล้ว ทั้งในส่วนของอุตสาหกรรมจังหวัดทั่วประเทศ , การนิคมอุตสาหกรรมแห่งประเทศไทย (กนอ.) ที่ดูแลนิคมอุตสาหกรรมทั่วประเทศ ให้เตรียมมาตรการป้องกันน้ำท่วมในนิคมฯ รวมถึงกรมโรงงานอุตสาหกรรม ที่ดูแลเขตประกอบการอุตสาหกรรมทั่วประเทศ , ธนาคารพัฒนาวิสาหกิจขนาดกลางและขนาดย่อมแห่งประเทศไทย (ธพว.) ให้ดูแลสินเชื่อผู้ประกอบการเอสเอ็มอี ที่ได้รับผลกระทบจากน้ำท่วม
“กระทรวงมีความเป็นห่วงในเรื่องนี้อย่างมาก หากมีการประเมินความเสียหายได้แล้ว จะมีการประชุมร่วมกับทีมผู้บริหารกระทรวงอุตฯ เพื่อออกมาตรการช่วยเหลือและเยียวยาต่อไป ตอนนี้จึงให้ทุกหน่วยงานที่เกี่ยวข้องในกระทรวงอุตสาหกรรมติดตามสถานการณ์ใกล้ชิดเพื่อช่วยเหลือและหามาตรการเยียวยาต่อไป ขณะเดียวกันก็สามารถแจ้งขอความช่วยเหลือมาได้ที่อุตสาหกรรมจังหวัดแต่ละจังหวัดได้ทันที ” นายสุริยะ กล่าว

ที่มา : https://www.thaigov.go.th/news/contents/details/46349