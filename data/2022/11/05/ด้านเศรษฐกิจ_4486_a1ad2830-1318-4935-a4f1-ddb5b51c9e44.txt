รัฐบาลไทย-ข่าวทำเนียบรัฐบาล-กรมเจ้าท่า ยกเครื่องบริการท่าเรือในกทม. - ปริมณฑล สู่บริการดิจิตอลในปี 2567


วันอังคารที่ 19 กรกฎาคม 2565
กรมเจ้าท่า ยกเครื่องบริการท่าเรือในกทม. - ปริมณฑล สู่บริการดิจิตอลในปี 2567
...
กรมเจ้าท่า กระทรวงคมนาคม มั่นใจปี 2566 ปรับปรุงกายภาพท่าเรือใน กทม. - ปริมณฑล ครบ 29 แห่ง แล้วเสร็จตามแผน  ก่อนติดตั้งระบบเป็นท่าเรืออัจฉริยะ (Smart Pier)  ในปี 2567  ยกเครื่องบริการเรือโดยสารในเจ้าพระยา  นำสมัยด้วยระบบดิจิตอล  หนุนการท่องเที่ยว  ส่วนความคืบหน้านำเรือไฟฟ้า (EV) มาให้บริการ คาดเอกชนบรรจุเรือเข้าให้บริการได้อีก  20 ลำ
นายสมพงษ์  จิรศิริเลิศ รองอธิบดีกรมเจ้าท่า  (จท.) ด้านปฏิบัติการ  เปิดเผยความคืบหน้าการพัฒนาท่าเรือโดยสารในแม่น้ำเจ้าพระยาเขตกรุงเทพมหานครและปริมณฑลตามแผนทั้งหมด 29 แห่ง  โดยความคืบหน้าขณะนี้มั่นใจว่าจะดำเนินการแล้วเสร็จตามแผน คือภายในปี 2566  จะดำเนินการปรับปรุงกายภาพ ตกแต่งท่าเรือใหม่ให้เกิดความสวยงาม และเกิดความสะดวกคล่องตัวสำหรับผู้ใช้บริการครบทั้ง 29 แห่ง หลังจากนั้น จะดำเนินการติดตั้งระบบให้เป็นท่าเรืออัจฉริยะหรือ Smart Pier  ในปี 2567 โดยมีภาคเอกชนที่เชี่ยวชาญเข้ามาดำเนินการตามกรอบที่กรมเจ้าท่ากำหนด  จะติดตั้งระบบต่างๆ ซึ่งเป็นการนำเทคโนโลยีระบบดิจิตอล มายกระดับบริการ
โดยรายละเอียดของระบบ Smart Pier  เช่น ระบบบอกเวลาเรือเข้า-ออกท่าเรือแบบเรียลไทม์ของท่าเรือผ่านหน้าจอดิจิตอล  เพื่อให้ผู้เดินทางรู้กำหนดเวลาแน่นอนที่เรือมาถึง  สามารถบริหารเวลาการเดินทางได้  ระบบจัดเก็บค่าโดยสารแบบเงินดิจิตอล ระยะเริ่มแรกจะมีลักษณะเป็นบัตรเติมเงิน และตัดเงินค่าโดยสารผ่านบัตรใบนี้  ช่วยลดการสัมผัส  ก่อนที่ในอนาคตจะปรับเป็นระบบตัด-เติมเงิน ผ่านตัวอ่านข้อมูลในโทรศัพท์มือถือ ก็จะยิ่งได้รับความสะดวกไปอีก
นอกจากนี้ ระบบ Smart Pier  ยังมีระบบแนะนำเส้นทางการเชื่อมต่อรถโดยสาร ทางลาดคนพิการ และห้องน้ำอัจฉริยะ ที่ทั้งสะอาด และสามารถบริหารจัดการน้ำได้อย่างมีประสิทธิภาพ รวมถึงจุดบริการชาร์จแบตเตอรี่มือถือ และ Free Wi - Fi ด้วยแนวคิดท่าเรือที่ไม่ใช่เพื่อการเดินทางเพียงอย่างเดียว แต่บุคคลทั่วไปสามารถใช้ประโยชน์ร่วมกันได้อีกด้วย
ส่วนความคืบหน้าการพัฒนาพื้นที่เชิงพาณิชย์ โดยทำเป็นท่าเรือระบบปิดนั้น ในเรื่องนี้   ได้นำเสนอข้อมูลให้กระทรวงคมนาคมพิจารณาแล้ว โดยขั้นตอนต่อไป  กระทรวงคมนาคมจะนำเข้าเสนอขอความเห็นชอบจากคณะรัฐมนตรี อีกครั้ง
ทั้งนี้  ที่ผ่านมา กรมเจ้าท่ามีแผนพัฒนายกระดับท่าเรือโดยสารในแม่น้ำเจ้าพระยาเขตกรุงเทพมหานครและปริมณฑล จำนวน 29 แห่ง  ระหว่างปี พ.ศ.2562 - 2567 เพื่อพัฒนายกระดับท่าเรือให้มีความสวยงาม ส่งเสริมการท่องเที่ยวทางน้ำ ตลอดจนนำนวัตกรรมและเทคโนโลยีที่ทันสมัยมาใช้ในการควบคุมและบริหารจัดการบนท่าเรือ โดยความคืบหน้าปัจจุบันแบ่งเป็นท่าเรือ  ที่ได้ดำเนินการแล้วเสร็จ จำนวน 5 แห่ง ได้แก่ ท่าเรือกรมเจ้าท่า ท่าเรือสะพานพุทธ ท่าเรือนนทบุรี  ท่าเรือท่าช้าง และท่าเรือสาทร  จะดำเนินการก่อสร้างแล้วเสร็จภายในปี 2565 จำนวน 6 แห่ง ได้แก่ ท่าเรือราชินี ท่าเรือบางโพ  ท่าเรือพายัพ ท่าเรือท่าเตียน ท่าเรือพระราม 7 และ ท่าเรือเกียกกาย และมีแผนก่อสร้างแล้วเสร็จภายในปี 2567 จำนวน 18 ท่าเรือ ได้แก่ ท่าเรือพระปิ่นเกล้า  ท่าเรือพระราม 5 ท่าเรือสะพานกรุงธน (ซังฮี้) ท่าเรือเขียวไข่กา ท่าเรือโอเรียนเต็ล ท่าเรือเทเวศร์ ท่าเรือราชวงศ์ ท่าเรือสี่พระยา ท่าเรือพรานนก ท่าเรือพิบูลสงคราม 2 (นนทบุรี) ท่าเรือวัดตึก ท่าเรือพิบูลสงคราม 1 ท่าเรือวัดเขมา ท่าเรือวัดสร้อยทอง ท่าเรือวัดเทพากรท่าเรือวัดเทพนารี  ท่าเรือรถไฟ  และท่าเรือวัดเศวตฉัตร โดยจะมีการติดตั้งระบบควบคุม และบริหารจัดการบนท่าเรือเรือแล้วเสร็จทั้ง 29 ท่าเรือ ภายในปี  2567
ขณะที่ในส่วนของตัวเรือ กรมเจ้าท่าได้ส่งเสริมให้ผู้ประกอบการเรือโดยสารปรับเปลี่ยนรูปแบบเรือมาใช้พลังงานไฟฟ้า  เพื่อลดมลพิษ และ ลดปริมาณการใช้พลังงานน้ำมัน พร้อมการนำเรือไฟฟ้า EV มาให้บริการท่าเรือในแม่น้ำเจ้าพระยา  เพื่อให้สอดรับกับการพัฒนา ท่าเรือเป็น Smart Pier  ขณะนี้เอกชนที่ดำเนินการ  แจ้งว่าภายในปีนี้ จะมีการนำเรือไฟฟ้า เข้ามาให้บริการในระบบอีก 20 ลำ จากปัจจุบันที่มีให้บริการอยู่ 28 ลำ
ทั้งนี้ โครงการเรือโดยสารพลังงานไฟฟ้านับเป็นโครงการที่มีส่วนสำคัญเป็นความร่วมมือระหว่างกรมเจ้าท่า และภาคเอกชน  ตามนโยบายกระทรวงคมนาคม  ในการพัฒนาระบบการคมนาคมขนส่งที่นำเทคโนโลยีและนวัตกรรมพลังงานไฟฟ้ามาใช้เพิ่มขึ้น เพื่อสอดรับกับแผนพัฒนาประเทศ โดยเฉพาะการแก้ไขปัญหาการจราจรทางบก   ช่วยลดมลพิษเพิ่มทางเลือกและอำนวยความสะดวกให้กับประชาชนอีกเส้นทางหนึ่ง เชื่อมโยงเส้นทางการเดินทางของประชาชนด้วยยานยนต์ไฟฟ้าอย่างเต็มรูปแบบ ทั้ง ทางรถ ราง เรือ ให้เกิดขึ้นอย่างเป็นรูปธรรม

ที่มา : https://www.thaigov.go.th/news/contents/details/57014