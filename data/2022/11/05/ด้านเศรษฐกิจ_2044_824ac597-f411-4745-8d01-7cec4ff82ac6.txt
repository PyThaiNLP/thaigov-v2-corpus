รัฐบาลไทย-ข่าวทำเนียบรัฐบาล-กรมการขนส่งทางบกร่วมกับหน่วยงานภาครัฐและเอกชน มอบของขวัญปีใหม่ 2565


วันพุธที่ 1 ธันวาคม 2564
กรมการขนส่งทางบกร่วมกับหน่วยงานภาครัฐและเอกชน มอบของขวัญปีใหม่ 2565
จัดกิจกรรม “ตรวจรถฟรี ขับขี่ปลอดภัย” ฟรีตลอดเดือนธันวาคม
นายจิรุตม์ วิศาลจิตร อธิบดีกรมการขนส่งทางบก กระทรวงคมนาคม เปิดเผยว่า ทุกช่วงวันหยุดต่อเนื่องโดยเฉพาะเทศกาลปีใหม่ที่กำลังจะมาถึง เพื่อให้ผู้ขับขี่ตระหนักถึงความสำคัญในการเตรียมความพร้อมของรถก่อนการเดินทาง กรมการขนส่งทางบก (ขบ.) ร่วมกับหน่วยงานภาครัฐและเอกชนมากกว่า 20 หน่วยงาน อาทิ ผู้ผลิตและผู้แทนจำหน่ายรถยนต์ รถจักรยานยนต์ บริษัทประกันภัย สถานตรวจสภาพรถเอกชน ศูนย์บริการน้ำมัน และศูนย์บริการติดตั้งแก๊ส LPG/NGV จัดกิจกรรม “ตรวจรถฟรี ขับขี่ปลอดภัย” ตลอดเดือนธันวาคม (ระหว่างวันที่ 1 - 31 ธันวาคม 2564) เพื่อให้ประขาชนนำรถยนต์และรถจักรยานยนต์ ทุกยี่ห้อเข้ารับบริการได้ฟรี ณ ศูนย์บริการของภาคีเครือข่ายภาครัฐและเอกชนทั่วประเทศ รวมกว่า 2,000 แห่ง ที่มีป้ายประชาสัมพันธ์ “ตรวจรถฟรี ขับขี่ปลอดภัย” โดยมีบริการตรวจเช็กสภาพรถและอุปกรณ์ส่วนควบ เพื่อความปลอดภัยเบื้องต้น 20 รายการ เช่น การตรวจระบบเบรก สภาพยาง อุปกรณ์ปัดน้ำฝน ระดับน้ำมันเครื่องและความสกปรกของน้ำมันเครื่อง ระดับน้ำมันเบรกและน้ำมันคลัตช์ ความตึงของสายพาน แบตเตอรี่ และการทำงานของไฟส่องสว่าง ไฟสัญญาณต่าง ๆ เป็นต้น ซึ่งจะได้รับการดูแลจากช่างผู้ชำนาญงาน เพื่อให้สภาพรถพร้อมใช้งานอย่างปลอดภัยสำหรับการเดินทางไกลในเทศกาลปีใหม่นี้ นอกจากนี้ บางหน่วยงานยังมีส่วนลดค่าอะไหล่บางรายการ มีของที่ระลึก รวมไปถึงบริการอำนวยความสะดวกอื่น ๆ ให้แก่เจ้าของรถอีกด้วย
อธิบดีกรมการขนส่งทางบก กล่าวเพิ่มเติมว่า กิจกรรม “ตรวจรถฟรี ขับขี่ปลอดภัย” เป็นหนึ่งในกิจกรรมรณรงค์เพื่อเสริมสร้างความปลอดภัยในการใช้รถใช้ถนนในช่วงเทศกาลสำคัญของประชาชน ซึ่ง ขบ. ได้รับความร่วมมือจากหน่วยงานภาครัฐและเอกชนที่มีความห่วงใยและต้องการส่งมอบความปลอดภัยให้แก่ประชาชนมาอย่างต่อเนื่อง ได้แก่ ราชยานยนต์สมาคมแห่งประเทศไทยในพระบรมราชูปถัมภ์ (ร.ย.ส.ท.) สมาคมผู้ประกอบการรถจักรยานยนต์ไทย สมาคมการค้าไทย-ยุโรป (TEBA) สมาคมตรวจสภาพรถเอกชนไทย สมาคมอุตสาหกรรมยานยนต์ สถาบันยานยนต์ บริษัท โตโยต้า มอเตอร์ ประเทศไทย จำกัด บริษัท ฮอนด้าออโตโมบิล (ประเทศไทย) จำกัด บริษัท นิสสัน มอเตอร์ (ประเทศไทย) จำกัด บริษัท ตรีเพชร อีซูซุเซลล์ จำกัด บริษัท มิตซูบิชิ มอเตอร์ส (ประเทศไทย) จำกัด บริษัท ฮุนได มอเตอร์ (ไทยแลนด์) จำกัด บริษัท เอสเอไอซี มอเตอร์-ซีพี จำกัด บริษัท ไทยฮอนด้า แมนูแฟคเจอริ่ง จำกัด บริษัท ไทยยามาฮ่า มอเตอร์ จำกัด บริษัท คาวาซากิ มอเตอร์ เอ็นเตอร์ไพรส์ (ประเทศไทย) จำกัด บริษัท ซูซูกิ โมโตเซลส์ คอร์ปอเรชั่น (ประเทศไทย) จำกัด บริษัท วิริยะประกันภัย จำกัด (มหาชน) บริษัท เทเวศประกันภัย จำกัด (มหาชน) บริษัท บี-ควิก จำกัด บริษัท ฟอร์ซเวย์ (ประเทศไทย) จำกัด (ศูนย์บริการ AutoQuiks) บริษัท ทีซี ซูบารุ (ประเทศไทย) จำกัด บริษัท คาร์เวิลด์ คลับ จำกัด บริษัท มาสด้า เซลส์ (ประเทศไทย) จำกัด บริษัท ซูซูกิ มอเตอร์ (ประเทศไทย) และบริษัท บางจาก คอร์ปอเรชั่น จำกัด โดยมีเป้าหมายเพื่อส่งเสริมและสร้างความตระหนักให้เจ้าของรถเห็นความสำคัญของการตรวจเช็กสภาพความพร้อมของรถ เครื่องยนต์และอุปกรณ์ส่วนควบของรถก่อนการเดินทางทุกครั้ง ไม่ว่าจะเป็นการเดินทางระยะทางใกล้หรือไกล เนื่องจาก การใช้งานรถที่มีสภาพไม่พร้อมหรือเครื่องยนต์ของรถทำงานผิดปกติอาจเป็นสาเหตุให้เกิดอุบัติเหตุขึ้นได้ นอกจากนี้ ผู้ขับขี่ควรเตรียมร่างกายให้พร้อมเมื่อทราบว่าต้องขับรถเป็นระยะทางไกล ควรพักผ่อนให้เพียงพออย่างน้อย 7 - 8 ชั่วโมง หากมีอาการเหนื่อยล้าระหว่างการเดินทางควรหยุดพักในจุดที่ปลอดภัย ปฏิบัติตามกฎหมายอย่างเคร่งครัด เพิ่มความระมัดระวังเมื่อต้องขับขี่ในเส้นทางที่ไม่คุ้นเคย และไม่ละเลยการป้องกันตัวเองตามมาตรการด้านสาธารณสุข ป้องกันการแพร่กระจายของโรคติดเชื้อไวรัส COVID-19 เพื่อให้เทศกาลปีใหม่ 2565 เป็นการเดินทางวิถีใหม่ที่มีความสุขและความปลอดภัยอย่างแท้จริง

ที่มา : https://www.thaigov.go.th/news/contents/details/48935