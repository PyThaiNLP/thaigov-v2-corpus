รัฐบาลไทย-ข่าวทำเนียบรัฐบาล-ดีอีเอส เผยผลการประสานงานตรวจสอบเฟคนิวส์ พบสัดส่วนข่าวจริงขยับขึ้นต่อเนื่อง


วันเสาร์ที่ 16 ตุลาคม 2564
ดีอีเอส เผยผลการประสานงานตรวจสอบเฟคนิวส์ พบสัดส่วนข่าวจริงขยับขึ้นต่อเนื่อง
ดีอีเอส เผยผลการประสานงานตรวจสอบเฟคนิวส์ พบสัดส่วนข่าวจริงขยับขึ้นต่อเนื่อง
“นพวรรณ” โฆษกดีอีเอสฝ่ายการเมือง สรุปสถานการณ์ข่าวปลอมรอบสัปดาห์ ข่าวเกี่ยวกับโควิดเริ่มชะลอตัว ด้านภาพรวมการประสานงานตรวจสอบกับหน่วยงานที่เกี่ยวข้อง พบสัดส่วนข่าวจริงขยับสูงขึ้น
นางสาวนพวรรณ หัวใจมั่น โฆษกกระทรวงดิจิทัลเพื่อเศรษฐกิจและสังคมฝ่ายการเมือง กล่าวว่า สรุปผลการมอนิเตอร์ และรับแจ้งข่าวปลอมประจำสัปดาห์ ระหว่างวันที่ 8-14 ต.ค. 64 โดยศูนย์ต่อต้านข่าวปลอม มีข้อความที่เข้ามาจำนวน 11,567,491 ข้อความ โดยจากการคัดกรองมีข้อความที่ต้องดำเนินการตรวจสอบ (Verify) จำนวน 196 ข้อความ รวมเรื่องที่ต้องดำเนินการตรวจสอบ 105 เรื่อง ในจำนวนนี้เป็นข่าวเกี่ยวกับโควิด 48 เรื่อง
“จากการประสานงานของศูนย์ต่อต้านข่าวปลอมไปยังหน่วยงานที่เกี่ยวข้อง มีข่าวที่ได้รับผลการตรวจสอบกลับมาแล้ว จำนวน 56 เรื่อง โดยพบว่ามีสัดส่วนที่เป็นข่าวจริง 30 เรื่อง ถือว่าเป็นแนวโน้มที่ดีว่า ข้อมูลข่าวสารที่มีการเผยแพร่กันในวงกว้างบนออนไลน์และโซเชียล มีสัดส่วนที่เป็นข้อเท็จจริงขยับเข้ามาแทนที่ในฟากข้อมูลเท็จหรือข้อมูลบิดเบือนเพิ่มขึ้น สะท้อนว่าบทบาทของศูนย์ต่อต้านข่าวปลอมในการเผยแพร่ความรู้และการสร้างความตระหนัก ให้กับประชาชนในเรื่องการตรวจสอบข้อมูลก่อนแชร์ต่อเป็นไปอย่างมีประสิทธิภาพ ควบคู่ไปกับการบังคับใช้มาตรการทางกฎหมายกับผู้เผยแพร่เฟคนิวส์ที่สร้างผลกระทบต่อสังคม เศรษฐกิจ และประชาชน” นางสาวนพวรรณกล่าว
สำหรับข่าวปลอมที่มีคนสนใจสูงสุด 3 อันดับแรก รอบสัปดาห์ล่าสุดนี้ ประเด็นวัคซีนกลับมาได้รับความสนใจอย่างมากอีกครั้ง โดยเฟคนิวส์เรื่องวัคซีนไฟเซอร์หรือโมเดอร์นา เป็นยาพิษ หากฉีดจะมีชีวิตอยู่ได้ไม่เกิน 2 ปี ได้รับความสนใจจากประชาชนมากสุด ตามมาด้วย ข่าวปลอมเรื่องเด็กอายุ 11 ปี ถูก คฝ. ควบคุมตัวที่ชุมชนดินแดง และเรื่อง คฝ.ที่ถูกยิงเข้าศรีษะบริเวณแฟลตดินแดง เป็นการยิงพลาดของตำรวจ ที่ตั้งใจจะยิงประชาชน ตามลำดับ
นางสาวนพวรรณ กล่าวว่า อยากขอความร่วมมืออย่างต่อเนื่องจากประชาชนช่วยกันแก้ไขปัญหาข่าวปลอมเมื่อได้รับข่าวสารข้อมูลผ่านโซเชียล ควรตรวจสอบให้รอบด้าน เลือกเชื่อ เลือกแชร์ และสามารถติดตามและแจ้งเบาะแสข่าวปลอม ได้ผ่านช่องทางต่างๆ ของศูนย์ต่อต้านข่าวปลอม ดังนี้ ไลน์ @antifakenewscenter  เว็บไซต์https://www.antifakenewscenter.com/ ทวิตเตอร์ https://twitter.com/AFNCThailand รวมถึงหากประชาชนพบข้อมูลการกระทำผิด เบาะแสการฉ้อโกงหรือหลอกลวงทางโซเชียล โทร. 1212 เพื่อจะประสานต่อไปยังหน่วยงานที่เกี่ยวข้องต่อไป
***********

ที่มา : https://www.thaigov.go.th/news/contents/details/47036