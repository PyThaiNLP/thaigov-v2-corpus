รัฐบาลไทย-ข่าวทำเนียบรัฐบาล-"อนุชา" ลงพื้นที่ชุมพรร่วมกิจกรรมรวมพลังเครือข่ายหอกระจายข่าว 7 จังหวัดภาคใต้ตอนบน หวังให้เครือข่ายเป็นสื่อกลางสร้างความรู้ความเข้าใจต่อประชาชน


วันพุธที่ 18 พฤษภาคม 2565
พิมพ์
"อนุชา" ลงพื้นที่ชุมพรร่วมกิจกรรมรวมพลังเครือข่ายหอกระจายข่าว 7 จังหวัดภาคใต้ตอนบน  หวังให้เครือข่ายเป็นสื่อกลางสร้างความรู้ความเข้าใจต่อประชาชน
"อนุชา" ลงพื้นที่ชุมพรร่วมกิจกรรมรวมพลังเครือข่ายหอกระจายข่าว 7 จังหวัดภาคใต้ตอนบน  หวังให้เครือข่ายเป็นสื่อกลางสร้างความรู้ความเข้าใจต่อประชาชน
วันนี้ (18 พฤษภาคม 2565) นายอนุชา นาคาศัย รัฐมนตรีประจำสำนักนายกรัฐมนตรี นำคณะ ประกอบด้วย พลโท สรรเสริญ แก้วกำเนิด อธิบดีกรมประชาสัมพันธ์ เดินทางลงพื้นที่ จ.ชุมพร และ จ.สุราษฎร์ธานี ระหว่างวันที่ 18-21 พฤษภาคม 2565 เพื่อร่วมกิจกรรมการอบรมรวมพลังเครือข่ายหอกระจายข่าว 7 จังหวัดภาคใต้ตอนบน และกิจกรรมสื่อมวลชนสัญจร "PRD Press Club อนุรักษ์ปะการังเพื่อทะเลยิ้มได้" โดยมีนายโชตินรินทร์ เกิดสม ผู้ว่าราชการจังหวัดชุมพร ต้อนรับ มีคณะผู้บริหารกรมประชาสัมพันธ์ สื่อมวลชน และเครือข่ายด้านการประชาสัมพันธ์เข้าร่วม
นายอนุชาฯ กล่าวว่า ความสำคัญของการสร้างเครือข่ายการประชาสัมพันธ์ให้มีบทบาทในชุมชน คือการสร้างการรับรู้ข้อมูลข่าวสารที่ถูกต้องและเป็นประโยชน์ต่อคนในชุมชน โดยเฉพาะในพื้นที่ 7 จังหวัดภาคใต้ตอนบน ซึ่งถือเป็นพื้นที่ที่มีความสำคัญในเชิงยุทธศาสตร์ ทั้งด้านเศรษฐกิจ สังคม และวัฒนธรรม ที่จะส่งผลต่อประเทศชาติหลายมิติ การทำหน้าที่เผยแพร่ข้อมูลข่าวสาร เรื่องราวต่างๆ ให้คนในท้องถิ่นเกิดความเชื่อถือ ต้องอาศัยกลไกเครือข่ายในพื้นที่ เป็นสื่อกลางในการถ่ายทอดและส่งต่อข้อมูลต่างๆ สร้างการรับรู้ สร้างความเข้าใจ รวมถึงให้ความช่วยเหลือในการสนับสนุนข้อมูลจากภาครัฐสู่ประชาชน และต้องก้าวทันโลก ปรับตัวให้ทันต่อการสื่อสารไร้พรมแดน  การนำเสนอข้อมูลข่าวสาร ขอให้เป็นไปรูปแบบที่ง่ายๆ ผ่านสื่อต่างๆ ให้ประชาชนเข้าใจ โดยเฉพาะภาษาท้องถิ่น ช่วยทำให้ประชาชนสนใจ เข้าใจเนื้อหาที่ต้องการสื่อสารออกไปมากยิ่งขึ้น ในบริบทสถานการณ์บ้านเมืองในขณะนี้  ขอให้เครือข่ายฯ ช่วยกันสื่อสารข้อมูลที่เป็นประโยชน์ต่อประชาชน รวมถึงนำเสนอภาพลักษณ์ที่ดีและความห่วงใยของรัฐบาลที่มีต่อประชาชน ขอให้ช่วยกันทำหน้าที่เผยแพร่ข้อมูลข่าวสารของรัฐบาล รวมถึงผลงานนโยบายต่างๆ ให้ประชาชนรับรู้มากที่สุดอย่างทั่วถึง
นายอนุชาฯ กล่าวต่อไปว่า กิจกรรมการสร้างและพัฒนาเครือข่ายประชาสัมพันธ์เพื่อบริการข้อมูลข่าวสารไปสู่ประชาชน ไม่ว่าจะเป็นการสร้างเครือข่ายต่อต้านข่าวปลอม (Fake News) ภาคประชาสังคม การพัฒนาเครือข่ายหอกระจายข่าว จะช่วยเผยแพร่ข้อมูลข่าวสารนโยบายของภาครัฐผ่านช่องทางต่างๆ ที่เครือข่ายมีอยู่ อาจเป็นสื่อบุคคล หอกระจายข่าวในพื้นที่ หรือช่องทางสื่อออนไลน์ อย่าง Facebook กลุ่มไลน์ การจัดรายการวิทยุ เผยแพร่ สอดแทรกข้อมูลข่าวสารนโยบายของทางภาครัฐการสกัดกั้นข่าวปลอมผ่านกลุ่มไลน์เครือข่ายการขยายผลสร้างการรับรู้นโยบายรัฐบาลโดยสื่อมวลชนในพื้นที่ ล้วนแล้วแต่มีความสำคัญ  ทุกเครือข่ายทุกช่องทาง สิ่งสำคัญต้องเสนอข่าวอย่างถูกต้อง ครบถ้วนตามข้อเท็จ อย่าบิดเบือนข้อมูล สร้างความสับสน สร้างความแตกแยกขึ้นในสังคม
---------------------------------

ที่มา : https://www.thaigov.go.th/news/contents/details/54696