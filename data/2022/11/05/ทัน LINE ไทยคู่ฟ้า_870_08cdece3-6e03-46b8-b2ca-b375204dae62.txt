รัฐบาลไทย-ข่าวทำเนียบรัฐบาล-สปสช. เพิ่มสิทธิบัตรทอง แจกฟรีผ้าอ้อมผู้ใหญ่ แผ่นรองซับฯ “กลุ่มติดเตียง – กลั้นขับถ่ายไม่ได้” 3 ชิ้น/วัน/คน


วันอังคารที่ 10 พฤษภาคม 2565
สปสช. เพิ่มสิทธิบัตรทอง แจกฟรีผ้าอ้อมผู้ใหญ่ แผ่นรองซับฯ “กลุ่มติดเตียง – กลั้นขับถ่ายไม่ได้” 3 ชิ้น/วัน/คน
.....
คณะกรรมการหลักประกันสุขภาพแห่งชาติ (บอร์ด สปสช.) เห็นชอบบรรจุ ‘ผ้าอ้อมผู้ใหญ่ แผ่นรองซับการขับถ่าย’ ให้เป็นสิทธิประโยชน์ในระบบหลักประกันสุขภาพแห่งชาติ (บัตรทอง) สำหรับคนไทยทุกคน โดยมีผลตั้งแต่ 2 พ.ค. 65 เป็นต้นไป เพื่อดูแลผู้ที่อยู่ในภาวะติดบ้าน ติดเตียง กลุ่มที่มีปัญหาการกลั้นอุจจาระปัสสาวะไม่ได้ ไม่จำกัดอายุ โดยสนับสนุนจำนวน 3 ชิ้น/วัน/คน ตามคำแนะนำของกรมอนามัย กระทรวงสาธารณสุข
.
สำหรับงบประมาณจะใช้กองทุนหลักประกันสุขภาพในระดับท้องถิ่น (กปท.) โดยให้หน่วยบริการ ศูนย์ดูแลผู้สูงอายุ หรือองค์กรปกครองส่วนท้องถิ่น จัดทำโครงการเพื่อขอรับสนับสนุนงบประมาณตามกลุ่มเป้าหมายที่มีแผนดูแลรายบุคคล เป็นการรับงบประมาณเพิ่มเติมจากอัตราเดิมที่ได้รับ
.
สิทธิประโยชน์นี้จะช่วยให้กลุ่มดังกล่าวมีคุณภาพชีวิตที่ดีขึ้น ลดภาระค่าใช้จ่ายครัวเรือน ซึ่งที่ประชุมยังให้เพิ่มรูปแบบผลิตภัณฑ์ให้หลากหลาย เช่น แผ่นรองซับ ผ้าอ้อมทางเลือก เป็นต้น เน้นผลิตภัณฑ์ที่ผลิตในประเทศที่มีคุณภาพและมาตรฐาน ผู้มีข้อสงสัยสอบถามเพิ่มเติมการใช้สิทธิบัตรทองได้ที่ สายด่วน สปสช. 1330 หรือช่องทางไลน์ สปสช. @nhso
#ไทยคู่ฟ้า #ร่วมต้านโควิด19
-------------------

ที่มา : https://www.thaigov.go.th/news/contents/details/54431