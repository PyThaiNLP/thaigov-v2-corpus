รัฐบาลไทย-ข่าวทำเนียบรัฐบาล-โฆษก สธ.เผย “ไวรัสโควิด 19 ปรับตัวสู่โรคประจำถิ่น ข้อมูลองค์การอนามัยโลก (WHO) โควิด 19 โอมิครอน สายพันธุ์ BA.2 อาการไม่รุนแรง อาการใกล้เคียงโอมิครอนดั้งเดิมหรือ BA.1”


วันพุธที่ 23 กุมภาพันธ์ 2565
โฆษก สธ.เผย “ไวรัสโควิด 19 ปรับตัวสู่โรคประจำถิ่น ข้อมูลองค์การอนามัยโลก (WHO) โควิด 19 โอมิครอน สายพันธุ์ BA.2  อาการไม่รุนแรง อาการใกล้เคียงโอมิครอนดั้งเดิมหรือ BA.1”
โฆษกกระทรวงสาธารณสุข เผยข้อมูลล่าสุดจากองค์การอนามัยโลก ยืนยันโอมิครอนสายพันธุ์ BA.2 อาการไม่รุนแรงและไม่แตกต่างจากสายพันธุ์ BA.1 เดิม ย้ำแนวโน้มการติดเชื้อในไทยยังสูงขึ้น ขอให้เข้มมาตรการป้องกันตนเอง และรับวัคซีนเข็มกระตุ้นตามกำหนด
วันนี้ (23 กุมภาพันธ์ 2565) นพ.รุ่งเรือง กิจผาติ หัวหน้าที่ปรึกษาระดับกระทรวง และโฆษกกระทรวงสาธารณสุข กล่าวถึงโรคโควิด 19 สายพันธุ์โอมิครอน ว่า องค์การอนามัยโลกเผยข้อมูลล่าสุดเมื่อวันที่ 22 กุมภาพันธ์ 2565 ว่า ไวรัสโควิด 19 สายพันธุ์โอมิครอน BA.2 แม้จะแพร่ระบาดได้ง่ายกว่าสายพันธุ์ BA.1 เดิม แต่จากการพิจารณาของคณะกรรมการผู้เชี่ยวชาญถึงข้อมูลตัวอย่างผู้ติดเชื้อสายพันธุ์ BA.2 จากหลายประเทศ ไม่พบความรุนแรงที่แตกต่างหรือมากไปกว่าสายพันธุ์ BA.1 แต่อย่างใด ข้อมูลนี้ช่วยลดความกังวลให้แก่ประเทศต่างๆ ที่สายพันธุ์ BA.2 กำลังแพร่ระบาดอย่างกว้างขวาง เช่น เดนมาร์ก เป็นต้น รวมถึงประเทศไทยที่พบว่าสายพันธุ์ BA.2 มีแนวโน้มเพิ่มสูงขึ้นเช่นกัน
นพ.รุ่งเรืองกล่าวต่อว่า ขณะนี้ข้อมูลของเชื้อไวรัสโควิด 19 สอดคล้องกับการปรับตัวเข้าสู่การเป็น “โรคประจำถิ่น หรือโรคติดต่อตามฤดูกาล” คือความรุนแรงลดลงมาก พบผู้เสียชีวิตน้อยกว่า 1 รายต่อผู้ติดเชื้อ 1,000 ราย และผู้ที่มีอาการรุนแรง น้อยกว่า 5 ราย จากผู้ป่วย 1,000 ราย อย่างไรก็ตาม สถานการณ์การติดเชื้อในประเทศไทยขณะนี้ยังมีแนวโน้มสูงขึ้น จึงขอให้ประชาชนยังคงมาตรการป้องกันตนเอง และเข้ารับวัคซีนโควิด 19 เข็มกระตุ้นตามกำหนด รวมทั้งขอความร่วมมือทุกภาคส่วนปฏิบัติตามมาตรการของกระทรวงสาธารณสุข
*************** 23 กุมภาพันธุ์ 2565

ที่มา : https://www.thaigov.go.th/news/contents/details/51864