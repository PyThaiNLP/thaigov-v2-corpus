รัฐบาลไทย-ข่าวทำเนียบรัฐบาล-โฆษกรัฐบาลสวนเพื่อไทยไม่หนักใจคำขู่ยื่นอภิปรายไม่ไว้วางใจ ย้ำรัฐบาลพร้อมชี้แจงเสมอ แนะอย่าใช้ข้อมูลเลื่อนลอย ไม่มีน้ำหนัก เอาแต่ความรู้สึกและวาทกรรมเหมือนที่ผ่านมา


วันพุธที่ 13 เมษายน 2565
พิมพ์
โฆษกรัฐบาลสวนเพื่อไทยไม่หนักใจคำขู่ยื่นอภิปรายไม่ไว้วางใจ ย้ำรัฐบาลพร้อมชี้แจงเสมอ แนะอย่าใช้ข้อมูลเลื่อนลอย ไม่มีน้ำหนัก เอาแต่ความรู้สึกและวาทกรรมเหมือนที่ผ่านมา
โฆษกรัฐบาลสวนเพื่อไทยไม่หนักใจคำขู่ยื่นอภิปรายไม่ไว้วางใจ ย้ำรัฐบาลพร้อมชี้แจงเสมอ แนะอย่าใช้ข้อมูลเลื่อนลอย ไม่มีน้ำหนัก เอาแต่ความรู้สึกและวาทกรรมเหมือนที่ผ่านมา
วันที่ 13 เมษายน 2565 นายธนกร วังบุญคงชนะ โฆษกประจำสำนักนายกรัฐมนตรี เปิดเผยถึงกรณีที่นายจิรายุ ห่วงทรัพย์ ส.ส. พรรคเพื่อไทยกล่าวถึงการเปิดอภิปรายไม่ไว้วางใจที่จะล่าช้ากว่าเดิมเพราะต้องการเก็บข้อมูลที่มีความแม่นยำ เนื่องจากพบว่ากระทรวงมีการใช้อำนาจหน้าที่ในทางมิชอบหรือใช้เล่ห์เหลี่ยมทางกฎหมายในการทำงาน ว่า อย่าว่าแต่ฝ่ายค้านพร้อมจะยื่นญัตติพรุ่งนี้แต่เพียงฝ่ายเดียวเลย เพราะรัฐบาลก็พร้อมที่จะชี้แจงทุกประเด็นในทุกวันอยู่แล้ว การอ้างว่าจะยื่นล่าช้ากว่าวันที่ 22 พ.ค.เพื่อรวบรวมข้อมูลให้มีความแม่นยำ คมและเด็ดนั้นก็เป็นเพียงเกมการเมือง เพื่อเตะถ่วงเวลาออกไปเท่านั้น และถ้าข้อกล่าวอ้างนั้นเป็นจริงก็เชื่อว่าข้อมูลที่มีอยู่หรือที่จะได้มาใหม่ก็คงไม่พ้นเรื่องเก่า ๆ ที่เคยอภิปรายรัฐบาลมาแล้ว เพราะไม่รู้จะเอาอะไรมากล่าวหาได้อีก และที่ผ่านมาก็ไม่สามารถทำให้ประชาชนหรือ ส.ส.ส่วนใหญ่ในสภาคล้อยตามได้ เพราะเป็นประเด็นที่เลื่อนลอย ไม่มีน้ำหนักเพียงพอ ข้อมูลส่วนใหญ่มักมาจากอารมณ์และความรู้สึกเสียมากกว่า
"ขอยืนยันว่าที่ผ่านมารัฐบาลทำหน้าที่ด้วยความถูกต้อง ตรงไปตรงมา และสอดคล้องกับสถานการณ์ที่เป็นจริง บนพื้นฐานของประโยชน์ต่อประชาชนและประเทศชาติเป็นสำคัญ ดังนั้นไม่ว่าฝ่ายค้านจะหยิบยกประเด็นอะไรมากล่าวหาคณะรัฐมนตรีหรือรัฐบาล ทุกท่านก็สามารถชี้แจงได้ทุกเรื่องอยู่แล้ว และไม่มีใครหนักใจต่อคำขู่ของนายจิรายุฯ เลยแม้แต่น้อย ขอเพียงอย่าใช้เล่ห์เหลี่ยมหรือคำพูดที่ประชดประชันเสียดสีแบบเอามันแต่ไม่เด็ดจริงเหมือนที่เคยทำมาตลอดก็แล้วกัน" นายธนกร กล่าว

ที่มา : https://www.thaigov.go.th/news/contents/details/53582