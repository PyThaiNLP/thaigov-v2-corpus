รัฐบาลไทย-ข่าวทำเนียบรัฐบาล-โฆษกรัฐบาลเผย นายกฯ เตือนประชาชนไม่นำเข้าสัตว์ป่าแบบผิดกฎหมาย อาจเป็นอันตรายทำให้เกิดการแพร่ระบาดของโรค กำชับหน่วยงานเฝ้าระวังแนวชายแดน


วันพุธที่ 25 พฤษภาคม 2565
พิมพ์
โฆษกรัฐบาลเผย นายกฯ เตือนประชาชนไม่นำเข้าสัตว์ป่าแบบผิดกฎหมาย อาจเป็นอันตรายทำให้เกิดการแพร่ระบาดของโรค กำชับหน่วยงานเฝ้าระวังแนวชายแดน
โฆษกรัฐบาลเผย นายกฯ เตือนประชาชนไม่นำเข้าสัตว์ป่าแบบผิดกฎหมาย อาจเป็นอันตรายทำให้เกิดการแพร่ระบาดของโรค กำชับหน่วยงานเฝ้าระวังแนวชายแดน ห้ามขนสัตว์ข้ามแดนที่อาจจะนำไปสู่การแพร่ระบาดของโรคฝีดาษลิงได้     พบผู้ติดเชื้อโควิด-19 รายใหม่   5,013 ราย
วันนี้ (25 พ.ค. 65) นายธนกร วังบุญคงชนะ โฆษกประจำสำนักนายกรัฐมนตรี เผย พล.อ.ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม  เตือนประชาชนไม่นำเข้าสัตว์ป่าแบบผิดกฎหมาย เนื่องจากอาจจะเป็นอันตรายและทำให้เกิดการแพร่ระบาดของโรค   พร้อมกำชับหน่วยงานที่เกี่ยวข้อง เฝ้าระวังและกวดขันตามแนวชายแดนทั้งทางบกและทางน้ำ ห้ามมีการเคลื่อนย้ายสัตว์ข้ามแดนที่อาจจะนำไปสู่การแพร่ระบาดของโรคฝีดาษลิงรวมทั้งระมัดระวังในการติดตามข่าวสาร อย่าหลงเชื่อข่าวปลอมหากฉีดวัคซีน AstraZeneca เสี่ยงเป็นโรคฝีดาษลิงไม่เป็นความจริง กรมควบคุมโรค กระทรวงสาธารณสุข ยืนยัน การฉีดวัคซีนป้องกันโรคโควิด 19 ไม่มีความเสี่ยงต่อการเกิดโรคฝีดาษลิง เนื่องจากโรคฝีดาษลิงเกิดจากเชื้อไวรัสกลุ่ม Poxviridae จัดอยู่ในจีนัส Orthopoxvirus เชื้อไวรัสฝีดาษลิงพบได้ในสัตว์หลายชนิด โดยเฉพาะสัตว์ตระกูลลิงและสัตว์ฟัน  ซึ่งคนก็สามารถติดโรคได้จากการสัมผัสโดยตรงกับเลือด สารคัดหลั่ง หรือตุ่มหนองของสัตว์ที่ติดเชื้อ หรือจากการถูกสัตว์ที่มีเชื้อกัดข่วน กินเนื้อสัตว์ที่ปรุงสุกไม่เพียงพอ หรืออาจติดทางอ้อมจากการสัมผัสที่นอนของสัตว์ป่วย การแพร่เชื้อจากคนสู่คนแม้มีโอกาสน้อย ปัจจุบันยังไม่มีการรักษาโรคฝีดาษลิงที่เฉพาะเจาะจง แต่สามารถควบคุมการระบาดได้ด้วย การฉีดวัคซีนป้องกันโรคไข้ทรพิษ ซึ่งสามารถป้องกันโรคฝีดาษลิงได้ 85%  ดังนั้นขอให้ประชาชนอย่าหลงเชื่อหรือส่งต่อข้อมูลที่ไม่เป็นความจริงดังกล่าว ต่อในช่องทางสื่อสังคมออนไลน์ต่างๆ
สำหรับสถานการณ์การแพร่ระบาดของโควิด-19 วันนี้ พบผู้ติดเชื้อโควิด-19 รายใหม่ วันพุธที่ 25 พฤษภาคม 2565 รวม 5,013 ราย จำแนกเป็น ผู้ป่วยจากในประเทศ 5,013 ราย ผู้ป่วยสะสม 2,201,315 ราย (ตั้งแต่ 1 มกราคม 2565) หายป่วยกลับบ้าน 5,591 ราย หายป่วยสะสม 2,179,144 ราย (ตั้งแต่ 1 มกราคม 2565) ผู้ป่วยกำลังรักษา 47,268 ราย เสียชีวิต 33 ราย จำนวนผู้ป่วยปอดอักเสบ รักษาตัวอยู่ในโรงพยาบาล 1,028 ราย เฉลี่ยจังหวัดละ 13 ราย อัตราครองเตียง ร้อยละ 13.8
********

ที่มา : https://www.thaigov.go.th/news/contents/details/54971