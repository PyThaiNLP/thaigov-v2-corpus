รัฐบาลไทย-ข่าวทำเนียบรัฐบาล-ดีอีเอส เผยเฟคนิวส์กลุ่มข่าวนโยบายรัฐพุ่งแตะ 60%


วันศุกร์ที่ 3 ธันวาคม 2564
ดีอีเอส เผยเฟคนิวส์กลุ่มข่าวนโยบายรัฐพุ่งแตะ 60%
ดีอีเอส เผยเฟคนิวส์กลุ่มข่าวนโยบายรัฐพุ่งแตะ 60%
“เนวินธุ์” ผู้ช่วยรัฐมนตรีประจำกระทรวงดิจิทัลฯ เผยข่าวปลอมกลุ่มนโยบายรัฐ/ข่าวสาราชการ พุ่งต่อเนื่อง ล่าสุดครองสัดส่วน 60% ของภาพรวมจำนวนเรื่องที่ต้องดำเนินการตรวจสอบ
นายเนวินธุ์ ช่อชัยทิพฐ์ ผู้ช่วยรัฐมนตรีประจำกระทรวงดิจิทัลเพื่อเศรษฐกิจและสังคม (ดีอีเอส) กล่าวว่า สรุปผลการมอนิเตอร์ และรับแจ้งข่าวปลอมประจำสัปดาห์ ระหว่างวันที่ 26 พ.ย. – 2 ธ.ค.64 โดยศูนย์ต่อต้านข่าวปลอม พบข้อความที่เข้ามาจำนวน 11,593,001 ข้อความ โดยจากการคัดกรองมีข้อความที่ต้องดำเนินการตรวจสอบ (Verify) ทั้งสิ้น 217 ข้อความ รวมเรื่องที่ต้องดำเนินการตรวจสอบ 108 เรื่อง ในจำนวนนี้เป็นข่าวเกี่ยวกับโควิด 21 เรื่อง
ทั้งนี้ ในภาพรวมเรื่องที่ต้องดำเนินการตรวจสอบ 108 เรื่อง ประมาณ 60% อยู่ในกลุ่มข่าวเกี่ยวกับโยบายรัฐบาล/ข่าวสารทางราชการ โดยมีจำนวน 63 เรื่อง ตามมาด้วยกลุ่มผลิตภัณฑ์สุขภาพ จำนวน 33 เรื่อง กลุ่มเศรษฐกิจ11 เรื่อง และกลุ่มภัยพิบัติ 1 เรื่อง
นอกจากนี้ เริ่มเห็นแนวโน้มว่ามีการใช้วิธีการอ้างชื่อหน่วยงานหรือองค์กร เพื่อหลอกลวงให้ประชาชนเชื่อถือข่าวปลอมหรือข่าวบิดเบือน ดังนั้น กรณีได้รับข้อมูลข่าวสารผ่านโซเชียล ก็อย่าเพิ่งเชื่อหรือแชร์ต่อ แต่ควรตรวจสอบกับช่องทางสื่อสารต่างๆ ขององค์กรที่ถูกอ้างชื่อ หรือแจ้งข้อมูลมายังศูนย์ต่อต้านข่าวปลอมเพื่อช่วยประสานงานกับหน่วยงานที่เกี่ยวข้องเพื่อตรวจสอบ และยืนยันข้อเท็จจริงต่อไป
สำหรับข่าวปลอมที่มีคนสนใจสูงสุด 3 อันดับแรก ในรอบสัปดาห์ล่าสุดนี้ ได้แก่ อันดับ 1 เรื่อง กินถั่วลิสงวันละ 1 กำมือ ช่วยรักษาอาการวัยทอง อารมณ์แปรปรวน อันดับ 2 หน่วยงานภายใต้ ธ.อิสลาม ส่งข้อความชักชวนสร้างรายได้เสริม และ 3 กินเผ็ดช่วยเพิ่มระบบเผาผลาญในร่างกาย ทำให้น้ำหนักลด ผอมเร็ว
“ประชาชนถือเป็นภาคส่วนสำคัญในการทำงานร่วมกับรัฐ เพื่อช่วยกันแก้ปัญหาการแพร่กระจายข่าวปลอม เมื่อได้รับข่าวสารข้อมูลผ่านโซเชียล ขอให้ตรวจสอบให้รอบด้าน เลือกเชื่อ เลือกแชร์ และสามารถติดตามและแจ้งเบาะแสข่าวปลอม ได้ผ่านช่องทางต่างๆ ของศูนย์ต่อต้านข่าวปลอม ดังนี้ ไลน์ @antifakenewscenter  เว็บไซต์https://www.antifakenewscenter.com/ ทวิตเตอร์ https://twitter.com/AFNCThailand และช่องทางโทรศัพท์โทรสายด่วน GCC 1111 ต่อ 87” นายเนวินธุ์กล่าว
************

ที่มา : https://www.thaigov.go.th/news/contents/details/49088