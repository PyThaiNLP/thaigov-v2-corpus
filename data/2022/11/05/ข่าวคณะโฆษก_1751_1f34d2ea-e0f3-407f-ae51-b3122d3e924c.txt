รัฐบาลไทย-ข่าวทำเนียบรัฐบาล-โฆษกรัฐบาลเผย “นายกฯ” ชื่นชม ยธ.เดินหน้าไกล่เกลี่ยหนี้ภาคครัวเรือน ช่วยเหลือประชาชนสำเร็จ 18,374 ราย เป็นทุนทรัพย์กว่า 4.45 พันล้านบาท คิดเป็นร้อยละ 99.35 ของผู้เข้าร่วมไกล่เกลี่ย


วันจันทร์ที่ 13 มิถุนายน 2565
พิมพ์
โฆษกรัฐบาลเผย “นายกฯ” ชื่นชม ยธ.เดินหน้าไกล่เกลี่ยหนี้ภาคครัวเรือน ช่วยเหลือประชาชนสำเร็จ 18,374 ราย เป็นทุนทรัพย์กว่า 4.45 พันล้านบาท คิดเป็นร้อยละ 99.35 ของผู้เข้าร่วมไกล่เกลี่ย
โฆษกรัฐบาลเผย “นายกฯ” ชื่นชม ยธ.เดินหน้าไกล่เกลี่ยหนี้ภาคครัวเรือน ช่วยเหลือประชาชนสำเร็จ 18,374 ราย เป็นทุนทรัพย์กว่า 4.45 พันล้านบาท คิดเป็นร้อยละ 99.35 ของผู้เข้าร่วมไกล่เกลี่ย
วันที่ 13 มิถุนายน 2565 นายธนกร วังบุญคงชนะ โฆษกประจำสำนักนายกรัฐมนตรี เปิดเผยความคืบหน้าการแก้ไขปัญหาหนี้สินภาคครัวเรือน ตามนโยบายของรัฐบาล และข้อสั่งการของพลเอก ประยุทธ์ จันทร์โอชา นายกรัฐมนตรี กำหนดให้ “ปี 2565 เป็นปีแห่งการแก้หนี้ภาคครัวเรือน” รวมทั้งกำหนดประเด็นต่าง ๆ ในการแก้ปัญหา โดยกระทรวงยุติธรรมได้รับมอบหมายให้ดำเนินการในส่วนที่เกี่ยวข้อง โดยบูรณาการร่วมกับกองทุนเงินให้กู้ยืมเพื่อการศึกษา (กยศ.) และสถาบันการเงิน จัดกระบวนการไกล่เกลี่ยหนี้สินครัวเรือนทั่วประเทศขึ้นเพื่อแก้ปัญหาหนี้สินครัวเรือน ครอบคลุมพื้นที่ทุกจังหวัดทั่วประเทศ
โฆษกประจำสำนักนายกรัฐมนตรี กล่าวว่า ที่ผ่านมานายสมศักดิ์ เทพสุทิน รัฐมนตรีว่าการกระทรวงยุติธรรมได้ดำเนินการ “มหกรรมไกล่เกลี่ยหนี้สิน หนี้ครัวเรือน” ผ่านมาแล้ว จำนวน 24 ครั้ง ไกล่เกลี่ยสำเร็จ 18,374 ราย ทุนทรัพย์กว่า 4.45 พันล้านบาท คิดเป็นร้อยละ 99.35 % ของผู้เข้าร่วมไกล่เกลี่ย โดยครั้งต่อไปจะจัดขึ้นวันที่ 17 มิถุนายน 2565 ณ โรงแรม ณ กาลเวลา จังหวัดราชบุรี
“สำหรับประชาชน ที่ต้องการเข้าร่วมไกล่เกลี่ยหนี้ขอให้ติดตามรายละเอียดจากกระทรวงยุติธรรมซึ่งจะยังคงเดินหน้ามหกรรมไกล่เกลี่ยหนี้สินทุกจังหวัด จนถึงวันที่ 15 สิงหาคม 2565 นี้ ตามบัญชาและนโยบายของนายกรัฐมนตรี พลเอก ประยุทธ์ จันทร์โอชา เร่งช่วยเหลือประชาชนในการแก้ไขปัญหาหนี้สินอย่างเป็นธรรม ทำให้เจ้าหนี้ได้รับชำระหนี้  และลูกหนี้สามารถชำระหนี้ได้ ลดการฟ้องคดี เพื่อคุณภาพชีวิตที่ดีขึ้นของประชาชน” นายธนกรฯ ย้ำ

ที่มา : https://www.thaigov.go.th/news/contents/details/55643