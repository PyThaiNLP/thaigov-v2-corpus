รัฐบาลไทย-ข่าวทำเนียบรัฐบาล-ดีอีเอส เผยผลมอนิเตอร์เฟคนิวส์สัปดาห์นี้ คนไทยสนใจเรื่องเปิดประเทศ-อีคอมเมิร์ซ


วันอาทิตย์ที่ 14 พฤศจิกายน 2564
ดีอีเอส เผยผลมอนิเตอร์เฟคนิวส์สัปดาห์นี้ คนไทยสนใจเรื่องเปิดประเทศ-อีคอมเมิร์ซ
ดีอีเอส เผยผลมอนิเตอร์เฟคนิวส์สัปดาห์นี้ คนไทยสนใจเรื่องเปิดประเทศ-อีคอมเมิร์ซ
“นพวรรณ” โฆษกดีอีเอสฝ่ายการเมือง เปิดผลมอนิเตอร์สถานการณ์ข่าวปลอมรอบสัปดาห์นี้ พบคนไทยสนใจประเด็นเกี่ยวกับการเปิดประเทศ และอี-คอมเมิร์ซ
นางสาวนพวรรณ หัวใจมั่น โฆษกกระทรวงดิจิทัลเพื่อเศรษฐกิจและสังคมฝ่ายการเมือง กล่าวว่า สรุปผลการมอนิเตอร์ และรับแจ้งข่าวปลอมประจำสัปดาห์ ระหว่างวันที่ 5-11 พ.ย. 64 โดยศูนย์ต่อต้านข่าวปลอม พบว่า 2 ใน 3 ของอันดับข่าวที่ได้รับความสนใจมากสุดประจำสัปดาห์ ได้แก่ ข่าวเว็บไซต์ www.thailandpass.org เป็นเว็บไซต์ของรัฐเพื่อลงทะเบียนแจ้งการเดินทางเข้าประเทศไทย และข่าวรัฐบาลเรียกเก็บภาษี 7% จากผู้ใช้ paypal โดยปิดท้ายด้วยข่าวคำเตือนจากแพทย์ทั่วโลก ห้ามประชาชนฉีดวัคซีนโควิด-19 เพราะจะเกิดอันตรายต่อร่างกาย
ทั้งนี้ ข้อมูลข้างต้นเป็นไปในทิศทางเดียวกับกระแสความสนใจของประชาชนในสถานการณ์ปัจจุบัน เกี่ยวกับผลตอบรับนโยบายการเปิดประเทศ และพฤติกรรมความนิยมซื้อสินค้าออนไลน์ของผู้บริโภคชาวไทย ที่ล่าสุดมีผลสำรวจการตลาดจากเอเยนซี่ชั้นนำทั้งระดับโลกและของไทย ยกให้นักช้อปชาวไทยนิยมซื้อสินค้าออนไลน์ติดอยู่ใน 3 อันดับแรกของโลก
ขณะที่ ในภาพรวมของการมอนิเตอร์รอบสัปดาห์ พบข้อความที่เข้ามาทั้งสิ้น 11,550,495 ข้อความ โดยจากการคัดกรองมีข้อความที่ต้องดำเนินการตรวจสอบ (Verify) จำนวน 213 ข้อความ รวมเรื่องที่ต้องดำเนินการตรวจสอบ 108 เรื่อง ในจำนวนนี้เป็นข่าวเกี่ยวกับโควิด 52 เรื่อง
“สถานการณ์ข่าวปลอมช่วงที่ผ่านมาเริ่มเข้าสู่ภาวะทรงตัว ถือเป็นความสำเร็จระดับหนึ่งในการทำงานของกระทรวงดิจิทัลฯ ที่มุ่งสร้างการรับรู้อย่างต่อเนื่องให้กับประชาชนและสังคมรู้เท่าทันข่าวปลอม และเราคาดหวังถึงการทำงานร่วมกันอย่างต่อเนื่อง ของทุกภาคส่วนเพื่อช่วยกันแก้ไขปัญหาข่าวปลอม และประชาชนก็เป็นภาคส่วนสำคัญของความร่วมมือนี้” นางสาวนพวรรณกล่าว
ทั้งนี้ เมื่อได้รับข่าวสารข้อมูลผ่านโซเชียล ขอให้ประชาชนตรวจสอบให้รอบด้าน เลือกเชื่อ เลือกแชร์ และสามารถติดตามและแจ้งเบาะแสข่าวปลอม ได้ผ่านช่องทางต่างๆ ของศูนย์ต่อต้านข่าวปลอม ดังนี้ ไลน์@antifakenewscenter  เว็บไซต์ https://www.antifakenewscenter.com/ ทวิตเตอร์ https://twitter.com/AFNCThailand และช่องทางโทรศัพท์โทรสายด่วน GCC 1111 ต่อ 87
************

ที่มา : https://www.thaigov.go.th/news/contents/details/48216