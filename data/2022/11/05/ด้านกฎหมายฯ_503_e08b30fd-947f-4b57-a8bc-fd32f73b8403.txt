รัฐบาลไทย-ข่าวทำเนียบรัฐบาล-รองปลัดกระทรวงยุติธรรม รับเรื่อง เคสผู้คุมหญิงไถเงินค่าคุ้มครองดูแลแม่


วันพฤหัสบดีที่ 21 เมษายน 2565
พิมพ์
รองปลัดกระทรวงยุติธรรม รับเรื่อง เคสผู้คุมหญิงไถเงินค่าคุ้มครองดูแลแม่
รองปลัดกระทรวงยุติธรรม รับเรื่อง เคสผู้คุมหญิงไถเงินค่าคุ้มครองดูแลแม่ เผยอธิบดีกรมราชทัณฑ์ มีคำสั่งให้ออกจากราชการไว้ก่อน และตั้งคณะกรรมการสอบวินัยร้ายแรงแล้ว
วันนี้ (21 เมษายน) เวลา 09.30 น. ที่กระทรวงยุติธรรม นายวัลลภ นาคบัว รองปลัดกระทรวงยุติธรรมและโฆษกกระทรวงยุติธรรม รับเรื่องร้องเรียน จากนางสาวพรพิมล (สงวนนามสกุล) อายุ 31 ปี อาชีพค้าขาย กรณี นางจิราพร (สงวนนามสกุล) อายุ 51 ปี ผู้เป็นมารดา ถูกหมายจับข้อหาสนับสนุนกระทำความผิดเกี่ยวกับยาเสพติด (กัญชา) ปัจจุบันฝากขังอยู่ที่ทัณฑสถานหญิงธนบุรี ตั้งแต่เมื่อวันที่ 23 มิถุนายน ที่ผ่านมา โดยคดีอยู่ระหว่างพิจารณาของศาลและไม่ได้รับการประกันตัว หลังจากผู้เป็นแม่ถูกฝากขัง มีผู้คุมหญิงโทรมาขอเงินกับตนและพ่อซึ่งประกอบอาชีพขับวินมอเตอร์ไซค์ โดยแจ้งว่าจะดูแลนางจิราพร มารดา ขณะอยู่ในเรือนจำเป็นอย่างดี โดยมีการเรียกเอาเงินไปทั้งสิ้นหลายครั้ง เป็นเงินจำนวน 7,000 บาท ซึ่งครอบครัวได้ส่งมอบเป็นเงินสด และโอนเข้าบัญชีของผู้คุม
นอกจากนี้ ทางครอบครัวยังถูกปฎิเสธให้เข้าเยี่ยมมารดาโดยอ้างสถานการณ์โควิดมาตลอด และทราบว่าผู้คุมรายนี้เรียกเงินกับผู้ต้องขังหลายราย และเคยถูกตั้งกรรมการสอบหลายครั้งแล้ว แต่ยังก่อเหตุซ้ำซากไม่เกรงกลัวต่อกฎหมายและวินัย จึงมายื่นหนังสือขอความเป็นธรรมถึงนายสมศักดิ์ เทพสุทิน รัฐมนตรีว่าการกระทรวงยุติธรรม เพื่อขอให้ดำเนินการดังนี้ 1.ขอให้ตั้งคณะกรรมการสอบสวนเพื่อเอาผิดทั้งทางวินัยและอาญากับผู้คุมเรือนจำและเจ้าหน้าที่ที่เกี่ยวข้องกับการเรียกรับผลประโยชน์โดยมิชอบ 2.ขอให้คุ้มครองความปลอดภัยของนางจิราพร มารดา เนื่องจากตนเกรงว่า หลังยื่นร้องเรียนจะทำให้แม่ของตนได้รับอันตรายร้ายแรง
นายวัลลภ เปิดเผยว่ากระทรวงยุติธรรมยืนยัน จะดำเนินการเด็ดขาดกับข้าราชการทุจริต เรียกรับผลประโยชน์ในทุกกรณี ซึ่งผู้ร้องทุกข์รายนี้ มีหลักฐานการโอนเงินหลายรายการ และคลิปเสียงค่อนข้างชัดเจน ยืนยันว่ากระทรวงยุติธรรมและกรมราชทัณฑ์ไม่ได้นิ่งนอนใจ โดยกรมราชทัณฑ์ได้ตั้งคณะกรรมการสอบสวนวินัยร้ายแรงผู้คุมหญิงรายนี้ และได้มีคำสั่งให้ผู้คุมหญิงรายนี้ออกจากราชการไว้ก่อนเเล้ว ซึ่งหลังจากนี้จะมีการตรวจสอบข้อเท็จจริงและพยานหลักฐานตามขั้นตอนต่อไป หากพบว่ามีการทำผิดจริงตามข้อร้องเรียนจะมีโทษทั้งทางวินัยและทางคดีอาญา
นายวัลลภ เผยอีกว่า กรมราชทัณฑ์ จะส่งแพทย์เข้าไปดูแลนางจิราพร ในเรื่องของสุขภาพให้อีกด้วย และหากครอบครัวเกิดความไม่สบายใจในเรื่องความปลอดภัยสามารถทำเรื่องขอย้ายตัวมารดาไปทัณฑสถานหญิงกลางบางเขน อย่างไรก็ตาม ประชาชนที่ได้รับความเดือดร้อนหรือต้องการเข้าถึงกระบวนการยุติธรรม สามารถโทรไปยังสายด่วนยุติธรรม 1111 กด 77 เราจะมีเจ้าหน้าที่คอยให้คำปรึกษาด้านกฎหมาย ตลอด 24 ชั่วโมง

ที่มา : https://www.thaigov.go.th/news/contents/details/53778