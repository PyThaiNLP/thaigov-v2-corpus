รัฐบาลไทย-ข่าวทำเนียบรัฐบาล-รมต.นร. อนุชา ลงพื้นที่ให้กำลังใจผู้ประสบอัคคีภัยชัยนาท ย้ำชัด "คนชัยนาทไม่ทิ้งกัน" พร้อมมอบเงินเยียวยาช่วยเหลือเบื้องต้น


วันพฤหัสบดีที่ 6 มกราคม 2565
พิมพ์
รมต.นร. อนุชา ลงพื้นที่ให้กำลังใจผู้ประสบอัคคีภัยชัยนาท ย้ำชัด "คนชัยนาทไม่ทิ้งกัน" พร้อมมอบเงินเยียวยาช่วยเหลือเบื้องต้น
รมต.นร. อนุชา ลงพื้นที่ให้กำลังใจผู้ประสบอัคคีภัยชัยนาท ย้ำชัด "คนชัยนาทไม่ทิ้งกัน" พร้อมมอบเงินเยียวยาช่วยเหลือเบื้องต้น
วันนี้ (6 มกราคม 2565) เวลา 18.00 น. นายอนุชา นาคาศัย รัฐมนตรีประจำสำนักนายกรัฐมนตรี เดินทางลงพื้นที่เยี่ยมประชาชนผู้ประสบอัคคีภัยในชุมชนบริเวณหน้าศาลากลางจังหวัดชัยนาท โดยมีนายรังสรรค์ ตันเจริญ ผู้ว่าราชการจังหวัดชัยนาท นายอนุสรณ์ นาคาศัย นายกองค์การบริหารส่วนจังหวัดชัยนาท นายเจษฎา สี่พี่น้อง นายกเทศมนตรีเมืองชัยนาท และหัวหน้าส่วนราชการในพื้นที่ร่วมต้อนรับ
ทั้งนี้ สถานการณ์อัคคีภัยเกิดขึ้นเมื่อเวลา 02.50 น. ของวันที่ 6 มกราคม 2564 โดยเพลิงเริ่มลุกไหม้จากบ้านเช่าและลามไปติดอาคารพาณิชย์ 4 ชั้น ถ.พรหมประเสริฐ อ.เมือง จ.ชัยนาท เจ้าหน้าที่ดับเพลิงและรถน้ำจากองค์กรปกครองส่วนท้องถิ่นในพื้นที่และนอกเขตจังหวัดเร่งเข้าให้ความช่วยเหลือทันทีที่ได้รับแจ้งเหตุ จนกระทั่งเพลิงสงบในเวลา 09.00 น. ส่วนความหายที่เกิดขึ้น ประกอบด้วย อาคารพาณิชย์ได้รับความเสียหาย 6 คูหา บ้านเรือน (บ้านเช่า) ได้รับความเสียหายทั้งหลัง 12 ห้อง  มีผู้เสียชีวิตเป็นชาย 2 ราย หนึ่งในนั้นเป็นผู้ป่วยติดเตียง มีผู้ได้รับบาดเจ็บ 3 ราย การช่วยเหลือเบื้องต้นทางจังหวัดได้จัดตั้งศูนย์ช่วยเหลือผู้ประสบอัคคีภัย ณ มูลนิธิชัยนาทการกุศล (โรงเรียนจีน) โดยจัดที่พัก พร้อมอาหาร และเครื่องอุปโภคบริโภคที่จำเป็น และได้รับการสนับสนุนจากภาคเอกชน
รัฐมนตรีประจำสำนักนายกรัฐมนตรีกล่าวแสดงความเสียใจต่อเหตุการณ์ที่เกิดขึ้น พร้อมกล่าวให้กำลังใจครอบครัวผู้ที่ได้รับความเสียหายและครอบครัวผู้เสียชีวิต ถือเป็นเหตุการณ์ที่ไม่มีใครคาดคิด ในนามของผู้แทนรัฐบาลซึ่งมีการจัดตั้งกองทุนเงินช่วยเหลือผู้ประสบสาธารณภัย สำนักนายกรัฐมนตรี ได้มอบเงินเยียวยาเบื้องต้นแก่ผู้ประสบภัยที่บ้านเรือนเสียหายทั้งหลัง หลังละ 230,000 บาท ค่าจัดการศพ รายละ 50,000 บาท และค่าอุปการะเลี้ยงดู จำนวน 30,000 บาท  และเงินทุนเลี้ยงชีพแก่ครอบครัวผู้เสียชีวิตที่มีบุตรอายุไม่เกิน 25 ปี อีกครอบครัวละ 50,000 บาท
นอกจากนี้ ทางจังหวัดยังได้มอบเงินสนับสนุนช่วยเหลือผู้ประสบภัย 12 ครัวเรือน เป็นเงินทั้งสิ้น 501,500 บาท รวมถึงสโมสรฟุตบอลชัยนาทฮอนบิลล์ มอบเงินช่วยเหลือครอบครัวละ 3,000 บาท และนายอนุสรณ์ นาคาศัย นายกองค์การบริหารส่วนจังหวัดชัยนาท มอบเงินช่วยเหลือครอบครัวละ 3,000 บาท
ภายหลังจากลงพื้นที่ รัฐมนตรีประจำสำนักนายกรัฐมนตรีและคณะได้เดินทางไปยังศูนย์ช่วยเหลือผู้ประสบอัคคีภัย เพื่อเยี่ยมให้กำลังใจผู้ประสบภัย โดยย้ำว่าให้มีความเข้มแข็ง ทุกฝ่ายจะร่วมฝ่าฟันอุปสรรคไปด้วยกัน พร้อมย้ำว่าคนชัยนาทไม่ทิ้งกันอย่างแน่นอน

ที่มา : https://www.thaigov.go.th/news/contents/details/50286