รัฐบาลไทย-ข่าวทำเนียบรัฐบาล-กระทรวงยุติธรรมจับมือกรมการปกครอง กระทรวงมหาดไทย ร่วมเผยเเพร่สื่อส่งเสริมความรู้ความเข้าใจร่าง พ.ร.บ.ป้องกันการกระทำผิดซ้ำของผู้กระทำความผิดอุกฉกรรจ์ที่ใช้ความรุนแรง


วันอังคารที่ 5 ตุลาคม 2564
พิมพ์
กระทรวงยุติธรรมจับมือกรมการปกครอง กระทรวงมหาดไทย ร่วมเผยเเพร่สื่อส่งเสริมความรู้ความเข้าใจร่าง พ.ร.บ.ป้องกันการกระทำผิดซ้ำของผู้กระทำความผิดอุกฉกรรจ์ที่ใช้ความรุนแรง
กระทรวงยุติธรรมจับมือกรมการปกครอง กระทรวงมหาดไทย ร่วมเผยเเพร่สื่อส่งเสริมความรู้ความเข้าใจร่าง พ.ร.บ.ป้องกันการกระทำผิดซ้ำของผู้กระทำความผิดอุกฉกรรจ์ที่ใช้ความรุนแรง พ.ศ. .... ไปสู่ผู้นำชุมชนและประชาชนในพื้นที่
เมื่อวันจันทร์ที่ ๔ ตุลาคม ๒๕๖๔ เวลา ๑๐.๐๐ น. นางสาวณัฐธ์ภัสส์ ยงใจยุทธ ผู้ช่วยรัฐมนตรีประจำกระทรวงยุติธรรม พร้อมด้วย นางสาวเอมอร เสียงใหญ่ ผู้ตรวจราชการกระทรวงยุติธรรม และคณะ เข้าหารือนายพิริยะ ฉันทดิลก รองอธิบดีกรมการปกครอง ฝ่ายปกครองท้องที่ เพื่อร่วมหาเเนวทางเผยแพร่ประชาสัมพันธ์ สื่อส่งเสริมความรู้ความเข้าใจร่างพระราชบัญญัติป้องกันการกระทำผิดซ้ำของผู้กระทำความผิดอุกฉกรรจ์ที่ใช้ความรุนแรง พ.ศ. .... ไปสู่ประชาชนผ่านช่องทางสื่อต่าง ๆ ภายใต้การกำกับดูเเล ของกรมการปกครอง เพื่อให้ผู้นำชุมชนและประชาชนในระดับท้องที่ รวมถึงหน่วยงานภาครัฐในสังกัด เกิดความรู้ความเข้าใจ ร่างพระราชบัญญัติป้องกันการกระทำความผิดซ้ำ ของผู้กระทำความผิดอุกฉกรรจ์ที่ใช้ความรุนแรง พ.ศ. .... ได้อย่างถูกต้องและครบถ้วน สร้างความตระหนักรู้ และความตื่นตัวต่อปัญหาการกระทำผิดซ้ำที่มี ผลกระทบต่อประชาชน อีกทั้งส่งเสริมให้ประชาชนได้เข้าใจ ภัยอันตรายใกล้ตัวและรับรู้แนวทาง การอยู่ร่วมกับกลุ่มผู้พ้นโทษ ชุมชน และเฝ้าระวังความปลอดภัยในชุมชน
กรมการปกครองยินดีเป็นอย่างยิ่งที่ได้ร่วมขับเคลื่อน พระราชบัญญัติฉบับนี้ โดยที่ผ่านมาได้ร่วมมือกันอย่างใกล้ชิด กับกรมคุมประพฤติและสำนักงานกิจการยุติธรรม มาตั้งแต่ต้นอยู่แล้ว ซึ่งในลำดับต่อไปกรมการปกครองจะเร่งสร้างความรู้ความเข้าใจให้กับบุคลากรในระดับพื้นที่ด้วยสื่อประชาสัมพันธ์ของกระทรวงยุติธรรม และจะขยายผลในระดับในส่วนของคณะกรรมการหมู่บ้าน ทั้งนี้ ในโอกาสต่อไปจะขอความร่วมมือสนับสนุนวิทยากรมายังกระทรวงยุติธรรม จัดทำสื่อทางอิเล็กทรอนิกส์ เพื่อใช้ในการอบรมส่งเสริมความรู้ความเข้าใจ ร่างพระราชบัญญัติป้องกันการกระทำผิดซ้ำของผู้กระทำความผิดอุกฉกรรจ์ที่ใช้ความรุนแรง พ.ศ. .... ไปสู่ผู้นำชุมชนและประชาชนในระดับท้องที่ รวมถึงหน่วยงานภาครัฐในสังกัดกรมการปกครอง กระทรวงมหาดไทยต่อไป

ที่มา : https://www.thaigov.go.th/news/contents/details/46565