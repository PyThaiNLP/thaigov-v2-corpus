รัฐบาลไทย-ข่าวทำเนียบรัฐบาล-กรมการขนส่งทางบก เน้นย้ำการให้บริการเดินทางรถโดยสารสาธารณะทุกประเภท และการให้บริการ ที่สำนักงานขนส่งทุกแห่งในช่วงเทศกาลสงกรานต์ 2565


วันอังคารที่ 12 เมษายน 2565
กรมการขนส่งทางบก เน้นย้ำการให้บริการเดินทางรถโดยสารสาธารณะทุกประเภท และการให้บริการ ที่สำนักงานขนส่งทุกแห่งในช่วงเทศกาลสงกรานต์ 2565
ต้องปฏิบัติตามมาตรการป้องกันการแพร่ระบาดของโรคติดเชื้อไวรัส COVID-19 อย่างเคร่งครัด
นายจิรุตม์ วิศาลจิตร อธิบดีกรมการขนส่งทางบก กระทรวงคมนาคม เปิดเผยว่า ด้วยปัจจุบันสถานการณ์การแพร่ระบาดของโรคติดเชื้อไวรัส COVID-19 สายพันธุ์ “โอมิครอน” ส่งผลให้มีผู้ติดเชื้อเพิ่มขึ้นเป็นจำนวนมากในหลายประเทศทั่วโลกและมีแนวโน้มที่จะขยายวงกว้างมากขึ้น กรมการขนส่งทางบก (ขบ.) ห่วงใยพี่น้องประชาชนที่เดินทางกลับภูมิลำเนาและท่องเที่ยวในช่วงสงกรานต์ 2565 จึงมอบหมายให้สำนักงานขนส่งทุกแห่งทั่วประเทศ กำชับผู้ประกอบการขนส่งและพนักงานขับรถโดยสารสาธารณะ ต้องปฏิบัติตามมาตรการควบคุมการแพร่ระบาดของโรคติดเชื้อไวรัส COVID-19 อย่างเคร่งครัด ตามข้อกำหนดออกตามความในมาตรา ๙ แห่งพระราชกำหนดการบริหารราชการในสถานการณ์ฉุกเฉิน พ.ศ. ๒๕๔๘ (ฉบับที่ ๔๓) เพื่อให้ผู้ใช้บริการรถโดยสารสาธารณะมีความมั่นใจ เดินทางถึงที่หมายปลอดภัย และปราศจากเชื้อไวรัส COVID-19 โดยประชาชนที่จะเดินทางเพื่อการท่องเที่ยวหรือกลับภูมิลำเนาควรได้รับวัคซีนครบตามเกณฑ์ที่ทางราชการกำหนด เพื่อลดอัตราการติดเชื้อรุนแรงต่อบุคคลอื่น แนะนําให้ประเมินความเสี่ยงสังเกตอาการของตนเอง หรือใช้ชุดตรวจ ATK เป็นระยะเวลาไม่เกิน 72 ชั่วโมงก่อนการเดินทาง ขอให้ประชาชนกลุ่มเสี่ยงและกลุ่มเปราะบางโดยเฉพาะกลุ่มผู้สูงอายุเตรียมความพร้อม โดยเข้ารับวัคซีนเข็มกระตุ้นตามคำแนะนําของกระทรวงสาธารณสุข เพื่อความปลอดภัยทั้งต่อตนเองและบุคคลในครอบครัว
อธิบดีกรมการขนส่งทางบก กล่าวเพิ่มเติมว่า การให้บริการรถโดยสารสาธารณะทุกประเภท ต้องคัดกรองผู้โดยสารและตรวจวัดอุณหภูมิก่อนเข้าใช้บริการ หากมีอุณหภูมิสูงกว่า 37.5 องศาเซลเซียส ให้งดการใช้บริการ พนักงานขับรถหรือผู้ให้บริการและผู้โดยสารต้องสวมหน้ากากอนามัยตลอดการใช้บริการ ทำความสะอาดภายในรถทั้งก่อนและหลังการให้บริการด้วยแอลกอฮอล์หรือน้ำยาฆ่าเชื้อ โดยเฉพาะบริเวณพื้นผิวที่มีการสัมผัสบ่อย เช่น ราวจับ เบาะที่นั่ง และห้องน้ำ มีจุดบริการล้างมือด้วยสบู่หรือแอลกอฮอล์เจล สำหรับรถโดยสารปรับอากาศให้มีการระบายอากาศภายในรถระหว่างเดินทางทุก 2 ชั่วโมง หมั่นตรวจสอบ การทำงานของระบบระบายอากาศและทำความสะอาดอย่างสม่ำเสมอ งดให้บริการอาหารบนรถระหว่าง การเดินทาง ให้หยุดหรือจอดรถในสถานที่ตามที่กำหนด และเพื่อให้เป็นไปตามมาตรการเว้นระยะห่าง ทางสังคม (Social Distancing) ให้มีการจำหน่ายตั๋วโดยสารล่วงหน้าผ่านทางโทรศัพท์ เว็บไซต์ หรือแอปพลิเคชัน ในกรณีจำหน่ายตั๋วโดยสาร ณ จุดบริการ ต้องจัดคิวการเข้าซื้อตั๋วโดย เว้นระยะห่างระหว่างบุคคล ก่อนการเดินทางให้แนะนำผู้โดยสารลงทะเบียนใช้งานแอปพลิเคชัน “ไทยชนะ” สำหรับผู้ขับขี่รถจักรยานยนต์สาธารณะ
ควรทำความสะอาดแฮนด์รถจักรยานยนต์ เบาะนั่ง และหมวกกันน็อกสำหรับผู้โดยสารด้วยแอลกอฮอล์ หรือน้ำยาฆ่าเชื้อเป็นประจำ และควรงดการพูดคุยในระหว่างใช้บริการเพื่อลดความเสี่ยงการแพร่กระจายของเชื้อโรค ทั้งนี้ การให้บริการของสำนักงานขนส่งทุกแห่งต้องดำเนินการตามมาตรการด้านสาธารณสุข D-M-H-T-T-A คือ D-Distancing อยู่ห่างไว้ M-Mask Wearing ใส่หน้ากากอนามัย H-Hand washing หมั่นล้างมือ T-Temperature ตรวจวัดอุณหภูมิ T-Testing ตรวจหาเชื้อไวรัส COVID-19 และ A-Application ใช้แอปพลิเคชันไทยชนะ เพื่อควบคุมและป้องกันการแพร่กระจายของโรคติดเชื้อไวรัส COVID-19 อย่างเคร่งครัด

ที่มา : https://www.thaigov.go.th/news/contents/details/53567