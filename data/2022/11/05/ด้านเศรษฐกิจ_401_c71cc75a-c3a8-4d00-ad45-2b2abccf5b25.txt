รัฐบาลไทย-ข่าวทำเนียบรัฐบาล-ความคืบหน้าโครงการคนละครึ่ง ระยะที่ 3


วันจันทร์ที่ 19 กรกฎาคม 2564
พิมพ์
ความคืบหน้าโครงการคนละครึ่ง ระยะที่ 3
ความคืบหน้าของโครงการคนละครึ่ง ระยะที่ 3 จากข้อมูล ณ วันที่ 18 กรกฎาคม 2564 มีผู้ใช้สิทธิสะสมจำนวน 21.4 ล้านราย โดยมียอดการใช้จ่ายสะสมรวม 33,061 ล้านบาท แบ่งเป็นเงินที่ประชาชนจ่ายสะสม 16,713 ล้านบาท และรัฐร่วมจ่ายสะสม 16,348 ล้านบาท
นางสาวกุลยา ตันติเตมิท ผู้อำนวยการสำนักงานเศรษฐกิจการคลัง ในฐานะโฆษกกระทรวงการคลัง เปิดเผยความคืบหน้าของโครงการคนละครึ่ง ระยะที่ 3 ว่า จากข้อมูล ณ วันที่ 18 กรกฎาคม 2564 มีผู้ใช้สิทธิสะสมจำนวน 21.4 ล้านราย โดยมียอดการใช้จ่ายสะสมรวม 33,061 ล้านบาท แบ่งเป็นเงินที่ประชาชนจ่ายสะสม 16,713 ล้านบาท และรัฐร่วมจ่ายสะสม 16,348 ล้านบาท
โฆษกกระทรวงการคลังให้ข้อมูลเพิ่มเติมว่าขณะนี้กระทรวงการคลังอยู่ระหว่างการพัฒนาระบบกลางเพื่อให้ผู้ให้บริการ Food Delivery Platform สามารถเชื่อมต่อกับระบบของโครงการคนละครึ่ง ระยะที่ 3 เพื่อให้ประชาชนสามารถใช้สิทธิโครงการคนละครึ่ง ระยะที่ 3 โดยการสั่งอาหารผ่าน Food Delivery Platformได้ เพื่อเป็นการตรวจสอบการทำธุรกรรมและป้องกันการใช้จ่ายผิดวัตถุประสงค์ของโครงการซึ่งอาจจะกลายเป็นเรื่องทุจริตได้ ทั้งนี้ ในลำดับถัดไปกระทรวงการคลังจะหารือในรายละเอียดรวมทั้งเงื่อนไขต่างๆ กับผู้ให้บริการ Food Delivery Platform โดยเร็วซึ่งคาดว่าจะใช้เวลาดำเนินการพัฒนาและทดสอบระบบอีกระยะหนึ่ง ดังนั้น ในปัจจุบันยังไม่มีการอนุญาตให้มีการสั่งอาหารผ่าน Food Delivery Platform
สำหรับกรณีที่ผู้ให้บริการFood Delivery Platform รายหนึ่งที่มีการเชิญชวนให้ร้านค้าและประชาชนทำผิดเงื่อนไขของโครงการคนละครึ่ง ระยะที่ 3 กระทรวงการคลังได้แจ้งให้ผู้ให้บริการดังกล่าวยุติการดำเนินการที่ผิดเงื่อนไขแล้ว และกระทรวงการคลังได้รับแจ้งว่า ผู้ให้บริการดังกล่าวจะให้ความร่วมมือกับกระทรวงการคลังในการยุติการดำเนินการ โดยจะมีการหารือเพื่อดำเนินการเชื่อมต่อกับระบบของกระทรวงการคลังให้ถูกต้องต่อไป
โฆษกกระทรวงการคลังได้ย้ำว่า กระทรวงการคลังจะเร่งดำเนินการต่างๆ ที่เกี่ยวข้อง เพื่อให้การสั่งอาหารผ่าน Food Delivery Platform ภายใต้โครงการคนละครึ่ง ระยะที่ 3 เกิดขึ้นได้โดยเร็ว เพื่อให้การใช้จ่ายภายใต้โครงการคนละครึ่ง ระยะที่ 3 สอดคล้องกับมาตรการป้องกันโควิด-19
สำนักงานเศรษฐกิจการคลัง halfhalf@fpo.go.th
ธนาคารกรุงไทย จำกัด (มหาชน) โทร. 02-111-1122

ที่มา : https://www.thaigov.go.th/news/contents/details/43891