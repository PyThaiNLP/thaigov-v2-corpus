รัฐบาลไทย-ข่าวทำเนียบรัฐบาล-โฆษกรัฐบาลเผย ไทยระงับ Test and Go แค่ชั่วคราว เพราะ “นายกฯ” เน้นดูแลความปลอดภัยคนไทยสูงสุด สั่งเด็ดขาดผู้ว่าราชการจังหวัด ตำรวจ ทหาร คุมเข้มปีใหม่ ขอประชาชนและทุกฝ่ายร่วมมือ


วันพุธที่ 22 ธันวาคม 2564
พิมพ์
โฆษกรัฐบาลเผย ไทยระงับ Test and Go แค่ชั่วคราว เพราะ “นายกฯ” เน้นดูแลความปลอดภัยคนไทยสูงสุด สั่งเด็ดขาดผู้ว่าราชการจังหวัด ตำรวจ ทหาร คุมเข้มปีใหม่ ขอประชาชนและทุกฝ่ายร่วมมือ
โฆษกรัฐบาลเผย ไทยระงับ Test and Go แค่ชั่วคราว เพราะ “นายกฯ” เน้นดูแลความปลอดภัยคนไทยสูงสุด สั่งเด็ดขาดผู้ว่าราชการจังหวัด ตำรวจ ทหาร คุมเข้มปีใหม่ ขอประชาชนและทุกฝ่ายร่วมมือ ขณะที่ภาคเอกชนเข้าใจนายกฯ ตัดสินใจรวดเร็ว ถือเป็นมาตรการรัดกุมรอบคอบ
นายธนกร วังบุญคงชนะ โฆษกประจำสำนักนายกรัฐมนตรี เผย พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม สั่งการหน่วยงานที่เกี่ยวข้องติดตามสถานการณ์การระบาดของโควิด-19 อย่างใกล้ชิด โดยเฉพาะการแพร่ระบาดของโรคโควิด-19 สายพันธุ์โอไมครอน ซึ่งมีแนวโน้มการระบาดที่สูงขึ้นในหลายประเทศ ถึงแม้ว่าไทย จะมีจำนวนผู้ติดเชื้อภายในประเทศยังคงลดลงอย่างต่อเนื่องต่ำกว่า 3,000 ราย เป็นวันที่ 4 โดยสถานการณ์การแพร่ระบาดของโรคโควิด-19 ประจำวันนี้ (22 ธันวาคม 2564) พบผู้ติดเชื้อโควิด-19 รายใหม่ 2,532 ราย แบ่งเป็นผู้ติดเชื้อรายใหม่ 2,484 ราย ผู้ติดเชื้อในเรือนจำ/ที่ต้องขัง 48 ราย ผู้เสียชีวิตเพิ่มขึ้น 31 ราย ผู้ที่กำลังรักษาตัว 38,202 ราย และมียอดผู้ที่หายป่วยกลับบ้านแล้ว 3,191 ราย ทำให้มียอดผู้ป่วยยืนยันสะสมตั้งแต่ 1 เม.ย. 64 จำนวน 2,170,198 ราย จำนวนผู้ที่หายป่วยสะสมจำนวน 2,111,962 ราย ทั้งนี้ นายกรัฐมนตรียังกำชับหน่วยงานสาธารณสุขเร่งฉีดวัคซีนและวัคซีนเข็มกระตุ้นให้มากขึ้น โดยให้เพิ่มจุดให้บริการฉีด ณ สถานีขนส่ง ท่าเรือ หรือท่าอากาศยานในจังหวัดที่มีผู้เดินทางเป็นจำนวนมาก เช่น จังหวัดนครราชสีมา และเชียงใหม่ เป็นต้น เพื่อลดการแพร่เชื้อจากเมืองสู่ภูมิภาคด้วย
โฆษกประจำสำนักนายกรัฐมนตรี ยังย้ำ ที่ประชุม ศบค. วานนี้ปรับมาตรการเข้าราชอาณาจักรเพื่อป้องกันการแพร่ระบาดของโควิด-19 สายพันธุ์โอไมครอนภายในประเทศ โดยได้ระงับการลงทะเบียนชั่วคราวประเภท Test and Go และ Sandbox ยกเว้นภูเก็ตแซนด์บ็อกซ์ ขอยืนยันว่าผู้ที่ได้อนุมัติในระบบ Test and Go ไว้ก่อนแล้ว ประมาณ 200,000 คน ยังคงสามารถทยอยเดินทางเข้าประเทศตามแผนการเดินทางได้จนถึงวันที่ 10 มกราคม 2565 ภายใต้มาตรการคัดกรองที่เข้มข้น ทั้งตรวจหาเชื้อด้วยวิธี RT- PCR เป็นจำนวน 2 ครั้ง คือ วันแรกที่เดินทางเข้าประเทศ และวันที่ 7 โดยในการตรวจ RT-PCR ครั้งที่ 2 รัฐบาลจะเป็นผู้รับผิดชอบค่าใช้จ่าย สำหรับมาตรการเดินทางเข้าราชอาณาจักร แบบ Test and Go เริ่มใช้ตั้งแต่ 1 พ.ย. 64 ที่ผ่านมา โดยอนุญาตให้ผู้เดินทางมาจาก 63 ประเทศ/พื้นที่ ทางอากาศเข้าไทยแบบไม่กักตัว โดยจะต้องเลือกจองโรงแรมที่เป็นสถานกักกันทางเลือก (AQ) /SHA+ 1 วัน เพื่อรอผลตรวจ RT-PCR ต้องมีหลักฐานการฉีดวัคซีนครบโดส
ทั้งนี้ ภาคเอกชนเข้าใจการตัดสินใจระงับการเดินทางเข้าประเทศชั่วคราวแบบ Test and Go แล้ว เหลือเฉพาะ Phuket Sandbox และการกักตัวแบบ State Quarantine เป็นมาตรการรอบคอบรัดกุม สะท้อนการตัดสินใจที่ฉับไวและสอดคล้องกับพัฒนาการของการแพร่ระบาด ซึ่งอาจส่งผลนักท่องเที่ยวต่างชาติจะมีความมั่นใจที่จะเดินทางเข้าไทยมากขึ้นในระยะยาว ขณะเดียวกันการท่องเที่ยวแห่งประเทศไทยยังประเมินว่า มาตรการดังกล่าวจะส่งผลต่อจำนวนนักท่องเที่ยวที่เดินทางเข้าไทยในระยะสั้น ซึ่งผู้ประกอบการพร้อมปรับรูปแบบการดำเนินธุรกิจให้เหมาะสม
“นายกรัฐมนตรีย้ำการปรับมาตรการ Test and Go เป็นการปรับระงับเป็นการชั่วคราวเท่านั้น เป็นมาตรการเชิงรุกของ ศบค. ตามนโยบายของนายกรัฐมนตรีที่ให้ความสำคัญสูงสุดในการปกป้อง ดูแลความปลอดภัยให้กับทุกคนในประเทศ พร้อมสั่งกำชับผู้ว่าราชการจังหวัด และกรุงเทพมหานคร รวมทั้งหน่วยงานความมั่นคง ทหาร ตำรวจ เข้มงวดในการดูแลกิจการ/กิจกรรมทุกประเภท รวมทั้งให้กระทรวงสาธารณสุขเตรียมความพร้อมบุคลากร สถานพยาบาล เวชภัณท์ รองรับสถานการณ์ระหว่างและหลังเทศกาลปีใหม่นี้ ด้วย ศบค. จะมีการติดตามสถานการณ์ภาพรวมอย่างใกล้ชิด เพื่อประเมินการปรับใช้มาตรการอีกครั้งหลังวันที่ 4 ม.ค. 2565” นายธนกร กล่าว

ที่มา : https://www.thaigov.go.th/news/contents/details/49759