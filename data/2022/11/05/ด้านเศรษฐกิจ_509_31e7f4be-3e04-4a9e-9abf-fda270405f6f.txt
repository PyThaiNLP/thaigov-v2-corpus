รัฐบาลไทย-ข่าวทำเนียบรัฐบาล-บริษัท ขนส่ง จำกัด นำรถโดยสารมาให้บริการผู้ป่วยติดเชื้อไวรัส COVID-19 กลุ่มสีเขียว


วันศุกร์ที่ 30 กรกฎาคม 2564
บริษัท ขนส่ง จำกัด นำรถโดยสารมาให้บริการผู้ป่วยติดเชื้อไวรัส COVID-19 กลุ่มสีเขียว
ตามนโยบายกระทรวงคมนาคม
นายสัญลักข์ ปัญวัฒนลิขิต กรรมการผู้จัดการใหญ่ บริษัท ขนส่ง จำกัด (บขส.) กระทรวงคมนาคม เปิดเผยว่า ในวันที่ 30 กรกฎาคม 2564 เป็นวันแรกที่ บขส. ได้นำรถโดยสารมาให้บริการประชาชนที่ติดเชื้อไวรัส COVID-19 กลุ่มสีเขียว (ผู้ป่วยไม่มีอาการ หรือมีอาการไม่มาก เช่น มีไข้ ไอ น้ำมูก ตาแดง ผื่นขึ้น ไม่มีโรคร่วม) ตามนโยบายของนายศักดิ์สยาม ชิดชอบ รัฐมนตรีว่าการกระทรวงคมนาคม ที่มีข้อสั่งการให้หน่วยงานในสังกัด ร่วมสนับสนุนการปฏิบัติหน้าที่ในการส่งต่อการดูแลผู้ป่วยติดเชื้อ หรือผู้ได้รับผลกระทบจากการแพร่ระบาดของโรคติดเชื้อไวรัส COVID-19 ให้ได้รับความช่วยเหลือโดยเร็ว โดยเส้นทางแรกที่ให้บริการ คือ รับผู้ป่วยติดเชื้อจากโรงพยาบาลศิริราช ไปรักษาตัวต่อที่โรงพยาบาลบุษราคัม ส่วนเส้นทางอื่น ๆ สถาบันการแพทย์ฉุกเฉินแห่งชาติ (สพฉ.) จะเป็นผู้ประสานงานและแจ้ง บขส. ให้นำรถโดยสารไปรับผู้ป่วยก่อนส่งไปรักษาตัวในภูมิลำเนาต่อไป
กรรมการผู้จัดการใหญ่ บขส. กล่าวเพิ่มเติมว่า บขส. ได้จัดรถโดยสารไว้สำหรับปฏิบัติภารกิจดังกล่าว และได้เตรียมความพร้อมของรถโดยสาร รวมถึงพนักงานขับรถตามมาตรฐานของสาธารณสุข ดังนี้ ปรับปรุงรถโดยสารโดยกั้นห้องโดยสารระหว่างพนักงานขับรถ เจ้าหน้าที่สาธารณสุข และห้องโดยสาร ปรับระบบปรับอากาศบนรถ นำพลาสติกมาหุ้มบริเวณเบาะ ไม่อนุญาตให้ผู้โดยสารลงจากรถระหว่างการเดินทาง และให้พนักงานเข้าอบรมกับเจ้าหน้าที่ สพฉ. ก่อนปฏิบัติงาน นอกจากนี้ บขส. พร้อมดำเนินการตามนโยบายของกระทรวงคมนาคม ซึ่งร่วมกับกระทรวงสาธารณสุข ในการเป็นหน่วยงานสนับสนุน ดูแลผู้ป่วยติดเชื้อไวรัส COVID-19 อย่างเต็มที่ เพื่อส่งผู้ป่วยจากกรุงเทพฯ กลับสู่ภูมิลำเนาอย่างปลอดภัย

ที่มา : https://www.thaigov.go.th/news/contents/details/44279