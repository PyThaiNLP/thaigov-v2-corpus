รัฐบาลไทย-ข่าวทำเนียบรัฐบาล-โฆษกรัฐบาลเผย นายกฯ ส่งกำลังใจเชียร์ทัพนักกีฬาไทยคว้าชัยศึกซีเกมส์ในโค้งสุดท้ายก่อนปิดฉากการแข่งขัน ชื่นชมความสำเร็จ “บิว” ภูริพล


วันอาทิตย์ที่ 22 พฤษภาคม 2565
พิมพ์
โฆษกรัฐบาลเผย นายกฯ ส่งกำลังใจเชียร์ทัพนักกีฬาไทยคว้าชัยศึกซีเกมส์ในโค้งสุดท้ายก่อนปิดฉากการแข่งขัน ชื่นชมความสำเร็จ “บิว” ภูริพล
โฆษกรัฐบาลเผย นายกฯ ส่งกำลังใจเชียร์ทัพนักกีฬาไทยคว้าชัยศึกซีเกมส์ในโค้งสุดท้ายก่อนปิดฉากการแข่งขัน ชื่นชมความสำเร็จ “บิว” ภูริพล
วันนี้ (22 พฤษภาคม 2565) นายธนกร วังบุญคงชนะ โฆษกประจำสำนักนายรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ส่งกำลังใจเชียร์และติดตามการแข่งขันกีฬาซีเกมส์ พร้อมให้กำลังใจนักกีฬาไทย ชื่นชมความสามารถนักกีฬาที่สร้างผลงานยอดเยี่ยมทำลายสถิติใหม่ได้ในหลายรายการ เป็นผลมาจากวินัยการฝึกซ้อม และแรงใจที่ทำเพื่อประเทศชาติ
โฆษกประจำสำนักนายรัฐมนตรี กล่าวว่า ในช่วงโค้งสุดท้ายของการแข่งขันกีฬาซีเกมส์ ครั้งที่ 31 ณ สาธารณรัฐสังคมนิยมเวียดนาม ที่จัดขึ้นระหว่างวันที่ 12-23 พฤษภาคม 2565 ทัพนักกีฬาไทยทำผลงานคว้าเหรียญรางวัลไปแล้วรวม 258 เหรียญ แบ่งเป็น 68 เหรียญทอง 79 เหรียญเงิน 111 เหรียญทองแดง ( อัพเดท ณ วันที่ 21 พฤษภาคม 2565 เวลา 12:00 น.) เป็นผลงานที่แสดงถึงศักยภาพด้านกีฬาของไทย โดยล่าสุดเว็บไซต์กรีฑาโลก “World Athletics” ซึ่งมีผู้ติดตามร่วมล้านคน ชื่นชมผลงานโดดเด่นของ “บิว” ภูริพล บุญสอน นักกรีฑาทีมชาติไทยชาวสมุทรปราการ แชมป์ 3 เหรียญทองซีเกมส์วัย 16 ปี จากการแข่งวิ่งประเภท 200 เมตรชาย 4x100 เมตรชาย และ 100 เมตรชาย ที่สามารถทำสถิติวิ่ง 200 เมตร ด้วยเวลาเพียง 20.37 วินาที ทำความเร็วใกล้เคียงนักวิ่งดาวรุ่งชื่อดังของโลกในช่วงวัยเดียวกัน ได้แก่ “เออร์ริยอน ไนท์ตัน” (Erriyon Knighton) ซึ่งเคยทำสถิติไว้ที่ 19.49 วินาที และ “ยูเซน โบลต์” (Usain Bolt) เจ้าของ 8 เหรียญทองโอลิมปิกเกมส์ ทั้งยังทำลายสถิติการแข่งขันวิ่งซีเกมส์ในรอบ 23 ปีอีกด้วย
นายธนกร กล่าวเพิ่มเติมว่า นายกรัฐมนตรีส่งกำลังใจให้ทุกความทุ่มเทตั้งใจอย่างหนักของนักกีฬาในการเป็นตัวแทนของประเทศไทยเข้าร่วมแข่งขันเกมกีฬาระดับภูมิภาคเอเชียตะวันออกเฉียงใต้จนสามารถสร้างชื่อเสียงให้กับประเทศบนเวทีนานาชาติได้อย่างเต็มภาคภูมิ ขอบคุณทุกหน่วยงานที่เกี่ยวข้องในการผลักดันและสนับสนุนนักกีฬาจนประสบความสำเร็จ เป็นความภาคภูมิใจต่อตนเอง ครอบครัว และประเทศชาติ โดยนายกฯ เชิญชวนพี่น้องประชาชนร่วมติดตามชม เชียร์ และให้กำลังใจนักกีฬาที่เหลือในโค้งสุดท้ายของการแข่งขันซีเกมส์ประจำปีนี้ด้วย

ที่มา : https://www.thaigov.go.th/news/contents/details/54846