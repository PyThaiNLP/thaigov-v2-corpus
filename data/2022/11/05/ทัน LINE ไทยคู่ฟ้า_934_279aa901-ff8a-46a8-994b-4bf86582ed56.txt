รัฐบาลไทย-ข่าวทำเนียบรัฐบาล-โฆษกรัฐบาล แจง ไลฟ์นายกฯ ลงพื้นที่ไม่ใช่ครั้งแรก เป้าหมายคือประชาชน วอนอย่าเปรียบเทียบ พร้อมชวนติดตามเพจไทยคู่ฟ้า ได้ข่าวสารที่ทันสมัย - เชื่อถือได้ - มีประโยชน์


วันพุธที่ 8 มิถุนายน 2565
โฆษกรัฐบาล แจง ไลฟ์นายกฯ ลงพื้นที่ไม่ใช่ครั้งแรก เป้าหมายคือประชาชน วอนอย่าเปรียบเทียบ พร้อมชวนติดตามเพจไทยคู่ฟ้า ได้ข่าวสารที่ทันสมัย - เชื่อถือได้ - มีประโยชน์
.....
นายธนกร วังบุญคงชนะ โฆษกประจำสำนักนายกรัฐมนตรี เผยถึงกรณีที่ผู้ใช้อินเทอร์เน็ตวิพากษ์วิจารณ์ว่า พล.อ.ประยุทธ์ จันทร์โอชา นายกรัฐมนตรี และ รมว.กลาโหม ลอกเลียนแบบการถ่ายทอดสด (ไลฟ์สด) ภารกิจลงพื้นที่เปิดท่าเรือท่าช้าง - สาทร ซึ่งเป็นช่วงเดียวกับที่นายชัชชาติ สิทธิพันธ์ ผู้ว่าราชการกรุงเทพมหานคร ลงพื้นที่ติดตามปัญหาการจราจรที่กองบังคับการตำรวจจราจร (บก.จร.) ในช่วงเช้าวันนี้ว่า การถ่ายทอดสดดำเนินการผ่านเพจไทยคู่ฟ้าซึ่งเป็นเพจของส่วนราชการ คือ สำนักโฆษก สำนักเลขาธิการนายกรัฐมนตรี ซึ่งมีหน้าที่ประชาสัมพันธ์ข่าวสารรัฐบาลและภารกิจนายกรัฐมนตรีอยู่แล้ว และการถ่ายทอดสดครั้งนี้ไม่ใช่ครั้งแรก แต่ดำเนินการมาตั้งแต่ปี 2560 มีทั้งการลงพื้นที่ตรวจราชการ พบปะประชาชนในประเทศ การประชุม - การเยือนต่างประเทศ การแถลงข่าวในโอกาสต่าง ๆ จึงไม่ใช่การลอกเลียนแบบแต่อย่างใด และไม่ควรนำมาเปรียบเทียบให้เกิดความขัดแย้ง เพราะท้ายที่สุดแล้วผู้ได้รับประโยชน์คือประชาชน
.
เพจไทยคู่ฟ้า เป็นช่องทางข่าวสารรัฐบาล มติคณะรัฐมนตรี ความรู้ทั่วไป สิทธิประโยชน์ และสวัสดิการประชาชน ซึ่งนายกฯ มักจะเชิญชวนให้คณะรัฐมนตรีส่งข้อมูลไปประชาสัมพันธ์ทางเพจไทยคู่ฟ้า พร้อมเชิญชวนประชาชนให้ติดตามข่าวสารจากเพจอยู่บ่อยครั้ง เพราะเนื้อหาทันสมัย เชื่อถือได้ และมีประโยชน์
#ไทยคู่ฟ้า #ร่วมต้านโควิด19
-------------------

ที่มา : https://www.thaigov.go.th/news/contents/details/55523