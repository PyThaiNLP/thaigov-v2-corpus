รัฐบาลไทย-ข่าวทำเนียบรัฐบาล-โฆษกรัฐบาลสวน "ประเสริฐ" ศึกษาข้อมูล "โรคประจำถิ่น" ให้ดีก่อนพูด ย้ำรัฐบาลกำหนดมาตรการตามความเป็นจริง พร้อมรับมือผู้ติดเชื้อเพิ่มหลังสงกรานต์


วันเสาร์ที่ 2 เมษายน 2565
พิมพ์
โฆษกรัฐบาลสวน "ประเสริฐ" ศึกษาข้อมูล "โรคประจำถิ่น" ให้ดีก่อนพูด ย้ำรัฐบาลกำหนดมาตรการตามความเป็นจริง พร้อมรับมือผู้ติดเชื้อเพิ่มหลังสงกรานต์
โฆษกรัฐบาลสวน "ประเสริฐ" ศึกษาข้อมูล "โรคประจำถิ่น" ให้ดีก่อนพูด ย้ำรัฐบาลกำหนดมาตรการตามความเป็นจริง พร้อมรับมือผู้ติดเชื้อเพิ่มหลังสงกรานต์
วันที่ 2 เมษายน 2565 นายธนกร วังบุญคงชนะ โฆษกประจำสำนักนายกรัฐมนตรี เปิดเผยถึงกรณีที่นายประเสริฐ จันทรรวงทอง เลขาธิการพรรคเพื่อไทย กล่าวหาว่ารัฐบาลพยายามยัดเยียดให้โควิดเป็นโรคประจำถิ่น ถือเป็นการผลักภาระให้ประชาชน และไม่มีมาตรการที่ชัดเจนในการรับมือกับการแพร่ระบาดของโรค ว่า อยากให้นายประเสริฐฯ ไปศึกษาให้ดีว่า "โรคประจำถิ่น" คืออะไร มีหลักเกณฑ์อย่างไร การที่รัฐบาลประกาศเช่นนี้ถือว่ามีเป้าหมายในการทำงานที่ชัดเจน ซึ่งเป็นความท้าทายของรัฐบาลและคนไทยที่ต้องร่วมมือกัน หรือที่ผ่านมานายประเสริฐฯ ไม่เคยคิดอะไรเป็นแก่นสาร ดีแต่จ้องหาเรื่องโจมตีคนอื่นไปวัน ๆ เท่านั้น
นายธนกรกล่าวว่า  ประเทศไทยขึ้นชื่อว่าเป็นประเทศที่มีระบบสาธารณสุขดีเป็นอันดับต้น ๆ ของโลก และมีบุคลากรทางการแพทย์ที่มีความรู้ความเชี่ยวชาญ ทุกคนทำงานอย่างหนักมาตลอด จนช่วงหนึ่งเราแทบจะไม่มีผู้ติดเชื้อภายในประเทศเลย แต่เมื่อไทยเริ่มเปิดประเทศเพื่อฟื้นฟูเศรษฐกิจก็ต้องยอมรับว่าจำนวนผู้ติดเชื้อจะเพิ่มขึ้น แต่ก็ไม่ได้หมายความว่ารัฐบาลไม่มีมาตรการอะไร หรือนายประเสริฐฯ ต้องการให้ชัดดาวน์ประเทศถึงจะพอใจ นอกจากนี้ พลเอก ประยุทธ์ จันทร์โอชา นายกรัฐมนตรีและ รมว.กลาโหม ก็พูดชัดเจนแล้วว่าแม้เราจะประกาศไว้เช่นนี้แต่ทุกอย่างต้องประเมินสถานการณ์และสามารถปรับได้ตามความเป็นจริง
"ขณะนี้บางประเทศก็เริ่มประกาศเตรียมให้โควิดเป็นโรคประจำถิ่นซึ่งอยู่บนฐานของหลักวิชาการ และหันมาใช้แนวทาง Living with COVID เหมือนในอดีตที่เคยเกิดโรคอุบัติใหม่และท้ายที่สุดก็ปรับเป็นโรคประจำถิ่น ส่วนเรื่องจำนวนผู้ติดเชื้อที่จะเพิ่มขึ้นหลังเทศกาลสงกรานต์และคุณภาพของบริการเจอ แจก จบนั้น รัฐบาลมีแผนรองรับและกำลังดำเนินการพัฒนาให้ดีขึ้น" นายธนกร กล่าว

ที่มา : https://www.thaigov.go.th/news/contents/details/53228