รัฐบาลไทย-ข่าวทำเนียบรัฐบาล-โฆษกรัฐบาล เผย “นายกฯ” กำกับติดตามเหตุน้ำมันรั่วไหลกลางทะเล จ.ระยอง อย่างใกล้ชิด สั่งการหน่วยงานที่เกี่ยวข้องเร่งแก้ไขปัญหาโดยด่วน ห่วงผลกระทบต่อพี่น้องประชาชน


วันศุกร์ที่ 11 กุมภาพันธ์ 2565
พิมพ์
โฆษกรัฐบาล เผย “นายกฯ” กำกับติดตามเหตุน้ำมันรั่วไหลกลางทะเล จ.ระยอง อย่างใกล้ชิด สั่งการหน่วยงานที่เกี่ยวข้องเร่งแก้ไขปัญหาโดยด่วน ห่วงผลกระทบต่อพี่น้องประชาชน
โฆษกรัฐบาล เผย “นายกฯ” กำกับติดตามเหตุน้ำมันรั่วไหลกลางทะเล จ.ระยอง อย่างใกล้ชิด สั่งการหน่วยงานที่เกี่ยวข้องเร่งแก้ไขปัญหาโดยด่วน ห่วงผลกระทบต่อพี่น้องประชาชน กำชับให้เกิดผลกระทบถึงประชาชนให้น้อยที่สุด
วันที่ 11 กุมภาพันธ์ 2565 นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า ต่อกรณีเหตุการณ์น้ำมันดิบรั่วไหลบริเวณมาบตาพุด จังหวัดระยอง ของบริษัทสตาร์ปิโตรเลียม รีไฟน์นิ่ง จำกัด มหาชน (SPRC) เมื่อวันที่ 10 กุมภาพันธ์ 2565 นี้ โดยเป็นน้ำมันค้างท่อในจุดเดียวกับที่เคยเกิดการรั่วไหลเมื่อวันที่ 25 มกราคม ที่ผ่านมา ในการนี้ พลเอก ประยุทธ์ จันทร์โอชา นายกรัฐนตรีและรัฐมนตรีว่าการกระทรวงกลาโหม มีความห่วงใยถึงผลกระทบที่จะเกิดขึ้นต่อประชาชน โดยได้กำกับติดตามสถานการณ์อย่างใกล้ชิด พร้อมสั่งการหน่วยงานที่เกี่ยวข้องทุกภาคส่วนเร่งบูรณาการแก้ไขปัญหาโดยด่วน อย่าให้กระทบถึงพี่น้องประชาชนบริเวณใกล้เคียง
ทั้งนี้ ตั้งแต่เกิดเหตุการณ์ ทางบริษัท สตาร์ปิโตรเลียม จำกัด ได้ประกาศภาวะฉุกเฉินน้ำมันรั่วไหล Tier 1 (ภาวะน้ำมันรั่วไหลขนาดเล็ก ไม่เกิน 20 ตัน) เนื่องจากพบฟิล์มน้ำมันดิบ (สีเงิน) บริเวณทิศเหนือ ห่างจากทุ่นผูกเรือน้ำลึกแบบทุ่นเดี่ยวกลางทะเลประมาณ 3 ไมล์ทะเล ห่างจากฝั่งประมาณ 11 ไมล์ทะเล และเป็นจุดเดียวกับที่เคยเกิดการรั่วไหลขึ้นครั้งก่อน
โฆษกประจำสำนักนายกรัฐมนตรี กล่าวว่า ทันทีที่ได้รับแจ้งเหตุการณ์ นายกรัฐมนตรีได้กำชับให้หน่วยงานที่เกี่ยวข้องทั้งเจ้าหน้าที่จังหวัดระยอง กองทัพเรือ และกรมเจ้าท่า ดำเนินการเข้าตรวจสอบและแก้ไขสถานการณ์อย่างเร่งด่วน โดยกองทัพเรือได้ส่งเฮลิคอปเตอร์ขึ้นสำรวจและกำหนดแนวทางการใช้สารขจัดคราบน้ำมันให้ได้ประโยชน์สูงสุดในจุดที่เกิดคราบน้ำมัน เพื่อควบคุมสถานการณ์ให้ได้โดยเร็ว ซึ่งขณะนี้ เจ้าหน้าที่สามารถจัดการคราบน้ำมันให้อยู่ในวงจำกัดได้แล้ว และมั่นใจว่าจะสามารถควบคุมสถานการณ์ รวมถึงปริมาณน้ำมันไม่ให้ไหลเข้าชายฝั่งได้ นอกจากนี้ กรมเจ้าท่าได้เร่งประสานงานกับทางบริษัท สตาร์ปิโตรเลียม จำกัด เพื่อตรวจสอบจุดที่รั่วไหลว่ายังคงมีปริมาณน้ำมันตกค้างอยู่ในท่ออีกหรือไม่ เพื่อวางแผนและเตรียมการป้องกันเกิดเหตุซ้ำ
“นายกรัฐมนตรีห่วงใย และกำชับหน่วยงานที่เกี่ยวข้องทุกฝ่ายให้เร่งบูรณาการเข้าช่วยเหลือแก้ปัญหา และควบคุมสถานการณ์น้ำมันรั่วไหลอย่างเร่งด่วนในทันที และได้กำกับติดตามการดำเนินการของหน่วยงานที่เกี่ยวข้องอย่างใกล้ชิด พร้อมทั้งกำชับให้เร่งจัดเตรียมแผนป้องกันไม่ให้เกิดเหตุการณ์ซ้ำอีก จึงขอให้พี่น้องประชาชนมั่นใจได้ว่า รัฐบาลสามารถควบคุมและแก้ไขสถานการณ์ได้อย่างแน่นอน ทั้งนี้ นายกรัฐมนตรีมีความห่วงใยถึงสิ่งแวดล้อมทางทะเลชายฝั่ง ขอให้หน่วยงานที่เกี่ยวข้องดูแลแก้ไข เพื่อสร้างความยั่งยืนสู่ท้องทะเล” นายธนกรฯ กล่าว

ที่มา : https://www.thaigov.go.th/news/contents/details/51446