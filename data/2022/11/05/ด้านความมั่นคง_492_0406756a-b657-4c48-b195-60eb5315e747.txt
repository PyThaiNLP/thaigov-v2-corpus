รัฐบาลไทย-ข่าวทำเนียบรัฐบาล-มหาดไทย เข้าร่วมการประชุมระดับรัฐมนตรีอาเซียนด้านการพัฒนาชนบทและขจัดความยากจน ครั้งที่ 12​ (The 12th AMRDPE) และการประชุมที่เกี่ยวข้อง​ พร้อมแลกเปลี่ยนความเห็นของทางการไทย


วันศุกร์ที่ 26 พฤศจิกายน 2564
พิมพ์
มหาดไทย เข้าร่วมการประชุมระดับรัฐมนตรีอาเซียนด้านการพัฒนาชนบทและขจัดความยากจน ครั้งที่ 12​ (The 12th AMRDPE) และการประชุมที่เกี่ยวข้อง​ พร้อมแลกเปลี่ยนความเห็นของทางการไทย
มหาดไทย เข้าร่วมการประชุมระดับรัฐมนตรีอาเซียนด้านการพัฒนาชนบทและขจัดความยากจน ครั้งที่ 12​ (The 12th AMRDPE) และการประชุมที่เกี่ยวข้อง​ พร้อมแลกเปลี่ยนความเห็นของทางการไทยต่อการจัดทำแผนแม่บทอาเซียนด้านการพัฒนาชนบท​
เมื่อวันที่ 25 พฤศจิกายน 2564 ณ ห้องประชุมราชบพิธ ชั้น 5 อาคารดำรงราชานุสรณ์​ กระทรวงมหาดไทย​ นายสุทธิพงษ์ จุลเจริญ ปลัดกระทรวงมหาดไทย มอบหมายให้ นายชยาวุธ​ จันทร รองปลัดกระทรวง​มหาดไทย​ เข้าร่วมการประชุมหุ้นส่วนภาคีร่วมภาครัฐ​ ภาคเอกชน​ และภาคประชาชนในกรอบการดำเนินการด้านการพัฒนาและขจัดความยากจน​ ครั้งที่​ 10 (10th ASEAN Public-Private-People Partnership Forum on Rural Development and Poverty Eradication) เวลา​ 09.00-12.00 น. และได้มอบหมายให้นายชัยณรงค์​ วาสนะสมสิทธิ์​ รักษาการในตำแหน่งที่ปรึกษาด้านความมั่นคง​ เข้าร่วมการประชุมหารือสำหรับแผนแม่บทอาเซียนด้านการพัฒนาชนบท​ (SOMRDPE​ Technical Consultation on the ASEAN Master Plan on Rural Development) เวลา​ 13.00-16.00 น.​ เพื่อเป็นผู้แทนกระทรวงมหาดไทย​ ในฐานะหน่วยประสานงานหลักด้านการพัฒนาชนบทและขจัดความยากจน ภายใต้กรอบความร่วมมืออาเซียน (SOMRDPE Focal Point) ซึ่งการประชุมทั้งสองส่วนนี้เป็นหนึ่งในวาระของการประชุมระดับรัฐมนตรีอาเซียนด้านการพัฒนาชนบทและขจัดความยากจน ครั้งที่ 12 (The 12th ASEAN Ministers Meeting on Rural Development and Poverty Eradication : The 12th AMRDPE) จัดขึ้นระหว่างวันที่ 23-26 พฤศจิกายน 2564 ผ่านระบบการประชุมทางไกล โดยมีสาธารณรัฐฟิลิปปินส์ทำหน้าที่เป็นประธานและเจ้าภาพจัดการประชุมฯ ภายใต้แนวคิดหลัก (Theme) ของการประชุม คือ "เร่งรัดการฟื้นฟูและการสร้างภูมิคุ้มกันที่เข้มแข็งของอาเซียนสำหรับการพัฒนาชนบทและขจัดความยากจนอย่างยั่งยืน (Accelerating Recovery and Strengthening Resiliency of ASEAN for Sustainable Rural Development and Poverty Eradication)"
สำหรับการประชุมหุ้นส่วนภาคีร่วมภาครัฐ​ ภาคเอกชน​ และภาคประชาชนในกรอบการดำเนินการด้านการพัฒนาและขจัดความยากจน​ ครั้งที่​ 10 (10th ASEAN Public-Private-People Partnership Forum on Rural Development and Poverty Eradication) นั้น​ เป็นการประชุมที่จัดขึ้นต่อเนื่องจากการประชุมย่อยคู่ขนานในหัวข้อการฟื้นฟูจากสถานการณ์แพร่ระบาดไวรัสโคโรนา​ 2019​ สำหรับทุกภาคส่วนและกลุ่มเปราะบาง​ (Side-event : Symposium on COVID-19 Recovery Efforts for the Basic Sectors and Vulnerable Groups) เมื่อวันที่​ 23 พฤศจิกายน​ 2564 เพื่อเป็นเวทีการหารือร่วมกันระหว่างภาคส่วนต่างๆ​ เกี่ยวกับข้อริเริ่มการฟื้นฟูสถานการณ์แพร่ระบาดไวรัสโคโรนา​ 2019 ผ่านการพัฒนากรอบแผนยุทธศาสตร์ของอาเซียนระหว่างผู้มีส่วนได้ส่วนเสีย​ ภายใต้แนวคิด​การไม่ทิ้งใครไว้ข้างหลัง​ (No​ One Left Behind) ทั้งนี้​ เพื่อเสริมสร้างการมีส่วนร่วมระหว่างภาครัฐ​ ภาคเอกชน​ และภาคประชาสังคมในการฟื้นฟูสถานการณ์จากโรคระบาด​ และส่งเสริมความคุ้มครองต่อประชาชนทุกกลุ่มในสังคม​ โดยเฉพาะกลุ่มเปราะบาง​ ซึ่งข้อเสนอแนะจากการประชุมในวันนี้จะได้มีการรวบรวมและเสนอต่อที่ประชุมระดับรัฐมนตรีอาเซียนด้านการพัฒนาชนบทและขจัดความยากจน​ ครั้งที่​ 12​ (12​th​ ASEAN​ Ministers Meeting on Rural Development and Poverty Eradication : 12th AMRDPE) ในวันที่​ 26 พฤศจิกายน​ 2564​ ต่อไป
ในส่วนของการประชุมหารือสำหรับแผนแม่บทอาเซียนด้านการพัฒนาชนบท​ (SOMRDPE​ Technical Consultation on the ASEAN Master Plan on Rural Development) เป็นการประชุมนำเสนอความคืบหน้าและสถานะสำหรับการจัดทำแผนแม่บทอาเซียนด้านการพัฒนาชนบท​ (ASEAN Master Plan on Rural Development) ซึ่งเป็นเรื่องสืบเนื่องจากการประชุมระดับรัฐมนตรีอาเซียนด้านการพัฒนาชนบทและขจัดความยากจน ครั้งที่ 11 (The 11th ASEAN Ministers Meeting on Rural Development and Poverty Eradication : The 11th AMRDPE) และการประชุมเจ้าหน้าที่อาวุโสอาเซียนด้านการพัฒนาชนบทและขจัดความยากจน​ ครั้งที่​ 16​ (The 16th ASEAN Senior Official Meeting on Rural Development and Poverty Eradication : 16th SOMRDPE) ณ​ สาธารณรัฐแห่งสหภาพเมียนมา เมื่อเดือนพฤศจิกายน​ ปี​ พ.ศ. 2562 เพื่อหารือร่วมกันระหว่างองค์กรภาครัฐ​ ​และภาคส่วนที่เกี่ยวข้อง​ ทั้งภาคประชาสังคมและผู้มีส่วนได้ส่วนเสีย​ สำหรับการพัฒนาแผนแม่บทฯ​ ดังกล่าว​ ให้มีความสมบูรณ์ ซึ่งร่างแผนแม่บทฯ​ นี้​ จะได้นำมาเสนอต่อที่ประชุมระดับรัฐมนตรีอาเซียนด้านการพัฒนาชนบทและขจัดความยากจน​ ครั้งที่​ 12​ (12​th​ ASEAN​ Ministers Meeting on Rural Development and Poverty Eradication : 12th AMRDPE) ในวันที่​ 26 พฤศจิกายน​ 2564​ และการประชุมระดับภูมิภาคร่วมกับสาขาต่างๆ​ ที่เกี่ยวข้องของอาเซียน​ ในช่วงต้นปี​ พ.ศ. 2565 ก่อนเสนอเข้าสู่การรับรองจากที่ประชุมสุดยอดผู้นำอาเซียน​ (ASEAN Summit) ในปี​ พ.ศ.​ 2565​ ในลำดับถัดไป​
ทั้งนี้​ แผนแม่บทอาเซียนด้านการพัฒนาชนบท​ มีองค์ประกอบวิสัยทัศน์และเป้าประสงค์​ (ASEAN​ Rural​ Development​ Vision &​ Goal) 6 ประเด็นสำคัญ คือ​ 1.ความมั่นคงด้านอาหารและภูมิภาคที่ปลอดภัย​ (A​ food secure/safe region) 2.การลงทุนด้วยความรับผิดชอบอย่างยั่งยืน​ โดยการสนับสนุนโครงสร้างพื้นฐาน​ เทคโนโลยี​ และนวัตกรรมที่มีความก้าวหน้าในภูมิภาค​ มีส่วนร่วมและศักยภาพที่เท่าเทียมระดับโลก​(Sustained responsible investment) 3.การมีส่วนร่วมของชุมชนอาเซียนต่อเวทีระดับภูมิภาคต่างๆ​ (Venues and Platforms in place for voices to be heard and participate) 4.การพัฒนาศักยภาพ​ การมีส่วนร่วม​ การสร้างภูมิคุ้มกัน​ และการปรับตัวต่อสภาพภูมิอากาศ​ ภัยธรรมชาติ​ และผลกระทบอื่นๆ​ ที่เกี่ยวข้อง​ (An enhanced and sustained resilience and capacity to mitigate and adapt to climate change, natural disasters and related shocks) 5.ชุมชนสำหรับทุกคน​เพื่อยกระดับคุณภาพชีวิตให้ดีขึ้น​ ผ่านการศึกษา​ สุขภาพ​ และบริการขั้นพื้นฐานอย่างเท่าเทียมกัน​ รวมถึงความคุ้มครองด้านสิทธิมนุษยชน​ในทุกกลุ่ม​ (An inclusive community that promotes high quality of life) และ​ ​6.โอกาสทางเศรษฐกิจที่เพิ่มขึ้น​และเอื้อต่อการดำรงชีพและจ้างงานอย่างต่อเนื่อง​ ลดความเหลื่อมล้ำและขจัดความยากจน​ของประชาชนในชนบท​ (Economic opportunities continually abound)
ในการนี้​ นายชัยณรงค์ วาสนะสมสิทธิ์ รักษาการในตำแหน่งที่ปรึกษาด้านความมั่นคง ในฐานะ​หัวหน้าคณะผู้แทนไทย​ ได้ร่วมให้ข้อเสนอแนะของทางการไทยต่อแผนแม่บทอาเซียนด้านการพัฒนาชนบท​ (ASEAN Master Plan on Rural Development) โดยกล่าวว่า​ แผนแม่บทฯ​ ดังกล่าว​ ควรมีความเชื่อมโยงกับแผนปฏิบัติการอาเซียนด้านการพัฒนาชนบทและขจัดความยากจน พ.ศ. 2564-2568 (ASEAN Framework Action Plan on Rural Development and Poverty Eradication 2021-2025 : FAPRDPE 2021-2025) พร้อมกันนี้ควรระบุความรับผิดชอบของสาขาที่เกี่ยวข้องภายใต้ประเด็นวิสัยทัศน์และเป้าประสงค์ให้มีความชัดเจน ในส่วนของประเทศไทยนั้นมีกลไกบูรณาการระดับประเทศ​ ได้แก่​ คณะกรรมการบูรณาการการดำเนินงานด้านการพัฒนาชนบทและขจัดความยากจนภายใต้กรอบความร่วมมืออาเซียน (ตามคำสั่งกระทรวงมหาดไทยที่ 680/2564 ลงวันที่ 18 มีนาคม 2564) ซึ่งมีการบูรณาการร่วมกันกับหน่วยงานต่างๆ​ ของประเทศไทยที่มีภารกิจเกี่ยวข้องกับการพัฒนาชนบทและขจัดความยากจน​ ทั้งนี้ เพื่อให้การขับเคลื่อนภารกิจ​ตามแผนแม่บทฯ​ เป็นไปอย่างมีประสิทธิภาพ​ และสามารถมีส่วนช่วยในการพัฒนาชนบทและขจัดความยากจนได้อย่างยั่งยืน

ที่มา : https://www.thaigov.go.th/news/contents/details/48743