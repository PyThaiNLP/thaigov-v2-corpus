รัฐบาลไทย-ข่าวทำเนียบรัฐบาล-ครม.อนุมัติทุนการศึกษา ป.โท - ป.เอก 50 ทุน โครงการต่อเนื่องระยะที่ 5 ของกระทรวงเกษตร มุ่งพัฒนาศักยภาพบุคลากรด้านงานวิจัย


วันอังคารที่ 13 กรกฎาคม 2564
พิมพ์
ครม.อนุมัติทุนการศึกษา ป.โท - ป.เอก 50 ทุน โครงการต่อเนื่องระยะที่ 5 ของกระทรวงเกษตร มุ่งพัฒนาศักยภาพบุคลากรด้านงานวิจัย
ครม.อนุมัติทุนการศึกษา ป.โท - ป.เอก 50 ทุน โครงการต่อเนื่องระยะที่ 5 ของกระทรวงเกษตร มุ่งพัฒนาศักยภาพบุคลากรด้านงานวิจัย
วันนี้ (13 กรกฎาคม 2564)   นางสาวรัชดา ธนาดิเรก รองโฆษกประจำสำนักนายกรัฐมนตรี เปิดเผยหลังการประชุมคณะรัฐมนตรี (ครม.) เมื่อวันที่ 13 กรกฎาคม 2564 ว่า ครม.เห็นชอบโครงการทุนศึกษาต่อในประเทศของบุคลากรกระทรวงเกษตรและสหกรณ์ ณ สถาบันเทคโนโลยีแห่งเอเชียระยะที่ 5 (ปี2566 – 2570) จำนวน 50 ทุน วงเงินงบ 59.05 ล้านบาท และผูกพันงบประมาณผู้รับทุนต่อเนื่องถึงปี 2574 ตามที่กระทรวงเกษตรและสหกรณ์เสนอ โครงการนี้มีวัตถุประสงค์เพื่อยกระดับการพัฒนาองค์ความรู้ในด้านวิทยาศาสตร์ เทคโนโลยีการเกษตร การวิจัยและนวัตกรรมด้านการเกษตร พัฒนาศักยภาพของบุคลากร และทดแทนอัตรากำลังด้านงานวิจัยที่จะเกษียณอายุราชการภายในปี 2574 จำนวน 840 คน โดยสนับสนุนทุนการศึกษาต่อในประเทศ จำนวน 50 ทุน แบ่งเป็นทุนระดับปริญญาโท 25 คน และระดับปริญญาเอก จำนวน 25 คน ซึ่งจะเปิดรับสมัครปีละ 10 คน  ระยะเวลาการศึกษาต่อภายใน 5 ปี ( พ.ศ. 2566-2570)  ในภาควิชาและสาขา ดังนี้
1.ภาควิชาเกี่ยวกับวิศวกรรมและเทคโนโลยี School of Engineering and Technology (SET) สาขาวิชา เช่น Computer Science, Information Management, Water Engineering Management
2. ภาควิชาเกี่ยวกับการพัฒนาทรัพยากรธรรมชาติและสิ่งแวดล้อม รวมถึงการจัดการธุรกิจการเกษตร School of Environment, Resources and Development (SERD) สาขาวิชา เช่น Argi-Business Management, Aquaculture and Aquatic Resources Management,  Natural Resources Management
3.ภาควิชาเกี่ยวกับการบริหารธุรกิจ School of Management (SOM)  สาขาวิชา เช่น Finance, Human Resources,  International Public Management,  Marketing
นางสาวรัชดา กล่าวเพิ่มเติมว่า เมื่อผู้ได้รับทุนสำเร็จการศึกษาแล้ว จะต้องกลับมาชดใช้ทุนด้วยการปฏิบัติราชการในสังกัดกระทรวงเกษตรและสหกรณ์ เป็นระยะเวลาไม่น้อยกว่า 1 เท่าของระยะเวลาที่ได้รับทุน กรณีที่ไม่กลับมาปฏิบัติราชการเพื่อใช้ทุน ผู้ได้รับทุนจะต้องชดใช้เงินตามที่กระทรวงเกษตรฯ ได้จ่ายเป็นทุนการศึกษาไปแล้ว และต้องชดใช้เบี้ยปรับเป็นเงินอีก 1 เท่าของเงินทุนดังกล่าวด้วย

ที่มา : https://www.thaigov.go.th/news/contents/details/43717