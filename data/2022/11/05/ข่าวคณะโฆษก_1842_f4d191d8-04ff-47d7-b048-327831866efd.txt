รัฐบาลไทย-ข่าวทำเนียบรัฐบาล-โฆษกรัฐบาลเผย “นายกฯ” เตรียมลงพื้นที่เพื่อตรวจราชการติดตามการขับเคลื่อนแผนงานตามนโยบายของรัฐบาล ณ จังหวัดเชียงใหม่ ในวันพุธที่ 29 มิถุนายน นี้


วันอาทิตย์ที่ 26 มิถุนายน 2565
พิมพ์
โฆษกรัฐบาลเผย “นายกฯ” เตรียมลงพื้นที่เพื่อตรวจราชการติดตามการขับเคลื่อนแผนงานตามนโยบายของรัฐบาล ณ จังหวัดเชียงใหม่ ในวันพุธที่ 29 มิถุนายน นี้
โฆษกรัฐบาลเผย “นายกฯ” เตรียมลงพื้นที่เพื่อตรวจราชการติดตามการขับเคลื่อนแผนงานตามนโยบายของรัฐบาล ณ จังหวัดเชียงใหม่ ในวันพุธที่ 29 มิถุนายน นี้
วันที่ 26 มิถุนายน 2565 นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม พร้อมคณะเตรียมลงพื้นที่จังหวัดเชียงใหม่ เพื่อตรวจราชการติดตามการขับเคลื่อนแผนงานตามนโยบายของรัฐบาล ในวันที่พุธที่ 29 มิถุนายน 2565 โดยมีกำหนดการ ดังนี้
ช่วงเช้า นายกรัฐมนตรีตรวจเยี่ยมติดตามความคืบหน้าโครงการเพิ่มปริมาณน้ำในอ่างเก็บน้ำเขื่อนแม่กวงอุดมธารา ซึ่งกรมชลประทาน ได้รับการจัดสรรงบประมาณในการดำเนินโครงการเพิ่มปริมาณน้ำเขื่อนแม่กวงอุดมธารา แบ่งการดำเนินการเป็น 2 ระยะ ได้แก่ 1) อุโมงค์ส่งน้ำ ช่วงลำน้ำแม่แตงไปยังอ่างเก็บน้ำเขื่อนแม่งัดสมบูรณ์ชล และ 2) อุโมงค์ส่งน้ำช่วงอ่างเก็บน้ำเขื่อนแม่งัดสมบูรณ์ชลไปยังอ่างเก็บน้ำเขื่อนแม่กวงอุดมธารา เพื่อแก้ไขปัญหาที่เกิดจากการขาดแคลนน้ำที่มีแนวโน้มเพิ่มขึ้นอย่างต่อเนื่อง จากการเติบโตด้านการท่องเที่ยว ภาคอุตสาหกรรม และการขยายตัวของชุมชน ระยะทางรวมประมาณ 49 กิโลเมตร ปัจจุบันมีความก้าวหน้าโครงการ ร้อยละ 68.81 จากนั้น นายกรัฐมนตรีจะเป็นประธานในพิธี FTI Expo 2022 – Shaping the Future Industry ณ ศูนย์ประชุมและแสดงสินค้านานาชาติฯ จังหวัดเชียงใหม่ ซึ่งสภาอุตสาหกรรมแห่งประเทศไทยได้ร่วมมือกับหน่วยงานที่เกี่ยวข้องในการจัดงาน ระหว่างวันที่ 29 มิ.ย. – 3 ก.ค. 2565 เพื่อเป็นการแสดงศักยภาพและยกระดับความก้าวหน้าของภาคอุตสาหกรรมเป้าหมาย ภายใต้แนวคิด BCG เพื่อขานรับนโยบายของรัฐบาลในการเปิดประเทศหลังวิกฤตการณ์โควิด-19 และภาวะเศรษฐกิจโลกที่ชะลอตัว รวมทั้งเป็นการจุดประกายการเปลี่ยนแปลงครั้งใหญ่ของอุตสาหกรรมไทยในบริบทโลกที่เปลี่ยนแปลงไป
ช่วงบ่าย นายกรัฐมนตรีเยี่ยมชมผลการดำเนินงานพัฒนาทักษะด้านโค้ดดิ้ง (Coding) ให้แก่เยาวชน ณ โรงเรียนวัดเวฬุวัน ตำบลหนองผึ้ง อำเภอสารภี ถือเป็นนโยบายพัฒนากำลังคนด้านดิจิทัล ซึ่งสำนักงานส่งเสริมเศรษฐกิจดิจิทัล (DEPA) ได้ร่วมมือกับหน่วยงานที่เกี่ยวข้องในการดำเนินโครงการ Coding Thailand ซึ่งเป็นโครงการแพลตฟอร์มออนไลน์ระดับประเทศ มีวัตถุประสงค์เพื่อเพิ่มทักษะและบ่มเพาะเยาวชนสู่การเป็นผู้มีทักษะด้านเทคโนโลยีและนวัตกรรมดิจิทัลในอนาคต เสร็จแล้ว นายกรัฐมนตรีจะเดินทางต่อไปยังเทศบาลแม่เหียะ เพื่อเยี่ยมชมการพลิกโฉมระบบการบริหารและบริการสาธารณะขององค์กรปกครองส่วนท้องถิ่นโดยใช้เทคโนโลยีดิจิทัล ซึ่งเทศบาลเมืองแม่เหียะ อำเภอเมืองเชียงใหม่ ได้มีการดำเนินการวิจัยและพัฒนา เพื่อยกระดับการบริหารในมิติต่าง ๆ อาทิ Dashboard ข้อมูลการให้บริการประชาชนของฝ่ายต่าง ๆ การให้บริการในระบบ Online ระบบข้อมูลสนับสนุนการบริหารงานของผู้บริหาร การจัดทำแผนที่ 3D Model และการดำเนินการของศูนย์บริการเป็นเลิศ จนเกิดเป็น แม่เหียะโมเดล นับตั้งแต่ปี พ.ศ. 2563 จนถึงปัจจุบัน

ที่มา : https://www.thaigov.go.th/news/contents/details/56149