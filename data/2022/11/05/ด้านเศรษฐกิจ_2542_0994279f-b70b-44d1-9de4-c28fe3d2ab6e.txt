รัฐบาลไทย-ข่าวทำเนียบรัฐบาล-นายอธิรัฐ รัตนเศรษฐ รัฐมนตรีช่วยว่าการกระทรวงคมนาคม สั่งการเจ้าท่าเร่งขจัดคราบน้ำมัน


วันจันทร์ที่ 10 มกราคม 2565
นายอธิรัฐ รัตนเศรษฐ รัฐมนตรีช่วยว่าการกระทรวงคมนาคม สั่งการเจ้าท่าเร่งขจัดคราบน้ำมัน
พร้อมดูแลความปลอดภัยในการเดินเรือ จากเหตุเรือปริศนาจมที่สุราษฎร์ธานี
นายอธิรัฐ รัตนเศรษฐ รัฐมนตรีช่วยว่าการกระทรวงคมนาคม เปิดเผยถึงกรณีพบเรือสินค้าขนาดใหญ่ไม่ปรากฏสัญชาติ ลอยลำเข้ามาในเขตน่านน้ำพื้นที่ทะเลอ่าวไทย เมื่อวันที่ 6 ม.ค. 2565 ที่ผ่านมา เจ้าหน้าที่ได้เข้าตรวจสอบพบว่าเรืออยู่ในสภาพเก่า มีรอยรั่วและน้ำไหลเข้าตัวเรือ ไม่พบผู้ใดอยู่บนเรือลำดังกล่าว และไม่มีเอกสารที่แสดงได้ว่าเป็นเรือสัญชาติใด เจ้าหน้าที่จึงได้ดำเนินการติดตั้งเครื่องสูบน้ำเพื่อระบายน้ำออกจากตัวเรือ เพื่อทำการลากจูงเรือเข้าฝั่งมาตรวจสอบ และล่าสุดเมื่อช่วงค่ำของคืนวันที่ 8 ม.ค. 2565 ที่ผ่านมา ด้วยสภาพความชำรุดเรือได้จมลงใต้ทะเลที่ความลึก 30 เมตร เบื้องต้นไม่กระทบต่อการเดินเรือ ซึ่งจุดดังกล่าวอยู่ห่างจาก อ.สิชล จ.นครศรีธรรมราช ประมาณ 28 ไมล์ทะเล และได้พบคราบน้ำมันคาดว่าเป็นน้ำมันที่อยู่ในห้องเครื่อง จึงได้ประสานภาคเอกชน ร่วมกันเร่งสกัดคราบน้ำมัน เพื่อไม่ให้กระทบต่อระบบนิเวศน์และสภาพแวดล้อมทางทะเล
ทั้งนี้ ตนได้สั่งการให้กรมเจ้าท่าโดยสำนักงานเจ้าท่าภูมิภาคสาขาสุราษฎร์ธานี ดำเนินการ
• ออกประกาศให้ชาวเรือระมัดระวังในการเดินเรือ
• วางทุ่นเครื่องให้ชาวเรือเห็นทั้งเวลากลางวันและกลางคืนเพื่อความปลอดภัยในการเดินเรือ
• ออกประกาศแจ้งให้เจ้าของเรือกู้เรือภายใน 15 วัน
• ประสานประเทศเจ้าของเรือ
• เตรียมพร้อมแผนการกู้เรือหากครบกำหนดระยะเวลา 15 วัน ตามประกาศ
• รายงานความคืบหน้าให้ทราบจนกว่าจะจบภารกิจ

ที่มา : https://www.thaigov.go.th/news/contents/details/50386