รัฐบาลไทย-ข่าวทำเนียบรัฐบาล-กระทรวงยุติธรรม โดยกรมสอบสวนคดีพิเศษ จับกุมตัวผู้ต้องหาคดีวิคตอเรียซีเครท


วันศุกร์ที่ 12 พฤศจิกายน 2564
พิมพ์
กระทรวงยุติธรรม โดยกรมสอบสวนคดีพิเศษ จับกุมตัวผู้ต้องหาคดีวิคตอเรียซีเครท
กระทรวงยุติธรรม โดยกรมสอบสวนคดีพิเศษ จับกุมตัวผู้ต้องหาคดีวิคตอเรียซีเครท แจ้งข้อกล่าวหาผู้ต้องหาในความผิดฐานร่วมกันค้ามนุษย์โดยเป็นผู้แสวงหาประโยชน์โดยมิชอบจากบุคคลและเด็ก
รัฐบาลมีนโยบายและให้ความสำคัญอย่างยิ่งกับการแก้ไขปัญหาการค้ามนุษย์ ซึ่งเป็นปัญหาที่ทุกประเทศให้ความสำคัญ เนื่องจากเป็นการกระทำที่ละเมิดต่อสิทธิความเป็นมนุษย์ และสร้างความเหลื่อมล้ำในสังคม กรมสอบสวนคดีพิเศษซึ่งเป็นหน่วยงานบังคับใช้กฎหมาย ได้รับมอบนโยบายจากนายสมศักดิ์ เทพสุทิน รัฐมนตรีว่าการกระทรวงยุติธรรม และศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม ให้เร่งรัดในการป้องกันและปราบปรามการค้ามนุษย์มาอย่างต่อเนื่อง โดยนายไตรยฤทธิ์ เตมหิวงศ์ อธิบดีกรมสอบสวนคดีพิเศษ และ พันตำรวจโท สุภัทธ์ ธรรมธนารักษ์ รองอธิบดีกรมสอบสวนคดีพิเศษ ซึ่งกำกับดูแลการปฏิบัติงานของกองคดีการค้ามนุษย์ ได้ขับเคลื่อนงานตามนโยบาย และกำชับ สั่งการให้กองคดีการค้ามนุษย์ ดำเนินมาตรการเชิงรุก และบังคับใช้กฎหมายกับผู้กระทำความผิดเกี่ยวกับการค้ามนุษย์อย่างเด็ดขาด และจัดให้ได้ตัวผู้ต้องหาในคดีสถานบริการอาบ อบ นวด วิคตอเรียซีเครท (คดีพิเศษที่ 5/2561) มาฟ้องโดยเร็ว ตามที่พนักงานอัยการมีความเห็นสั่งฟ้องแล้ว นั้น
ทั้งนี้ เจ้าหน้าที่ศูนย์สืบสวนสะกดรอยและการข่าว กรมสอบสวนคดีพิเศษ ได้จับกุมตัวผู้ต้องหาหญิง จำนวน 1 ราย คือ นางสาวเบญญทิพย์ ทิวัตถ์ชัยวงษ์ อายุ 57 ปี ที่หมู่บ้านสวยริมธาร 8 เลขที่ 108/28 หมู่ที่ 4 ตำบลสวนหลวง อำเภอกระทุ่มแบน จังหวัดสมุทรสาคร เมื่อวันอังคารที่ 9 พฤศจิกายน 2564 ที่ผ่านมา ตามหมายจับของศาลอาญาที่ 581/2561 (คดีพิเศษที่ 5/2561) ภายใต้การอำนวยการของ พันตำรวจตรี สิริวิชญ์ ชาญเตชะสิทธิ์กุล ผู้อำนวยการกองคดีการค้ามนุษย์ ได้สั่งการให้คณะพนักงานสอบสวนคดีพิเศษ นำโดย พันตำรวจโท ปริญญา กฤษณา ผู้อำนวยการส่วนคดีการค้ามนุษย์ 2 และคณะ ทำการรับตัวและแจ้งข้อกล่าวหาผู้ต้องหาในความผิดฐานร่วมกันค้ามนุษย์โดยเป็นผู้แสวงหาประโยชน์โดยมิชอบจากบุคคลและเด็ก (บุคคลผู้มีอายุต่ำกว่าสิบแปดปี) โดยแสวงหาประโยชน์จากการค้าประเวณี การแสวงหาประโยชน์ทางเพศรูปแบบอื่น การบังคับใช้แรงงานหรือบริการอันเป็นการขูดรีดบุคคล ไม่ว่าบุคคลนั้นจะยินยอมหรือไม่ก็ตาม ด้วยวิธีการฉ้อฉล หลอกลวง หรือใช้อำนาจโดยมิชอบ สมคบโดยตกลงกันตั้งแต่สองคนขึ้นไปเพื่อกระทำความผิดฐานค้ามนุษย์ตามที่ได้สมคบ ร่วมกันตั้งแต่สามคนขึ้นไปกระทำความผิดฐานค้ามนุษย์หรือร่วมกันโดยเป็นสมาชิกองค์กรอาชญากรรมกระทำความผิดฐานค้ามนุษย์ ร่วมเป็นธุระจัดหา หรือชักพาไปซึ่งบุคคลใดซึ่งเด็กอายุกว่าสิบห้าปีแต่ยังไม่เกินสิบแปดปี เพื่อให้บุคคลนั้นกระทำการค้าประเวณี แม้บุคคลนั้นจะยินยอมก็ตาม ร่วมเป็นผู้ดูแลหรือผู้จัดการกิจการการค้าประเวณีหรือสถานการค้าประเวณีหรือเป็นผู้ควบคุมผู้กระทำการค้าประเวณีในสถานการค้าประเวณี ซึ่งมีเด็กซึ่งมีอายุกว่าสิบห้าปีแต่ยังไม่เกินสิบแปดปีทำการค้าประเวณีอยู่ด้วย แม้บุคคลนั้นจะยินยอมก็ตาม ร่วมเป็นผู้สนองความใคร่ของผู้อื่น เป็นธุระจัดหา ล่อไปหรือพาไปเพื่อการอนาจารซึ่งชายหรือหญิง แม้ผู้นั้นจะยินยอมก็ตาม ร่วมเป็นผู้สนองความใคร่ของผู้อื่น เป็นธุระจัดหา ล่อไปหรือพาไปเพื่อการอนาจารซึ่งชายหรือหญิงและได้กระทำแก่บุคคลไปเพื่อการอนาจาร แม้ผู้นั้นจะยินยอมก็ตาม เป็นผู้รู้ว่าคนต่างด้าวคนใดเข้ามาในราชอาณาจักรโดยฝ่าฝืนพระราชบัญญัตินี้ ให้เข้าพักอาศัย ซ่อนเร้น หรือช่วยด้วยประการใด ๆ เพื่อให้คนต่างด้าวนั้น พ้นจากการจับกุม
จากการสืบสวนสอบสวนมีพยานหลักฐานเชื่อได้ว่าผู้ต้องหารายดังกล่าว เป็นพนักงานเชียร์แขกของสถานบริการอาบ อบ นวด วิคตอเรีย ซีเครท และทำหน้าที่เป็นธุระจัดหาเพื่อแสวงหาประโยชน์จากการค้าประเวณีของสถานบริการดังกล่าว โดยร่วมกันกระทำความผิดฐานค้ามนุษย์และสมคบกันค้ามนุษย์ อันเป็นความผิดตามพระราชบัญญัติป้องกันและปราบปรามการค้ามนุษย์ พ.ศ. 2551 และที่แก้ไขเพิ่มเติม โดยทางคณะพนักงานสอบสวนคดีพิเศษได้นำตัวผู้ต้องหาไปฝากขังครั้งที่ 1  ที่ศาลอาญา เพื่อดำเนินคดีตามกฎหมายไปเมื่อวันพฤหัสบดีที่ 11 พฤศจิกายน 2564 ที่ผ่านมา

ที่มา : https://www.thaigov.go.th/news/contents/details/48138