รัฐบาลไทย-ข่าวทำเนียบรัฐบาล-โฆษกรัฐบาลเผย “นายกฯ”น้อมรับคำวินิจฉัยศาลรัฐธรรมนูญ ติงกูรูทั้งหลายอย่าตีความกันเอง ชี้มีคนบางกลุ่มพยายามเคลื่อนไหวกดดัน สร้างประเด็นบิดเบือนสร้างความสับสนให้ประชาชน


วันพุธที่ 10 สิงหาคม 2565
พิมพ์
โฆษกรัฐบาลเผย “นายกฯ”น้อมรับคำวินิจฉัยศาลรัฐธรรมนูญ ติงกูรูทั้งหลายอย่าตีความกันเอง ชี้มีคนบางกลุ่มพยายามเคลื่อนไหวกดดัน สร้างประเด็นบิดเบือนสร้างความสับสนให้ประชาชน
โฆษกรัฐบาลเผย “นายกฯ”น้อมรับคำวินิจฉัยศาลรัฐธรรมนูญ ติงกูรูทั้งหลายอย่าตีความกันเอง ชี้มีคนบางกลุ่มพยายามเคลื่อนไหวกดดัน สร้างประเด็นบิดเบือนสร้างความสับสนให้ประชาชน
วันนี้ (10 สิงหาคม 2565) นายธนกร วังบุญคงชนะ โฆษกประจำสำนักนายกรัฐมนตรี เปิดเผยถึงกรณีที่มีการเผยแพร่เอกสารบันทึกการประชุมคณะกรรมาธิการร่างรัฐธรรมนูญ เมื่อวันที่ 7 ก.ย.61 อ้างความเห็นของนายมีชัย ฤชุพันธุ์ และนายสุพจน์ ไข่มุกด์ ต่อประเด็นวาระการดำรงตำแหน่งนายกรัฐมนตรี 8 ปี ว่า ส่วนตัวตนมองว่ามีความพยายามของคนบางกลุ่มที่ต้องการกดดันหวังสร้างประเด็นให้นายกรัฐมนตรีโดยหยิบเอาบางช่วงบางตอนของเอกสารดังกล่าวที่เป็นความเห็นของกรรมการเพียงไม่กี่คนมานำเสนอจนเกิดความสับสน ทั้ง ๆ ที่เอกสารนี้เป็นแค่บันทึกการประชุมหรือบันทึกการแสดงความเห็นของกรรมการ “แต่ไม่ใช่มติ” โดยหน้าปกเอกสารก็ระบุชัดเจนว่าคณะกรรมการร่างรัฐธรรมนูญยังไม่ได้รับรอง จึงไม่ควรนำมาใช้อ้างอิง และการประชุมในวันนั้นเกิดขึ้นหลังจากที่รัฐธรรมนูญปี 2560 ได้ประกาศใช้ไปแล้ว เพื่อจัดทำเจตนารมณ์ของรัฐธรรมนูญในขั้นตอนถัดมา ซึ่งท้ายที่สุดก็ไม่ได้ระบุไว้
“ที่ถูกต้องควรไปพิจารณาความมุ่งหมายและคำอธิบายประกอบรายมาตราของรัฐธรรนูญปี 2560 ในส่วนที่เกี่ยวข้องกับที่มาของนายกรัฐมนตรี และฟังคำวินิจฉัยของศาลรัฐธรรมนูญ ไม่ใช่ตีความกันไปตามความเห็นหรือความรู้สึกของตัวเอง โดยไม่มีอำนาจหน้าที่หรือความรู้ความเข้าใจที่ถูกต้องตามหลักนิติศาสตร์หรือหลักกฎหมาย ทั้งนี้ พลเอก ประยุทธ์ จันทร์โอชา นายกรัฐมนตรี และ รมว.กลาโหม เคารพการวินิจฉัยของศาลรัฐธรรมนูญและไม่อยู่เหนือกฎหมาย จึงขอให้ทุกฝ่ายยึดหลักการและปฏิบัติตามขั้นตอนของกฎหมายเช่นเดียวกัน เพื่อให้ประเทศเดินต่อไปได้และไม่เกิดความวุ่นวาย” นายธนกร กล่าว

ที่มา : https://www.thaigov.go.th/news/contents/details/57860