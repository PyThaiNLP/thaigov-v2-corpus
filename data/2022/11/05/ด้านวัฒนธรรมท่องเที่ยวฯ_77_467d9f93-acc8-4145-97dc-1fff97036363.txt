รัฐบาลไทย-ข่าวทำเนียบรัฐบาล-วธ.รุกทำหนังสั้นปลูกฝังคุณธรรม จริยธรรมแก่เด็กเยาวชน เตรียมเผยแพร่ผ่านสื่อต่างๆ เป็นแบบอย่างแก่สังคม


วันจันทร์ที่ 2 สิงหาคม 2564
วธ.รุกทำหนังสั้นปลูกฝังคุณธรรม จริยธรรมแก่เด็กเยาวชน เตรียมเผยแพร่ผ่านสื่อต่างๆ เป็นแบบอย่างแก่สังคม
วธ.รุกทำหนังสั้นปลูกฝังคุณธรรม จริยธรรมแก่เด็กเยาวชน เตรียมเผยแพร่ผ่านสื่อต่างๆ เป็นแบบอย่างแก่สังคม
นายอิทธิพล คุณปลื้ม รัฐมนตรีว่าการกระทรวงวัฒนธรรม เปิดเผยว่า จากการที่กระทรวงวัฒนธรรม(วธ.) มีนโยบายส่งเสริมคุณธรรม จริยธรรม สร้างจิตสำนึก ค่านิยมและวิถีชีวิตที่ดีงามในสังคมไทยผ่านกิจกรรม โครงการ สื่อต่างๆ ไปสู่ประชาชนตามแผนแม่บทส่งเสริมคุณธรรมแห่งชาติ ฉบับที่ 1 ( พ.ศ.2559-2564) ล่าสุดได้จัดทำโครงการสร้างภาพยนตร์ส่งเสริมสังคมที่นำเสนอเนื้อหาเข้ากับบริบทวิถีชีวิตของคนไทยในสถานการณ์ปัจจุบันอย่างสร้างสรรค์และมีคุณค่าแก่การยกย่องเชิดชู สร้างบันดาลใจให้แก่ผู้ที่ได้รับชมผ่านมิติด้านศาสนา ศิลปะและวัฒนธรรมโดยจัดทำในรูปแบบสื่อภาพยนตร์สั้น เพื่อเผยแพร่ไปยังเด็ก เยาวชนและประชาชนอย่างทั่วถึง
นายอิทธิพล กล่าวอีกว่า สำหรับภาพยนตร์สั้นที่จะผลิตมี 2 เรื่อง ได้แก่ เรื่องที่ 1 “ปากดี” เป็นเรื่องของเด็กชายพิการแขนขามาตั้งแต่เกิด แม้ใช้ชีวิตในโรงเรียนและสังคมอย่างลำบากเพราะความพิการ ทำให้สังคมรอบข้างไม่ยอมรับ แต่เขาไม่ย่อท้อได้ฝึกทักษะใช้ปากสร้างงานศิลปะจนเก่งและสร้างสรรค์สิ่งดีๆให้แก่ชีวิตตัวเอง จนเรียนได้ถึงปริญญาเอกด้วยแรงใจและการสนับสนุนจากครูและครอบครัว
ส่วนเรื่องที่ 2 “10 บาทของครู” เป็นเรื่องของครูใหญ่วัย 73 ปีที่ขายห่อหมกราคา 10 บาททุกวัน เพื่อนำเงินมาเป็นค่าอาหารแก่เด็กยากไร้ในโรงเรียน แต่เงินของครูใหญ่ถูกนักเรียนหญิงชายสองพี่น้องขโมย นักเรียนหญิงนำไปช่วยเหลือแม่ที่นอนป่วยอยู่บ้าน ขณะที่นักเรียนชายนำไปเล่นเกม เมื่อครูใหญ่รู้เรื่องนักเรียนหญิงก็ตามไปที่บ้านและให้เงินช่วยเหลือ นักเรียนชายกลับบ้านมาเห็นครูใหญ่นำเงินมาช่วยเหลือแม่ เขาได้ช่วยครูใหญ่ขายของอย่างภาคภูมิใจ
รัฐมนตรีว่าการกระทรวงวัฒนธรรม กล่าวด้วยว่า ขณะนี้ได้ถ่ายทำภาพยนตร์ทั้ง 2 เรื่องเสร็จเรียบร้อยแล้ว และเตรียมเผยแพร่ผ่านสื่อต่างๆ เพื่อส่งเสริมปลูกฝังคุณธรรม จริยธรรม ความอดทน เสียสละ มีน้ำใจ และความกตัญญูให้แก่เด็กและเยาวชนต่อไป เพื่อเป็นแบบอย่างแก่สังคม

ที่มา : https://www.thaigov.go.th/news/contents/details/44359