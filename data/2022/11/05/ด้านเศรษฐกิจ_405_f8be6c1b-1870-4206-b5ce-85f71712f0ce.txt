รัฐบาลไทย-ข่าวทำเนียบรัฐบาล-ไอแบงก์ พักชำระหนี้ 2 เดือน ช่วยลูกหนี้ที่กระทบจากการต้องปิดกิจการตามมาตรการควบคุมสูงสุด


วันอังคารที่ 20 กรกฎาคม 2564
พิมพ์
ไอแบงก์ พักชำระหนี้ 2 เดือน ช่วยลูกหนี้ที่กระทบจากการต้องปิดกิจการตามมาตรการควบคุมสูงสุด
ไอแบงก์ออกมาตรการพักชำระค่างวด (เงินต้นและกำไร) นาน 2 เดือน สำหรับลูกหนี้สินเชื่อธุรกิจ SMEs สินเชื่อธุรกิจรายย่อย MSMEs และสินเชื่ออุปโภคบริโภค เริ่มตั้งแต่งวดการชำระหนี้เดือนสิงหาคม และกันยายน 2564
ธนาคารอิสลามแห่งประเทศไทย (ไอแบงก์) ตระหนักถึงความเดือดร้อนของลูกหนี้และเห็นความจำเป็นเร่งด่วนในการให้ความช่วยเหลือเพิ่มเติมให้แก่ลูกจ้างและผู้ประกอบการที่ได้รับผลกระทบทั้งในพื้นที่ควบคุมฯและนอกพื้นที่ควบคุมฯ ที่ต้องปิดกิจการจากมาตรการของทางการ โดยการออกมาตรการพักชำระค่างวด (เงินต้นและกำไร) นาน 2 เดือน สำหรับลูกหนี้สินเชื่อธุรกิจ SMEs สินเชื่อธุรกิจรายย่อย MSMEs และสินเชื่ออุปโภคบริโภค เริ่มตั้งแต่งวดการชำระหนี้เดือนสิงหาคม และกันยายน 2564
การพักชำระค่างวดนาน 2 เดือน ระหว่างเดือนสิงหาคม และ กันยายน 2564 นั้น จะไม่เป็นการขยายระยะเวลาของสัญญา แต่ให้นำไปชำระในงวดสุดท้ายตามสัญญาเดิม พร้อมยกเว้นเบี้ยปรับที่เกิดขึ้นระหว่างการพักชำระหนี้ ซึ่งคุณสมบัติของลูกค้าที่จะเข้าร่วมมาตรการ ต้องเป็นลูกหนี้สินเชื่อธุรกิจ SMEs หรือลูกหนี้ธุรกิจรายย่อย  MSMEs  ที่เป็นผู้ประกอบกิจการ หรือ ลูกหนี้สินเชื่ออุปโภคบริโภค ที่เป็นลูกจ้าง/พนักงาน  ที่ได้รับผลกระทบจากการปิดกิจการตามมาตรการของทางการ และต้องไม่มีสถานะเป็น NPF  ณ วันที่ยื่นขอรับความช่วยเหลือ
สำหรับลูกหนี้ที่ได้รับผลกระทบทางอ้อม ได้แก่ ลูกหนี้ที่ยังเปิดกิจการได้ แต่รายได้ลดลงจากมาตรการควบคุมการระบาดของภาครัฐ ธนาคารจะพิจารณาให้ความช่วยเหลือลูกหนี้ตามมาตรการอื่นที่ธนาคารประกาศใช้ในปัจจุบัน เช่น มาตการให้ความช่วยเหลือทางเศรษฐกิจฯ มาตรการให้ความช่วยเหลือลูกหนี้รายย่อยระยะที่ 3  หรือมาตรการ Debt Consolidate
การให้ความช่วยเหลือตามมาตรการข้างต้น ลูกหนี้สินเชื่อธุรกิจ SMEs สามารถแจ้งความประสงค์ได้ที่พนักงานการตลาดสินเชื่อ (RM) หรือผ่านสาขาธนาคาร  สำหรับลูกหนี้สินเชื่อธุรกิจรายย่อย MSMEs และสินเชื่ออุปโภคบริโภค สามารถแจ้งความประสงค์ทางอีเมล์  covidretail@ibank.co.th ตั้งแต่วันนี้  จนถึงวันที่ 15 สิงหาคม 2564 หรือสอบถามรายละเอียดเพิ่มเติม ได้ที่ ibank Call Center 1302
*หมายเหตุ:
1.  "อัตรากำไร/ผลตอบแทน ผลิตภัณฑ์ธนาคารมิใช่ดอกเบี้ยหรือเป็นคำเรียกแทนดอกเบี้ย แต่มาจากหลักการที่ใช้ในการทำธุรกรรมที่ถูกต้องตามหลักการอิสลาม"
2. อัตราผลตอบแทนที่คาดว่าจะได้รับ คืออัตราที่คำนวณได้จากประมาณการรายได้ของธนาคารและอัตราสัดส่วนการแบ่งผลตอบแทนเงินฝาก ซึ่งอัตราผลตอบแทนที่คาดว่าจะได้รับอาจจะต่ำกว่าหรือสูงกว่าอัตราผลตอบแทนเงินฝากที่ธนาคารประกาศเมื่อครบกำหนดการฝาก

ที่มา : https://www.thaigov.go.th/news/contents/details/43911