รัฐบาลไทย-ข่าวทำเนียบรัฐบาล-ปลัดดีอีเอส ร่วมเดินแบบกิตติมศักดิ์ ในงานมหกรรมผ้าไหม ไหมไทยสู่เส้นทางโลก ครั้งที่ 11


วันจันทร์ที่ 30 พฤษภาคม 2565
ปลัดดีอีเอส ร่วมเดินแบบกิตติมศักดิ์ ในงานมหกรรมผ้าไหม ไหมไทยสู่เส้นทางโลก ครั้งที่ 11
ปลัดดีอีเอส ร่วมเดินแบบกิตติมศักดิ์ ในงานมหกรรมผ้าไหม ไหมไทยสู่เส้นทางโลก ครั้งที่ 11
เมื่อวันที่ 28 พฤษภาคม 2565 นางสาวอัจฉรินทร์ พัฒนพันธ์ชัย ปลัดกระทรวงดิจิทัลเพื่อเศรษฐกิจและสังคม เข้าร่วมเดินแบบกิตติศักดิ์ ในนามตัวแทนรัฐบาลไทย พร้อมด้วย รัฐมนตรีว่าการกระทรวงวัฒนธรรม ปลัดกระทรวงต่างๆเอกอัครราชทูตและภริยาประเทศต่างๆ ประจำประเทศไทย ในงานมหกรรมผ้าไหม ไหมไทยสู่เส้นทางโลก ครั้งที่ 11 เฉลิมพระเกียรติสมเด็จพระนางเจ้าสิริกิติ์ พระบรมราชชนนีพันปีหลวง เนื่องในโอกาสมหามงคลเฉลิมพระชนมพรรษา90 พรรษา ณ หอประชุมกองทัพเรือ โดยมี ศาสตราจารย์ ดร.วิษณุ เครืองาม รองนายกรัฐมนตรี เป็นประธานในพิธีเปิดงานฯ ซึ่งงานมหกรรมผ้าไหมครั้งนี้ เป็นการออกแบบและตัดเย็บชุดผ้าไหมไทยโดยฝีมือคณะอาจารย์ นิสิต และนักศึกษา จากมหาวิทยาลัย 20 แห่ง และวิทยาลัยการอาชีวศึกษา 40 แห่ง นำเสนอให้ชาวต่างชาติ ได้แก่ คณะทูตานุทูตจากสถานทูต 77 แห่ง กงสุลกิตติมศักดิ์ 23 แห่ง ทำให้ปีนี้มีผู้เข้าร่วมโครงการรวมเป็นจำนวน 100 ประเทศนับเป็นการแสดงพลังและความสามารถของเยาวชนคนรุ่นใหม่ให้ชาวไทยและชาวต่างประเทศได้รับรู้ถึงความสวยงามของผ้าไหมเอกลักษณ์วัฒนธรรมไทยและเป็นการส่งเสริม Soft Power ให้กับประเทศไทย
*************

ที่มา : https://www.thaigov.go.th/news/contents/details/55135