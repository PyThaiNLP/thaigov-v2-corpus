รัฐบาลไทย-ข่าวทำเนียบรัฐบาล-พม. ร่วมกับเขตประเวศ กทม. และเครือข่ายภาคเอกชน ลงพื้นที่รอบสอง ณ ชุมชนเทพรักษา กทม. ลุยฉีดพ่นน้ำยาฆ่าเชื้อโรค ลาซารัส ป้องกันการแพร่ระบาดของโรคโควิด-19


วันอังคารที่ 22 มิถุนายน 2564
พม. ร่วมกับเขตประเวศ กทม. และเครือข่ายภาคเอกชน ลงพื้นที่รอบสอง ณ ชุมชนเทพรักษา กทม. ลุยฉีดพ่นน้ำยาฆ่าเชื้อโรค ลาซารัส ป้องกันการแพร่ระบาดของโรคโควิด-19
พม. ร่วมกับเขตประเวศ กทม. และเครือข่ายภาคเอกชน ลงพื้นที่รอบสอง ณ ชุมชนเทพรักษา กทม. ลุยฉีดพ่นน้ำยาฆ่าเชื้อโรค ลาซารัส ป้องกันการแพร่ระบาดของโรคโควิด-19
เมื่อวันที่ 19 มิ.ย. 64 เวลา 09.00 น. นางสาววิจิตา รชตะนันทิกุล ที่ปรึกษาวิชาการพัฒนาสังคม กระทรวงการพัฒนาสังคมและความมั่นคงของมนุษย์ เปิดเผยว่า กระทรวงการพัฒนาสังคมและความมั่นคงของมนุษย์ (พม.) ร่วมกับเครือข่ายภาคเอกชน โครงการมูลนิธิสงเคราะห์​ชาวไทย และ 3 หน่วยงานองค์กรใหญ่คริสเตียน​​ในประเทศ​ไทย จัดทำโครงการ "รอดด้วยรัก" เพื่อช่วยเหลือและบรรเทาทุกข์ประชาชนที่ได้รับผลกระทบจากการแพร่ระบาดของโรคโควิด-19  ซึ่งในวันนี้ ตน พร้อมด้วย นางพนิดา  แก้วมาก ผู้ช่วยผู้อำนวยการเขตประเวศ และเครือข่ายภาคเอกชน ร่วมบูรณาการลงพื้นที่ ณ ชุมชนเทพรักษา ซอยอ่อนนุช 84 เขตประเวศ กทม. โดยทีมฉีดพ่นน้ำยาฆ่าเชื้อโรคในชุมชน จำนวน 150 หลังคาเรือน เพื่อเป็นการป้องกันการแพร่ระบาดของโรคโควิด-19 ภายใต้โครงการ "Hope for Home บ้านนี้มีความหวัง" ซึ่งกระทรวง พม. ร่วมกับผลิตภัณฑ์น้ำยาฆ่าเชื้อโรค "ลาซารัส" และเครือข่ายเพื่อสังคม รวมทั้งศิลปินอาสา อพม. (อาสาสมัครพัฒนาสังคมและความมั่นคงของมนุษย์) ได้แก่ นายศตวรรษ เศรษฐกร (เต๊ะ) นักร้อง นักแสดง และนางสาวปุณยนุช วรนิธิพงศ์ (ตุ๊กตา) พิธีกรรายการโทรทัศน์ พร้อมทั้งมีการมอบถุงยังชีพ อาหาร และหน้ากากอนามัย ให้กับชาวชุมชน
นางสาววิจิตา กล่าวต่อไปว่า โครงการ "Hope for Home บ้านนี้มีความหวัง" เป็นความร่วมมือของภาคีเครือข่ายทั้งหน่วยงานภาครัฐ ภาคเอกชน และภาคประชาชน ที่ร่วมกันสนับสนุนการพัฒนาสังคมและประชาชนในชุมชนต่างๆ ทั้งใน กทม. และต่างจังหวัดทั่วประเทศ โดยเฉพาะกลุ่มเปราะบางที่มีความเสี่ยงสูงในการประสบปัญหาความเดือดร้อนและความยากลำบากจากผลกระทบของโรคโควิด-19 ระลอกใหม่ ซึ่งมีทั้งเด็ก ผู้สูงอายุ คนพิการ คนไร้บ้าน คนไร้ที่พึ่ง และผู้ด้อยโอกาส ซึ่งการลงพื้นที่ในวันนี้ ณ ชุมชนเทพรักษา นับเป็นครั้งที่สอง หลังจากการลงพื้นที่ครั้งแรก เมื่อวันที่ 12 มิ.ย. ที่ผ่านมา เพื่อฉีดพ่นน้ำยาฆ่าเชื้อโรค"ลาซารัส" ที่มีคุณสมบัติไม่ติดไฟและไม่เป็นอันตรายต่อผู้อยู่อาศัย เพิ่มอีก จำนวน 150 หลังคาเรือน เพื่อให้ครอบคลุมทุกบ้านในชุมชน และหลังจากนี้ มีกำหนดการลงพื้นที่ในวันที่ 26 มิ.ย. 64 ณ ชุมชนสามัคคีธรรม​ รวมถึงชุมชนอื่นๆ ที่ประสานขอความช่วยเหลือ โดยกระทรวง พม. จะเป็นหน่วยงานที่เชื่อมระหว่างชุมชนกับทีมอาสา เพื่อเข้าฉีดพ่นน้ำยาฆ่าเชื้อโรคให้กับชุมชนที่ได้รับผลกระทบต่อไป
นางสาววิจิตา กล่าวเพิ่มเติมว่า หากประชาชนกำลังประสบปัญหาความเดือดร้อนและความยากลำบากจากผลกระทบของโรคโควิด-19 หรือชุมชนใดต้องการความช่วยเหลือเร่งด่วน สามารถติดต่อได้ที่ ศูนย์ช่วยเหลือสังคม สายด่วน พม. โทร. 1300 บริการ 24 ชั่วโมง และสำนักงานพัฒนาสังคมและความมั่นคงของมนุษย์จังหวัด หรือประสานขอความช่วยเหลือผ่าน อพม. ในพื้นที่

ที่มา : https://www.thaigov.go.th/news/contents/details/42978