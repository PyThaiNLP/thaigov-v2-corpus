รัฐบาลไทย-ข่าวทำเนียบรัฐบาล-กระทรวงเกษตรฯ รับ 5 เรื่องความเดือนร้อนด้านการเกษตร หนุนกิจกรรม ครม.สัญจรนอกสถานที่ที่ จ.กระบี่


วันจันทร์ที่ 15 พฤศจิกายน 2564
กระทรวงเกษตรฯ  รับ 5 เรื่องความเดือนร้อนด้านการเกษตร หนุนกิจกรรม ครม.สัญจรนอกสถานที่ที่ จ.กระบี่
กระทรวงเกษตรฯ  รับ 5 เรื่องความเดือนร้อนด้านการเกษตร หนุนกิจกรรม ครม.สัญจรนอกสถานที่ที่ จ.กระบี่ เร่งประสานหาแนวทางแก้ไขปัญหาความทุกข์ยากของพี่น้องเกษตร
ดร.ทองเปลว กองจันทร์ ปลัดกระทรวงเกษตรและสหกรณ์ เปิดเผยว่า กระทรวงเกษตรและสหกรณ์ ได้มีจุดบริการรับเรื่องราวร้องทุกข์ สนับสนุนกิจกรรมการประชุมคณะรัฐมนตรีอย่างเป็นทางการนอกสถานที่ ครั้งที่ 1/2564  ณ ศาลาอเนกประสงค์ โรงปรับปรุงคุณภาพน้ำเสีย จ.กระบี่
ทั้งนี้ ได้รับเรื่องร้องเรียนที่เกี่ยวข้องกับกระทรวงเกษตรฯ รวม 5 เรื่อง ได้แก่ 1. เครือข่ายวิสาหกิจกลุ่มสหพันธ์เกษตรกรและข้าราชการ จ.สตูล ขอให้พิจารณาเร่งรัดจัดการประชุมเพื่อแก้ไขปัญหาความเดือดร้อนของกลุ่มเครือข่ายเกษตรกรช่วยชาติ  ด้วยการสนับสนุนโครงการในการจัดซื้อที่ดิน เพื่อแก้ไขปัญหาความเดือดร้อนไร้ที่ดินทำกิน และอุปสรรคข้อขัดข้องอย่างเป็นรูปธรรม 2. เครือข่ายอนาคตกัญชาไทย ขอสร้างโมเดลกัญชาเพื่อประชาชน จังหวัดกระบี่ 3. กลุ่มสร้างสรรค์สังคมไทย ขอความอนุเคราะห์จัดสรรที่ดินทำกิน และที่อยู่อาศัย ในพื้นที่ ม.4 ม.10 ต.กระบี่น้อย อ.เมือง จ.กระบี่ 4. วิสาหกิจชุมชนกลุ่มร่วมพัฒนาระบบเศรษฐกิจพอเพียง จ.กระบี่ ขอติดตามโครงการก่อสร้างลานจุดรับซื้อผลปาล์มทะลายสดของกลุ่มผู้ร่วมพัฒนาชาติไทย    จ.กระบี่ หรือกลุ่มวิสาหกิจพอเพียง และ 5. สำนักงานสภาเกษตรกร จังหวัดกระบี่ ขอคัดค้านการนำผ่านน้ำมันปาล์มจากมาเลเซีย ไปยังสาธารณรัฐประชาธิปไตยประชาชนลาว โดยผ่านด่านศุลกากรสะเดาและสะพานมิตรภาพไทย-ลาวแห่งที่ 1

ที่มา : https://www.thaigov.go.th/news/contents/details/48271