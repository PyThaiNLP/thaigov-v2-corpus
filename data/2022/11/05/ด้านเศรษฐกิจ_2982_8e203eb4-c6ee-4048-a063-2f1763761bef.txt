รัฐบาลไทย-ข่าวทำเนียบรัฐบาล-การรถไฟแห่งประเทศไทยประกาศเปิดใช้งานสะพานพระราม 6 ได้ตามปกติ ตั้งแต่วันที่ 25 ก.พ.65 เป็นต้นไป หลังเข้าปรับปรุงโครงสร้างด้านวิศวกรรมทุกจุดให้ได้ตามมาตรฐานความปลอดภัยสูงสุด


วันพฤหัสบดีที่ 24 กุมภาพันธ์ 2565
การรถไฟแห่งประเทศไทยประกาศเปิดใช้งานสะพานพระราม 6 ได้ตามปกติ ตั้งแต่วันที่ 25 ก.พ.65 เป็นต้นไป หลังเข้าปรับปรุงโครงสร้างด้านวิศวกรรมทุกจุดให้ได้ตามมาตรฐานความปลอดภัยสูงสุด
ตามที่การรถไฟแห่งประเทศไทย (รฟท.) ได้ประกาศปิดเส้นทางรถไฟช่วงระหว่างสถานีบางซื่อ - บางบำหรุ เป็นการชั่วคราว ตั้งแต่วันที่ 24 มกราคม 2565 ที่ผ่านมา เพื่อดำเนินการปรับปรุงโครงสร้างสะพานพระราม 6 ล่าสุดได้มีการดำเนินการปรับปรุงสะพานเสร็จสิ้นสมบูรณ์แล้ว
นายเอกรัช ศรีอาระยันพงษ์ ผู้อำนวยการศูนย์ประชาสัมพันธ์ การรถไฟแห่งประเทศไทย เปิดเผยว่า ตามที่การรถไฟแห่งประเทศไทย (รฟท.) กระทรวงคมนาคม ได้ประกาศปิดเส้นทางรถไฟช่วงระหว่างสถานีบางซื่อ - บางบำหรุ เป็นการชั่วคราว ตั้งแต่วันที่ 24 มกราคม 2565 ที่ผ่านมา เพื่อดำเนินการปรับปรุงโครงสร้างสะพานพระราม 6 โดยให้กิจการร่วมค้าไอทีดี เออาร์ซี ซึ่งเป็นผู้รับเหมาที่รับผิดชอบโครงการงานปรับปรุงเสริมความมั่นคงของสะพานพระราม 6 เข้าดำเนินการปรับปรุงจุดโครงสร้างกลางสะพาน บริเวณสะพานเหล็กตัวที่ 3 ฝั่งกรุงเทพฯ 1 จุด รวมทั้งทำการตรวจสอบโครงสร้างสะพานในด้านวิศวกรรมทั้งหมด เพื่อให้เกิดความปลอดภัยสูงสุดต่อขบวนรถและประชาชนผู้ใช้บริการ ล่าสุดได้รับรายงานว่า ได้มีการดำเนินการปรับปรุงสะพานพระราม 6 เสร็จสิ้นสมบูรณ์แล้ว และพร้อมกลับมาเปิด ให้บริการเดินรถได้ตามปกติอีกครั้ง ในวันที่ 25 กุมภาพันธ์ นี้ เป็นต้นไป ซึ่งส่งผลให้เส้นทางเดินรถสายใต้ทุกเส้นทาง กลับมาให้บริการตามสถานีต้นทาง - ปลายทางเดิม รวมทั้งให้บริการรับ - ส่งสินค้าห่อวัตถุ สัมภาระ และรถจักรยานยนต์ สำหรับเส้นทางสายใต้ ได้ตามปกติได้ที่สถานีกรุงเทพ สามเสน บางซื่อ
สำหรับขบวนรถไฟสายใต้ที่กลับมาให้บริการ สถานีต้นทาง-ปลายทางเดิม มีทั้งสิ้น 16 ขบวน ดังนี้
เที่ยวไป
• ขบวนรถด่วนพิเศษที่ 43 กรุงเทพ - สุราษฎร์ธานี
• ขบวนรถธรรมดาที่ 261 กรุงเทพ - หัวหิน
• ขบวนรถเร็วที่ 171 กรุงเทพ - สุไหงโกลก
• ขบวนรถด่วนพิเศษทักษิณารัถย์ที่ 31 กรุงเทพ - ชุมทางหาดใหญ่
• ขบวนรถชานเมืองที่ 355 กรุงเทพ - หนองปลาดุก
• ขบวนรถด่วนที่ 83 กรุงเทพ - ตรัง
• ขบวนรถด่วนที่ 85 กรุงเทพ - นครศรีธรรมราช
• ขบวนรถด่วนพิเศษที่ 39 กรุงเทพ - สุราษฎร์ธานี
เที่ยวกลับ
• ขบวนรถชานเมืองที่ 356 หนองปลาดุก - กรุงเทพ
• ขบวนรถด่วนพิเศษที่ 40 สุราษฎร์ธานี - กรุงเทพ
• ขบวนรถเร็วที่ 172 สุไหงโกลก - กรุงเทพ
• ขบวนรถธรรมดาที่ 262 หัวหิน - กรุงเทพ
• ขบวนรถด่วนที่ 86 นครศรีธรรมราช - กรุงเทพ
• ขบวนรถด่วนที่ 84 ตรัง - กรุงเทพ
• ขบวนรถด่วนพิเศษทักษิณารัถย์ที่ 32 ชุมทางหาดใหญ่ - กรุงเทพ
• ขบวนรถด่วนพิเศษที่ 44 สุราษฎร์ธานี - กรุงเทพ
นายเอกรัชกล่าวว่า การดำเนินโครงการงานปรับปรุงเสริมความมั่นคงของสะพานพระราม 6  ถือเป็นโครงการที่ รฟท.- ให้ความสำคัญในการยกระดับการดูแลความปลอดภัยในการให้บริการแก่ผู้โดยสาร เนื่องจากสะพานพระราม 6 เป็นสะพานรถไฟที่มีรถสายใต้ทุกขบวนวิ่งผ่านเป็นประจำทุกวัน จึงจำเป็นต้องมีการบำรุงรักษา และดูแลตรวจสอบความปลอดภัยในด้านวิศวกรรมของโครงสร้างสะพานให้ครบทุกด้านอย่างสม่ำเสมอ สำหรับผู้โดยสารที่มีความประสงค์จะใช้บริการรถไฟสายใต้ สามารถสอบถามรายละเอียดเพิ่มเติมการเดินรถได้ที่ ศูนย์บริการลูกค้าสัมพันธ์ โทรศัพท์สายด่วน 1690 ตลอด 24 ชั่วโมง หรือติดตามข่าวสารได้ที่ เฟซบุ๊คเพจทีมพีอาร์การรถไฟแห่งประเทศไทย
Facebook ทีมพีอาร์การรถไฟแห่งประเทศไทย https://www.facebook.com/100064440019733/posts/321627016661963/?d=n
INSTAGRAM SRT OFFICIAL https://www.instagram.com/p/CaWp_a5Pta0/?utm_medium=copy_link
Twitter SRT OFFICIAL @PR_SRT https://twitter.com/pr_srt/status/1496770245779931136?s=21

ที่มา : https://www.thaigov.go.th/news/contents/details/51908