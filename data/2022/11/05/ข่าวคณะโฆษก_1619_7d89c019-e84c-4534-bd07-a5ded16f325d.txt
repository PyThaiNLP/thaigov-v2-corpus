รัฐบาลไทย-ข่าวทำเนียบรัฐบาล-รัฐบาลผ่อนปรนเดินทางข้ามพรมแดน คุมเข้มลักลอบเข้าประเทศผิดกฎหมาย เปิดเพิ่มด่านไทยลาว ”ช่องเม็ก” วันนี้


วันจันทร์ที่ 23 พฤษภาคม 2565
พิมพ์
รัฐบาลผ่อนปรนเดินทางข้ามพรมแดน คุมเข้มลักลอบเข้าประเทศผิดกฎหมาย เปิดเพิ่มด่านไทยลาว ”ช่องเม็ก” วันนี้
รองโฆษกฯ เผยรัฐบาลผ่อนปรนเดินทางข้ามพรมแดน คุมเข้มลักลอบเข้าประเทศผิดกฎหมาย เปิดเพิ่มด่านไทยลาว ”ช่องเม็ก” วันนี้
วันนี้ (23 พ.ค.65) นางสาวรัชดา ธนาดิเรก รองโฆษกประจำสำนักนายกรัฐมนตรี เปิดเผยว่า ตามที่ ศบค. ได้ออกมาตรการผ่อนปรนการเดินเข้าประเทศ ซึ่งครอบคลุมการเดินทางผ่านด่านทางบก จะเริ่มบังคับใช้ 1 มิ.ย.นี้ เช่นกัน โดยไม่มีการกักตัว แต่ยังคงการคัดกรองอาการ และตรวจสอบเอกสารการฉีดวัคซีน เพื่อลงระบบเข้าประเทศ ทั้งนี้ ผู้เดินทางที่ไม่มีสัญชาติไทยและข้ามพรมแดนด้วยบัตรผ่านแดน ต้องเป็นผู้ที่ฉีดวัคซีนครบถ้วนเท่านั้น ส่วนคนไทย (ใช้หนังสือเดินทางหรือบัตรผ่านแดน) และต่างชาติที่ใช้หนังสือเดินทาง หากไม่มีผลการฉีดวัคซีน ให้แสดงผลตรวจ Pro ATK อย่างไรก็ตาม การเฝ้าระวังการลักลอบข้ามแดนผิดกฎหมาย ยังคงเป็นไปอย่างเข้มงวด เพื่อให้การเปิดประเทศเป็นไปอย่างปลอดภัยตามข้อสั่งการนายกรัฐมนตรี
กระทรวงกลาโหมในฐานะเป็นผู้รับผิดชอบหลัก ร่วมกับกระทรวงมหาดไทย รายงานว่า ยอดสะสมผู้เข้าเมืองผิดกฎหมายตั้งแต่ 1 ม.ค. 65 จนถึงปัจจุบัน มีผู้ถูกจับกุม ณ พื้นที่ชายแดนและพื้นที่ติดชายแดน จำนวน 5.8 หมื่นราย จำนวนผู้นำพา 1,351 ราย เฉพาะช่วง 1–18 พ.ค. จำนวนผู้ถูกจับกุม เกือบหนึ่งหมื่นราย ผู้นำพา 244 ราย
นางสาวรัชดา กล่าวต่อว่า นับตั้งแต่ 1 พ.ค. ที่ผ่านมา ศบค.ได้อนุญาตให้เปิดด่านชายแดนถาวรอย่างเป็นทางการ จำนวน 17 จังหวัด 31 ด่าน โดยขึ้นอยู่กับความพร้อมของแต่ละด่าน ซึ่งด่านพรมแดนไทย-มาเลเซีย เช่นที่ สงขลา และสตูล มีนักท่องเที่ยวให้ความสนใจอย่างมาก ส่งผลต่อเศรษฐกิจในพื้นที่อย่างเห็นได้ชัด อย่างไรก็ตามอาจมีบางจุดที่ยังไม่คึกคักเหมือนช่วงก่อนหน้าโควิด-19 เพราะต้องขึ้นอยู่กับความพร้อมของประเทศเพื่อนบ้านด้วย สำหรับในวันจันทร์ที่ 23 พ.ค.นี้ จะมีการเปิดด่านช่องเม็ก อ.สิรินธร จ.อุบลราชธานี เพื่อกระตุ้นเศรษฐกิจที่ซบเซามาอย่างยาวนาน และข่าวการเปิดด่านนี้ทางพื้นที่รายงานว่า ได้สร้างความดีใจให้กับชาวลาวที่ต้องการเดินทางเข้ามาซื้อสินค้าและเยี่ยมญาติฝั่งไทยอีกด้วย
------------

ที่มา : https://www.thaigov.go.th/news/contents/details/54859