รัฐบาลไทย-ข่าวทำเนียบรัฐบาล-“อนุทิน” รับมอบวัคซีนแอสตร้าฯ 4.7 แสนโดส จากรัฐบาลสาธารณรัฐเกาหลี


วันจันทร์ที่ 18 ตุลาคม 2564
“อนุทิน” รับมอบวัคซีนแอสตร้าฯ 4.7 แสนโดส จากรัฐบาลสาธารณรัฐเกาหลี
รองนายกรัฐมนตรีและรัฐมนตรีว่าการกระทรวงสาธารณสุข รับมอบวัคซีนแอสตร้าเซนเนก้า 4.7 แสนโดส จากรัฐบาลสาธารณรัฐเกาหลี เพื่อสนับสนุนการควบคุมโรคโควิด 19
วันนี้ (18 ตุลาคม 2564) ที่กระทรวงสาธารณสุข นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข พร้อมคณะผู้บริหาร รับมอบวัคซีนแอสตร้าเซนเนก้า 470,000 โดส จากรัฐบาลสาธารณรัฐเกาหลี โดยมีนายลี อุก ฮอน (H.E. Lee Wook-Heon) เอกอัครราชทูตสาธารณรัฐเกาหลีประจำประเทศไทย และคณะ เป็นตัวแทนส่งมอบ พร้อมด้วยนางสาวเพ็ญโสม เลิศสิทธิชัย รองอธิบดีกรมเอเชียตะวันออก กระทรวงการต่างประเทศ ร่วมเป็นสักขีพยาน
นายอนุทินกล่าวว่า ในนามรัฐบาลไทย และกระทรวงสาธารณสุข ขอขอบคุณรัฐบาลสาธารณรัฐเกาหลีที่มีความปรารถนาดีให้กับประเทศไทยตลอดมา รวมทั้งความสัมพันธ์อันแน่นแฟ้นของทั้งสองประเทศที่มีความมุ่งมั่นเสริมสร้างความร่วมมือในด้านสาธารณสุข ต้องการจะแก้ไขสถานการณ์ของโรคโควิด 19 และโรคระบาดในอนาคต ร่วมกัน สำหรับวัคซีนที่ได้รับมอบในวันนี้ ถือว่ามีประโยชน์และมีความสำคัญมากเพราะจะช่วยลดการป่วยหนักและเสียชีวิตได้ถึง 95% โดยขณะนี้ประเทศไทยได้เร่งฉีดวัคซีนให้ครอบคลุมประชากรเป้าหมายอย่างน้อย 70% ภายในสิ้นปีนี้ ซึ่งรวมถึงประชาชนของสาธารณรัฐเกาหลีที่ทำงานและอาศัยอยู่ในประเทศไทยด้วย เพื่อเร่งสร้างภูมิคุ้มกัน สร้างความปลอดภัย สร้างความมั่นใจ พร้อมสำหรับการเปิดประเทศรับนักท่องเที่ยวในเดือนพฤศจิกายน 2564 นี้ โดยกระทรวงสาธารณสุขจะเร่งจัดสรรวัคซีนที่ได้รับในวันนี้ให้กับโรงพยาบาลทั่วประเทศนำไปฉีดให้กับประชาชน รวมถึงจัดสรรให้แก่ประชาชนของสาธารณรัฐเกาหลี ให้ได้รับการฉีดวัคซีนโดยเร็วที่สุด
********************************  18 ตุลาคม 2564

ที่มา : https://www.thaigov.go.th/news/contents/details/47135