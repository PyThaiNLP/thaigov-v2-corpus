รัฐบาลไทย-ข่าวทำเนียบรัฐบาล-สนข. จัดสัมมนา ครั้งที่ 1 การศึกษาจัดทำโมเดลการพัฒนาระบบเทคโนโลยี เพื่อการบริหารจัดการจราจร กรุงเทพมหานคร


วันพฤหัสบดีที่ 3 มีนาคม 2565
สนข. จัดสัมมนา ครั้งที่ 1 การศึกษาจัดทำโมเดลการพัฒนาระบบเทคโนโลยี เพื่อการบริหารจัดการจราจร กรุงเทพมหานคร
โดยมีผู้แทนจากหน่วยงานภายในและภายนอกสังกัด กระทรวงคมนาคม และหน่วยงานที่เกี่ยวข้องทั้งภาครัฐและภาคเอกชน จำนวน 15 หน่วยงาน เข้าร่วมสัมมนาฯ
นายสุรพงษ์ เมี้ยนมิตร รองผู้อำนวยการสำนักงานนโยบายและแผนการขนส่งและจราจร เป็นประธานเปิดการสัมมนา ครั้งที่ 1 การศึกษาจัดทำโมเดลการพัฒนาระบบเทคโนโลยี เพื่อการบริหารจัดการจราจร กรุงเทพมหานคร เมื่อวันพฤหัสบดีที่ 3 มีนาคม 2565 ณ ห้องอินฟินิตี้ 1 โรงแรมพูลแมน คิงเพาเวอร์ ถนนพญาไท เขตราชเทวี กรุงเทพมหานคร โดยมีผู้แทนจากหน่วยงานภายในและภายนอกสังกัด กระทรวงคมนาคม และหน่วยงานที่เกี่ยวข้องทั้งภาครัฐและภาคเอกชน จำนวน 15 หน่วยงาน เข้าร่วมสัมมนา
นายสุรพงษ์ กล่าวว่า จากนโยบายของรัฐบาลและรัฐมนตรีว่าการกระทรวงคมนาคม (นายศักดิ์สยาม ชิดชอบ) ได้ให้มีการนำเทคโนโลยีด้านสารสนเทศเข้ามาแก้ไขปัญหาการจราจรในพื้นที่เขตเมือง รวมทั้งเพื่ออำนวยความสะดวกในด้านบริหารการจราจรให้กับประชาชนผู้เดินทางให้สามารถวางแผนการเดินทาง เพื่อประหยัดเวลาและพลังงาน โดยปัจจุบันหลายหน่วยงานมีการพัฒนาและนำระบบเทคโนโลยีมาใช้ เพื่อเป็นข้อมูลในการบริหารจัดการด้านการขนส่งและจราจร เช่น ระบบ CCTV ของกรุงเทพมหานคร (กทม.) กรมทางหลวง (ทล.) กรมทางหลวงชนบท (ทช.) รวมทั้งการติดตั้งระบบกล้องวงจรปิด (CCTV)บนทางด่วน ของการทางพิเศษแห่งประเทศไทย (กทพ.) การติดตั้งระบบ GPS บนรถประเภทต่าง ๆ
ของกรมการขนส่งทางบก (ขบ.) ตลอดจนการติดตั้งระบบ GPS บนรถโดยสารประจำทาง ขององค์การขนส่งมวลชนกรุงเทพ (ขสมก.) ซึ่งข้อมูลที่ได้จากระบบเหล่านี้สามารถนำไปใช้ในการวิเคราะห์ปริมาณจราจรและความเร็วในการเดินทางในพื้นที่ที่สนใจได้อย่างมีประสิทธิภาพและเป็นข้อมูลแบบอัตโนมัติต่อเนื่อง โดยการใช้ระบบปัญญาประดิษฐ์ หรือ AI ในการวิเคราะห์
นายสุรพงษ์ฯ กล่าวเพิ่มเติมว่า สำนักงานนโยบายและแผนการขนส่งและจราจร (สนข.) ในฐานะหน่วยงานเลขานุการของคณะกรรมการจัดระบบการจราจรทางบก (คจร.) ซึ่งมีอำนาจหน้าที่เสนอนโยบายและแผนการจัดระบบการจราจรและกำหนดมาตรฐานเกี่ยวกับการจัดระบบการจราจร โดยในคราวประชุม คจร. ครั้งที่ ๑/๒๕๖๓ เมื่อวันที่ ๓๐ มีนาคม ๒๕๖๓ มีรองนายกรัฐมนตรี (พลเอก ประวิตร วงษ์สุวรรณ) เป็นประธาน ได้มีการพิจารณาเรื่องแนวทางการพัฒนาระบบเทคโนโลยีด้านการจราจรและขนส่งเพื่อแก้ไขปัญหาจราจรในเขตกรุงเทพมหานครและปริมณฑล และมีมติมอบหมายให้หน่วยงานที่เกี่ยวข้อง ได้แก่ สำนักงานตำรวจแห่งชาติ (สตช.) กรมเจ้าท่า (จท.) กทม. ทล. ทช. ขบ. กทพ. และ ขสมก. สนับสนุนข้อมูลและการใช้อุปกรณ์ตรวจวัดสภาพจราจรต่าง ๆ เช่น ระบบ CCTV และ ระบบ GPS และอุปกรณ์อื่น ๆ ที่เกี่ยวข้อง เพื่อร่วมสนับสนุนให้ สนข. สามารถพัฒนาระบบเทคโนโลยีเพื่อการบริหารจัดการ ดังนั้น สนข. จึงได้ดำเนินการศึกษาจัดทำโมเดลการพัฒนาระบบเทคโนโลยีเพื่อการบริหารจัดการจราจร กรุงเทพมหานคร มีวัตถุประสงค์เพื่อนำข้อมูลจากระบบ CCTV และระบบ GPS ของหน่วยงานต่าง ๆ ที่มีการติดตั้งอยู่แล้ว ในปัจจุบัน มาใช้ประโยชน์ในการบริหารจัดการจราจร เพื่อให้มีรูปแบบการเชื่อมต่อข้อมูลระหว่างหน่วยงานอย่างเป็นระบบและมีประสิทธิภาพ เพื่อให้มีฐานข้อมูลกลางที่ใช้สำหรับประมวลผลผ่านระบบ Cloud และสามารถเชื่อมต่อกับระบบฐานข้อมูลของ สนข. ได้ และเพื่อให้มีฐานข้อมูลกลางเพื่อใช้ประกอบ
การบริหารจัดการด้านการจราจรที่หน่วยงานต่าง ๆ สามารถนำไปใช้ได้ และมีการประยุกต์ใช้ในการบริหารจัดการแก้ไขปัญหาจราจรบริเวณทางแยกและพื้นที่ที่เหมาะสม ทั้งนี้ สนข. ได้นำเสนอ คจร. ในคราวประชุมครั้งที่ 1/2565 เมื่อวันที่ 24 กุมภาพันธ์ ๒๕๖5 ซึ่งมีรองนายกรัฐมนตรี (พลเอก ประวิตร วงษ์สุวรรณ) เป็นประธาน ซึ่งที่ประชุมได้รับทราบการศึกษาฯ และมอบหมายให้ กทม. ทล. ทช. ขบ. กทพ. และ ขสมก. ให้ความอนุเคราะห์การเชื่อมต่อข้อมูลกล้อง CCTV และ GPS ในการศึกษาต่อไป
นายสุรพงษ์ กล่าวตอนท้ายว่า สำหรับการสัมมนา ครั้งที่ 1 ในวันนี้ เป็นการนำเสนอแนวทางและขั้นตอนการดำเนินงาน การทบทวนเทคโนโลยีที่ใช้ในการรวบรวม วิเคราะห์ และบริหารจัดการข้อมูลการจราจรและขนส่งในต่างประเทศ แนวทางการเชื่อมต่อข้อมูลภาพ CCTV และ GPS การออกแบบพัฒนาโปรแกรมประยุกต์ แบบจำลองและระบบประมวลผลข้อมูลภาพ CCTV  และการออกแบบระบบแสดงผลข้อมูลด้านการจราจรและข้อมูลรายงานสถิติจราจร รวมทั้งรับฟังความคิดเห็นและข้อเสนอแนะจากผู้เข้าร่วมสัมมนา เพื่อประกอบการศึกษาให้เกิดประโยชน์สูงสุดต่อไป

ที่มา : https://www.thaigov.go.th/news/contents/details/52167