รัฐบาลไทย-ข่าวทำเนียบรัฐบาล-กรมการขนส่งทางบกเปิดเผยผลการบังคับใช้มาตรการตัดแต้มใบขับขี่ผู้ขับรถขนส่งและ รถสาธารณะ 3 เดือนแรก (ธันวาคม 2564 - กุมภาพันธ์ 2565)


วันจันทร์ที่ 7 มีนาคม 2565
กรมการขนส่งทางบกเปิดเผยผลการบังคับใช้มาตรการตัดแต้มใบขับขี่ผู้ขับรถขนส่งและ รถสาธารณะ 3 เดือนแรก (ธันวาคม 2564 - กุมภาพันธ์ 2565)
พบการใช้ความเร็วเกินกฎหมายกำหนดมากที่สุด
นายเสกสม อัครพันธุ์ รองอธิบดีกรมการขนส่งทางบกและโฆษกกรมการขนส่งทางบก กระทรวงคมนาคม เปิดเผยว่า ตามที่ นายศักดิ์สยาม ชิดชอบ รัฐมนตรีว่าการกระทรวงคมนาคม ได้มอบนโยบายให้กรมการขนส่งทางบก (ขบ.) นำระบบตัดคะแนนใบอนุญาตขับรถขนส่งและรถสาธารณะมาสร้างจิตสำนึกด้านความปลอดภัยในการขนส่งทางถนนและการให้บริการผู้โดยสารรถสาธารณะ โดยผู้ขับรถบรรทุก รถโดยสาร แท็กซี่ ตุ๊กตุ๊ก จักรยานยนต์รับจ้าง ที่กระทำผิดและถูกตัดคะแนนตามกฎหมายว่าด้วยการขนส่งทางบก หรือตามกฎหมายว่าด้วยรถยนต์ ต้องเข้ารับการอบรมและทดสอบ เพื่อสร้างพฤติกรรมการขับรถและการปฏิบัติหน้าที่ของผู้ขับรถให้เป็นไปตามที่กฎหมายกำหนด ลดการกระทำผิดซ้ำ ซึ่งภายหลังจากบังคับใช้มาตรการตัดคะแนนใบอนุญาตขับรถขนส่งและรถสาธารณะ 3 เดือนแรก ตั้งแต่วันที่ 1 ธันวาคม 2564 - 28 กุมภาพันธ์ 2565 มีผู้กระทำผิดตามกฎหมายว่าด้วยการขนส่งทางบก หรือตามกฎหมายว่าด้วยรถยนต์ ถูกตัดคะแนนสะสมทั่วประเทศทั้งสิ้น 3,310 ราย โดยแบ่งเป็นผู้กระทำผิดตามกฎหมายว่าด้วยการขนส่งทางบก จำนวน 3,191 ราย กระทำผิดข้อหาขับรถโดยใช้ความเร็วเกินกว่าที่กฎหมายกำหนดมากที่สุด และผู้กระทำผิดตามกฎหมายว่าด้วยรถยนต์ จำนวน 119 ราย กระทำผิดข้อหาใช้รถจักรยานยนต์ส่วนบุคคลที่ไม่ได้จดทะเบียนเป็นรถจักรยานยนต์สาธารณะมารับส่งผู้โดยสารมากที่สุด โดยในจำนวนนี้มีผู้ขับรถขนส่งและรถสาธารณะถูกพักใช้ใบอนุญาตแล้วจำนวน 8 ราย ซึ่งจากผลการบังคับใช้มาตรการดังกล่าวพบว่าผู้กระทำผิดแต่ละรายมีการกระทำผิดซ้ำในข้อหาเดิมหลายครั้ง โดยเฉพาะการใช้ความเร็วเกินกว่าที่กฎหมายกำหนด ซึ่งเป็นพฤติกรรมเสี่ยงที่จะทำให้เกิดอุบัติเหตุทางถนนเป็นอย่างมาก
รองอธิบดีกรมการขนส่งทางบก กล่าวเพิ่มเติมว่า ขบ. ขอย้ำเตือนผู้ขับรถขนส่งและรถสาธารณะที่มีพฤติกรรมการขับรถโดยไม่คำนึงถึงความปลอดภัย หรือทำให้เกิดความเดือดร้อนแก่ผู้ใช้รถใช้ถนนจนทำให้เกิดอุบัติเหตุร้ายแรง นอกจากจะถูกเปรียบเทียบปรับแล้ว ยังถูกสั่งพักใช้ใบอนุญาตในทันทีด้วย และหากกระทำผิดในข้อหาที่ไม่ร้ายแรง แต่มีการทำผิดซ้ำในข้อหาเดิมหลายครั้งก็จะถูกตัดคะแนนจนถูกสั่งพักใช้ใบอนุญาตได้เช่นเดียวกัน ทั้งนี้ ผู้กระทำผิดที่ถูกตัดคะแนนสามารถเข้ารับการอบรมและทดสอบเพื่อคืนคะแนนด้วยตนเองได้ปีละ 1 ครั้ง (ตามปีปฏิทิน) โดยสามารถเลือกเข้าอบรมตามหลักสูตร 2 หลักสูตร คือ  หลักสูตรอบรม 2 ชั่วโมง จะได้รับคะแนนคืน 50 คะแนน และหลักสูตรอบรม 4 ชั่วโมง จะได้รับคะแนนคืน 100 คะแนน กรณีถูกสั่งพักใช้ใบอนุญาตจะต้องเข้ารับการอบรมและทดสอบหลักสูตรอบรม 4 ชั่วโมงเท่านั้น โดยสามารถแจ้งความประสงค์เข้ารับการอบรมโดยไม่เสียค่าใช้จ่าย ณ กองตรวจการขนส่งทางบก ขบ. สำนักงานขนส่งกรุงเทพมหานครพื้นที่ 1 - 4 และกลุ่มวิชาการขนส่ง สำนักงานขนส่งจังหวัดทุกจังหวัด พร้อมหลักฐานใบอนุญาตขับรถหรือบัตรประจำตัวประชาชน อย่างไรก็ตาม มาตรการตัดคะแนนที่นำมาบังคับใช้กับผู้ได้รับใบอนุญาตขับรถขนส่งและรถสาธารณะนี้ ขบ. ต้องการที่จะปรับเปลี่ยนพฤติกรรมของผู้ขับรถบรรทุก รถโดยสาร แท็กซี่ ตุ๊กตุ๊ก จักรยานยนต์รับจ้าง ให้ขับรถด้วยจิตสำนึกด้านความปลอดภัยและเป็นไปตามที่กฎหมายกำหนดอย่างเคร่งครัด ซึ่งจะนำไปสู่การปฏิบัติหน้าที่และการให้บริการรถสาธารณะด้วยความปลอดภัย ประชาชนเกิดความเชื่อมั่นต่อการขนส่งและการใช้บริการรถสาธารณะของประเทศไทยมากยิ่งขึ้น

ที่มา : https://www.thaigov.go.th/news/contents/details/52273