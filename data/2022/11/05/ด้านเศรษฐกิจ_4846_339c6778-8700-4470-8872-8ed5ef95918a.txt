รัฐบาลไทย-ข่าวทำเนียบรัฐบาล-"ชัยวุฒิ" แนะนายจ้างยุคใหม่ ปรับตัวชูดิจิทัลรับโลกเปลี่ยน


วันศุกร์ที่ 19 สิงหาคม 2565
"ชัยวุฒิ" แนะนายจ้างยุคใหม่ ปรับตัวชูดิจิทัลรับโลกเปลี่ยน
"ชัยวุฒิ" แนะนายจ้างยุคใหม่ ปรับตัวชูดิจิทัลรับโลกเปลี่ยน
นายชัยวุฒิ ธนาคมานุสรณ์ รัฐมนตรีว่าการกระทรวงดิจิทัลเพื่อเศรษฐกิจและสังคม (ดีอีเอส) เปิดงานสัมมนาสภาองค์การนายจ้างแห่งประเทศไทย และ กล่าวปาฐกถาเรื่อง “การเปลี่ยนแปลงธุรกิจในยุคดิจิทัล (Business Change in Digital Era)” ว่า นายจ้างต่างๆได้มีปรับตัวเองให้รวดเร็วขึ้นเพื่อทันกับการเปลี่ยนแปลงของโลกจากดิจิทัลเทคโนโลยีต่างๆที่เปลี่ยนไปเร็วมาก ซึ่งเมื่อ2-3 ปีก่อนที่ Covid-19 จะระบาดในทุกวงการจะมีการคาดการณ์ว่าการทำธุรกิจทั่วโลกจะต้องมีการเปลี่ยนแปลงในทุกมิติ แต่ปรากฎว่าจากการระบาดของ Covid-19 ที่ผ่านมาทำให้พฤติกรรมคนในประเทศไทยและทั่วโลกเปลี่ยนไปเร็วกว่าที่คาดการณ์ไว้ จึงยิ่งทำให้รูปแบบการทำธุรกิจ ยิ่งต้องมีการปรับตัวให้เร็วขึ้นมากกว่าที่คาดการณ์ไว้
ปัจจุบันโครงสร้างพื้นฐานของไทยมีความพร้อมอยู่แล้ว ทั้งเรื่องอินเทอร์เน็ต สื่อสารไร้สาย มือถือ ซึ่งประชาชนมีความรู้ความเข้าใจในการใช้อุปกรณ์สื่อสารต่างๆ มีความพร้อมมาก พร้อมกันนี้บริษัทต่างๆ จำเป็นต้องปรับตัว ในการนำเทคโนโลยีดิจิทัลมาปรับเปลี่ยนแปลงธุรกิจ เพื่อเพิ่มโอกาสและศักยภาพในการแข่งขันของตนให้มีศักยภาพที่สูงขึ้นต่อไป
นายเอกสิทธิ์ คุณานันทกุล ประธานสภาองค์การนายจ้างแห่งประเทศไทย กล่าวว่าการจัดงานสัมมนาในครั้งนี้เพื่อให้ ภาคธุรกิจได้เกิดการตระหนักรู้ถึงการเปลี่ยนแปลงของเทคโนโลยียุคดิจิทัลที่ส่งผลกระทบต่อวิถีชีวิตแนวคิดของคนในสังคม และการดำเนินธุรกิจที่ต้องปรับเปลี่ยนให้ทันต่อเทคโนโลยีดิจิทัล ที่เปลี่ยนแปลงไป ตลอดจนการพัฒนามโนทัศน์ของตนเองในการนำเทคโนโลยีดิจิทัลมาใช้เพื่อรับมือกับการเปลี่ยนแปลงเพื่อเพิ่มโอกาสและศักยภาพในการแข่งขัน และต้องปรับวิสัยทัศน์และกลยุทธ์ขององค์กรให้ทันต่อการเปลี่ยนแปลงของเทคโนโลยีดิจิทัลทั้งในปัจจุบันและอนาคต
********************

ที่มา : https://www.thaigov.go.th/news/contents/details/58198