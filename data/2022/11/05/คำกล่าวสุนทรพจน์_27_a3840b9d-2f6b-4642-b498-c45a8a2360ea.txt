รัฐบาลไทย-ข่าวทำเนียบรัฐบาล-คำปราศรัย พลเอก ประยุทธ์ จันทร์โอชา นากยกรัฐมนตรี ทางวิทยุกระจายเสียงแห่งประเทศไทย เนื่องในวันสหประชาชาติ 24 ตุลาคม 2564


วันอาทิตย์ที่ 24 ตุลาคม 2564
พิมพ์
คำปราศรัย พลเอก ประยุทธ์ จันทร์โอชา นากยกรัฐมนตรี ทางวิทยุกระจายเสียงแห่งประเทศไทย เนื่องในวันสหประชาชาติ 24 ตุลาคม 2564
คำปราศรัย
พลเอก ประยุทธ์ จันทร์โอชา นากยกรัฐมนตรี ทางวิทยุกระจายเสียงแห่งประเทศไทย เนื่องในวันสหประชาชาติ
24 ตุลาคม 2564
คำปราศรัย
พลเอก ประยุทธ์ จันทร์โอชา นากยกรัฐมนตรี
ทางวิทยุกระจายเสียงแห่งประเทศไทย เนื่องในวันสหประชาชาติ
24 ตุลาคม 2564
---------------------------------
พี่น้องชาวไทยที่รัก
วันที่ 24 ตุลาคม ของทุกปี เป็นวันสหประชาชาติ องค์การระหว่างประเทศที่เป็นศูนย์รวมความร่วมมือ
ของประชาคมโลก เพื่อที่จะบรรเทาทุกข์และรับมือกับความท้าทายต่าง ๆ ของโลก จรรโลงสันติภาพ ปกป้องและส่งเสริมสิทธิมนุษยชน ส่งเสริมการพัฒนาที่สมดุลและมีคนเป็นศูนย์กลาง เพื่อจะไม่ทิ้งใครไว้ข้างหลัง
ในเดือนธันวาคม 2564 นี้ เป็นวาระครบรอบ 75 ปี ของการเป็นสมาชิกสหประชาชาติของประเทศไทย ซึ่งผมมีความยินดีที่ประเทศไทยกับสหประชาชาติมีความร่วมมือกันอย่างใกล้ชิด โดยประเทศไทยได้รับการยอมรับว่าเป็นหุ้นส่วนด้านการพัฒนาที่มีความรับผิดชอบและเชื่อถือได้ของสหประชาชาติ โดยปัจจุบันทำหน้าที่เป็นผู้ประสานงานระหว่างอาเซียนและสหประชาชาติด้านการพัฒนาอย่างยั่งยืน
ผมยินดีและภูมิใจที่ประเทศไทยได้เป็นศูนย์กลางของสหประชาชาติในภูมิภาคของเรา โดยเป็นที่ตั้งของหน่วยงานของสหประชาชาติกว่า 40 หน่วยงาน ผมขอเชิญชวนให้พวกเราเป็นเจ้าบ้านที่ดี และสนับสนุนการดำเนินงานของสหประชาชาติในประเทศไทยและในภูมิภาคต่อไป
ในปีนี้เป็นช่วงเปลี่ยนผ่านที่สำคัญ โดยในขณะที่ประเทศต่าง ๆ เริ่มเรียนรู้ที่จะอยู่กับโรคโควิด-19 ได้ดีขึ้น แต่ภัยคุกคามต่าง ๆ ยังคงส่งผลกระทบต่อพวกเราทุกคน โดยเฉพาะการเปลี่ยนแปลงสภาพภูมิอากาศ ภัยคุกคามจากอาวุธนิวเคลียร์และการก่อการร้าย การลิดรอนสิทธิมนุษยชน ซึ่งนำไปสู่การโยกย้ายถิ่นฐานแบบไม่ปกติและวิกฤตด้านมนุษยธรรม
ผมเชื่อว่า ความหวังที่จะมีโลกในวันพรุ่งนี้ที่ดีกว่าเดิม ขึ้นอยู่กับความตั้งใจจริงและความมุ่งมั่นของทุกประเทศในวันนี้ที่ต้องร่วมมือกันเพื่อรับมือกับความท้าทายหลากหลายมิติ รวมทั้งร่วมกันสร้างสภาวะแวดล้อมแห่งสันติภาพ ผ่านกรอบพหุภาคีที่ทุกภาคส่วนมีส่วนร่วม โดยเฉพาะการส่งเสริมสิทธิและบทบาทของเยาวชนและสตรี
พี่น้องชาวไทยที่รัก
ในเดือนกันยายนที่ผ่านมา คณะผู้แทนไทยเดินทางไปเข้าร่วมการประชุมสมัชชาสหประชาชาติ  สมัยสามัญ ครั้งที่ 76 ที่นครนิวยอร์ก สหรัฐอเมริกา เพื่อตอกย้ำบทบาทที่ “แข็งขัน สร้างสรรค์ และต่อเนื่อง” ของประเทศไทย และกระชับความสัมพันธ์กับบุคคลสำคัญในกรอบสหประชาชาติและองค์การระหว่างประเทศอื่น ๆ ซึ่งต่างก็ชื่นชมว่าประเทศไทยมีบทบาทสำคัญต่อภารกิจของสหประชาชาติและการให้ความช่วยเหลือด้านมนุษยธรรมทั้งในระดับทวิภาคี พหุภาคี
นอกจากนี้ ผมก็ได้มีโอกาสนำเสนอการสร้าง “ความสมดุลของสรรพสิ่ง” โดยมีเศรษฐกิจชีวภาพ-เศรษฐกิจหมุนเวียน-เศรษฐกิจสีเขียว หรือ โมเดลเศรษฐกิจ BCG เพื่อจะต่อยอดหลักปรัชญาของเศรษฐกิจพอเพียงและนำไปสู่การบรรลุเป้าหมายการพัฒนาที่ยั่งยืน หรือ SDGs
ในโอกาสเดียวกัน ประเทศไทยแสดงความพร้อมที่จะร่วมมือกับมิตรประเทศ โดยเฉพาะการเสริมสร้างความเข้มแข็งของระบบสาธารณสุข โดยเน้นให้วัคซีนเป็นสินค้าสาธารณะ ส่งเสริมความร่วมมือด้าน การวิจัยและผลิตวัคซีนป้องกันโรคโควิด-19 ซึ่งประเทศไทยมีศักยภาพที่จะเป็นศูนย์กลางการผลิตวัคซีนและเวชภัณฑ์ที่สำคัญของภูมิภาค
สุดท้ายนี้ ผมขอเรียนว่า สหประชาชาติไม่ใช่เรื่องไกลตัวและรัฐบาลไทยพร้อมเปิดโอกาสให้ทุกภาคส่วน โดยเฉพาะเยาวชน ได้ร่วมกันเป็นกำลังสำคัญในการสนับสนุนภารกิจของสหประชาชาติในการสร้างคุณประโยชน์ต่อมวลมนุษยชาติ และการฟื้นฟูประเทศไทยและโลกอย่างสมดุลและยั่งยืนภายหลังการแพร่ระบาดของโรคโควิด-19 ต่อไป
ขอบคุณครับ

ที่มา : https://www.thaigov.go.th/news/contents/details/47315