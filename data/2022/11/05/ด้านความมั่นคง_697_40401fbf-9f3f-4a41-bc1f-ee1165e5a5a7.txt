รัฐบาลไทย-ข่าวทำเนียบรัฐบาล-​“วราวุธ” บินด่วน ติดตามสถานการณ์คราบน้ำมัน หาดแม่รำพึง จ.ระยอง


วันอาทิตย์ที่ 30 มกราคม 2565
พิมพ์
​“วราวุธ” บินด่วน ติดตามสถานการณ์คราบน้ำมัน หาดแม่รำพึง จ.ระยอง
​“วราวุธ” บินด่วน ติดตามสถานการณ์คราบน้ำมัน หาดแม่รำพึง จ.ระยอง
“วราวุธ” บินด่วน ติดตามสถานการณ์คราบน้ำมัน หาดแม่รำพึง จ.ระยอง
วันนี้ (30 มกราคม 2565) เวลา 10.30 น. นายวราวุธ ศิลปอาชา รัฐมนตรีว่าการกระทรวงทรัพยากรธรรมชาติและสิ่งแวดล้อม (รมว.ทส.) พร้อมด้วย นายจตุพร บุรุษพัฒน์ ปลัดกระทรวงทรัพยากรธรรมชาติและสิ่งแวดล้อม (ปกท.ทส.) บินสำรวจตรวจติดตามสถานการณ์คราบน้ำมัน บริเวณหาดเแม่รำพึง และอุทยานแห่งชาติเขาแหลมหญ้า-หมู่เกาะเสม็ด โดยเฮลิคอปเตอร์กระทรวงทรัพยากรธรรมชาติและสิ่งแวดล้อม พร้อมรับฟังสรุปผลการดำเนินการป้องกัน แก้ไขปัญหา และตรวจเยี่ยมปฏิบัติการเก็บกู้คราบน้ำมัน ณ บริเวณหาดแม่รำพึง อ.เมืองระยอง จ.ระยอง โดยมีรองผู้ว่าราชการจังหวัดระยอง (นายอนันต์ นาคนิยม) พร้อมหน่วยงานที่เกี่ยวข้อง อาทิ กองทัพเรือ กรมควบคุมมลพิษ กรมทรัพยากรทางทะเลและชายฝั่ง สำนักงานสิ่งแวดล้อมภาคที่ 13 (ชลบุรี) สำนักงานทรัพยากรธรรมชาติและสิ่งแวดล้อมจังหวัดระยอง เครือข่าย ทสม. จ.ระยอง และบริษัท สตาร์ ปิโตรเลียม รีไฟน์นิ่ง จำกัด (มหาชน) ร่วมให้ข้อมูล
นายวราวุธ กล่าวว่า สถานการณ์วันนี้ที่หาดแม่รำพึงต้องถือว่าโชคดี ที่กระแสคลื่นลมทำให้ปริมาณคราบน้ำมันพัดเข้ามาถึงชายหาดไม่มากอย่างที่คาดการณ์ไว้ ทำให้ประชาชนและนักท่องเที่ยวที่อยู่ในพื้นที่ ยังอยู่ในสถานะที่ปลอดภัย แต่อย่างไรก็ตาม ต้องขอความร่วมมือจากประชาชนอย่าพึ่งเข้าไปในจุดที่พบคราบน้ำมันพัดขึ้นมา เพราะอาจเกิดการปนเปื้อนออกไปสู่พื้นที่อื่นได้ และจากสถานการณ์ในตอนนี้ เป้าหมายต่อไปที่เราต้องปกป้องคือ บริเวณอ่าวพร้าว เกาะเสม็ด ซึ่งมีทั้งหาดทรายและปะการังน้ำตื้น หากคราบน้ำมันเข้าไปถึงอาจก่อให้เกิดความเสียหายอย่างหนักต่อทรัพยากรในพื้นที่ได้ จึงได้ขอให้ทุกฝ่าย ทั้งหน่วยงานจากกระทรวงเอง กองทัพเรือ และพี่น้องประชาชนในพื้นที่ร่วมกันระดมทั้งเรือ และบูมดักคราบน้ำมัน เพื่อทำการป้องกันร่วมกันอย่างเต็มกำลังความสามารถ
นอกจากนี้ ยังได้กำชับสั่งการให้ท่านปลัดกระทรวงฯ ประสานไปยังผู้ว่าราชการจังหวัดทุกจังหวัด โดยเฉพาะจังหวัดที่อยู่ติดชายทะเล และมีอุตสาหกรรมประเภทนี้อยู่ในพื้นที่ ขอให้เข้มงวดกวดขันในการติดตามตรวจสอบการบำรุงรักษาระบบปฏิบัติงานต่าง ๆ ให้อยู่ในสภาพดีอยู่เสมอ เพราะเมื่อเกิดเหตุการณ์เช่นนี้ขึ้นมาแล้ว นอกจากงบประมาณที่ต้องเสียไปกับการป้องกันแก้ไขสถานการณ์ และความสูญเสียทางเศรษฐกิจที่เกิดขึ้นแล้ว ยังต้องมีการติดตามผลกระทบในระยะยาวอย่างต่อเนื่อง และต้องใช้เวลานานหลายปีในการฟื้นฟูทรัพยากรที่สูญเสียไปให้มีความอุดมสมบูรณ์กลับคืนมา
จากนั้น นายวราวุธ ยังได้ให้กำลังใจกำลังพลจากกองทัพเรือ เจ้าหน้าที่ และประชาชนที่เข้าร่วมปฏิบัติการเก็บกู้คราบน้ำมัน และทำความสะอาดบริเวณชายหาดแม่รำพึง พร้อมมอบเงินสนับสนุนการทำงานให้กับเครือข่าย ทสม. จ.ระยอง ที่ได้เข้าร่วมสนับสนุนการปฏิบัติการ และเฝ้าระวังผลกระทบที่จะเกิดขึ้นในพื้นที่ จำนวน 200,000 บาท โดยกล่าวว่า ขอขอบคุณเครือข่ายอาสาสมัคร ทสม. ทุกคนที่เข้ามาช่วยสนับสนุนการปฏิบัติงานในครั้งนี้ และจากเหตุการณ์ที่เกิดขึ้น เห็นแล้วว่าส่งผลกระทบต่อเราทุกคน ดังนั้น จึงขอฝากไปถึงลูก ๆ หลาน ๆ ในพื้นที่ให้มาร่วมกันเป็น อาสาสมัครพิทักษ์สิ่งแวดล้อมของกระทรวงฯ กันให้มาก เพื่อช่วยกันเป็นหูเป็นตา ทำงานร่วมกับกระทรวงฯ ในการดูแลรักษาทรัพยากรในพื้นที่ให้คงความอุดทสมบูรณ์สืบไป

ที่มา : https://www.thaigov.go.th/news/contents/details/51057