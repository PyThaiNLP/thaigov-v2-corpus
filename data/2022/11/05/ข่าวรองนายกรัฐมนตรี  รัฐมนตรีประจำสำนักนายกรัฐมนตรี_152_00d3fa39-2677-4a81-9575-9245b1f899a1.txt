รัฐบาลไทย-ข่าวทำเนียบรัฐบาล-รมต.อนุชา ลงพื้นที่ชัยนาท ดันโครงการ DIPROM ตัวช่วยยกระดับสินค้าชุมชน ส่งเสริมเศรษฐกิจฐานราก


วันเสาร์ที่ 14 พฤษภาคม 2565
พิมพ์
รมต.อนุชา ลงพื้นที่ชัยนาท ดันโครงการ DIPROM ตัวช่วยยกระดับสินค้าชุมชน ส่งเสริมเศรษฐกิจฐานราก
รมต.อนุชา ลงพื้นที่ชัยนาท ดันโครงการ DIPROM ตัวช่วยยกระดับสินค้าชุมชน ส่งเสริมเศรษฐกิจฐานราก
วันนี้ (14 พฤษภาคม 2565) เวลา 14.00 น. ณ หอประชุมโรงเรียนชัยนาทพิทยาคม อําเภอเมืองชัยนาท จังหวัดชัยนาทนายอนุชา นาคาศัย รัฐมนตรีประจำสำนักนายกรัฐมนตรี  เป็นประธานเปิดโครงการ "DIPROM ยกระดับสินค้าชุมชนกระตุ้นเศรษฐกิจฐานราก นำสู่รายได้คืนถิ่นชุมชน" ซึ่งจัดขึ้นโดย กรมส่งเสริมอุตสาหกรรม กระทรวงอุตสาหกรรมโดยมี ดร.ณัฐพล รังสิตพล อธิบดีกรมส่งเสริมอุตสาหกรรม นางสาวชไมพร อำไพจิตรรองผู้ว่าราชการจังหวัดชัยนาทนางฉลอง สงล่า นายกสมาคมส่งเสริมการท่องเที่ยวจังหวัดชัยนาท เข้าร่วม
นายอนุชาฯ กล่าวว่า โครงการ "DIPROM ยกระดับสินค้าชุมชน กระตุ้นเศรษฐกิจฐานราก นําสู่รายได้คืนถิ่นชุมชน"  เป็นโครงการสัญจรไปยังจังหวัดที่มีศักยภาพในการพัฒนาตนเอง ซึ่งที่ผ่านมาได้มีการลงพื้นที่ไปยัง จ.สุโขทัย จ.พิจิตรจ.นครสวรรค์ และในวันนี้มีการลงพื้นที่ จ.ชัยนาท เป็นจังหวัดที่ 4  โดยมีเป้าหมายช่วยฟื้นฟูและยกระดับเศรษฐกิจฐานราก ผ่านการถ่ายทอดองค์ความรู้ การเพิ่มมูลค่าผลิตภัณฑ์ เสริมสร้างทักษะด้านกระบวนการผลิต เพื่อสร้างอาชีพสร้างรายได้แก่ประชาชนในอนาคต โดยผู้เข้ารับการอบรมจะได้เรียนรู้การพัฒนาผลิตภัณฑ์ตามฐานการเรียนรู้  4 ฐานประกอบด้วย ฐานที่ 1 การทําไม้กวาดดอกหญ้า ฐานที่ 2 การทําไม้กวาดทางมะพร้าว ฐานที่ 3 การแปรรูปผลิตภัณฑ์จากเศษผ้า และฐานที่ 4 การทําบรรจุภัณฑ์จากผักตบชวา
นายอนุชาฯ  กล่าวต่อไปว่า กรมส่งเสริมอุตสาหกรรมได้กําหนดทิศทางการส่งเสริมวิสาหกิจชุมชนใหม่ มุ่งเป้าพัฒนาไปสู่การเป็น "ชุมชนดีพร้อม" หรือ DIPROM Community ซึ่งจะเป็นชุมชนที่มีความเข้มแข็งสามารถสร้างรายได้ อย่างยั่งยืน โดยต่อยอดภาคการท่องเที่ยวจากสถานการณ์ในปัจจุบัน มุ่งยกระดับไปสู่ Gen ใหม่ เน้นการปรับรูปแบบการดําเนินงานให้สอดรับกับการเปลี่ยนแปลง ตอบโจทย์ความต้องการทั้งในเชิงพื้นที่ และรองรับความต้องการของตลาดทั้งในและต่างประเทศ ตามนโยบายของ พลเอก ประยุทธ์ จันทร์โอชา นายกรัฐมนตรี ที่ต้องการพัฒนาเศรษฐกิจฐานราก สร้างความเข้มแข็งให้ชุมชน เพื่อให้ประชาชนมีรายได้ สามารถพึ่งพาตนเองได้
"ตนได้รับมอบหมายให้กำกับดูแลกองทุนหมู่บ้านและชุมชนเมืองแห่งชาติ ซึ่งเป็นอีกหน่วยงานสำคัญที่ช่วยขับเคลื่อนเศรษฐกิจระดับฐานรากให้มีความเข้มแข็ง และเป็นความตั้งใจของรัฐบาลที่ต้องการให้ประชาชนทุกพื้นที่หลุดพ้นจากความยากจน โดยได้เดินหน้าส่งเสริมอาชีพให้ประชาชนพึ่งพาตนเองได้ จากการสร้างมูลค่าของผลิตภัณฑ์ในพื้นถิ่น" นายอนุชาฯ กล่าว
-------------------------------------

ที่มา : https://www.thaigov.go.th/news/contents/details/54585