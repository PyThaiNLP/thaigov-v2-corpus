รัฐบาลไทย-ข่าวทำเนียบรัฐบาล-สธ.ออกหน่วยแพทย์เฉพาะทางอาสา ดูแลผู้ป่วย 8 กลุ่มโรค โรงพยาบาลเขาชะเมาเฉลิมพระเกียรติ 80 พรรษา


วันพุธที่ 17 สิงหาคม 2565
สธ.ออกหน่วยแพทย์เฉพาะทางอาสา ดูแลผู้ป่วย 8 กลุ่มโรค โรงพยาบาลเขาชะเมาเฉลิมพระเกียรติ 80 พรรษา
รัฐมนตรีช่วยว่าการกระทรวงสาธารณสุข เปิดโครงการหน่วยแพทย์เฉพาะทางอาสา กรมการแพทย์ที่โรงพยาบาลเขาชะเมาเฉลิมพระเกียรติ 80 พรรษา ให้ประชาชนในพื้นที่ จ.ระยองและใกล้เคียงเข้าถึงการรักษาเฉพาะทาง 8 สาขา ได้แก่ การดูแลผู้สูงอายุ ทันตกรรม จักษุ โรคมะเร็ง
รัฐมนตรีช่วยว่าการกระทรวงสาธารณสุข เปิดโครงการหน่วยแพทย์เฉพาะทางอาสา กรมการแพทย์ที่โรงพยาบาลเขาชะเมาเฉลิมพระเกียรติ 80 พรรษา ให้ประชาชนในพื้นที่ จ.ระยองและใกล้เคียงเข้าถึงการรักษาเฉพาะทาง 8 สาขา ได้แก่ การดูแลผู้สูงอายุ ทันตกรรม จักษุ โรคมะเร็ง ผิวหนัง พัฒนาการเด็ก การดูแลผู้ป่วยกึ่งเฉียบพลันและการฟื้นฟูสมรรถภาพ และโรคไม่ติดต่อเรื้อรัง ได้รับการรักษาใกล้บ้าน ลดการรอคอย ลดค่าใช้จ่ายในการเดินทาง
วันนี้ (17 สิงหาคม 2565) ที่โรงพยาบาลเขาชะเมาเฉลิมพระเกียรติ 80 พรรษา จังหวัดระยอง ดร.สาธิต ปิตุเตชะ รัฐมนตรีช่วยว่าการกระทรวงสาธารณสุข พร้อมด้วย นพ.สมศักดิ์ อรรฆศิลป์ อธิบดีกรมการแพทย์ นายชาญนะ เอี่ยมแสง ผู้ว่าราชการจังหวัดระยอง และคณะ เปิด “โครงการหน่วยแพทย์เฉพาะทางอาสา กรมการแพทย์ ภายใต้ศูนย์ประสานงานหน่วยแพทย์อาสามูลนิธิเทพรัตนเวชชานุกูล ส่วนกลาง (กรมการแพทย์)”
ดร.สาธิตกล่าวว่า ตามนโยบายของกระทรวงสาธารณสุขที่ตั้งเป้าพัฒนาโรงพยาบาลชุมชน 11 แห่ง ให้เป็นโรงพยาบาลชุมชนเฉลิมพระเกียรติ เนื่องในโอกาสมหามงคลเฉลิมพระชนมพรรษา 5 ธันวาคม 2550 เพื่อเฉลิมพระเกียรติพระบาทสมเด็จพระเจ้าอยู่หัวภูมิพลอดุลยเดช และเป็น “โรงพยาบาลที่มากกว่าโรงพยาบาล”เพื่อยกระดับโรงพยาบาลชุมชน/โรงพยาบาลส่งเสริมสุขภาพ ให้สามารถดูแลรักษาประชาชนในพื้นที่ได้เข้าถึงบริการด้านการแพทย์ที่ซับซ้อน โดยการดำเนินงาน “โครงการหน่วยแพทย์เฉพาะทางอาสา กรมการแพทย์ฯ” ในครั้งนี้ จัดบริการตรวจวินิจฉัย ดูแลรักษา และให้คำปรึกษาแก่ประชาชนในพื้นที่จังหวัดระยองและใกล้เคียง ให้สามารถเข้าถึงการแพทย์เฉพาะทางโดยไม่ต้องรอคิวนาน ลดค่าใช้จ่ายในการเดินทาง พร้อมจัดอบรมบุคลากรทางการแพทย์ของโรงพยาบาลเขาชะเมาเฉลิมพระเกียรติ 80 พรรษา เพื่อพัฒนาความสามารถการให้บริการและวิชาการด้านการแพทย์ของโรงพยาบาลอีกด้วย
ด้าน นพ.สมศักดิ์ อรรฆศิลป์ อธิบดีกรมการแพทย์ กล่าวว่า โครงการหน่วยแพทย์เฉพาะทางอาสาฯ ครั้งนี้ ให้บริการใน 8 สาขา ได้แก่ 1.สาขาการดูแลผู้สูงอายุ โดยสถาบันเวชศาสตร์สมเด็จพระสังฆราชญาณสังวรเพื่อผู้สูงอายุ, สาขาบริการทันตกรรม โดยสถาบันทันตกรรม, สาขาจักษุวิทยา โดยโรงพยาบาลเมตตาประชารักษ์(วัดไร่ขิง), สาขาโรคมะเร็ง โดยโรงพยาบาลมะเร็งชลบุรี และสถาบันมะเร็งแห่งชาติ, สาขาการดูแลผู้ป่วยโรคผิวหนัง โดยสถาบันโรคผิวหนัง, สาขาพัฒนาการเด็ก โดยสถาบันสุขภาพเด็กแห่งชาติมหาราชินี, สาขาการดูแลผู้ป่วยกึ่งเฉียบพลันและการฟื้นฟูสมรรถภาพ โดยสถาบันสิรินธรเพื่อการฟื้นฟูสมรรถภาพทางการแพทย์แห่งชาติ, สาขาโรคไม่ติดต่อเรื้อรัง โดยโรงพยาบาลราชวิถี ซึ่งมีแพทย์ พยาบาล และบุคลากรสาธารณสุขที่ให้บริการดูแลรักษารวม 60 คน คัดกรองกลุ่มผู้ป่วยที่อาศัยอยู่ในเขต อ.เขาชะเมา จ.ระยอง ที่เข้าข่ายความเสี่ยงเข้ารับการรักษาในวันนี้ 400 - 500 คน เพื่อเข้ารับการรักษาเบื้องต้นตั้งแต่เวลา 09.00 – 16.00 น. หากพบผู้ป่วยเกินศักยภาพการรักษา จะส่งต่อไปยังโรงพยาบาลแม่ข่าย คือ โรงพยาบาลระยอง โรงพยาบาลแกลง และสถาบันการแพทย์ฯ ต่อไป
ทั้งนี้ จากการเปรียบเทียบข้อมูลย้อนหลัง 3 ปี ของ จ.ระยอง พบว่า จ.ระยอง มีประชากรกลุ่มผู้สูงอายุ 60 ปีขึ้นไปมีแนวโน้มเพิ่มสูงขึ้นทุกปี มีอัตราการป่วยของประชากรส่วนใหญ่ คือ โรคติดเชื้อและปรสิต โรคเนื้องอก รวมมะเร็ง โรคเลือด  โรคระบบต่อมไร้ท่อ ภาวะแปรปรวนทางจิต โรคระบบประสาท โรคตา โรคหู โรคระบบไหลเวียน และโรคระบบหายใจ
************************************ 17 สิงหาคม 2565
*************************************

ที่มา : https://www.thaigov.go.th/news/contents/details/58120