รัฐบาลไทย-ข่าวทำเนียบรัฐบาล-โฆษกรัฐบาลมั่นใจ นายกฯ-รมต.แจงศึกซักฟอกฉลุย วอนฝ่ายค้านอภิปรายด้วยเนื้อหาคุณภาพ อย่าให้ประชาชนรู้สึกว่าเสียเวลาแก้ปัญหาบ้านเมือง


วันอังคารที่ 7 มิถุนายน 2565
พิมพ์
โฆษกรัฐบาลมั่นใจ นายกฯ-รมต.แจงศึกซักฟอกฉลุย วอนฝ่ายค้านอภิปรายด้วยเนื้อหาคุณภาพ อย่าให้ประชาชนรู้สึกว่าเสียเวลาแก้ปัญหาบ้านเมือง
โฆษกรัฐบาลมั่นใจ นายกฯ-รมต.แจงศึกซักฟอกฉลุย วอนฝ่ายค้านอภิปรายด้วยเนื้อหาคุณภาพ อย่าให้ประชาชนรู้สึกว่าเสียเวลาแก้ปัญหาบ้านเมือง
วันที่ 7 มิถุนายน 2565 นายธนกร วังบุญคงชนะ โฆษกประจำสำนักนายกรัฐมนตรี กล่าวถึงกรณีที่ นายสุทิน คลังแสง ประธานวิปฝ่ายค้าน ระบุว่า พรรคร่วมฝ่ายค้านเตรียมยื่นญัตติขอเปิดอภิปรายไม่ไว้วางใจนายกรัฐมนตรี และรัฐมนตรีเป็นรายบุคคลต่อประธานสภาผู้แทนราษฎรในวันที่ 15 มิ.ย.นี้ โดยจะเน้นอภิปรายพุ่งเป้าที่นายกรัฐมนตรี และกระทรวงหลักๆ เช่น กระทรวงการคลัง, กระทรวงพาณิชย์, กระทรวงเกษตรและสหกรณ์, กระทรวงคมนาคม และกระทรวงสาธารณสุขว่า เป็นอำนาจหน้าที่ของฝ่ายค้านตามระบอบประชาธิปไตย ในการใช้กลไกสภาฯ เพื่อตรวจสอบถ่วงดุลรัฐบาล ทั้งนี้ รัฐบาลพร้อมชี้แจงทุกประเด็น เพราะมั่นใจว่าไม่ได้ทำอะไรผิด และหากฝ่ายค้านมีหลักฐานรัฐบาลก็พร้อมนำไปตรวจสอบเพื่อดำเนินการตามขั้นตอนของกฎหมายต่อไป ยืนยันว่า พล.อ.ประยุทธ์ จันทร์โอชา นายกฯ และ รมว.กลาโหม จะไม่ยอมให้เกิดการทุจริตคอรัปชั่นเหมือนรัฐบาลที่ผ่านมาอย่างแน่นอน
"รัฐบาลจะใช้เวทีอภิปรายครั้งนี้เพื่อชี้แจงทำความเข้าใจกับประชาชน เพราะมีหลายเรื่อง หลายประเด็น ที่มีการนำไปบิดเบือนจนทำให้ประชาชนเกิดความสับสน ไม่ว่าจะเป็นการกล่าวหาว่ารัฐบาลล้มเหลวในการบริหารราชการแผ่นดิน มีการทุจริตและหาผลประโยชน์เอื้อพวกพ้อง หรือรัฐบาลไม่ทำตามนโยบายที่แถลงไว้กับรัฐสภา ทั้งนี้ มั่นใจว่าท่านนายกฯ รวมทั้งรัฐมนตรีที่ถูกอภิปรายนั้นจะสามารถชี้แจงได้ทุกประเด็น ดังนั้น ขอให้ฝ่ายค้านทำการบ้านให้ดี ให้สมราคาคุย ไม่เช่นนั้นประชาชนจะไม่ได้ประโยชน์อะไรเลย นอกจากเสียเวลาทำงานของสภาฯ ไปเปล่าๆ เมื่อฝ่ายค้านอยากจะล้มรัฐบาลโดยไม่สนว่าประชาชนกำลังรอการช่วยเหลือจากรัฐบาลอยู่ ก็ต้องยืนด้วยขาตัวเองหน่อย อภิปรายด้วยเนื้อหาที่มีคุณภาพ ไม่ใช่รอหวังพึ่งแต่มือคนอื่นช่วยล้มรัฐบาล" นายธนกร กล่าว
..............................

ที่มา : https://www.thaigov.go.th/news/contents/details/55437