รัฐบาลไทย-ข่าวทำเนียบรัฐบาล-สธ. เปิดรายชื่อ 5 นักการสาธารณสุขดีเด่น รางวัล “ชัยนาทนเรนทร” ประจำปี 2564


วันอังคารที่ 4 มกราคม 2565
สธ. เปิดรายชื่อ 5 นักการสาธารณสุขดีเด่น รางวัล “ชัยนาทนเรนทร” ประจำปี 2564
ปลัดกระทรวงสาธารณสุข เผย ปี 2564 มีผู้ที่มีผลงานด้านการสาธารณสุขที่ก่อให้เกิดประโยชน์ต่อการพัฒนาการสาธารณสุขในระดับชาติ/นานาชาติ ได้รับคัดเลือกให้เป็นนักการสาธารณสุขดีเด่น รางวัลชัยนาทนเรนทร
ปลัดกระทรวงสาธารณสุข เผย ปี 2564 มีผู้ที่มีผลงานด้านการสาธารณสุขที่ก่อให้เกิดประโยชน์ต่อการพัฒนาการสาธารณสุขในระดับชาติ/นานาชาติ ได้รับคัดเลือกให้เป็นนักการสาธารณสุขดีเด่น รางวัลชัยนาทนเรนทร จำนวน 5 ราย ได้เข้าเฝ้าฯ รับพระราชทานรางวัลจากพระบาทสมเด็จพระเจ้าอยู่หัว
นายแพทย์เกียรติภูมิ วงศ์รจิต ปลัดกระทรวงสาธารณสุข กล่าวว่า การคัดเลือกนักการสาธารณสุขดีเด่น รางวัลชัยนาทนเรนทร จะพิจารณาจากผู้ที่ทำงานด้านสาธารณสุขทั้งในภาครัฐ ภาคเอกชน รวมถึงภาคประชาชน โดยเป็นผลงานที่ดำเนินการมาอย่างต่อเนื่องไม่น้อยกว่า 5 ปี และเป็นที่ประจักษ์ว่าส่งผลต่อการพัฒนาการสาธารณสุขในระดับชาติ/นานาชาติ ซึ่งในปี 2564 มีผู้ได้รับรางวัล 5 ราย ประกอบด้วย 1.ดร.นายแพทย์อุทัย สุดสุข นักการสาธารณสุขดีเด่น ประเภทบริหาร เป็นผู้บริหารของกระทรวงสาธารณสุขที่ได้รับเลือกเป็นประธานคณะกรรมการบริหารองค์การอนามัยโลกคนแรกของประเทศไทยและประเทศในภูมิภาคเอเชียตะวันออกเฉียงใต้ ได้รับเหรียญรางวัลผู้นำสุขภาพดีถ้วนหน้าดีเด่นขององค์การอนามัยโลก จากการพัฒนาโครงการสาธารณสุขมูลฐาน ร่วมก่อตั้งและพัฒนาโรงพยาบาลสมเด็จพระยุพราช และร่วมจัดตั้งสถานีอนามัยเฉลิมพระเกียรติ 60 พรรษา นวมินทราชินี และยังริเริ่มจัดทำพจนานุกรมการสาธารณสุขไทย หนังสือวิชาการเรื่องปรัชญาสุขภาพและการสาธารณสุขประยุกต์
2.นายแพทย์สมจิตต์ ชี้เจริญ นักการสาธารณสุขดีเด่น ประเภทบริการ เป็นผู้ที่ใช้ความรู้ความสามารถทางการแพทย์พัฒนาระบบบริการผู้ป่วยและประชาชนด้านจักษุวิทยา และทำงานร่วมกับสถาบันรับรองคุณภาพสถานพยาบาล (องค์การมหาชน) นำมาตรฐานการพัฒนาคุณภาพโรงพยาบาล (Hospital Accreditation) ไปใช้กับโรงพยาบาลทั่วประเทศ ทำให้ประเทศไทยมีระบบคุณภาพโรงพยาบาลที่ได้รับการรับรองมาตรฐานสากล 3.แพทย์หญิงนฤมล สวรรค์ปัญญาเลิศ นักการสาธารณสุขดีเด่น ประเภทวิชาการ ผู้มีผลงานด้านการอบรมและจัดทำคู่มือระบบการรักษาพยาบาลฉุกเฉินทั้งภาวะปกติและเมื่อเกิดภัยพิบัติ เป็นผู้ประสานงานและจัดทีมในการแก้ไขปัญหาภัยพิบัติ ได้แก่ อุทกภัยในปี 2554 แผ่นดินไหวที่เนปาลปี 2558 การระบาดไข้หวัดใหญ่ปี 2561
ให้คำปรึกษาและจัดทำแนวทางการดูแลผู้ป่วยและควบคุมโรคโควิด 19 ของประเทศไทยและประเทศเมียนมาเป็นหัวหน้าทีมในการดูแลทางการแพทย์ในพระราชพิธีต่างๆ และกิจกรรมพิเศษต่างๆ ของประเทศตามมาตรฐานสากล และสร้างความเข้มแข็งให้กับทีมงานจนได้รับรองมาตรฐานจากองค์การอนามัยโลก ภายใต้ชื่อ Thailand EMT (Emergency Response Team)
4.นายสมร สอนจันทร์ นักการสาธารณสุขดีเด่น ประเภทผู้นำชุมชน มีผลงานในการจัดการสุขภาพชุมชนและอนามัยสิ่งแวดล้อมอย่างมีส่วนร่วม จิตอาสา นำเทคโนโลยีสารสนเทศและนวัตกรรมมาใช้พัฒนางานเพื่อดูแลประชาชนในทุกด้าน ร่วมกับการส่งเสริมพัฒนาพื้นที่ให้มีสุขภาวะและยึดหลักประชาธิปไตย เป็นต้นแบบของพื้นที่เรื่องการจัดการขยะเปียกและขยะครัวเรือน ขยะชุมชน มีการขยายเครือข่ายความร่วมมือกับบริษัทเอกชนในการจัดการขยะ และ 5.นายนฤชิต แสงเทียนท์ นักการสาธารณสุขดีเด่น ประเภทประชาชน ปราชญ์ชาวบ้านผู้นำภูมิปัญญาพื้นบ้านและศาสตร์แพทย์แผนไทยมาดูแล ส่งเสริม ป้องกันและฟื้นฟูสุขภาพผู้สูงอายุ สร้างแกนนำนักเรียนในโครงการ อสม.น้อย ให้มีความรู้ด้านสมุนไพรและภูมิปัญญาท้องถิ่นกับการแพทย์แผนไทยการออกกำลังกายโดยใช้ท่าฤษีดัดตน ตุ้มทรายคลายเมื่อย และวัตกรรมธาราบำบัด
ทั้งนี้ มูลนิธิชัยนาทนเรนทร และคณะผู้บริหารกระทรวงสาธารณสุข ได้นำนักการสาธารณสุขดีเด่นรางวัลชัยนาทนเรนทร ประจำปีพุทธศักราช 2564 เข้าเฝ้าทูลละอองธุลีพระบาท พระบาทสมเด็จพระเจ้าอยู่หัว และสมเด็จพระนางเจ้าฯ พระบรมราชินี รับพระราชทานรางวัล ณ พระที่นั่งอัมพรสถาน พระราชวังดุสิต เมื่อวันที่ 28 ธันวาคม 2564 ที่ผ่านมา
************************************** 4 มกราคม 2565

ที่มา : https://www.thaigov.go.th/news/contents/details/50204