รัฐบาลไทย-ข่าวทำเนียบรัฐบาล-นายกฯ ชื่นชม จ.พัทลุง สืบสาน อนุรักษ์โนรา ศิลปะการแสดงพื้นบ้านชาวใต้ให้ยังคงอยู่ ส่งผล UNESCO ประกาศ “โนรา”เป็นมรดกโลกด้านภูมิปัญญาทางวัฒนธรรมที่จับต้องไม่ได้ของมนุษยชาติ


วันจันทร์ที่ 25 เมษายน 2565
พิมพ์
นายกฯ ชื่นชม จ.พัทลุง สืบสาน อนุรักษ์โนรา ศิลปะการแสดงพื้นบ้านชาวใต้ให้ยังคงอยู่ ส่งผล UNESCO ประกาศ “โนรา”เป็นมรดกโลกด้านภูมิปัญญาทางวัฒนธรรมที่จับต้องไม่ได้ของมนุษยชาติ
นายกฯ ชื่นชม จ.พัทลุง สืบสาน อนุรักษ์โนรา ศิลปะการแสดงพื้นบ้านชาวใต้ให้ยังคงอยู่ ส่งผล UNESCO ประกาศ “โนรา”เป็นมรดกโลกด้านภูมิปัญญาทางวัฒนธรรมที่จับต้องไม่ได้ของมนุษยชาติ สร้างชื่อเสียงให้ประเทศไทย ย้ำรัฐบาลพร้อมสนับสนุน Soft Power
วันนี้ (25 เม.ย.65) เวลา 17.15 น. ณ บริเวณหน้าศาลากลางจังหวัดพัทลุง (หลังเก่า) อ.เมืองพัทลุง จ.พัทลุง พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เป็นประธานพิธีเปิดงานโครงการส่งเสริมศิลปวัฒนธรรมพื้นบ้านการแสดงโนรา “สืบสานศิลป์แผ่นดินโนรา มรดกโลกภูมิปัญญาทางวัฒนธรรม” เฉลิมพระเกียรติสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง เนื่องในโอกาสมหามงคลเฉลิมพระชนมพรรษา 90 พรรษา 12 สิงหาคม 2565 โดยมีนายพิพัฒน์ รัชกิจประการ รัฐมนตรีว่าการกระทรวงการท่องเที่ยวและกีฬา นายสุชาติ ชมกลิ่น รัฐมนตรีว่าการกระทรวงแรงงาน นายกู้เกียรติ วงศ์กระพันธุ์ ผู้ว่าราชการจังหวัดพัทลุง ตลอดจนสมาชิกสภาผู้แทนราษฎรจังหวัดพัทลุง และสื่อมวลชนเข้าร่วมงาน
นายกรัฐมนตรีได้เยี่ยมชมนิทรรศการสินค้า OTOP จังหวัดพัทลุง เช่น สหกรณ์โคนมพัทลุง บูธโอทอป อบจ.พัทลุง บูธกระทรวงแรงงาน สภาวัฒนธรรมจังหวัด ผ้ามัดย้อม กลุ่มกระจูดบ้านโคกเมา และวิสาหกิจชุมชนต่าง ๆ ของพื้นเมือง อาทิ ข้าวสังข์หยด กล้วยเมืองลุง เครื่องแกง ปลาสมุนไพรสูตรซาไก ซึ่งในระหว่างเดินชมนิทรรศการมีกลุ่มประชาชนชาวพัทลุงมาต้อนรับ มอบดอกไม้ให้กำลังใจนายกรัฐมนตรี พร้อมส่งเสียง “ลุงตู่สู้ ๆ” “รักนายกฯ ลุงตู่” ซึ่งนายกรัฐมนตรีก็ได้พูดคุยทักทายกับผู้ที่มาร่วมงานด้วย
โอกาสนี้ นายกรัฐมนตรีถวายสักการะหน้าพระบรมฉายาลักษณ์สมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ก่อนชมการแสดงชุด “กำเนิดมโนราห์” โดยนักเรียนโรงเรียนอุบลรัตนราชกัญญาราชวิทยาลัย พัทลุง จากนั้น นายกรัฐมตรีเปิดงานโครงการส่งเสริมศิลปวัฒนธรรมพื้นบ้านการแสดงโนราฯ โดยกล่าวรู้สึกยินดีที่ได้เดินทางมาพบปะกับประชาชนจังหวัดพัทลุง และได้มาเป็นประธานในพิธีเปิดโครงการส่งเสริมศิลปวัฒนธรรมพื้นบ้านการแสดงโนรา “สืบสานศิลป์แผ่นดินโนรา มรดกโลกภูมิปัญญาทางวัฒนธรรม” เฉลิมพระเกียรติสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง เนื่องในโอกาสมหามงคลเฉลิมพระชนมพรรษา 90 พรรษา 12 สิงหาคม 2565
พร้อมกันนี้ นายกรัฐมนตรีได้แสดงความยินดีที่ “โนรา” หรือ “มโนราห์” (Nora) ศาสตร์การรำของไทย ศิลปะพื้นบ้านของพี่น้องชาวใต้ ได้รับการประกาศขึ้นทะเบียนจากองค์การการศึกษา วิทยาศาสตร์ และวัฒนธรรมแห่งสหประชาชาติ หรือ UNESCO ให้เป็นมรดกโลกด้านภูมิปัญญาทางวัฒนธรรมที่จับต้องไม่ได้ของมนุษยชาติ  นับเป็นความยินดีที่วัฒนธรรมไทยสามารถสร้างชื่อเสียงให้แก่ประเทศ และสามารถดึงดูดให้ทั้งชาวต่างชาติและคนไทยหันมาสนใจศิลปะวัฒนธรรมไทยมากขึ้น
นายกรัฐมนตรีย้ำว่า รัฐบาลพร้อมสนับสนุนและกำหนดนโยบายการสร้างความมั่นคงและความยั่งยืนของมรดกทางวัฒนธรรม ตลอดจนการนำเสนอด้าน Soft Power ซึ่งประเทศไทยมีทรัพยากรและของดีเป็นจำนวนมาก ทั้งเรื่องอาหาร ธรรมชาติ กีฬา และเรื่องสุขภาพ ซึ่งที่ผ่านมาได้รับการขึ้นทะเบียนเป็นมรดกโลก พร้อมชื่นชมจังหวัดพัทลุงที่ให้การส่งเสริมและสนับสนุนศิลปวัฒนธรรมมาอย่างต่อเนื่อง โดยเฉพาะการสืบสานอนุรักษ์โนราซึ่งเป็นศิลปะการแสดงพื้นบ้านที่สำคัญของชาวใต้ให้ยังคงอยู่ และได้รับการต่อยอดอย่างสร้างสรรค์ โดยหวังเป็นอย่างยิ่งว่าการขึ้นทะเบียนโนรา จะส่งเสริมการท่องเที่ยวภาคใต้ผ่านการเรียนรู้ศิลปวัฒนธรรมท้องถิ่น และมีส่วนสนับสนุนกิจกรรมทางเศรษฐกิจภาคใต้ต่อไป
ในตอนท้าย นายกรัฐมนตรีขอบคุณทุกภาคส่วนที่ช่วยสนับสนุนการดำเนินกิจกรรมด้านศิลปวัฒนธรรมของท้องถิ่นให้มีความเจริญก้าวหน้า และขอให้การสืบสานศิลปวัฒนธรรมพื้นบ้านภาคใต้ได้สืบทอดต่อถึงคนรุ่นหลัง และยึดมั่นในการอนุรักษ์วิถีวัฒนธรรมและประเพณีอันดีงามของท้องถิ่นสืบไป ต่อจากนั้นนายกรัฐมนตรี ได้ทำพิธีเปิดโดยการตีโพน สัญลักษณ์ของเมืองพัทลุง เครื่องดนตรีพื้นบ้าน เสียงดังก้องกังวาน ที่แสดงถึงพลังอำนาจ ความยิ่งใหญ่ ต่อด้วยชมการแสดงของคณะโนราอาชีพ และเด็กนักเรียนในจังหวัดพัทลุง รวมกว่า 500 คน ก่อนเดินทางกลับกรุงเทพมหานคร
-----------------
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/53900