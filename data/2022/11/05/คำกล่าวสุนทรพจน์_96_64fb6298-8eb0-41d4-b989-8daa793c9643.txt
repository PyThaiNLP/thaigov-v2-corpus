รัฐบาลไทย-ข่าวทำเนียบรัฐบาล-คำกล่าวนายกรัฐมนตรีสำหรับกิจกรรมการเปิดตัวกรอบความร่วมมือทางเศรษฐกิจอินโด-แปซิฟิก (Indo-Pacific Economic Framework: IPEF) วันที่ 23 พฤษภาคม 2565 ผ่านระบบทางไกล


วันจันทร์ที่ 23 พฤษภาคม 2565
พิมพ์
คำกล่าวนายกรัฐมนตรีสำหรับกิจกรรมการเปิดตัวกรอบความร่วมมือทางเศรษฐกิจอินโด-แปซิฟิก (Indo-Pacific Economic Framework: IPEF) วันที่ 23 พฤษภาคม 2565 ผ่านระบบทางไกล
คำกล่าวนายกรัฐมนตรีสำหรับกิจกรรมการเปิดตัวกรอบความร่วมมือทางเศรษฐกิจอินโด-แปซิฟิก
(Indo-Pacific Economic Framework: IPEF)
วันที่ 23 พฤษภาคม 2565  ผ่านระบบทางไกล
ท่านประธานาธิบดีไบเดน
ท่านนายกรัฐมนตรีคิชิดะ
ท่านผู้มีเกียรติทุกท่าน
ผมขอขอบคุณท่านประธานาธิบดีไบเดนและท่านนายกรัฐมนตรีคิชิดะที่จัดกิจกรรมเปิดตัวกรอบความร่วมมือทางเศรษฐกิจอินโด-แปซิฟิก หรือ IPEF (ไอเพ็ฟ) ในวันนี้ และขอแสดงความยินดีกับท่านประธานาธิบดีไบเดนต่อแนวคิดที่สะท้อนถึงความมุ่งมั่นของสหรัฐฯ ในการมีบทบาทอย่างสร้างสรรค์เพื่อส่งเสริมความเจริญรุ่งเรืองทางเศรษฐกิจของภูมิภาค ซึ่งได้รับการตอบรับด้วยดีจากประเทศสมาชิกอาเซียน
IPEF เป็นกรอบความคิดและหลักการกว้าง ๆ เบื้องต้นในการส่งเสริมความร่วมมือทางเศรษฐกิจ การค้า และการลงทุน ที่จะนำไปสู่โอกาสใน 4 สาขา เพื่อยกระดับมาตรฐานในด้านต่าง ๆ ทั้งนโยบาย กฎหมาย อุตสาหกรรม และสิ่งแวดล้อม ให้สามารถเข้าถึงแหล่งเงินทุนและเทคโนโลยีที่จะนำมาพัฒนาประเทศ ตลอดจนเชื่อมโยงห่วงโซ่อุปทานเข้าด้วยกัน ซึ่งขณะนี้ อยู่ในกระบวนการที่เรียกว่า work in progress
สำหรับประเทศไทย เราได้อาศัยการค้าขายที่เปิดกว้างเป็นหลักในการสร้างความแข็งแกร่งทางเศรษฐกิจมาทุกยุคสมัย ตั้งแต่อดีตจนถึงปัจจุบัน โดยรายได้ของไทยจากการส่งออกสินค้าและบริการ คิดเป็นร้อยละ 60 ของ GDP ด้วยเหตุนี้ เราจึงให้ความสำคัญอย่างยิ่งต่อการส่งเสริมความร่วมมือภายในภูมิภาคเพื่อขยายโอกาสทางการค้าและการลงทุนอย่างเต็มศักยภาพ ขณะเดียวกัน เรายังเร่งขับเคลื่อนประเทศและประชาชนไปสู่อนาคตที่มั่นคง มั่งคั่ง และยั่งยืน โดยมุ่งเน้นเสริมสร้างการเจริญเติบโตทางเศรษฐกิจที่สมดุลและเป็นมิตรต่อสิ่งแวดล้อมผ่านโมเดลเศรษฐกิจ BCG ซึ่งรวมถึงการเร่งการเปลี่ยนผ่านทางพลังงานไปสู่การใช้พลังงานสะอาด การลดการปล่อยก๊าซคาร์บอน การส่งเสริมเศรษฐกิจดิจิทัล และการสร้างมูลค่าเพิ่มโดยใช้องค์ความรู้ด้านวิทยาศาสตร์ เทคโนโลยี และนวัตกรรม
ทุกวันนี้โลกของเรากำลังประสบความท้าทายในรูปแบบใหม่ ๆ หลายประการ และไม่มีประเทศใดที่จะสามารถรับมือกับความท้าทายนี้โดยลำพังได้ ผมจึงยินดีที่ ไอเพ็ฟ มุ่งเน้นการมีส่วนร่วมของประเทศต่าง ๆในภูมิภาค เพื่อเสริมสร้างความเจริญรุ่งเรือง มั่งคั่ง ยั่งยืน และครอบคลุม ร่วมกัน
สุดท้ายนี้ ผมขอย้ำว่า ประวัติศาสตร์ของโลกและของประเทศไทยได้แสดงให้เห็นแล้วว่า การขยายตัวทางเศรษฐกิจ การค้า และการลงทุน จะเกิดประโยชน์สูงสุดได้ ก็ต่อเมื่อไม่ถูกนำไปใช้เป็นเครื่องมือทางการเมืองที่สร้างความไม่ปรองดองในภูมิภาค ประเทศไทยยึดมั่นในระบบการค้าเสรีและ เปิดการค้าเสรีกับหลายประเทศ แต่ไม่เคยเข้าไปทำสงครามหรือสร้างความขัดแย้งอันสืบเนื่องมาจากการค้าแม้แต่ครั้งเดียว ดังนั้น ผมเชื่อว่า ความร่วมมือทางเศรษฐกิจระหว่างกันในภูมิภาคที่เป็นไปอย่างครอบคลุมทั่วถึง จะก่อให้เกิดความเจริญรุ่งเรืองและมั่งคั่งร่วมกัน นำมาซึ่งประโยชน์สูงสุดต่อประชาชนของเราอย่างแท้จริง
ขอบคุณครับ

ที่มา : https://www.thaigov.go.th/news/contents/details/54884