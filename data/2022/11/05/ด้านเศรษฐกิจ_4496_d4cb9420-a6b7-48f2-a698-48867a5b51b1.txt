รัฐบาลไทย-ข่าวทำเนียบรัฐบาล-ดีอีเอส ร่วมเวที APT Policy and Regulatory Forum ครั้งที่ 22 ยกระดับความร่วมมือระหว่างกระทรวงฯ และ APT ในการพัฒนาด้านโทรคมนาคมและเทคโนโลยีสารสนเทศ และดิจิทัล ของภูมิภาคเอเชียและแปซ


วันอังคารที่ 19 กรกฎาคม 2565
ดีอีเอส ร่วมเวที APT Policy and Regulatory Forum ครั้งที่ 22 ยกระดับความร่วมมือระหว่างกระทรวงฯ และ APT ในการพัฒนาด้านโทรคมนาคมและเทคโนโลยีสารสนเทศ และดิจิทัล ของภูมิภาคเอเชียและแปซ
ดีอีเอส ร่วมเวที APT Policy and Regulatory Forum ครั้งที่ 22 ยกระดับความร่วมมือระหว่างกระทรวงฯ และ APT ในการพัฒนาด้านโทรคมนาคมและเทคโนโลยีสารสนเทศ และดิจิทัล ของภูมิภาคเอเชียและแปซิฟิก
เมื่อวันที่ 19 กรกฎาคม 2565 นายเนวินธุ์ ช่อชัยทิพฐ์ ผู้ช่วยรัฐมนตรีประจำกระทรวงดิจิทัลเพื่อเศรษฐกิจและสังคม ได้เข้าร่วมวาระการประชุมพิเศษระดับรัฐมนตรี ภายใต้การประชุม APT Policy and Regulatory Forum ครั้งที่ 22 (PRF-22) ขององค์การโทรคมนาคมแห่งเอเชียและแปซิฟิก (APT) มีวัตถุประสงค์เพื่อเปิดโอกาสให้ผู้แทนระดับรัฐมนตรีได้ร่วมแลกเปลี่ยนมุมมอง วิสัยทัศน์ และการดำเนินการเพื่อปรับเปลี่ยนไปสู่ดิจิทัล โดยมีผู้แทนระดับรัฐมนตรีจากประเทศสมาชิก APT ที่เข้าร่วม ได้แก่ H.E. Hiroshi Yoshida ประเทศญี่ปุ่น H.E. Lu Mon สาธารณรัฐแห่งสหภาพเมียนมา H.E. Enkh-Amgalan Luvsantseren ประเทศมองโกเลีย H.E. Zahidi Zainul Abidin ประเทศมาเลเซีย และ H.E. Nguyen Huy Dung ประเทศเวียดนาม
ในปีนี้ วาระการประชุมพิเศษระดับรัฐมนตรีจัดขึ้น ณ กรุงเทพฯ ในรูปแบบผสม (hybrid) ภายใต้หัวข้อ "Digital Transformation and Innovation Strategies for Sustainable Digital Society" โดย ผช.รมว. ดศ. ได้กล่าวถึงนโยบายและแผนระดับชาติว่าด้วยการพัฒนาดิจิทัลเพื่อเศรษฐกิจและสังคม ซึ่งประเทศไทยได้มีการดำเนินการผ่านโครงการต่างๆ เพื่อเตรียมพร้อมสำหรับการปรับเปลี่ยนไปสู่ดิจิทัล และการสร้างสังคมดิจิทัลที่ยั่งยืน ได้แก่ การพัฒนาโครงสร้างพื้นฐานผ่านโครงการเน็ตประชารัฐ การส่งเสริมการใช้เทคโนโลยี 5G โดยร่วมมือกับหน่วยงานด้านโทรคมนาคม ในการนำเทคโนโลยี 5G มาประยุกต์ใช้ในหลายมิติ เช่น การศึกษา เกษตรกรรม และสาธารณสุข การพัฒนาระบบคลาวด์กลางภาครัฐ (GDCC)  การจัดทำ พ.ร.บ. คุ้มครองข้อมูลส่วนบุคคล พ.ศ. ๒๕๖๒ โครงการ Thailand Digital Valley เพื่อเป็นพื้นที่สำหรับพัฒนาเทคโนโลยีและนวัตกรรมดิจิทัล สำหรับธุรกิจ startups ทั้งในและต่างประเทศ ทั้งนี้ ประเทศไทยพร้อมร่วมมือกับประเทศสมาชิก APT ในการพัฒนาเศรษฐกิจดิจิทัลและนวัตกรรมที่ครอบคลุมและยั่งยืนของภูมิภาคเอเชียและแปซิฟิก โอกาสนี้ ผช.รมว.ดศ.ได้หารือทวิภาคีกับนายมาซาโนริ คอนโดะ เลขาธิการองค์การโทรคมนาคมแห่งเอเชียและแปซิฟิก (APT เพื่อส่งเสริมความสัมพันธ์และยกระดับความร่วมมือระหว่างกระทรวงฯ และ APT ในการพัฒนาด้านโทรคมนาคมและเทคโนโลยีสารสนเทศ และดิจิทัล ของภูมิภาคเอเชียและแปซิฟิก
ด้าน ดร. ณัฐพล ณัฏฐสมบูรณ์ รองปลัดกระทรวงดิจิทัลเพื่อเศรษฐกิจและสังคม ได้เข้าร่วมการประชุม APT Policy and Regulatory Forum ครั้งที่ 22 (PRF-22) ในฐานะหัวหน้าคณะผู้แทนไทย ซึ่งจัดขึ้นระหว่างวันที่ 19 – 21 กรกฎาคม 2565 ในรูปแบบผสม (hybrid meeting) ณ โรงแรมมิลเลนเนียม ฮิลตัน กรุงเทพฯ โดยที่การประชุม PRF เป็นการประชุมประจำปีซึ่งจัดขึ้นโดยองค์การโทรคมนาคมแห่งเอเชียและแปซิฟิก (APT) มีวัตถุประสงค์ในการเปิดโอกาสให้ผู้เข้าร่วมประชุมจากหน่วยงานกำหนดนโยบายด้าน ICT และโทรคมนาคม หน่วยงานกำกับดูแล และผู้ประกอบการ ได้ร่วมอภิปราย และแสดงความคิดเห็นในประเด็นที่เกี่ยวข้องกับการพัฒนาและการกำหนดนโยบายและการกำกับดูแลด้าน ICT และโทรคมนาคม สำหรับภูมิภาคเอเชียและแปซิฟิก  โดยการประชุมครั้งนี้ มีผู้แทนจากประเทศสมาชิก APT และสมาชิกเครือข่าย เดินทางมาเข้าร่วมการประชุม ณ กรุงเทพฯ จำนวน 36 คน
**************************

ที่มา : https://www.thaigov.go.th/news/contents/details/57039