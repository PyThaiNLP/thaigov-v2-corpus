รัฐบาลไทย-ข่าวทำเนียบรัฐบาล-ดัชนีความเชื่อมั่นอนาคตเศรษฐกิจภูมิภาค (Thailand Regional Economic Sentiment Index: RSI) ประจำเดือนกุมภาพันธ์ 2565


วันศุกร์ที่ 25 กุมภาพันธ์ 2565
พิมพ์
ดัชนีความเชื่อมั่นอนาคตเศรษฐกิจภูมิภาค (Thailand Regional Economic Sentiment Index: RSI)  ประจำเดือนกุมภาพันธ์ 2565
“ดัชนีความเชื่อมั่นอนาคตเศรษฐกิจภูมิภาค เดือนกุมภาพันธ์ 2565 ปรับตัวเพิ่มขึ้นจากเดือนก่อนหน้าหลายภูมิภาค สะท้อนความเชื่อมั่นทางเศรษฐกิจในอนาคตที่ดีขึ้นทั้งในภาคเกษตรและภาคอุตสาหกรรม โดยเฉพาะอย่างยิ่งในภาคตะวันออกเฉียงเหนือ ภาคใต้ และภาคตะวันออก”
นายวุฒิพงศ์ จิตตั้งสกุล ที่ปรึกษาด้านเศรษฐกิจการคลัง สำนักงานเศรษฐกิจการคลัง ในฐานะรองโฆษกกระทรวงการคลัง และนายพิสิทธิ์ พัวพันธ์ ผู้อำนวยการสำนักนโยบายเศรษฐกิจมหภาคเปิดเผยดัชนีความเชื่อมั่นอนาคตเศรษฐกิจภูมิภาคประจำเดือนมกราคม2565จากการประมวลผลข้อมูลการสำรวจภาวะเศรษฐกิจรายจังหวัดจากสำนักงานคลังจังหวัด 76 จังหวัดทั่วประเทศสภาอุตสาหกรรมแห่งประเทศไทยและสภาหอการค้าแห่งประเทศไทยเพื่อจัดทำดัชนีความเชื่อมั่นอนาคตเศรษฐกิจภูมิภาคพบว่า “ดัชนีความเชื่อมั่นอนาคตเศรษฐกิจภูมิภาค เดือนกุมภาพันธ์ 2565 ปรับตัวเพิ่มขึ้นจากเดือนก่อนหน้าหลายภูมิภาคสะท้อนความเชื่อมั่นทางเศรษฐกิจในอนาคตที่ดีขึ้นทั้งในภาคเกษตรและอุตสาหกรรม โดยเฉพาะอย่างยิ่งในภาคตะวันออกเฉียงเหนือ ภาคใต้ และภาคตะวันออก”
ดัชนีความเชื่อมั่นอนาคตเศรษฐกิจภาคตะวันออกเฉียงเหนือปรับเพิ่มจากเดือนก่อนหน้ามาอยู่ที่ระดับ 69.4 แสดงถึงความเชื่อมั่นเศรษฐกิจในอนาคตที่ดีขึ้น โดยเป็นความเชื่อมั่นที่สูงขึ้นในภาคอุตสาหกรรม เนื่องจากคำสั่งซื้อในประเทศและต่างประเทศที่เพิ่มขึ้นอย่างต่อเนื่อง อีกทั้งยังมีความเชื่อมั่นเศรษฐกิจภาคบริการในอนาคตที่ดีขึ้น จากจำนวนนักท่องเที่ยวที่เพิ่มขึ้นตามมาตรการส่งเสริมการท่องเที่ยว เช่น โครงการเราเที่ยวด้วยกัน เป็นต้นดัชนีความเชื่อมั่นอนาคตเศรษฐกิจภาคใต้อยู่ที่ระดับ 69.2 ปรับตัวเพิ่มขึ้นจากเดือนก่อนโดยเป็นความเชื่อมั่นที่สูงขึ้นในภาคเกษตรเนื่องจากคาดว่าพืชเศรษฐกิจที่สำคัญจะเข้าสู่ตลาดเพิ่มขึ้น ได้แก่ ทุเรียนและยางพารา เป็นต้น และมีปัจจัยสนับสนุนในภาคบริการจากการกลับมาเปิดรับนักท่องเที่ยวจากต่างประเทศรูปแบบ Test & Go อีกครั้งดัชนีความเชื่อมั่นอนาคตเศรษฐกิจของภาคตะวันออกอยู่ที่ระดับ 67.3สะท้อนถึงความเชื่อมั่นอนาคตเศรษฐกิจที่ดีขึ้นในภาคอุตสาหกรรมเนื่องจากยอดคำสั่งซื้อจากต่างประเทศที่เพิ่มขึ้น ตามแนวโน้มการส่งออกที่ขยายตัวและในภาคเกษตรจากการเข้าสู่ฤดูเก็บเกี่ยวพืชเศรษฐกิจที่สำคัญ เช่น สับปะรดและมันสำปะหลัง เป็นต้น ประกอบกับปริมาณน้ำที่เพียงพอต่อการเพาะปลูกดัชนีความเชื่อมั่นอนาคตเศรษฐกิจของภาคตะวันตกอยู่ที่ระดับ 64.9 แสดงถึงความเชื่อมั่นเศรษฐกิจในอนาคตที่ยังดีขึ้นโดยเป็นความเชื่อมั่นที่สูงขึ้นในภาคบริการเนื่องจากจำนวนนักท่องเที่ยวที่เพิ่มขึ้นจากโครงการเราเที่ยวด้วยกัน ประกอบกับธุรกิจภาคบริการหลายแห่งกลับมาเปิดให้บริการเต็มรูปแบบ สำหรับความเชื่อมั่นในภาคเกษตรที่เพิ่มขึ้นเป็นผลจากความต้องการสินค้าเกษตรของประชาชนในพื้นที่มีเพิ่มขึ้นดัชนีความเชื่อมั่นอนาคตเศรษฐกิจภาคกลางอยู่ที่ระดับ 58.2 สะท้อนถึงความเชื่อมั่นอนาคตเศรษฐกิจที่ดีขึ้นในภาคเกษตร เนื่องจากคาดว่าความต้องการสินค้าเกษตรเพิ่มขึ้นเช่น มันสำปะหลังและข้าวโพดเลี้ยงสัตว์ เป็นต้น ประกอบกับสภาพภูมิอากาศที่เอื้ออำนวยต่อการเพาะปลูก และในภาคการลงทุนเนื่องจากจำนวนผู้ที่ได้รับวัคซีนป้องกันโรคติดเชื้อไวรัสโคโรนา 2019 เพิ่มขึ้นต่อเนื่อง ส่งผลให้ความเชื่อมั่นในการลงทุนเพิ่มขึ้นดัชนีความเชื่อมั่นอนาคตเศรษฐกิจภาคเหนืออยู่ที่ระดับ56.5สะท้อนถึงความเชื่อมั่นอนาคตเศรษฐกิจที่ดีขึ้นในภาคบริการเนื่องจากจำนวนนักท่องเที่ยวที่เพิ่มขึ้นจากโครงการเราเที่ยวด้วยกัน และการกลับมาเปิดรับนักท่องเที่ยวต่างประเทศรูปแบบ Test & Go อีกครั้งและในภาคการจ้างงานจากการที่ธุรกิจหลายแห่งกลับมาเปิดให้บริการเต็มรูปแบบทำให้มีการจ้างงานเพิ่มขึ้นสำหรับดัชนีความเชื่อมั่นอนาคตเศรษฐกิจของกทม. และปริมณฑลอยู่ที่ระดับ55.4แสดงถึงความเชื่อมั่นเศรษฐกิจในอนาคตที่ดีขึ้น โดยเป็นความเชื่อมั่นที่สูงขึ้นในภาคเกษตร เนื่องจากสภาพภูมิอากาศที่เอื้ออำนวยต่อการเพาะปลูก และในภาคอุตสาหกรรม เนื่องจากยอดคำสั่งซื้อสินค้าอุตสาหกรรมและความต้องการสินค้าอุตสาหกรรมของประชาชนในพื้นที่เพิ่มขึ้น
ตารางสรุปดัชนีความเชื่อมั่นอนาคตเศรษฐกิจภูมิภาค ปี 2565 (ณ เดือนกุมภาพันธ์ 2565)
กทม. และปริมณฑล    ภาคตะวันออก    ภาคตะวันออกเฉียงเหนือ    ภาคใต้    ภาคกลาง    ภาคเหนือ    ภาคตะวันตก
ดัชนีความเชื่อมั่นอนาคตเศรษฐกิจภูมิภาค    55.4    67.3    69.4    69.2    58.2    56.5    64.9
ดัชนีแนวโน้มรายภาค
1) ภาคเกษตร    68.7    68.5    67.9    74.0    64.5    51.7    63.7
2) ภาคอุตสาหกรรม    63.9    72.4    74.8    66.3    57.3    53.6    63.2
3) ภาคบริการ    52.5    65.9    72.4    71.9    57.3    64.8    73.7
4) ภาคการจ้างงาน    49.9    63.8    64.3    66.9    54.6    58.7    62.7
5) ภาคการลงทุน    42.0    66.1    67.5    66.8    57.3    53.8    61.5
สำนักนโยบายเศรษฐกิจมหภาค สำนักงานเศรษฐกิจการคลัง
โทร. 0-2273-9020 ต่อ 3254

ที่มา : https://www.thaigov.go.th/news/contents/details/51955