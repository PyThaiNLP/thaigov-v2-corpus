รัฐบาลไทย-ข่าวทำเนียบรัฐบาล-บขส. ผ่านการรับรองมาตรฐานด้านการจัดการสิ่งแวดล้อม ISO 14001:2015 ประจำปี 2564


วันศุกร์ที่ 27 สิงหาคม 2564
บขส. ผ่านการรับรองมาตรฐานด้านการจัดการสิ่งแวดล้อม ISO 14001:2015 ประจำปี 2564
จากบริษัท อินเตอร์เทค อินดัสทรี แอนด์ เซอร์ทิฟิเคชั่น เซอร์วิสเซส (ประเทศไทย) จำกัด หรือ Intertek Industry and Certification Services (Thailand) Ltd.
นายสัญลักข์ ปัญวัฒนลิขิต กรรมการผู้จัดการใหญ่ บริษัท ขนส่ง จำกัด (บขส.) กระทรวงคมนาคม เปิดเผยว่า สำนักซ่อมบำรุงและตรวจสภาพรถ บขส. ได้รับการรับรองระบบมาตรฐานการจัดการสิ่งแวดล้อม ISO 14001: 2015 ประจำปี 2564 จากบริษัท อินเตอร์เทค อินดัสทรี แอนด์ เซอร์ทิฟิเคชั่น เซอร์วิสเซส (ประเทศไทย) จำกัด หรือ Intertek Industry and Certification Services (Thailand) Ltd. เรียบร้อยแล้ว เมื่อวันที่ 18 สิงหาคม 2564
ทั้งนี้ ISO 14001: 2015 เป็นมาตรฐานสากลสำหรับระบบการบริหารจัดการสิ่งแวดล้อมขององค์กร เพื่อเพิ่มสมรรถนะสิ่งแวดล้อมภายในองค์กร และเพื่อความยั่งยืนด้านสิ่งแวดล้อม ซึ่ง บขส. ได้ผ่านการรับรองมาตรฐานสิ่งแวดล้อม ISO 14001: 2015 มาตั้งแต่ปี 2558 และได้รับการรับรองอย่างต่อเนื่องในปี 2564
กรรมการผู้จัดการใหญ่ บขส. กล่าวเพิ่มเติมว่า บขส. ตระหนักถึงความสำคัญของการดำเนินงานด้านสิ่งแวดล้อม และได้มอบหมายให้ สำนักซ่อมบำรุงและตรวจสภาพรถ ดำเนินการรณรงค์ปลูกจิตสำนึกให้พนักงานในสังกัดมีส่วนร่วมในการอนุรักษ์พลังงานและทรัพยากรขององค์กร เช่น การลดพลังงานไฟฟ้า น้ำประปา และปริมาณของเสีย สร้างความรู้ความเข้าใจให้พนักงานมีส่วนร่วม ในการบริหารจัดการพื้นที่ของสำนักซ่อมบำรุงและตรวจสภาพรถ ให้สอดคล้องตามข้อกำหนดของระบบคุณภาพสิ่งแวดล้อมมาตรฐาน ISO 14001 : 2015 รวมทั้งสร้างการมีส่วนร่วมกับชุมชน โดยร่วมกับชุมชนโดยรอบ ศูนย์ซ่อมบำรุงและตรวจสภาพรถ (รังสิต) จัดกิจกรรมพัฒนาคุณภาพชีวิตของคนในชุมชน เช่น กิจกรรมคัดแยกขยะก่อนทิ้งในชุมชน โดยมอบถังขยะแยกประเภทให้กับโรงเรียนในบริเวณใกล้เคียง และมีการตรวจเช็คสภาพรถเบื้องต้นฟรี ในช่วงเทศกาลสำคัญ
อย่างไรก็ดี บขส. จะยังคงมุ่งมั่นพัฒนาระบบบริหารงานคุณภาพและสิ่งแวดล้อมอย่างต่อเนื่อง เพื่อเพิ่มศักยภาพในการปฏิบัติงาน และมุ่งสู่การพัฒนาองค์กรอย่างยั่งยืน

ที่มา : https://www.thaigov.go.th/news/contents/details/45233