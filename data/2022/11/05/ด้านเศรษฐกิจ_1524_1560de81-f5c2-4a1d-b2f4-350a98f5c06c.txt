รัฐบาลไทย-ข่าวทำเนียบรัฐบาล-กระทรวงคมนาคม ประชุมหารือสภาอุตสาหกรรมแห่งประเทศไทย


วันพฤหัสบดีที่ 28 ตุลาคม 2564
กระทรวงคมนาคม ประชุมหารือสภาอุตสาหกรรมแห่งประเทศไทย
เกี่ยวกับการพัฒนาและส่งเสริมอุตสาหกรรมที่เกี่ยวกับการคมนาคมภายในประเทศ ขานรับนโยบายรัฐมนตรีว่าการกระทรวงคมนาคม Thai First : ไทยทำ ไทยใช้
นายชยธรรม์ พรหมศร ปลัดกระทรวงคมนาคม เป็นประธานประชุมหารือกับสภาอุตสาหกรรมแห่งประเทศไทย (ส.อ.ท.) เกี่ยวกับการพัฒนาและส่งเสริมอุตสาหกรรมที่เกี่ยวกับการคมนาคมภายในประเทศ ให้การต้อนรับคณะผู้บริหาร ส.อ.ท. นำโดย นางพิมพ์ใจ ลี้อิสสระนุกูล และ นายเวทิต โชควัฒนา รองประธาน ส.อ.ท.  นายสมโภชน์ อาหุนัย ประธานสถาบันพลังงานเพื่ออุตสาหกรรม  นางสาวไปยดา หาญชัยสุขสกุล ผู้อำนวยการสถาบันวิสาหกิจขนาดกลางและขนาดย่อมอุตสาหกรรมการผลิต โดยมี นางสาวรัชนีพร ธิติทรัพย์ ผู้ช่วยปลัดกระทรวงคมนาคม ผู้แทนจากกรมขนส่งทางบก กรมทางหลวง กรมทางหลวงชนบท การรถไฟฟ้าขนส่งมวลชนแห่งประเทศไทย การรถไฟแห่งประเทศไทย กรมเจ้าท่า และการท่าเรือแห่งประเทศไทย เข้าร่วมประชุม ณ ห้องประชุมกระทรวงคมนาคม โดยได้หารือเกี่ยวกับการพัฒนาและส่งเสริมอุตสาหกรรมที่เกี่ยวกับการคมนาคมขนส่งภายในประเทศในประเด็นต่าง ๆ เพื่อให้เป็นไปตามนโยบายรัฐมนตรีว่าการกระทรวงคมนาคม ได้แก่ การรับรองสินค้าที่ผลิตในประเทศไทย (Made In Thailand : MiT) แนวทางการจัดการปัญหาฝุ่นละอองขนาดเล็ก (PM 2.5) ซึ่งคาดว่าจะมีปริมาณเพิ่มมากขึ้นในช่วงปลายปี เนื่องจากเป็นฤดูหนาว และการเชื่อมโยงโครงสร้างพื้นฐานของไทยกับโครงการรถไฟไทย - ลาว - จีน  การหารือในครั้งนี้จะทำให้ระบบขนส่งของประเทศไทยมีการพัฒนาอย่างบูรณาการ สามารถยกระดับคุณภาพชีวิตของประชาชนทุกภาคส่วน และขับเคลื่อนเศรษฐกิจของประเทศอย่างยั่งยืน
ส.อ.ท. ได้ผลักดันการรับรองสินค้าที่ผลิตในประเทศไทย (MiT) โดยบูรณาการร่วมกับกระทรวงการคลังและกรมบัญชีกลาง เพื่อสร้างความเชื่อมั่นในสินค้าไทย และส่งเสริมให้หน่วยงานภาครัฐ ภาคเอกชน และประชาชนสนับสนุนสินค้าที่ผลิตในประเทศไทยให้มากยิ่งขึ้น รวมทั้งสร้างความเชื่อมั่นต่อคู่ค้าต่างประเทศ โดยคณะรัฐมนตรีได้มีมติเห็นชอบให้แก้ไขประกาศกฎกระทรวงกำหนดพัสดุและวิธีการจัดซื้อจัดจ้างพัสดุที่รัฐต้องการส่งเสริมหรือสนับสนุน เพื่อกำหนดให้หน่วยงานของรัฐจัดซื้อจัดจ้างพัสดุที่ผลิตในประเทศที่ขึ้นบัญชีรายชื่อไว้กับ ส.อ.ท. แล้ว ไม่น้อยกว่าร้อยละ 60 ซึ่งกระทรวงคมนาคมได้ปฏิบัติตามกฎระเบียบกระทรวงการคลังและกรมบัญชีกลางอย่างเคร่งครัด พร้อมทั้งส่งเสริมการใช้งานวัสดุครุภัณฑ์ที่ผลิตในประเทศเป็นหลัก เพื่อให้เป็นไปตามนโยบายของนายศักดิ์สยาม ชิดชอบ รัฐมนตรีว่าการกระทรวงคมนาคม ที่ต้องการให้เกิดอุตสาหกรรมระบบรางขึ้นในประเทศ โดยใช้หลักการ “Thai First : ไทยทำ ไทยใช้” โดยได้มอบให้หน่วยงานในสังกัดที่เกี่ยวข้องแลกเปลี่ยนข้อมูลกับ ส.อ.ท. เพื่อเป็นประโยชน์ต่อแผนการดำเนินงาน ด้านคมนาคมและโลจิสติกส์
สำหรับแนวทางการจัดการปัญหาฝุ่น PM 2.5  กระทรวงคมนาคมได้จัดทำแผนปฏิบัติการแก้ไขปัญหาฝุ่น PM 2.5 ของภาคคมนาคมในพื้นที่กรุงเทพมหานครและปริมณฑล โดยแบ่งมาตรการออกเป็น 3 ระยะ ได้แก่ มาตรการระยะสั้น (พ.ศ. 2563 – 2564)  มาตรการระยะกลาง (พ.ศ. 2565 – 2569) และมาตรการระยะยาว (พ.ศ. 2570 – 2575) ซึ่งรัฐมนตรีว่าการกระทรวงคมนาคมได้สั่งการให้หน่วยงานในสังกัด ดำเนินงานตามมาตรการระยะสั้น 4 มาตรการหลัก ได้แก่ การตรวจสอบและบำรุงรักษารถของหน่วยงาน การเปลี่ยนไปใช้พลังงานสะอาด การแก้ไขปัญหาการจราจรติดขัด (บริเวณหน้าด่านเก็บค่าผ่านทาง) และการลดฝุ่น โดยให้รายงานผลการดำเนินงานต่อกระทรวงฯ ด้วย
อีกทั้งกระทรวงคมนาคมมีแผนที่จะผลักดันให้การขนส่งสินค้าต่าง ๆ ในประเทศเปลี่ยนจากทางถนนเป็นทางรางมากยิ่งขึ้น ซึ่งหากการดำเนินโครงการรถไฟไทย – ลาว – จีน เป็นไปตามแผนที่วางไว้ จะสามารถลดฝุ่น PM2.5 ที่เกิดจากระบบการคมนาคมขนส่ง และจะช่วยเพิ่มศักยภาพในการดึงดูดนักลงทุนทั้งในและต่างประเทศได้เป็นอย่างมาก ซึ่งปัจจุบันอยู่ระหว่างการพิจารณาหาข้อสรุปร่วมกันระหว่าง 3 ประเทศ เกี่ยวกับแนวเส้นทางของสะพานข้ามแม่น้ำโขง รูปแบบ จำนวนทางวิ่ง ตำแหน่งของ Port และ Transshipment Stations การลงทุน และการบริหารจัดการเดินรถ
ทั้งนี้ กระทรวงคมนาคมมีหน้าที่หลักในการกำกับดูแลระบบการคมนาคมขนส่งคนและสินค้า ทั้งในประเทศและระหว่างประเทศ ให้เป็นไปอย่างมีประสิทธิภาพ มีความสะดวก ปลอดภัย ตรงเวลา และราคาสมเหตุสมผล ดังนั้น ในการประชุมครั้งนี้ กระทรวงฯ จึงได้ขอความอนุเคราะห์ สอท. ในการรวบรวมข้อมูลเกี่ยวกับความต้องการ ปัญหา และอุปสรรคของการเดินทางหรือการขนส่งสินค้าระหว่างประเทศ จากผู้ประกอบการไทยในภาคอุตสาหกรรมและนักลงทุนไทยที่ได้ไปลงทุนในต่างประเทศ เพื่อให้กระทรวงฯ รับทราบถึงปัญหาและความต้องการของภาคเอกชน และนำมาใช้เป็นข้อมูลสำหรับการเจรจาระหว่างประเทศในระดับทวิภาคีหรือพหุภาคี รวมทั้งข้อมูลดังกล่าวยังสามารถนำมาให้กระทรวงฯ ใช้วางแผนการพัฒนาโครงข่าย เพื่อสนับสนุนภาคอุตสาหกรรมได้อย่างมีประสิทธิภาพอีกด้วย

ที่มา : https://www.thaigov.go.th/news/contents/details/47528