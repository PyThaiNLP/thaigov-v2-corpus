รัฐบาลไทย-ข่าวทำเนียบรัฐบาล-กรมทางหลวงส่งเสริมการท่องเที่ยว จังหวัดสุโขทัย และอุตรดิตถ์ ขยาย ทล.102


วันจันทร์ที่ 22 สิงหาคม 2565
กรมทางหลวงส่งเสริมการท่องเที่ยว จังหวัดสุโขทัย และอุตรดิตถ์ ขยาย ทล.102
สายบ้านห้วยช้าง - อำเภอศรีสัชนาลัย จังหวัดสุโขทัย เป็น 4 ช่องจราจร แล้วเสร็จ
นายสราวุธ ทรงศิวิไล อธิบดีกรมทางหลวง กระทรวงคมนาคม เปิดเผยว่า ตามที่นายศักดิ์สยาม ชิดชอบ รัฐมนตรีว่าการกระทรวงคมนาคมได้มอบนโยบายการพัฒนาโครงสร้างพื้นฐานด้านคมนาคมขนส่งทางถนนในพื้นที่ภาคเหนือ ทางหลวงหมายเลข 102 สาย บ้านห้วยช้าง - อำเภอศรีสัชนาลัย นั้น มีความสำคัญเป็นทางหลวงที่เชื่อมโยงระหว่าง ทล.11 และ 101 ซึ่งสนับสนุนการเดินทางระหว่าง จังหวัดสุโขทัยกับจังหวัดอุตรดิตถ์ เนื่องจากเส้นทางดังกล่าวเดิมมีขนาด 2 ช่องจราจร (ไป - กลับ) ลักษณะเส้นทางบางช่วงเป็นภูเขาที่ลาดชันสูงและคดโค้ง ทำให้เกิดอุบัติเหตุบ่อยครั้ง จึงจำเป็นต้องขยายเส้นทางเพื่อให้ประชาชนได้รับความสะดวกปลอดภัย รองรับปริมาณการจราจรและการขยายตัวทางเศรษฐกิจพื้นที่ภาคเหนือไปสู่ภูมิภาคต่าง ๆ เพื่อสนับสนุนยุทธศาสตร์ชาติ 20 ปี ในด้านการสร้างความสามารถในการแข่งขันของประเทศ
สำนักก่อสร้างทางที่ 1 จึงดำเนินโครงการก่อสร้างขยายทางหลวงหมายเลข 102 สาย บ้านห้วยช้าง - อำเภอศรีสัชนาลัย ซึ่งอยู่ในพื้นที่ อำเภอป่างิ้ว จังหวัดสุโขทัย ระหว่าง กม. ที่ 29+545 - 36+600 ระยะทางยาวประมาณ 7.05 กิโลเมตร ขยายจาก 2 ช่องจราจรเป็นมาตรฐานทางชั้นพิเศษขนาด 4 ช่องจราจร (ไปกลับข้างละ 2 ช่องจราจร) ผิวทางแบบแอสฟัลท์คอนกรีต ช่องจราจรกว้างช่องละ 3.5 เมตร ไหล่ทางด้านนอกกว้าง 2.5 เมตร และด้านในกว้าง 1.5 เมตร แบ่งทิศทางการจราจรด้วยเกาะกลางกว้าง 1.5 เมตร รวมงานก่อสร้างศาลาทางหลวงบริเวณสองข้างทางเพื่ออำนวยความสะดวกให้กับประชาชนและงานติดตั้งไฟฟ้าแสงสว่างบนทางหลวง ใช้งบประมาณ 150,099,998 บาท
โครงการดังกล่าวเป็นการพัฒนาทางหลวงให้ได้มาตรฐานที่ดียิ่งขึ้น เพิ่มศักยภาพรองรับการคมนาคมขนส่งทางบกและระบบโลจิสติกส์ พัฒนาการค้าระหว่างประเทศ ที่จะเกิดขึ้นในกรอบความร่วมมือเศรษฐกิจของประเทศไทย และประเทศเพื่อนบ้านเพื่อเปิดประตูการค้าเสรีกับกลุ่มประเทศลุ่มแม่น้ำโขงและกลุ่มประเทศอาเซียน  เสริมโครงข่ายทางหลวงที่สำคัญทางภาคเหนือ ยกระดับและพัฒนาด้านการท่องเที่ยวของประเทศให้เป็นสากลยิ่งขึ้น เนื่องจากทางหลวงสายดังกล่าวผ่านจังหวัดอุตรดิตถ์ แพร่ และลำปาง ซึ่งมีสถานที่ท่องเที่ยวจำนวนมาก

ที่มา : https://www.thaigov.go.th/news/contents/details/58301