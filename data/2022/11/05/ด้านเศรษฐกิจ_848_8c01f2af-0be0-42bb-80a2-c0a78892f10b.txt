รัฐบาลไทย-ข่าวทำเนียบรัฐบาล-กบข. เผยผลงานครึ่งปีแรก สร้างผลตอบแทนลงทุน 3.68% มั่นใจกลยุทธ์กระจายความเสี่ยงเน้นลงทุนสินทรัพย์เติบโต มองครึ่งปีหลังเศรษฐกิจทั่วโลกฟื้นตัว


วันอังคารที่ 7 กันยายน 2564
พิมพ์
กบข. เผยผลงานครึ่งปีแรก สร้างผลตอบแทนลงทุน 3.68% มั่นใจกลยุทธ์กระจายความเสี่ยงเน้นลงทุนสินทรัพย์เติบโต มองครึ่งปีหลังเศรษฐกิจทั่วโลกฟื้นตัว
กบข. เผยผลตอบแทนการลงทุนแผนหลักในช่วงครึ่งปีแรก กองทุนสามารถสร้างผลตอบแทนได้ 3.68% สะท้อนกลยุทธ์กระจายความเสี่ยงโดยเน้นลงทุนสินทรัพย์เติบโต (Growth assets) คาดครึ่งปีหลังเศรษฐกิจทั่วโลกฟื้นตัวต่อเนื่อง
ดร. ศรีกัญญา ยาทิพย์ เลขาธิการคณะกรรมการกองทุนบำเหน็จบำนาญข้าราชการ (กบข.) เปิดเผยว่า ผลการลงทุนของ กบข. ในช่วงครึ่งปีแรกของปี 2564 (ม.ค. - มิ.ย. 2564) กบข. สามารถสร้างผลตอบแทนแผนหลัก (ก่อนหักค่าใช้จ่าย) สูงถึง 3.68% โดยสินทรัพย์ที่สามารถสร้างผลตอบแทนได้สูงสุด 3 อันดับ ประกอบด้วย สินค้าโภคภัณฑ์ 26.2%  ตราสารทุนโลกตลาดพัฒนาแล้ว 13.1% และตราสารทุนไทย 9.0% สะท้อนการวางกลยุทธ์ที่มุ่งเน้นลงทุนสินทรัพย์เติบโต ซึ่งได้รับอานิสงส์จากการฟื้นตัวของเศรษฐกิจขนาดใหญ่อย่างสหรัฐอเมริกา
“ช่วงไตรมาส 2 การลงทุนทั่วโลกเริ่มปรับตัวดีขึ้นโดยเฉพาะสหรัฐฯ และยุโรป จากเม็ดเงินจำนวนมากที่อัดฉีดเข้าสู่ระบบ เสริมด้วยนโยบายกระตุ้นเศรษฐกิจจากภาครัฐด้านโครงสร้างพื้นฐาน ทำให้ราคาสินค้าโภคภัณฑ์ทุกกลุ่มได้รับอานิสงส์ไปด้วย สอดรับกับกลยุทธ์การลงทุนของ กบข. ที่มีการกระจายการลงทุนไปในตราสารทุนตลาดพัฒนาแล้ว” ดร.ศรีกัญญา กล่าว
สำหรับแนวโน้มทิศทางเศรษฐกิจในช่วงครึ่งหลังของปี 2564 กบข. มองว่า เศรษฐกิจทั่วโลกฟื้นตัวต่อเนื่อง โดยเฉพาะประเทศที่พัฒนาแล้ว แต่ยังมีปัจจัยเสี่ยงที่ยังคงต้องจับตามองคือ แผนการบริหารจัดการสภาพคล่องในระบบเศรษฐกิจของสหรัฐฯ (Tapering) แนวโน้มการประกาศปรับขึ้นอัตราดอกเบี้ยนโยบายของเฟด และทิศทางของ yield พันธบัตรระยะยาวอายุ 10 ปี ซึ่งอาจจะส่งผลกระทบโดยตรงต่อตลาดทุนและตลาดเงินทั่วโลก นอกจากนี้ การฟื้นตัวทางเศรษฐกิจส่งผลให้อัตราเงินเฟ้อสูงขึ้น ทำให้ความสำคัญของกลยุทธ์กระจายความเสี่ยงมีความจำเป็นอย่างมาก กบข. จึงวางกลยุทธ์การลงทุนโดยปรับลดระยะเวลาการถือครองพันธบัตรเพื่อป้องกันความเสี่ยง และปรับลดอัตราการป้องกันความเสี่ยงของอัตราแลกเปลี่ยนเพื่อให้สอดคล้องกับมุมมองเงินบาทที่อ่อนค่าลง
ทั้งนี้คาดการณ์ว่าในไตรมาส 4 ปีนี้ ตัวเลขการส่งออกของไทยที่ปรับตัวเพิ่มขึ้นตามการฟื้นตัวของประเทศคู่ค้า อาจส่งผลให้ค่าเงินบาทของไทยแข็งค่าขึ้นมาได้ ผนวกกับเป็นช่วงที่ไทยจะมีการฉีดวัคซีนป้องกันโควิด-19 ให้กับประชาชนได้มากขึ้น และในปี 2565 นักท่องเที่ยวจะเริ่มกลับเข้ามาในประเทศได้ ปัจจัยเหล่านี้จะทำให้ค่าเงินบาทแข็งค่าขึ้น และเศรษฐกิจจะกลับมาขับเคลื่อนได้อีกครั้ง

ที่มา : https://www.thaigov.go.th/news/contents/details/45580