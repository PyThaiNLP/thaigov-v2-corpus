รัฐบาลไทย-ข่าวทำเนียบรัฐบาล-กรมทางหลวง ขยายทางหลวงหมายเลข 344 สายอำเภอบ้านบึง - บรรจบทางหลวงหมายเลข 331 จังหวัดระยอง


วันจันทร์ที่ 7 กุมภาพันธ์ 2565
กรมทางหลวง ขยายทางหลวงหมายเลข 344 สายอำเภอบ้านบึง - บรรจบทางหลวงหมายเลข 331 จังหวัดระยอง
6 เลน แล้วเสร็จ รองรับ EEC
กรมทางหลวง (ทล.) กระทรวงคมนาคม โดยสำนักก่อสร้างทางที่ 2 ดำเนินการโครงการก่อสร้างขยายทางหลวงหมายเลข 344 สายอำเภอบ้านบึง - บรรจบทางหลวงหมายเลข 331 (หนองปรือ) รวมสะพานข้ามแยกหนองชากแล้วเสร็จ ระยะทางยาวประมาณ 12.3 กิโลเมตร ในพื้นที่จังหวัดชลบุรี ตามนโยบายของนายศักดิ์สยาม ชิดชอบ รัฐมนตรีว่าการกระทรวงคมนาคม ที่ต้องการพัฒนาทางหลวงรองรับระเบียงเศรษฐกิจภาคตะวันออก
ทางหลวงหมายเลข 344 เริ่มต้นที่ กม.0 ถนนสุขุมวิท ซึ่งอยู่ในพื้นที่จังหวัดชลบุรี ช่วง กม. ที่ 94+080 สิ้นสุด กม. ที่ 269+101 บนทางหลวงหมายเลข 3 ในพื้นที่อำเภอแกลง จังหวัดระยอง โดยมีระยะทางยาวทั้งหมดประมาณ 102.24 กิโลเมตร เดิมเป็นถนนผิวทางแอสฟัลท์ 4 ช่องจราจร ไป-กลับ และมีการปรับปรุงขยายผิวจราจรเป็นส่วนใหญ่แล้ว ยังคงเหลือช่วงบริเวณอำเภอบ้านบึง จังหวัดชลบุรี ที่ยังไม่ได้มีการปรับปรุง ประกอบกับทางหลวงหมายเลข 344 เป็นเส้นทางหลักที่สามารถใช้เป็นเส้นทางขนส่งสินค้าและเส้นทางท่องเที่ยวไปยังจังหวัดระยอง จันทบุรี และตราด ได้ในระยะทางที่ใกล้ที่สุด ทล. จึงได้ทำการขยายเพิ่มช่องจราจร เพื่อรองรับปริมาณจราจรในเขตพื้นที่โครงการพัฒนาระเบียงเศรษฐกิจพิเศษภาคตะวันออก (Eastern Economic Corridor: EEC) ซึ่งเป็นโครงการภายใต้พระราชบัญญัติเขตพัฒนาพิเศษภาคตะวันออกที่เริ่มประกาศใช้ตั้งแต่ปี 2561 โดยโครงการนี้ช่วยส่งเสริมเศรษฐกิจในภาคตะวันออกของประเทศไทย ในพื้นที่ 3 จังหวัด คือ จังหวัดชลบุรี ระยอง และฉะเชิงเทรา
โครงการก่อสร้างทางหลวงหมายเลข 344 สายอำเภอบ้านบึง - บรรจบทางหลวงหมายเลข 331 (แยกหนองปรือ) ลักษณะเป็นมาตรฐานทางชั้นพิเศษ ขยายช่องจราจรจาก 4 ช่องจราจร เป็น 6 ช่องจราจร ไป-กลับ โดยขยายทั้งด้านไหล่ด้านในและขยายไหล่ด้านนอก ผิวทางคอนกรีตและมีเกาะกลาง เขตทางกว้าง 60 เมตร ยกเว้นช่วงทางแยก กม. ที่ 13 บริเวณสะพานข้ามแยกทางเข้าบ้านบึง เขตทางกว้าง 80 เมตร ช่วงทางแยกบ้านบึงพัฒนาไประยอง กม. ที่ 16 ทางหลวงหมายเลข 3138 เขตทางกว้าง 80 เมตร และบริเวณสี่แยกหนองชาก กม. ที่ 22 เขตทางกว้าง 80 เมตร รวมสะพานข้ามแยกหนองซาก ระหว่าง
กม. ที่ 12+700 - 25+000 ระยะทางยาวประมาณ 12.30 กิโลเมตร รวมงานติดตั้งไฟฟ้าแสงสว่าง และไฟสัญญาณจราจรบนทางหลวง งบประมาณ 1,196,859,600 บาท
โครงการดังกล่าวก่อสร้างแล้วเสร็จจะเชื่อมโยงกับโครงข่ายทางหลวงสายอื่น ๆ เช่น ทล.349 และ ทล.3289 ซึ่งจะช่วยส่งเสริมด้านคุณภาพชีวิต เศรษฐกิจ และสังคมของจังหวัด ช่วยป้องกันชีวิต และทรัพย์สินของประชาชนได้เป็นอย่างมาก โดยเพิ่มช่องจราจร ลดไฟสัญญาณจราจร แก้ไขปัญหาการจราจรติดขัดช่วงทางแยกหนองชากและแยกอ่างเวียน ปัญหาน้ำท่วมขัง รวมทั้งลดอุบัติเหตุบริเวณจุดกลับรถแยกทักษิณ และแยกจุฬาภรณ์ที่เดิมไม่มีไฟสัญญาณจราจร ทล. ขอความร่วมมือผู้ใช้ทาง “ชีวิตวิถีใหม่ ขับขี่อย่างปลอดภัย ไร้อุบัติเหตุ” ขับขี่ด้วยความระมัดระวังเพื่อความปลอดภัยของตัวท่านและผู้ร่วมทาง ประชาชนสามารถสอบถามเส้นทางการเดินทางได้ที่สายด่วนกรมทางหลวง โทร. 1586 (โทรฟรีทุกเครือข่ายตลอด 24 ชั่วโมง)

ที่มา : https://www.thaigov.go.th/news/contents/details/51308