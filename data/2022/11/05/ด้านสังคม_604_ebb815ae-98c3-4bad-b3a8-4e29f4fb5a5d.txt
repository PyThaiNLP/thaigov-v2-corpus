รัฐบาลไทย-ข่าวทำเนียบรัฐบาล-ปลัดสธ. เปิดศูนย์หัวใจและหลอดเลือดและศูนย์ฟอกไต ใหญ่ที่สุดใน จ.สมุทรปราการ


วันอังคารที่ 28 กันยายน 2564
ปลัดสธ. เปิดศูนย์หัวใจและหลอดเลือดและศูนย์ฟอกไต ใหญ่ที่สุดใน จ.สมุทรปราการ
ปลัดกระทรวงสาธารณสุขเปิดศูนย์หัวใจและหลอดเลือดครบวงจร รพ.สมุทรปราการ โดยความร่วมมือของภาคเอกชน ให้ประชาชนเข้าถึงการรักษาด้วยเครื่องมือที่ทันสมัย มีศักยภาพในการสวนหัวใจได้ปีละกว่า 3,000 ราย ผ่าตัดหัวใจกว่า 100 ราย ส่วนศูนย์ฟอกไตขนาด 50 เตียง
ปลัดกระทรวงสาธารณสุขเปิดศูนย์หัวใจและหลอดเลือดครบวงจร รพ.สมุทรปราการ โดยความร่วมมือของภาคเอกชน ให้ประชาชนเข้าถึงการรักษาด้วยเครื่องมือที่ทันสมัย มีศักยภาพในการสวนหัวใจได้ปีละกว่า 3,000 ราย ผ่าตัดหัวใจกว่า 100 ราย ส่วนศูนย์ฟอกไตขนาด 50 เตียง ใหญ่ที่สุดในจ.สมุทรปราการ ตั้งแต่เดือนมีนาคมให้บริการไปแล้วกว่า 1,500 ราย
วันนี้ (28 กันยายน 2564) ที่รพ.สมุทรปราการ จ.สมุทรปราการ นายแพทย์เกียรติภูมิ วงศ์รจิต ปลัดกระทรวงสาธารณสุข ให้สัมภาษณ์ภายหลังเป็นประธานเปิดศูนย์หัวใจและหลอดเลือดและศูนย์ฟอกไตโรงพยาบาลสมุทรปราการ ว่า กระทรวงสาธารณสุขมีนโยบายส่งเสริมให้สถานพยาบาลในสังกัดเพิ่มศักยภาพการบริการขั้นสูง โดยลงทุนร่วมกับภาคเอกชนที่มีความพร้อมด้านเครื่องมืออุปกรณ์การแพทย์ ทำให้ประชาชนเข้าถึงการรักษาจากแพทย์ที่มีความเชี่ยวชาญและเครื่องมือที่ทันสมัย สำหรับโรงพยาบาลสมุทรปราการ ได้ร่วมมือกับโรงพยาบาลจุฬารัตน์ เปิดศูนย์หัวใจและหลอดเลือดครบวงจรซึ่งมีศักยภาพสูงสุดแห่งหนึ่งในภาคตะวันออก มีเตียงรองรับผู้ป่วย 20 เตียง หอผู้ป่วยหัวใจวิกฤติ 7 เตียง และห้องความดันลบอีก 6 เตียง มีอายุรแพทย์โรคหัวใจ แพทย์ผ่าตัดหัวใจและทรวงอก และพยาบาลเชี่ยวชาญด้านโรคหัวใจ ประจำตลอด 24 ชั่วโมง ให้บริการสวนหัวใจ ใส่บอลลูน แก้ไขการเต้นของหัวใจที่ผิดปกติ รวมทั้งผ่าตัดหัวใจแบบเปิด โดยสามารถสวนหัวใจได้ปีละกว่า 3,000 ราย และผ่าตัดหัวใจได้ปีละกว่า 100 ราย นอกจากนี้กระทรวงสาธารณสุขได้สนับสนุนเครื่องสวนหัวใจระนาบเดี่ยวเพิ่ม 1 เครื่อง ทำให้ความสามารถสวนหัวใจผู้ป่วยได้มากกว่า 400 รายต่อวัน
ส่วนศูนย์ฟอกไตเทียม จากความร่วมมือกับ บริษัท อิออนเมด จำกัด พัฒนาเป็นศูนย์ฟอกไต 50 เตียง มีขนาดใหญ่ที่สุดใน จ.สมุทรปราการ เปิดให้บริการวันจันทร์ - เสาร์ วันละ 3 รอบ ตั้งแต่เดือนมีนาคม 2564 ถึงปัจจุบันให้บริการฟอกไตไปแล้วกว่า 1,500 ราย
“ความร่วมมือระหว่างภาครัฐและเอกชนในการดำเนินการให้บริการด้านสุขภาพเพิ่มศักยภาพของโรงพยาบาลภาครัฐได้เป็นอย่างดี ประชาชนจะได้รับประโยชน์สูงสุด เข้าถึงบริการด้วยเครื่องมือที่ทันสมัยไม่ต้องเดินทางเข้ามารักษาใน กทม. และขอชื่นชมทีมผู้บริหาร รพ.สมุทรปราการ ที่ได้ทุ่มเทและตั้งใจในการพัฒนาโรงพยาบาลในภาวะที่มีความยากลำบากวิกฤตโควิด 19 ที่รับรักษาคนไข้โควิดในโรงพยาบาลกว่า 5,000 คนและโรงพยาบาลสนามกว่า 30,000 คน” นพ.เกียรติภูมิกล่าว
***************************** 28 กันยายน 2564

ที่มา : https://www.thaigov.go.th/news/contents/details/46320