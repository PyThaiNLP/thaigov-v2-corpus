รัฐบาลไทย-ข่าวทำเนียบรัฐบาล-สธ.รับมอบชุดน้ำยาตรวจหาเชื้อโควิด 19 แบบ RT-PCR 25,000 ชุด จาก ม.สยาม


วันอังคารที่ 4 มกราคม 2565
สธ.รับมอบชุดน้ำยาตรวจหาเชื้อโควิด 19 แบบ RT-PCR 25,000 ชุด จาก ม.สยาม
กระทรวงสาธารณสุขรับมอบชุดน้ำยาตรวจหาเชื้อโควิด 19 แบบ RT-PCR 25,000 ชุด จากมหาวิทยาลัยสยาม มอบให้โรงพยาบาลในสังกัดกระทรวงสาธารณสุข 5 แห่ง นำไปใช้ตรวจหาเชื้อให้กับประชาชน
วันนี้ (4 มกราคม 2565) ที่สำนักงานปลัดกระทรวงสาธารณสุข นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข พร้อมด้วยคณะผู้บริหาร รับมอบชุดน้ำยาตรวจหาเชื้อโควิด 19 แบบ RT-PCR จำนวน 25,000 ชุด มูลค่ากว่า 4 ล้านบาท จาก ดร.พรชัย มงคลวนิช อธิการบดีมหาวิทยาลัยสยาม Dr. CHO JCHO ผู้ช่วยอธิการบดีมหาวิทยาลัยสยาม และคณะ และกล่าวว่า น้ำยาตรวจหาเชื้อโควิด 19 แบบ RT-PCR ที่ได้รับมอบในวันนี้ มีประโยชน์กับสถานการณ์ปัจจุบันมาก เนื่องจากเริ่มพบผู้ติดเชื้อเพิ่มขึ้น ทำให้มีความจำเป็นต้องมีการตรวจหาเชื้อมากขึ้น ซึ่งกระทรวงสาธารณสุขจะเร่งจัดส่งให้กับโรงพยาบาลพระนั่งเกล้า โรงพยาบาลกำแพงเพชร โรงพยาบาลราชบุรี โรงพยาบาลนครปฐม และโรงพยาบาลบ้านโป่ง เพื่อสนับสนุนการดำเนินงานของบุคลากรทางการแพทย์ต่อไป
************************************** 4 มกราคม 2565

ที่มา : https://www.thaigov.go.th/news/contents/details/50200