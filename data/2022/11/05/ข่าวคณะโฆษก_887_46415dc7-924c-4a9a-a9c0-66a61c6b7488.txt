รัฐบาลไทย-ข่าวทำเนียบรัฐบาล-นายกฯ ห่วงใยประชาชน สั่งจัดการเด็ดขาดแก๊งคอลเซ็นเตอร์หลอกลวงระบาดหนัก ย้ำบังคับใช้กฎหมายเคร่งครัด แนะเพิ่มช่องทางแจ้งเบาะแส เพื่อประโยชน์ในการปราบปราม


วันพุธที่ 19 มกราคม 2565
พิมพ์
นายกฯ ห่วงใยประชาชน สั่งจัดการเด็ดขาดแก๊งคอลเซ็นเตอร์หลอกลวงระบาดหนัก ย้ำบังคับใช้กฎหมายเคร่งครัด แนะเพิ่มช่องทางแจ้งเบาะแส เพื่อประโยชน์ในการปราบปราม
นายกรัฐมนตรี ห่วงใยประชาชน สั่งจัดการเด็ดขาดแก๊งคอลเซ็นเตอร์หลอกลวงระบาดหนัก ย้ำบังคับใช้กฎหมายเคร่งครัด แนะเพิ่มช่องทางแจ้งเบาะแส เพื่อประโยชน์ในการปราบปราม
วันที่ 19 ม.ค. 2565 น.ส.ไตรศุลี ไตรสรณกุล รองโฆษกประจําสํานักนายกรัฐมนตรี กล่าวว่า พล.อ.ประยุทธ์ จันทร์โอชา นายกรัฐมนตรีและ รมว.กลาโหม ได้รับเรื่องร้องเรียนจากหลากหลายช่องทางถึงปัญหาแก๊งคอลเซ็นเตอร์ หลอกลวงประชาชน  ระบาดอย่างมากในช่วงเวลานี้ โดยนายกรัฐมนตรีมีความห่วงใยประชาชน  จึงกำชับให้กระทรวงดิจิทัลเพื่อเศรษฐกิจและสังคม (ดีอีเอส) สำนักงานตำรวจแห่งชาติ(สตช.) บูรณาการกับหน่วยงานที่เกี่ยวข้อง เร่งแก้ไขปัญหาอย่างเร่งด่วน เพื่อป้องกันความเสียหายที่จะขึ้นแก่ประชาชน โดยเฉพาะการสูญเสียทรัพย์สินจากการถูกหลอกลวง
ทั้งนี้ นายกรัฐมนตรีเน้นย้ำให้มีการบังคับใช้กฎหมายอย่างเคร่งครัด หากพบผู้กระทำความผิด จะต้องถูกลงโทษในทุกกฎหมายที่เกี่ยวข้อง ไม่มีข้อยกเว้น หากพบเจ้าหน้าที่มีส่วนเกี่ยวข้อง หรือให้การช่วยเหลือผู้กระทำความผิด รวมถึงละเว้นการปฏิบัติหน้าที่ จะถูกลงโทษทั้งทางวินัยและอาญา
นอกจากนี้ นายกรัฐมนตรี ยังแนะนำให้หน่วยงานที่เกี่ยวข้อง ได้เน้นย้ำหรือเพิ่มช่องทางการแจ้งเบาะแสสำหรับประชาชนโดยเชื่อว่า การมีส่วนร่วมของประชาชน จะช่วยให้สามารถแก้ไขปัญหาได้อย่างดี มีประสิทธิภาพและยั่งยืน และยังแนะนำให้ เพิ่มการสร้างการรับรู้ต่อประชาชน โดยเฉพาะการจัดทำชุดความรู้เกี่ยวกับพฤติกรรมของแก๊งคอลเซ็นเตอร์ เพื่อให้เกิดการรับรู้เท่าทัน ไม่ตกเป็นเหยื่อของมิจฉาชีพ
"ปัจจุบันแก๊งคอลเซ็นเตอร์ เลือกใช้วิธีการในหลายรูปแบบเพื่อหลอกลวงประชาชน เช่น อ้างเป็นบริษัทจัดส่งพัสดุ , อ้างเป็นเจ้าหน้าที่ตำรวจ , อ้างเป็นเจ้าหน้าศาล, อ้างเป็นพนักงานธนาคารหรือสถาบันทางการเงิน รวมถึงใช้ระบบเพื่อให้เห็นว่าโทรจากต่างประเทศ ขอให้ประชาชนระมัดระวัง อย่าให้ข้อมูลส่วนตัว ข้อมูลทางการเงินกับบุคคลที่ไม่น่าไว้ใจ โดยเฉพาะผู้สูงอายุ ขอให้บุตรหลาน  ช่วยกันเป็นหูเป็นตา แจ้งเตือน ให้คำแนะนำแก่ผู้สูงอายุ เพื่อป้องกันการสูญเสียทรัพย์สินจากการหลอกลวงของแก๊งคอลเซ็นเตอร์และมิจฉาชีพ และหากพบพฤติกรรมของแก๊งคอลเซ็นเตอร์ ขอให้เบาะแสแก่เจ้าหน้าที่ตำรวจ เพื่อเป็นประโยชน์ในการป้องกันและปราบปรามต่อไป”น.ส.ไตรศุลี กล่าว
---------------

ที่มา : https://www.thaigov.go.th/news/contents/details/50674