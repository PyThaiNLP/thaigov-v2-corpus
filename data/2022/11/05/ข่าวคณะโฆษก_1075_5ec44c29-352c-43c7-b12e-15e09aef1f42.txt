รัฐบาลไทย-ข่าวทำเนียบรัฐบาล-โฆษกรัฐบาลเผย นายกฯ ย้ำประชาชนใช้เทคโนโลยีอย่างรู้เท่าทัน วอนอย่าหลงเชื่อข่าวโควิด-19 ปลอม แนะตรวจสอบแหล่งข้อมูลทุกครั้งก่อนแชร์


วันจันทร์ที่ 21 กุมภาพันธ์ 2565
พิมพ์
โฆษกรัฐบาลเผย นายกฯ ย้ำประชาชนใช้เทคโนโลยีอย่างรู้เท่าทัน วอนอย่าหลงเชื่อข่าวโควิด-19 ปลอม แนะตรวจสอบแหล่งข้อมูลทุกครั้งก่อนแชร์
โฆษกรัฐบาลเผย นายกฯ ย้ำประชาชนใช้เทคโนโลยีอย่างรู้เท่าทัน วอนอย่าหลงเชื่อข่าวโควิด-19 ปลอม แนะตรวจสอบแหล่งข้อมูลทุกครั้งก่อนแชร์ พร้อมกำชับผู้ว่าฯ ทุกจังหวัดและ สสจ. เร่งจัดการผู้ป่วยเข้าสู่ระบบการรักษา
วันที่ 21 กุมภาพันธ์ 2565 นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่าพลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ย้ำทุกหน่วยงานที่เกี่ยวข้องเฝ้าระวังการสร้างข่าวปลอม และบิดเบือนข้อมูลนโยบายรัฐบาล และข่าวสารทางราชการโดยเฉพาะในเรื่องโควิด-19  จากการติดตามตรวจสอบของกระทรวงดิจิทัลเพื่อเศรษฐกิจและสังคม (ดศ.) พบว่าขณะนี้มีหลายข่าวที่มีการแชร์ข้อมูลจะมีการเชื่อมโยงกับสถานการณ์แพร่ระบาดโควิด-19 ในปัจจุบัน ซึ่งอยู่ในความสนใจของประชาชนติดตามข่าวสาร เพื่อล่อลวงให้คนเข้ามาคลิกอ่าน เกิดความตื่นตระหนก หลงเชื่อ และแชร์ข่าวปลอมโดยรู้ไม่เท่าทัน พร้อมกันนี้ก็ฝากย้ำเตือนไปยังประชาชนทุกคนใช้เทคโนโลยีและการรับข้อมูลข่าวต่าง ๆ อย่างรู้เท่าทัน อย่าหลงเชื่อข้อมูลข่าวสารที่ได้รับโดยทันที แต่ขอให้มีการพิจารณา คิดวิเคราะห์ และตรวจสอบข้อมูลจากแหล่งข้อมูลที่เชื่อถือได้ทุกครั้งก่อนเชื่อและเผยแพร่แชร์ข้อมูลออกไป เพื่อช่วยกันป้องกันข้อมูลคลาดเคลื่อนที่จะทำให้เกิดความเข้าใจผิดและนำไปสู่ความตื่นตระหนกและความวุ่นวายในสังคมได้ ขณะเดียวกัน นายกรัฐมนตรียังกำชับผู้ว่าราชการจังหวัด ทุกจังหวัด รวมทั้งสำนักงานสาธารณสุขจังหวัด (สสจ.) บริหารจัดการสถานการณ์การแพร่รระบาดในพื้นที่ รวมทั้งเร่งนำผู้ป่วยโควิด-19 เข้าสู่ระบบการรักษาตามลำดับอาการ
สำหรับสถานการณ์การแพร่ระบาดของโรคติดเชื้อไวรัสโคโรนา 2019 (COVID-19) ในประเทศไทยวันนี้ ( 21 กุมภาพันธ์ 2565) พบผู้ติดเชื้อเพิ่ม  18,883 ราย จำแนกเป็น ผู้ป่วยจากในประเทศ 18,721 ราย ผู้ป่วยมาจากต่างประเทศ 162 ราย รวมผู้ป่วยสะสม 507,763 ราย (ตั้งแต่ 1 มกราคม 2565) ขณะที่หายป่วยกลับบ้านแล้ว 14,914 ราย ทำให้หายป่วยสะสมอยู่ที่ 373,651 ราย (ตั้งแต่ 1 มกราคม 2565) โดยมีผู้ป่วยกำลังรักษา 166,397 ราย และเสียชีวิต 32 ราย
ขณะที่ตัวเลขการฉีดวัคซีนโควิด-19  ของประเทศไทย ตั้งแต่ 28 กุมภาพันธ์ 2564 -  19 กุมภาพันธ์ 2565 มีผู้ได้รับวัคซีน สะสม รวม 121,583,665 โดส ใน 77 จังหวัด แบ่งเป็น จำนวนผู้ได้รับวัคซีน เข็มที่ 1 สะสม : 53,100,356 ราย  จำนวนผู้ได้รับวัคซีน เข็มที่ 2 สะสม : 49,458,760 รายจำนวนผู้ได้รับวัคซีน เข็มที่ 3 สะสม : 19,024,549 ราย
........................

ที่มา : https://www.thaigov.go.th/news/contents/details/51744