รัฐบาลไทย-ข่าวทำเนียบรัฐบาล-สธ. ชี้แจงข้อสงสัยจำนวนผู้ติดเชื้อและจำนวนผู้เสียชีวิตที่รายงานประจำวัน


วันพฤหัสบดีที่ 8 กรกฎาคม 2564
พิมพ์
สธ. ชี้แจงข้อสงสัยจำนวนผู้ติดเชื้อและจำนวนผู้เสียชีวิตที่รายงานประจำวัน
อธิบดีกรมควบคุมโรค ยืนยันไม่เคยปกปิดข้อมูลผู้ติดเชื้อและจำนวนผู้เสียชีวิตินอกโรงพยาบาล พร้อมขอความร่วมมือหากแพทย์นิติเวชตรวจพบฯ ให้รายงาน สธ.เพื่อสอบสวนโรคต่อไป
วันที่ 8 กรกฎาคม 2564 นายแพทย์โอภาส การย์กวินพงศ์ อธิบดีกรมควบคุมโรค ชี้แจงกรณีข้อสงสัยจำนวนผู้ติดเชื้อและจำนวนผู้เสียชีวิตที่รายงานประจำวัน จากกรณีสื่อมวลชนและสื่อออนไลน์ เสนอข่าว ผศ.นพ.สมิทธิ์ ศรีสนธิ์ หัวหน้าห้องปฏิบัติการนิติเวชศาสตร์ ภาควิชาพยาธิวิทยา คณะแพทยศาสตร์โรงพยาบาลรามาธิบดี มหาวิทยาลัยมหิดล โพสต์ข้อความผ่านเฟซบุ๊ก ระบุสถานการณ์โควิดในกรุงเทพมหานครรุนแรงมาก Swab ตรวจโควิดจากศพแล้วเจอผลบวก (Positive) จำนวนมาก ผู้เสียชีวิตส่วนใหญ่ที่ Swab เจอผลบวกจะอยู่ในชุมชนที่แออัด จึงตั้งข้อสังเกตว่าจำนวนผู้ติดเชื้อและจำนวนผู้เสียชีวิตที่รายงานประจำวันอาจไม่ใช่ตัวเลขจริง ซึ่งอาจมีจำนวนผู้ติดเชื้อกับจำนวนผู้เสียชีวิตมากกว่าที่รายงานประจำวัน เนื่องจากมีผู้ที่ไม่ได้ Swab อีกเป็นจำนวนมากนั้น
กรมควบคุมโรค กระทรวงสาธารณสุข ขอชี้แจงข้อเท็จจริง ดังนี้
1. กระทรวงสาธารณสุข มิได้ปกปิดข้อมูลโดยมีการรายงานสถานการณ์โควิด 19 ในประเทศไทยประจำทุกวัน โดยมีรายละเอียดประกอบด้วย จำนวนผู้ติดเชื้อรายใหม่ จำนวนผู้ติดเชื้อสะสม จำนวนผู้เสียชีวิต จำนวนผู้เสียชีวิตสะสม สาเหตุการเสียชีวิต ย้ำไม่เคยปกปิด
2. จากสถานการณ์การแพร่ระบาดของโรคติดเชื้อไวรัสโคโรนา 2019 ระลอกเดือนเมษายน มีการรายงานผู้เสียชีวิตนอกสถานพยาบาลในเขตกรุงเทพมหานครและปริมณฑล จำนวน 26 ราย ในจำนวนนี้มีผู้เสียชีวิตที่ตรวจพบเชื้อโควิดภายหลังเสียชีวิต 15 ราย (ร้อยละ 57.69)
3. คาดว่าในสถานการณ์ปัจจุบันยังอาจมีผู้ติดเชื้อที่ยังไม่ได้เข้ารับการรักษาใน รพ. รวมทั้งกรณีที่ปฏิเสธการรักษา ด้วย ซึ่งมีโอกาสเสี่ยงสูงต่อการเจ็บป่วยรุนแรงถึงเสียชีวิตได้ ทั้งนี้หากผู้ที่พบผู้ที่ติดเชื้อโควิด 19 รวมทั้งผู้เสียชีวิตที่พบเชื้อโควิด 19 จำเป็นต้องรายงานในระบบเฝ้าระวังโรค เพื่อการป้องกันควบคุมโรคต่อไปด้วย
กรมควบคุมโรค จึงขอความร่วมมือไปยังแพทย์นิติเวช หากได้ผ่าชันสูตรศพและได้ตรวจหาเชื้อโควิดก่อนนั้น หากพบการเชื้อโควิด 19 ขอให้แจ้งเจ้าหน้าที่ในโรงพยาบาล และรายงานตามแบบรายงานโรคที่กระทรวงสาธารณสุขกำหนด ไปยังหน่วยงานสาธารณสุขที่รับผิดชอบในพื้นที่ โดยกรุงเทพมหานคร ส่งรายงานไปยังสถาบันป้องกันควบคุมโรคเขตเมือง (สปคม.) และต่างจังหวัด ส่งรายงานไปยังสำนักงานสาธารณสุขจังหวัดในเขตพื้นที่รับผิดชอบ หรือ สอบถามรายละเอียดเพิ่มเติมที่สายด่วนกรมควบคุมโรค โทร. 1422 เพื่อให้การสอบสวนโรค และคัดกรองผู้สัมผัสเสี่ยงสูง รวมถึงการรายงานผลในภาพรวมของประเทศต่อไป และเนื่องจากขณะนี้มีการพบการติดเชื้อจากคนในครอบครัวมากขึ้น จึงขอแนะนำให้ครอบครัวที่มีญาติเสียชีวิตจากโควิด 19 ป้องกันตนเองตามมาตรการควบคุมโรคอย่างเคร่งครัด

ที่มา : https://www.thaigov.go.th/news/contents/details/43559