รัฐบาลไทย-ข่าวทำเนียบรัฐบาล-พระบาทสมเด็จพระเจ้าอยู่หัวและสมเด็จพระนางเจ้าฯ พระบรมราชินี ทรงพระกรุณาโปรดเกล้าโปรดกระหม่อมพระราชทานเงินให้แก่รัฐบาลเพื่อสนับสนุนการจัดตั้งรพ.สนาม ศูนย์พักคอยและสถานที่กักตัว


วันพุธที่ 4 สิงหาคม 2564
พิมพ์
พระบาทสมเด็จพระเจ้าอยู่หัวและสมเด็จพระนางเจ้าฯ พระบรมราชินี ทรงพระกรุณาโปรดเกล้าโปรดกระหม่อมพระราชทานเงินให้แก่รัฐบาลเพื่อสนับสนุนการจัดตั้งรพ.สนาม ศูนย์พักคอยและสถานที่กักตัว
พระบาทสมเด็จพระเจ้าอยู่หัวและสมเด็จพระนางเจ้าฯ พระบรมราชินี ทรงพระกรุณาโปรดเกล้าโปรดกระหม่อม พระราชทานเงินให้แก่รัฐบาลเพื่อนำไปสนับสนุนการจัดตั้งโรงพยาบาลสนาม ศูนย์พักคอยและสถานที่กักตัว ทั่วประเทศ
วันนี้ (4 สิงหาคม 2564) พระบาทสมเด็จพระเจ้าอยู่หัวและสมเด็จพระนางเจ้าฯ พระบรมราชินี ทรงพระกรุณาโปรดเกล้าโปรดกระหม่อมให้พลอากาศเอก สถิตย์พงษ์ สุขวิมล ราชเลขานุการในพระองค์พระบาทสมเด็จพระเจ้าอยู่หัว เชิญเงินพระราชทาน มอบแก่ พลเอก ประยุทธ์ จันทร์โอชา นายกรัฐมนตรี ซึ่งเป็นส่วนหนึ่งในการบำเพ็ญพระราชกุศล เนื่องในโอกาสวันเฉลิมพระชนมพรรษาพระบาทสมเด็จพระเจ้าอยู่หัว 28 กรกฎาคม 2564 และเนื่องในโอกาสวันเฉลิมพระชนมพรรษาสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง 12 สิงหาคม 2564 ณ ห้องสีงาช้าง ทำเนียบรัฐบาล
โอกาสนี้ นายกรัฐมนตรีได้รับมอบเงินพระราชทาน จำนวน 99,900,000 บาท โดยจะได้นำไปสนับสนุนการดำเนินงานของโรงเรียน สถาบันอาชีวศึกษา มหาวิทยาลัยต่างๆ และเหล่าทัพ ที่จัดตั้งโรงพยาบาลสนาม ศูนย์พักคอยและสถานที่กักตัว ทั่วประเทศ  ซึ่งยังความซาบซึ้งแก่รัฐบาลและประชาชนไทยในพระมหากรุณาธิคุณอย่างหาที่สุดมิได้

ที่มา : https://www.thaigov.go.th/news/contents/details/44447