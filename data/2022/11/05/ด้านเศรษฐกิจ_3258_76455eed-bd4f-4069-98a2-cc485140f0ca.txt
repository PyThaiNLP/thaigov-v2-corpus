รัฐบาลไทย-ข่าวทำเนียบรัฐบาล-บขส. เอาใจคนชอบเที่ยวเชียงใหม่ เพียงแสดงตั๋ว บขส. รับส่วนลดค่าเข้า “เชียงใหม่ไนท์ซาฟารี และน้ำพุร้อนสันกำแพง” ทันที 20 - 50%


วันพุธที่ 23 มีนาคม 2565
บขส. เอาใจคนชอบเที่ยวเชียงใหม่ เพียงแสดงตั๋ว บขส. รับส่วนลดค่าเข้า “เชียงใหม่ไนท์ซาฟารี และน้ำพุร้อนสันกำแพง” ทันที 20 - 50%
เริ่มใช้สิทธิ์ได้ตั้งแต่วันที่ 1 เม.ย. - 30 ก.ย. 2565
นายสัญลักข์ ปัญวัฒนลิขิต กรรมการผู้จัดการใหญ่ บริษัท ขนส่ง จำกัด กระทรวงคมนาคม เปิดเผยว่า บริษัท ขนส่ง จำกัด (บขส.) ได้ร่วมกับ เชียงใหม่ไนท์ซาฟารี ภายใต้ สำนักงานพัฒนาพิงคนคร (องค์การมหาชน) และกิจการน้ำพุร้อนสันกำแพง จังหวัดเชียงใหม่ จัดโปรโมชันพิเศษเพื่อส่งเสริมและกระตุ้นการท่องเที่ยวจังหวัดเชียงใหม่
สำหรับโปรโมชันพิเศษนี้ใช้ได้เฉพาะผู้โดยสารที่ถือบัตรโดยสารของ บขส. ซึ่งมีจุดหมายปลายทางเป็นจังหวัดเชียงใหม่เท่านั้น โดยลูกค้าของ บขส. จะได้รับสิทธิพิเศษ ดังนี้ 1) ส่วนลดค่าบัตรเข้าเชียงใหม่ไนท์ซาฟารี 20% 2) ส่วนลดค่าเข้าน้ำพุร้อนสันกำแพง ตำบลบ้านสหกรณ์ อำเภอแม่ออน จังหวัดเชียงใหม่ 50% และ 3) ส่วนลดค่าแช่อาบน้ำแร่หรือส่วนลดค่าบ้านพัก 300 บาท (ใช้สิทธิ์ได้อย่างใดอย่างหนึ่ง)
สำหรับเงื่อนไขการใช้สิทธิ์โปรโมชัน มีรายละเอียด ดังนี้
1. จุดหมายปลายทางในตั๋วโดยสารต้องเป็นจังหวัดเชียงใหม่ และไม่เกิน 7 วัน นับจากวันที่เดินทางถึงจังหวัดเชียงใหม่
2. บัตร 1 ใบ ใช้ได้ 1 สิทธิ์ต่อวัน
3. ระยะเวลาโปรโมชัน ตั้งแต่วันที่ 1 เมษายน 2565 - 30 กันยายน 2565
4. ไม่สามารถใช้ร่วมกับโปรโมชันส่งเสริมการขายอื่น ๆ ได้
5. ขอสงวนสิทธิ์ในการเปลี่ยนแปลงรายละเอียดโดยไม่ต้องแจ้งให้ทราบล่วงหน้า
บขส. พร้อมให้บริการด้วยรถโดยสารที่มีคุณภาพ ได้มาตรฐานความปลอดภัยด้านสุขอนามัย SHA Plus และให้ความสำคัญในการปฏิบัติตามมาตรฐานความปลอดภัยด้านสาธารณสุข D-M-H-T-T อย่างเคร่งครัด ทั้งนี้ผู้โดยสารสามารถจองตั๋วโดยสาร บขส. ได้ที่ Application: E-Ticket เว็บไซต์: www.transport.co.th เคาน์เตอร์เซอร์วิส และตัวแทนจำหน่ายตั๋วของ บขส. ทั่วประเทศ สอบถามข้อมูลเพิ่มเติมได้ที่ งานการตลาดและลูกค้าสัมพันธ์ โทรศัพท์ 0-2537-8737 ในวันและเวลาราชการ หรือ Call Center 1490 เรียก บขส. ตลอด 24 ชั่วโมง

ที่มา : https://www.thaigov.go.th/news/contents/details/52872