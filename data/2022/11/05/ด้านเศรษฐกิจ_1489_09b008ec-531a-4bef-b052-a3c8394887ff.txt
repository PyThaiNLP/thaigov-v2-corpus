รัฐบาลไทย-ข่าวทำเนียบรัฐบาล- ก.เกษตรฯ ประชุมข้อมูลแผนงาน/โครงการการบริหารจัดการปุ๋ยระยะ 5 ปี (2565 – 2569)


วันอังคารที่ 26 ตุลาคม 2564
ก.เกษตรฯ ประชุมข้อมูลแผนงาน/โครงการการบริหารจัดการปุ๋ยระยะ 5 ปี (2565 – 2569)
ก.เกษตรฯ ประชุมข้อมูลแผนงาน/โครงการการบริหารจัดการปุ๋ยระยะ 5 ปี (2565 – 2569)
วันที่ 26 ต.ค. 64 นายอำพันธุ์ เวฬุตันติ รองปลัดกระทรวงเกษตรและสหกรณ์ เป็นประธานการประชุมหารือแนวทางการบริหารจัดการปุ๋ย ปี 2565 – 2569 ครั้งที่ 2 ผ่านระบบ Video Conference (Zoom Meeting) โดยที่ประชุมรับทราบแผนงาน/โครงการภายใต้แนวทางการบริหารจัดการปุ๋ย ปี 2565 - 2569 ของหน่วยงานในกระทรวงเกษตรและสหกรณ์ ได้แก่ กรมวิชาการเกษตร กรมพัฒนาที่ดิน กรมส่งเสริมการเกษตร กรมส่งเสริมสหกรณ์ สำนักงานปฏิรูปที่เดินเพื่อเกษตรกรรม การยางแห่งประเทศไทย กรมหม่อนไหม และกรมการข้าว เพื่อบูรณาการงานให้สอดรับกับนโยบายการส่งเสริมการใช้ปัจจัยการผลิตที่เหมาะสมและลดต้นทุนการผลิตของเกษตรกรและสถาบันเกษตรกร โดยนำแผนงานโครงการต่าง ๆ ที่เกี่ยวข้องกับการส่งเสริมการผลิตปุ๋ยเคมีตามค่าวิเคราะห์ การผลิตปุ๋ยอินทรีย์ชีวภาพต่าง ๆ มารวบรวมวิเคราะห์แผนร่วมกันอันจะนำไปสู่การลดการนำเข้าปุ๋ยเคมีและลดต้นทุนให้เกษตรกรได้
โดยที่ประชุมมอบหมายให้แต่ละหน่วยงานปรับแก้ไขข้อมูลแผนงาน/โครงกาต่าง ๆ ให้ครบถ้วน และส่งให้ฝ่ายเลขานุการรวบรวมภายในวันที่ 1 พฤศจิกายน 2564 และที่ประชุมได้รับทราบข้อมูลจากผู้แทนสภาอุตสาหกรรม ได้ให้ข้อมูลเกี่ยวกับสัดส่วนการใช้แม่ปุ๋ยของประเทศไทย และแนวทางการผลิตแม่ปุ๋ยในประเทศไทย ลดการนำเข้าและการทำสัญญากับประเทศในภูมิภาคอาเซียนเพื่อลดต้นทุนการนำเข้าแม่ปุ๋ย ซึ่งเป็นประโยชน์ต่อการบริหารจัดการปุ๋ยในระดับประเทศเป็นอย่างมาก ทั้งนี้ ที่ประชุมมีมติมอบหมายให้ฝ่ายเลขาฯ ยกร่างคณะทำงานบริหารจัดการปุ๋ยในระยะยาว โดยพิจารณาองค์ประกอบของคณะให้ครอบคลุมทุกภาคส่วนที่เกี่ยวข้อง เพื่อขับเคลื่อนงานได้อย่างมีประสิทธิภาพ เสนอให้คณะกรรมการส่งเสริมการใช้ปัจจัยการผลิตที่เหมาะสมและลดต้นทุนการผลิตของเกษตรกรและสถาบันเกษตรกรพิจารณาให้ความเห็นชอบต่อไป

ที่มา : https://www.thaigov.go.th/news/contents/details/47420