รัฐบาลไทย-ข่าวทำเนียบรัฐบาล-ศบค. ชี้แจงข้อสงสัยการเปลี่ยนแปลงมาตรการการเดินทางเข้าประเทศ พร้อมเน้นย้ำว่าจะประเมินทั้งสถานการณ์ภายในประเทศและนอกประเทศว่าจะดำเนินมาตรการต่อไปอย่างไร


วันพุธที่ 22 ธันวาคม 2564
ศบค. ชี้แจงข้อสงสัยการเปลี่ยนแปลงมาตรการการเดินทางเข้าประเทศ พร้อมเน้นย้ำว่าจะประเมินทั้งสถานการณ์ภายในประเทศและนอกประเทศว่าจะดำเนินมาตรการต่อไปอย่างไร
ศบค. ชี้แจงข้อสงสัยการเปลี่ยนแปลงมาตรการการเดินทางเข้าประเทศ พร้อมเน้นย้ำว่าจะประเมินทั้งสถานการณ์ภายในประเทศและนอกประเทศว่าจะดำเนินมาตรการต่อไปอย่างไร
วันนี้ 22 ธันวาคม 2564 เวลา 12.40 น. ณ ทำเนียบรัฐบาล พญ.สุมนี วัชรสินธุ์ ผู้อำนวยการสำนักสื่อสารความเสี่ยงและพัฒนาพฤติกรรมสุขภาพ กรมควบคุมโรค ในฐานะผู้ช่วยรองโฆษก ศบค. ได้กล่าวในการแถลงข่าวศูนย์บริหารสถานการณ์การแพร่ระบาดของโรคติดเชื้อไวรัสโคโรนา 2019 (ศบค.) ได้ตอบคำถามสื่อมวลชน 3 ข้อ ดังนี้
1. ต่อประเด็นคำถามว่า หลัง 4 ม.ค. 2565 จะเริ่มกลับมาใช้ Test&Go อีกหรือไม่นั้น จากที่ประชุม ศบค ชุดใหญ่เมื่อวานนี้ มีการชี้แจงว่า มาตรการที่ได้ออกไปจะต้องมีการประเมินสถานการณ์ว่าหลังจากมีการออกมาตรการไปแล้ว สถานการณ์การติดเชื้อโอไมครอนทั่วโลกและภายในประเทศไทยเป็นอย่างไร เพื่อนำมาปรับรูปแบบการวางแผนว่ามาตรการจะเป็นไปในทิศทางไหน โดยวันที่ 4 ม.ค. 2565 จะเป็นวันที่ประเมินสถานการณ์ก่อน ยังไม่ได้พิจารณาว่าจะลดหรือเพิ่มมาตรการ
2. คำถามเรื่องคนไทยที่จะกลับเข้ามาประเทศไทย ต้องมีมาตรการอย่างไร ศบค. ชี้แจงว่า สำหรับคนไทยที่กำลังจะเดินทางกลับเข้าประเทศ ยืนยันว่าไม่ว่าจะคนไทยหรือชาวต่างชาติ ใช้มาตรการเดียวกันคือ ยังคงต้องกักตัว และตรวจ RT-PCR 2 ครั้ง
3. คำถามเรื่องกำหนดการเปิดด่านบริเวณชายแดน จ.หนองคาย โดยให้เข้ามาแบบ Test & Go ศบค. กล่าวว่า การเปิดพื้นที่หนองคายเป็นการเปิดในลักษณะ Test&Go ซึ่งเป็นการเปิดพื้นที่ Test&Go ทางบกที่แรกที่มีการพูดคุยเพื่อทำเป็นพื้นที่นำร่อง แต่เนื่องด้วยสถานการณ์ในขณะนี้ที่เราปิดระบบ Test&Go ทางอากาศไปแล้ว สำหรับการเปิด Test&Go ทางบกก็ยังต้องเลื่อนออกไปก่อน โดยจะมีการติดตามสถานการณ์อย่างใกล้ชิดทั้งทางที่หนองคายและทางชายแดนประเทศลาวที่ติดกับหนองคาย
ในช่วงท้าย ศบค. เน้นย้ำว่า ไม่ว่าจะโควิด-19 สายพันธุ์ไหน สามารถป้องกันได้ด้วยการป้องกันการติดเชื้อโควิด-19 แบบครอบจักรวาล (Universal Prevention) ไม่ว่าจะเป็นการสวมหน้ากากอนามัยตลอดเวลา การเว้นระยะห่าง การล้างมือ การตรวจ ATK เป็นระยะ การไม่ใช้ของใช้กับผู้อื่น และกลุ่มเสี่ยง อาทิ ผู้สุงอายุ กลุ่มผู้ที่มีโรคประจำตัว ควรจะออกจากบ้านเมื่อจำเป็นเท่านั้น เลี่ยงการสัมผัสหน้ากากและทานอาหารปรุงสุกเท่านั้น ทั้งนี้ สำหรับปีใหม่ ขอให้เที่ยวอย่างระมัดระวัง ขอให้ตระหนักว่า บุคคลใกล้ชิดอาจจะติดโควิด-19 ได้เสมอ หรืออาจจะติดเชื้อแต่ไม่แสดงอาการ ดังนั้น มาตรการส่วนบุคคลจึงจำเป็นสำหรับการไปเที่ยวและการร่วมกิจกรรมปีใหม่ในทุกสถานที่ เพื่อท่องเที่ยวปีใหม่อย่างปลอดภัยและมีความสุข

ที่มา : https://www.thaigov.go.th/news/contents/details/49787