รัฐบาลไทย-ข่าวทำเนียบรัฐบาล-รัฐบาลเพิ่มสิทธิผู้ป่วยไตวายเรื้อรังใช้สิทธิบัตรทองเลือกล้างไตด้วยวิธีฟอกเลือด ไม่เสียค่าใช้จ่าย เริ่ม 1 ก.พ. 65 รองนายกรัฐมนตรี “อนุทิน” ย้ำนโยบายดูแลประชาชนเข้าถึงการรักษาพยาบาล


วันเสาร์ที่ 8 มกราคม 2565
พิมพ์
รัฐบาลเพิ่มสิทธิผู้ป่วยไตวายเรื้อรังใช้สิทธิบัตรทองเลือกล้างไตด้วยวิธีฟอกเลือด ไม่เสียค่าใช้จ่าย เริ่ม 1 ก.พ. 65 รองนายกรัฐมนตรี “อนุทิน” ย้ำนโยบายดูแลประชาชนเข้าถึงการรักษาพยาบาล
รัฐบาลเพิ่มสิทธิผู้ป่วยไตวายเรื้อรังใช้สิทธิบัตรทองเลือกล้างไตด้วยวิธีฟอกเลือดโดยไม่เสียค่าใช้จ่าย เริ่ม 1 ก.พ. 65 รองนายกรัฐมนตรี “อนุทิน” ย้ำนโยบายดูแลประชาชนเข้าถึงการรักษาพยาบาลเท่าเทียม
วันที่ 8 ม.ค. 2565 น.ส.ไตรศุลี ไตรสรณกุล รองโฆษกประจำสำนักนายกรัฐมนตรี กล่าวว่า ตามที่รัฐบาลได้มีความมุ่งมั่นในการดูแลคุณภาพชีวิตประชาชนในทุกมิติ ซึ่งครอบคลุมถึงการเข้าถึงการรักษาพยาบาล ตามที่พล.อ.ประยุทธ์ จันทร์โอชา นายกรัฐมนตรีและรมว.กลาโหม ให้นโยบายว่าประชาชนทุกกลุ่มต้องมีหลักประกันสุขภาพเข้าถึงการรักษาพยาบาลที่เท่าเทียม ต้องไม่ให้ภาระค่ารักษาพยาบาลจากความเจ็บป่วยสร้างปัญหาภาวะล้มละลายในครัวเรือนของประชาชน
ล่าสุด คณะกรรมการหลักประกันสุขภาพแห่งชาติ (บอร์ด สปสช.) ที่นายอนุทิน ชาญวีรกูล รองนายกรัฐมนตรีและรมว.สาธารณสุข เป็นประธานได้เห็นชอบข้อเสนอการช่วยเหลือค่าบริการล้างไตด้วยวิธีฟอกเลือดด้วยเครื่องไตเทียม แก่ผู้ป่วยไตวายเรื้อรังที่ไม่สมัครใจรับบริการล้างไตผ่านทางช่องท้อง โดยจะเริ่มดำเนินการตั้งแต่วันที่ 1 ก.พ. 2565 เป็นต้นไป
น.ส.ไตรศุลี กล่าวว่า การให้ความช่วยเหลือค่าบริการดังกล่าว เกิดขึ้นจากที่รองนายกรัฐมนตรีและรมว.สาธารณสุข ได้ลงพื้นที่หน่วยบริการสาธารณสุขหลายพื้นที่ทั่วประเทศ ได้รับฟังปัญหาจากผู้ป่วยสิทธิบัตรทอง ที่ป่วยด้วยโรคไตวายเรื้อรังที่แพทย์เลือกวิธีการล้างไตทางช่องท้องให้ แต่ตัวผู้ป่วยประสงค์ใช้วิธีล้างไตด้วยการฟอกเลือด จึงต้องแบกรับภาระค่าฟอกเลือดเองครั้งละ 1,500 บาท จึงได้ให้เลขาธิการ สปสช. พิจารณาแนวทางการช่วยเหลือเพื่อให้ผู้ป่วยซึ่งถือบัตรทอง มีสิทธิเลือกวิธีการรักษาและรัฐยังให้การสนับสนุน ซึ่ง สปสช. ศึกษาข้อมูลจากฐานผู้ป่วยไตวายเรื้อรังก็พบว่าทำได้
“การดำเนินการของปีนี้จะเริ่มได้ตั้งแต่ 1 ก.พ. เป็นต้นไปโดยใช้งบประมาณเหลือจ่ายของ สปสช. ส่วนปีต่อๆไปจะจัดสรรงบประมาณรายจ่ายประจำปีสนับสนุนที่เพียงพอต่อไป โดยท่านรองนายกรัฐมนตรีอนุทิน ได้ระบุว่านี่คือการดำเนินการที่ยืนยันถึงแนวนโยบายของรัฐบาลที่มุ่งดูแลคุณภาพชีวิตประชาชนทุกมิติ ในด้านการรักษาพยาบาลประชาชนต้องเข้าถึงอย่างเท่าเทียม”น.ส.ไตรศุลี กล่าว
ทั้งนี้ ข้อมูลของ สปสช. ระบุว่า ปัจจุบันมีผู้ป่วยโรคไตวายเรื้อรัง รักษาด้วยการล้างไตทางหน้าท้องอยู่ 32,892 ราย ด้วยวิธีฟอกเลือด 30,802 ราย ซึ่งในนี้เป็นกลุ่มที่แพทย์เลือกวิธีรักษาด้วยการฟอกเลือด 24,256 ราย และกลุ่มที่แพทย์เลือกวิธีล้างไตทางหน้าท้องให้แต่ผู้ป่วยไม่สมัครใจและเลือกจ่ายเงินเองเพื่อใช้วิธีรักษาด้วยการฟอกเลือด 6,546 ราย

ที่มา : https://www.thaigov.go.th/news/contents/details/50339