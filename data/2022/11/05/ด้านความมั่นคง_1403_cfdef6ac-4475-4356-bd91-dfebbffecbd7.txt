รัฐบาลไทย-ข่าวทำเนียบรัฐบาล-​สำนักงานปลัดกระทรวงกลาโหมจัดกิจกรรมบริจาคโลหิตถวายเป็นพระราชกุศล เนื่องในโอกาสวันเฉลิมพระชนมพรรษา สมเด็จพระบรมราชชนนีพันปีหลวง


วันจันทร์ที่ 8 สิงหาคม 2565
​สำนักงานปลัดกระทรวงกลาโหมจัดกิจกรรมบริจาคโลหิตถวายเป็นพระราชกุศล เนื่องในโอกาสวันเฉลิมพระชนมพรรษา สมเด็จพระบรมราชชนนีพันปีหลวง
เช้าวันนี้ (วันที่ 8 ส.ค. 65 เวลา 09.00 น.) พลเอก วรเกียรติ รัตนานนท์ ปลัดกระทรวงกลาโหม เป็นประธานในการตรวจเยี่ยมการจัดกิจกรรมบริจาคโลหิตถวายเป็นพระราชกุศลเนื่องในโอกาสวันเฉลิมพระชนมพรรษา สมเด็จพระบรมราชชนนีพันปีหลวง ประจำปี ๒๕๖๕
ณ บริเวณหน้าห้องโถงยุทธนาธิการ ในศาลาว่าการกลาโหม
สำหรับกิจกรรมในวันนี้ปลัดกระทรวงกลาโหมได้ร่วมบริจาคโลหิตพร้อมกับกำลังพล เพื่อนำโลหิตที่ได้รับบริจาคไปช่วยเหลือทหาร ตำรวจ อาสาสมัคร และบุคคลพลเรือนที่ได้รับบาดเจ็บจากการปฏิบัติหน้าที่รวมทั้งประชาชนทั่วไป เพื่อส่งต่อโลหิตที่ปลอดภัยให้กับผู้ป่วยโรงพยาบาลพระมงกุฎเกล้า ซึ่งสถานการณ์ปัจจุบันได้รับผลกระทบจากการแพร่ระบาดของโรคติดเชื้อไวรัสโคโรนา 2019 (COVID-19) ทำให้โลหิตมีไม่เพียงพอและขาดแคลน
ทั้งนี้ในกิจกรรมดังกล่าว มีกำลังพลเข้าร่วมบริจาคโลหิต 90 นาย รวมแล้วได้โลหิต 40,500 ซี.ซี. เพื่อถวายเป็นพระราชกุศลและน้อมสำนึกในพระมหากรุณาธิคุณอันหาที่สุดมิได้

ที่มา : https://www.thaigov.go.th/news/contents/details/57770