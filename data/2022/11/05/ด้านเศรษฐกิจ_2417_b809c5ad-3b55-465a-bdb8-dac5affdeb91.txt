รัฐบาลไทย-ข่าวทำเนียบรัฐบาล-นายสรพงศ์ ไพฑูรย์พงษ์ รองปลัดกระทรวงคมนาคม ตรวจเยี่ยมการอำนวยความสะดวกและให้บริการของสถานีขนส่งผู้โดยสารจังหวัดพิษณุโลก


วันอังคารที่ 28 ธันวาคม 2564
นายสรพงศ์ ไพฑูรย์พงษ์ รองปลัดกระทรวงคมนาคม ตรวจเยี่ยมการอำนวยความสะดวกและให้บริการของสถานีขนส่งผู้โดยสารจังหวัดพิษณุโลก
วันที่ 27 ธันวาคม 2564 เวลา 16.00 น.
นายสรพงศ์ ไพฑูรย์พงษ์ รองปลัดกระทรวงคมนาคม ตรวจเยี่ยมการอำนวยความสะดวกและให้บริการของสถานีขนส่งผู้โดยสารจังหวัดพิษณุโลก อำเภอเมือง จังหวัดพิษณุโลก ตามนโยบายของนายศักดิ์สยาม ชิดชอบ รัฐมนตรีว่าการกระทรวงคมนาคม ให้หน่วยงานในสังกัดกระทรวงฯ บูรณาการร่วมกันอำนวยความสะดวกประชาชน มุ่งเน้นให้หน่วยงานและประชาชนเตรียมความพร้อมการเดินทาง โดยวางแผนการเดินทางทั้งขาไปและขากลับ เข้มงวดกวดขันการดำเนินมาตรการป้องกันการแพร่ระบาดของโรคติดเชื้อไวรัสโคโรน่า 2019 (COVID-19) โดยให้ถือปฏิบัติตามข้อกำหนด พ.ร.ก. ฉุกเฉิน และคำสั่ง ศบค. อย่างเคร่งครัด โดยจะดำเนินการอย่างเข้มข้นระหว่างวันที่ 29 ธันวาคม 2564 – 4 มกราคม 2564 ระยะเวลารวม 7 วัน โดยมีการตั้งเป้าหมายการดำเนินการช่วงวันหยุดยาว ดังนี้
1. บริการระบบขนส่งสาธารณะให้เข้าถึงง่าย เพียงพอไม่ล่าช้า ไม่มีผู้โดยสารตกค้าง ไม่โก่งราคา ไม่ทิ้งผู้โดยสาร และทันเหตุการณ์
2. ให้ความเชื่อมั่นแก่ประชาชนในคุณภาพของการให้บริการขนส่งสาธารณะ ด้วยการดูแลรักษาความปลอดภัยอย่างเข้มข้นและจริงจัง
3. กำกับและควบคุม ลดจำนวนการเกิดอุบัติเหตุ ลดความสูญเสียชีวิตและทรัพย์สินของประชาชนจากการเดินทางช่วงเทศกาลปีใหม่ 2565
4. บริหารจัดการจราจรทางถนนช่วงเทศกาลปีใหม่ 2565 ให้มีความคล่องตัวและไม่ติดขัด
5. บูรณาการความร่วมมือกับหน่วยงานที่เกี่ยวข้องในการอำนวยความสะดวกและความปลอดภัยในการเดินทาง

ที่มา : https://www.thaigov.go.th/news/contents/details/49974