รัฐบาลไทย-ข่าวทำเนียบรัฐบาล-รมว.พม. ปาฐกถาพิเศษ รมว.พม. ปาฐกถาพิเศษ "วิถีชีวิตแห่งการเปลี่ยนแปลงกับการลดความเหลื่อมล้ำทางสังคม" พร้อมย้ำใช้สมุดพกครอบครัวแก้ปัญหาความยากจนกลุ่มเปราะบาง


วันศุกร์ที่ 13 สิงหาคม 2564
รมว.พม. ปาฐกถาพิเศษ รมว.พม. ปาฐกถาพิเศษ "วิถีชีวิตแห่งการเปลี่ยนแปลงกับการลดความเหลื่อมล้ำทางสังคม" พร้อมย้ำใช้สมุดพกครอบครัวแก้ปัญหาความยากจนกลุ่มเปราะบาง
รมว.พม. ปาฐกถาพิเศษ "วิถีชีวิตแห่งการเปลี่ยนแปลงกับการลดความเหลื่อมล้ำทางสังคม" พร้อมย้ำใช้สมุดพกครอบครัวแก้ปัญหาความยากจนกลุ่มเปราะบาง
เมื่อวันที่ 29 ก.ค. 64 เวลา 10.00 น. นายจุติ ไกรฤกษ์ รัฐมนตรีว่าการกระทรวงพัฒนาสังคมและความมั่นคงของมนุษย์ (รมว.พม.) ปาฐกถาพิเศษ "วิถีชีวิตแห่งการเปลี่ยนแปลงกับการลดความเหลื่อมล้ำทางสังคม" ในการประชุมวิชาการระดับชาติ นเรศวรวิจัยและนวัตกรรม ครั้งที่ 17 RESILIENCE FOR NEVER NORMAL ERA ผ่านระบบ Online Conference จัดโดยมหาวิทยาลัยนเรศวร
นายจุติ กล่าวว่า การเปลี่ยนแปลงครั้งนี้เกิดขึ้นทั่วโลก ซึ่งก่อนหน้าที่จะเกิดวิกฤติ เราสามารถแก้ไขและรับมือกับปัญหาต่างๆ ได้ แต่ในขณะนี้ เรามีเวลาเพียงแค่ไม่กี่นาทีในการแก้ไขปัญหาให้ทันกับการเปลี่ยนแปลงของประเทศไทย วันนี้โลกในปัจจุบันพลิกจากหน้ามือเป็นหลังมือ เกิดขึ้นอย่างรวดเร็วมาก เมื่อ 2 ปีที่แล้ว เด็กที่เรียนมหาลัยมีความฝันที่จะซื้อรถ ผ่อนบ้าน ผ่อนคอนโด เมื่อจบแล้วจะหางานทำได้ทันที  แต่สิ่งที่เรากำลังเผชิญเป็นเรื่องที่ไม่คาดคิด อย่างคนทำงานมา 10 ปี แล้วโรงงานปิดกิจการ ทำให้ชีวิตไปต่อไม่ได้ ก่อนหน้าสถานการณ์โควิด-19  เราสามารถเดินทางไปไหนได้สะดวก แต่ตอนนี้เราไม่สามารถไปไหนได้ ทำให้อาชีพนักบินมีเงินเดือนลดลง และหลายคนต้องกลับมาอยู่บ้านไม่มีงานทำกลายเป็นคนตกงาน
นายจุติ กล่าวต่อไปว่า จุดแข็งของประเทศไทย คือเรามีทุนมนุษย์ แต่เรายังมีน้อยไป ทำให้ไม่สามารถตามคู่แข่งได้ทัน เรามีนักเรียนหลายสิบคนที่ชนะการแข่งขันระดับโลก ในขณะเดียวกันนักเรียนต่างจังหวัดของเรายังเข้าไม่ถึงการศึกษา เราต้องแก้ที่คุณภาพของมนุษย์ ในอดีตเราไม่เห็นความสำคัญของภาษามากเท่ากับปัจจุบันนี้ เพราะขณะนี้ ข่าวทุกข่าวจะมีผลในระดับนานาชาติและจะทั่วถึงกันหมด สำหรับปัญหาความเหลื่อมล้ำทางโครงสร้าง เราต้องแก้ไขปัญหาที่ต้นเหตุ ซึ่งตนเห็นว่าประเทศไทยมีระบบสาธารณสุขที่เข้มแข็งและสามารถรับมือกับโควิด-19 ได้ แต่หลายคนอาจไม่เห็นด้วย แต่ตนยืนยันว่าระบบสาธารณสุขของเรามีความก้าวหน้าและเข้มแข็ง ซึ่งพร้อมที่จะดูและประชาชนได้
นายจุติ กล่าวเพิ่มเติมว่า สิ่งที่กระทรวง พม. ได้ทำก่อนสถานการณ์โควิด-19 คือการบูรณาการทำงานกับทุกกระทรวง เราจำเป็นต้องประสานงานกัน เพื่อรับมือกับสิ่งที่จะเกิดขึ้น กระทรวง พม. ได้ทำสมุดพกครอบครัว ด้วยการทำประวัติครอบครัวกลุ่มเปราะบาง เพื่อให้ได้รับการเยียวยา เพราะทุกครอบครัวมีปัญหาที่แตกต่างกัน มีรายได้ที่แตกต่างกัน จะเห็นได้ว่าเป็นจุดเริ่มต้นที่จะแก้ไขปัญหาความขาดแคลน ความเหลื่อมล้ำของประชาชน และสิ่งที่เราตั้งเป้าหมายไว้คือการก้าวข้ามความยากจน ถึงแม้ว่าจะไม่สามารถทำได้ทันที แต่เราจะมีโอกาสในการพัฒนาคุณภาพชีวิตของประชาชนดีขึ้นกว่าเดิม โดยเราต้องพัฒนาทักษะและอาชีพให้ดีขึ้น เพื่อให้สามารถดูแลตนเองและครอบครัวได้ ทั้งนี้ รัฐบาลได้ตระหนักถึงการเปลี่ยนแปลงที่เกิดขึ้นอย่างรวดเร็ว ซึ่งเราไม่สามารถแก้ไขได้ทั้งหมด แต่เราจะทำให้ได้มากที่สุดและดีที่สุด

ที่มา : https://www.thaigov.go.th/news/contents/details/44715