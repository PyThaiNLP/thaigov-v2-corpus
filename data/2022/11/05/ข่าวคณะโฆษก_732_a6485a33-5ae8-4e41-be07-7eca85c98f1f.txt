รัฐบาลไทย-ข่าวทำเนียบรัฐบาล-นายกฯ ชื่นชมการทำงานของหน่วยงานไทยที่เกี่ยวข้องส่งผล EU รับรองระบบ Thailand Digital Health Pass บนหมอพร้อม


วันจันทร์ที่ 27 ธันวาคม 2564
นายกฯ ชื่นชมการทำงานของหน่วยงานไทยที่เกี่ยวข้องส่งผล EU รับรองระบบ Thailand Digital Health Pass บนหมอพร้อม
โฆษกรัฐบาลเผย นายกฯ ชื่นชมการทำงานของหน่วยงานไทยที่เกี่ยวข้องส่งผล EU รับรองระบบ Thailand Digital Health Pass บนหมอพร้อม
นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ทราบมติของสหภาพยุโรป (EU) ที่รับรอง Thailand Digital Health Pass บน "หมอพร้อม" เพื่อใช้ในการเดินทางเข้า ๖๐ ประเทศ/ดินแดน ที่ EU ให้การรับรอง ทั้งนี้ นายกรัฐมนตรี ชื่นชมและขอบคุณการทำงานของทุกหน่วยงานที่เกี่ยวข้องที่มีส่วนสำคัญในความคืบหน้านี้ สะท้อนการดำเนินนโยบาย และการปฏิบัติงานของไทย ที่มีประสิทธิภาพ และรวดเร็ว ทั้งนี้ เชื่อมั่นว่า ระบบ Thailand Digital Health Pass สอดคล้อง รองรับการทำงานร่วมกับ ประเทศอื่นๆ ทั่วโลก
ทั้งนี้ EU รับรอง Thailand Digital Health Pass บน "หมอพร้อม" โดยรับรองและเชื่อมต่อการใช้งาน Digital Health Pass ให้ประเทศไทยเป็นลำดับที่ 2 ของอาเซียน ส่งผลให้ใบรับรองการฉีดวัคซีนบนแอพหมอพร้อมสามารถนำไปใช้งานได้เทียบเท่ากับเอกสารรับรองเกี่ยวกับโควิด-19 ของ EU โดยจะเริ่มใช้งานได้ในเดือนมกราคมปีหน้า ซึ่งข้อมูลที่ปรากฎจะมีทั้งสถานะการได้รับวัคซีน ผลการตรวจหาเชื้อโควิด-19 ทั้งแบบ RT-CPR และ ATK รวมถึงประวัติการหายจากโรคโควิด-19
โฆษกประจำสำนักนายกฯ กล่าวว่า การรับรอง Thailand Digital Health Pass นี้ จะทำให้คนไทยที่มีแอพหมอพร้อม สามารถใช้รายละเอียดบนแอพดังกล่าวเป็นหลักฐานในการเดินทางเข้าอียู และประเทศ/ดินแดน ที่มีการเชื่อมต่อระบบกับ Thailand Digital Health Pass แล้ว ซึ่งรวมทั้งการใช้เข้าร่วมกิจกรรมและใช้บริการตามสถานที่ต่างๆ ในประเทศ/ดินแดน ดังกล่าวด้วย อย่างไรก็ดี ผู้เดินทางต้องตรวจสอบและปฏิบัติตามมาตรการด้านสาธารณสุขของประเทศปลายทาง เช่น เงื่อนไขการเดินทาง มาตรการกักตัว และ ประเภทของความเสี่ยงของประเทศต้นทาง เป็นต้น

ที่มา : https://www.thaigov.go.th/news/contents/details/49918