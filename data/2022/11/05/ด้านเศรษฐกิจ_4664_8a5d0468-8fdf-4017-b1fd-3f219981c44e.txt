รัฐบาลไทย-ข่าวทำเนียบรัฐบาล-รัฐมนตรีว่าการกระทรวงคมนาคม สั่งการกรมทางหลวง ถอดบทเรียน กรณีคานสะพานลอยกลับรถ กม. ที่ 34 หล่นทับรถยนต์บนถนนพระราม 2


วันพุธที่ 3 สิงหาคม 2565
รัฐมนตรีว่าการกระทรวงคมนาคม สั่งการกรมทางหลวง ถอดบทเรียน กรณีคานสะพานลอยกลับรถ กม. ที่ 34 หล่นทับรถยนต์บนถนนพระราม 2
จากอุบัติเหตุคานสะพานลอยกลับรถ กม. ที่ 34 หล่นทับรถยนต์บนถนนพระราม 2 ทำให้มีผู้เสียชีวิต 2 ราย และบาดเจ็บ 2 ราย เหตุเกิดเมื่อคืนวันที่ 31 กรกฎาคม 2565 ที่ผ่านมา และมีความจำเป็นต้องปิดเส้นทางการจราจร เพื่อให้เกิดความเชื่อมั่นในการเดินทาง นั้น
นายสราวุธ ทรงศิวิไล อธิบดีกรมทางหลวง กระทรวงคมนาคม เปิดเผยว่า นายศักดิ์สยาม ชิดชอบ รัฐมนตรีว่าการกระทรวงคมนาคม มีความห่วงใยผู้ใช้ทาง ได้ติดตามสถานการณ์ และสั่งการโดยตลอด เน้นย้ำเรื่องความปลอดภัยประชาชน และการจราจรบริเวณโครงการระหว่างการก่อสร้างบนทางหลวงทุกโครงการทั่วประเทศ พร้อมให้เร่งช่วยเหลือผู้เสียชีวิตและบาดเจ็บอย่างเต็มที่ และดำเนินการตรวจสอบข้อเท็จจริงอย่างตรงไปตรงมา ให้เกิดความชัดเจน เพื่อเป็นบทเรียนไม่ให้เกิดขึ้นอีก จึงสั่งการให้ อธิบดีกรมทางหลวง พร้อมด้วยผู้บริหาร และเจ้าหน้าที่ที่เกี่ยวข้อง ร่วมกันวางแผนและเข้าดำเนินการแก้ไขเหตุการณ์ดังกล่าวอย่างรอบคอบและครอบคลุมทุกมิติ ดังนี้
1. การแก้ปัญหาในพื้นที่เกิดเหตุ อธิบดีกรมทางหลวง ร่วมกับผู้อำนวยการศูนย์สร้างและบูรณะสะพานที่ 3 (ปทุมธานี) และผู้อำนวยการแขวงทางหลวงสมุทรสาคร ลงพื้นที่ตรวจสอบเหตุการณ์ทันทีเมื่อทราบเหตุในคืนนั้น เมื่อวันที่ 1 สิงหาคม 2565 ทีมผู้เชี่ยวชาญจากวิศวกรรมสถานแห่งประเทศไทย ในพระบรมราชูปถัมภ์ (วสท.) และวันที่ 2 สิงหาคม 2565 ทีมผู้เชี่ยวชาญจาก วสท. และจากสภาวิศวกร ได้ร่วมลงพื้นที่เพื่อตรวจสอบและวิเคราะห์หาสาเหตุของอุบัติเหตุ  พร้อมทั้งได้เข้าประชุมร่วมกับผู้เชี่ยวชาญด้านวิศวกรรมของกรมทางหลวง เพื่อกำหนดขั้นตอนและวางแผนการรื้อย้ายคานสะพาน ซึ่งกรมทางหลวงได้ทำการรื้อย้ายคานสะพานแล้วเสร็จในวันที่ 3 สิงหาคม 2565 เวลาประมาณ 03:30 น. ขณะนี้ประชาชนสามารถเดินทางสัญจรบนทางหลวงดังกล่าวได้แล้วตามปกติอย่างปลอดภัย ทั้งนี้ ในขั้นตอนต่อไปจะทำการเข้าตรวจสอบความแข็งแรงของโครงสร้างสะพานโดยทีมผู้เชี่ยวชาญ และเร่งพิจารณาออกแบบ กำหนดแนวทางก่อสร้างซ่อมแซมที่เหมาะสม เพื่อให้สะพานลอยกลับรถ สามารถใช้งานได้อย่างมั่นคงแข็งแรง และปลอดภัย โดยเร็ว
2. การเยียวยาครอบครัวผู้เสียชีวิตและผู้ที่ได้รับบาดเจ็บ กรมทางหลวง (ทล.) ได้เร่งติดต่อให้ความช่วยเหลือทุกกรณี  สำหรับผู้เสียชีวิต จำนวน 2 ราย กรมทางหลวงขอแสดงความเสียใจอย่างสุดซึ้ง โดยอธิบดีกรมทางหลวง ได้เดินทางไปแสดงความเสียใจและร่วมพิธีสวดพระอภิธรรม นางสาวสุวรรณี รักท้วม พร้อมมอบเงินช่วยเหลือในเบื้องต้น และขอรับผิดชอบค่าใช้จ่ายในการจัดงานพิธีสวดพระอภิธรรมทั้งหมดจนถึงวันฌาปนกิจ โดยมีผู้บริหารกรมทางหลวงเข้าร่วมพิธีสวดพระอภิธรรมทุกคืน และเตรียมแนวทางการเยียวยาและการดูแลครอบครัวผู้เสียชีวิตอย่างเต็มที่หลังจากเสร็จสิ้นงานแล้ว สำหรับนายชาญ ขาวทอง พนักงานโยธา สังกัดศูนย์สร้างและบูรณะสะพานที่ 3 (ปทุมธานี) ทล. ซึ่งเป็นผู้เสียชีวิตในระหว่างการปฏิบัติงาน ได้มอบหมายให้ผู้อำนวยการสำนักงานทางหลวงที่ 9 (อุบลราชธานี) และแขวงทางหลวงอุบลราชธานี เป็นผู้ดูแลรับผิดชอบงานพิธีสวดพระอภิธรรม และจัดงานให้อย่างสมเกียรติ โดยในวันพฤหัสบดีที่ 4 สิงหาคม 2565 อธิบดีกรมทางหลวง จะเดินทางไปร่วมพิธีฌาปนกิจที่อำเภอโขงเจียม จังหวัดอุบลราชธานี ซึ่งนอกจากจะได้รับเงินตามสิทธิประโยชน์แล้ว ทล. จะเยียวยาและดูแลครอบครัวของนายชาญ ขาวทอง อย่างเต็มทีต่อไป ส่วนผู้ที่ได้รับบาดเจ็บจำนวน 2 ราย มีอาการดีขึ้นและออกจากโรงพยาบาลเรียบร้อยแล้ว โดย นายฉัตรชัย สิริมาศ ซึ่งเป็นลูกจ้างชั่วคราว ทล. ปัจจุบันพักรักษาตัวอยู่ที่แคมป์โครงการ ทล. จะดูแลอย่างใกล้ชิดจนกว่าจะหายดี สำหรับผู้ที่ได้รับบาดเจ็บอีกหนึ่งราย คือ นางสาวลักขณา จงสิริโรจน์กุล  โดยรวมมีอาการบาดเจ็บเล็กน้อย ปัจจุบันอาการหายดีแล้ว ทั้งนี้ ทล. ได้มอบหมายให้นายสมบัติ ประภพรัตนกุล ผู้อำนวยการศูนย์สร้างและบูรณะสะพานที่ 3 (ปทุมธานี) เข้าเยี่ยมเยียน ให้กำลังใจ และให้การช่วยเหลือในเบื้องต้นแล้ว และสำหรับการเยียวยาช่วยเหลือประชาชนที่ได้รับความเสียหายด้านทรัพย์สินอีก 2 ราย ได้แก่ เจ้าของรถยนต์ หมายเลขทะเบียน 3 ฒธ 5940 กรุงเทพมหานคร และพนักงานขับรถบรรทุกน้ำมัน นั้น อธิบดีกรมทางหลวง มอบหมายให้เจ้าหน้าที่ประสานสอบถามเพื่อพิจารณาการให้ความช่วยเหลือแล้ว โดยในวันนี้ผู้อำนวยการแขวงทางหลวงสมุทรสาคร ได้เข้าเยี่ยมและให้กำลังใจแก่เจ้าของรถยนต์หมายเลขทะเบียน 3 ฒธ 5940 แล้ว ซึ่งจะได้เข้าเยี่ยมและให้กำลังใจแก่พนักงานขับรถบรรทุกน้ำมันโดยเร็วต่อไป
3. การแต่งตั้งคณะกรรมการตรวจสอบข้อเท็จจริง ทล. ได้แต่งตั้งคณะกรรมการตรวจสอบข้อเท็จจริงและหาสาเหตุของการเกิดอุบัติเหตุดังกล่าว โดยมีวิศวกรใหญ่ด้านควบคุมการก่อสร้างเป็นประธาน และวิศวกรผู้เชี่ยวชาญด้านวิศวกรรมโครงสร้างสะพานของ ทล. เป็นคณะกรรมการ ทั้งนี้ เพื่อให้ผลการตรวจสอบข้อเท็จจริงมีความโปร่งใสและเป็นที่ยอมรับ ทล. ได้ขอความอนุเคราะห์จากองค์กรวิชาชีพภายนอก ได้แก่ ผู้แทน วสท. และผู้แทน สภาวิศวกร ซึ่งเป็นองค์กรที่ได้รับการยอมรับและมีบุคลากรที่เชี่ยวชาญทางด้านวิศวกรรมโยธา เข้าร่วมเป็นคณะกรรมการตรวจสอบข้อเท็จจริงด้วย โดยจะทราบผลภายใน 14 วัน
อธิบดีกรมทางหลวง กล่าวว่า ในนามของ ทล. กราบขออภัยเป็นอย่างสูงต่อเหตุการณ์ที่เกิดขึ้น และขอยืนยันว่าจะทำทุกอย่าง ทุกวิธี เพื่อไม่ให้เกิดเหตุการณ์เช่นนี้อีก เพื่อความปลอดภัยในการเดินทางของพี่น้องประชาชน

ที่มา : https://www.thaigov.go.th/news/contents/details/57593