รัฐบาลไทย-ข่าวทำเนียบรัฐบาล-พม. จัดโครงการเสริมทักษะและสร้างความตระหนักรู้ในการป้องกันตนเองของสตรีในสถานการณ์ความรุนแรง


วันพุธที่ 23 มิถุนายน 2564
พม. จัดโครงการเสริมทักษะและสร้างความตระหนักรู้ในการป้องกันตนเองของสตรีในสถานการณ์ความรุนแรง
พม. จัดโครงการเสริมทักษะและสร้างความตระหนักรู้ในการป้องกันตนเองของสตรีในสถานการณ์ความรุนแรง
วันนี้ (23 มิ.ย. 64) เวลา 09.30 น. นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานในพิธีเปิด “โครงการเสริมทักษะและสร้างความตระหนักรู้ในการป้องกันตนเองของสตรีในสถานการณ์ความรุนแรง” โดยมีนางจินตนา จันทร์บำรุง อธิบดีกรมกิจการสตรีและสถาบันครอบครัว กล่าวรายงาน พร้อมด้วยคณะผู้บริหารกระทรวง พม. เข้าร่วมงาน และรับชมการสาธิตศิลปะป้องกันตนเองในสถานการณ์ความรุนแรงโดย CHOI’s TAEKWONDO (ชอย เทควันโด) ณ บริเวณห้องโถง ชั้น 1 กระทรวงการพัฒนาสังคมและความมั่นคงของมนุษย์ ถนนกรุงเกษม สะพานขาว กทม.
นายจุติ กล่าวว่า ปัจจุบันสตรีต้องประสบปัญหาความรุนแรงในทุกมิติของชีวิต ซึ่งจากรายงานข้อมูลสถานการณ์ด้านความรุนแรงในครอบครัวรวมถึงสถานการณ์ความรุนแรงและภัยคุกคามทางเพศที่ปรากฏเป็นข่าว พบว่าจำนวนผู้เสียหายที่เป็นเยาวชนมีมากขึ้น และผู้กระทำมักเป็นคนที่ใกล้ชิด หรือเป็นคนที่ไว้วางใจ สิ่งเหล่านี้สะท้อนให้เห็นว่าสถานการณ์ความรุนแรง ไม่ใช่เรื่องไกลตัวอีกต่อไป โดยเฉพาะในช่วงสถานการณ์การแพร่ระบาดของโรคติดเชื้อไวรัสโคโรนา 2019 (โควิด-19) ที่ส่งผลกระทบต่อเศรษฐกิจและสังคมของประเทศอย่างรุนแรง ส่งผลให้ปัญหาความรุนแรงในรูปแบบต่างๆ เพิ่มมากขึ้น ทั้งนี้ กระทรวงการพัฒนาสังคมและความมั่นคงของมนุษย์ (พม.) โดยกรมกิจการสตรีและสถาบันครอบครัว (สค.) จึงได้จัด “โครงการเสริมทักษะและสร้างความตระหนักรู้ในการป้องกันตนเองของสตรีในสถานการณ์ความรุนแรง” เพื่อมุ่งเน้นการเสริมสร้างทักษะการป้องกันตนเองของสตรีในสถานการณ์ความรุนแรง และเพื่อส่งเสริมให้เครือข่ายมีส่วนร่วมในการพัฒนาศักยภาพสตรีให้สามารถป้องกันตนเองจากสถานการณ์ความรุนแรง โดยเริ่มจากศิลปะการป้องกันตัวอย่างเทควันโด ซึ่งได้รับความร่วมมือจากสมาคมกีฬาเทควันโดแห่งประเทศไทย และสถาบันชอยเทควันโด
นายจุติ กล่าวต่อไปว่า สำหรับโครงการดังกล่าว ได้กำหนดจัดขึ้นระหว่างเดือนกรกฎาคม - กันยายน 2564  โดยมีรูปแบบการดำเนินงานเป็น 2 กิจกรรม ได้แก่ 1. กิจกรรมเสริมสร้างทักษะการป้องกันตัวของสตรีในสถานการณ์ความรุนแรง (ศิลปะการป้องกันตัว) ดำเนินการอบรมทุกวันอาทิตย์ ระหว่างเดือนกรกฎาคม – สิงหาคม 2564 ณ โรงเรียนวัดประชาระบือธรรม ซึ่งมีกลุ่มเป้าหมายที่เข้าร่วมโครงการประกอบด้วย เยาวชนและสตรี อายุ 15 - 35 ปี จากชุมชนในพื้นที่เขตดุสิต โดยมีโค้ช เช ยอง ซอก หัวหน้าผู้ฝึกสอนนักกีฬาเทควันโดทีมชาติไทย ให้คำแนะนำ และกำกับดูแล และ 2. การจัดทำคู่มือเพื่อเสริมสร้างทักษะการป้องกันตัวของสตรีในสถานการณ์ความรุนแรง (ฉบับการ์ตูน) เพื่อเผยแพร่ไปยังหน่วยงานต่างๆ และประชาชนทั่วไป
นายจุติ กล่าวเพิ่มเติมว่า โครงการนี้ เป็นอีกหนึ่งโครงการนำร่องเล็กๆ ของกระทรวง พม. ที่จะช่วยให้สตรีสามารถช่วยเหลือตนเองและเอาตัวรอดเพื่อลดความสูญเสียที่อาจเกิดขึ้นได้ อย่างไรก็ตาม การป้องกันและแก้ไขปัญหาความรุนแรงต่อสตรี ต้องอาศัยความร่วมมือจากทุกภาคส่วน ทั้งภาครัฐ ภาคเอกชน และภาคประชาสังคม ซึ่งรวมไปถึงการปรับเปลี่ยนทัศนคติของทุกคน ในการไม่เพิกเฉย เมื่อพบการทำร้ายสตรีอีกด้วย  ทั้งนี้ หากประชาชนถูกกระทำความรุนแรงและต้องการความช่วยเหลือเร่งด่วน สามารถติดต่อได้ที่ ศูนย์ช่วยเหลือสังคม สายด่วน พม. โทร. 1300 บริการ 24 ชั่วโมง

ที่มา : https://www.thaigov.go.th/news/contents/details/42989