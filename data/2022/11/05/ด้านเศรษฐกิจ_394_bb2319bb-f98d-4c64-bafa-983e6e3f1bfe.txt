รัฐบาลไทย-ข่าวทำเนียบรัฐบาล-ธ.ก.ส.พักชำระหนี้เงินต้นและดอกเบี้ย ช่วยเหลือลูกค้าฝ่าวิกฤติ COVID - 19


วันจันทร์ที่ 19 กรกฎาคม 2564
พิมพ์
ธ.ก.ส.พักชำระหนี้เงินต้นและดอกเบี้ย ช่วยเหลือลูกค้าฝ่าวิกฤติ COVID - 19
ธ.ก.ส. สนับสนุนนโยบายกระทรวงการคลัง โดยออกมาตรการเร่งด่วนเพื่อช่วยเหลือเกษตรกร บุคคล ผู้ประกอบการ และสถาบันเกษตรกรเพื่อลดผลกระทบจากสถานการณ์การแพร่ระบาดของ COVID - 19 โดยพักชำระหนี้เงินต้นและดอกเบี้ยอย่างน้อย 2 เดือน
ธ.ก.ส. สนับสนุนนโยบายกระทรวงการคลัง โดยออกมาตรการเร่งด่วนเพื่อช่วยเหลือเกษตรกร บุคคล ผู้ประกอบการ และสถาบันเกษตรกรเพื่อลดผลกระทบจากสถานการณ์การแพร่ระบาดของไวรัสโคโรนา 2019 (COVID - 19) โดยพักชำระหนี้เงินต้นและดอกเบี้ยอย่างน้อย 2 เดือน ผู้ที่สนใจแจ้งความประสงค์เข้าร่วมโครงการได้ตามความสมัครใจผ่าน LINE Official : BAAC Family เว็บไซต์ www.baac.or.thและ Call Center 02 555 0555 และ ธ.ก.ส. ทุกสาขา ตั้งแต่19 ก.ค. นี้ เป็นต้นไป
นายธนารัตน์ งามวลัยรัตน์ ผู้จัดการธนาคารเพื่อการเกษตรและสหกรณ์การเกษตร (ธ.ก.ส.) เปิดเผยว่าจากสถานการณ์การแพร่ระบาดของเชื้อไวรัสCOVID – 19 ที่มียอดผู้ติดเชื้อเพิ่มขึ้นเป็นจำนวนมาก ทำให้รัฐบาลเร่งเข้าควบคุมสถานการณ์การแพร่ระบาด โดยจำกัดการเคลื่อนย้ายของประชาชนและการดำเนินกิจกรรมต่าง ๆ ส่งผลให้มีผู้ได้รับผลกระทบทั้งประชาชนทั่วไป ผู้ประกอบการ และสถาบันเกษตรกรเพื่อเป็นการช่วยเหลือด้านสภาพคล่องของผู้ได้รับผลกระทบ ซึ่งเป็นไปตามนโยบายกระทรวงการคลังที่มอบหมายให้ธนาคารของรัฐ รวมถึง ธ.ก.ส. ดำเนินมาตรการพักชำระหนี้เงินต้นและดอกเบี้ยเพื่อช่วยเหลือลูกค้าที่ได้รับผลกระทบจากสถานการณ์การแพร่ระบาดของไวรัสโคโรนา 2019 (COVID - 19) ตามความสมัครใจให้กับลูกค้าเกษตรกรบุคคลผู้ประกอบการและสถาบันเกษตรกรโดยพักชําระเงินต้นและดอกเบี้ยที่ถึงกําหนดชําระอย่างน้อย2 เดือน นับจากงวดชําระเดิม ทั้งนี้ แนวทางการช่วยเหลือขึ้นอยู่กับการได้รับผลกระทบและศักยภาพของลูกค้า
เพื่อเป็นการลดผลกระทบจากการแพร่ระบาดของเชื้อไวรัส COVID - 19 และเป็นการเว้นระยะห่างทางสังคมตามมาตรการกระทรวงสาธารณสุข โดยสามารถแจ้งความประสงค์การเข้าร่วมโครงการได้ผ่านช่องทาง LINE Official : BAAC Family เว็บไซต์ https://www.baac.or.th  และ Call Center 02 555 0555 หรือที่ ธ.ก.ส. ทุกสาขาทั่วประเทศสำหรับลูกค้าผู้ประกอบการและสถาบันเกษตรกรตั้งแต่วันที่ 19 กรกฎาคมถึงวันที่ 15 สิงหาคม 2564และสำหรับลูกค้าเกษตรกรและบุคคลตั้งแต่วันที่ 19 กรกฎาคมถึงวันที่ 15 ธันวาคม 2564

ที่มา : https://www.thaigov.go.th/news/contents/details/43872