รัฐบาลไทย-ข่าวทำเนียบรัฐบาล-กรมทางหลวงชนบท สร้างถนนสาย ง2 และ ง3 ผังเมืองรวมเมืองมุกดาหาร สนับสนุนเขตเศรษฐกิจพิเศษชายแดน SEZ รุดหน้ากว่าร้อยละ 88 คาดก่อสร้างแล้วเสร็จเมษายน 2565


วันพฤหัสบดีที่ 17 กุมภาพันธ์ 2565
กรมทางหลวงชนบท สร้างถนนสาย ง2 และ ง3 ผังเมืองรวมเมืองมุกดาหาร สนับสนุนเขตเศรษฐกิจพิเศษชายแดน SEZ รุดหน้ากว่าร้อยละ 88 คาดก่อสร้างแล้วเสร็จเมษายน 2565
กรมทางหลวงชนบท (ทช.) กระทรวงคมนาคม รายงานความก้าวหน้าการดำเนินโครงการก่อสร้างถนนสาย ง2 และ ง3 ผังเมืองรวมเมืองมุกดาหาร จังหวัดมุกดาหาร ซึ่งปัจจุบันมีผลงานความก้าวหน้าไปแล้วกว่าร้อยละ 88 คาดว่าจะก่อสร้างแล้วเสร็จในเดือนเมษายน 2565
กรมทางหลวงชนบท (ทช.) กระทรวงคมนาคม รายงานความก้าวหน้าการดำเนินโครงการก่อสร้างถนนสาย ง2 และ ง3 ผังเมืองรวมเมืองมุกดาหาร จังหวัดมุกดาหาร เพื่อแก้ไขปัญหาการจราจร รองรับการขยายตัวของเมือง เป็นการสนับสนุนเขตเศรษฐกิจพิเศษชายแดน Special Economic Zone (SEZ) ตามนโยบายของนายศักดิ์สยาม ชิดชอบ รัฐมนตรีว่าการกระทรวงคมนาคม ซึ่งปัจจุบันมีผลงานความก้าวหน้าไปแล้วกว่าร้อยละ 88 คาดว่าจะก่อสร้างแล้วเสร็จในเดือนเมษายน 2565
นายอภิรัฐ ไชยวงศ์น้อย อธิบดีกรมทางหลวงชนบท กล่าวว่า เนื่องจากจังหวัดมุกดาหารเป็นเมืองแห่งการค้า การท่องเที่ยวที่มีพรมแดนติดเขตชายแดนกับสาธารณรัฐประชาธิปไตยประชาชนลาว มีจุดผ่านแดนบริเวณสะพานมิตรภาพไทย - ลาว ทำให้มีการขยายตัวของชุมชนอย่างรวดเร็ว จำเป็นต้องมีการพัฒนาโครงสร้างพื้นฐานด้านงานทาง เพื่อส่งเสริมเศรษฐกิจการค้า การท่องเที่ยว รองรับการขยายตัวของเมืองอย่างยั่งยืน ทช. จึงได้ดำเนินโครงการก่อสร้างถนนสาย ง2 และ ง3 ผังเมืองรวมเมืองมุกดาหาร โดยใช้งบประมาณในการก่อสร้างรวม 372.780 ล้านบาท
ทั้งนี้ โครงการก่อสร้างถนนสายดังกล่าวเป็นแนวถนนก่อสร้างใหม่และมีการขยายเขตทางแนวถนนเดิม มีจุดเริ่มต้นโครงการ (ถนนสาย ง2) จากถนนวิวิธสุรการ ไปทางทิศตะวันตกเฉียงเหนือไปตามถนนวิวิธสุรการ (ถนนทางหลวงแผ่นดินหมายเลข 2029) ตัดผ่านถนนทางหลวงแผ่นดินหมายเลข 212 (ถนนชยางกูล) ไปทางทิศตะวันตกตัดผ่านถนนลาดยางสายตาดแคน - หนองหอย (ถนนทางหลวงชนบทสาย มห.2027) ไปทางทิศตะวันตกเฉียงใต้และทิศใต้บรรจบกับถนนทางหลวงแผ่นดินหมายเลข 12 ซึ่งเป็นจุดสิ้นสุดถนนสาย ง2 ระยะทางประมาณ 3.078 กิโลเมตร
ในส่วนของจุดเริ่มต้นถนนสาย ง3 เริ่มต้นจากถนนทางหลวงแผ่นดินหมายเลข 12 ต่อจากถนนสาย ง2 ไปทางทิศใต้ ตามถนนซอยพลธิราช ไปทางทิศตะวันออกเฉียงใต้ตัดผ่านถนนทางหลวงแผ่นดินหมายเลข 212 ไปทางทิศตะวันออกเฉียงใต้ตัดผ่านถนนวงศ์คำพา ไปทางทิศตะวันออกเฉียงใต้ตัดผ่านห้วยแข้ ไปทางทิศตะวันออกเฉียงใต้และทิศตะวันออก ไปตามถนนสุทธิมรรคตัดผ่านถนนศรีบุญเรือง ไปทางทิศตะวันออกเฉียงใต้ตัดผ่านถนนองค์การบริหารส่วนจังหวัด สายบ้านเขามโนรมย์ ไปทางทิศตะวันออกเฉียงใต้ไปบรรจบกับถนนทางหลวงแผ่นดินหมายเลข 2034 ซึ่งเป็นจุดสิ้นสุดถนนสาย ง3 และเป็นจุดสิ้นสุดโครงการ ระยะทางประมาณ 4.457 กิโลเมตร รวมระยะทางทั้งสิ้นประมาณ 7.535 กิโลเมตร ซึ่งลักษณะการก่อสร้างถนนจะเป็นถนนขนาด 4 ช่องจราจร ไป - กลับ ประกอบด้วย การปรับปรุงถนนเดิมโดยการใช้แอสฟัลท์ติกคอนกรีตปูทับ โครงสร้างผิวจราจรเดิมที่เป็นคอนกรีตเสริมเหล็ก และการตัดแนวถนนใหม่/ขยายแนวเขตทางถนนเดิมเป็นถนนคอนกรีตเสริมเหล็ก โดยตลอดเส้นทางจะมีไหล่ทาง ทางจักรยาน พร้อมติดตั้งไฟฟ้าแสงสว่าง ป้ายจราจร และระบบระบายน้ำอีกด้วย

ที่มา : https://www.thaigov.go.th/news/contents/details/51651