รัฐบาลไทย-ข่าวทำเนียบรัฐบาล-กรมคุ้มครองสิทธิและเสรีภาพ จัดพิธีลงนามบันทึกข้อตกลงความร่วมมือการขับเคลื่อนงานด้านสิทธิมนุษยชนของประเทศไทย ร่วมกับสภาอุตสาหกรรมแห่งประเทศไทย


วันพฤหัสบดีที่ 27 มกราคม 2565
พิมพ์
กรมคุ้มครองสิทธิและเสรีภาพ จัดพิธีลงนามบันทึกข้อตกลงความร่วมมือการขับเคลื่อนงานด้านสิทธิมนุษยชนของประเทศไทย ร่วมกับสภาอุตสาหกรรมแห่งประเทศไทย
กระทรวงยุติธรรม โดยกรมคุ้มครองสิทธิและเสรีภาพ จัดพิธีลงนามบันทึกข้อตกลงความร่วมมือการขับเคลื่อนงานด้านสิทธิมนุษยชนของประเทศไทย ร่วมกับสภาอุตสาหกรรมแห่งประเทศไทย
วันนี้ (วันที่ 26 มกราคม 2565) เวลา 14.30 น. กรมคุ้มครองสิทธิและเสรีภาพ โดยกองสิทธิมนุษยชนระหว่างประเทศ ได้จัดงานพิธีลงนามบันทึกข้อตกลงความร่วมมือการขับเคลื่อนงานด้านสิทธิมนุษยชนของประเทศไทย ระหว่างกรมคุ้มครองสิทธิและเสรีภาพ กับสภาอุตสาหกรรมแห่งประเทศไทย โดยรัฐมนตรีว่าการกระทรวงยุติธรรม ได้มอบหมายให้ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม เป็นประธานกล่าวเปิดพิธีลงนามฯ และได้รับเกียรติจาก ดร.โฆสิต สุวินิจจิต คณะที่ปรึกษารัฐมนตรีว่าการกระทรวงยุติธรรม ร่วมกล่าวแสดงความยินดี โดยมีผู้บริหารกรมคุ้มครองสิทธิและเสรีภาพ พร้อมด้วยเจ้าหน้าที่ เข้าร่วมเป็นเกียรติในพิธีลงนามดังกล่าว
สำหรับการจัดทำบันทึกข้อตกลงความร่วมมือการขับเคลื่อนงานด้านสิทธิมนุษยชนของประเทศไทยระหว่างกรมคุ้มครองสิทธิและเสรีภาพกับสภาอุตสาหกรรม มีวัตถุประสงค์เพื่อเสริมสร้างความรู้ความเข้าใจในการดําเนินธุรกิจอย่างมีความรับผิดชอบและเคารพสิทธิมนุษยชน รวมทั้งส่งเสริมการขับเคลื่อนแผนปฏิบัติการระดับชาติว่าด้วยธุรกิจกับสิทธิมนุษยชนให้กับสมาชิกสภาอุตสาหกรรมแห่งประเทศไทยทั่วประเทศ ส่งเสริมการจัดตั้งศูนย์ไกล่เกลี่ยภาคประชาชน ประจําสภาอุตสาหกรรมฯ ตลอดจนอบรมให้ความรู้ด้านสิทธิมนุษยชนให้กับสมาชิกสภาอุตสาหกรรมในทุกจังหวัดทั่วประเทศ ต่อไป

ที่มา : https://www.thaigov.go.th/news/contents/details/50927