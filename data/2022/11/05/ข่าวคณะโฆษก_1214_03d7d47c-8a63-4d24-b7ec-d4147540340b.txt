รัฐบาลไทย-ข่าวทำเนียบรัฐบาล-นายกฯ ปลื้ม 5 รพ.รัฐ ติดอันดับ ดีที่สุดในโลก สะท้อนคุณภาพสาธารณสุขไทย ย้ำ มุ่งสู่ Medical Hub


วันอาทิตย์ที่ 13 มีนาคม 2565
พิมพ์
นายกฯ ปลื้ม 5 รพ.รัฐ ติดอันดับ ดีที่สุดในโลก สะท้อนคุณภาพสาธารณสุขไทย ย้ำ มุ่งสู่ Medical Hub
นายกฯ ปลื้ม 5 รพ.รัฐ ติดอันดับ ดีที่สุดในโลก สะท้อนคุณภาพสาธารณสุขไทย ย้ำ มุ่งสู่ Medical Hub
วันที่ 13 มี.ค.65 น.ส.ไตรศุลี ไตรสรณกุล รองโฆษกประจําสํานักนายกรัฐมนตรี เปิดเผยว่า พล.อ.ประยุทธ์ จันทร์โอชา นายกรัฐมนตรีและ รมว.กลาโหม แสดงความยินดี ที่ 5 โรงพยาบาลในสังกัดกระทรวงสาธารณสุข ได้รับการจัดอันดับให้เป็นโรงพยาบาลที่ดีที่สุดในโลก ประจำปี 2565 หรือ The World's Best Hospitals 2022 จากนิตยสารข่าวรายสัปดาห์ของสหรัฐอเมริกา “Newsweek” ซึ่งในประเทศไทย มีโรงพยาบาลที่ได้รับการจัดอันดับทั้งสิ้น 30 แห่ง มีโรงพยาบาลในสังกัดกระทรวงสาธารณสุขติดอันดับ 5 แห่ง ประกอบด้วย โรงพยาบาลราชวิถี อันดับที่ 11 คะแนน 75.04% โรงพยาบาลขอนแก่น อันดับที่ 24 คะแนน 74.25% โรงพยาบาลพุทธชินราช พิษณุโลก อันดับที่ 25 คะแนน 74.19% โรงพยาบาลสงขลา อันดับที่ 28 คะแนน 74.09% และโรงพยาบาลหาดใหญ่ จ.สงขลา อันดับที่ 29 คะแนน 74.03%
น.ส.ไตรศุลี กล่าวว่า สำหรับการจัดอันดับดังกล่าว พิจารณาคัดเลือกจากปัจจัยเปรียบเทียบ เช่น มาตรฐานการครองชีพ ความพร้อมของข้อมูล ตลอดจนผลการสำรวจประสบการณ์และความพึงพอใจของผู้ป่วยในการเข้ารับการรักษา คุณภาพการดูแลรักษาเฉพาะทาง มาตรการด้านสุขอนามัย ความปลอดภัยของผู้ป่วย และจำนวนผู้ป่วยต่อแพทย์และพยาบาล เป็นต้น โดยการประเมินและจัดอันดับนี้ สะท้อนว่า โรงพยาบาลสังกัดกระทรวงสาธารณสุขมีศักยภาพและคุณภาพในการให้บริการ ทั้งในสายตาของผู้เชี่ยวชาญทางการแพทย์และประชาชนผู้รับบริการ
น.ส.ไตรศุลี กล่าวว่า นายกรัฐมนตรี ยังให้กำลังใจผู้บริหารและบุคลากรกระทรวงสาธารณสุข ในการพัฒนาคุณภาพของสถานพยาบาลต่อไป เพื่อที่ประชาชนจะได้รับการบริการที่ดี มีมาตรฐานยิ่งขึ้น โดยสนับสนุนการพัฒนาศักยภาพของสถานพยาบาล ให้สามารถจัดบริการสุขภาพที่ได้มาตรฐานสากล มีความเป็นเลิศ โดดเด่น เพื่อมุ่งสู่ยุทธศาสตร์การผลักดันให้ประเทศไทยเป็นศูนย์กลางด้านสุขภาพนานาชาติ หรือ Medical Hub ซึ่งจะต้องให้ความสำคัญในการพัฒนาและบูรณาการ เพื่อสร้างทั้งการบริการและเอกลักษณ์ อัตลักษณ์ จนสามารถเพิ่มสัดส่วนรายได้ ช่วยพัฒนาคุณภาพชีวิตของประชาชน ให้ประเทศไทยเกิดความมั่งคั่งและความมั่นคงทางเศรษฐกิจอย่างยั่งยืน

ที่มา : https://www.thaigov.go.th/news/contents/details/52478