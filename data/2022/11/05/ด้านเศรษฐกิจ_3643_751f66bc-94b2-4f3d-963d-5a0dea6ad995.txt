รัฐบาลไทย-ข่าวทำเนียบรัฐบาล-กรมทางหลวง เพิ่มเส้นทางให้รถวิ่งได้ไม่เกิน 120 กม./ชม. ระยะที่ 3 อีก 3 เส้นทาง เริ่มวันที่ 1 พฤษภาคม 2565


วันศุกร์ที่ 29 เมษายน 2565
กรมทางหลวง เพิ่มเส้นทางให้รถวิ่งได้ไม่เกิน 120 กม./ชม. ระยะที่ 3 อีก 3 เส้นทาง เริ่มวันที่ 1 พฤษภาคม 2565
สอบถามข้อมูลการเดินทางเพิ่มเติมสามารถติดต่อได้ที่สายด่วนกรมทางหลวง โทร. 1586 (โทรฟรีทุกเครือข่ายตลอด 24 ชั่วโมง) สายด่วนมอเตอร์เวย์ โทร. 1586 กด 7 และตำรวจทางหลวง โทร. 1193 ตลอด 24 ชั่วโมง
นายสราวุธ ทรงศิวิไล อธิบดีกรมทางหลวง กระทรวงคมนาคม เปิดเผยว่า ตามที่กรมทางหลวง (ทล.) ได้เริ่มเปิดให้รถวิ่งใช้อัตราความเร็วไม่เกิน 120 กม./ชม. (เฉพาะช่องทางขวาสุด) ในเส้นทางนำร่อง (ระยะที่ 1) ที่ ทล. 32 ถนนสายเอเชีย ช่วงบางปะอิน - อ่างทอง กม. ที่ 4+100 - 50+000 ซึ่งเป็นไปตามนโยบายของ นายศักดิ์สยาม ชิดชอบ รัฐมนตรีว่าการกระทรวงคมนาคม โดยได้เปิดอย่างเป็นทางการเมื่อวันที่ 1 เมษายน 2564 เพื่อให้ประชาชนผู้ใช้ทางได้รับความสะดวก รวดเร็ว และปลอดภัยในการเดินทาง และได้ประกาศให้ใช้ความเร็ว 120 กม./ชม. ในระยะที่ 2 เพิ่มอีก 6 สายทาง เมื่อวันที่ 1 กันยายน 2564 ประกอบด้วย ทล.1 สนามกีฬาธูปะเตมีย์ - ประตูน้ำพระอินทร์ กม. ที่ 35+000 - 45+000 จังหวัดปทุมธานี ทล.1 หางน้ำหนองแขม - วังไผ่ กม. ที่ 306+640 - 330+600 จังหวัดนครสวรรค์ ทล.2 บ่อทอง - มอจะบก กม. ที่ 74+500 - 88+000 จังหวัดนครราชสีมา ทล.32 อ่างทอง - โพนางดำออก กม. ที่ 50+000 - 111+473 จังหวัดอ่างทองและสิงห์บุรี ทล.34 บางนา - ทางเข้า ท่าอากาศยานสุวรรณภูมิ กม. ที่ 1+500 - 15+000 จังหวัดสมุทรปราการ และ ทล. 304 คลองหลวงแพ่ง - ฉะเชิงเทรา กม. ที่ 53+300 - 63+000 จังหวัดฉะเชิงเทรา
ปัจจุบัน ทล. ได้กำหนดเพิ่มเส้นทางให้ใช้อัตราความเร็วไม่เกิน 120 กม./ชม. และไม่ต่ำกว่า 100 กม./ชม. ในช่องทางขวาสุด ในระยะที่ 3 ตามประกาศผู้อำนวยการทางหลวงแผ่นดิน โดยจะมีผลบังคับใช้ ตั้งแต่วันที่ 1 พฤษภาคม 2565 เป็นต้นไป จำนวน 3 สายทาง ทั้งขาเข้าและขาออก ประกอบด้วย ทล.4 จำนวน 2 ช่วง ได้แก่ เขาวัง - สระพระ ระหว่าง กม. ที่ 160+000 - 167+000 และระหว่าง กม. ที่ 172+000 - 183+500 จังหวัดเพชรบุรี  (เป็นช่วง ๆ) ทล.9 บางแค - คลองมหาสวัสดิ์ ระหว่าง กม. ที่ 23+400 - 31+600 กรุงเทพมหานคร และ ทล.35 นาโคก - แพรกหนามแดง กม. ที่ 56+000 - 80+600 จังหวัดสมุทรสงคราม (เป็นช่วง ๆ) ซึ่ง ทล. โดยแขวงทางหลวงในพื้นที่ได้ดำเนินการเตรียมความพร้อมในการรองรับการใช้อัตราความเร็วใหม่ในช่วงสายทางดังกล่าว โดยคำนึงในเรื่องความปลอดภัยกับประชาชนผู้ใช้ทางสูงสุด
อธิบดีกรมทางหลวง กล่าวเพิ่มเติมว่า ขณะนี้ได้ทำการประชาสัมพันธ์ข้อมูลให้ประชาชนผู้ใช้ทางได้ทราบอย่างต่อเนื่อง โดยได้บูรณาการร่วมกับตำรวจในพื้นที่ ตำรวจทางหลวง และหน่วยงานที่เกี่ยวข้อง ทั้งนี้ ขอความร่วมมือผู้ใช้ทางขับขี่ด้วยความระมัดระวังปฏิบัติตามกฎจราจร ป้ายเตือน ป้ายแนะนำ หากประชาชนผู้ใช้ทางต้องการแจ้งอุบัติเหตุหรือสอบถามข้อมูลการเดินทางเพิ่มเติมสามารถติดต่อได้ที่สายด่วนกรมทางหลวง โทร. 1586 (โทรฟรีทุกเครือข่ายตลอด 24 ชั่วโมง) สายด่วนมอเตอร์เวย์ โทร. 1586 กด 7 และตำรวจทางหลวง โทร. 1193 ตลอด 24 ชั่วโมง

ที่มา : https://www.thaigov.go.th/news/contents/details/54081