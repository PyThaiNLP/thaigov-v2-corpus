รัฐบาลไทย-ข่าวทำเนียบรัฐบาล-โฆษกรัฐบาลชี้ ฝ่ายค้านชวนคนไทยลงมติไม่ไว้วางใจรัฐบาลไม่เหมาะสม วอนอย่านำไปขยายผลต่อนอกสภาฯ ย้ำสิ่งที่ค้ำจุนรัฐบาล คือความเชื่อมั่นและความศรัทธาของประชาชน


วันพฤหัสบดีที่ 26 สิงหาคม 2564
พิมพ์
โฆษกรัฐบาลชี้ ฝ่ายค้านชวนคนไทยลงมติไม่ไว้วางใจรัฐบาลไม่เหมาะสม วอนอย่านำไปขยายผลต่อนอกสภาฯ ย้ำสิ่งที่ค้ำจุนรัฐบาล คือความเชื่อมั่นและความศรัทธาของประชาชน
โฆษกรัฐบาลชี้ ฝ่ายค้านชวนคนไทยลงมติไม่ไว้วางใจรัฐบาลไม่เหมาะสม วอนอย่านำไปขยายผลต่อนอกสภาฯ ย้ำสิ่งที่ค้ำจุนรัฐบาล คือความเชื่อมั่นและความศรัทธาของประชาชน
วันที่ 26 ส.ค.64 นายธนกร วังบุญคงชนะ โฆษกประจำสำนักนายกรัฐมนตรี กล่าวถึงกรณีที่นายสมพงษ์ อมรวิวัฒน์ หัวหน้าพรรคเพื่อไทย แถลงข่าวเชิญชวนประชาชนร่วมลงมติไม่ไว้วางใจรัฐบาล พล.อ.ประยุทธ์ จันทร์โอชา นายกฯ และรมว.กลาโหมว่า การอภิปรายไม่ไว้วางใจรัฐบาลเป็นกลไกหนึ่งในการตรวจสอบรัฐบาลตามระบอบประชาธิปไตยของพรรคร่วมฝ่ายค้าน ซึ่งเป็นสิทธิที่ชอบธรรมและสามารถดำเนินการได้ แต่การเชิญชวนพี่น้องประชาชนให้ร่วมลงชื่อโหวตไม่วางใจรัฐบาลด้วยนั้น ฝ่ายค้านต้องทบทวนให้ดีว่าเหมาะสมหรือไม่ เพราะการอภิปรายไม่ไว้วางใจรัฐบาลควรเป็นเรื่องที่ดำเนินการภายในที่ประชุมสภาฯ ไม่ควรนำไปขยายผลออกไปสู่นอกสภาฯ หากฝ่ายค้านมั่นใจว่ามีข้อมูลเพียงพอ ก็สามารถนำมาแสดงและอภิปรายต่อที่ประชุมสภาฯ ได้ จากนั้นก็ยังสามารถยื่นให้หน่วยงานที่เกี่ยวข้องดำเนินการต่อตามขั้นตอนได้อีกด้วย อย่างไรก็ตาม อยากให้การอภิปรายนั้นเป็นไปด้วยเหตุและผล ไม่ใช่ใช้เป็นเวทีสาดโคลนใส่กัน โดยรัฐบาลจะถือโอกาสนี้ชี้แจงเพื่อทำความเข้าใจกับประชาชนถึงนโยบายต่าง ๆ ของรัฐบาลด้วยเช่นกัน
นายธนกร กล่าวอีกว่า ส่วนกรณีที่ฝ่ายค้านระบุว่า เสียงข้างมากของ ส.ส.พรรคร่วมรัฐบาลในสภาฯ รวมกับเสียงของสมาชิกวุฒิสภา ค้ำจุนการอยู่รอดของรัฐบาลและการดำรงอยู่ในตำแหน่งของนายกฯ นั้น ขอชี้แจงว่า การกล่าวหาดังกล่าวถือเป็นการไม่ให้เกียรติสมาชิกวุฒิสภา และเพื่อนส.ส.ในซีกรัฐบาลเกินไปหรือไม่ เพราะสมาชิกวุฒิสภาย่อมมีดุลพินิจของท่านเอง ไม่มีใครไปบังคับหรือสั่งการใด ๆ ได้ ขณะที่ ส.ส.รัฐบาลนั้นก็เป็นตัวแทนของประชาชนเช่นเดียวกับ ส.ส.ฝ่ายค้าน ศักดิ์และสิทธิเท่าเทียมกัน แต่วันนี้สิ่งที่ค้ำจุนรัฐบาลอยู่ก็คือ ความเชื่อมั่นและความศรัทธาของประชาชนที่มีต่อ พล.อ.ประยุทธ์ ที่คิดนโยบายต่าง ๆ เพื่อช่วยเหลือประชาชนทุกกลุ่ม อย่างไรก็ตาม วันนี้ประเทศกำลังเผชิญวิกฤตโควิด-19 รัฐบาลทุ่มสรรพกำลังแก้ปัญหาอย่างเต็มที่ เชื่อว่าเมื่อพี่น้องประชาชนให้ความร่วมมือเป็นอย่างดีอย่างทุกวันนี้ เราจะผ่านพ้นวิกฤตินี้ไปได้โดยเร็วอย่างแน่นอน

ที่มา : https://www.thaigov.go.th/news/contents/details/45167