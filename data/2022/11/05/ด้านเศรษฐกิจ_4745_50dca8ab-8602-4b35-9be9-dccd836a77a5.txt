รัฐบาลไทย-ข่าวทำเนียบรัฐบาล-​กรมเจ้าท่า เตรียมความพร้อมสมัครรับเลือกตั้งสมาชิกคณะมนตรีขององค์การทะเลระหว่างประเทศ (IMO)


วันพุธที่ 10 สิงหาคม 2565
​กรมเจ้าท่า เตรียมความพร้อมสมัครรับเลือกตั้งสมาชิกคณะมนตรีขององค์การทะเลระหว่างประเทศ (IMO)
...
นายสมชาย สุมนัสขจรกุล รองอธิบดีกรมเจ้าท่า ด้านวิชาการ กระทรวงคมนาคม เป็นประธานการประชุมคณะทำงานด้านสารัตถะเพื่อเตรียมการสมัครรับเลือกตั้งเป็นสมาชิกคณะมนตรีขององค์การทางทะเลระหว่างประเทศ หรือ IMO วาระปี ค.ศ.2024 - 2025 ครั้งที่ 1/2565 โดยมีผู้แทนหน่วยงานที่เกี่ยวข้อง อาทิ กระทรวงการต่างประเทศ กระทรวงพลังงาน สำนักงานสภาพัฒนาการเศรษฐกิจและสังคมแห่งชาติสำนักงานนโยบายและแผนทรัพยากรธรรมชาติและสิ่งแวดล้อม กรมทรัพยากรทางทะเลและชายฝั่ง กรมประมง สำนักงานนโยบายและแผนการขนส่งจราจร สำนักงานปลัดกระทรวงคมนาคม การท่าเรือแห่งประเทศไทย และกรมเจ้าท่า เข้าร่วมการประชุมฯ ซึ่งได้รับการแต่งตั้งจากคณะอนุกรรมการเพื่อเตรียมการสมัครรับเลือกตั้งเป็นสมาชิกคณะมนตรีขององค์การทางทะเลระหว่างประเทศ ภายใต้คณะกรรมการแห่งชาติเพื่อประสานงานกับองค์การทางทะเลระหว่างประเทศ (มติ ครม.) มีอำนาจหน้าที่ในการจัดทำประเด็นด้านสารัตถะเสนอข้อคิดเห็นต่อประเด็นยุทธศาสตร์สำหรับการรณรงค์ หาเสียงของประเทศไทย เพื่อประกอบการจัดทำสื่อประชาสัมพันธ์และดำเนินกิจกรรมการรณรงค์หาเสียง ของประเทศไทย
สำหรับการประชุมฯ ในครั้งนี้ เป็นการหารือเพื่อสรุปประเด็นข้อมูลที่สอดคล้องกับการเสริมสร้างหุ้นส่วนความร่วมมือระหว่างประเทศเพื่อความยั่งยืนทางทะเล ซึ่งประเทศไทยได้ใช้เป็นหัวข้อหลักในการรณรงค์ หาเสียง รวมถึงติดตามความคืบหน้าประเด็นที่ประเทศไทยได้ให้คำมั่นกับประเทศต่างๆไว้ เช่น บทบาท การดำเนินงานของ IMO เป้าหมายการพัฒนาที่ยั่งยืน การลดการปล่อยก๊าซเรือนกระจก ขยะทะเล ทรัพยากร ทางทะเล คนประจำเรือ ความร่วมมือเพื่อการพัฒนา บทบาทสตรี และการแก้ไขปัญหาประมงผิดกฎหมาย (IUU) โดยคณะทำงานฯ จะนำข้อมูลที่ได้ไปสังเคราะห์เพื่อใช้ในการรณรงค์หาเสียงรวมถึงการจัดทำเอกสารประกอบการลงสมัครและประชาสัมพันธ์ในปีต่อไป

ที่มา : https://www.thaigov.go.th/news/contents/details/57868