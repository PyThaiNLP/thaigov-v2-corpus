รัฐบาลไทย-ข่าวทำเนียบรัฐบาล-“อนุชา” ยืนยันเพิ่มสลากเข้าระบบแน่นอน เริ่ม 17 ก.ค นี้ ตั้งเป้าภายในปีนี้ต้องมีสลากในระบบ ไม่ต่ำกว่า 10 ล้านใบ หวังขับเคลื่อนสู่ระบบเศรษฐกิจดิจิทัล รองรับสังคมไร้เงินสด


วันอังคารที่ 21 มิถุนายน 2565
พิมพ์
“อนุชา” ยืนยันเพิ่มสลากเข้าระบบแน่นอน เริ่ม 17 ก.ค นี้ ตั้งเป้าภายในปีนี้ต้องมีสลากในระบบ ไม่ต่ำกว่า 10 ล้านใบ หวังขับเคลื่อนสู่ระบบเศรษฐกิจดิจิทัล รองรับสังคมไร้เงินสด
“อนุชา” ยืนยันเพิ่มสลากเข้าระบบแน่นอน เริ่ม 17 ก.ค นี้ ตั้งเป้าภายในปีนี้ต้องมีสลากในระบบ ไม่ต่ำกว่า 10 ล้านใบ หวังขับเคลื่อนสู่ระบบเศรษฐกิจดิจิทัล รองรับสังคมไร้เงินสด ตามนโยบายนายกรัฐมนตรี
วันนี้ (21 มิ.ย.65) นายอนุชา นาคาศัย รัฐมนตรีประจำสำนักนายกรัฐมนตรี ประธานคณะกรรมการแก้ไขปัญหาการจำหน่ายสลากเกินราคา ยืนยันว่า การจำหน่ายสลาก 2 งวดที่ผ่านมา ประสบความสำเร็จอย่างมากในการแก้ไขปัญหา สลากเกินราคา ทำให้เห็นว่า สลากราคา 80 บาทมีอยู่จริง ประชาชนให้ความสนใจสนับสนุนระบบของการขายสลากดิจิทัล ผ่านแอป "เป๋าตัง" เพราะเชื่อมั่นในระบบและความปลอดภัยเทคโนโลยีสนเทศ เนื่องจากเป็นการดำเนินการโดยหน่วยงานรัฐ ประกอบกับซื้อสลากเลขที่ตนเองต้องการได้ในราคา 80 บาท และมีระบบการแจ้งเตือนเมื่อถูกรางวัล ในส่วนของการขึ้นเงินรางวัลงวดที่ผ่านมาก็สะดวก ง่าย ไม่ยุ่งยาก ถือเป็นการตอกย้ำถึงความพร้อมในการดำเนินการ ตอบโจทก์ ความต้องการของประชาชน
นายอนุชาฯ ย้ำ การจำหน่ายสลากดิจิทัล ผ่านแอป “เป๋าตัง” นอกจากจะบรรเทาความรุนแรงของปัญหาสลากเกินราคาที่เรื้อรังมานาน ยังตอบสนองนโยบายของรัฐบาล ที่ให้ความสำคัญต่อการเข้าสู่ระบบเศรษฐกิจดิจิทัล ด้วยการปรับปรุงระบบบริการต่าง ๆ บนแพลตฟอร์มดิจิทัล เพื่อยกระดับคุณภาพชีวิตของประชาชนให้ดียิ่งขึ้นควบคู่กับความพร้อมของสังคมไร้เงินสด ที่จะนำไปสู่การยกระดับการแข่งขันในด้านสังคมเศรษฐกิจดิจิทัลของประเทศ โครงการสลากดิจิทัล ที่จำหน่ายสลากผ่านแอป “เป๋าตัง” ซึ่งถือว่าเป็น "ซุปเปอร์แอป" ของรัฐบาล ถือว่าเป็นก้าว ที่สำคัญของการเข้าสู่สังคมไร้เงินสด นอกเหนือจากอีกหลายโครงการที่รัฐบาลได้พัฒนาแพลตฟอร์มต่าง ๆ จนประสบผลสำเร็จ
สำหรับมาตรการต่างๆ ในการแก้ไขปัญหาสลากเกินราคา นอกเหนือจากโครงการจำหน่ายสลากผ่านแพลตฟอร์มหรือสลากดิจิทัลแล้ว  ยังมีความคืบหน้าในส่วนของโครงการจุดจำหน่าย "สลาก80" ซึ่งในงวด 16 กรกฎาคมนี้ จะมีทั้งหมด 677จุด ทั่วประเทศ  และโครงการรับสมัครผู้ซื้อ-จองล่วงหน้าสลากฯ ที่มีผู้สมัครเข้ามาจำนวนมากนั้น ขณะนี้ได้ ได้คัดกรองและตรวจคุณสมบัติใกล้แล้วเสร็จ คาดว่าจะดำเนินการคัดเลือกได้ภายในเดือนกรกฎาคมนี้  ในส่วนของเพิ่มปริมาณสลากฯ นายอนุชาฯ ระบุว่า จะมีการเพิ่มจำนวนสลากเข้าในระบบแน่นอน โดยจะเริ่มเพิ่มจำนวนสลาก ตั้งแต่วันที่ 17 กรกฎาคม 2565 เป็นต้นไป  ส่วนจะเพิ่มจำนวนเท่าใดนั้น คณะกรรมการสลากกินแบ่งรัฐบาลจะมีการพิจารณาในการประชุมพรุ่งนี้ (23 มิถุนายน 2565) ตั้งเป้าภายในปีนี้ จำนวนสลากดิจิทัลในแอป "เป๋าตัง" ไม่น้อยกว่า 10 ล้านใบ
--------------------------------------------

ที่มา : https://www.thaigov.go.th/news/contents/details/55970