รัฐบาลไทย-ข่าวทำเนียบรัฐบาล-โฆษกรัฐบาลเผย นายกฯ ปลื้มผลตอบรับนักท่องเที่ยวใน Phuket Sandbox สร้างรายได้กว่า 5 หมื่นล้านบาท พร้อมต่อยอดแนวการท่องเที่ยวเชิงสุขภาพให้ไทยเป็นศูนย์กลางสุขภาพของนานาชาติ ส่งเสริมธุรกิจการแพทย์และสุขภาพ


วันพฤหัสบดีที่ 31 มีนาคม 2565
พิมพ์
โฆษกรัฐบาลเผย นายกฯ ปลื้มผลตอบรับนักท่องเที่ยวใน Phuket Sandbox สร้างรายได้กว่า 5 หมื่นล้านบาท พร้อมต่อยอดแนวการท่องเที่ยวเชิงสุขภาพให้ไทยเป็นศูนย์กลางสุขภาพของนานาชาติ ส่งเสริมธุรกิจการแพทย์และสุขภาพ
โฆษกรัฐบาลเผย นายกฯ ปลื้มผลตอบรับนักท่องเที่ยวใน Phuket Sandbox สร้างรายได้กว่า 5 หมื่นล้านบาท พร้อมต่อยอดแนวการท่องเที่ยวเชิงสุขภาพให้ไทยเป็นศูนย์กลางสุขภาพของนานาชาติ ส่งเสริมธุรกิจการแพทย์และสุขภาพ
วันนี้ (31 มีนาคม 2565) นายธนกร วังบุญคงชนะ โฆษกประจำสำนักนายกรัฐมนตรี กล่าวว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ติดตามความคืบหน้าและผลการดำเนินโครงการ Phuket Sandbox พร้อมต่อยอดแนวทางการท่องเที่ยวด้านอื่น ๆ โดยเฉพาะการท่องเที่ยวเชิงการแพทย์ (Medical Tourism) ส่งเสริมให้ไทยเป็นศูนย์กลางสุขภาพของนานาชาติ (Medical Hub) ในอนาคต โดยผลสำเร็จดังกล่าวนับเป็นสัญญาณที่ดีต่อธุรกิจการท่องเที่ยวของไทย ซึ่งช่วยกระตุ้นระบบเศรษฐกิจ โดยจากข้อมูลของการท่องเที่ยวแห่งประเทศไทย (ททท.) เผยยอดรวมนักท่องเที่ยวนับตั้งแต่การเปิดโครงการ Phuket Sandbox เมื่อวันที่ 1 กรกฎาคม 2564 จนถึงปัจจุบัน รวมเป็นเวลากว่า 8 เดือน ได้รับการตอบรับจากนักท่องเที่ยวแล้วกว่า 400,000 คน สร้างรายได้ทางตรงจากนักท่องเที่ยวกว่า 21,000 ล้านบาท มีห้องพักเปิดให้บริการกว่า 70,000 ห้อง อัตราการเข้าพักเฉลี่ย 9 คืน/คน ในระยะเวลา 8 เดือนที่ผ่านมา ทำรายได้หมุนเวียนในระบบเศรษฐกิจกว่า 5 หมื่นล้านบาท เกิดจากการจ้างงานภายในพื้นที่ ช่วยให้ประชาชนมีรายได้
นายธนกร กล่าวว่า นอกจากนี้รัฐบาลยังให้ความสำคัญกับการเจาะกลุ่มตลาดทั้งนักท่องเที่ยวชาวไทยและชาวต่างชาติ ผ่านการส่งเสริมการท่องเที่ยวด้านอื่น ๆ เพิ่มเติม เพื่อต่อยอดการสร้างรายได้ให้กับประเทศในอนาคต ด้วยศักยภาพด้านการบริการทางแพทย์และสาธารณสุขของไทยที่ได้รับการยอมรับจากนานาชาติ ผ่านการส่งเสริมการท่องเที่ยวเชิงการแพทย์ โดย เมื่อวันที่ 17-20 มีนาคม 2565 มีการจัดงาน Thailand International Health Expo 2022 ภายใต้แนวคิด “การขับเคลื่อนนวัตกรรม การดูแลสุขภาพอัจฉริยะ” (Empowering Smart Healthcare Innovations) จากความร่วมมือของสำนักงานส่งเสริมการจัดประชุมและนิทรรศการ (องค์การมหาชน) (สสปน.) การท่องเที่ยวแห่งประเทศไทย (ททท.) และสำนักงานกองทุนสนับสนุนการสร้างเสริมสุขภาพ (สสส.) ซึ่งมีผู้ให้ความสนใจเข้าร่วมงานจำนวนมาก เกิดการเจรจาการค้าการลงทุน จับคู่ธุรกิจและสามารถจำหน่ายสินค้าในธุรกิจการแพทย์และสุขภาพได้กว่า 10,658 ล้านบาท และจะต่อยอดความสำเร็จดังกล่าวต่อเนื่องไปยังการเป็นเจ้าภาพจัดงานเอ็กซ์โปวาระพิเศษ Specialised Expo ในปี 2571 ภายใต้ชื่องาน “Expo 2028-Phuket, Thailand” โดยจะพัฒนาพื้นที่จังหวัดภูเก็ตให้เป็นเมืองท่องเที่ยงเชิงสุขภาพระดับโลก ผ่านศูนย์บริการทางการแพทย์และสาธารณสุขระดับนานาชาติครบวงจร (Medical Plaza) ศูนย์อภิบาลผู้สูงอายุนานาชาติ ศูนย์ใจรักษ์ และศูนย์เวชศาสตร์ฟื้นฟูครบวงจร ทั้งนี้ความท้าทายจากสถานการณ์โควิด-19 ส่งผลให้อุตสาหกรรมด้านการท่องเที่ยวของไทยได้รับผลกระทบเป็นอย่างมาก ซึ่งนายกรัฐมนตรีได้เน้นย้ำให้ความสำคัญกับการพลิกวิกฤตให้เป็นโอกาส ปรับเปลี่ยนแนวทางการดำเนินงาน ต่อยอดด้วยนวัตกรรม ให้ทุกหน่วยงานทั้งจากภาครัฐ และภาคเอกชนร่วมพิจารณาทางออกเพื่อแก้ไขปัญหาร่วมกัน ซึ่งโครงการ Phuket Sandbox ถือเป็นตัวอย่างสำคัญของพื้นที่นำร่องด้านการท่องเที่ยวควบคู่มาตรการทางสาธารณสุขอย่างปลอดภัย รวมทั้งยังสามารถต่อยอดไปยังโครงการส่งเสริมการท่องเที่ยวอื่น ๆ ดึงดูดนักท่องเที่ยวที่มีศักยภาพ เพิ่มเติมได้อีกในอนาคต โดยเฉพาะการท่องเที่ยวเชิงการแพทย์ที่ไทยมีศักยภาพและได้รับความเชื่อมั่นจากนานาชาติ

ที่มา : https://www.thaigov.go.th/news/contents/details/53138