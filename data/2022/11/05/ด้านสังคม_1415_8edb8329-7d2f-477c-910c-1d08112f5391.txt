รัฐบาลไทย-ข่าวทำเนียบรัฐบาล-สธ.รับมอบเครื่องช่วยหายใจขนาดใหญ่ ส่งให้ 6 โรงพยาบาลในต่างจังหวัดใช้ดูแลผู้ป่วย


วันพฤหัสบดีที่ 7 เมษายน 2565
สธ.รับมอบเครื่องช่วยหายใจขนาดใหญ่ ส่งให้ 6 โรงพยาบาลในต่างจังหวัดใช้ดูแลผู้ป่วย
กระทรวงสาธารณสุข รับมอบเครื่องช่วยหายใจขนาดใหญ่ ชนิดควบคุมปริมาตรและความดัน จำนวน 6 เครื่อง มูลค่า 4,800,000 บาท จากมูลนิธิเอื้อ-รดี เพื่อสนับสนุนภารกิจดูแลสุขภาพประชาชนของโรงพยาบาลใน 6 จังหวัด
กระทรวงสาธารณสุข รับมอบเครื่องช่วยหายใจขนาดใหญ่ ชนิดควบคุมปริมาตรและความดัน จำนวน 6 เครื่อง มูลค่า 4,800,000 บาท จากมูลนิธิเอื้อ-รดี เพื่อสนับสนุนภารกิจดูแลสุขภาพประชาชนของโรงพยาบาลใน 6 จังหวัด ได้แก่ จ.อ่างทอง อุดรธานี พิษณุโลก พัทลุง เชียงใหม่ และขอนแก่น
วันนี้ (7 เมษายน 2565) ที่สำนักงานปลัดกระทรวงสาธารณสุข อ.เมือง จ.นนทบุรี นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข พร้อมด้วยคณะผู้บริหาร ร่วมพิธีรับมอบเครื่องช่วยหายใจขนาดใหญ่ ชนิดควบคุมปริมาตรและความดัน จำนวน 6 เครื่อง  มูลค่า 4,800,000 บาท จาก ศาสตราจารย์พิเศษหิรัญ รดีศรี ประธานกรรมการมูลนิธิเอื้อ-รดี คุณนงเยาว์ รดีศรี และครอบครัว พร้อมทั้ง มอบโล่แสดงความขอบคุณมูลนิธิเอื้อ-รดี ที่ให้การสนับสนุนการปฏิบัติภารกิจในการดูแลสุขภาพประชาชนของกระทรวงสาธารณสุขมาอย่างต่อเนื่อง
นายอนุทิน กล่าวว่า กระทรวงสาธารณสุขได้รับความร่วมมือจากภาคเอกชนในการสนับสนุนเครื่องมือ อุปกรณ์ที่ใช้ปฏิบัติงานทางการแพทย์มาโดยตลอด โดยที่ผ่านมา มูลนิธิเอื้อ-รดี ได้สนับสนุนรถพยาบาลฉุกเฉินพร้อมอุปกรณ์ จำนวน 5 คัน มูลค่ากว่า 10 ล้านบาท เพื่อใช้ในภารกิจการรับส่งต่อผู้ป่วยให้มีความรวดเร็วและปลอดภัย ซึ่งได้มีการส่งมอบไปยังโรงพยาบาลในสังกัดตามความประสงค์ของผู้บริจาคแล้ว และในวันนี้ ยังได้บริจาคเครื่องช่วยหายใจขนาดใหญ่ ชนิดควบคุมปริมาตรและความดัน รุ่น Evita V600 ผลิตภัณฑ์ Draeger อีกจำนวน 6 เครื่อง มูลค่า 4,800,000 บาท เพื่อมอบให้แก่โรงพยาบาลในต่างจังหวัด 6 แห่ง คือ โรงพยาบาลอ่างทอง จังหวัดอ่างทอง, โรงพยาบาลเพ็ญ จังหวัดอุดรธานี, โรงพยาบาลพุทธชินราช จังหวัดพิษณุโลก, โรงพยาบาลพัทลุง จังหวัดพัทลุง, โรงพยาบาลสันป่าตอง จังหวัดเชียงใหม่ และโรงพยาบาลขอนแก่น จังหวัดขอนแก่น ซึ่งเป็นอุปกรณ์ทางการแพทย์ที่สำคัญในการดูแลผู้ป่วยที่มีภาวะวิกฤต มั่นใจว่าเครื่องช่วยหายใจนี้จะสามารถช่วยชีวิตผู้ป่วยได้จำนวนมาก
************************************** 7 เมษายน 2565

ที่มา : https://www.thaigov.go.th/news/contents/details/53388