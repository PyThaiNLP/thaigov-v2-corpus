รัฐบาลไทย-ข่าวทำเนียบรัฐบาล-เริ่มแล้ว โครงการจิตสำนึกรักเมืองไทย ปีที่ ๑๔


วันพฤหัสบดีที่ 24 กุมภาพันธ์ 2565
เริ่มแล้ว โครงการจิตสำนึกรักเมืองไทย ปีที่ ๑๔
ในวันพุธที่ ๒๓ กุมภาพันธ์ ๒๕๖๕ พลเอก วรเกียรติ รัตนานนท์ ปลัดกระทรวงกลาโหม เป็นประธานในพิธีเปิด โครงการ "จิตสำนึกรักเมืองไทย" ปีที่ ๑๔ ประจำปี ๒๕๖๕
ในรูปแบบออนไลน์ ผ่านระบบ zoom ซึ่งเป็นโครงการของสำนักงานปลัดกระทรวงกลาโหม ดำเนินการโดย สำนักงานเลขานุการสำนักงานปลัดกระทรวงกลาโหม จัดต่อเนื่องมาแล้วเป็นปีที่ ๑๔
สำหรับการดำเนินโครงการจิตสำนึกรักเมืองไทยในปีนี้ ยังคงมุ่งเน้นการสร้างความรัก ความสามัคคีของคนในชาติ โดยให้เยาวชนเสนอโครงการสาธารณประโยชน์เข้าประกวดบนแนวคิด “ร่วมคิด ร่วมทำ รวมพลังสร้างสรรค์สังคมไทย” และ “วัยรุ่นมืออาชีพ....อะไรก็ตามที่คุณถนัด มาร่วมกัน” เพื่อชิงเงินรางวัลเงินสดเพื่อนำไปดำเนินโครงการให้เป็นจริงรวม ๓๔๐,๐๐๐ บาท เปิดรับสมัครตั้งแต่วันนี้จนถึงวันที่ ๓๑ มีนาคม ๒๕๖๕ โดยจะประกาศผลในเดือนมิถุยายน ๒๕๖๕ และมอบรางวัลพร้อมปฏิบัติภารกิจในช่วงเดือน กรกฎาคม - สิงหาคม ๒๕๖๕
โดยการดำเนินโครงการได้ประสานความร่วมมือกับภาคส่วนต่างๆ ประกอบด้วย สถาบันการศึกษา ทั้งจากส่วนกลางและส่วนภูมิภาค สื่อสารมวลชน ภาคเอกชน ภาคประชาสังคม และ สำนักงานปลัดกระทรวงกลาโหม โดย สำนักงานเลขานุการสำนักงานปลัดกระทรวงกลาโหม เป็นหน่วยงานหลักในการประสานงาน และดำเนินการต่อกลุ่มเป้าหมาย ด้วยการเสริมสร้าวแนวความคิด ตลอดจนการสร้างสำนึกความรับผิดชอบและการมีส่วนร่วม ทางสังคมของเยาวชนให้ร่วมปฏิบัติผ่านกิจกรรมที่เป็นประโยชน์ เป็นความต้องการของชุมชน และนำผลการดำเนินโครงการสาธารณประโยชน์ รวมถึงผลผลิตจากการประกวดเผยแพร่สู่สาธารณะผ่านสื่อต่างๆ
ทั้งนี้เป้าหมายของการดำเนินโครงการ คือ การร่วมกันตระหนักถึงความรัก ความรับผิดชอบต่อสังคมประเทศชาติ การมีส่วนร่วมกันสะท้อนแนวคิด และมุมมองทางสังคม สู่การขับเคลื่อนสังคม ผ่านกระบวนการร่วมคิด ร่วมทำ จากการประสานงานกันทั้งองค์กรทางการศึกษา และภาคประชาสังคม ที่มีอุดมการณ์ แนวคิด และเป้าประสงค์ร่วมกัน ที่อยากเห็นประเทศไทย ก้าวเดินไปข้างหน้าอย่างมีความสุข ในสังคมที่มีคุณภาพ ด้วยความมั่นคงยังยืนสืบไป

ที่มา : https://www.thaigov.go.th/news/contents/details/51878