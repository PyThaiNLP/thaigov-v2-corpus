รัฐบาลไทย-ข่าวทำเนียบรัฐบาล-สธ. แนะประชาชนเดินทางช่วงวันหยุดยาว 13-17 ก.ค. เข้มป้องกันอุบัติเหตุ-โควิด 19


วันพุธที่ 13 กรกฎาคม 2565
สธ. แนะประชาชนเดินทางช่วงวันหยุดยาว 13-17  ก.ค. เข้มป้องกันอุบัติเหตุ-โควิด 19
กระทรวงสาธารณสุข ห่วงสุขภาพประชาชนช่วงวันหยุดยาว 13-17 กรกฎาคม นี้ เดินทางท่องเที่ยว/
กลับภูมิลำเนา เตรียมตัวล่วงหน้าก่อนเดินทาง ผู้ขับขี่งดดื่มเครื่องดื่มแอลกอฮอล์ คาดเข็มขัดนิรภัย สวมหมวกกันน็อค ป้องกันการบาดเจ็บจากอุบัติเหตุ พร้อมใช้หลัก 2U
กระทรวงสาธารณสุข ห่วงสุขภาพประชาชนช่วงวันหยุดยาว 13-17 กรกฎาคม นี้ เดินทางท่องเที่ยว/กลับภูมิลำเนา เตรียมตัวล่วงหน้าก่อนเดินทาง ผู้ขับขี่งดดื่มเครื่องดื่มแอลกอฮอล์ คาดเข็มขัดนิรภัย สวมหมวกกันน็อค ป้องกันการบาดเจ็บจากอุบัติเหตุ พร้อมใช้หลัก 2U ป้องกันตนเองจากโควิด 19
วันนี้ (13 กรกฎาคม 2565) นายแพทย์เกียรติภูมิ วงศ์รจิต ปลัดกระทรวงสาธารณสุข ให้สัมภาษณ์ว่าช่วงระหว่างวันที่ 13-17 กรกฎาคมนี้ ซึ่งเป็นวันหยุดยาวเนื่องในวันอาสาฬหบูชาและวันเข้าพรรษา คาดว่าจะมีประชาชนออกเดินทางท่องเที่ยว ทำบุญ และกลับภูมิลำเนาจำนวนมาก กระทรวงสาธารณสุขมีความห่วงใยประชาชนทั้งจากอุบัติเหตุทางถนนและโรคโควิด 19 จึงขอให้ผู้ที่จะเดินทางเตรียมการล่วงหน้า ศึกษาเส้นทางที่จะใช้ หากมีโรคประจำตัวขอให้เตรียมยาให้พร้อม สำหรับผู้ที่ทำหน้าที่ขับรถ ควรพักผ่อนให้เพียงพออย่างน้อย 8 ชั่วโมงก่อนเดินทาง งดดื่มเครื่องดื่มแอลกอฮอล์ทุกชนิด ไม่ควรกินยาแก้ไข้หวัดบางชนิดซึ่งจะทำให้เกิดอาการง่วงซึม นอกจากนี้ ควรคาดเข็มขัดนิรภัย/สวมหมอกกันน็อคทุกครั้งที่ขับขี่ รวมถึงสังเกตอาการตนเองก่อนเดินทางหากป่วย มีไข้ ไอ เจ็บคอ ให้ตรวจ ATK และหลีกเลี่ยงการเข้าใกล้ผู้สูงอายุ เพื่อป้องกันการนำเชื้อโควิด 19 ไปสู่คนในครอบครัว
นอกจากนี้ การไปร่วมกิจกรรมทำบุญทางศาสนาซึ่งอาจมีการรวมคนจำนวนมาก ขอให้ใช้มาตรการ 2U คือ Universal Prevention มาตรการป้องกันโรคส่วนบุคคล เว้นระยะห่าง ล้างมือ หลีกเลี่ยงสถานที่แออัด หากต้องพบผู้อื่นให้สวมหน้ากากตลอดเวลาเพื่อลดความเสี่ยง ตรวจ ATK ทันที เมื่อมีอาการป่วย และ Universal Vaccination ฉีดวัคซีนโควิด 19 ให้ครบ 3 เข็ม และฉีดเข็มกระตุ้นทุก 4 เดือน  เพื่อเพิ่มภูมิคุ้มกัน ช่วยลดอาการป่วยรุนแรงและลดการเสียชีวิตได้
********************************* 13 กรกฎาคม 2565

ที่มา : https://www.thaigov.go.th/news/contents/details/56858