รัฐบาลไทย-ข่าวทำเนียบรัฐบาล-12,000 ล้านบาท!! เต็มกรอบวงเงิน โครงการ My Hero : บุคลากรทางการแพทย์และสาธารณสุข


วันจันทร์ที่ 16 สิงหาคม 2564
พิมพ์
12,000 ล้านบาท!! เต็มกรอบวงเงิน โครงการ My Hero : บุคลากรทางการแพทย์และสาธารณสุข
ธอส.เผยโครงการ My Hero : บุคลากรทางการแพทย์และสาธารณสุข เปิดลงทะเบียนอีกครั้งเมื่อเวลา 8.30 น. ของวันที่ 16 สิงหาคม 2564 พร้อมปรับเพิ่มวงเงินอีก 4,000 ล้านบาท รวมเป็น 12,000 ล้านบาท ผลปรากฏว่าลงทะเบียนแจ้งความประสงค์เข้าโครงการ “เต็ม” กรอบวงเงินแล้ว
ธนาคารอาคารสงเคราะห์ เผยโครงการ My Hero : บุคลากรทางการแพทย์และสาธารณสุข ลดอัตราดอกเบี้ยเงินกู้จากปัจจุบันเหลือเพียง 1.00% ต่อปี นาน 4 เดือน (กันยายน - ธันวาคม 2564) หรือ เงินงวดลดลงประมาณ 50% ของเงินงวดเดิม เปิดลงทะเบียนอีกครั้งเมื่อเวลา 8.30 น. ของวันที่ 16 สิงหาคม 2564 พร้อมปรับเพิ่มวงเงินอีก 4,000 ล้านบาท รวมเป็น 12,000 ล้านบาท ผลปรากฏว่า ณ เวลา 15.00 น. มีบุคลากรทางการแพทย์และสาธารณสุข ลงทะเบียนแจ้งความประสงค์เข้าโครงการ “เต็ม” กรอบวงเงินแล้ว
นายฉัตรชัย ศิริไล กรรมการผู้จัดการ ธนาคารอาคารสงเคราะห์ (ธอส.) เปิดเผยว่า หลังจากธนาคารได้เปิดให้ลูกค้าปัจจุบันของ ธอส. ที่ประกอบอาชีพแพทย์ บุคลากรทางการแพทย์และสาธารณสุขที่ปฏิบัติหน้าที่เป็นบุคลากรด่านหน้าในการดูแลรักษาผู้ป่วยติดเชื้อ COVID-19 รวมถึงการปฏิบัติหน้าที่ในศูนย์ฉีดวัคซีน ลงทะเบียนแจ้งความประสงค์เข้าร่วม “โครงการ My Hero : บุคลากรทางการแพทย์และสาธารณสุข”อีกครั้ง ซึ่งธนาคารได้เพิ่มกรอบวงเงินไปอีก 4,000 ล้านบาท รวมเป็น 12,000 ล้านบาท ปรากฏว่ามีบุคลากรทางการแพทย์และสาธารณสุขลงทะเบียนแจ้งความประสงค์ “เต็ม”กรอบวงเงินรวม 12,000 ล้านบาท เรียบร้อยแล้ว และจากนี้ธนาคารจะขอตรวจสอบคุณสมบัติผู้ลงทะเบียนเข้าโครงการโดยเร็วที่สุดต่อไป ทั้งนี้ โครงการดังกล่าวมีวัตถุประสงค์เพื่อลดอัตราดอกเบี้ยเงินกู้เหลือเหลือ 1.00% ต่อปี จากทุกอัตราดอกเบี้ยที่บุคลากรการแพทย์และสาธารณสุขใช้อยู่ในปัจจุบันเป็นระยะเวลานาน 4 เดือน (กันยายน - ธันวาคม 2564) หรือ เงินงวดลดลงประมาณ 50% ของเงินงวดเดิม
สำหรับ “โครงการ My Hero : บุคลากรทางการแพทย์และสาธารณสุข” ธอส. ได้จัดทำขึ้นเพื่อส่งกำลังใจในการปฏิบัติหน้าที่ให้กับลูกค้าปัจจุบันของ ธอส. ที่ประกอบอาชีพแพทย์ บุคลากรทางการแพทย์และสาธารณสุข ที่ปฏิบัติหน้าที่เป็นบุคลากรด่านหน้าในการดูแลรักษาผู้ป่วยติดเชื้อ COVID-19 รวมถึงการปฏิบัติหน้าที่ในศูนย์ฉีดวัคซีนที่มีสถานะบัญชีปกติ โดยช่วยลดภาระค่าใช้จ่ายในด้านที่อยู่อาศัย ลดอัตราดอกเบี้ยเงินกู้เหลือ 1.00% ต่อปี นาน 4 เดือน ซึ่งเงินงวดใหม่ที่ลูกค้าชำระเข้ามาจะตัดชำระทั้งเงินต้นและตัดชำระดอกเบี้ย หรือหากชำระเกินกว่าเงินงวดใหม่ที่ธนาคารกำหนด ส่วนที่เกินธนาคารจะนำไปตัดเงินต้นให้กับลูกค้า และเมื่อครบกำหนดระยะเวลา 4 เดือน ลูกค้าจะกลับไปใช้อัตราดอกเบี้ยเงินกู้ตามโครงการเดิมที่เคยเลือกใช้ก่อนเข้าร่วมโครงการโดยไม่ถือว่ามีดอกเบี้ยค้างชำระ สอบถามรายละเอียดเพิ่มเติมหรือติดตามข้อมูลข่าวสารของธนาคารได้ที่ศูนย์ลูกค้าสัมพันธ์ (Call Center)โทร 0-2645-9000 หรือ www.ghbank.co.th, Facebook Fanpage ธนาคารอาคารสงเคราะห์ และ  Application : GHB ALL

ที่มา : https://www.thaigov.go.th/news/contents/details/44810