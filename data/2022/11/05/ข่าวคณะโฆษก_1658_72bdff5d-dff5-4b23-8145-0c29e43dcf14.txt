รัฐบาลไทย-ข่าวทำเนียบรัฐบาล-โฆษกรัฐบาลย้ำ 1 มิ.ย. เลิกกักตัว คนไทยไม่ต้องลงทะเบียน Thailand Pass คงเฉพาะต่างชาติ ชี้รัฐบาลปรับมาตรการตลอด โต้ฝ่ายค้านไม่เคยละเลยการท่องเที่ยว


วันอาทิตย์ที่ 29 พฤษภาคม 2565
พิมพ์
โฆษกรัฐบาลย้ำ 1 มิ.ย. เลิกกักตัว คนไทยไม่ต้องลงทะเบียน Thailand Pass คงเฉพาะต่างชาติ ชี้รัฐบาลปรับมาตรการตลอด โต้ฝ่ายค้านไม่เคยละเลยการท่องเที่ยว
โฆษกรัฐบาลย้ำ 1 มิ.ย. เลิกกักตัว คนไทยไม่ต้องลงทะเบียน Thailand Pass คงเฉพาะต่างชาติ ชี้รัฐบาลปรับมาตรการตลอด โต้ฝ่ายค้านไม่เคยละเลยการท่องเที่ยว
วันที่ 29 พ.ค. 65 นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า ตั้งแต่วันที่ 1 มิถุนายนนี้ ไทยจะปรับมาตรการเดินทางเข้าประเทศอีกครั้งตามมติ ศบค. โดยยกเลิกการกักตัวทุกรูปแบบ สำหรับคนไทยไม่ต้องลงทะเบียนผ่านระบบ Thailand Pass และไม่ต้องตรวจหาเชื้อโควิดก่อนเข้าประเทศ แต่ชาวต่างชาติยังต้องลงทะเบียนในระบบดังกล่าว โดยผู้ที่ได้รับวัคซีนตามข้อกำหนด ให้แนบหลักฐานวัคซีนพร้อมกับเอกสารประกันสุขภาพวงเงินขั้นต่ำ 10,000 ดอลลาร์สหรัฐ ส่วนกรณีที่ไม่ได้รับวัคซีนหรือรับวัคซีนไม่ครบตามข้อกำหนด ให้แสดงหลักฐานการตรวจโควิด-19 ได้ทั้งแบบ Professional ATK หรือ RT-PCR ที่ออกภายใน 72 ชั่วโมงก่อนเดินทาง ขณะที่จุดผ่านแดนทางบกทุกจุดก็จะเปิดภายในวันที่ 1 มิถุนายนนี้
“รัฐบาลโดย ศบค. ได้ปรับมาตรการเดินทางเข้าประเทศตามสถานการณ์มาโดยตลอด ก่อนหน้านี้ก็ได้ยกเลิก Test & Go ไปแล้ว ซึ่งพลเอก ประยุทธ์ จันทร์โอชา นายกรัฐมนตรี และ รมว.กลาโหม ให้ความสำคัญกับเรื่องนี้มาก โดยสถิติผู้เดินทางเข้าประเทศในเดือน พ.ค.65 เฉลี่ยถึงวันละ 20,000 คน ทั้งหมดนี้จึงไม่ตรงกับสิ่งที่ฝ่ายค้านพยายามพูดว่ารัฐบาลละเลยภาคการท่องเที่ยว นอกจากนี้จากแนวโน้มการฟื้นตัวที่เริ่มเห็นชัด ททท.จึงคาดการณ์ว่าในช่วงโลว์ซีซั่น ตั้งแต่ พ.ค.-ก.ย. จะมีนักท่องเที่ยวต่างชาติมาไทยไม่น้อยกว่า 500,000 คนต่อเดือน ซึ่งส่วนใหญ่มาจากตลาดระยะใกล้ ส่วนช่วงไฮซีซั่นซึ่งตรงกับไตรมาสที่ 4 ตั้งแต่ ต.ค.-ธ.ค. จะมีนักท่องเที่ยวต่างชาติมากกว่า 1 ล้านคนต่อเดือน เพิ่มตลาดระยะไกลทั้งยุโรปและสหรัฐฯ และหวังจะเห็นนักท่องเที่ยวจีน เริ่มกลับมาไทยปลายปีนี้ต่อไปถึงเทศกาลตรุษจีนปี 2566 ซึ่งจะส่งผลให้ตลอดปี 2565 มีโอกาสสูงที่นักท่องเที่ยวจะมาไทย 7-10 ล้านคน สร้างรายได้รวม 1.5 ล้านล้านบาท หรือคิดเป็นการฟื้นตัว 50% เมื่อเทียบกับปี 2562 ก่อนวิกฤตโควิด-19” นายธนกร กล่าว

ที่มา : https://www.thaigov.go.th/news/contents/details/55131