รัฐบาลไทย-ข่าวทำเนียบรัฐบาล-ดีอีเอส เอ็มโอยูผนึกความร่วมมือ 7 กระทรวง หนุนนโยบายพัฒนาคนตลอดช่วงชีวิตอย่างยั่งยืน


วันพฤหัสบดีที่ 24 มีนาคม 2565
ดีอีเอส เอ็มโอยูผนึกความร่วมมือ 7 กระทรวง หนุนนโยบายพัฒนาคนตลอดช่วงชีวิตอย่างยั่งยืน
ดีอีเอส เอ็มโอยูผนึกความร่วมมือ 7 กระทรวง หนุนนโยบายพัฒนาคนตลอดช่วงชีวิตอย่างยั่งยืน
“ชัยวุฒิ” รมว.ดีอีเอส ร่วมลงนามเอ็มโอยูบูรณาการความร่วมมือ 7 กระทรวง หนุนนโนบายรัฐบาลด้านการพัฒนาคนตลอดช่วงชีวิต (กลุ่มเด็กปฐมวัยและผู้สูงอายุ) ตามกรอบความร่วมมือ 5 ปี (พ.ศ.2565-2569) ขับเคลื่อนการสร้างความรู้เท่าทันและใช้งานดิจิทัลอย่างสร้างสรรค์ และส่งเสริมเทคโนโลยีดิจิทัลให้เข้าถึงประชาชนทุกช่วงวัยอย่างทั่วถึง
วันนี้ (24 มี.ค. 65) พลเอกประยุทธ์ จันทร์โอชา นายกรัฐมนตรีเป็นประธานในพิธีลงนามบันทึกข้อตกลงการบูรณาการความร่วมมือ 7 กระทรวง : การพัฒนาคนตลอดช่วงชีวิต (กลุ่มเด็กปฐมวัย และผู้สูงอายุ) พ.ศ.2565-2569 โดยมีรัฐมนตรีที่เข้าร่วมการเซ็นเอ็มโอยูครั้งนี้จากกระทรวงมหาดไทย กระทรวงดิจิทัลเพื่อเศรษฐกิจและสังคม (ดีอีเอส) กระทรวงสาธารณสุข กระทรวงการพัฒนาสังคมและความมั่นคงของมนุษย์ กระทรวงแรงงาน กระทรวงศึกษาธิการ และเลขาธิการคณะกรรมการการอุดมศึกษา กระทรวงการอุดมศึกษา วิทยาศาสตร์ วิจัยและนวัตกรรม
พลเอกประยุทธ์ จันทร์โอชา นายกรัฐมนตรี กล่าวปาฐกถาพิเศษ “มั่นคง มั่งคั่ง ยั่งยืน ด้วยการพัฒนาคนตลอดช่วงชีวิต” โดยตามยุทธศาสตร์ชาติ 20 ปี (พ.ศ. 2561 - 2580) ด้านการพัฒนาและเสริมสร้างศักยภาพทรัพยากรมนุษย์ และภายใต้แผนแม่บทที่ 11 การพัฒนาศักยภาพคนตลอดช่วงชีวิต มุ่งขับเคลื่อนการพัฒนาคนตลอดช่วงชีวิต โดยการบูรณาการความร่วมมือของ 7 กระทรวงในครั้งนี้ เป็นการขับเคลื่อนการทำงานให้เกิดความต่อเนื่อง สอดคล้องบริบท และสถานการณ์โลกปัจจุบัน
นายชัยวุฒิ ธนาคมานุสรณ์ รัฐมนตรีว่าการกระทรวงดิจิทัลเพื่อเศรษฐกิจและสังคม (ดีอีเอส) กล่าวว่า บทบาทดีอีเอส ในความร่วมมือดังกล่าว มุ่งเน้นการสนับสนุนให้คนทุกช่วงวัยเข้าถึงการใช้ประโยชน์จากเทคโนโลยีดิจิทัลในการพัฒนาตนเองและเข้าถึงข้อมูลข่าวสารบริการภาครัฐ ครอบคลุมตั้งแต่ สนับสนุนการพัฒนาฐานข้อมูลเด็กปฐมวัย ส่งเสริมให้พ่อแม่ผู้ปกครอง ได้เข้าถึงข้อมูลและบริการของภาครัฐที่เกี่ยวข้องด้วยเทคโนโลยีดิจิทัลอย่างทั่วถึงและปลอดภัย ใช้สื่อดิจิทัลอย่างสร้างสรรค์
รวมทั้งพัฒนาผู้สูงอายุให้มีความสามารถในการใช้เทคโนโลยีควบคู่กับความรอบรู้ทางดิจิทัล และรู้เท่าทันสื่อดิจิทัลอย่างสร้างสรรค์ ตลอดจนการส่งเสริม สนับสนุนการวิจัย และพัฒนานวัตกรรมด้านดิจิทัลในการดำรงชีวิตของผู้สูงอายุ
“ความร่วมมือของ 7 กระทรวง สอดคล้องกับบริบทความเปลี่ยนแปลงสถานการณ์โลกและสังคมในปัจจุบัน ซึ่งประเทศไทยกำลังเผชิญหน้ากับการเปลี่ยนแปลงโครงสร้างทางประชากรเข้าสู่สังคมสูงอายุ (Aged Society) อย่างรวดเร็ว มีตัวเลขคาดการณ์ว่าในปี 2583 จะมีผู้สูงอายุเพิ่มเป็นร้อยละ 31 หรือประมาณ 20.5 ล้านคนของประชากรทั้งหมด ดังนั้น การพัฒนาศักยภาพคนไทยให้เติบโตเป็นคนที่มีคุณภาพ และมีสุขภาพดีจึงเป็นวาระสำคัญ โดยการพัฒนาคนให้เติบโตอย่างมีคุณภาพต้องเริ่มตั้งแต่ช่วงปฐมวัย และหนึ่งในหัวข้อการพัฒนาคือ พัฒนาการสมวัย ให้เป็นเยาวชนที่ทันสมัย ก้าวหน้า รู้เท่าทันเทคโนโลยี” นายชัยวุฒิกล่าว
**********************

ที่มา : https://www.thaigov.go.th/news/contents/details/52906