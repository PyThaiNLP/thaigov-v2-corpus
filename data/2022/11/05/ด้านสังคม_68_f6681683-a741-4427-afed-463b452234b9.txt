รัฐบาลไทย-ข่าวทำเนียบรัฐบาล-สธ. เตรียมมาตรการรองรับแรงงานเดินทางกลับบ้าน


วันอาทิตย์ที่ 27 มิถุนายน 2564
สธ. เตรียมมาตรการรองรับแรงงานเดินทางกลับบ้าน
กระทรวงสาธารณสุข ให้ทุกจังหวัดเตรียมมาตรการเฝ้าระวัง ติดตามแรงงานที่เดินทางจาก กทม. ปริมณฑล และ 4 จังหวัดภาคใต้กลับภูมิลำเนา ขอความร่วมมือผู้ประกอบการงดการเคลื่อนย้ายแรงงาน เพื่อควบคุมโรคให้ได้โดยเร็ว
กระทรวงสาธารณสุข ให้ทุกจังหวัดเตรียมมาตรการเฝ้าระวัง ติดตามแรงงานที่เดินทางจาก กทม. ปริมณฑล และ 4 จังหวัดภาคใต้กลับภูมิลำเนา ขอความร่วมมือผู้ประกอบการงดการเคลื่อนย้ายแรงงาน เพื่อควบคุมโรคให้ได้โดยเร็ว ส่วนแรงงานที่เดินทางกลับบ้านให้รายงานตัวกับกำนัน ผู้ใหญ่บ้าน แยกตัว 14 วัน ปฏิบัติตามมาตรการป้องกันการแพร่กระจายเชื้ออย่างเคร่งครัด
วันนี้ (27 มิถุนายน 2564) นายแพทย์เกียรติภูมิ วงศ์รจิต ปลัดกระทรวงสาธารณสุข ให้สัมภาษณ์ว่า กระทรวงสาธารณสุข ได้เตรียมมาตรการรองรับแรงงานบางส่วนที่เดินทางกลับภูมิลำเนาจากการปิดแคมป์คนงานในกทม. ปริมณฑล และ 4 จังหวัดภาคใต้ ได้แก่ นราธิวาส ปัตตานี ยะลา และสงขลา เป็นเวลา 30 วัน ตั้งแต่วันที่ 28 มิถุนายน 2564 เพื่อเฝ้าระวัง ป้องกันการแพร่กระจายเชื้อโควิด 19 ซึ่งทุกจังหวัดมีมาตรการและประสบการณ์ตั้งแต่การล็อคดาวน์ในการระบาดระลอกแรกและช่วงสงกรานต์ที่ผ่านมา สามารถดำเนินการได้เป็นอย่างดี อย่างไรก็ตาม ได้ให้กรมควบคุมโรค ในฐานะสำนักงานเลขานุการคณะกรรมการโรคติดต่อแห่งชาติ ทำหนังสือขอความร่วมมือผู้ว่าราชการจังหวัดในฐานะประธานคณะกรรมการโรคติดต่อจังหวัด จัดตั้งทีมค้นหา เฝ้าระวัง และป้องกันโรคในทุกอำเภอ หมู่บ้าน โดยให้อาสาสมัครสาธารณสุขประจำหมู่บ้านร่วมทีมออกเคาะประตูบ้าน เพื่อสำรวจจัดทำฐานข้อมูลผู้เดินทางกลับภูมิลำเนา และให้ความรู้ในการแยกตัวสังเกตอาการ หลีกเลี่ยงการใกล้ชิดกับผู้อื่นทั้งในที่พักจนครบ 14 วันนับจากวันที่เดินทางมาถึงภูมิลำเนา รวมทั้งการปฏิบัติตัวในการป้องกันการแพร่กระจายเชื้ออย่างเคร่งครัด สำหรับด้านการรักษาพยาบาลมีการบริหารจัดการในรูปเขตสุขภาพ ขณะนี้โรงพยาบาลทุกแห่ง มีบุคลากร ยา เวชภัณฑ์ พร้อมให้การดูแลผู้ป่วย
“ขอความร่วมมือผู้ประกอบการงดการเคลื่อนย้ายแรงงานออกจากพื้นที่ เพื่อควบคุมการแพร่ระบาดให้ได้โดยเร็ว ส่วนแรงงานที่เดินทางกลับบ้าน ขอให้ปฏิบัติตามมาตรการป้องกันโรค ก่อนเดินทางต้องคัดกรอง วัดไข้ สแกนไทยชนะ ล้างมือด้วยน้ำและสบู่หรือแอลกอฮอล์เจล เว้นระยะห่าง และสวมหน้ากากตลอดการเดินทาง เมื่อถึงภูมิลำเนาขอให้รายงานตัวกับกำนัน ผู้ใหญ่บ้าน หากมีไข้ มีอาการทางเดินหายใจขอให้งดเดินทาง กลับที่พักไปสังเกตอาการ หากไม่ดีขึ้นให้ไปโรงพยาบาลใกล้บ้าน” นายแพทย์เกียรติภูมิกล่าว
*************************************   27 มิถุนายน 2564

ที่มา : https://www.thaigov.go.th/news/contents/details/43137