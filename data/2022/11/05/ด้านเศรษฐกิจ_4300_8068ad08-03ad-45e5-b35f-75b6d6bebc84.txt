รัฐบาลไทย-ข่าวทำเนียบรัฐบาล-สมาคมสถาบันการเงินของรัฐดำเนินตามนโยบายรัฐ เตรียมปรับเวลาเปิด-ปิดสาขาใหม่ ผ่อนคลายมาตรการจำกัดคนใช้บริการ


วันศุกร์ที่ 1 กรกฎาคม 2565
พิมพ์
สมาคมสถาบันการเงินของรัฐดำเนินตามนโยบายรัฐ เตรียมปรับเวลาเปิด-ปิดสาขาใหม่ ผ่อนคลายมาตรการจำกัดคนใช้บริการ
สมาคมสถาบันการเงินของรัฐ และสถาบันการเงินสมาชิก ขานรับนโยบายให้สอดคล้องกับแนวทางของภาครัฐ จากสถานการณ์การแพร่ระบาดของเชื้อไวรัส COVID-19 ในปัจจุบันเริ่มมีแนวโน้มคลี่คลาย และภาครัฐได้ประกาศผ่อนคลายมาตรการการเฝ้าระวังการแพร่ระบาด
จากสถานการณ์การแพร่ระบาดของเชื้อไวรัส COVID-19 ในปัจจุบันเริ่มมีแนวโน้มคลี่คลาย และภาครัฐได้ประกาศผ่อนคลายมาตรการการเฝ้าระวังการแพร่ระบาดนั้น สมาคมสถาบันการเงินของรัฐ และสถาบันการเงินสมาชิก พร้อมขานรับนโยบายดังกล่าว จึงได้มีแนวทางปฏิบัติสำหรับการให้บริการลูกค้าของสถาบันการเงินเฉพาะกิจของรัฐให้สอดคล้องกับแนวทางของภาครัฐ เพื่อลดผลกระทบในการใช้บริการต่อลูกค้าประชาชนทั้งทางตรงและทางอ้อม โดยมีการดำเนินการดังต่อไปนี้
1. สถาบันการเงินเฉพาะกิจของรัฐแต่ละแห่งจะพิจารณาผ่อนคลายการปรับเวลาเปิด-ปิดทำการสาขา ตามความเหมาะสม โดยลูกค้าสามารถตรวจสอบรายชื่อสาขาและเวลาทำการ ผ่านช่องทางต่างๆ ทั้งสาขา เว็บไซต์ หรือติดต่อผ่าน call center ของแต่ละแห่ง
2. สถาบันการเงินเฉพาะกิจของรัฐแต่ละแห่งจะพิจารณาผ่อนคลายการจำกัดจำนวนลูกค้าในสาขาตามความเหมาะสมแต่ยังขอความร่วมมือลูกค้าผู้ใช้บริการให้เว้นระยะห่างและสวมหน้ากากอนามัย ขณะทำธุรกรรมที่สาขาของธนาคาร
ทั้งนี้ สมาคมสถาบันการเงินของรัฐและสถาบันการเงินสมาชิก ยังคำนึงถึงความปลอดภัยและสาธารณสุขของลูกค้าและผู้ใช้บริการ โดยมุ่งมั่นดำเนินธุรกิจด้วยความระมัดระวัง และมีมาตรการเฝ้าระวังสถานการณ์อย่างใกล้ชิดต่อไป โดยยังคงแนะนำให้ลูกค้าทำธุรกรรมผ่านช่องทาง Mobile Banking เพื่อความสะดวกในการทำธุรกรรม และการเดินทาง รวมถึงยังสามารถติดต่อใช้บริการผ่านช่องทางออนไลน์ต่าง ๆ อาทิ Call Center Line@  Facebook  Website และ Mobile Application
สมาคมสถาบันการเงินของรัฐ
โทร.  0-2202-1868 และ 0-2202-1961 และ www.gfa.or.th

ที่มา : https://www.thaigov.go.th/news/contents/details/56397