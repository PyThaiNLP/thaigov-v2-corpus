รัฐบาลไทย-ข่าวทำเนียบรัฐบาล-ออท. มองโกเลียประจำประเทศไทย เข้าเยี่ยมคารวะ รมว.อว. หารือความร่วมมือ อววน.


วันอังคารที่ 15 กุมภาพันธ์ 2565
ออท. มองโกเลียประจำประเทศไทย เข้าเยี่ยมคารวะ รมว.อว. หารือความร่วมมือ อววน.
ออท. มองโกเลียประจำประเทศไทย เข้าเยี่ยมคารวะ รมว.อว. หารือความร่วมมือ อววน.
เมื่อวันที่ 7 กุมภาพันธ์ 2565 เวลา 09.00 น. นายทูมูร์ อามาร์ซานะ (Mr. Tumur Amarsanaa) เอกอัครราชทูตวิสามัญผู้มีอำนาจเต็มแห่งมองโกเลียประจำประเทศไทย ได้เข้าเยี่ยมคารวะ ศ.(พิเศษ) ดร.อเนก เหล่าธรรมทัศน์ รัฐมนตรีว่าการกระทรวงการอุดมศึกษา วิทยาศาสตร์ วิจัยและนวัตกรรม พร้อมด้วยผู้บริหารหน่วยงานในสังกัดกระทรวง อว. ณ ห้องพระจอมเกล้า สำนักงานปลัดกระทรวงการอุดมศึกษา วิทยาศาสตร์ วิจัยและนวัตกรรม ณ ห้องพระจอมเกล้า ชั้น 4 อาคารพระจอมเกล้า สป.อว.
โดยทั้งสองฝ่ายได้ร่วมหารือเกี่ยวกับความร่วมมือด้านการอุดมศึกษา วิทยาศาสตร์ วิจัยและนวัตกรรม ระหว่างไทยและมองโกเลีย ตลอดจนความเชื่อมโยงของกิจกรรมภายใต้กรอบความร่วมมือ ได้แก่
1. ความร่วมมือภายใต้ร่างแผนปฏิบัติการว่าด้วยความร่วมมือ 5 ปี ไทย - มองโกเลีย โดยมีสาขาความร่วมมือที่สำคัญ อาทิ การค้า การลงทุน การท่องเที่ยวและวัฒนธรรม การเกษตร และความร่วมมือทางวิชาการ
2. ความร่วมมือด้านการวิจัยและพัฒนา โดยเฉพาะในประเด็นการใช้ประโยชน์จากเทคโนโลยีนิวเคลียร์เพื่อสันติภาพ ในสาขาการแพทย์และการเกษตร
3. ความร่วมมือเกี่ยวกับมหกรรมวิทยาศาสตร์ (Science Caravan) และการจัดนิทรรศการทางด้านวิทยาศาสตร์ โดยประเทศมองโกเลียมีความเชี่ยวชาญเกี่ยวกับเรื่องไดโนเสาร์ และสนใจที่จะนำมาจัดแสดงในประเทศไทย
4. ความร่วมมือด้านการอุดมศึกษา ในการแลกเปลี่ยนข้อมูลระหว่างกัน การแลกเปลี่ยนนักศึกษา การประชาสัมพันธ์ทุนการศึกษา รวมถึงการแลกเปลี่ยนบุคลากรด้านการวิจัยและพัฒนา ในระดับ Postdoctoral
5. ความร่วมมือด้านดาราศาสตร์ โดยประเทศมองโกเลียมีความสนใจที่จะสร้างความร่วมมือกับประเทศไทย ซึ่งประเทศมองโกเลียมีลักษณะภูมิประเทศที่เอื้อต่อการวิจัยในด้านดาราศาสตร์ และรับสมญานามว่าเป็น Country of Blue Sky
6. ความร่วมมือด้านสังคมศาสตร์ ในด้านศาสนาและวัฒนธรรม

ที่มา : https://www.thaigov.go.th/news/contents/details/51568