รัฐบาลไทย-ข่าวทำเนียบรัฐบาล-อนุทิน หารือคณะผู้แทนสมาคมการค้ายูโรเปียน ฯ สร้างโอกาสการค้า การลงทุน


วันศุกร์ที่ 1 ตุลาคม 2564
อนุทิน หารือคณะผู้แทนสมาคมการค้ายูโรเปียน ฯ สร้างโอกาสการค้า การลงทุน
รองนายกรัฐมนตรีและรัฐมนตรีว่าการกระทรวงสาธารณสุข ประชุมทางไกลกับผู้แทนสมาคมการค้ายูโรเปียนเพื่อธุรกิจและการพาณิชย์ สร้างความเข้าใจนโยบายและการดำเนินงานของระบบสาธารณสุขไทย ส่งเสริมโอกาสการค้าและการลงทุนในด้านสาธารณสุขระหว่างไทย อาเซียน และยุโรป
รองนายกรัฐมนตรีและรัฐมนตรีว่าการกระทรวงสาธารณสุข ประชุมทางไกลกับผู้แทนสมาคมการค้ายูโรเปียนเพื่อธุรกิจและการพาณิชย์ สร้างความเข้าใจนโยบายและการดำเนินงานของระบบสาธารณสุขไทย ส่งเสริมโอกาสการค้าและการลงทุนในด้านสาธารณสุขระหว่างไทย อาเซียน และยุโรป
นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข ให้สัมภาษณ์ว่า ตนและผู้บริหารกระทรวงสาธารณสุข ได้ประชุมทางไกลกับผู้แทนสมาคมการค้ายูโรเปียนเพื่อธุรกิจและการพาณิชย์ (European Association for Business and Commerce: EABC) และสภาธุรกิจสหภาพยุโรป-อาเซียน(EU-ASEAN Business Council: EU-ABC) เมื่อวันที่ 29 กันยายนที่ผ่านมา เพื่อหารือและแลกเปลี่ยนในประเด็นการเบิกจ่ายงบประมาณด้านสาธารณสุข รวมถึงการรักษาพยาบาล การแพทย์แบบดิจิทัล วัคซีน การคลังสุขภาพอย่างยั่งยืน กระเป๋าตังสุขภาพ นโยบายด้านผู้สูงอายุ การเปิดพรมแดนอย่างปลอดภัย ชุดตรวจ ATK เป็นต้น
นายอนุทินกล่าวต่อว่า การประชุมครั้งนี้เป็นโอกาสอันดีที่จะทำให้นักธุรกิจยุโรป มีความเข้าใจเกี่ยวกับนโยบายและการดำเนินงานของระบบสาธารณสุขไทย ซึ่งจะช่วยส่งเสริมโอกาสการค้าและการลงทุนด้านสาธารณสุขระหว่างไทย อาเซียน และยุโรป ในช่วงการแพร่ระบาดของโรคติดเชื้อไวรัสโคโรนา 2019 (โควิด 19) และช่วงหลังการแพร่ระบาด นอกจากนี้ ยังได้แจ้งสถานการณ์ปัจจุบันของประเทศไทยในการดำเนินการเพื่อจัดการโควิด 19 และมาตรการต่าง ๆ ของไทย ไม่ว่าจะเป็นแผนการฉีดวัคซีน โครงการภูเก็ตแซนด์บ็อกซ์ และการเปิดประเทศในอนาคตอันใกล้ เพื่อฟื้นฟูเศรษฐกิจประเทศด้วย
“เราปฏิเสธไม่ได้เลยว่า นักธุรกิจ และบริษัทเอกชนของยุโรป โดยเฉพาะบริษัทเภสัชกรรม มีบทบาทสำคัญในช่วงการแพร่ระบาดของโควิด 19 ด้วยเทคโนโลยีและนวัตกรรมสมัยใหม่ ขณะที่ประเทศไทยมีเป้าหมายในการพัฒนาสาธารณสุขและความเป็นอยู่ที่ดีของประชาชนในทุกเพศวัย ดังนั้นความร่วมมือของกระทรวงสาธารณสุข สมาคมการค้ายูโรเปียนเพื่อธุรกิจและการพาณิชย์ และสภาธุรกิจสหภาพยุโรป-อาเซียน จะเกิดประโยชน์แก่คนไทย อาเซียน และยุโรปต่อไป” นายอนุทินกล่าว
*********************************** 1 ตุลาคม 2564

ที่มา : https://www.thaigov.go.th/news/contents/details/46466