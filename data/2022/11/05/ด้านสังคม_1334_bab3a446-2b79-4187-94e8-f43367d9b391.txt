รัฐบาลไทย-ข่าวทำเนียบรัฐบาล-ดีอีเอส กำหนดบทบาท บมจ.เอ็นที หนุนนโยบายรัฐจัดทำโครงสร้างพื้นฐานด้านดิจิทัลและความมั่นคง


วันพุธที่ 16 มีนาคม 2565
ดีอีเอส กำหนดบทบาท บมจ.เอ็นที หนุนนโยบายรัฐจัดทำโครงสร้างพื้นฐานด้านดิจิทัลและความมั่นคง
ดีอีเอส กำหนดบทบาท บมจ.เอ็นที หนุนนโยบายรัฐจัดทำโครงสร้างพื้นฐานด้านดิจิทัลและความมั่นคง
วันนี้ (16 มี.ค. 65) พล.อ.ประยุทธ์ จันทร์โอชา นายกรัฐมนตรี เป็นประธานการประชุมคณะกรรมการนโยบายรัฐวิสาหกิจ ครั้งที่ 1/2565 (ผ่านระบบ Video Conference)  ณ ตึกภักดีบดินทร์ ทำเนียบรัฐบาล โดยที่ประชุมมีวาระเพื่อพิจารณาการแก้ไขปัญหารัฐวิสาหกิจ (บริษัท โทรคมนาคมแห่งชาติ จำกัด (มหาชน) (บมจ.เอ็นที) เกี่ยวกับข้อพิจารณากำหนดขอบเขต หรือบทบาทการเป็นเครื่องมือรัฐของ บมจ.เอ็นที ให้มีความชัดเจนในการเป็นผู้สนับสนุนนโยบายรัฐ
โดยที่ประชุม คนร. มีมติมอบหมายกระทรวงดิจิทัลเพื่อเศรษฐกิจและสังคม (ดีอีเอส) มอบหมาย บมจ.เอ็นที ในการมีบทบาทเป็นผู้สนับสนุนนโยบายของรัฐ ในการจัดทำโครงสร้างพื้นฐานด้านดิจิทัลและความมั่นคง รวมทั้งบริการของรัฐเพื่อสังคมอย่างทั่วถึงและเท่าเทียมโดยเร็ว เพื่อให้เป็นไปตามมติ ครม. เมื่อวันที่ 14 มกราคม 2563
ทั้งนี้ ครม. ได้ประชุมปรึกษาเมื่อวันที่ 14 มกราคม 2563  ลงมติว่า ให้ความเห็นชอบในหลักการตามที่กระทรวงดิจิทัลฯ เสนอ โดยให้กระทรวงฯ และหน่วยงานที่เกี่ยวข้องรับไปหารือ กับสำนักงานคณะกรรมการกิจการกระจายเสียง กิจการโทรทัศน์ และกิจการโทรคมนาคมแห่งขาติ (กสทช.) ในประเด็นการกำหนดให้ บริษัท โทรคมนาคมแห่งชาติ (เอ็นที) “เป็นผู้สนับสนุนนโยบายของรัฐ ในการจัดทำโครงสร้างพื้นฐานด้านดิจิทัลและความมั่นคง โดยให้รัฐสนับสนุนคลื่นความถี่ที่เหมาะสมในการทำภารกิจ ให้ได้แนวทางการดำเนินการที่ชัดเจนเหมาะสม และเป็นไปตามข้อกฎหมายที่เกี่ยวข้องก่อนดำเนินการต่อไป”
รวมทั้งให้กระทรวงดิจิทัลฯ กำกับ ให้ บมจ.เอ็นที ปรับปรุงแผนธุรกิจ ให้เป็นไปตามคณะอนุกรรมการแก้ปัญหาฯ และเสนอ คนร. ภายในเดือนเมษายน 2565 ต่อไป
*************

ที่มา : https://www.thaigov.go.th/news/contents/details/52639