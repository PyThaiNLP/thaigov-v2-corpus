รัฐบาลไทย-ข่าวทำเนียบรัฐบาล-กรมบัญชีกลางออกแนวปฏิบัติการเบิกค่ารักษาพยาบาลในคลินิก กรณีให้บริการผู้มีสิทธิและบุคคลในครอบครัวที่ติดเชื้อโควิด 19


วันศุกร์ที่ 18 มีนาคม 2565
พิมพ์
กรมบัญชีกลางออกแนวปฏิบัติการเบิกค่ารักษาพยาบาลในคลินิก กรณีให้บริการผู้มีสิทธิและบุคคลในครอบครัวที่ติดเชื้อโควิด 19
ตามที่กรมบัญชีกลางได้ออกหลักเกณฑ์และอัตราค่ารักษาพยาบาลประเภทผู้ป่วยนอกและผู้ป่วยในสถานพยาบาลของทางราชการ กรณีผู้มีสิทธิหรือบุคคลในครอบครัวเสี่ยงหรือติดเชื้อโควิด 19 ให้สถานพยาบาลของทางราชการถือปฏิบัติ
นางสาวกุลยา ตันติเตมิท อธิบดีกรมบัญชีกลาง เปิดเผยว่า ตามที่กรมบัญชีกลางได้ออกหลักเกณฑ์และอัตราค่ารักษาพยาบาลประเภทผู้ป่วยนอกและผู้ป่วยในสถานพยาบาลของทางราชการ กรณีผู้มีสิทธิหรือบุคคลในครอบครัวเสี่ยงหรือติดเชื้อไวรัสโคโรนา 2019 หรือโรคโควิด 19 ให้สถานพยาบาลของทางราชการถือปฏิบัติ แต่เนื่องจากปัจจุบันในพื้นที่เขตเมืองโดยเฉพาะกรุงเทพมหานครและปริมณฑล มีปริมาณผู้ติดเชื้อโควิด 19 เป็นจำนวนมาก และส่วนใหญ่เป็นผู้ป่วยอาการเล็กน้อย (สีเขียว) ซึ่งการให้บริการทางการแพทย์ประเภท Home Isolation, Community Isolation และ Self Isolation รวมถึงสถานพยาบาลประเภทที่ไม่รับผู้ป่วยไว้ค้างคืนตามกฎหมายว่าด้วยสถานพยาบาล (คลินิก) จะเป็นผู้ให้บริการกับผู้ป่วยทุกสิทธิ ซึ่งรวมถึงผู้มีสิทธิและบุคคลในครอบครัวด้วย ดังนั้น เพื่อให้การบริการทางการแพทย์เป็นไปอย่างต่อเนื่อง กรมบัญชีกลางจึงได้กำหนดแนวปฏิบัติการเบิกค่ารักษาพยาบาลกรณีคลินิก ให้บริการผู้มีสิทธิและบุคคลในครอบครัวที่ติดเชื้อโควิด 19 โดยกำหนดให้คลินิกที่ขึ้นทะเบียนเป็นหน่วยบริการตามพระราชบัญญัติหลักประกันสุขภาพแห่งชาติ พ.ศ. 2545 และหน่วยบริการที่รับการส่งต่อเฉพาะด้านเภสัชกรรมและสถานบริการที่ร่วมจัดบริการสาธารณสุข กรณีติดเชื้อโควิด 19 มีสถานะเป็นสถานพยาบาลของทางราชการ ตามพระราชกฤษฎีกาเงินสวัสดิการเกี่ยวกับการรักษาพยาบาล พ.ศ. 2553 โดยสามารถให้บริการทางการแพทย์แก่ผู้มีสิทธิและบุคคลในครอบครัว และเบิกค่ารักษาพยาบาลจากทางราชการได้
“การเบิกจ่ายค่ารักษาพยาบาลของสถานพยาบาลประเภทที่ไม่รับผู้ป่วยไว้ค้างคืน หรือ คลินิก ให้ใช้หลักเกณฑ์และอัตราค่ารักษาพยาบาลประเภทผู้ป่วยนอกและผู้ป่วยในสถานพยาบาลของทางราชการ กรณีผู้มีสิทธิหรือบุคคลในครอบครัวเสี่ยงหรือติดเชื้อไวรัสโคโรนา 2019 หรือโรคโควิด 19 มาใช้บังคับกับการเบิกเงินค่ารักษาพยาบาล ทั้งนี้ ให้มีผลใช้บังคับตั้งแต่วันที่ 16 มีนาคม 2565 เป็นต้นไป โดยสามารถศึกษารายละเอียดเพิ่มเติมได้ตามหนังสือกรมบัญชีกลาง ด่วนที่สุด ที่ กค 0416.4/ว 203 ลงวันที่ 15 มีนาคม 2565 หรือสอบถามเพิ่มเติมได้ที่กองสวัสดิการรักษาพยาบาล กรมบัญชีกลาง หมายเลขโทรศัพท์ 02 127 7000 ต่อ 6854  4441 ในวัน เวลาราชการ” อธิบดีกรมบัญชีกลาง กล่าว

ที่มา : https://www.thaigov.go.th/news/contents/details/52704