รัฐบาลไทย-ข่าวทำเนียบรัฐบาล-รมว.ยุติธรรม จี้ "ราชทัณฑ์"เร่งสอบ เตือน อย่าหาประโยชน์กับเรื่องนี้ ชี้ อาหารผู้ต้องขัง ต้องดีมีคุณภาพ ญาติจะได้ไม่ห่วง


วันพุธที่ 27 เมษายน 2565
พิมพ์
รมว.ยุติธรรม จี้ "ราชทัณฑ์"เร่งสอบ เตือน อย่าหาประโยชน์กับเรื่องนี้ ชี้ อาหารผู้ต้องขัง ต้องดีมีคุณภาพ ญาติจะได้ไม่ห่วง
"ยุติธรรม" คาดโทษหนัก ผบ.เรือนจำ หลังสุ่มตรวจอาหาร 12 แห่ง พบ “หมู-ไก่-ผัก”เน่าเสีย อาหารดิบไม่ครบตามสั่งซื้อ รมว.ยุติธรรม จี้ "ราชทัณฑ์"เร่งสอบ เตือน อย่าหาประโยชน์กับเรื่องนี้ ชี้ อาหารผู้ต้องขัง ต้องดีมีคุณภาพ ญาติจะได้ไม่ห่วง
วันที่ 27 เมษายน 2565 นายสมศักดิ์ เทพสุทิน รัฐมนตรีว่าการกระทรวงยุติธรรม กล่าวถึงความคืบหน้าการตรวจสอบคุณภาพอาหารในเรือนจำว่า จากที่ตนได้มีการลงนามแต่งตั้งคณะกรรมการขึ้นมา 1 ชุด เพื่อให้ลงไปตรวจสอบคุณภาพอาหารในเรือนจำทั่วประเทศ เพราะที่ผ่านมา มีเรื่องร้องเรียนเกี่ยวกับอาหารของผู้ต้องขังจำนวนมากว่าไม่ได้คุณภาพ ซึ่งจากการตรวจสอบไปแล้ว จำนวน 12 แห่ง พบว่า มีปัญหาบ้าง เนื่องจากอาหารไม่ได้คุณภาพ และผิดสเปค อาทิ เนื้อหมู ไก่ ผัก เน่าเสีย ส่วนเครื่องปรุงบางอย่างที่จัดซื้อเข้ามา ก็หมดอายุ ไม่เป็นไปตามระเบียบที่กรมราชทัณฑ์ กำหนดไว้
นายสมศักดิ์ กล่าวอีกว่า การลงพื้นที่ตรวจสอบของคณะกรรมการชุดนี้ ถือว่า ได้ข้อมูลที่แม่นยำ เพราะเป็นการลงตรวจแบบสุ่ม ไม่ได้แจ้งล่วงหน้าให้เรือนจำรับทราบ ดังนั้น ข้อมูลที่ตนได้รับรายงานมา จึงเป็นข้อเท็จจริงทั้งหมด โดยเมื่อพบปัญหาแล้ว ตนก็ได้สั่งการให้อธิบดีกรมราชทัณฑ์ ไปเร่งดำเนินการแก้ปัญหาแล้ว
“เรื่องอาหารเราต้องเข้มงวด เพราะเป็นสิ่งที่เราควรช่วยผู้ต้องขัง ให้ได้รับสิทธิเต็มที่ ซึ่งเรื่องนี้ ผมได้คุยกับอธิบดีกรมราชทัณฑ์ อยู่บ่อยครั้งว่า อาหารของผู้ต้องขัง ต้องดีมีคุณภาพ โดยต้องจัดสรรงบประมาณให้อาหารมีคุณภาพเท่าที่จะทำได้ แต่วันนี้กลับพบว่า อาหารและเครื่องปรุง ไม่เป็นไปตามที่ระบุไว้ ซ้ำร้าย ในรายงานยังพบว่า อาหารดิบไม่ครบตามใบสั่งซื้อ ทั้งรายการและปริมาณ ซึ่งผู้ต้องขังในเรือนจำ ก็มีชีวิตที่แย่และลำบากอยู่แล้ว ญาติพี่น้องทั่วประเทศก็ห่วง จึงอยากให้แก้ไขในเรื่องนี้เป็นการด่วน เพราะผมไม่อยากได้รับหนังสือร้องเรียนจากญาติผู้ต้องขังอีก โดยต้องทำให้ดี อย่าหาประโยชน์กับเรื่องเหล่านี้” รมว.ยุติธรรม กล่าว
ผู้สื่อข่าวรายงานว่า อธิบดีกรมราชทัณฑ์ ได้มีการกำหนดโทษไว้แล้ว ในส่วนของเรือนจำที่พบปัญหา พร้อมมีการตั้งคณะกรรมการสอบสวน โดยหากพบว่า มีความผิด ก็จะมีการลดชั้น ผู้บัญชาการเรือนจำ

ที่มา : https://www.thaigov.go.th/news/contents/details/53984