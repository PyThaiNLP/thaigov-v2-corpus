รัฐบาลไทย-ข่าวทำเนียบรัฐบาล-การรถไฟแห่งประเทศไทยเพิ่มแนวทางปฏิบัติป้องกันและควบคุมโรคติดเชื้อไวรัส COVID-19 พร้อมเปิดให้ผู้โดยสารที่ต้องการยกเลิกการเดินทาง ขอคืนเงินค่าโดยสารได้เต็มราคา


วันอังคารที่ 3 สิงหาคม 2564
การรถไฟแห่งประเทศไทยเพิ่มแนวทางปฏิบัติป้องกันและควบคุมโรคติดเชื้อไวรัส COVID-19 พร้อมเปิดให้ผู้โดยสารที่ต้องการยกเลิกการเดินทาง ขอคืนเงินค่าโดยสารได้เต็มราคา
การรถไฟแห่งประเทศไทย (รฟท.) ออกแนวทางปฏิบัติเพื่อการป้องกันและควบคุมโรคติดเชื้อไวรัส COVID-19 และช่วยเหลือประชาชนที่ต้องการยกเลิกการเดินทางตามนโยบายของภาครัฐ โดยเริ่มตั้งแต่บัดนี้ - 31 สิงหาคม 2564
นายนิรุฒ มณีพันธ์ ผู้ว่าการรถไฟแห่งประเทศไทย เปิดเผยว่า จากสถานการณ์การแพร่ระบาดโควิด-19 ระลอกใหม่ที่มีการตรวจพบผู้ติดเชื้อเพิ่มมากขึ้นอย่างรวดเร็ว ประกอบกับการมีข้อกำหนดในมาตรา 9 แห่งพระราชกำหนดการบริหารราชการในการณ์ฉุกเฉิน พ.ศ.2548 (ฉบับที่ 27) ขอความร่วมมือให้ประชาชนชะลอหรือหลีกเลี่ยงการเดินทางข้ามจังหวัดโดยไม่มีเหตุจำเป็น การรถไฟแห่งประเทศไทย (รฟท.) จึงได้ออกแนวทางปฏิบัติเพื่อการป้องกันและควบคุมโรคติดเชื้อไวรัสโคโรนา 2019 (โควิด-19) และช่วยเหลือประชาชนที่ต้องการยกเลิกการเดินทางตามนโยบายของภาครัฐ โดยเริ่มตั้งแต่บัดนี้ - 31 สิงหาคม 2564 ดังต่อไปนี้
- ให้ผู้โดยสารที่ซื้อตั๋วโดยสาร (รายบุคคล หมู่คณะ) ตั๋วสำหรับเช่าขบวนรถพิเศษโดยสาร และเช่ารถโดยสารไว้ล่วงหน้า หากไม่มั่นใจในการเดินทางในช่วงดังกล่าวสามารถติดต่อขอคืนเงินค่าตัวก่อนวันเดินทางไม่น้อยกว่า 1 วัน โดยยกเว้นค่าธรรมเนียมการคืนเงิน (คืนเต็มราคา) เป็นกรณีพิเศษ
- กรณีจังหวัดของสถานีต้นทางหรือปลายทางตามตั๋วของผู้โดยสาร ได้ประกาศมาตรการเป็นพื้นที่ควบคุมสูงสุด อนุญาตให้คืนเงินค่าตั๋วก่อนขบวนรถออกไม่น้อยกว่า 2 ชั่วโมง โดยยกเว้นค่าธรรมเนียมการคืนเงิน (คืนเต็มราคา) เป็นกรณีพิเศษ
- กรณีมีการจองซื้อตั๋วทางอินเตอร์เน็ต หากผู้โดยสารไม่ประสงค์เดินทางและไม่สะดวกในการคืนเงินค่าตั๋วผ่านระบบอินเตอร์เน็ต ให้อนุญาตคืนเงินค่าตั๋วก่อนขบวนรถออกไม่น้อยกว่า 1 ชั่วโมง โดยยื่นคำร้องขอคืนเงินได้ที่สถานี
นายนิรุฒกล่าวว่า รฟท. ยังได้สั่งการให้เจ้าหน้าที่ เพิ่มความถี่ในการดูแลทำความสะอาดภายในขบวนรถโดยสารทุกขบวน และทุกสถานีอย่างสม่ำเสมอ โดยเฉพาะบริเวณทุกผิวสัมผัส เช่น ราวจับ ที่จับบริเวณประตู เก้าอี้นั่ง ผู้โดยสาร เครื่องจำหน่ายตั๋วโดยสาร ราวจับบันได/บันไดเลื่อน ปุ่มกดลิฟต์ และห้องน้ำ เป็นต้น ให้ทำความสะอาดมากที่สุดหรือให้ทำทุกชั่วโมง รวมถึงให้เพิ่มความเข้มงวดตรวจสอบคัดกรองพนักงานรถไฟ ผู้ใช้บริการรถไฟ รวมทั้งผู้ประกอบการ ต้องสวมใส่หน้ากากอนามัยหรือหน้ากากผ้าทุกคน พร้อมทำความสะอาดมือด้วยน้ำยาฆ่าเชื้อ และตรวจวัดอุณหภูมิร่างกายก่อนและหลังการปฏิบัติงานหรือใช้บริการอย่างเคร่งครัด เพื่อป้องกันโรคติดเชื้อและสร้างความมั่นใจในความปลอดภัยแก่ผู้โดยสารตลอดการเดินทาง

ที่มา : https://www.thaigov.go.th/news/contents/details/44411