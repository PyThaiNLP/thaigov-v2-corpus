รัฐบาลไทย-ข่าวทำเนียบรัฐบาล-สธ. เผยฉีดวัคซีนโควิด 19 ประชาชนถวายเป็นพระราชกุศลพระบรมราชชนกทะลุล้านโดสแล้ว


วันศุกร์ที่ 24 กันยายน 2564
สธ. เผยฉีดวัคซีนโควิด 19 ประชาชนถวายเป็นพระราชกุศลพระบรมราชชนกทะลุล้านโดสแล้ว
ปลัดกระทรวงสาธารณสุข ขอบคุณบุคลากรสาธารณสุขทั่วประเทศรวมพลังฉีดวัคซีนโควิด 19 ให้ประชาชน ณ เวลา 16.30 น. รวม 12 เขตสุขภาพฉีดได้ 1,062,081 ล้านโดส ตามเป้าหมายการฉีดเพื่อถวายเป็นพระราชกุศลสมเด็จพระมหิตลาธิเบศร อดุลยเดชวิกรม พระบรมราชชนกเนื่องในวันมหิดล
ปลัดกระทรวงสาธารณสุข ขอบคุณบุคลากรสาธารณสุขทั่วประเทศรวมพลังฉีดวัคซีนโควิด 19 ให้ประชาชน ณ เวลา 16.30 น. รวม 12 เขตสุขภาพฉีดได้ 1,062,081 ล้านโดส ตามเป้าหมายการฉีดเพื่อถวายเป็นพระราชกุศลสมเด็จพระมหิตลาธิเบศร อดุลยเดชวิกรม พระบรมราชชนก เนื่องในวันมหิดล 24 กันยายน 2564
วันนี้ (24 กันยายน 2564) นายแพทย์เกียรติภูมิ วงศ์รจิต ปลัดกระทรวงสาธารณสุข ให้สัมภาษณ์ว่า ในวันนี้ กระทรวงสาธารณสุข ได้ระดมพลังบุคลากรสาธารณสุขทั้งส่วนกลางและภูมิภาครณรงค์ฉีดวัคซีนโควิด 19 จำนวน 1 ล้านคนทั่วประเทศ เพื่อถวายเป็นพระราชกุศลแด่สมเด็จพระมหิตลาธิเบศร อดุลยเดชวิกรม พระบรมราชชนก “พระบิดาแห่งการแพทย์แผนปัจจุบัน” เนื่องในวันมหิดล 24 กันยายน 2564 และน้อมรำลึกถึงพระมหากรุณาธิคุณของพระองค์ท่านที่ทรงทุ่มเทพระวรกาย พระสติปัญญา และทรัพย์สินส่วนพระองค์ ทรงวางรากฐานการแพทย์และการสาธารณสุขไทย โดยมีประชาชนรับบริการฉีดวัคซีนตามจุดบริการต่าง ๆ ตามนัดหมายจำนวนมาก ได้รับรายงานจาก 12 เขตสุขภาพ (ไม่รวมที่ศูนย์ฉีดวัคซีนกลางบางซื่อ) ณ เวลา 16.30 น. ฉีดวัคซีนทั้งเข็ม 1, 2 และ 3 รวม 1,062,081 โดส เป็นเข็ม 1 จำนวน 716,916 โดส เข็มสอง 228,994 โดส เข็มสาม 116,171 โดส และทยอยส่งข้อมูลเข้ามาเรื่อย ๆ จะสรุปจำนวนการฉีดอีกครั้ง ณ เวลา 24.00 น. และรายงานยอดการฉีดทั้งหมดให้ทราบในวันพรุ่งนี้
“ขอขอบคุณบุคลากรสาธารณสุข ลูกพระบิดาทุกท่าน ที่ร่วมแรงร่วมใจจัดบริการฉีดวัคซีน สร้างภูมิคุ้มกันโรคโควิด 19 ให้แก่ประชาชน ซึ่งทุกคนทุ่มเททำงานดูแลสุขภาพประชาชนอย่างไม่มีวันหยุดตลอดช่วงสถานการณ์ระบาดโควิด 19 ดำเนินรอยตามเบื้องพระยุคลบาทสืบสานพระราชปณิธานของสมเด็จพระมหิตลาธิเบศร อดุลยเดชวิกรม พระบรมราชชนก เพื่อสุขภาพประชาชนชาวไทย” นายแพทย์เกียรติภูมิกล่าว
********************************  24 กันยายน 2564

ที่มา : https://www.thaigov.go.th/news/contents/details/46175