รัฐบาลไทย-ข่าวทำเนียบรัฐบาล-กรมทางหลวงชนบทยกระดับขีดความสามารถพัฒนาระบบดิจิทัลภายในหน่วยงาน ตามนโยบายของรัฐมนตรีว่าการกระทรวงคมนาคม คว้ารางวัลรัฐบาลดิจิทัลประจำปี 2564 ชนะเลิศหน่วยงานพัฒนาการดีเด่น


วันพฤหัสบดีที่ 2 ธันวาคม 2564
กรมทางหลวงชนบทยกระดับขีดความสามารถพัฒนาระบบดิจิทัลภายในหน่วยงาน ตามนโยบายของรัฐมนตรีว่าการกระทรวงคมนาคม คว้ารางวัลรัฐบาลดิจิทัลประจำปี 2564 ชนะเลิศหน่วยงานพัฒนาการดีเด่น
จากการประเมินผลคะแนนเปรียบเทียบในช่วงปี 2564 กับปี 2563 ระหว่างหน่วยงานระดับกรมหรือเทียบเท่า จำนวนทั้งสิ้น 311 หน่วยงาน
กรมทางหลวงชนบท (ทช.) กระทรวงคมนาคม ได้รับรางวัลรัฐบาลดิจิทัล ประจำปี 2564 (Digital Government Awards 2021) ประเภทรางวัลด้านพัฒนาการดีเด่น สำหรับหน่วยงานระดับกรม ที่ให้บริการเป็นหลัก จากการประเมินผลคะแนนเปรียบเทียบในช่วงปี 2564 กับปี 2563 ระหว่างหน่วยงานระดับกรมหรือเทียบเท่า จำนวนทั้งสิ้น 311 หน่วยงาน
นายอภิรัฐ ไชยวงศ์น้อย อธิบดีกรมทางหลวงชนบท เปิดเผยว่า สำนักงานพัฒนารัฐบาลดิจิทัล (องค์การมหาชน) หรือ สพร. ได้ดำเนินการสำรวจระดับความพร้อมการเป็นรัฐบาลดิจิทัลของหน่วยงานภาครัฐมาตั้งแต่ปี 2558 สำหรับใช้เป็นข้อมูลประกอบการจัดทำนโยบายและจัดสรรงบประมาณด้านการพัฒนารัฐบาลดิจิทัลให้องค์กรมีความพร้อมด้านเทคโนโลยีดิจิทัล โดย ทช. ได้รับการพิจารณาให้ได้รับรางวัลพัฒนาการดีเด่น ประจำปี 2564 ซึ่งประเมินผลจากกลุ่มหน่วยงานที่มีระดับคะแนนเพิ่มขึ้นสูงสุดเป็น 4 อันดับแรก และมีผลคะแนนรวมไม่ต่ำกว่า 80 คะแนน (จากคะแนนเต็ม 100 คะแนน) ตามกรอบการสำรวจระดับความพร้อมรัฐบาลดิจิทัลหน่วยงานภาครัฐของประเทศไทยในด้านปัญหานโยบายและแผนกระบวนการทำงาน ไปจนถึงผลลัพธ์การพัฒนาต่อยอดอย่างเป็นรูปธรรม สำหรับการเตรียมความพร้อมเพื่อพัฒนาหน่วยงานสู่รัฐบาลดิจิทัลของ ทช. ประจำปี 2564 ตามนโยบายของนายศักดิ์สยาม ชิดชอบ รัฐมนตรีว่าการกระทรวงคมนาคม ในการนำเทคโนโลยีดิจิทัลมาใช้เพื่อยกระดับระบบ การให้บริการด้านการขนส่งและโลจิสติกส์ แบ่งเป็น 6 ส่วน ประกอบด้วย ส่วนที่ 1 การจัดทำแนวนโยบายและหลักปฏิบัติ (Policies/Practices) ส่วนที่ 2 การพัฒนาศักยภาพเจ้าหน้าที่ภาครัฐ  ด้านดิจิทัล (Digital Capabilities) ด้วยการส่งเสริมความรู้และพัฒนาทักษะให้กับบุคลากร ส่วนที่ 3 การพัฒนาระบบบริการภาครัฐ (Public Services) โดยให้บริการทั้งภาครัฐ ภาคธุรกิจ และภาคประชาชน ผ่านระบบดิจิทัล ที่สามารถเข้าถึงข้อมูลได้อย่างสะดวกรวดเร็ว ส่วนที่ 4 การพัฒนาระบบการบริหารจัดการรูปแบบดิจิทัล (Smart Back Office) ให้เชื่อมโยงข้อมูลดิจิทัลกับระบบกลางของภาครัฐ ส่วนที่ 5 การพัฒนาโครงสร้างพื้นฐานที่มีความมั่นคงปลอดภัยและมีประสิทธิภาพ (Secure and Efficient Infrastructure) และส่วนที่ 6 การนำเทคโนโลยีไปใช้ (Digital Technology Practices) สำหรับการเชื่อมต่อและสื่อสาร รวมถึงการวิเคราะห์ข้อมูลในด้านต่าง ๆ ของโครงการด้วยเทคโนโลยีปัญญาประดิษฐ์ (AI)
ทั้งนี้การได้รับรางวัลดังกล่าวนับเป็นก้าวสำคัญสำหรับ ทช. ในการพัฒนาหน่วยงานไปสู่การเป็นรัฐบาลดิจิทัล โดย ทช. จะมุ่งพัฒนาการให้บริการประชาชนอย่างมีประสิทธิภาพตามแนวทางแผนพัฒนารัฐบาลดิจิทัลของประเทศไทย พร้อมยกระดับการบริหารจัดการเพิ่มศักยภาพและขีดความสามารถในการปฏิบัติงานโดยใช้เทคโนโลยีดิจิทัลตามนโยบายของรัฐบาลต่อไป

ที่มา : https://www.thaigov.go.th/news/contents/details/49016