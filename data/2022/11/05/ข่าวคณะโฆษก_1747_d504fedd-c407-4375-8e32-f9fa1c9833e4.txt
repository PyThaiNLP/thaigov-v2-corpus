รัฐบาลไทย-ข่าวทำเนียบรัฐบาล-โฆษกรัฐบาล เผย นายกฯ ชื่นชม ให้กำลังใจ น้องเมย์ ทำดีที่สุดแล้ว ผลรองชนะเลิศ Daihatsu Indonesia Masters 2022


วันอาทิตย์ที่ 12 มิถุนายน 2565
พิมพ์
โฆษกรัฐบาล เผย นายกฯ ชื่นชม ให้กำลังใจ น้องเมย์ ทำดีที่สุดแล้ว ผลรองชนะเลิศ Daihatsu Indonesia Masters 2022
โฆษกรัฐบาล เผย นายกฯ ชื่นชม ให้กำลังใจ น้องเมย์ ทำดีที่สุดแล้ว ผลรองชนะเลิศ Daihatsu Indonesia Masters 2022
วันนี้ (12 มิ.ย. 65) นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า พลเอกประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม แสดงความยินดี และให้กำลังใจกับ น.ส.รัชนก อินทนนท์ หรือ “น้องเมย์” นักแบดมินตันไทย มืออันดับ 8 ของโลก และมือวางอันดับ 5 ของรายการที่ได้รับรางวัลรองชนะเลิศ ในการแข่งขันแบดมินตัน เวิลด์ ทัวร์ ซูเปอร์ 500 “ไดฮัทสุ อินโดนีเซีย มาสเตอร์ส 2022” (Daihatsu Indonesia Masters 2022) ประเภทหญิงเดี่ยว ที่สนาม อิสโตรา เสนายัน กรุงจาการ์ตา ประเทศอินโดนีเซีย แม้จะแพ้ การแข่งขันกับ เฉิน อวี่เฟย (Chen Yufei) จากจีน
โฆษกประจำสำนักนายกรัฐมนตรีกล่าวว่า ผลการแข่งขันดังกล่าว ถือเป็นอีกผลงานความก้าวหน้าของทีมนักกีฬาแบดมินตันไทย โดยนายกฯ ให้กำลังใจและขอบคุณนักกีฬาไทยสำหรับความมุ่งมั่ง ตั้งใจ อย่างสุดความสามารถ ไม่ย่อท้อ สะท้อนถึงสมาธิและศักยภาพของนักกีฬาแบดมินตันไทยที่สามารถสร้างผลงานโดดเด่นอย่างต่อเนื่องในเวทีการแข่งขันระดับนานาชาติ รวมถึงชื่นชมทุกหน่วยงานที่เกี่ยวข้องที่มีส่วนร่วมในการสนับสนุนการแข่งขันครั้งนี้ ทั้งนี้ นายกฯ เชื่อมั่นในน้องเมย์ ขออย่าเสียกำลังใจ หมั่นฝึกฝน และเชื่อมั่นในศักยภาพของตนเอง เพราะทุกคนคือตัวแทนและความภาคภูมิใจของประเทศไทย

ที่มา : https://www.thaigov.go.th/news/contents/details/55631