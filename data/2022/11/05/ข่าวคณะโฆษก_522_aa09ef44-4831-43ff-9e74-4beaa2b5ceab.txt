รัฐบาลไทย-ข่าวทำเนียบรัฐบาล-โฆษกรัฐบาลวอนประชาชนรับข่าวสารจากแหล่งข่าวที่น่าเชื่อถือ แจงนายกฯ ร่วมโบกมือพร้อมกับผู้นำประเทศอื่นๆ ด้วย แต่ลดมือลงก่อน ทำให้ถูกมือดีหยิบไปบิดเบือน


วันพฤหัสบดีที่ 18 พฤศจิกายน 2564
พิมพ์
โฆษกรัฐบาลวอนประชาชนรับข่าวสารจากแหล่งข่าวที่น่าเชื่อถือ แจงนายกฯ ร่วมโบกมือพร้อมกับผู้นำประเทศอื่นๆ ด้วย แต่ลดมือลงก่อน ทำให้ถูกมือดีหยิบไปบิดเบือน
โฆษกรัฐบาลวอนประชาชนรับข่าวสารจากแหล่งข่าวที่น่าเชื่อถือ แจงนายกฯ ร่วมโบกมือพร้อมกับผู้นำประเทศอื่นๆ ด้วย แต่ลดมือลงก่อน ทำให้ถูกมือดีหยิบไปบิดเบือน
นายธนกร วังบุญคงชนะ โฆษกประจำสำนักนายกรัฐมนตรี กล่าวถึงกรณีที่มีการนำภาพ พล.อ.ประยุทธ์ จันทร์โอชา นายกรัฐมนตรี และรัฐมนตรีว่าการกระทรวงกลาโหม ช่วงเวลาระหว่างการถ่ายภาพร่วมกันของผู้นำประเทศต่างๆ ในระหว่างการประชุมผู้นำเขตเศรษฐกิจเอเปค เมื่อปี 2560 ที่เมืองดานัง ประเทศเวียดนาม ซึ่งเป็นภาพตัด (crop) มาเผยแพร่และบิดเบือนความจริงว่า นายกรัฐมนตรีไทยไม่เข้าใจ และไม่ปฏิบัติตามคำพูดของช่างภาพว่า เป็นการบิดเบือนความจริงเพื่อโจมตีนายกรัฐมนตรี ขอให้ประชาชนตรวจสอบจากภาพเต็มที่ไม่ได้มีการตัดภาพผู้นำท่านอื่นๆ โดยเหตุการณ์ดังกล่าวนั้น นายกรัฐมนตรีของไทยได้ร่วมโบกมือพร้อมกับผู้นำท่านอื่นๆ ด้วย เพียงแต่ในช่วงท้ายผู้นำหลายท่านได้ลดมือลงกันแล้ว จึงดูเหมือนว่ามีผู้นำหลายท่านที่ไม่ได้ยกมือขึ้น อาทิ นางจาซินดา อาร์เดิร์น นายกรัฐมนตรีของนิวซีแลนด์, นายจัสติน ทรูโด นายกรัฐมนตรีของแคนาดา และนายวลาดิมีร์ ปูติน ประธานาธิบดีของรัสเซีย
นายธนกร กล่าวอีกว่า ขอให้ประชาชนรับข่าวสารอย่างมีสติ รอบคอบ ตรวจสอบแหล่งข่าว รวมทั้งรับข่าวสารจากแหล่งข่าวที่น่าเชื่อถือ ทั้งนี้ หากได้ดูคลิปวิดีโอฉบับเต็มจะเห็นได้ว่า นายกรัฐมนตรีไม่ได้มีปัญหาต่อการสื่อสารภาษาอังกฤษ สามารถพูดคุยกับผู้นำหลายๆ ท่านได้อย่างสมบูรณ์ อย่างไรก็ตาม ตนจำเป็นต้องขอชี้แจงเพื่อไม่ให้ประชาชนสับสนและเกิดเป็นความเข้าใจต่อท่านนายกรัฐมนตรี และขอฝากเตือนถึงกลุ่มที่พยายามบิดเบือนและโจมตีนายกรัฐมนตรีด้วยว่า สิ่งที่กำลังทำอยู่นั้นไม่ใช่เรื่องที่ถูกต้อง ขอให้ยุติการกระทำที่ส่งผลเสียต่อผู้อื่นด้วย

ที่มา : https://www.thaigov.go.th/news/contents/details/48388