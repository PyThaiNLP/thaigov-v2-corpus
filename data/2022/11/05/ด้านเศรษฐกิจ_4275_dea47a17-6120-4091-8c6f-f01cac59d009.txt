รัฐบาลไทย-ข่าวทำเนียบรัฐบาล-“กรุงไทย” ผนึก “กรมโรงงาน-ส.อ.ท.” ขับเคลื่อนเศรษฐกิจด้วย BCG หนุนแปลงเครื่องจักรเป็นทุน ลดใช้พลังงาน ติดปีกเอสเอ็มอีเติบโตยั่งยืน


วันพุธที่ 29 มิถุนายน 2565
พิมพ์
“กรุงไทย” ผนึก “กรมโรงงาน-ส.อ.ท.” ขับเคลื่อนเศรษฐกิจด้วย BCG หนุนแปลงเครื่องจักรเป็นทุน ลดใช้พลังงาน ติดปีกเอสเอ็มอีเติบโตยั่งยืน
ธนาคารกรุงไทยเดินหน้าสนับสนุนการพัฒนาเศรษฐกิจ ด้วยโมเดล BCG Economy จับมือ กรมโรงงานอุตสาหกรรม และสภาอุตสาหกรรมแห่งประเทศไทย ช่วยเหลือผู้ประกอบการเอสเอ็มอีเข้าถึงแหล่งเงินทุน  ผ่านโครงการ “แปลงเครื่องจักรเป็นทุน” เพิ่มศักยภาพการผลิต ลดการใช้พลังงาน
“ธนาคารกรุงไทย” เดินหน้าสนับสนุนการพัฒนาเศรษฐกิจ ด้วยโมเดล BCG Economy จับมือ กรมโรงงานอุตสาหกรรม และสภาอุตสาหกรรมแห่งประเทศไทย ช่วยเหลือผู้ประกอบการเอสเอ็มอีเข้าถึงแหล่งเงินทุน  ผ่านโครงการ “แปลงเครื่องจักรเป็นทุน” เพิ่มศักยภาพการผลิต ลดการใช้พลังงาน  หนุนการใช้พลังงานทดแทน ลดการปล่อยก๊าซเรือนกระจก ติดปีกธุรกิจเติบโตยั่งยืน
เมื่อวันที่ 29 มิถุนายน  2565  ธนาคารกรุงไทย ลงนามความร่วมมือ (MOU)กับ กรมโรงงานอุตสาหกรรม (กรอ.) และสภาอุตสาหกรรมแห่งประเทศไทย (ส.อ.ท.)  ในโครงการแปลงเครื่องจักรเป็นทุน เพื่อส่งเสริมผู้ประกอบการให้เข้าถึงแหล่งเงินทุน
นายวันชัย พนมชัย อธิบดีกรมโรงงานอุตสาหกรรม  เปิดเผยว่า  โครงการนี้เป็นความร่วมมือเพื่อส่งเสริมผู้ประกอบการกิจการอุตสาหกรรมเข้าถึงแหล่งเงินทุนด้านเครื่องจักร  โดยในปีงบประมาณ 2564 มีการจดทะเบียนกรรมสิทธิ์เครื่องจักรจํานวน 992 ราย 6,197 เครื่อง และสามารถจดจํานองถึง 1.7 แสนล้านบาท ทั้งนี้ ในช่วง 3 ไตรมาสแรกของปีงบประมาณ 2565 มีการจดทะเบียนกรรมสิทธิ์เครื่องจักรจํานวน 771 ราย 3,417 เครื่อง และมีการจดจํานองไปแล้ว 2.04 แสนล้านบาท ซึ่งหลังจากลงนาม MOU  ครั้งนี้ คาดว่าจะสามารถทำให้ผู้ประกอบการเข้าถึงแหล่งเงินทุนได้สะดวก รวดเร็วขึ้น และจะมีการจดจำนองเพิ่มขึ้น ทำให้เกิดการหมุนเวียนทางเศรษฐกิจดียิ่งขึ้นต่อไป  ขอเชิญชวนให้ผู้ประกอบการโรงงานทั่วประเทศนำเครื่องจักรที่มีอยู่ มาทำการจดทะเบียนกรรมสิทธิ์เครื่องจักร เพื่อเตรียมความพร้อมในการแปลงเป็นเงินทุน
นายผยง ศรีวณิช  กรรมการผู้จัดการใหญ่ ธนาคารกรุงไทย เปิดเผยว่า ธนาคารกรุงไทย ในฐานะธนาคารพาณิชย์ชั้นนำของประเทศ ดำเนินธุรกิจอย่างมีความรับผิดชอบต่อสิ่งแวดล้อม สังคม และธรรมาภิบาล (ESG) พร้อมนำเป้าหมายการพัฒนาอย่างยั่งยืน (Sustainable Development Goals : SDGs) เข้ามาเป็นส่วนหนึ่งในการดำเนินงาน  มีความมุ่งมั่นนำเทคโนโลยีและนวัตกรรมทางการเงินพัฒนาผลิตภัณฑ์และบริการ มายกระดับคุณภาพชีวิตของลูกค้าทุกกลุ่มให้ดีขึ้นในทุกวัน  ตามพันธกิจ “ ติดปีกไทยสู่ความยั่งยืน”  สนับสนุนยุทธศาสตร์พัฒนาประเทศด้วยโมเดลเศรษฐกิจ BCG (Bio-Circular-Green Economy)  หรือเศรษฐกิจชีวภาพ เศรษฐกิจหมุนเวียน และเศรษฐกิจสีเขียว เพื่อสร้างความยั่งยืนทางเศรษฐกิจ สังคม และสิ่งแวดล้อม
ธนาคารจึงร่วมมือกับกรมโรงงานอุตสาหกรรมและส.อ.ท. เพื่อส่งเสริมผู้ประกอบการให้เข้าถึงแหล่งเงินทุน เสริมสภาพคล่องในการดำเนินธุรกิจ  ปรับปรุงและปรับเปลี่ยนเปลี่ยนเครื่องจักรอุปกรณ์เพิ่มประสิทธิภาพการผลิต  ใช้นวัตกรรมใหม่เพื่อลดผลกระทบต่อสิ่งแวดล้อม ช่วยลดการใช้พลังงาน ส่งเสริมการใช้พลังงานทดแทน ลดการปล่อยก๊าซเรือนกระจก เพิ่มศักยภาพในการแข่งขันให้กับผู้ประกอบการ SME ซึ่งมีส่วนสำคัญในการขับเคลื่อนเศรษฐกิจของประเทศให้เติบโตอย่างยั่งยืน  โดยธนาคารจะสนับสนุนสินเชื่อที่ตอบโจทย์ธุรกิจ อาทิ สินเชื่อ Robotics & Automation  เพื่อปรับเปลี่ยนเครื่องจักร เพิ่มยอดผลิตได้ดังใจด้วยระบบอัตโนมัติ และดอกเบี้ย เริ่มต้น 4% ต่อปี ผ่อนนานสูงสุด 7 ปี สินเชื่อเพื่อสิ่งแวดล้อมร่วมกับกองทุนสิ่งแวดล้อม เพื่อลงทุนในระบบ บำบัดของเสียในธุรกิจ อัตราดอกเบี้ยคงที่ 3% ต่อปี ผ่อนนานสูงสุด 7 ปี สินเชื่อธุรกิจเพื่อการอนุรักษ์พลังงานและ สิ่งแวดล้อมเพื่อการติดตั้ง Solar Rooftop ให้วงเงินสูง ผ่อนนานสูงสุด 10 ปี สินเชื่อนวัตกรรมดีไม่มีดอกเบี้ยฟรีดอกเบี้ย เงินกู้ 3 ปีแรก สินเชื่อรักกันยาวๆ ดอกเบี้ย เริ่มต้น 4 % ต่อปี วงเงินสูงสุด 100 ล้านบาท ผ่อนนานสูงสุด 10 ปี เป็นต้น
ความร่วมมือในครั้งนี้ ตอกย้ำจุดยืนของธนาคารที่ให้ความสำคัญกับการดูแลธุรกิจให้เติบโตอย่างยั่งยืน  เพื่อขับเคลื่อนเศรษฐกิจและสังคมของประเทศให้แข็งแกร่ง สำหรับผู้สนใจติดต่อสำนักงานธุรกิจทั่วประเทศ ธนาคารกรุงไทยทุกสาขา หรือ โทร  02-111-1111

ที่มา : https://www.thaigov.go.th/news/contents/details/56321