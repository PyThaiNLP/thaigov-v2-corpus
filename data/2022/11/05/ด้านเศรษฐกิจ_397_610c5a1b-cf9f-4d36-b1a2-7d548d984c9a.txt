รัฐบาลไทย-ข่าวทำเนียบรัฐบาล-โครงการก่อสร้างขยายทางหลวงหมายเลข 2178 สาย แยกทางหลวงหมายเลข 2085 - อุบลราชธานี เป็น 4 ช่องจราจร แล้วเสร็จ


วันจันทร์ที่ 19 กรกฎาคม 2564
โครงการก่อสร้างขยายทางหลวงหมายเลข 2178 สาย แยกทางหลวงหมายเลข 2085 - อุบลราชธานี เป็น 4 ช่องจราจร แล้วเสร็จ
ช่วยบรรเทาการจราจรติดขัด รองรับปริมาณการจราจรได้เพิ่มมากขึ้น
นายสราวุธ ทรงศิวิไล อธิบดีกรมทางหลวง กระทรวงคมนาคม เปิดเผยว่า กรมทางหลวง (ทล.) ดำเนินโครงการก่อสร้างขยายทางหลวงหมายเลข 2178 สาย แยกทางหลวงหมายเลข 2085 - อุบลราชธานี เป็น 4 ช่องจราจรแล้วเสร็จ ตามนโยบายนายศักดิ์สยาม ชิดชอบ รัฐมนตรีว่าการกระทรวงคมนาคม เพื่อพัฒนาโครงข่ายทางหลวงระหว่างจังหวัดในภูมิภาคอีสานใต้ รองรับการคมนาคมขนส่งสินค้าชายแดนไทย - อินโดจีน
ทางหลวงหมายเลข 2178 สายวารินชำราบ - หนองงูเหลือม เริ่มจากเขตเทศบาลเมืองวารินชำราบ อำเภอวารินชำราบ จังหวัดอุบลราชธานี ผ่านอำเภอสำโรง อำเภอโนนคูณ สิ้นสุดที่ทางหลวงหมายเลข 2085 ตำบลหนองงูเหลือม อำเภอเบญจลักษณ์ จังหวัดศรีสะเกษ ปัจจุบันประชาชนใช้เป็นเส้นทางหลักในการเดินทางระหว่างจังหวัด และเดินทางเข้าสู่กรุงเทพมหานคร อีกทั้งเป็นเส้นทางในการขนส่งสินค้าระหว่างชายแดนไทยและประเทศเพื่อนบ้านผ่านด่านพรมแดนช่องเม็ก จ.อุบลราชธานี ทำให้ปริมาณการจราจรหนาแน่นอย่างต่อเนื่อง ประชาชนไม่ได้รับความสะดวกในการเดินทาง กรมทางหลวงจึงดำเนินการก่อสร้างขยายทางหลวงหมายเลข 2178 สายแยกทางหลวงหมายเลข 2085 - อุบลราชธานี มีจุดเริ่มต้นที่ กม. 27+910 ถึง ที่ กม. 42+500 รวมระยะทาง 14.59 กิโลเมตร เป็นมาตรฐานทางชั้นพิเศษ 4 ช่องจราจร ผิวจราจรแบบแอสฟัลท์คอนกรีต กว้างช่องละ 3.5 เมตร ไหล่ทาง กว้างข้างละ 2.5 เมตร มีเกาะกลางแยกทิศทางการจราจรไป - กลับ ก่อสร้างจุดกลับรถ จำนวน 11 แห่ง พร้อมงานติดตั้งไฟฟ้าส่องสว่าง งบประมาณ 598,166,800 บาท
โครงการแล้วเสร็จช่วยบรรเทาการจราจรติดขัด รองรับปริมาณการจราจรได้เพิ่มมากขึ้น ทำให้การเดินทางและการขนส่งสินค้าทางการเกษตรมีความสะดวก รวดเร็ว และปลอดภัย ประหยัดค่าใช้จ่ายในการเดินทาง เพิ่มประสิทธิภาพระบบขนส่งสินค้าไปสู่กลุ่มประเทศอินโดจีนและเอเชีย

ที่มา : https://www.thaigov.go.th/news/contents/details/43879