รัฐบาลไทย-ข่าวทำเนียบรัฐบาล-กรมการขนส่งทางบก มอบรางวัล “ขนส่งพันธุ์ดี ขับขี่ปลอดภัย” เพื่อเป็นการเชิดชูเกียรติ สนับสนุนและให้กำลังใจผู้ประกอบการขนส่งสาธารณะที่มีมาตรฐานการให้บริการที่ดี


วันอังคารที่ 26 ตุลาคม 2564
กรมการขนส่งทางบก มอบรางวัล “ขนส่งพันธุ์ดี ขับขี่ปลอดภัย” เพื่อเป็นการเชิดชูเกียรติ สนับสนุนและให้กำลังใจผู้ประกอบการขนส่งสาธารณะที่มีมาตรฐานการให้บริการที่ดี
...
นายจิรุตม์ วิศาลจิตร อธิบดีกรมการขนส่งทางบก กระทรวงคมนาคม เป็นประธานในพิธีมอบรางวัล “ขนส่งพันธุ์ดี ขับขี่ปลอดภัย” ในโอกาสกรมการขนส่งทางบก ครบรอบ 80 ปี ให้แก่พนักงานขับรถสาธารณะ ผู้ประกอบการขนส่งที่มีผลงานที่เป็นประโยชน์ต่อสังคม และเป็นผู้ขับรถมืออาชีพที่มีจิตสำนึกในการใช้รถใช้ถนนอย่างปลอดภัย จำนวน 9 รางวัล โดยดำเนินการมอบรางวัลภายใต้รูปแบบวิถีใหม่แบบ New Normal ตามมาตรการสาธารณสุขป้องกันการแพร่กระจายของโรคติดเชื้อไวรัส COVID-19 ประกอบด้วยผู้ร่วมงานทั้งในรูปแบบ Onsite และผู้ร่วมงานผ่านระบบออนไลน์จากทั่วประเทศ เมื่อวันที่ 26 ตุลาคม 2564 ณ กรมการขนส่งทางบก
นายจิรุตม์ วิศาลจิตร อธิบดีกรมการขนส่งทางบก กล่าวว่า การสร้างความปลอดภัยทางถนนเป็นนโยบายสำคัญของรัฐบาลและกระทรวงคมนาคม ภายใต้การนำของนายศักดิ์สยาม ชิดชอบ รัฐมนตรีว่าการกระทรวงคมนาคม ซึ่งได้ให้ความสำคัญกับการดำเนินงานเพื่อบรรลุเป้าหมายลดสถิติการเกิดอุบัติเหตุทางถนนของประเทศไทย และลดอัตราการเสียชีวิตต่อประชากรแสนคนให้เหลือ 12 คน โดยมอบหมายให้หน่วยงานที่เกี่ยวข้องจัดทำแผนปฏิบัติการป้องกันและลดอุบัติเหตุทางถนนและดำเนินการอย่างเข้มข้นจริงจัง ตลอดจนดำเนินการเสริมสร้างวัฒนธรรมความปลอดภัยทางถนนให้เป็นรากฐานของสังคมไทย เพื่อความปลอดภัยในชีวิตและทรัพย์สินของประชาชนทุกคน ซึ่งกรมการขนส่งทางบก (ขบ.) มีภารกิจหลักในการควบคุม กำกับ ดูแล ระบบการขนส่งทางถนนให้เป็นไปอย่างมีประสิทธิภาพ คุ้มค่า และปลอดภัย การจะบรรลุตามภารกิจดังกล่าวได้ สิ่งที่มีความสำคัญและจำเป็นอย่างยิ่ง คือ การมีผู้ประกอบการขนส่งและผู้ขับรถสาธารณะที่มีคุณภาพ ตระหนัก และให้ความสำคัญกับการปฏิบัติตามกฎหมาย กฎ ระเบียบ อันเกี่ยวกับความปลอดภัยในการใช้รถใช้ถนน มีความรับผิดชอบต่อสังคม มีจิตสำนึกที่ดี และให้ความสำคัญกับการให้บริการด้วยมาตรฐานคุณภาพอันเป็นที่เชื่อมั่นของประชาชนผู้ใช้บริการ
การมอบรางวัล “ขนส่งพันธุ์ดี ขับขี่ปลอดภัย” ในโอกาสกรมการขนส่งทางบก ครบรอบ 80 ปี ครั้งนี้ เพื่อยกย่องเชิดชูเกียรติผู้ขับรถสาธารณะและผู้ประกอบการขนส่งที่ทำความดี ปฏิบัติตนเป็นประโยชน์ต่อสังคม และเป็นผู้ขับรถมืออาชีพที่มีจิตสำนึกในการใช้รถใช้ถนนอย่างปลอดภัย เป็นการส่งเสริมและสร้างขวัญกำลังใจให้แก่ผู้ประกอบขนส่งที่มีส่วนร่วมในการสร้างความปลอดภัยในการใช้รถใช้ถนน มีความรับผิดชอบ มีนวัตกรรมและมาตรฐานการให้บริการที่ดีมีคุณภาพ กำกับดูแลผู้ขับรถของตนให้มีวินัยและจิตสำนึกในการขับขี่ที่ปลอดภัย และเพื่อให้การพิจารณาคัดเลือกเป็นไปอย่างโปร่งใสและเป็นธรรมจึงได้เชิญผู้แทนจากหน่วยงานภาครัฐและเอกชนที่เกี่ยวข้องเข้าร่วมเป็นกรรมการคัดเลือกร่วมกับผู้แทนของ ขบ. ประกอบด้วย คณะกรรมการคุ้มครองผู้บริโภค มูลนิธิเพื่อผู้บริโภค บริษัท แปซิฟิค คอร์ปอเรชั่น จำกัด หรือ จส.100 และสถานีวิทยุ สวพ. 91 นอกจากนี้ ยังได้รับความร่วมมือจากสำนักงานตำรวจแห่งชาติ และศูนย์คุ้มครองผู้โดยสารรถสาธารณะและรับเรื่องร้องเรียน ในการตรวจสอบประวัติของผู้สมัครทุกราย โดยมีพนักงานขับรถสาธารณะและผู้ประกอบการขนส่งได้รับรางวัลพร้อมเกียรติบัตรและโล่เชิดชูเกียรติ จาก ขบ. จำนวน 9 ราย ดังนี้
1. รางวัลพนักงานขับรถแท็กซี่พันธุ์ดี : นายวุฒิพัฒน์ ภู่วัฒนาอุไรพร
2. รางวัลพนักงานขับรถจักรยานยนต์รับจ้างพันธุ์ดี : นายสาหัส สีลาโล้
3. รางวัลพนักงานขับรถโดยสารประจำทางพันธุ์ดี : นายธีรพงศ์ โพธิ์พล
4. รางวัลพนักงานขับรถโดยสารไม่ประจำทางพันธุ์ดี : นายอิทธิ วงศ์บุบผา
5. รางวัลพนักงานขับรถขนส่งสินค้าพันธุ์ดี : นายนเรษฐ์ กุหลาบศรี
6. รางวัลผู้ประกอบการรถแท็กซี่พันธุ์ดี : สหกรณ์แท็กซี่สยาม จำกัด
7. รางวัลผู้ประกอบการรถโดยสารประจำทางพันธุ์ดี : บริษัท ชัยพัฒนาขนส่งเชียงใหม่  จำกัด
8. รางวัลผู้ประกอบการรถโดยสารไม่ประจำทางพันธุ์ดี : บริษัท ประดิษฐ์รุ่งเรืองทัวร์ จำกัด
9. รางวัลผู้ประกอบการรถขนส่งสินค้าพันธุ์ดี : บริษัท ทีทีเค เอเชีย ทรานสปอร์ต (ไทยแลนด์) จำกัด
อธิบดีกรมการขนส่งทางบก กล่าวเพิ่มเติมว่า ขอแสดงความชื่นชมยินดีกับทุกท่านที่ได้ประพฤติปฏิบัติตนเป็นนักขับรถมืออาชีพ และผู้ประกอบการมืออาชีพ ด้วยความซื่อสัตย์ สุจริต คิดดี ทำดี มีน้ำใจ ปฏิบัติตามกฎจราจร ดำรงตนเป็นประโยชน์เป็นที่ประจักษ์จนได้รับการยกย่อง ชื่นชม และเป็นแบบอย่างในการปฏิบัติตนที่ดี โดยขอให้ทุกท่านรักษามาตรฐานและคุณความดีเช่นนี้ตลอดไป และเชื่อมั่นว่าสิ่งที่ทุกท่านได้ทำมาตลอดจะเป็นกำลังใจและเป็นตัวอย่างให้กับใครอีกหลายคนในสังคมที่มีพฤติกรรมการทำความดีแม้เพียงเล็กน้อยแต่ช่วยสร้างสังคมไทยให้เป็นสังคมที่มีความสุข อีกทั้งยังแสดงให้เห็นว่าคนไทยทุกคนสามารถมีส่วนร่วมในการผลักดันให้เกิดการป้องกันและลดอุบัติเหตุบนท้องถนนของประเทศไทยร่วมกันได้ ซึ่งจะทำให้เกิดความยั่งยืนอย่างแท้จริง

ที่มา : https://www.thaigov.go.th/news/contents/details/47403