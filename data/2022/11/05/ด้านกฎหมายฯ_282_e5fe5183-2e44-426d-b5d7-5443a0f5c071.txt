รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม เผยเปิดเยี่ยมญาติวันแรก 12 พฤศจิกายน เตรียมลงพื้นที่ จังหวัดน่าน แจก N95 กำชับทุกแห่งเร่งฉีดวัคซีนเข็มสองให้ครบ


วันจันทร์ที่ 1 พฤศจิกายน 2564
พิมพ์
รัฐมนตรีว่าการกระทรวงยุติธรรม เผยเปิดเยี่ยมญาติวันแรก 12 พฤศจิกายน เตรียมลงพื้นที่ จังหวัดน่าน แจก N95 กำชับทุกแห่งเร่งฉีดวัคซีนเข็มสองให้ครบ
รัฐมนตรีว่าการกระทรวงยุติธรรม เผยเปิดเยี่ยมญาติวันแรก 12 พฤศจิกายน เตรียมลงพื้นที่ จังหวัดน่าน แจก N95 ทุกเรือนจำบริการประชาชนหลังเอกชนบริจาค 2 ล้านชิ้น กำชับทุกแห่งเร่งฉีดวัคซีนเข็มสองให้ครบ ระวังโดนสังคม-ญาติกดดัน ประสานผู้ว่าฯ-สธ.จังหวัด ปฏิบัติตา
เมื่อวันที่ 1 พฤศจิกายน 2564 เวลา 10.00 น. ที่กรมราชทัณฑ์ นายสมศักดิ์ เทพสุทิน รัฐมนตรีว่าการกระทรวงยุติธรรม เป็นประธานการประชุมติดตามการดำเนินงานและมอบนโยบายการบริหารงานราชทัณฑ์ พร้อมด้วย น.ส.ณัฐธ์ภัสส์ ยงใจยุทธ ผู้ช่วยรัฐมนตรีประจำกระทรวงยุติธรรม นายอายุตม์ สินธพพันธุ์ อธิบดีกรมราชทัณฑ์ ผู้บริหาร ผบ.เรือนจำและข้าราชการระดับสูงร่วมประชุมผ่านระบบการประชุมทางไกล
นายสมศักดิ์ กล่าวว่า การเตรียมพร้อมการเปิดเยี่ยมผู้ต้องขัง ขณะนี้เรือนจำต่างๆ ต้องมีการเตรียมความพร้อม เมื่อฉีดวัคซีนโควิค-19 เข็มสองครบแล้ว เราจะมีการเปิดให้เยี่ยมญาติ ซึ่งขณะนี้เราได้รับวัคซีนเข็มที่สองจากกระทรวงสาธารณสุขครบแล้ว แต่ยังมีบางเรือนจำฉีดไม่ได้ เพราะยังไม่ครบกำหนดเวลาหลังจากฉีดเข็มแรก ทราบว่ามี 21 เรือนจำที่ฉีดเข็มแรกไปวันสุดท้ายคือ 15 ตุลาคม 2564 ดังนั้น 21 เรือนจำนี้ต้องนับวันให้ดีจะฉีดอย่างไรให้เร็ว เพราะเมื่อยังฉีดเข็มสองไม่ครบก็จะเปิดเยี่ยมญาติไม่ได้ และจะถูกกดดันจากสังคม ญาติและผู้ต้องขัง เพราะไม่ได้มีการเปิดให้เยี่ยมญาติมาเป็นปีแล้ว ซึ่งหากเรือนจำไหนทำได้ช้ากว่าเรือนจำอื่น ผบ.เรือนจำและผอ.โรงพยาบาล จะถูกจับจ้อง เราต้องมีคำตอบที่มีเหตุผลให้กับพวกเขาในความล่าช้าเหล่านั้น นอกจากนี้ตนได้รับการประสานจากภาคเอกชน ขอบริจาคหน้ากากอนามัย N95 จำนวน 2 ล้านชิ้น ซึ่งตรงนี้จะส่งให้กรมราชทัณฑ์แจกจ่ายไปยังเรือนจำทั่วประเทศ ผู้ต้องขังแต่ละคนจะได้คนละ 7 ชิ้น เพื่อเป็นการบริการฟรีในการเยี่ยมญาติ
นายสมศักดิ์ กล่าวอีกว่า ในส่วนของการเตรียมความพร้อม เรื่องของมาตรการความปลอดภัยสำหรับการเยี่ยมญาติ จะมี 5 ความปลอดภัย คือ 1. สภาพแวดล้อม ต้องมีจุดคัดกรอง ห้องเยี่ยมต้องปลอดโปร่ง มีระบบระบายอากาศตามมาตรฐาน และเว้นระยะห่าง 2 เมตร 2. ผู้ต้องขัง ต้องฉีดวัคซีนครบ 2 เข็มแล้ว สวมหน้ากากอนามัย มีการตรวจคัดกรอง 3. ญาติ ต้องมีการจองคิวล่วงหน้า ฉีดวัคซีนครบแล้ว เข้าเยี่ยมครั้งละ 1 คน สวมหน้ากากอนามัย 4. เจ้าหน้าที่ห้องเยี่ยม ต้องมีภูมิคุ้มกัน ตรวจไม่พบเชื้อ และ 5. การบริหารจัดการ ต้องจองการเยี่ยมล่วงหน้าผ่านออนไลน์หรือโทรศัพท์ ซื้อของฝากเงินออนไลน์ก่อนเยี่ยม ทำความสะอาดทุกรอบเยี่ยม ซึ่งในการจะเปิดเยี่ยมญาติ ขอให้เรือนจำประสานกับผู้ว่าราชการจังหวัด สาธารณสุขจังหวัด ให้รับรู้รับทราบว่าเราจะมีการเปิดเยี่ยมญาติ หากจังหวัดไหนยังไม่พร้อมก็เปิดไม่ได้ และเราต้องเร่งทำให้พร้อมให้เร็วที่สุด และเรือนจำไหนที่เปิดเยี่ยมได้ก็ต้องปฏิบัติตามมาตรฐาน SOP อย่างเคร่งครัด ทั้งนี้ ในวันที่ 12 พฤศจิกายน 2564 จะเป็นวันแรกที่เปิดให้มีการเยี่ยมญาติ โดยตนจะลงพื้นที่ไปติดตามที่ จังหวัดน่าน

ที่มา : https://www.thaigov.go.th/news/contents/details/47665