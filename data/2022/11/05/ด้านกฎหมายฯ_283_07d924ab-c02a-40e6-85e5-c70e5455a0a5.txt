รัฐบาลไทย-ข่าวทำเนียบรัฐบาล-กระทรวงยุติธรรม จัดประชุมคณะอนุกรรมการเฉพาะกิจ พิจารณาร่างกฎหมายมาตรการแทนการฟ้องคดีอาญา กรณีมาตรการชะลอฟ้อง ครั้งที่ ๒/๒๕๖๔


วันจันทร์ที่ 1 พฤศจิกายน 2564
พิมพ์
กระทรวงยุติธรรม จัดประชุมคณะอนุกรรมการเฉพาะกิจ พิจารณาร่างกฎหมายมาตรการแทนการฟ้องคดีอาญา กรณีมาตรการชะลอฟ้อง ครั้งที่ ๒/๒๕๖๔
กระทรวงยุติธรรม จัดประชุมคณะอนุกรรมการเฉพาะกิจพิจารณาร่างกฎหมายมาตรการแทนการฟ้องคดีอาญา กรณีมาตรการชะลอฟ้อง ครั้งที่ ๒/๒๕๖๔
เมื่อวันศุกร์ที่ ๒๙ ตุลาคม ๒๕๖๔ เวลา ๑๓.๓๐ น. ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม เป็นประธานการประชุมคณะอนุกรรมการเฉพาะกิจพิจารณาร่างกฎหมายมาตรการแทนการฟ้องคดีอาญา กรณีมาตรการชะลอฟ้อง ครั้งที่ ๒/๒๕๖๔ โดยวิธีการประชุมทางไกลผ่านระบบ Cisco Webex Meetings พร้อมด้วย พ.ต.ท.ดร.พงษ์ธร ธัญญสิริ ผู้อำนวยการสำนักงานกิจการยุติธรรม เป็นอนุกรรมการ และนายชัยวัฒน์ ร่างเล็ก รองผู้อำนวยการสำนักงานกิจการยุติธรรม เป็นอนุกรรมการและเลขานุการฯ โดยมีผู้แทนจากหน่วยงานในกระบวนการยุติธรรม เช่น สำนักงานศาลยุติธรรม สำนักงานอัยการสูงสุด และสำนักงานคณะกรรมการกฤษฎีกา เข้าร่วมประชุม
สรุปสาระสำคัญได้ดังนี้
ที่ประชุมได้รับรองรายงานการประชุมคณะอนุกรรมการเฉพาะกิจพิจารณาร่างกฎหมายมาตรการ แทนการฟ้องคดีอาญา กรณีมาตรการชะลอการฟ้อง ครั้งที่ ๑/๒๕๖๔ เมื่อวันอังคารที่ ๒๑ กันยายน ๒๕๖๔ โดยไม่มีอนุกรรมการท่านใดขอแก้ไขรายงานการประชุม
ในวาระเพื่อพิจารณา ฝ่ายเลขานุการฯ ได้นำเสนอแผนผังกระบวนการชะลอการฟ้อง เปรียบเทียบกับร่างพระราชบัญญัติมาตรการแทนการฟ้องคดีอาญา พ.ศ. .... (ร่างเดิม) กับ ร่างกฎหมายตามกระบวนการที่จะเกิดขึ้นใหม่
โดยที่ประชุมได้มีข้อสังเกตและข้อเสนอแนะ ดังนี้
๑) หลักการและเหตุผลของร่างฯ
๒) ประเภทและอัตราโทษของความผิด
๓) ผู้มีอำนาจตัดสินใจในการสั่งชะลอการฟ้องและการถ่วงดุล
๔) การกำหนดเงื่อนไขและระยะเวลาในการคุมประพฤติตามร่างฯ
๕) การกำหนดช่วงเวลาที่จะให้อายุความสะดุดหยุดลงในขณะมีการชะลอการฟ้อง และการกำหนดหลักเกณฑ์และเงื่อนไขในการนับระยะเวลาเวลาผัดฟ้องและฝากขัง
ทั้งนี้ ที่ประชุมได้มีมติมอบหมายให้ฝ่ายเลขานุการฯ ดำเนินการศึกษาแนวความคิดทั้งของประเทศไทยและกฎหมายต่างประเทศ รวมถึงนำความเห็นจากที่ประชุมไปดำเนินการจัดทำร่างพระราชบัญญัติฯ เพื่อเสนอที่ประชุมเพื่อโปรดพิจารณาในการประชุมครั้งถัดไป

ที่มา : https://www.thaigov.go.th/news/contents/details/47697