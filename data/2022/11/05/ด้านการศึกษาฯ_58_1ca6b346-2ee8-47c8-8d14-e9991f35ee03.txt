รัฐบาลไทย-ข่าวทำเนียบรัฐบาล-“เอนก” ปลื้มใจงานฐานข้อมูล “จุดตั้งต้นการศึกษาการต่างประเทศของไทยในมหาวิทยาลัย” จะถูกรับรอง และจารึกไว้เป็นประวัติศาสตร์ของปัญญาของไทย


วันพฤหัสบดีที่ 5 พฤษภาคม 2565
“เอนก” ปลื้มใจงานฐานข้อมูล “จุดตั้งต้นการศึกษาการต่างประเทศของไทยในมหาวิทยาลัย” จะถูกรับรอง และจารึกไว้เป็นประวัติศาสตร์ของปัญญาของไทย
“เอนก” ปลื้มใจงานฐานข้อมูล “จุดตั้งต้นการศึกษาการต่างประเทศของไทยในมหาวิทยาลัย” จะถูกรับรอง และจารึกไว้เป็นประวัติศาสตร์ของปัญญาของไทย
28 เมษายน 2565 ศ.(พิเศษ) ดร.เอนก เหล่าธรรมทัศน์ รัฐมนตรีว่าการกระทรงการอุดมศึกษา วิทยาศาสตร์ วิจัยและนวัตกรรม (รมว.อว.) เป็นประธานเปิดงานเสวนาวิชาการ เรื่อง “จุดตั้งต้นการศึกษาการต่างประเทศของไทยในมหาวิทยาลัย” ซึ่งเป็นส่วนหนึ่งของงานวิจัยภายใต้การสนับสนุนจากสถาบันโลกคดีศึกษา (ธัชชา) พร้อมด้วยคณะผู้บริหาร อว. เข้าร่วมงาน ณ ห้องแถลงข่าว ชั้น 1 อาคารพระจอมเกล้า สำนักงานปลัดกระทรวงการอุดมศึกษา วิทยาศาสตร์ วิจัยและนวัตกรรม
ศ.(พิเศษ) ดร.เอนก กล่าวว่า ดีใจที่สถาบันโลกคดี สามารถผลิตผลงานที่เป็นงานตีพิมพ์ งานเขียนชิ้นสำคัญขึ้นมาเป็นชิ้นแรกได้คือ ฐานข้อมูลบรรณานุกรมการต่างประเทศของไทยตั้งแต่สมัยสุโขทัยถึงปัจจุบันและใช้เวลาทำที่เร็ว  ซึ่งเวลาที่ทำสำเร็จนั้นเป็นเวลาไม่ถึงปี ถือว่าเหมาะสมและสมควร การทำอะไรที่ดีและเก่งต้องทำได้เร็วด้วย เพราะยุคนี้เข้าสู่ยุค Economy of speed เราจะทำอะไรช้าก็คงไม่ทันการ สำหรับฐานข้อมูลที่พูดถึงจุดตั้งต้นการศึกษาการต่างประเทศของไทยในมหาวิทยาลัยก็ปลาบปลื้มใจที่บรรพชนของเราในทางการศึกษาว่าด้วยการต่างประเทศถูกรับรอง ถูกจารึกเอาไว้ด้วยและต่อไปก็จะเป็นประวัติศาสตร์ของปัญญาของไทย
อย่างไรก็ตามอยากจะย้ำลงไปว่าในความคิดเห็นส่วนตัวนั้น เราควรต้องทำให้เรื่องการต่างประเทศเป็นผลงานชิ้นโบว์แดงของรัฐและสังคมไทย เราต้องรู้ว่าเรื่องการต่างประเทศเป็นมรดกที่สำคัญของไทย อยากชวนให้เราทุกคนเอาความรู้ลึกของเราผูกเข้ากับความต้องการของประเทศและเผยแพร่ออกไป ซึ่งถือเป็น soft power อย่างหนึ่ง
นอกจากนั้นอีกข้อที่อยากจะเสนอคือ จากนี้ไปเราต้องพยายามนำเอาความรู้ต่างๆ มาทำให้ประเทศของเราเป็นประเทศที่เป็น middle power ซึ่งจะสอดคล้องกับการที่เราเป็นประเทศเศรษฐกิจปานกลางระดับบนและไปได้ดีกับการที่เราจะเป็นประเทศที่พัฒนาแล้วภายในอีก 10 กว่าปีข้างหน้า

ที่มา : https://www.thaigov.go.th/news/contents/details/54249