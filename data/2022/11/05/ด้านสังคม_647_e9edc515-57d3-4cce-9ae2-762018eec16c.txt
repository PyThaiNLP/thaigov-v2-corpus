รัฐบาลไทย-ข่าวทำเนียบรัฐบาล-สธ.รับมอบ ชุดตรวจ ATK และกระบอกฉีดวัคซีนโควิดชนิด ULDS จากภาคเอกชน


วันพุธที่ 6 ตุลาคม 2564
สธ.รับมอบ ชุดตรวจ ATK และกระบอกฉีดวัคซีนโควิดชนิด ULDS จากภาคเอกชน
กระทรวงสาธารณสุขรับมอบชุดตรวจ ATK และกระบอกฉีดวัคซีนโควิดชนิดถอดหัวเข็มไม่ได้ (ULDS) เพื่อสนับสนุนการทำงานของบุคลากรทางการแพทย์ในการควบคุมโรคโควิด 19
วันนี้ (6 ตุลาคม 2564) ที่สำนักงานปลัดกระทรวงสาธารณสุข นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข พร้อมด้วยคณะผู้บริหาร รับมอบ ชุดตรวจ Antigen Test Kit จำนวน 20,000 ชุด จาก นายปิแอร์ อองเดรย์ ประธานกรรมการแอร์บัสประจำประเทศไทย เพื่อสนับสนุนการดำเนินงานโควิด 19 โดยมี นายตีแยรี มาตู เอกอัครราชทูตฝรั่งเศสประจำประเทศไทย นายอูแบร์ โกลารีส อัคครราชทูตที่ปรึกษาฝ่ายเศรษฐกิจ และกัปตัน ดาร์ซิโต เฮนโดรเซปุโตร ประธานคณะกรรมการบริษัทสายการบินไทย ไลอ้อนแอร์ ร่วมเป็นสักขีพยาน นอกจากนี้ ได้รับมอบกระบอกฉีดวัคซีนโควิดชนิดถอดหัวเข็มไม่ได้ ULDS (ultra low dead space) จำนวน 99,999 อัน มูลค่า 799,992 บาท จากคุณณรงค์ศักดิ์ พุทธพรมงคล ประธานหอการค้าไทย-จีน และศาสตราจารย์ นายแพทย์พรชัย สิมะโรจน์ คณะแพทย์ศาสตร์ โรงพยาบาลรามาธิบดี เพื่อถวายเป็นพระราชกุศลแด่พระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร เนื่องในวันคล้ายวันสวรรคต 13 ตุลาคม
นายอนุทินกล่าวว่า กระทรวงสาธารณสุข ขอบคุณผู้มีจิตศรัทธาทั้ง 2 คณะ ที่เห็นถึงความสำคัญได้นำสิ่งของที่มีความจำเป็นและมีประโยชน์มามอบให้ โดยชุดตรวจ Antigen Test Kit ที่ได้รับกระทรวงสาธาณสุขจะนำไปใช้กับประชาชนกลุ่มเสี่ยง ทำให้ทราบผลเร็ว ช่วยแยกผู้ป่วยออกจากชุมชนได้เร็วไม่ให้เกิดการระบาด สำหรับกระบอกฉีดวัคซีนโควิดชนิดถอดหัวเข็มไม่ได้ ULDS ถือเป็นนวัตกรรมที่จะช่วยลดการสูญเสียวัคซีนได้และทำให้สามารถเพิ่มวัคซีนของไฟเซอร์ได้อีก 1 โดส ถือว่ามีประโยชน์มากในช่วงนี้ ซึ่งกระทรวงสาธารณสุขได้มีการระดมฉีดวัคซีนไฟเซอร์ให้กับเยาวชนที่มีอายุตั้งแต่ 12-17 ปี เพื่อให้เกิดความปลอดภัยและสามารถกลับไปใช้ชีวิตได้ตามปกติ พร้อมเปิดเรียน และขอให้ความมั่นใจว่ากระทรวงสาธารณสุขจะเร่งจัดสรรสิ่งของต่างๆ ไปยังหน่วยงานสาธารณสุขในภูมิภาคเพื่อนำไปใช้ให้เกิดประโยชน์สูงสุดโดยเร็ว
******************************* 6 ตุลาคม 2564

ที่มา : https://www.thaigov.go.th/news/contents/details/46645