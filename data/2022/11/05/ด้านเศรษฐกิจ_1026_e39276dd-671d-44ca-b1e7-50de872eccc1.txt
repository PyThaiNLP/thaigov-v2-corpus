รัฐบาลไทย-ข่าวทำเนียบรัฐบาล-การรถไฟแห่งประเทศไทย แจ้งปรับเปลี่ยนเส้นทาง และงดเดินรถท้องถิ่นสายตะวันออกเฉียงเหนือ (หนองคาย) เป็นการชั่วคราว เนื่องจากสถานการณ์น้ำท่วม


วันจันทร์ที่ 27 กันยายน 2564
การรถไฟแห่งประเทศไทย แจ้งปรับเปลี่ยนเส้นทาง และงดเดินรถท้องถิ่นสายตะวันออกเฉียงเหนือ (หนองคาย) เป็นการชั่วคราว เนื่องจากสถานการณ์น้ำท่วม
การรถไฟแห่งประเทศไทย​ (รฟท.)​ ปรับเปลี่ยนเส้นทางการเดินรถสายหนองคาย ช่วงระหว่างสถานีบำเหน็จณรงค์ - จัตุรัส ไปใช้เส้นทางชุมทางแก่งคอย - นครราชสีมา - ชุมทางบัวใหญ่ แทน พร้อมกับงดเดินขบวนรถท้องถิ่น จำนวน 2 ขบวน ตั้งแต่วันที่ 26 กันยายน 2564
นายนิรุฒ มณีพันธ์ ผู้ว่าการรถไฟแห่งประเทศไทย (รฟท.)​ เปิดเผยว่า จากสถานการณ์เกิดฝนตกหนักในหลายพื้นที่ ทำให้ช่วงเช้าของวันที่ 25 กันยายน 2564 ได้เกิดน้ำท่วมเส้นทางรถไฟระหว่างสถานีบำเหน็จณรงค์ - จัตุรัส ส่งผลกระทบให้ขบวนรถในเส้นทางสายตะวันออกเฉียงเหนือ (สายหนองคาย) ไม่สามารถเดินรถผ่านได้ การรถไฟแห่งประเทศไทย​ (รฟท.)​ จึงจำเป็นต้องปรับเปลี่ยนเส้นทางการเดินรถสายหนองคาย ช่วงระหว่างสถานีบำเหน็จณรงค์ - จัตุรัส ไปใช้เส้นทางชุมทางแก่งคอย - นครราชสีมา - ชุมทางบัวใหญ่ แทน พร้อมกับงดเดินขบวนรถท้องถิ่น จำนวน 2 ขบวน ตั้งแต่วันที่ 26 กันยายน 2564 เป็นต้นไปจนกว่าจะมีคำสั่งเปลี่ยนแปลง เพื่อความปลอดภัยของผู้โดยสาร ดังนี้
1. ขบวนรถด่วนที่ 75/76 กรุงเทพ - หนองคาย - กรุงเทพ ปรับเปลี่ยนเส้นทางช่วงชุมทางแก่งคอย - ชุมทางบัวใหญ่ ไปใช้เส้นทางช่วงชุมทางแก่งคอย - นครราชสีมา - ชุมทางบัวใหญ่ แทน
2. งดเดินขบวนรถท้องถิ่นที่ 433/434 ชุมทางแก่งคอย - ชุมทางบัวใหญ่ - ชุมทางแก่งคอย
อย่างไรก็ตาม เจ้าหน้าที่ รฟท. ได้ลงพื้นที่ตรวจสอบความเสียหายในเบื้องต้นพบว่า เส้นทางรถไฟ​ ช่วง สทล. 296/5-297/7 ระหว่างสถานีบำเหน็จณรงค์ - จตุรัส มีความเสียหายเล็กน้อย และเมื่อระดับน้ำลดจะสามารถเข้าดำเนินการซ่อมแซมอัดหินได้ ส่วนเส้นทางรถไฟช่วง สทล.352/13-14​ ระหว่างสถานีบ้านเหลื่อม - หนองพลวง พบความเสียหายมาก เนื่องจากหินบนทางรถไฟถูกพัดไปกับกระแสน้ำ ระบบอาณัติสัญญาณได้รับความเสียหาย อีกทั้งระดับน้ำยังคงเพิ่มสูงขึ้นอย่างต่อเนื่อง จึงได้สั่งการให้ฝ่ายการช่างโยธาเตรียมความพร้อมรับมือกับสถานการณ์ โดยขอให้พนักงาน เจ้าหน้าที่บำรุงทางตรวจทางและเฝ้าระวังสังเกตการณ์ระดับน้ำตลอด 24 ชั่วโมง โดยประชาชนสามารถสอบถามรายละเอียดเพิ่มได้ที่ศูนย์บริการลูกค้าสัมพันธ์ หมายเลขโทรศัพท์ 1690 ตลอด​ 24 ชั่วโมง หรือเฟซบุ๊ก แฟนเพจ ทีมพีอาร์การรถไฟแห่งประเทศไทย

ที่มา : https://www.thaigov.go.th/news/contents/details/46214