รัฐบาลไทย-ข่าวทำเนียบรัฐบาล-กรมทางหลวงชนบท ยกระดับถนนสายแยก ทล.4 - บ้านหินเทิน อำเภอเมือง จังหวัดประจวบคีรีขันธ์ แบ่งเบาการจราจรถนนสายหลัก รองรับการค้าการท่องเที่ยวในอนาคต


วันพุธที่ 11 สิงหาคม 2564
กรมทางหลวงชนบท ยกระดับถนนสายแยก ทล.4 - บ้านหินเทิน อำเภอเมือง จังหวัดประจวบคีรีขันธ์ แบ่งเบาการจราจรถนนสายหลัก รองรับการค้าการท่องเที่ยวในอนาคต
กรมทางหลวงชนบท (ทช.) กระทรวงคมนาคม ดำเนินโครงการก่อสร้างถนนและยกระดับชั้นทาง ถนนสายแยกทางหลวงแผ่นดินหมายเลข 4 - บ้านหินเทิน อำเภอเมือง จังหวัดประจวบคีรีขันธ์ เพื่อบรรเทาการจราจรบนถนนสายหลัก (ถนนเพชรเกษม หรือ ทางหลวงแผ่นดินหมายเลข 4)
กรมทางหลวงชนบท (ทช.) กระทรวงคมนาคม ดำเนินโครงการก่อสร้างถนนและยกระดับชั้นทาง ถนนสายแยกทางหลวงแผ่นดินหมายเลข 4 - บ้านหินเทิน อำเภอเมือง จังหวัดประจวบคีรีขันธ์ เพื่อบรรเทาการจราจรบนถนนสายหลัก (ถนนเพชรเกษม หรือ ทางหลวงแผ่นดินหมายเลข 4) ส่งเสริมการค้าชายแดนและการท่องเที่ยวในอนาคต สอดรับกับนโยบายของนายศักดิ์สยาม ชิดชอบ รัฐมนตรีว่าการกระทรวงคมนาคม
นายปฐม เฉลยวาเรศ อธิบดีกรมทางหลวงชนบท เปิดเผยว่า ทช. มีแผนที่จะยกระดับและเพิ่มศักยภาพของโครงข่ายสายทางในพื้นที่จังหวัดเพชรบุรีและประจวบคีรีขันธ์ให้เป็นเส้นทางท่องเที่ยวระดับสากล เพื่อพัฒนาให้เป็นเส้นทางท่องเที่ยวเลียบชายฝั่งทะเลภาคใต้ (Thailand Riviera) ด้านตะวันตก ตามแนวเทือกเขาตะนาวศรี เป็นการยกระดับถนนให้มีความสมบูรณ์มากยิ่งขึ้น สนับสนุนให้เกิดการขยายตัวด้านการท่องเที่ยว การค้าชายแดน (ด่านสิงขร) การลงทุนในพื้นที่ นำไปสู่การสร้างงาน สร้างรายได้ให้กับประชาชนอย่างยั่งยืน ทช. จึงได้ดำเนินการก่อสร้างถนนและยกระดับชั้นทาง ถนนสายแยกทางหลวงแผ่นดินหมายเลข 4 - บ้านหินเทิน อำเภอเมือง จังหวัดประจวบคีรีขันธ์ โดยการก่อสร้างเป็นผิวจราจรแบบแอสฟัลติกคอนกรีต กว้าง 7 เมตร พร้อมขยายไหล่ทาง กว้าง 2.5 เมตร ขนาด 2 ช่องจราจร มีจุดเริ่มต้นโครงการจาก กม. ที่ 4+800 - กม. ที่ 9+800 รวมระยะทาง 5 กิโลเมตร ซึ่งปัจจุบันการก่อสร้างมีความก้าวหน้าไปแล้วกว่าร้อยละ 29 ขณะนี้อยู่ระหว่างการก่อสร้างชั้นพื้นทาง คาดว่าจะก่อสร้างแล้วเสร็จในปี 2564
ทั้งนี้เมื่อก่อสร้างแล้วเสร็จ นอกจากจะช่วยส่งเสริมเศรษฐกิจการค้า การขนส่ง การท่องเที่ยวของจังหวัดและพื้นที่ใกล้เคียงแล้ว ยังสามารถใช้เป็นเส้นทางเลี่ยงจากถนนเพชรเกษม (ทล.4) ในช่วงเทศกาลได้อีกทางหนึ่งด้วย

ที่มา : https://www.thaigov.go.th/news/contents/details/44655