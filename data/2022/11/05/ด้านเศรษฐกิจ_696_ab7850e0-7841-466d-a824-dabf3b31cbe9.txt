รัฐบาลไทย-ข่าวทำเนียบรัฐบาล-กรมการขนส่งทางบก เตือนเจ้าของรถ หลีกเลี่ยงการขูด ลบเลือน หรือติดสติกเกอร์ปิดบังหมายเลขทะเบียนรถ เนื่องจากมีความผิดตามกฎหมาย


วันจันทร์ที่ 23 สิงหาคม 2564
กรมการขนส่งทางบก เตือนเจ้าของรถ หลีกเลี่ยงการขูด ลบเลือน หรือติดสติกเกอร์ปิดบังหมายเลขทะเบียนรถ เนื่องจากมีความผิดตามกฎหมาย
...
นางพรรณี พุ่มพันธ์ รองอธิบดีกรมการขนส่งทางบก กระทรวงคมนาคม เปิดเผยถึงกรณีที่มีเจ้าของรถบางรายแก้ไข ดัดแปลง แผ่นป้ายทะเบียนรถทั้งหมดหรือบางส่วน การเขียนแก้ไขตัวเลขด้วยลายมือให้เป็นเลขอื่นตามความเชื่อส่วนบุคคล รวมถึงกรณีที่นำวัสดุ เช่น แผ่นทองคำเปลวหรือแผ่นสติกเกอร์ ติดทับจนบดบังตัวอักษรหรือตัวเลขบนแผ่นป้ายทะเบียนรถ กรณีการใช้แผ่นป้ายทะเบียนรถสกรีนลวดลายกราฟิกเลียนแบบแผ่นป้ายทะเบียนประมูล รวมทั้งการนำแผ่นป้ายพลาสติกที่สกรีนลายกราฟิกไปใช้ครอบแผ่นป้ายทะเบียนรถ ทำให้เข้าใจผิดว่าเป็นแผ่นป้ายทะเบียนประมูล นอกจากนี้ ยังมีกรณีทำแผ่นป้ายทะเบียนรถใหม่ทั้งแผ่นเลียนแบบแผ่นป้ายทะเบียนประมูลโดยใช้เลขทะเบียนเดิม และการใช้แผ่นป้ายทะเบียนรถที่ทางราชการไม่ได้ออกให้ ซึ่งการกระทำดังกล่าวถือเป็นความผิดตามพระราชบัญญัติรถยนต์ พ.ศ. 2522 มาตรา 11 ประกอบมาตรา 60 ฐานใช้แผ่นป้ายทะเบียนรถที่มีลักษณะไม่ถูกต้องหรือแสดงแผ่นป้ายทะเบียนรถไม่ถูกต้องตามที่กำหนดในกฎกระทรวง ปรับสูงสุดไม่เกิน 2,000 บาท และหากตรวจสอบแล้วพบว่าเป็นแผ่นป้ายทะเบียนรถปลอม หมายเลขทะเบียนรถไม่ตรงกับเครื่องหมายแสดงการเสียภาษีประจำปี ไม่ตรงกับสำเนาใบคู่มือจดทะเบียนรถ และรายละเอียดของตัวรถ ซึ่งอาจทำให้ผู้อื่นเกิดความสับสนและไม่สามารถระบุหมายเลขทะเบียนรถได้ อาจมีความผิดตามประมวลกฎหมายอาญา มาตรา 265 ฐานปลอมแปลงเอกสารราชการ ต้องระวางโทษจำคุกตั้งแต่ 6 เดือน ถึง 5 ปี และปรับตั้งแต่ 1,000 บาท ถึง 10,000 บาท
รองอธิบดีกรมการขนส่งทางบก กล่าวเพิ่มเติมว่า สำหรับเจ้าของรถที่แผ่นป้ายทะเบียนรถชำรุด ตัวอักษรหรือตัวเลขลบเลือนเนื่องมาจากการใช้งานรวมถึงกรณีสูญหาย แนะนำให้เจ้าของรถเร่งดำเนินการขอรับแผ่นป้ายทะเบียนรถใหม่ทดแทนของเดิมให้ถูกต้องตามกฎหมาย ได้ที่สำนักงานขนส่งที่รถนั้นจดทะเบียน ซึ่งจะได้รับแผ่นป้ายทะเบียนรถใหม่ภายใน 15 วันทำการ อย่างไรก็ตาม สำหรับเจ้าของรถที่ต้องการหมายเลขทะเบียนรถใหม่ที่ถูกใจ สามารถจองหมายเลขได้ด้วยตนเอง ผ่านเว็บไซต์ของกรมการขนส่งทางบก (ขบ.) www.tabienrod.com ในวันและเวลาราชการ (วันจันทร์ - ศุกร์) ตั้งแต่เวลา 10.00 - 16.00 น. โดยสามารถรองรับการจองหมายเลขทะเบียนรถสำหรับรถเก๋ง รถกระบะ 4 ประตู รถตู้ และรถกระบะบรรทุก (ปิคอัพ) ที่จดทะเบียนในเขตกรุงเทพมหานคร กรณีเป็นการจองหมายเลขทะเบียนรถที่ยังไม่เคยจดทะเบียน (รถใหม่) ผู้จองต้องได้รับรถก่อนจึงจะสามารถจองหมายเลขทะเบียนรถได้ ขั้นตอนไม่ยุ่งยาก ไม่มีค่าใช้จ่ายใด ๆ สามารถทราบผลการจองได้ทันที ช่วยลดขั้นตอนไม่ต้องเดินทางมาติดต่อที่ ขบ. ลดโอกาสเสี่ยงในการแพร่กระจายและติดเชื้อไวรัส COVID-19 สำหรับรถที่จดทะเบียนในจังหวัดอื่นสามารถติดต่อสอบถามที่สำนักงานขนส่งในเขตจังหวัดที่จะนำรถไปจดทะเบียน

ที่มา : https://www.thaigov.go.th/news/contents/details/45053