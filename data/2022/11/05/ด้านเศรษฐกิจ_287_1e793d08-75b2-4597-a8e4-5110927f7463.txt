รัฐบาลไทย-ข่าวทำเนียบรัฐบาล-กรมบัญชีกลางออกหลักเกณฑ์และแนวทางปฏิบัติงานในช่วงโควิด 19 สำหรับลูกจ้างประจำ ลูกจ้างชั่วคราวของส่วนราชการ


วันพฤหัสบดีที่ 8 กรกฎาคม 2564
พิมพ์
กรมบัญชีกลางออกหลักเกณฑ์และแนวทางปฏิบัติงานในช่วงโควิด 19 สำหรับลูกจ้างประจำ ลูกจ้างชั่วคราวของส่วนราชการ
ส่วนราชการมีหลักเกณฑ์และแนวทางสำหรับให้ลูกจ้างประจำและลูกจ้างชั่วคราวของส่วนราชการปฏิบัติราชการในช่วงการแพร่ระบาดของโควิด 19 และสอดคล้องกับแนวทางปฏิบัติของข้าราชการ
นายประภาศ คงเอียด อธิบดีกรมบัญชีกลาง เปิดเผยว่า เนื่องจากสถานการณ์การแพร่ระบาดของโรคติดเชื้อไวรัสโคโรนา 2019 (โควิด 19) ยังคงเกิดขึ้นในหลายพื้นที่ภายในประเทศ ส่งผลให้มีจำนวนผู้ติดเชื้อเพิ่มขึ้นอย่างต่อเนื่อง ดังนั้น เพื่อให้ส่วนราชการมีหลักเกณฑ์และแนวทางสำหรับให้ลูกจ้างประจำและลูกจ้างชั่วคราวของส่วนราชการปฏิบัติราชการในช่วงการแพร่ระบาดของโควิด 19 และสอดคล้องกับแนวทางปฏิบัติของข้าราชการ กรมบัญชีกลางจึงกำหนดหลักเกณฑ์และแนวทางสำหรับให้ลูกจ้างประจำและลูกจ้างชั่วคราวของส่วนราชการปฏิบัติราชการในช่วงการแพร่ระบาดของโควิด 19 โดยมีสาระสำคัญ ดังนี้
1. กรณีมอบหมายให้ลูกจ้างประจำและลูกจ้างชั่วคราว ปฏิบัติราชการในและนอกสถานที่ตั้ง ส่วนราชการควรให้ความสำคัญกับการมอบหมายให้ลูกจ้างประจำ ลูกจ้างชั่วคราว ปฏิบัติราชการภายในที่พัก หากจำเป็นต้องปฏิบัติราชการในสถานที่ตั้งของส่วนราชการ ให้ใช้รูปแบบเหลื่อมเวลาการทำงาน สลับวันหรือเวลาทำงาน โดยให้คำนึงถึงสุขภาพและความปลอดภัยของผู้ปฏิบัติงานกับประสิทธิภาพ ประสิทธิผลในการบริหารราชการ และการให้บริการประชาชนเป็นสำคัญ
2. กรณีส่วนราชการพิจารณาเห็นว่าอาจมีลูกจ้างประจำและลูกจ้างชั่วคราว มีความเสี่ยงสูงที่จะติดโควิด 19 เนื่องจากเดินทางไปในพื้นที่เสี่ยงสูง สัมผัสใกล้ชิดกับผู้ติดเชื้อ หรือเป็นผู้มีความเสี่ยงสูงในการติดเชื้อ ให้ส่วนราชการพิจารณาอนุญาตให้ลูกจ้างประจำและลูกจ้างชั่วคราว กักตัวภายในที่พักเพื่อสังเกตอาการ เป็นเวลา 14 วัน พร้อมกับมอบหมายงานตามความเหมาะสม โดยให้ผู้บังคับบัญชาติดตาม กำกับ ดูแลคุณภาพงานและคุณภาพชีวิตของลูกจ้างรายนั้นอย่างสม่ำเสมอ และปฏิบัติตามมาตรการทางสาธารณสุขอย่างเคร่งครัด เมื่อสิ้นสุดระยะเวลาการกักตัว โดยไม่พบว่าติดเชื้อ ให้ลูกจ้างรายนั้นรายงานตัวกลับเข้าปฏิบัติราชการ พร้อมกับส่งมอบหรือรายงานผลการปฏิบัติราชการในช่วงระยะกักตัวต่อผู้บังคับบัญชาชั้นต้น และให้ส่วนราชการมอบหมายการปฏิบัติราชการในหรือนอกสถานที่ตั้ง ตามความเหมาะสมต่อไป
3. กรณีลูกจ้างประจำและลูกจ้างชั่วคราว ติดโควิด 19 ให้แจ้งผู้บังคับบัญชาชั้นต้นทันที พร้อมกับจัดส่งใบลาหากเข้ารับการรักษาที่โรงพยาบาลเป็นระยะเวลาไม่น้อยกว่า 10 วัน และแพทย์ให้กลับไปพักฟื้นและกักตัวต่อไปอีก 14 วัน ลูกจ้างรายนั้นจะยังมีสถานะเป็นผู้ป่วย ให้ส่วนราชการดำเนินการให้มีการลาต่อไปจนครบกำหนดตามที่แพทย์สั่ง เมื่อครบกำหนดแล้วให้กลับเข้าปฏิบัติราชการตามความเหมาะสมต่อไป สำหรับการประเมินผลการปฏิบัติราชการและการเลื่อนขั้นค่าจ้างให้แก่ลูกจ้างประจำ ให้ผู้บังคับบัญชาประเมินผลการปฏิบัติราชการตามจริง ส่วนการพิจารณาเลื่อนขั้นค่าจ้าง ถือเป็นอำนาจของผู้บังคับบัญชาผู้มีอำนาจสั่งเลื่อนขั้นค่าจ้าง โดยให้พิจารณาตามความเหมาะสม
“กรณีที่ลูกจ้างประจำและลูกจ้างชั่วคราวติดโควิด 19 หรือมีความเสี่ยงสูงและต้องกักตัวที่บ้านเป็นเวลา 14 วัน ให้เป็นหน้าที่ของผู้บังคับบัญชาชั้นต้นที่จะต้องรายงานต่อผู้บังคับบัญชาเหนือขึ้นไป รวมทั้งหน่วยงานการเจ้าหน้าที่ของส่วนราชการด้วย และให้ส่วนราชการแจ้งข้อมูลของลูกจ้างประจำและลูกจ้างชั่วคราวที่ติดโควิด 19 หรือประสานงานกับหน่วยงานด้านสาธารณสุขหรือหน่วยงานที่เกี่ยวข้อง เพื่อดำเนินการตามมาตรการทางสาธารณสุขอย่างเคร่งครัดต่อไป ทั้งนี้ หากมีข้อสงสัย สอบถามรายละเอียดได้ที่ Call center กรมบัญชีกลาง 02 270 6400 ในวัน เวลาราชการ” อธิบดีกรมบัญชีกลาง กล่าว

ที่มา : https://www.thaigov.go.th/news/contents/details/43580