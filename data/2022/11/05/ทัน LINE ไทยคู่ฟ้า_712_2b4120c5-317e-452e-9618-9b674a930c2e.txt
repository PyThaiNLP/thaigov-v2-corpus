รัฐบาลไทย-ข่าวทำเนียบรัฐบาล-ข่าวดี! ซาอุฯ ไฟเขียว นำเข้าไก่ไทย จาก 11 โรงงานที่ตรวจผ่านแล้ว มีผลทันที


วันพุธที่ 16 มีนาคม 2565
ข่าวดี! ซาอุฯ ไฟเขียว นำเข้าไก่ไทย จาก 11 โรงงานที่ตรวจผ่านแล้ว มีผลทันที
.....
กระทรวงพาณิชย์ เผยข่าวดี เมื่อประเทศซาอุดีอาระเบีย อนุญาตให้นำเข้าไก่สด ไก่แช่เย็น ไก่แช่แข็ง และแปรรูปจาก 11 โรงงานของประเทศไทยที่ผ่านการตรวจสอบมาตรฐานแล้วในช่วงปีที่ผ่านมา โดยให้มีผลทันที ถือเป็นผลสำเร็จในการดำเนินการให้สามารถส่งไก่ไปขายยังตลาดซาอุดิอาระเบียได้อีกครั้ง
.
ปัจจุบันซาอุดีอาระเบียนำเข้าไก่มากถึงปีละ 5.9 แสนตัน นำเข้าจากบราซิล 70% และอีก 30% นำเข้าจากยูเครนและฝรั่งเศส ซึ่งผลจากการอนุญาตในครั้งนี้ ไทยจะมีโอกาสเข้าไปมีส่วนแบ่งการตลาดในซาอุดีอาระเบียได้ ซึ่งกระทรวงพาณิชย์ได้เน้นย้ำให้หน่วยงานที่เกี่ยวข้องคำนึงถึงปริมาณไก่ที่บริโภคในประเทศ โดยจะต้องดูว่าหากส่งออกไปจะต้องไม่ให้กระทบต่อราคาและปริมาณไม่ให้ส่งผลกระทบต่อประชาชน
.
ขณะเดียวกัน เว็บไซต์องค์การอาหารและยาซาอุดีอาระเบีย SFDA ได้เปลี่ยนสถานะการนำเข้าสินค้าสัตว์ปีกและผลิตภัณฑ์สัตว์ปีกจากประเทศไทย จาก “Banned” เป็น “Permitted” โดยรายชื่อสถานประกอบการส่งออกที่อนุญาตขึ้นทะเบียนจำนวน 11 แห่ง ประกอบด้วย โรงฆ่าสัตว์ปีก โรงตัดแต่ง และโรงงานแปรรูป สามารถดูข้อมูลได้ที่ https://www.sfda.gov.sa/en/list_countries
#ไทยคู่ฟ้า #ร่วมต้านโควิด19
-------------------

ที่มา : https://www.thaigov.go.th/news/contents/details/52590