รัฐบาลไทย-ข่าวทำเนียบรัฐบาล-กรมการขนส่งทางบก เปิดลงทะเบียนรับสิทธิช่วยเหลือสำหรับผู้ขับรถแท็กซี่และมอเตอร์ไซค์รับจ้างที่อายุเกิน 65 ปี


วันจันทร์ที่ 25 ตุลาคม 2564
กรมการขนส่งทางบก เปิดลงทะเบียนรับสิทธิช่วยเหลือสำหรับผู้ขับรถแท็กซี่และมอเตอร์ไซค์รับจ้างที่อายุเกิน 65 ปี
ระหว่างวันที่ 25 ตุลาคม - 5 พฤศจิกายน 2564 แนะจองคิวล่วงหน้าและเตรียมหลักฐานให้ครบถ้วนเพื่อความสะดวกรวดเร็ว
นายจิรุตม์ วิศาลจิตร อธิบดีกรมการขนส่งทางบก กระทรวงคมนาคม เปิดเผยว่า ตามที่ ครม. มีมติเห็นชอบตามที่กระทรวงคมนาคมเสนอโครงการช่วยเหลือกลุ่มอาชีพผู้ขับรถแท็กซี่และรถจักรยานยนต์สาธารณะ ที่มีอายุเกิน 65 ปี ไม่สามารถสมัครเป็นผู้ประกันตนตามมาตรา 33 มาตรา 39 และมาตรา 40 แห่งพระราชบัญญัติประกันสังคม พ.ศ. 2533 และที่แก้ไขเพิ่มเติมได้ ประกอบอาชีพขับรถอยู่ในพื้นที่ควบคุมสูงสุดและเข้มงวด (29 จังหวัด) และยังไม่ได้รับการช่วยเหลือนั้น โดยในวันนี้ (25 ตุลาคม 2564) กรมการขนส่งทางบก (ขบ.) ได้ให้ผู้ขับรถแท็กซี่และรถจักรยานยนต์สาธารณะที่จองคิวล่วงหน้า เริ่มลงทะเบียนขอรับสิทธิช่วยเหลือด้วยตนเองเป็นวันแรกพร้อมกันทั่วประเทศ ซึ่งในกรุงเทพมหานครมีสถานที่ลงทะเบียนทั้งหมด 5 แห่ง ประกอบด้วย ขบ. อาคาร 6 ชั้น 7 กลุ่มวิชาการขนส่ง สำนักงานขนส่งกรุงเทพมหานครพื้นที่ 1, 2, 3 และ 4 พร้อมทั้งอำนวยความสะดวกให้สามารถเดินทางไปลงทะเบียนได้ที่กลุ่มวิชาการขนส่ง สำนักงานขนส่งจังหวัดทุกแห่งทั่วประเทศ โดยจะเปิดรับลงทะเบียนระหว่างวันที่ 25 ตุลาคม - 5 พฤศจิกายน 2564 สามารถจองคิวลงทะเบียนล่วงหน้าผ่าน Application : DLT Smart Queue หรือ Website : https://gecc.dlt.go.th ซึ่งปัจจุบันมีผู้ขับรถแท็กซี่และรถจักรยานยนต์สาธารณะจองคิวลงทะเบียนทั่วประเทศทั้งสิ้น 7,600 คน จากจำนวนผู้มีสิทธิรับเงินช่วยเหลือตามโครงการ 16,000 คน
อธิบดีกรมการขนส่งทางบก กล่าวเพิ่มเติมว่า สำหรับภาพรวมการลงทะเบียนวันแรก มีผู้ขับรถแท็กซี่และรถจักรยานยนต์สาธารณะที่จองคิวล่วงหน้าเดินทางมาลงทะเบียนอย่างต่อเนื่อง มียอดลงทะเบียนขอรับสิทธิช่วยเหลือ ณ ขบ. ประมาณ 1,300 คน แบ่งเป็นผู้ที่จองคิวลงทะเบียนล่วงหน้าประมาณ 800 คน และผู้ที่ไม่ได้จองคิวล่วงหน้าประมาณ 500 คน โดยเมื่อผู้ขับรถแท็กซี่และรถจักรยานยนต์สาธารณะมาถึงจุดลงทะเบียนเจ้าหน้าที่จะตรวจสอบสิทธิพร้อมเอกสารตามที่กำหนด ได้แก่ บัตรประจำตัวประชาชน ใบอนุญาตขับรถสาธารณะ บัตรประจำตัวผู้ขับรถสาธารณะ หากพบว่ามีสิทธิตรงตามเงื่อนไข เจ้าหน้าที่จะให้กรอกข้อมูลในใบคำขอเพื่อรับสิทธิช่วยเหลือและให้เอกสารแนบท้ายใบคำขอไว้เพื่อเป็นหลักฐาน สำหรับผู้ขับรถแท็กซี่ที่เป็นรถเช่าขับ ต้องเตรียมข้อมูลทะเบียนรถที่เช่าขับและผู้ให้เช่ารถ โดย ขบ. จะทำการตรวจสอบข้อมูลจากผู้ให้เช่าก่อนรับสิทธิ สำหรับผู้ที่จะได้รับเงินช่วยเหลือตามโครงการนี้ ต้องเป็นผู้ที่เข้าเกณฑ์เงื่อนไขผู้ขับรถแท็กซี่และรถจักรยานยนต์สาธารณะ ที่มีอายุเกิน 65 ปี ไม่สามารถสมัครเป็นผู้ประกันตนตามมาตรา 33 มาตรา 39 และมาตรา 40 แห่งพระราชบัญญัติประกันสังคม พ.ศ. 2533 และที่แก้ไขเพิ่มเติมได้ ประกอบอาชีพขับรถอยู่ในพื้นที่ควบคุมสูงสุดและเข้มงวด (29 จังหวัด) ส่วนผู้ที่ไม่ได้จองคิวล่วงหน้ามาก่อน ขบ. ได้จัดเจ้าหน้าที่อำนวยความสะดวกช่วยดำเนินการจองคิวให้ เพื่อให้เดินทางมาลงทะเบียนภายหลังตามลำดับคิว พร้อมให้คำแนะนำการเตรียมเอกสารหลักฐาน ดังนั้น เพื่อให้ได้รับการบริการที่รวดเร็ว ขอให้จองคิวล่วงหน้าทาง Application : DLT Smart Queue หรือ Website : https://gecc.dlt.go.th โดยผู้ที่เข้าเกณฑ์เงื่อนไขในการรับสิทธิช่วยเหลือยังสามารถจองคิวได้จนถึงวันที่ 5 พฤศจิกายน 2564 สอบถามรายละเอียดเพิ่มเติมได้ที่สายด่วน โทร. 1584 ตลอด 24 ชั่วโมง

ที่มา : https://www.thaigov.go.th/news/contents/details/47363