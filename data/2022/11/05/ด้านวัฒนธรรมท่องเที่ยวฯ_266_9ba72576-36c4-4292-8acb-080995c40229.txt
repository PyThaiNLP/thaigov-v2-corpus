รัฐบาลไทย-ข่าวทำเนียบรัฐบาล-วธ.เดินหน้าส่งเสริมการท่องเที่ยวเชิงวัฒนธรรม “เที่ยวชุมชน ยลวิถี” เผยปีงบ64 มีนักท่องเที่ยวกว่า 9.6 แสนคน สร้างรายได้กว่า 768 ล้านบาท คาดปีงบ65 มีนักท่องเที่ยวและรายได้เพิ่มขึ้น


วันอังคารที่ 30 พฤศจิกายน 2564
วธ.เดินหน้าส่งเสริมการท่องเที่ยวเชิงวัฒนธรรม “เที่ยวชุมชน ยลวิถี” เผยปีงบ64 มีนักท่องเที่ยวกว่า 9.6 แสนคน สร้างรายได้กว่า 768 ล้านบาท คาดปีงบ65 มีนักท่องเที่ยวและรายได้เพิ่มขึ้น
วธ.เดินหน้าส่งเสริมการท่องเที่ยวเชิงวัฒนธรรม “เที่ยวชุมชน ยลวิถี” เผยปีงบ64 มีนักท่องเที่ยวกว่า 9.6 แสนคน สร้างรายได้กว่า 768 ล้านบาท คาดปีงบ 65 มีนักท่องเที่ยวและรายได้เพิ่มขึ้น 23 เปอร์เซ็นต์
วธ.เดินหน้าส่งเสริมการท่องเที่ยวเชิงวัฒนธรรม “เที่ยวชุมชน ยลวิถี” เผยปีงบ64 มีนักท่องเที่ยวกว่า 9.6 แสนคน สร้างรายได้กว่า 768 ล้านบาท คาดปีงบ 65 มีนักท่องเที่ยวและรายได้เพิ่มขึ้น 23 เปอร์เซ็นต์
วันที่ 30 พฤศจิกายน 2564 นายอิทธิพล คุณปลื้ม รัฐมนตรีว่าการกระทรวงวัฒนธรรม กล่าวภายหลังร่วมประชุมคณะรัฐมนตรี (ครม.) ว่า ที่ประชุมครม.รับทราบวีดิทัศน์ 10 สุดยอดชุมชนต้นแบบ “เที่ยวชุมชน ยลวิถี” และการดำเนินงานส่งเสริมการท่องเที่ยวเชิงวัฒนธรรม“เที่ยวชุมชน ยลวิถี” ซึ่งกระทรวงวัฒนธรรม (วธ.) ได้ขับเคลื่อนโมเดลเศรษฐกิจใหม่ BCG  ตามนโยบายรัฐบาล และผลักดัน "Soft Power" ความเป็นไทย และอุตสาหกรรมวัฒนธรรมที่มีศักยภาพ 5 F เสริมสร้างความเข้มแข็งของเศรษฐกิจฐานราก เพื่อให้ชุมชนมีคุณภาพชีวิตที่ดีขึ้น และสามารถพึ่งพาตนเองได้อย่างยั่งยืนตามยุทธศาสตร์ชาติ 20 ปี โดยได้ดำเนินโครงการชุมชนคุณธรรมน้อมนำหลักปรัชญาของเศรษฐกิจพอเพียง ขับเคลื่อนด้วยพลังบวร เพื่อให้ชุมชนยึดมั่นในหลักธรรมทางศาสนา ดำรงชีวิตตามวิถีวัฒนธรรมที่ดีงาม บนพื้นฐานของเศรษฐกิจพอเพียง มีสถาบันชาติ ศาสนา พระมหากษัตริย์ เป็นที่ยึดเหนี่ยวจิตใจ  ปัจจุบันมีชุมชนคุณธรรมฯกว่า 25,000 ชุมชนทั่วประเทศ ซึ่งในปี 2564 วธ.พัฒนาต่อยอดชุมชนคุณธรรมฯสู่การท่องเที่ยวเชิงวัฒนธรรม “เที่ยวชุมชน ยลวิถี” โดยนำเสน่ห์ และความงดงามของวิถีวัฒนธรรม สถานที่ท่องเที่ยว ต่อยอดให้เกิดคุณค่าและมูลค่าอย่างสร้างสรรค์ มีการบริหารจัดการอย่างเป็นระบบ ต้อนรับนักท่องเที่ยวด้วยความอบอุ่นและมิตรไมตรีและผลจากความร่วมมือทุกภาคส่วน ทำให้สามารถพัฒนาชุมชนคุณธรรมฯ สู่การท่องเที่ยวเชิงวัฒนธรรมได้ 1,000 ชุมชนทั่วประเทศ ซึ่งผลการขับเคลื่อนงาน “เที่ยวชุมชน ยลวิถี” สามารถปลุกกระแสการท่องเที่ยวเชิงวัฒนธรรม และวิถีชุมชนได้อย่างเป็นรูปธรรม ทำให้มีนักท่องเที่ยวกว่า 960,000 คน เกิดรายได้เงินหมุนเวียนจากค่าที่พัก อาหาร เครื่องดื่ม พาหนะเดินทาง ค่าซื้อของฝาก ของที่ระลึก เป็นต้น กว่า 768,000,000 บาท และมีเป้าหมายนักท่องเที่ยวและรายได้เพิ่มขึ้นในปี 2565ไม่น้อยกว่าร้อยละ 23
รัฐมนตรีว่าการกระทรวงวัฒนธรรม กล่าวอีกว่า  ผลสำเร็จจากการดำเนินงานข้างต้น วธ.จึงประกาศชุมชนที่มีศักยภาพและความพร้อมด้านการท่องเที่ยวในทุกมิติ “เที่ยวชุมชน ยลวิถี” 228 ชุมชน และประกาศยกย่องเชิดชูเกียรติ 10 สุดยอดชุมชนต้นแบบ“เที่ยวชุมชน ยลวิถี” เพื่อเป็นขวัญกำลังใจแก่ผู้ขับเคลื่อนการดำเนินงาน รวมถึงเผยแพร่ประชาสัมพันธ์ชุมชนให้เป็นที่รู้จักแพร่หลายในวงกว้าง ทำให้เกิดการพัฒนาต่อยอด สร้างแรงบันดาลใจ และขยายผลความสำเร็จเป็นแบบอย่างให้แก่ชุมชนอื่นๆ ได้แก่ 1.ชุมชนคุณธรรมฯ บ้านโนนบุรี จ.กาฬสินธุ์ 2.ชุมชนคุณธรรมฯ บ้านศรีดอนชัย จ.เชียงราย 3.ชุมชนคุณธรรมฯ บ้านโคกเมือง จ.บุรีรัมย์ 4.ชุมชนคุณธรรมฯ บ้านสามช่องเหนือ จ.พังงา 5.ชุมชนคุณธรรมฯ วัดศรีดอนคำ จ.แพร่ 6.ชุมชนคุณธรรมฯ บ้านผาบ่อง จ.แม่ฮ่องสอน 7.ชุมชนคุณธรรมฯ บ้านเก่าริมน้ำประแส จ.ระยอง 8.ชุมชนคุณธรรมฯ บ้านท่ามะโอ จ.ลำปาง 9.ชุมชนคุณธรรมฯ วัดบางใบไม้ จ.สุราษฎร์ธานี และ10.ชุมชนคุณธรรมฯ เมืองลับแล จ.อุตรดิตถ์ โดยทั้ง 10 ชุมชนได้รับโล่เชิดชูเกียรติจากพลเอก ประยุทธ์ จันทร์โอชา นายกรัฐมนตรี เมื่อวันที่ 25 พฤศจิกายน 2564 ณ ทำเนียบรัฐบาล นอกจากนี้ วธ.ได้จัดทำแอปพลิเคชัน “เที่ยวเท่ๆ เสน่ห์เมืองไทย” ยกระดับบริการสืบค้นข้อมูลสารสนเทศ ระบบการนำทางเชื่อมโยงเส้นทางการท่องเที่ยว 76 จังหวัด เพื่อให้ประชาชนเข้าถึงข้อมูลได้อย่างสะดวก รวดเร็ว และมีแผนต่อยอด “ตลาดบก/ตลาดน้ำ” “เส้นทางท่องเที่ยวทางประวัติศาสตร์และวัฒนธรรม”เพื่อส่งเสริมการท่องเที่ยวเชิงวัฒนธรรม สร้างงาน สร้างรายได้ให้แก่ประชาชนและชุมชนเสริมสร้างเศรษฐกิจฐานรากของชุมชนให้มีความเข้มแข็งอย่างยั่งยืน

ที่มา : https://www.thaigov.go.th/news/contents/details/48899