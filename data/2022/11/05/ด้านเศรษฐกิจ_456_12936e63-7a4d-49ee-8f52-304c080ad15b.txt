รัฐบาลไทย-ข่าวทำเนียบรัฐบาล-รฟม. ชี้แจงข้อเท็จจริง เรื่อง การประกวดราคาโครงการรถไฟฟ้าสายสีม่วง


วันเสาร์ที่ 24 กรกฎาคม 2564
รฟม. ชี้แจงข้อเท็จจริง เรื่อง การประกวดราคาโครงการรถไฟฟ้าสายสีม่วง
ช่วงเตาปูน-ราษฎร์บูรณะ (วงแหวนกาญจนาภิเษก)
ตามที่สื่อมวลชนได้มีการนำเสนอข่าวโครงการรถไฟฟ้าสายสีม่วง ช่วงเตาปูน – ราษฎร์บูรณะ (วงแหวนกาญจนาภิเษก) ในประเด็นเงื่อนไขการประกวดราคาโครงการฯ นั้น
การรถไฟฟ้าขนส่งมวลชนแห่งประเทศไทย (รฟม.) ขอเรียนชี้แจงข้อเท็จจริงเกี่ยวกับการประกวดราคาของโครงการรถไฟฟ้าสายสีม่วง ช่วงเตาปูน - ราษฎร์บูรณะ (วงแหวนกาญจนาพิเศษ) และการกำหนดเกณฑ์การพิจารณาข้อเสนอของผู้เข้าร่วมประกวดราคา ดังนี้
โครงการรถไฟฟ้าสายสีม่วง ช่วงเตาปูน-ราษฎร์บูรณะ (วงแหวนกาญจนาภิเษก) เป็นโครงการลงทุนขนาดใหญ่ที่มีวงเงินในการจัดจ้างมูลค่าสูงและมีผลกระทบโดยตรงต่อประโยชน์สาธารณะ  ดังนั้น เพื่อให้การดำเนินงานโครงการเป็นไปด้วยความรอบคอบ โปร่งใสและตรวจสอบได้ รฟม.จึงได้แจ้งความประสงค์เสนอโครงการรถไฟฟ้าสายสีม่วงฯ เข้าร่วมการดำเนินงานภายใต้ข้อตกลงคุณธรรม (Integrity Pact) ตั้งแต่ปีงบประมาณ พ.ศ. 2561 และได้มีการลงนามข้อตกลงคุณธรรม ระหว่าง รฟม. และผู้สังเกตการณ์จากองค์กรต่อต้านคอร์รัปชั่น  (ประเทศไทย) ตั้งแต่วันที่ 18 มิถุนายน 2561
เนื่องจาก โครงการรถไฟฟ้าสายสีม่วงฯ เป็นโครงการก่อสร้างขนาดใหญ่ที่มีความซับซ้อนและต้องใช้เทคโนโลยีขั้นสูงในการก่อสร้าง ประกอบกับสภาพพื้นที่เส้นทางโครงการฯ ที่ผ่านเขตชุมชนหนาแน่น พื้นที่ที่มีความอ่อนไหวสูง รวมถึงพื้นที่เกาะกรุงรัตนโกสินทร์ เป็นต้น จึงมีความจำเป็นที่ต้องได้ผู้รับจ้างที่มีประสบการณ์และมีสมรรถนะสูงเพียงพอสำหรับการก่อสร้าง เพื่อให้สามารถดำเนินงานก่อสร้างให้สำเร็จลุล่วงเป็นไปตามแผนงานได้อย่างมีคุณภาพและความปลอดภัยสูงสุด รวมทั้งสามารถลดผลกระทบด้านการจราจรและด้านสิ่งแวดล้อมในระหว่างการก่อสร้างให้ได้มากที่สุด และส่งผลกระทบต่อประชาชนน้อยที่สุด ซึ่งจะเป็นประโยชน์สูงสุดต่อภาครัฐและประชาชนผู้ใช้บริการ
ในการดำเนินการคัดเลือกผู้รับจ้างก่อสร้างงานโยธา รฟม. ได้ใช้รูปแบบการประกวดราคานานาชาติ (International Competition Bidding: ICB) โดยกำหนดเกณฑ์การพิจารณาคัดเลือกข้อเสนอของผู้เข้าร่วมประกวดราคา และใช้เกณฑ์ด้านราคาประกอบเกณฑ์เทคนิค ซึ่งเป็นไปตามพระราชบัญญัติการจัดซื้อจัดจ้างและการบริหารพัสดุภาครัฐ พ.ศ. 2560 มาตรา 65 และระเบียบกระทรวงการคลัง ว่าด้วยการจัดซื้อจัดจ้างและการบริหารพัสดุภาครัฐ พ.ศ. 2560 ข้อ 83 (2) ประกอบกับแนวทางการปฏิบัติในการจัดทำร่างขอบเขตของงาน กรณีหน่วยงานของรัฐกำหนดเกณฑ์การพิจารณาโดยใช้เกณฑ์ราคาประกอบเกณฑ์อื่น ตามหนังสือของคณะกรรมการวินิจฉัยปัญหาการจัดซื้อจัดจ้างและการบริหารพัสดุภาครัฐ ด่วนที่สุด ที่ กค(กวจ)0405.2/ว198 ลงวันที่ 8 เมษายน 2564 เพื่อให้ได้ผู้รับจ้างที่มีศักยภาพสูงและเหมาะสมที่จะสามารถดำเนินงานโครงการได้สำเร็จตามแผนงานและมีคุณภาพภายใต้กรอบงบประมาณที่กำหนดไว้ นอกจากนี้ รฟม. ได้นำร่างประกาศประกวดราคาและร่างเอกสารประกวดราคาทั้งหมดเผยแพร่ในระบบการจัดซื้อจัดจ้างภาครัฐ (eGP) กรมบัญชีกลาง และเว็บไซต์ของ รฟม. เพื่อรับฟังความคิดเห็นจากบุคคลทั่วไปและผู้ประกอบการตามขั้นตอนที่กฎหมายกำหนดไว้ทุกประการแล้ว
สำหรับโครงการรถไฟฟ้าสายสีม่วง ช่วงเตาปูน - ราษฎร์บูรณะ (วงแหวนกาญจนาภิเษก) เป็นโครงการรถไฟฟ้าที่เชื่อมโยงการเดินทางระหว่างนนทบุรี กับกรุงเทพมหานครฝั่งพระนครและฝั่งธนบุรี รวมถึงสมุทรปราการ  เข้าด้วยกัน มีระยะทางรวมทั้งสิ้น 23.6 กิโลเมตร เป็นโครงสร้างทางวิ่งใต้ดิน 13.6 กิโลเมตร 10 สถานี และโครงสร้างทางวิ่งยกระดับ 10 กิโลเมตร 7 สถานี โดยมีแผนจะเริ่มดำเนินงานก่อสร้างในปี 2565 และเปิดให้บริการในปี 2570

ที่มา : https://www.thaigov.go.th/news/contents/details/44088