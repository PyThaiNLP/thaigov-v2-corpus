รัฐบาลไทย-ข่าวทำเนียบรัฐบาล-ครม. รับทราบโครงการของขวัญปีใหม่ 2565 เพิ่มเติม


วันอังคารที่ 28 ธันวาคม 2564
พิมพ์
ครม. รับทราบโครงการของขวัญปีใหม่ 2565 เพิ่มเติม
ครม. รับทราบโครงการของขวัญปีใหม่ 2565 เพิ่มเติม
น.ส.ไตรศุลี ไตรสรณกุล รองโฆษกประจำสำนักนายกรัฐมนตรี กล่าว่วา ที่ประชุมคณะรัฐมนตรี (ครม.) วันที่ 28 ธ.ค. 64  ได้รับทราบโครงการเพื่อมอบของขวัญปีใหม่ พ.ศ.2565 ให้แก่ประชาชนของกระทรวงต่าง ๆ เพิ่มเติม
ทั้งนี้ กระทรวงการต่างประเทศ ได้ มีโครงการให้บริการแปลเอกสารภาษาอังกฤษเอกสารทะเบียนราษฎร  19 ประเภท เช่น สูติบัตร มรณบัตร ทะเบียนบ้าน บัตรประจำตัวประชาชน ทะเบียนสมรส ทะเบียนหย่า โดยไม่คิดค่าบริการตลอดเดือน ม.ค. 65 ณ กรมการกงศุล ถนนแจ้งวัฒนะ และสำนักงานสัญชาติและนิติกรณ์ MRT คลองเตย เพื่อลดภาระค่าใช้จ่ายให้กับประชาชน
ให้บริการหนังสือเดินทางในวันหยุดสุดสัปดาห์ (เสาร์-อาทิตย์) ตลอดเดือนม.ค. 2565 ที่สำนักงานหนังสือเดินทางชั่วคราวปทุมวัน (MBK Center) และบางใหญ่ (Central Plaza West Gate) การให้บริการหนังสือเดินทางด่วนในวันเดียว (ทำเช้า รับบ่าย) ไม่คิดค่าธรรมเนียม (ยกเว้นค่าธรรมเนียมด่วน 2,000 บาท) จำนวน 1,000 ราย โดยจะให้บริการ 100 ราย/วัน ตั้งแต่วันที่ 1-15 ม.ค. 2565 (ยกเว้นวันหยุดราชการ)
มีบริการหนังสือเดินทางเคลื่อนที่ในพื้นที่ต่างจังหวัดทั่วประเทศ เดือนละ 2 ครั้ง ตลอดปี 2565 รวม 24 ครั้ง  เพื่อให้ประชาชนในพื้นที่จังหวัดที่ไม่มีสาขาสำนักงานหนังสือเดินทางได้รับบริการอย่างทั่วถึง รวมถึงร่วมกับกรุงเทพมหานครให้บริการรถทะเบียนเคลื่อนที่ ณ ลานจอดรถกรมการกงสุล ตลอดเดือน ม.ค. 2565 โดยให้บริการทำบัตรประชาชนใหม่และคัดสำเนาเอกสารทะเบียนราษฎร์ภาษาไทยและอังกฤษ 5 ประเภท ได้แก่ทะเบียนบ้าน ข้อมูลบัตรประจำตัวประชาชน สูติบัตร และมรณบัตร
น.ส.ไตรศุลี กล่าวว่า สำหรับกระทรวงศึกษาธิการ ได้จัดโครงการอาชีวะอาสา ร่วมด้วยช่วยประชาชน เทศกาลปีใหม่ พ.ศ.2565  โดยอาชีวะอาสา ออกบริการประชาชนช่วงเทศกาลปีใหม่ตลอด 24 ชั่วโมง ระหว่างวันที่ 29 ธ.ค. 2564  -4 ม.ค. 2565  โดยให้บริการจุดพักรถ-พักคน บนถนนสายหลักและสายรอง 225 ศูนย์ ทั่วประเทศ กิจกรรมพักรถ ได้แก่ บริการตรวจสภาพรถยนต์ รถจักรยานยนต์ และกิจกรรมพักคน ได้แก่ บริการสอบถามข้อมูลเส้นทาง สถานทีท่องเที่ยว ที่พักรถ ที่พัก ร้านอาหารและอื่นๆ
โครงการศูนย์ซ่อมสร้างเพื่อชุมชน เพื่อลดรายจ่ายให้แก่ประชาชน ผ่านแอปพลิเคชั่น  โดยทีมช่างพันธู์ R อาชีวะจิตอาสา จาก 100 ศูนย์ Fix it Center ทั่วประเทศ ออกให้บริการซ่อมถึงบ้านฟรี โดยประชาชนสามารถใช้บริการผ่านแอปพลิเคชั่น โดยไม่ต้องนำเครื่องมือเครื่องใช้ที่ชำรุดไปที่ศูนย์บริการ มีโครงการอบรมอาชีพ ทั้งในรูปแบบ Up-skill และ Re-Skill แก่นักเรียน นักศึกษา ผู้ปกครองและประชาชนใน 77 จังหวัดทั่วประเทศ
รองโฆษกประจำสำนักนายกรัฐมนตรี กล่าวว่า ทางด้านกระทรวงสาธาราณสุข ได้เสนอโครงการที่เป็นประโยชน์ต่อประชาชนเป็นของขวัญปีใหม่  2 โครงการ ได้แก่ โครงการสิทธิบัตรทองหากเจ็บป่วยและมีความจำเป็นไปรับบริการปฐมภูมิที่ไหนก็ได้ โดยมีวัตถุประสงค์ให้ประชาชนที่มีสิทธิบัตรทองได้รับบริการจากทุกหน่วยบริการปฐมภูมิตามความจำเป็นโดยไม่เสียค่าใช้จ่ายในการส่งตัว   และโครงการคัดกรองมะเร็งปากมดลูกที่บ้านด้วยตนเอง โดยมีวัตถุประสงค์ในการเพิ่มทางเลือกการคัดกรองมะเร็งปากมดลูกที่สะดวกต่อประชาชน เพื่อให้ประชาชนเข้าถึงการตรวจคัดกรองโดยเฉพาะกลุ่มสตรีที่ยังไม่เคยรับการตรวจซึ่งจะช่วยต่อยอดจากระบบเดิมและลดอัตราการเสียชีวิตจากโรคมะเร็ง

ที่มา : https://www.thaigov.go.th/news/contents/details/49983