รัฐบาลไทย-ข่าวทำเนียบรัฐบาล-รฟม. เตรียมเปิดใช้ทางลง โครงการรถไฟฟ้าสายสีส้ม (ส่วนตะวันออก) ช่วงศูนย์วัฒนธรรมแห่งประเทศไทย - มีนบุรี (สุวินทวงศ์)


วันจันทร์ที่ 6 มิถุนายน 2565
รฟม.  เตรียมเปิดใช้ทางลง โครงการรถไฟฟ้าสายสีส้ม (ส่วนตะวันออก) ช่วงศูนย์วัฒนธรรมแห่งประเทศไทย - มีนบุรี (สุวินทวงศ์)
ทางยกระดับรามคำแหง ขาเข้า ในวันที่ 15 มิถุนายน 2565 นี้
การรถไฟฟ้าขนส่งมวลชนแห่งประเทศไทย (รฟม.) กระทรวงคมนาคม แจ้งว่า กิจการร่วมค้า ซีเคเอสที ผู้รับจ้างก่อสร้างงานโยธาอุโมงค์ทางวิ่งและสถานีใต้ดิน สัญญาที่ 2 ช่วงรามคำแหง 12 - หัวหมาก โครงการรถไฟฟ้าสายสีส้ม ช่วงศูนย์วัฒนธรรมแห่งประเทศไทย - มีนบุรี (สุวินทวงศ์) ได้ดำเนินการรื้อเชิงทางลง ทางยกระดับรามคำแหง ฝั่งขาเข้า เพื่อก่อสร้างสถานีรถไฟฟ้าใต้ดินสถานีรามคำแหง 12 และปัจจุบันโครงการ ได้สร้างคืนทางลง ทางยกระดับรามคำแหง ฝั่งขาเข้า เป็นที่เรียบร้อย พร้อมเปิดใช้งานวันที่ 15 มิถุนายน 2565 ตั้งแต่เวลา 05.30 น. เป็นต้นไป ตลอด 24 ชั่วโมง  มีผลให้ช่องจราจรบนทางยกระดับรามคำแหง ฝั่งขาเข้าและฝั่งขาออก ใช้งานได้ฝั่งละ 2 ช่องทาง โดยเมื่อทางยกระดับรามคำแหง เปิดใช้งานได้ตามปกติแล้ว จะช่วยอำนวยความสะดวกด้านการจราจรบริเวณ ถนนรามคำแหง ให้ประชาชนได้รับความสะดวกสบายในการเดินทางเพิ่มมากขึ้น โดย รฟม. ได้เร่งรัดดำเนินงานก่อสร้างสร้างคืนพื้นที่ในจุดต่าง ๆ เพื่อช่วยบรรเทาปัญหาการจราจรที่ติดขัดในเขตกรุงเทพมหานคร โดยจะทยอยคืนพื้นที่ผิวจราจรตั้งแต่เดือนกรกฎาคม 2565 เป็นต้นไป
ทั้งนี้ ความก้าวหน้าการก่อสร้างงานโยธาโครงการรถไฟฟ้าสายสีส้ม ในภาพรวม ณ สิ้นเดือนพฤษภาคม 2565 อยู่ที่ร้อยละ 94.51 สามารถติดตามข้อมูลข่าวสารโครงการรถไฟฟ้าสายสีส้ม ได้ที่เฟซบุ๊กแฟนเพจ โครงการรถไฟฟ้าสายสีส้ม เว็บไซต์โครงการ www.mrta-orangelineeast.com และ Line Official : @orangeLine

ที่มา : https://www.thaigov.go.th/news/contents/details/55423