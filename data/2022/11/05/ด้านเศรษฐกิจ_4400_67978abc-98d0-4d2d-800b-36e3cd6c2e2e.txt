รัฐบาลไทย-ข่าวทำเนียบรัฐบาล-กรมเจ้าท่า เร่งติดตั้งปรับปรุงอาณัติสัญญาณเดินเรือ เพิ่มความปลอดภัยลดอุบัติเหตุจากจราจรทางน้ำทั่วประเทศ


วันจันทร์ที่ 11 กรกฎาคม 2565
กรมเจ้าท่า เร่งติดตั้งปรับปรุงอาณัติสัญญาณเดินเรือ เพิ่มความปลอดภัยลดอุบัติเหตุจากจราจรทางน้ำทั่วประเทศ
...
กรมเจ้าท่า กระทรวงคมนาคม เร่งปรับปรุงเพิ่มประสิทธิภาพความปลอดภัยการเดินเรือ รองรับกิจกรรมทางน้ำที่ขยายตัวจากการเปิดประเทศ เดินหน้าติดตั้งอุปกรณ์ช่วยการเดินเรือ ลดอุบัติเหตุการสัญจรทางน้ำ ทั้งการติดตั้งทุ่นเครื่องหมายการเดินเรือ หลักไฟ ป้ายเครื่องหมายการเดินเรือ กำหนดความชัดเจนให้คนเรือ และสร้างความเชื่อมั่นผู้ใช้บริการ
นายสมพงษ์ จิรศิริเลิศ รองอธิบดีกรมเจ้าท่า ด้านปฏิบัติการ เปิดเผยว่า กรมเจ้าท่าได้วางแผนเชิงรุกในการเร่งดำเนินการและการกำกับการดูแลด้านความปลอดภัยในการเดินเรือให้มีประสิทธิภาพสอดรับกับกิจกรรมทางน้ำ ซึ่งปัจจุบันมีการใช้บริการสูงขึ้น ภายหลังจากสถานการณ์การแพร่ระบาดโควิด 19 และการประกาศเปิดประเทศอย่างเป็นทางการ ทำให้จำนวนนักท่องเที่ยวทั้งในและต่างประเทศมีปริมาณเพิ่มขึ้น รวมถึงการขนส่งทางน้ำเชิงพาณิชย์ที่ขยายตัวจากการส่งออกของประเทศ ดังนั้นในแผนการดำเนินงานด้านความปลอดภัยในการเดินเรือและการสัญจรทางน้ำได้กำหนดให้มีการจัดหาอุปกรณ์ที่มีความเหมาะสม ในการติดตั้งเครื่องช่วยการเดินเรือ หรืออาณัติสัญญานที่ได้รับการออกแบบเป็นอุปกรณ์ ระบบ หรือการให้บริการที่อยู่ภายนอกตัวเรือ ที่ประกอบไปด้วย 1.ทุ่นเครื่องหมายการเดินเรือ (Lighted-Buoy) ,ทุ่นปากร่อง,ทุ่นไฟขอบร่อง,ทุ่นไฟแสดงที่หมายพิเศษ
2.หลักไฟเครื่องหมายการเดินเรือ ในการติดตั้งไม่ว่าจะเป็นหลักไฟขอบร่อง,หลักไฟปลายสันเขื่อน,หลักไฟแสดงที่หมายอันตราย 3.หลักไฟนำ
4.ทุ่นเครื่องหมาย และ5.ป้ายเครื่องหมายการเดินเรือ
“การเดินเรือหรือการจราจรทางน้ำได้กำหนดเป็นแผนปฏิบัติการ ในปี2565 ที่จะเร่งจัดหา ติดตั้งอุปกรณ์นำร่องและการบำรุงรักษาเครื่องช่วยการเดินเรือในน่านน้ำไทย รวมถึงชายฝั่งและเกาะในประเทศตามพรบ.การเดินเรือในน่านน้ำไทย และให้เป็นตามมาตรฐานของสมาคมประภาคาร และเครื่องช่วยการเดินเรือระหว่างประเทศ IALA (International Association of Marine aids to Navigation and Lighthouse Authorities) เพื่อความพร้อมของไทยในการรองรับการใช้บริการทางน้ำที่เพิ่มสูงขึ้น ซึ่งต้องเข้มข้นในด้านความปลอดภัย และความเชื่อมั่นให้กับประชาชนผู้ใช้บริการ” นายสมพงษ์กล่าว
อย่างไรก็ตาม กรมเจ้าท่าในฐานะหน่วยงานด้านการกำกับดูแล ด้านความปลอดภัยในการเดินเรือ ได้ดำเนินการตามมติคณะรัฐมนตรีที่อยู่ภายใต้ข้อตกลงตาม อนุสัญญาระหว่างประเทศว่าด้วยความปลอดภัยแห่งชีวิตในทะเล ค.ศ.1974 และที่แก้ไขเพิ่มเติม รวมถึงเตรียมความพร้อมรองรับการตรวจสอบ ของประเทศสมาชิกองค์กรทางทะเลระหว่างประเทศ ภาคบังคับ (IMO Member State Audit Scheme : IMSAS) เพื่อประสิทธิภาพมากยิ่งขึ้น ในขั้นตอนการติดตั้งอุปกรณ์ และเครื่องมือเพื่อความปลอดภัย โดยคำนึงถึงปริมาณและความหนาแน่นของการจราจรทางน้ำที่เกิดขึ้น  รวมถึงระดับความเสี่ยงของการจราจรในพื้นที่

ที่มา : https://www.thaigov.go.th/news/contents/details/56755