รัฐบาลไทย-ข่าวทำเนียบรัฐบาล-นายกรัฐมนตรีเชิญชวนผู้สนใจสั่งซื้อหอมแดง GI เกรด A มอบเป็นของขวัญในเดือนแห่งความรักในกิจกิจกรรม “สื่อรักด้วยใจ รักใครให้หอม” ร่วมอุดหนุนช่วยเหลือเกษตรกรช่วงผลผลิตล้นตลาด


วันอังคารที่ 15 กุมภาพันธ์ 2565
พิมพ์
นายกรัฐมนตรีเชิญชวนผู้สนใจสั่งซื้อหอมแดง GI เกรด A มอบเป็นของขวัญในเดือนแห่งความรักในกิจกิจกรรม “สื่อรักด้วยใจ รักใครให้หอม” ร่วมอุดหนุนช่วยเหลือเกษตรกรช่วงผลผลิตล้นตลาด
นายกรัฐมนตรีเชิญชวนผู้สนใจสั่งซื้อหอมแดง GI เกรด A มอบเป็นของขวัญในเดือนแห่งความรักในกิจกิจกรรม “สื่อรักด้วยใจ รักใครให้หอม” ร่วมอุดหนุนช่วยเหลือเกษตรกรช่วงผลผลิตล้นตลาด
วันที่ 15 ก.พ. 2565 น.ส.ไตรศุลี ไตรสรณกุล รองโฆษกประจำสำนักนายกรัฐมนตรี กล่าวว่า ก่อนเริ่มการประชุมคณะรัฐมนตรี(ครม.) ได้เป็นผู้แทนเกษตรกรผู้ปลูกหอมแดงจังหวัดศรีสะเกษ นำหอมแดงในกิจกรรม “สื่อรักด้วยใจ รักใครให้หอม” มามอบให้พล.อ.ประยุทธ์ จันทร์โอชา นายกรัฐมนตรีและรมว.กลาโหม คณะรัฐมนตรี(ครม.) และผู้เข้าร่วมการประชุม ครม.
โดยกิจกรรม “สื่อรักด้วยใจ รักใครให้หอม” เป็นส่วนหนึ่งของกิจกรรมที่นายวัฒนา พุฒิชาติ ผู้ว่าราชการจังหวัดศรีสะเกษ และหน่วยงานต่างๆ ในจังหวัดศรีสะเกษ ร่วมกันดำเนินการเพื่อเป็นการช่วยเหลือเกษตรกร ที่ขณะนี้ประสบปัญหาหอมแดงราคาตกต่ำ เนื่องจากช่วงเดือนต.ค.-มี.ค.ทุกปีจะมีผลผลิตออกมาพร้อมกันเป็นจำนวนมาก โดยในปีนี้จังหวัดศรีสะเกษได้เพิ่มพัฒนาช่องทางการตลาด กิจกรรมส่งเสริมการขายหลายช่องทางเพื่อให้ผู้สนใจร่วมอุดหนุนเกษตรกรได้สะดวกยิ่งขึ้น
สำหรับในเดือน ก.พ. ซึ่งเป็นเดือนแห่งความรักได้จัดกิจกรรม “สื่อรักด้วยใจ รักใครให้หอม” เพื่อประชาสัมพันธ์สร้างการรับรู้และกระตุ้นการบริโภคในช่วงเทศกาลวันวาเลนไทน์ โดยเปิดให้ประชาชนทั่วประเทศสั่งซื้อหอมผ่าน Line Official “รักใครให้หอม” โดยผู้สั่งซื้อจะได้รับหอมแดง GI เกรด A ใส่ในถุงตาข่ายถุงละ 1 ก.ก. พร้อมป้ายข้อความอวยพรรวม 3 ถุงบรรจุในกล่องราคา 189 บาท/กล่อง(รวมค่าจัดส่ง) ส่วนผู้สนใจสั่งเป็นชุดเล็กสามารถสั่งชุด 1 ก.ก. ราคา 40 บาท(ไม่รวมค่าจัดส่ง) หรือชุดคู่เซต(หอม+กระเทียม) ชุดละ 79 บาท(ไม่รวมค่าจัดส่ง)
“ภายหลังจากได้มอบหอมแดงในกิจกรรมสื่อรักด้วยใจ รักใครให้หอม ให้ท่านนายกรัฐมนตรี ครม. และผู้เข้าร่วมประชุม ท่านนายกรัฐมนตรีได้เชิญชวนให้คนไทยทั่วประเทศช่วยกันอุดหนุนหอมแดงจังหวัดศรีสะเกษเพื่อเป็นการช่วยเหลือเกษตรกร และเป็นการอุดหนุนสินค้าคุณภาพมาตรฐาน GI ของประเทศไทยด้วย” น.ส.ไตรศุลี กล่าว
น.ส.ไตรศุลี กล่าวว่า สำหรับช่องทางการขายอื่นๆ จังหวัดศรีสะเกษ ได้ขอรับการสนับสนุนเครือข่ายพาณิชย์และเกษตรจังหวัดต่างๆ เพื่อจับคู่ค้าขายโดยตรง ประสานจุดจำหน่ายในห้างสรรพสินค้าทั้งในและต่างจังหวัดเพื่อสั่งหอม จากเกษตรกรไปจำหน่ายภายใต้กิจกรรมสื่อรักด้วยใจ รักใครให้หอม เช่นเดียวกัน
รวมถึงมีกิจกรรมส่งเสริมการขายในจังหวัด ได้แก่ กิจกรรมหมอแดงโมบายล์ โดยนำหอมแดงไปขายภายในช่วงเทศกาลต่างที่จังหวัดจะเกิดขึ้น เช่น  เทศกาลแข่งขันกีฬาแห่งชาติ ครั้งที่ 47 ระหว่างวันที่ 5-25 มี.ค. 2565 และการแข่งขันกีฬาคนพิการ ครั้งที่ 37 ระหว่างวันที่ 30 มี.ค.-3 เม.ย. 2565  รวมถึงประสานผู้ส่งออกทั้งในพื้นที่และนอกพื้นที่เพื่อรับซื้อหอมแดง GI ศรีสะเกษ และผลักดันการส่งออกโดยกลไกเซลแมนจังหวัดและเซลแมนประเทศ(ทูตพาณิชย์)
น.ส.ไตรศุลี กล่าวว่า  ปัจจุบันจังหวัดศรีสะเกษมีพื้นที่ปลูกหอมแดงมากเป็นอันดับ 1 ของประเทศ หรือคิดเป็นร้อย 36.65 ของพื้นที่ปลูกหอมแดงทั้งประเทศ ซึ่งในฤดูกาลผลิต 2564/65 มีพื้นที่การปลูก 26,831 ไร่ ผลผลิตประมาณ 80,493 ตัน ผลผลิตออกสู่ตลาดช่วงเดือนต.ค. 2564-มี.ค.2565 โดยช่วงที่ผลผลิตออกมากที่สุดคือเดือนม.ค.-ก.พ. สำหรับอำเภอที่มีการปลูกมากที่สุดได้แก่ อำเภอยางชุม อำเภอราศีไศลและอำเภอกันทรารมย์
ทั้งนี้ หอมแดงศรีสะเกษได้รับการขึ้นทะเบียนสิ่งบ่งชี้ทางภูมิศาสตร์(GI)เมื่อวันที่ 18 มิ.ย. 2563 และมีผลตั้งแต่วันยื่นคำขอขึ้นทะเบียน วันที่ 3 ก.ค. 2561 ซึ่งลักษณะเฉพาะของหอมแดงพันธุ์ศรีสะเกษคือเปลือกแห้ง สีแดงเข้มปนม่วง หัวมีลักษณะกลม มีกลิ่นฉุน
.................

ที่มา : https://www.thaigov.go.th/news/contents/details/51571