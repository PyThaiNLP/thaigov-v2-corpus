รัฐบาลไทย-ข่าวทำเนียบรัฐบาล-ศบค. เผย การเดินทางโดยอากาศยานต้องได้รับวัคซีนครบ 2 เข็ม ตามเกณฑ์กำหนด ย้ำสถานประกอบการคงมาตรการ COVID Free Setting อย่างเข้มงวด ขณะที่ประชาชนต้องป้องกันตนเองอย่างครอบจักรวาล


วันศุกร์ที่ 8 ตุลาคม 2564
ศบค. เผย การเดินทางโดยอากาศยานต้องได้รับวัคซีนครบ 2 เข็ม ตามเกณฑ์กำหนด ย้ำสถานประกอบการคงมาตรการ COVID Free Setting อย่างเข้มงวด ขณะที่ประชาชนต้องป้องกันตนเองอย่างครอบจักรวาล
ศบค. เผย การเดินทางโดยอากาศยานต้องได้รับวัคซีนครบ 2 เข็ม ตามเกณฑ์กำหนด ย้ำสถานประกอบการคงมาตรการ COVID Free Setting อย่างเข้มงวด ขณะที่ประชาชนต้องป้องกันตนเองอย่างครอบจักรวาล
วันนี้ (8 ตุลาคม 2564) เวลา 12.30 น. ณ โถงกลาง ตึกสันติไมตรี ทำเนียบรัฐบาล นายแพทย์เฉวตสรร นามวาท ผู้อำนวยการกองควบคุมโรคและภัยสุขภาพในภาวะฉุกเฉิน กรมควบคุมโรค เผย ที่ประชุม ศปก.ศบค. ได้เห็นชอบการปรับมาตรการผู้โดยสารอากาศยาน สำหรับผู้ที่จะเดินทางต้องได้รับวัคซีนครบ 2 เข็มตามเกณฑ์ที่กำหนด หรือมีผลตรวจโควิด-19 ด้วย ATK หรือ PCR ที่ยืนยันว่าไม่พบเชื้อภายใน 72 ชั่วโมง ที่สำคัญการตรวจคัดกรองก่อนเข้าพื้นที่จะต้องมีความเข้มงวด หากมีการตรวจพบในข้อห้ามต่าง ๆ ที่ไม่เข้าหลักเกณฑ์ที่กำหนด จะมีเงื่อนไขในการห้ามเข้าพื้นที่ จึงขอความร่วมมือพี่น้องประชาชนในการตรวจสอบความพร้อมของตนเองก่อนที่จะเดินทางไปยังพื้นที่อื่น ๆ ด้วย และในส่วนของมาตรการอื่น ๆ ที่ได้มีการกำหนดไว้ก่อนหน้านี้ทั้งในเรื่องของความเข้มงวดบนอากาศยาน การปรับระบบการระบายอากาศ งดการเสิร์ฟอาหาร รวมถึงการลำเลียงผู้โดยสาร ยังคงมาตรการความเข้มงวดดังกล่าวไว้ด้วย
นอกจากนี้ นายแพทย์เฉวตสรรยังกล่าวว่า จากผลคาดการณ์จากมาตรการล็อกดาวน์ และมาตรการต่อเนื่อง เรายังคงต้องดำเนินการตามมาตรการต่าง ๆ อย่างเคร่งครัด รวมทั้งกระจายการฉีดวัคซีนในทุกพื้นที่ การป้องกันตัวครอบจักรวาล อย่างเต็มที่ตลอดเวลา หากเป็นผู้ที่มีโอกาสสัมผัสเสี่ยงสูง ควรตรวจหาเชื้อโควิด-19 ด้วยชุดตรวจ ATK ย้ำผู้ประกอบการให้คงมาตรการ COVID Free Setting อย่างเข้มงวด ซึ่งถ้าสามารถดำเนินมาตรการต่าง ๆ เหล่านี้ได้ จำนวนตัวเลขผู้ติดเชื้อจะสามารถลดลงได้ พร้อมทั้งขอความร่วมมือให้ทุกคนต้องการ์ดสูง ป้องกันตนเองไว้ตลอดเวลา ยกตัวอย่างแม้แต่ประเทศสิงคโปร์ ที่มีการฉีดวัคซีนไปแล้วจำนวนมาก แต่ยังสามารถกลับมาพบการติดเชื้อมากขึ้น ขอให้ทุกคน Living with COVID อยู่กับโควิดได้ด้วยมาตรการที่ทุกคนใส่ใจ ร่วมมือกันทุกคน
...........................

ที่มา : https://www.thaigov.go.th/news/contents/details/46730