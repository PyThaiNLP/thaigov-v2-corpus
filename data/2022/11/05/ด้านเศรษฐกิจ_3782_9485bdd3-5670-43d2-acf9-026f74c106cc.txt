รัฐบาลไทย-ข่าวทำเนียบรัฐบาล-ดีอีเอส เผย PayPal เร่งการให้บริการสอดคล้องกฎหมายไทย นำระบบ KYC มาใช้ ลด-ป้องกันการแอบอ้างตัวตน ก่ออาชญากรรมด้านการเงิน


วันศุกร์ที่ 13 พฤษภาคม 2565
ดีอีเอส เผย PayPal เร่งการให้บริการสอดคล้องกฎหมายไทย นำระบบ KYC มาใช้ ลด-ป้องกันการแอบอ้างตัวตน ก่ออาชญากรรมด้านการเงิน
ดีอีเอส เผย PayPal เร่งการให้บริการสอดคล้องกฎหมายไทย นำระบบ KYC มาใช้ ลด-ป้องกันการแอบอ้างตัวตน ก่ออาชญากรรมด้านการเงิน
เมื่อวันที่ 12 พฤษภาคม 2565  นางสาวอัจฉรินทร์ พัฒนพันธ์ชัย ปลัดกระทรวงดิจิทัลเพื่อเศรษฐกิจและสังคม ได้ให้การต้อนรับคณะผู้แทนจากบริษัท PayPal Pte Ltd (Singapore) ในโอกาสเยี่ยมคารวะและหารือ ณ ศูนย์ประสานการบริการด้านการลงทุน สำนักงานคณะกรรมการส่งเสริมการลงทุน อาคารจัตุรัสจามจุรี ในโอกาสนี้  Mr. Steven Chan ผู้อำนวยการฝ่ายงานภาครัฐสัมพันธ์และนโยบายสาธารณะประจำภูมิภาคเอเชียและแปซิฟิก บริษัท PayPal Pte Ltd (Singapore) ได้นำเสนอข้อมูลเกี่ยวกับการดำเนินงานของบริษัทฯ และการจัดตั้ง PayPal ประเทศไทย ซึ่งขณะนี้อยู่ระหว่างการดำเนินการเพื่อให้การบริการมีความสอดคล้องกับกฎหมายในประเทศไทยมากขึ้น โดยเฉพาะอย่างยิ่ง การยืนยันตัวตน หรือที่เรียกว่า ระบบ KYC (Know Your Customer) ซึ่งจะช่วยป้องกันการแอบอ้างตัวตนและการก่ออาชญากรรมด้านการเงินในรูปแบบต่าง ๆ และสร้างความปลอดภัยทั้งต่อเจ้าของข้อมูลและบริษัทผู้ให้บริการ ทั้งนี้ คาดว่า PayPal จะเปิดให้บริการในประเทศไทยอีกครั้งภายในปี 2565
ในขณะที่ ปลัดกระทรวงดิจิทัลเพื่อเศรษฐกิจและสังคม กล่าวขอบคุณบริษัทฯ ที่ได้ทำความเข้าใจและพัฒนาการให้บริการให้เป็นไปตามเงื่อนไขของกฎหมายประเทศไทย เนื่องจากปัจจุบัน ไทยได้เข้าสู่เศรษฐกิจและสังคมดิจิทัล สถิติการทำธุรกรรมออนไลน์จึงเพิ่มขึ้นเป็นก้าวกระโดด เช่นเดียวกับปัญหาอาชญากรรมออนไลน์ รัฐบาลไทยจึงได้ให้ความสำคัญกับการทำธุรกรรมออนไลน์ที่ต้องมีความมั่นคงปลอดภัยและสร้างความเชื่อมั่นให้แก่ประชาชน โดยเห็นว่า ผู้ให้บริการ และบริษัท startups ควรมีการจัดสัมมนาหรือจัดฝึกอบรมให้แก่ผู้รับบริการ เพื่อเพิ่มความรู้และทักษะการใช้เทคโนโลยีดิจิทัล ซึ่งจะเป็นประโยชน์ต่อการทำธุรกรรมออนไลน์ ทำให้ผู้รับบริการได้รับความปลอดภัยและมีความเชื่อมั่นมากขึ้น
***************

ที่มา : https://www.thaigov.go.th/news/contents/details/54554