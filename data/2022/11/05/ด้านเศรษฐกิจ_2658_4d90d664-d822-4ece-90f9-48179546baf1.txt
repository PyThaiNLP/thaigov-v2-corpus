รัฐบาลไทย-ข่าวทำเนียบรัฐบาล-“กอช. ชวนอาชีพอิสระวัยทำงานอายุ 30 ปี วางแผนการออมเงินวันละ 30 บาท รับบำนาญประมาณเดือนละ 3,000 บาท”


วันจันทร์ที่ 24 มกราคม 2565
พิมพ์
“กอช. ชวนอาชีพอิสระวัยทำงานอายุ 30 ปี วางแผนการออมเงินวันละ 30 บาท รับบำนาญประมาณเดือนละ 3,000 บาท”
กอช. ชวนอาชีพอิสระ วางแผนออมเงินเพื่ออนาคต ขณะอยู่ในวัยทำงาน เริ่มออมเงินเมื่ออายุ 30 ปี วันละ 30 บาท เมื่ออายุ 60 ปีบริบูรณ์ จะได้รับบำนาญประมาณเดือนละ 3,000 บาท ผู้ที่สนใจสามารถสอบถามข้อมูลเพิ่มเติม สายด่วนเงินออม โทร. 02-049-9000
นางสาวจารุลักษณ์ เรืองสุวรรณ เลขาธิการคณะกรรมการกองทุนการออมแห่งชาติ (กอช.) เปิดเผยว่า  ด้วยสถานการณ์โรคติดเชื้อไวรัสโควิด-19 สะท้อนให้เห็นถึงการบริหารจัดการเงินเป็นสิ่งสำคัญ กอช. ขอชวนสมาชิกและประชาชนผู้ประกอบอาชีพอิสระ วางแผนการออมเงิน ขณะอยู่ในวัยทำงาน เริ่มออมเมื่ออายุ 30 ปี วันละ 30 บาท จะมีเงินออมรวมประมาณปีละ 10,800 บาท พร้อมได้รับเงินสมทบจาก กอช. เพิ่มตามช่วงอายุ 600 บาท สูงสุด 1,200 บาทต่อปี หากคิดเงินสมทบเป็นผลตอบแทนเฉลี่ยได้รับเพิ่มโดยประมาณ 3.5% ต่อปี  เมื่ออายุ 60 ปีบริบูรณ์ จะได้รับบำนาญตลอดชีพประมาณเดือนละ 3,000 บาท
ผู้ที่สนใจสามารถออกแบบเงินบำนาญด้วยตนเอง ผ่านแอปพลิเคชัน (Application) “กอช.” โดยเข้าแอป กอช. เลือกเมนู “คำนวณบำนาญ” เลือกรูปแบบคำนวณยอดเงินที่ต้องการ ยอดเงินที่ต้องการส่งเงินออมสะสม หรือ ยอดเงินบำนาญที่ต้องการได้รับ กรอกอายุที่เริ่มส่งเงินออมสะสม จำนวนเงินออมตามกำลังส่งของสมาชิก  ทั้งนี้ยังช่วยให้สมาชิกสามารถวางแผนการส่งเงินออมสะสมเพื่อให้ได้รับเงินบำนาญ และเป็นข้อมูลประกอบการตัดสินใจสมัครเป็นสมาชิก กอช.
ทั้งนี้สามารถสมัครสมาชิกหรือส่งเงินออมสะสมได้ที่หน่วยรับสมัครสมาชิกใกล้บ้านท่าน อาทิ ที่ว่าการอำเภอทั่วประเทศ สำนักงานคลังจังหวัด สถาบันการเงินชุมชน ตัวแทน กอช. ประจำหมู่บ้าน หรือ ธนาคารของรัฐ อาทิ ธนาคารเพื่อการเกษตรและสหกรณ์การเกษตร ธนาคารออมสิน ธนาคารอาคารสงเคราะห์ ธนาคารกรุงไทย ธนาคารอิสลามแห่งประเทศไทย ทุกสาขา รวมทั้งไปรษณีย์ไทย สหกรณ์ชุมชนที่เข้าร่วม เคาน์เตอร์เซอร์วิส เทสโก้โลตัส บิ๊กซี ตู้บุญเติม และเครือข่ายรับสมัครทั่วประเทศ สอบถามข้อมูลเพิ่มเติมได้ที่สายด่วนเงินออม โทร. 02-049-9000
“คุณออม รัฐช่วยออม คุณได้บำนาญ”

ที่มา : https://www.thaigov.go.th/news/contents/details/50808