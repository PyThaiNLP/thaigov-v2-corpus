รัฐบาลไทย-ข่าวทำเนียบรัฐบาล-กรมทางหลวงชนบท สำรวจออกแบบถนนเลี่ยงเมืองฝั่งตะวันตก อำเภอเมือง จังหวัดสตูล รองรับการขยายตัวของเศรษฐกิจการขนส่งและท่องเที่ยว


วันจันทร์ที่ 14 มีนาคม 2565
กรมทางหลวงชนบท สำรวจออกแบบถนนเลี่ยงเมืองฝั่งตะวันตก อำเภอเมือง จังหวัดสตูล รองรับการขยายตัวของเศรษฐกิจการขนส่งและท่องเที่ยว
พร้อมจัดประชุมรับฟังความคิดเห็นเพื่อให้ สอดรับกับความต้องการของประชาชน ตามนโยบายของรัฐมนตรีว่าการกระทรวงคมนาคม
กรมทางหลวงชนบท (ทช.) กระทรวงคมนาคม ดำเนินการสำรวจออกแบบและศึกษาผลกระทบสิ่งแวดล้อมถนนเลี่ยงเมืองฝั่งตะวันตก อำเภอเมือง จังหวัดสตูล เพื่อบรรเทาการจราจรบนถนนสายหลัก รองรับ การขยายตัวของเศรษฐกิจการคมนาคมขนส่งและการท่องเที่ยวในอนาคต พร้อมจัดประชุมรับฟังความคิดเห็นของประชาชนเพื่อให้สอดคล้องกับความต้องการของประชาชนในพื้นที่
นายอภิรัฐ ไชยวงศ์น้อย อธิบดีกรมทางหลวงชนบท กล่าวว่า จังหวัดสตูลเป็นจังหวัดที่มีความสำคัญด้านเศรษฐกิจในการสร้างรายได้ที่สำคัญของประเทศ ทั้งในด้านการท่องเที่ยว การค้าชายแดนการนำเข้า - ส่งออกสินค้าระหว่างประเทศ รวมไปถึงการคมนาคมขนส่งทางทะเลด้านฝั่งอันดามัน โดยในปัจจุบันการขยายตัวทางเศรษฐกิจของจังหวัดมีข้อจำกัด เนื่องจากมีเส้นทางหลักในการขนส่งสินค้าเพียงเส้นทางเดียว คือ ทล.406 ซึ่งเป็นเส้นทางที่ใช้ขนส่งสินค้าไปยังท่าเรือตำมะลังและเป็นเส้นทางหลักที่ตัดผ่านเขตชุมชนเมือง ทำให้การจราจรติดขัดเป็นอย่างมาก ทั้งนี้ เพื่อเป็นการแก้ไขปัญหาการจราจรติดขัดบนถนนสายหลัก รองรับการเจริญเติบโตทางเศรษฐกิจของพื้นที่ในอนาคต ตามนโยบายของนายศักดิ์สยาม ชิดชอบ รัฐมนตรีว่าการกระทรวงคมนาคม ทช. จึงได้ดำเนินโครงการจัดทำรายงานประเมินผลกระทบสิ่งแวดล้อมและสำรวจออกแบบถนนเลี่ยงเมืองฝั่งตะวันตก อำเภอเมือง จังหวัดสตูล เป็นโครงการศึกษาสำรวจ ออกแบบแนวถนนใหม่ มีลักษณะเป็นถนนเลี่ยงเมืองทางด้านทิศตะวันตกของอำเภอเมืองสตูล มีจุดเริ่มต้นที่ ทล.406 มุ่งหน้าไปทางทิศตะวันตกเฉียงใต้แล้วตัดผ่าน ทล.404 จากนั้นมุ่งไปทางทิศใต้ไปจนถึงจุดสิ้นสุดโครงการบรรจบกับ ทล.421 รวมระยะทางประมาณ 10 กิโลเมตร ซึ่งแนวเส้นทางจะอยู่ในพื้นที่ 3 ตำบลของอำเภอเมือง ประกอบด้วย ตำบลฉลุง บ้านควน และควนขัน
อย่างไรก็ตาม ทช. มีแผนการจัดประชุมรับฟังความคิดเห็นของประชาชน เพื่อให้กลุ่มเป้าหมายหน่วยงานที่เกี่ยวข้อง ผู้นำชุมชน ผู้แทนกลุ่มต่าง ๆ ประชาชนในพื้นที่มีความเข้าใจเกี่ยวกับโครงการ เพื่อให้สอดคล้องกับความต้องการของประชาชนในพื้นที่ให้มากที่สุด ซึ่งจะจัดขึ้นจำนวน 3 ครั้ง และเมื่อวันที่ 25 กุมภาพันธ์ 2565 ที่ผ่านมา ได้มีการจัดประชุมรับฟังความคิดเห็นของประชาชนครั้งที่ 1 (ปฐมนิเทศโครงการ) ณ โรงแรมสินเกียรติบุรี อำเภอเมือง จังหวัดสตูล โดยได้ประชาสัมพันธ์ข้อมูลของโครงการ นำเสนอความเป็นมา ลักษณะโครงการ ขั้นตอนการดำเนินงาน และขอบเขตการศึกษา พร้อมทั้งได้ตอบข้อซักถาม แลกเปลี่ยนความคิดเห็นจากผู้ที่เข้าร่วมประชุม ทั้งนี้ การประชุมรับฟังความเห็นของประชาชนครั้งที่ 2 คาดว่าจะจัดขึ้นในเดือนพฤษภาคม 2565 และครั้งที่ 3 คาดว่าจะจัดขึ้นในเดือนสิงหาคม 2565 ตามลำดับต่อไป

ที่มา : https://www.thaigov.go.th/news/contents/details/52513