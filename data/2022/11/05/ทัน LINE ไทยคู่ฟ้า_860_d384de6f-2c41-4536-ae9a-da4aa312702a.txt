รัฐบาลไทย-ข่าวทำเนียบรัฐบาล-นายกฯ พอใจตัวเลขผู้ติดเชื้อโควิด-19 ลดลงติดต่อกัน 5 วันต่อเนื่อง ย้ำ สธ. เฝ้าระวังการกลายพันธุ์ในต่างประเทศ


วันอาทิตย์ที่ 8 พฤษภาคม 2565
นายกฯ พอใจตัวเลขผู้ติดเชื้อโควิด-19 ลดลงติดต่อกัน 5 วันต่อเนื่อง ย้ำ สธ. เฝ้าระวังการกลายพันธุ์ในต่างประเทศ
.....
พลเอก ประยุทธ์ จันทร์โอชา นายกรัฐมนตรีและ รมว.กลาโหม ชื่นชมและขอบคุณประชาชนทุกภาคส่วนที่ร่วมกันปฏิบัติตามมาตรการด้านสาธารณสุขจนส่งผลให้ตัวเลขผู้ติดติดเชื้อไวรัสโควิด-19 ของไทยลดลงมาอยู่ในหลักพันติดต่อกัน 5 วันแล้ว ซึ่งขณะนี้สถานการณ์เริ่มทรงตัว และมีการดูแลรักษาที่บ้าน (Home Isolation) มากขึ้น ทำให้หลายสถานพยาบาลปรับลดการดูแลผู้ป่วยโควิด - 19 ในสถานพยาบาลลง และกลับมารักษาผู้ป่วยโรคอื่น ๆ รวมถึงทำการรักษาผ่าตัดเพิ่มมากขึ้น ภายใต้เงื่อนไขที่ไม่มีการระบาดของโรคโควิด – 19 ที่รุนแรง
.
อย่างไรก็ตาม ขอให้ทุกคนร่วมมือกันปฏิบัติตามมาตรการป้องกันโรคโควิด-19 แบบครอบจักรวาล (Universal Prevention) อย่างเคร่งครัดต่อไปเพื่อทำให้ตัวเลขผู้ติดเชื้อลดลงอีก
.
พร้อมมอบหมายกระทรวงสาธารณสุข ติดตามและเฝ้าระวังการตรวจพบเชื้อโควิด-19 กลายพันธุ์สายพันธุ์ย่อยในบางประเทศ เพื่อเตรียมความพร้อมรับมือให้ทันกับสถานการณ์ที่เกิดขึ้น
#ไทยคู่ฟ้า #ร่วมต้านโควิด19
-------------------

ที่มา : https://www.thaigov.go.th/news/contents/details/54342