รัฐบาลไทย-ข่าวทำเนียบรัฐบาล-โฆษกรัฐบาลเผย นายกฯ ชื่นชมทัพนักกีฬาทีมชาติไทยในโค้งสุดท้ายของการแข่งขัน ASEAN Para Games 2022 ปลื้มกวาดเหรียญทองทะลุเป้าครองอันดับ 2 อาเซียน


วันเสาร์ที่ 6 สิงหาคม 2565
พิมพ์
โฆษกรัฐบาลเผย นายกฯ ชื่นชมทัพนักกีฬาทีมชาติไทยในโค้งสุดท้ายของการแข่งขัน ASEAN Para Games 2022 ปลื้มกวาดเหรียญทองทะลุเป้าครองอันดับ 2 อาเซียน
โฆษกรัฐบาลเผย นายกฯ ชื่นชมทัพนักกีฬาทีมชาติไทยในโค้งสุดท้ายของการแข่งขัน ASEAN Para Games 2022 ปลื้มกวาดเหรียญทองทะลุเป้าครองอันดับ 2 อาเซียน
นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ชื่นชมทัพนักกีฬาคนพิการทีมชาติไทยในการแข่งขันกีฬาอาเซียนพาราเกมส์ ที่สามารถนำชัยชนะมาสู่ประเทศไทยได้อย่างต่อเนื่อง พร้อมยินดีกับความสำเร็จของทุกฝ่ายในการบรรลุเป้าหมายเหรียญทองจากการแข่งขันดังกล่าว
โฆษกประจำสำนักนายกรัฐมนตรี กล่าวว่า การแข่งขันกีฬาอาเซียนพาราเกมส์ ครั้งที่ 11 (ASEAN Para Games 2022) ณ เมืองสุราการ์ตา (โซโล) ประเทศอินโดนีเซีย ระหว่างวันที่ 30 กรกฎาคม – 6 สิงหาคม 2565 ซึ่งมีนักกีฬาคนพิการทีมชาติไทยเข้าร่วมทั้งหมด 310 คน ในทุกชนิดกีฬา ทั้งหมด 14 ชนิดกีฬา ได้แก่ กรีฑา ยิงธนู แบดมินตัน บอคเซีย ฟุตบอลคนตาบอด หมากรุก โกลบอล ยูโด ยกน้ำหนัก ว่ายน้ำ เทเบิลเทนนิส วีลแชร์เทนนิส วอลเลย์บอลนั่ง และวีลแชร์บาสเกตบอล
โดยผลสรุปการครองเหรียญอย่างไม่เป็นทางการ ภายหลังจบการแข่งขัน วันที่ 5 สิงหาคม 2565 เวลา 22.35 น. ประเทศไทยสะสมเหรียญรางวัลรวม 312 เหรียญ ประกอบด้วย 113 เหรียญทอง 113 เหรียญเงิน 86 เหรียญทองแดง ซึ่งเป็นที่น่ายินดีที่นักกีฬาไทยได้เหรียญรางวัลมากเป็นอันดับที่ 2 สามารถกวาดรางวัลเหรียญทองเกินกว่าเป้าหมายที่การกีฬาแห่งประเทศไทยร่วมกับสมาคมกีฬาต่าง ๆ ได้คาดหวังไว้ที่ 70 เหรียญทองได้สำเร็จ ถือเป็นความภาคภูมิใจของแฟนกีฬา และวงการกีฬาอีกครั้งหนึ่ง
“นายกรัฐมนตรีชื่นชมในความพยายาม มุ่งมั่น และตั้งใจของนักกีฬาไทยทุกคน นักกีฬาทุกคนไม่เพียงเอาชนะอุปสรรคของตนเอง แต่ยังเป็นผู้ที่มีความสามารถ ศักยภาพ ถือเป็นความภาคภูมิใจทั้งต่อตนเอง ครอบครัว และประเทศชาติ เชื่อมั่นว่าทุกฝ่ายได้ทำหน้าที่ของตนเองอย่างสุดความสามารถแล้วทั้งผู้ที่ประสบความสำเร็จตามเป้าหมาย รวมทั้งผู้ที่อาจพลาดเหรียญรางวัลจากการแข่งขัน แต่ขอให้ถือว่าทุกคนคือตัวแทนที่สำคัญของประเทศไทย นายกรัฐมนตรีขอเป็นอีกกำลังใจในการพัฒนาตนเองอย่างต่อเนื่องให้ทุกคนได้เตรียมความพร้อมในการแข่งขันรายการต่าง ๆ ในอนาคตต่อไป” นายธนกรฯ กล่าว

ที่มา : https://www.thaigov.go.th/news/contents/details/57709