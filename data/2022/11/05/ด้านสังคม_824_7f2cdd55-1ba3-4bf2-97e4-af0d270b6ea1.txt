รัฐบาลไทย-ข่าวทำเนียบรัฐบาล-"สาธิต" ลงพื้นที่เกาะลันตา จ.กระบี่ เผยมีมาตรการรับนักท่องเที่ยวปลอดภัยโควิด


วันอาทิตย์ที่ 14 พฤศจิกายน 2564
"สาธิต" ลงพื้นที่เกาะลันตา จ.กระบี่ เผยมีมาตรการรับนักท่องเที่ยวปลอดภัยโควิด
รัฐมนตรีช่วยว่าการกระทรวงสาธารณสุข ลงพื้นที่เกาะลันตา จ.กระบี่ เผยมีมาตรการรองรับเปิดรับนักท่องเที่ยวปลอดภัยจากโควิด ฉีดวัคซีนได้ตามเป้าหมาย สถานประกอบการเข้มมาตรการ COVID Free Setting สถานพยาบาลพร้อมรองรับ
รัฐมนตรีช่วยว่าการกระทรวงสาธารณสุข ลงพื้นที่เกาะลันตา จ.กระบี่ เผยมีมาตรการรองรับเปิดรับนักท่องเที่ยวปลอดภัยจากโควิด ฉีดวัคซีนได้ตามเป้าหมาย สถานประกอบการเข้มมาตรการ COVID Free Setting สถานพยาบาลพร้อมรองรับ
วันนี้ (14 พฤศจิกายน 2564) ที่เกาะลันตา จ.กระบี่ ดร.สาธิต ปิตุเตชะ รัฐมนตรีช่วยว่าการกระทรวงสาธารณสุข พร้อมด้วย นพ.สุวรรณชัย วัฒนายิ่งเจริญชัย อธิบดีกรมอนามัย นพ.ธเรศ กรัษนัยรวิวงค์ อธิบดีกรมสนับสนุนบริการสุขภาพ และ นพ.ไพศาล ดั่นคุ้ม เลขาธิการคณะกรรมการอาหารและยา ลงพื้นที่ตรวจเยี่ยมความพร้อมมาตรการสาธารณสุขรองรับการเปิดรับนักท่องเที่ยวอย่างปลอดภัยจากโรคโควิด 19 พร้อมมอบประกาศนียบัตรรับรองมาตรฐาน COVID Free Setting ให้แก่ตัวแทนสถานประกอบการ 3 แห่ง ได้แก่ ลองบีชชาเล่ท์ รีสอร์ต , โรงแรมคอกวางบีช รีสอร์ต และร้านอาหารลานตาซีฟู้ด
ดร.สาธิตกล่าวว่า จังหวัดกระบี่เป็นหนึ่งในจังหวัดนำร่องท่องเที่ยว (สีฟ้า) เนื่องจากพบผู้ติดเชื้อไม่เกิน 100 รายต่อวัน หรือไม่เกิน 20 ต่อแสนประชากร สามารถฉีดวัคซีนโควิด 19 ได้ 635,938 โดส โดยเข็มแรกคิดเป็น 67.57% แต่หากยึดตามฐานข้อมูลหมอพร้อมคิดเป็น 71% ขณะที่เตียงโควิดสีเหลืองมีมากกว่า 40% เพียงพอในการรองรับผู้ป่วย สถานประกอบการผ่านมาตรการ COVID Free Setting 180 กว่าแห่ง ส่วนเกาะลันตามีผู้ติดเชื้อ 759 ราย รักษาหายแล้ว 603 ราย เหลือรักษา 155 ราย และเสียชีวิต 1 ราย แม้ รพ.เกาะลันตาจะมีขนาด 10 เตียง แต่มีการใช้พื้นที่ รพ.เกาะลันตาแห่งใหม่ ขนาด 30 เตียง ซึ่งอยู่ระหว่างก่อสร้างมาทำเป็น Cohort Ward 95 เตียง และประสานโรงแรม 3 แห่ง เป็น Hospitel แห่งละ 60 เตียง รวมทั้งหมด 285 เตียง สามารถฉีดวัคซีนได้ 65.93% คาดว่าจะฉีดครบ 70% ได้ในเดือนนี้ แต่ภาพรวมทุกกลุ่มอายุฉีดวัคซีนได้มากกว่า 70%
"กลุ่มแรงงานต่างด้าวในเกาะลันตาได้รับการฉีดวัคซีนครบทั้งหมด ดังนั้น ช่วงเปิดรับนักท่องเที่ยวไม่อยากให้มีการรับแรงงานต่างด้าวเข้ามาเพิ่มเติม แต่หากจำเป็นขอให้รับแบบถูกกฎหมาย ซึ่งทางสาธารณสุขพร้อมฉีดวัคซีนเพื่อความปลอดภัย" ดร.สาธิตกล่าว
ดร.สาธิตกล่าวต่อว่า ส่วนความพร้อมในการเปิดรับนักท่องเที่ยวมีการประเมินกิจการต่างๆ ผ่าน Thai Stop COVID Plus และดำเนินการตามมาตรการ COVID Free Setting รวมถึงมาตรฐาน SHA Plus ตั้งแต่เดือนตุลาคม อย่างเช่น ศูนย์แปรรูปอาหารทะเล "เลลันตาซีฟู้ด" ได้มาตรฐานการผลิต GMP ของ อย. และปฏิบัติตามมาตรการ COVID Free Setting พนักงานได้รับการฉีดวัคซีนและตรวจคัดกรอง ATK สัปดาห์ละ 1 ครั้ง นอกจากนี้ ได้เน้นย้ำให้สถานประกอบการและประชาชนร่วมกันเข้มมาตรการป้องกันโรค รักษาวินัย เปิดพื้นที่รองรับคนมาเที่ยวมากขึ้น มีความปลอดภัย และไม่สะดุด
สำหรับการประชุม ครม.สัญจรครั้งนี้ ที่ จ.กระบี่ ทางสาธารณสุขได้นำเสนอการพัฒนาระบบการแพทย์ฉุกเฉินในพื้นที่ เนื่องจากการส่งต่อผู้ป่วยฉุกเฉินไป ภูเก็ต สุราษฎร์ธานี หรือนครศรีธรรมราช ต้องใช้เวลาถึง 2 ชั่วโมง จึงพัฒนาศักยภาพ รพ.กระบี่ โดยเพิ่มห้องผ่าตัดและไอซียู เพื่อสร้างความมั่นใจให้แก่นักท่องเที่ยว พัฒนาเกาะลันตาเป็น Wellness Center เพิ่มศักยภาพ Long Term Care เชื่อมโยงการบำบัดกับน้ำพุร้อนคลองท่อม ซึ่งหากสร้างสะพานเชื่อมเกาะลันตาน้อยและแผ่นดินเสร็จ จะใช้เวลาเดินทางเพียง 30 นาที
ส่วนการสร้าง รพ.เกาะลันตาแห่งใหม่ขนาด 30 เตียง ใกล้เสร็จสมบูรณ์ ทางพื้นที่ได้เสนอของบประมาณสร้างอาคารห้องพิเศษ 12 ห้อง จัดซื้อเครื่องไฮเปอร์บาริกแชมเบอร์ เพื่อรักษาโรคน้ำหนีบ โดยทำระบบเบิกจ่ายกับประกัน นักท่องเที่ยวไม่ต้องสำรองจ่าย ช่วยให้ผู้ป่วยรักษาในพื้นที่ ท่องเที่ยวต่อได้ ผู้ประกอบการไม่สูญเสียโอกาสสร้างรายได้ และยังจัดซื้อแผงโซลาร์เซลล์ และรถพยาบาลฉุกเฉินเพิ่มอีก 2 คัน
****************************** 14 พฤศจิกายน 2564

ที่มา : https://www.thaigov.go.th/news/contents/details/48218