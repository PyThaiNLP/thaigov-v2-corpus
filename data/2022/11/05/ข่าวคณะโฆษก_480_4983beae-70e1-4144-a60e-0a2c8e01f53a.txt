รัฐบาลไทย-ข่าวทำเนียบรัฐบาล-โฆษกรัฐบาล เผย "นายกฯ" ห่วงการแสดงความคิดเห็นบนโลกออนไลน์ ย้ำไม่ว่าคนภาคไหนก็คนไทยเหมือนกัน รัฐบาลดูแลทุกพื้นที่อย่างเท่าเทียม ขอคนไทยสามัคคีอย่าขัดแย้งสร้างความแตกแยกในสังคม


วันอังคารที่ 9 พฤศจิกายน 2564
พิมพ์
โฆษกรัฐบาล เผย "นายกฯ" ห่วงการแสดงความคิดเห็นบนโลกออนไลน์ ย้ำไม่ว่าคนภาคไหนก็คนไทยเหมือนกัน รัฐบาลดูแลทุกพื้นที่อย่างเท่าเทียม ขอคนไทยสามัคคีอย่าขัดแย้งสร้างความแตกแยกในสังคม
โฆษกรัฐบาล เผย "นายกฯ" ห่วงการแสดงความคิดเห็นบนโลกออนไลน์ ย้ำไม่ว่าคนภาคไหนก็คนไทยเหมือนกัน รัฐบาลดูแลทุกพื้นที่อย่างเท่าเทียม ขอคนไทยสามัคคีอย่าขัดแย้งสร้างความแตกแยกในสังคม
(9 พ.ย. 64) นายธนกร วังบุญคงชนะ โฆษกประจำสำนักนายกรัฐมนตรี เผยกรณีการเปิดแสดงความคิดเห็นใน club house กล่าวถึงคนภาคอีสานในด้านลบ จนผู้คนในสังคมส่วนหนึ่งถกเถียงวิพากษ์วิจารณ์การแบ่งแยกกลุ่มคน ว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ห่วงใยการแสดงความคิดเห็นในโซเชียลมีเดียที่มีลักษณะก่อให้เกิดการโต้แย้ง แบ่งแยกคนในสังคมได้   ทั้งนี้ ประเทศไทยประกอบด้วยพื้นที่ทุกภาคของแผ่นดินไทยและคนไทยทุกคนเป็นเจ้าของประเทศร่วมกัน นายกรัฐมนตรีในฐานะหัวหน้ารัฐบาลยึดหลักบริหารราชการแผ่นดิน โดยมุ่งสร้างความรัก ความสามัคคี ความเข้มแข็งให้กับคนไทยทุกภาค เพราะไม่ว่าจะเป็นคนภาคไหนก็เป็นคนไทยเหมือนกันและรัฐบาลนี้มีหน้าที่ดูแลประชาชนในทุกพื้นที่อย่างเท่าเทียมกัน
โฆษกประจำสำนักนายกรัฐมนตรี กล่าวอีกว่า นายกรัฐมนตรีได้ดำรงตำแหน่งกว่า 7 ปี ก็ได้ลงพื้นที่ทั่วทุกภาคของประเทศซึ่งทุกครั้งที่ลงพื้นที่ได้พูดคุยกับคนทุกภาคซึ่งทุกคนยืนยันรักประเทศและจะร่วมกับรัฐบาลในการพัฒนาท้องถิ่นเพื่อนำความเจริญมาสู่ภูมิภาคและพื้นที่ของตนเอง และไม่ว่าจะเป็นภาคเหนือ กลาง อีสาน ตะวันออก ตะวันตกและใต้ ต่างมีความหลากหลายของธรรมชาติและวัฒนธรรมที่สวยงามเป็นเอกลักษณ์  จึงอยากให้ทุกฝ่ายเปิดใจและให้เคารพซึ่งกันและกัน  ทั้งนี้ ขอเตือนผู้จงใจไม่ว่าจะฝ่ายไหนกลุ่มไหน หากตั้งใจใช้โซเซียลเป็นเครื่องมือสร้างความวุ่นวายในสังคมโดยเป็นการให้ข้อความอันเป็นเท็จ บิดเบือนใส่ร้าย และสร้างความเสียหายให้กับประชาชน มีความผิดตาม พ.ร.บ.คอมพิวเตอร์ โทษจำคุกสูงสุดถึง 5 ปี และปรับไม่เกิน 100,000 บาทด้วย
"ท่านนายกรัฐมนตรียังฝากถึงผู้ใช้โซเชียลมีเดียทุกแพลตฟอร์ม  ให้ใช้สื่อออนไลน์ โซเชียลมีเดียอย่างสร้างสรรค์ แสดงความคิดเห็นในพื้นที่สาธารณะอย่างเข้าอกเข้าใจกัน เห็นใจซึ่งกันและกัน เพื่อไม่ให้เกิดความขัดแย้ง หรือการแตกแยกในสังคม ในช่วงเวลาที่ประเทศกำลังเดินหน้าเข้าสู่การฟื้นฟูเศรษฐกิจและแก้ไขปัญหาโควิด-19 " นายธนกรฯ กล่าว

ที่มา : https://www.thaigov.go.th/news/contents/details/47972