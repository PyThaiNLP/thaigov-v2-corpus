รัฐบาลไทย-ข่าวทำเนียบรัฐบาล-"นายกรัฐมนตรี และรัฐมนตรีว่าการกระทรวงกลาโหม สั่งดูแลทหารบาดเจ็บและครอบครัวผู้เสียชีวิตจากเหตุลอบวางระเบิดใต้"


วันพุธที่ 7 กรกฎาคม 2564
"นายกรัฐมนตรี และรัฐมนตรีว่าการกระทรวงกลาโหม สั่งดูแลทหารบาดเจ็บและครอบครัวผู้เสียชีวิตจากเหตุลอบวางระเบิดใต้"
พล.ท.คงชีพ ตันตระวาณิชย์ โฆษก กห.เปิดเผยว่า พล.อ.ประยุทธ์ จันทร์โอชา นรม.และ รมว.กห.
ได้แสดงความเสียใจกับครอบครัวทหารที่เสียชีวิตและบาดเจ็บ จากเหตุคนร้ายลอบวางระเบิดในพื้นที่หมู่บ้านสันติสุข บ.ลางา ต.บ้านนา อ.จะนะ จว.สงขลา เมื่อคืน 6 ก.ค.64 ที่ผ่านมา เป็นเหตุให้กำลังพลของชุดปฏิบัติการ ร้อย.ร 2531 ที่อยู่ระหว่างปฏิบัติหน้าที่รักษาความปลอดภัยและสนับสนุนดูแลควบคุมการแพร่ระบาดของโควิด -19 ในพื้นที่หมู่บ้านลางา เสียชีวิต 1 นาย และบาดเจ็บ 3 นาย
โดย นรม.และ รมว.กห. ได้สั่งการ ทบ. โดย กอ.รมน.ภาค 4 เข้าช่วยดูแลรักษาพยาบาลผู้ที่ได้รับบาดเจ็บ รวมทั้งช่วยเหลือดูแลครอบครัวผู้ที่เสียชีวิตและสนับสนุนจัดพิธีทางศาสนาอย่างสมเกียรติ พร้อมทั้งให้เร่งตรวจสอบพยานหลักฐาน ติดตามผู้กระทำผิดมาดำเนินการตามกฎหมายโดยเร็ว ทั้งยังได้กำชับให้เจ้าหน้าที่ปฏิบัติงานด้วยความระมัดระวังและสร้างความเข้าใจกับประชาชนในแต่ละพื้นที่ เพื่อร่วมกันดูแลความปลอดภัยและมาตรการควบคุมโรคที่กำลังแพร่ระบาดในหลายพื้นที่ไปพร้อมกัน

ที่มา : https://www.thaigov.go.th/news/contents/details/43536