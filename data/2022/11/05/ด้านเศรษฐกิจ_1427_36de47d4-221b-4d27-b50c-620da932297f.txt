รัฐบาลไทย-ข่าวทำเนียบรัฐบาล-กรมเจ้าท่า กระทรวงคมนาคม เร่งติดตามการเตรียมความพร้อมรับการตรวจประเมินจาก IMO


วันพุธที่ 20 ตุลาคม 2564
กรมเจ้าท่า กระทรวงคมนาคม เร่งติดตามการเตรียมความพร้อมรับการตรวจประเมินจาก IMO
...
กรมเจ้าท่า กระทรวงคมนาคม เข้าร่วมประชุมติดตามการเตรียมความพร้อมรับการตรวจประเมินจากองค์การทางทะเลระหว่างประเทศภาคบังคับ (IMO Member State Audit Scheme, IMSAS) ของคณะอนุกรรมาธิการด้านการคมนาคมทางน้ำและการพาณิชยนาวี ในคณะกรรมาธิการการคมนาคม วุฒิสภา โดยมีนายภูริพัฒน์ ธีระกุลพิศุทธิ์ รองอธิบดีกรมเจ้าท่า ด้านปลอดภัย พร้อมด้วยผู้อำนวยการสำนัก/กอง และเจ้าหน้าที่ที่เกี่ยวข้องเข้าร่วมประชุมผ่านระบบทางไกล ในวันที่ 20 ตุลาคม 2564 ณ ห้องประชุมวิสูตรสาครดิษฐ์ อาคาร 162 ปี กรมเจ้าท่า
กรมเจ้าท่า ได้รายงานผลการจำลองการตรวจประเมินเสมือนจริง (Mock up audit) จาก IMO จำนวน 2 ครั้ง เมื่อเดือนกุมภาพันธ์ และเดือนสิงหาคม 2564 ซึ่งตรวจประเมินโดยเจ้าหน้าที่ผู้ตรวจประเมินจาก IMO ที่มีความเชี่ยวชาญด้านการเดินเรือและความปลอดภัยทางทะเล ด้านการอนุวัติการอนุสัญญาระหว่างประเทศ ประกอบด้วย ประเด็นโดยรวม (Common Area) การดำเนินการตามพันธกรณีอนุสัญญาในฐานะรัฐเจ้าของธง (Flag State Implementation) การดำเนินการตามพันธกรณีอนุสัญญาในฐานะรัฐชายฝั่ง (Coastal State Implementation) การดำเนินการตามพันธกรณีอนุสัญญาในฐานะรัฐเจ้าของท่าเรือ (Port State Implementation) รวมถึงการจัดทำแผนปฏิบัติการแก้ไขข้อบกพร่อง (Corrective Action Plan, CAP) และความคืบหน้าในการจัดตั้งหน่วยสอบสวนอุบัติเหตุทางเรือ ซึ่งมีความคืบหน้าในการจัดตั้งหน่วยงานชัดเจนมากขึ้น
ทั้งนี้ รองอธิบดีกรมเจ้าท่า ได้กำชับหน่วยงานที่เกี่ยวข้องดำเนินการตามแผนปฏิบัติการแก้ไขข้อบกพร่อง (Corrective Action Plan, CAP) ให้ครบถ้วนเพื่อเตรียมความพร้อมรับการตรวจประเมินในปี 2566

ที่มา : https://www.thaigov.go.th/news/contents/details/47235