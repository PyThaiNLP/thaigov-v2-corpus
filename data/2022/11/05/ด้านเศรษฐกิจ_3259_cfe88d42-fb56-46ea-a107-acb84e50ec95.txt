รัฐบาลไทย-ข่าวทำเนียบรัฐบาล-‘รมช.มนัญญา’ ลงพื้นที่ จ.เชียงใหม่ ตรวจเยี่ยมโครงการเกษตรวิชญา


วันพุธที่ 23 มีนาคม 2565
‘รมช.มนัญญา’ ลงพื้นที่ จ.เชียงใหม่ ตรวจเยี่ยมโครงการเกษตรวิชญา
‘รมช.มนัญญา’ ลงพื้นที่ จ.เชียงใหม่ ตรวจเยี่ยมโครงการเกษตรวิชญา  ปลื้มผลงานวิจัยพันธุ์พืชไม้ผล  ไม้ยืนต้นเมืองหนาว และเทคโนโลยีกรมวิชาการเกษตร ช่วยแก้ปัญหาศัตรูพืช พร้อมสร้างรายได้เพิ่มให้เกษตรกรบนพื้นที่สูงได้กว่า 20 เปอร์เซ็นต์
‘รมช.มนัญญา’ ลงพื้นที่ จ.เชียงใหม่ ตรวจเยี่ยมโครงการเกษตรวิชญา  ปลื้มผลงานวิจัยพันธุ์พืชไม้ผล  ไม้ยืนต้นเมืองหนาว และเทคโนโลยีกรมวิชาการเกษตร ช่วยแก้ปัญหาศัตรูพืช พร้อมสร้างรายได้เพิ่มให้เกษตรกรบนพื้นที่สูงได้กว่า20 เปอร์เซ็นต์  สามารถพึ่งพาตนเองและเป็นต้นแบบการผลิตพืชบนพื้นที่สูงที่เป็นมิตรกับสิ่งแวดล้อมได้อย่างยั่งยืน
รมช.มนัญญา  ไทยเศรษฐ์  รัฐมนตรีช่วยว่าการกระทรวงเกษตรและสหกรณ์  เปิดเผยภายหลังเยี่ยมชมการดำเนินงานโครงการเกษตรวิชญา ณ ตำบลโป่งแยง  อำเภอแม่ริม จังหวัดเชียงใหม่ ว่า พระบาทสมเด็จพระปรเมนทรรามาธิบดีศรีสินทรมหาวชิราลงกรณ พระวชิรเกล้าเจ้าอยู่หัวได้พระราชทานที่ดินส่วนพระองค์ในพื้นที่สวนบ้านกองแหหมู่ที่ 4 ตำบลโป่งแยง อำเภอแม่ริม จังหวัดเชียงใหม่ จำนวน 1,350 ไร่ ให้กับกระทรวงเกษตรและสหกรณ์ดำเนินการในลักษณะคลินิกเกษตร  เพื่อเผยแพร่ผลงานวิจัยและเทคโนโลยีการเกษตรจากในรูปแบบของศูนย์บริการและถ่ายทอดเทคโนโลยีชุมชนเป็นศูนย์ฝึกอบรมและวิจัยพัฒนาการเกษตรให้เหมาะสมกับพื้นที่  ซึ่งการดำเนินงานตามโครงการเกษตรวิชญา ในส่วนของกรมวิชาการเกษตรโดยสำนักวิจัยและพัฒนาการเกษตรเขตที่  1 จ.เชียงใหม่(สวพ.1) ดำเนินการภายใต้แนวคิด  “ศูนย์เรียนรู้ด้านการเกษตรบนพื้นที่สูงตามแนวเศรษฐกิจพอเพียง”  โดยมีวัตถุประสงค์  เพื่อเป็นศูนย์เรียนรู้ด้านการเกษตรบนพื้นที่สูง  และขยายผลถ่ายทอดเทคโนโลยีด้านพืชบนพื้นที่สูงสู่เกษตรกร
ทั้งนี้ ในปี  2561-2565  สวพ.1 ได้ดำเนินการจัดทำแปลงสาธิตต้นแบบการปลูกไม้ผล  ไม้ยืนต้นเมืองหนาว ด้วยการใช้เทคโนโลยีของกรมวิชาการเกษตร  โดยการใช้พันธุ์พืชที่มีความเหมาะสมกับพื้นที่สูง  ได้จัดทำแปลงต้นแบบการปลูกมะคาเดเมีย  (พันธุ์เชียงใหม่  400  พันธุ์เชียงใหม่  700)  จำนวน  1.5  ไร่  แปลงต้นแบบการปลูกโกโก้ พันธุ์ชุมพร  1  จำนวน  1  ไร่  แปลงต้นแบบการปลูกอะโวคาโด  จำนวน  1.5  ไร่  แปลงต้นแบบการปลูกพลับ จำนวน  1.5  ไร่  และแปลงต้นแบบการปลูกเกาลัดจีน  จำนวน  0.5  ไร่  รวมพื้นที่  6  ไร่  เพื่อเป็นศูนย์เรียนรู้การทำการเกษตรบนพื้นที่สูง ปี  2564  มีเกษตรกร  และผู้ที่สนใจเข้าเยี่ยมชม จำนวน  234  ราย
สำหรับในปี  2565  เกษตรกรผู้ปลูกกาแฟอะราบิกาในพื้นที่ พบปัญหามอดกาแฟทำลายผลผลิตกาแฟ  จึงได้ดำเนินการถ่ายทอดความรู้เรื่อง การจัดการมอดกาแฟแบบผสมผสาน  ให้กับเกษตรกรในพื้นที่จำนวน  20  ราย  เพื่อให้เกษตรกรนำความรู้ที่ได้ไปปรับใช้ในการผลิตกาแฟอะราบิกาต่อไป  และจัดทำแปลงต้นแบบขยายผลถ่ายทอดเทคโนโลยีให้กับเกษตรกร  จำนวน  15  ราย  โดยเป็นเกษตรกรผู้ปลูกอะโวคาโดและกาแฟอะราบิกา  จำนวน  15  ราย  เทคโนโลยีที่นำไปขยายผล  ได้แก่  การเปลี่ยนยอดพันธุ์อะโวคาโดพันธุ์ดีที่เหมาะสมกับพื้นที่  จำนวน  12  ราย และการจัดการมอดกาแฟแบบผสมผสาน
ด้านการพัฒนาคุณภาพผลผลิตเกษตร ได้ถ่ายทอดเทคโนโลยีการผลิตพืชปลอดภัย  การใช้ สารชีวภัณฑ์ป้องกันกำจัดศัตรูพืช  ทำให้เกษตรกรในพื้นที่ได้รับการรับรองมาตรฐานการผลิตพืชที่ดีและเหมาะสม (GAP)  ชนิดพืช  หอมหัวใหญ่  คะน้า  กะหล่ำปลี  ชาโยเต้  มะเขือเทศ  แตงกวา  สตรอเบอรี่  ฟักทอง  พริกหวาน และอะโวคาโด  จำนวน 65  ราย
“ผลจากการดำเนินงานของกรมวิชาการเกษตรทำให้เกษตรกรผู้ปลูกอะโวคาโด ในพื้นที่ที่ได้รับการสนับสนุนอะโวคาโดพันธุ์ดีสามารถเพิ่มผลผลิตที่มีคุณภาพและมีรายได้เพิ่มขึ้นมากกว่า 20% ส่วนเกษตรกรผู้ปลูกกาแฟจำนวน40 รายที่ได้รับการถ่ายทอดความรู้ได้ผลผลิตที่มีคุณภาพและขายได้ในราคาที่เพิ่มขึ้นมากกว่า 20% ทำให้เกษตรกรในพื้นที่สามารถพึ่งพาตนเองได้  เป็นต้นแบบในการผลิตพืชบนพื้นที่สูงอย่างยั่งยืนและเป็นมิตรกับสิ่งแวดล้อม”  รัฐมนตรีช่วยว่าการกระทรวงเกษตรและสหกรณ์ กล่าว

ที่มา : https://www.thaigov.go.th/news/contents/details/52873