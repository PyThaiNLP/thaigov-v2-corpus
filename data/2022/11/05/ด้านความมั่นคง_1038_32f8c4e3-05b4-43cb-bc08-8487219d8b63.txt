รัฐบาลไทย-ข่าวทำเนียบรัฐบาล-กระทรวงมหาดไทย ฝึกอบรมแพทย์ประจำตำบลตามโครงการพัฒนาศักยภาพแพทย์ประจำตำบล...การสาธารณสุขเพื่อแผ่นดิน เพื่อเป็นการเพิ่มพูนศักยภาพให้แก่แพทย์ประจำตำบลในพื้นที่จังหวัดภาคเหนือ


วันอังคารที่ 10 พฤษภาคม 2565
พิมพ์
กระทรวงมหาดไทย ฝึกอบรมแพทย์ประจำตำบลตามโครงการพัฒนาศักยภาพแพทย์ประจำตำบล...การสาธารณสุขเพื่อแผ่นดิน เพื่อเป็นการเพิ่มพูนศักยภาพให้แก่แพทย์ประจำตำบลในพื้นที่จังหวัดภาคเหนือ
กระทรวงมหาดไทย ฝึกอบรมแพทย์ประจำตำบลตามโครงการพัฒนาศักยภาพแพทย์ประจำตำบล...การสาธารณสุขเพื่อแผ่นดิน เพื่อเป็นการเพิ่มพูนศักยภาพให้แก่แพทย์ประจำตำบลในพื้นที่จังหวัดภาคเหนือ
เมื่อวันที่ 9 พ.ค. 65 เวลา 09.00 น. ณ โรงแรมแพร่นครา อำเภอเมืองแพร่ จังหวัดแพร่ นายสุทธิพงษ์ จุลเจริญ ปลัดกระทรวงมหาดไทย มอบหมายให้ นายธนาคม จงจิระ อธิบดีกรมการปกครอง เป็นประธานเปิดโครงการพัฒนาศักยภาพแพทย์ประจำตำบล...การสาธารณสุขเพื่อแผ่นดิน โดยมี นายสมหวัง พ่วงบางโพ ผู้ว่าราชการจังหวัดแพร่ นายบุญลือ ธรรมธรานุรักษ์ ผู้อำนวยการสำนักบริหารการปกครองท้องที่ กรมการปกครอง นายอำเภอในพื้นที่จังหวัดแพร่ และแพทย์ประจำตำบลในพื้นที่ภาคเหนือ 196 คน ร่วมพิธี
นายธนาคม จงจิระ อธิบดีกรมการปกครอง กล่าวว่า "แพทย์ประจำตำบล" มีขึ้นตามพระราชบัญญัติลักษณะปกครองท้องที่ พระพุทธศักราช 2457 กำหนดให้มีแพทย์ประจำตำบลในตำบล เพื่อทำหน้าที่คอยสังเกต ตรวจตรา และป้องกันโรคภัยที่จะเกิดขึ้นแก่ราษฎรในตำบล หากมีโรคร้ายแรงเกิดขึ้น แพทย์ประจำตำบลต้องรายงานให้อำเภอทราบโดยทันที เพื่อเป็นการเพิ่มพูนองค์ความรู้และพัฒนาศักยภาพการปฏิบัติงานของแพทย์ประจำตำบล กรมการปกครองจึงได้จัดอบรมโครงการพัฒนาศักยภาพแพทย์ประจำตำบล...การสาธารณสุขเพื่อแผ่นดิน ขึ้น แม้ปัจจุบันคนอาจจะลืมบทบาทของแพทย์ประจำตำบล และไปรู้จัก อสม. มากกว่า แต่ในทางปฏิบัติแพทย์ประจำตำบลเป็นเจ้าพนักงานโดยตรงในการป้องกันโรคภัยในตำบล และส่วนใหญ่ก็สวมหมวกสองใบคือเป็น อสม. ด้วย
นายบุญลือ ธรรมธรานุรักษ์ ผู้อำนวยการสำนักบริหารการปกครองท้องที่ กล่าวว่า โครงการฯ ในครั้งนี้ มีกลุ่มเป้าหมายเป็นตัวแทนแพทย์ประจำตำบลทุกอำเภอ ในจังหวัดภาคเหนือ จำนวน 17 จังหวัด 196 คน เข้ารับการอบรม ระหว่างวันที่ 9 - 11 พฤษภาคม 2565 โดยมีวัตถุประสงค์เพื่อเสริมสร้างความรู้ความเข้าใจทฤษฎีการแพทย์แผนไทยเบื้องต้นให้กับผู้เข้าอบรม และนำองค์ความรู้ที่ได้รับไปต่อยอดเพื่อรักษาโรคให้กับประชาชนในตำบล หมู่บ้าน รวมทั้งสามารถใช้สมุนไพรในท้องถิ่นอันเป็นภูมิปัญญาชาวบ้านเพื่อการรักษาโรคด้วยตนเองได้ ตลอดจนเสริมสร้างองค์ความรู้ความเข้าใจ บทบาทและอำนาจหน้าที่ของแพทย์ประจำตำบลตามกฎหมายลักษณะปกครองท้องที่ และกฎหมายอื่น ๆ ที่เกี่ยวข้อง เพื่อให้สามารถนำความรู้ไปสู่การแก้ไขปัญหาในพื้นที่ได้
สำหรับเนื้อหาในการจัดอบรมวิชาแพทย์แผนไทย ได้รับเกียรติจากแพทย์แผนไทยคมสัน ทินกร ณ อยุธยา วิทยากรจากสถานพยาบาลคลินิกการแพทย์แผนไทย หม่อมราชวงศ์สอาด ทินกร บรรยายวิชาหลักการแพทย์แผนไทยเบื้องต้น การปลูกสวนยาเพื่อใช้สมุนไพรในการรักษาโรค การเรียนรู้หัตถการ และฝึกปฏิบัติมณีเวช และวิทยากรจากส่วนบริหารงานกำนัน ผู้ใหญ่บ้านบรรยายหลักสูตรกฎหมาย ระเบียบ ที่เกี่ยวข้องกับแพทย์ประจำตำบล ตามพระราชบัญญัติลักษณะปกครองท้องที่ พระพุทธศักราช 2457 การดำเนินโครงการฯ ครั้งนี้จึงเป็นการส่งเสริมบทบาทและพัฒนาศักยภาพการปฏิบัติงานของแพทย์ประจำตำบล ให้เข้าใจบทบาทหน้าที่และเสริมสร้างองค์ความรู้ในทฤษฎีการแพทย์แผนไทยเบื้องต้น และนำความรู้นี้มาปรับใช้ในวิถีชีวิตของประชาชนในพื้นที่ เพื่อเป้าหมายในการ “บำบัดทุกข์ บำรุงสุข” และทำให้ประชาชน “ทุกข์น้อยลง สุขมากขึ้น”
จากนั้น อธิบดีกรมการปกครอง พร้อมด้วยผู้ว่าราชการจังหวัดแพร่ ได้เยี่ยมชมกลุ่มวิสาหกิจชุมชนหม้อห้อมทุ่งเจริญย้อมสีธรรมชาติ ที่บ้านเลขที่ 291 หมู่ 5 ตำบลทุ่งโฮ้ง อำเภอเมืองแพร่ โดยได้ทำการย้อมผ้ามัดย้อมจากสีธรรมชาติ หรือสีจากต้นห้อม ซึ่งเป็นผลิตภัณฑ์โอทอปสำคัญของจังหวัดแพร่ คือผ้าหม้อห้อม ผ้ามัดย้อม และร่วมเปิดป้าย “ศูนย์เรียนรู้สมุนไพรพื้นบ้าน” ณ สถานที่ผลิตยาแผนโบราณ โชคทวีโอสถ บ้านต้นค่า หมู่ 2 ตำบลแม่ยม อำเภอเมืองแพร่ พร้อมเยี่ยมชมสวนสมุนไพรของนายทวี ก๋าทองทุ่ง และนางกัญญ์หา ก๋าทองทุ่ง หมอพื้นบ้านล้านนาเวชกรรมไทย โดยสถานที่แห่งนี้เป็นสถานที่ผลิตยา “โชคทวีโอสถ” ซึ่งผลิตยาแพทย์แผนไทยมาแต่ดั้งเดิม

ที่มา : https://www.thaigov.go.th/news/contents/details/54443