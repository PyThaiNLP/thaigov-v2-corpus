รัฐบาลไทย-ข่าวทำเนียบรัฐบาล-กรมทางหลวงชนบท เปิดใช้สะพานข้ามทางรถไฟ บนถนนสาย นฐ.1023 จังหวัดนครปฐม


วันพฤหัสบดีที่ 7 ตุลาคม 2564
กรมทางหลวงชนบท เปิดใช้สะพานข้ามทางรถไฟ บนถนนสาย นฐ.1023 จังหวัดนครปฐม
สนับสนุนโครงการรถไฟทางคู่ของกระทรวงคมนาคม เพิ่มความสะดวกปลอดภัย และแก้ไขปัญหาอุบัติเหตุในระยะยาว
กรมทางหลวงชนบท (ทช.) กระทรวงคมนาคม โดยสำนักก่อสร้างสะพาน เปิดเผยว่า ทช. มีถนนในความรับผิดชอบที่มีจุดตัดผ่านทางรถไฟกระจายอยู่ทั่วประเทศ จำนวน 153 แห่ง ปัจจุบันปริมาณการจราจรบนถนนดังกล่าวมีจำนวนสูงขึ้น ก่อให้เกิดอุบัติเหตุรถไฟชนกับยานพาหนะบ่อยครั้ง ทช. จึงมีแผนในการปรับปรุงจุดตัดผ่านทางรถไฟดังกล่าวให้สอดคล้องกับมาตรการความปลอดภัยของการรถไฟแห่งประเทศไทย (รฟท.) ทั้งนี้ เพื่อช่วยแก้ไขปัญหาการเกิดอุบัติเหตุ เพิ่มความสะดวกรวดเร็วและปลอดภัยในการสัญจรบนถนนทางหลวงชนบท รวมทั้งเป็นการสนับสนุนโครงการรถไฟทางคู่ของกระทรวงคมนาคมเพื่อพัฒนาการขนส่งระบบราง สอดรับนโยบายของนายศักดิ์สยาม ชิดชอบ รัฐมนตรีว่าการกระทรวงคมนาคม ทช. ได้แก้ไขปัญหาบริเวณจุดตัดผ่านทางรถไฟดังกล่าว ดำเนินการก่อสร้างสะพานข้ามทางรถไฟ จุดตัดทางรถไฟกับถนนทางหลวงชนบทสาย นฐ.1023 แยกทางหลวงแผ่นดินหมายเลข 4 - บ้านวัดละมุดอำเภอเมือง และนครชัยศรี จังหวัดนครปฐม มีความยาว 503 เมตร กว้าง 9 เมตร พร้อมถนนต่อเชื่อมสะพานความยาว 270 เมตร ซึ่งเป็นจุดตัดกับเส้นทางรถไฟสายใต้ ระหว่างสถานีท่าแฉลบ - สถานีต้นสำโรง มีขบวนรถไฟผ่านจำนวน 40 ขบวนต่อวัน ประกอบกับมีปริมาณจราจรบนถนนมากถึง 16,000 คันต่อวัน ซึ่งปัจจุบันได้ดำเนินการก่อสร้างแล้วเสร็จสมบูรณ์และเปิดให้ประชาชนได้ใช้สัญจรแล้ว เมื่อวันที่ 24 กันยายน 2564ที่ผ่านมา โดยใช้งบประมาณในการก่อสร้างรวม 211.004 ล้านบาท

ที่มา : https://www.thaigov.go.th/news/contents/details/46669