รัฐบาลไทย-ข่าวทำเนียบรัฐบาล-รัฐบาลสนับสนุนผู้ประกอบการโรงแรมรักษามาตรฐานราคาและบริการที่พักในแหล่งท่องเที่ยวสำคัญ พร้อมวางแนวทางจูงใจคนไทยเดินทางท่องเที่ยวต่อเนื่อง


วันพุธที่ 6 กรกฎาคม 2565
พิมพ์
รัฐบาลสนับสนุนผู้ประกอบการโรงแรมรักษามาตรฐานราคาและบริการที่พักในแหล่งท่องเที่ยวสำคัญ พร้อมวางแนวทางจูงใจคนไทยเดินทางท่องเที่ยวต่อเนื่อง
รัฐบาลสนับสนุนผู้ประกอบการโรงแรมรักษามาตรฐานราคาและบริการที่พักในแหล่งท่องเที่ยวสำคัญ พร้อมวางแนวทางจูงใจคนไทยเดินทางท่องเที่ยวต่อเนื่อง
วันที่ 6 ก.ค. 2565 น.ส.ไตรศุลี ไตรสรณกุล รองโฆษกประจำสำนักนายกรัฐมนตรี กล่าวว่า นายอนุทิน ชาญวีรกูล รองนายกรัฐมนตรีและรมว.สาธารณสุข ในฐานะรองนายกรัฐมนตรีที่กำกับกระทรวงการท่องเที่ยวและกีฬา ได้ให้นโยบายกับหน่วยงานที่เกี่ยวข้องว่าในช่วงการฟื้นฟูภาคการท่องเที่ยว และนักท่องเที่ยวชาติทยอยเดินทางเข้าประเทศไทยมากขึ้นต่อเนื่อง ให้กำหนดแนวทางร่วมกับผู้ประกอบการในการดูแลเรื่องของราคาที่พัก การบริการต่างๆ ให้อยู่ในมาตรฐาน โดยเฉพาะสำหรับนักท่องเที่ยวต่างชาติ  เพราะมาตรฐานทั้งราคา บริการ มีผลต่อแบรนด์ด้านการท่องเที่ยวของประเทศ
ทั้งนี้ นายพิพัฒน์ รัชกิจประการ รมว.การท่องเที่ยวและกีฬา และการท่องเที่ยวแห่งประเทศไทย(ททท.) เตรียมหารือกับผู้ประกอบการโรงแรมในจังหวัดต่างๆ รวมถึงสมาคมโรงแรมแห่งประเทศไทยในเรื่องการกำหนดราคาที่พัก ซึ่งในช่วงเกิดการแพร่ระบาดของโควิด19 ทุกพื้นที่ได้จัดรายการลดราคาลงมากเพื่อดึงดูดนักท่องเที่ยวชาวไทย รวมถึงพื้นที่ท่องเที่ยวที่เดิมเน้นตลาดต่างชาติ เช่น แหล่งท่องเที่ยวอันดามัน ภูเก็ต กระบี่ พังงา หรือเกาะสมุย เกาะเต่า เกาะพะงัน ในจ.สุราษฎร์ธานี
น.ส.ไตรศุลี กล่าวว่า เพื่อให้นักท่องเที่ยวไทยยังเดินทางท่องเที่ยวในแหล่งท่องเที่ยวอันดามัน รวมถึงจ.สุราษฎร์ธานี อย่างต่อเนื่อง แต่รักษามาตรฐานราคาสำหรับตลาดนักท่องเที่ยวต่างชาติ  กระทรวงการท่องเที่ยวฯ และ ททท. จะหารือกับผู้ประกอบการเกี่ยวกับการกำหนดราคาแยกระหว่างราคาสำหรับต่างชาติและคนไทย ไม่คิดราคาเดียวเหมือนในอดีต
“ในช่วงที่ภาคท่องเที่ยวยังอยู่ในช่วงการฟื้นฟู ยังต้องสนับสนุนการเดินทางท่องเที่ยวของคนไทย กระทรวงการท่องเที่ยวฯ และ ททท.จะหารือกับผู้ประกอบการเพื่อให้ดันราคาสำหรับต่างชาติกลับไปที่ราคาเดิมก่อนเกิดโควิด19 เพื่อรักษามาตรฐานทั้งเรื่องราคาและบริการสำหรับตลาดต่างชาติเพราะถือการรับรู้ต่อแบรนด์การท่องเที่ยวของประเทศ ส่วนราคาสำหรับคนไทยนั้นให้คงราคาที่เคยลดลงมาในช่วงโควิด19 ไว้เพื่อรักษาโมเมนตัมการเดินทางของคนในประเทศไว้” น.ส.ไตรศุลี กล่าว
น.ส.ไตรศุลี กล่าวว่า  จากที่รัฐบาลได้ออกมาตรการเพื่อสนับสนุนการเดินทางท่องเที่ยวในประเทศผ่านโครงการเราเที่ยวด้วยกัน เฟส4 ส่วนขยาย รวม 1.5 ล้านสิทธิ หลังจากได้เปิดให้ลงทะเบียนเพื่อจองห้องพักตั้งแต่วันที่ 1 ก.ค. 2565 เป็นต้นมา ได้มีผู้ลงทะเบียนใช้สิทธิแล้วประมาณ 363,500 สิทธิ  ณ เวลา 11.00 น. ของวันนี้( 6 ก.ค.) มีสิทธิห้องพักคงเหลือประมาณ 1,136,500 สิทธิ และสิทธิตั๋วเครื่องบินเหลือ 276,504 สิทธิ

ที่มา : https://www.thaigov.go.th/news/contents/details/56621