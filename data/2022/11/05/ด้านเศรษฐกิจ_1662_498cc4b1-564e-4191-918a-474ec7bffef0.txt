รัฐบาลไทย-ข่าวทำเนียบรัฐบาล-คปภ. ประกาศรายชื่อบริษัทที่ได้รับการผ่อนผันตามมาตรการ เสริมสภาพคล่อง เพื่อจ่ายเคลมประกันโควิดให้กับประชาชน


วันศุกร์ที่ 5 พฤศจิกายน 2564
พิมพ์
คปภ. ประกาศรายชื่อบริษัทที่ได้รับการผ่อนผันตามมาตรการ เสริมสภาพคล่อง เพื่อจ่ายเคลมประกันโควิดให้กับประชาชน
มาตรการสำหรับบริษัทประกันวินาศภัยที่มีค่าสินไหมทดแทน COVID-19 ในช่วงสถานการณ์การแพร่ระบาดโรคติดเชื้อไวรัสโคโรนา 2019 (COVID-19) พ.ศ. 2564 (ประกาศ คปภ.ฯ) โดยให้มีผลใช้บังคับตั้งแต่วันที่ 30 กันยายน 2564 ถึงวันที่ 30 มิถุนายน 2565
ดร.สุทธิพล ทวีชัยการ เลขาธิการคณะกรรมการกำกับและส่งเสริมการประกอบธุรกิจประกันภัย (เลขาธิการ คปภ.) เปิดเผยว่าตามที่ คณะกรรมการกำกับและส่งเสริมการประกอบธุรกิจประกันภัย (บอร์ด คปภ.) ได้ออกประกาศคณะกรรมการกำกับและส่งเสริมการประกอบธุรกิจประกันภัย เรื่อง มาตรการสำหรับบริษัทประกันวินาศภัยที่มีค่าสินไหมทดแทน COVID-19 ในช่วงสถานการณ์การแพร่ระบาดโรคติดเชื้อไวรัสโคโรนา 2019 (COVID-19) พ.ศ. 2564 (ประกาศ คปภ.ฯ) โดยให้มีผลใช้บังคับตั้งแต่วันที่ 30 กันยายน 2564 ถึงวันที่ 30 มิถุนายน 2565 ซึ่งการออกประกาศ คปภ.ฯ เพื่อสร้างความยืดหยุ่นในการดำเนินธุรกิจให้กับบริษัทประกันภัย ทำให้บริษัทประกันภัยมีสภาพคล่องทางการเงินที่จะนำมาจ่ายค่าสินไหมทดแทนให้แก่ผู้เอาประกันภัยได้เพิ่มสูงขึ้น ด้วยการลดภาระด้านการดำรงเงินกองทุนของบริษัทประกันภัยในช่วงสถานการณ์การแพร่ระบาดของโควิด-19 จากส่วนที่ตั้งไว้ผ่อนผันให้บริษัทถือเงินสดในมือได้มากขึ้น และยังเพิ่มทางเลือกให้กับบริษัทในการจัดหาแหล่งเงินทุนอื่นที่บริษัทสามารถเข้าถึงได้รวดเร็วกว่าการเพิ่มทุนและลดภาระค่าธรรมเนียมในการฝากเงินกับสถาบันการเงินของบริษัท นอกจากนี้ ยังทำให้บริษัทประกันภัยมีเวลามากขึ้นในการดำเนินการปรับปรุงฐานะเงินกองทุนและสภาพคล่องของบริษัทให้เป็นไปตามอัตราที่กฎหมายกำหนด
ในการดำเนินการตามประกาศฯ สำนักงาน คปภ. ได้แต่งตั้งคณะกรรมการและคณะทำงานรวม 3 ชุด เพื่อกำกับดูแล กลั่นกรองพิจารณาคำขอ โดยคณะกรรมการและคณะทำงานได้พิจารณาอย่างละเอียดรอบคอบตามคำขอและข้อมูลต่าง ๆ ประกอบแล้ว จึงมีมติเสนอให้นายทะเบียนเห็นชอบเพื่อประกาศรายชื่อบริษัทที่ได้รับการผ่อนผัน ดังนี้ 1) บริษัท สินมั่นคงประกันภัย จำกัด (มหาชน) 2) บริษัท ไทยประกันภัย จำกัด (มหาชน) และ 3) บริษัท เดอะ วัน ประกันภัย จำกัด (มหาชน) โดยให้มีผลตั้งแต่วันที่ 30 กันยายน 2564 จนถึงวันที่ 30 มิถุนายน 2565
การประกาศรายชื่อเป็นไปตามข้อ 7 ของประกาศ คปภ.ฯ ที่กำหนดให้ประกาศรายชื่อบริษัทที่ได้รับการผ่อนผันสำหรับขั้นตอนต่อไป สำนักงาน คปภ. จะตรวจสอบติดตามการดำเนินงานของทั้ง 3 บริษัทที่ได้รับการผ่อนผันให้ถือปฏิบัติตามเงื่อนไขที่กำหนดไว้อย่างเคร่งครัด ทั้งนี้ หากบริษัทใดไม่ปฏิบัติตามเงื่อนไขที่กำหนด จะเสนอนายทะเบียนยกเลิกมาตรการผ่อนผันในทันที เนื่องจากมาตรการผ่อนผันดังกล่าวเป็นกลไกชั่วคราวที่มุ่งช่วยเหลือบริษัทประกันภัยที่ประสบปัญหาสภาพคล่องรายกรณี เพื่อมิให้เกิดผลกระทบต่อประชาชนผู้เอาประกันภัย
“ขอให้ประชาชนมั่นใจว่ามาตรการผ่อนผันดังกล่าว จะช่วยเสริมความยืดหยุ่นในการดำเนินธุรกิจให้กับทั้ง 3 บริษัทที่มีปัญหาเรื่องสภาพคล่องจากการจ่ายค่าสินไหมทดแทนประกันโควิด-19 เป็นจำนวนมาก เพื่อไม่ให้ปัญหาการขาดสภาพคล่องลุกลามจนส่งผลกระทบต่อประชาชนผู้เอาประกันภัยที่ยื่นเคลมประกันโควิด-19 ทั้งนี้ หากมีข้อสงสัย สามารถติดต่อสอบถามเพิ่มเติมได้ที่สายด่วน คปภ. 1186 หรือ www.oic.or.th” เลขาธิการ คปภ. กล่าวในตอนท้าย

ที่มา : https://www.thaigov.go.th/news/contents/details/47878