รัฐบาลไทย-ข่าวทำเนียบรัฐบาล-รถ KIHA 183 ลงรางเรียบร้อย มุ่งหน้าสู่โรงงานมักกะสัน การรถไฟแห่งประเทศไทย เร่งปรับปรุงรถไฟ Kiha- HOKKAIDO ตามแผน เพื่อใช้หนุนเส้นทางการท่องเที่ยวคาดกลางปีนี้เริ่มทดลองใช้ได้ 4 คัน


วันศุกร์ที่ 21 มกราคม 2565
รถ KIHA 183 ลงรางเรียบร้อย มุ่งหน้าสู่โรงงานมักกะสัน การรถไฟแห่งประเทศไทย เร่งปรับปรุงรถไฟ Kiha- HOKKAIDO ตามแผน เพื่อใช้หนุนเส้นทางการท่องเที่ยวคาดกลางปีนี้เริ่มทดลองใช้ได้ 4 คัน
รถ KIHA 183 ลงรางเรียบร้อย มุ่งหน้าสู่โรงงานมักกะสัน การรถไฟแห่งประเทศไทย เร่งปรับปรุงรถไฟ Kiha- HOKKAIDO ตามแผน เพื่อใช้หนุนเส้นทางการท่องเที่ยวคาดกลางปีนี้เริ่มทดลองใช้ได้ 4 คันในเส้นทางท่องเที่ยวระยะสั้น
นายเอกรัช ศรีอาระยันพงษ์ ผู้อำนวยการศูนย์ประชาสัมพันธ์ การรถไฟแห่งประเทศไทย (รฟท.) กระทรวงคมนาคม กล่าวถึงความคืบหน้าในการบริหารจัดการรถไฟดีเซลราง JR Hokkaido Kiha 183 จากญี่ปุ่น จำนวน 17 คัน ที่ไทยได้รับมอบจากบริษัท Hokkaido Railway Company (JR HOKKAIDO) ประเทศญี่ปุ่น เมื่อช่วงกลางเดือนธันวาคม 2564 ที่ผ่านมา ว่าขณะนี้อยู่ระหว่างดำเนินการปรับปรุงอุปกรณ์หลักของตัวรถ พร้อมดัดแปลงสิ่งอำนวยความสะดวกภายในตู้โดยสารให้พร้อมรองรับการให้บริการนักท่องเที่ยวเพื่อสนับสนุนการเดินทางท่องเที่ยวด้วยรถไฟ พร้อมกระตุ้นรายได้ให้กับท้องถิ่น ฟื้นฟูเศรษฐกิจ และ การท่องเที่ยวในภาพรวมให้กลับมาคึกคัก
ทั้งนี้ ภายหลังจาก รฟท. ได้ดำเนินการปรับขนาดเพลาล้อ จาก 1.067 เมตร (มาตรฐานญี่ปุ่น) เป็น 1 เมตร (มาตรฐานไทย) เสร็จเรียบร้อยและนำรถไฟลงรางที่สถานีแหลมฉบังแล้ว โดยในวันนี้ (21 มกราคม 2565) ขบวนรถ Kiha- HOKKAIDO ได้เคลื่อนขบวนออกจากสถานีแหลมฉบัง เมื่อเวลา 9:00 น. เพื่อเตรียมนำไปปรับปรุงสีใหม่ ที่โรงงานมักกะสัน เพื่อจะกลับมาให้บริการภายในปีนี้ จากการตรวจเช็กสภาพเบื้องต้นของขบวนรถไฟ พบว่าอยู่ในสภาพดี สามารถนำมาใช้งานได้ เนื่องจาก JR Hokkaido มีการดูแลบำรุงรักษามาโดยตลอด และเพิ่งมีการตรวจสภาพครั้งใหญ่เมื่อไม่นานมานี้ ให้พร้อมสำหรับดัดแปลงใช้เป็นตู้โดยสารเพื่อการท่องเที่ยว โดยกลุ่มธุรกิจการซ่อมบำรุงรถจักรและล้อเลื่อน รฟท. อยู่ระหว่างเร่งดำเนินการปรับปรุงรถไฟดีเซลราง Kiha 183  ทั้ง 17 คัน เช่น Main Engine, Transmission, Donkey Engine, เครื่องปรับอากาศ ที่นั่ง ภายในและภายนอกตู้โดยสาร ฯลฯ โดยจะเข้าปรับปรุงทีละชุด จนครบ 4 ชุด จะใช้เวลาดำเนินงานประมาณ 2 ปี ซึ่งรูปแบบการปรับปรุงจะเป็นขบวนรถที่ไม่ต้องใช้หัวรถจักร มีเครื่องยนต์ในตัวทำความเร็วได้สูงสุด 100 กม./ชม. แบ่งเป็น 4 ขบวนๆ ละ 4 ตู้ อีก 1 ตู้เป็นรถสำรอง ใน 1 ขบวนมี 216 ที่นั่ง มีสิ่งอำนวยความสะดวกสำหรับรองรับนักท่องเที่ยวครบครัน ทั้งเครื่องปรับอากาศ เบาะที่นั่งปรับเอนได้ มีห้องน้ำระบบปิด เป็นต้น
รฟท. ขอให้พี่น้องประชาชนมั่นใจในการดำเนินงาน เป็นไปตามกระบวนการและอยู่ในกรอบระยะเวลาที่วางไว้ ตามที่นายนิรุฒ มณีพันธ์ ผู้ว่าการรถไฟแห่งประเทศไทย กำชับและเร่งปรับปรุงขบวนรถให้แล้วเสร็จตามแผน สามารถนำรถไฟ Kiha 183  ออกมาวิ่งให้บริการในเส้นทางท่องเที่ยวสำคัญ อันจะส่งผลดีต่อภาพลักษณ์ของประเทศ ฟื้นฟูการท่องเที่ยว คาดว่าภายในกลางปี 2565 จะนำรถไฟดีเซลราง KIHA 183 จำนวน 4 คัน มาทดลองเดินรถให้บริการในการขนส่งผู้โดยสารซึ่งในระยะแรกจะเป็นการทดสอบเชิงวิศวกรรม โดยจะวิ่งให้บริการในเส้นทางระยะสั้นก่อน อาทิ อยุธยา และฉะเชิงเทรา เป็นต้น  คาดว่าจะช่วยกระจายรายได้สู่ชุมชนฐานราก ตลอดจนกระตุ้นเศรษฐกิจในภาพรวม เกิดความคุ้มค่าและประโยชน์สูงสุดต่อประชาชนและนักท่องเที่ยวที่มาใช้บริการมากที่สุด
ส่วนการปรับปรุงรถโดยสารปรับอากาศ JR HOKKAIDO 10 คัน ซึ่งประกอบด้วย รถ OHA ชนิด 48 ที่นั่ง และ 72 ที่นั่ง รวม 5 คัน และรถ SUHAFU ชนิด 64 ที่นั่ง 5 คัน ที่ได้รับมอบรถมาเมื่อปี 2559  คาดว่าจะประกาศเงื่อนไข (ทีโออาร์) จัดซื้อจัดจ้างฯ ได้ประมาณเดือนกุมภาพันธ์ปีนี้ เปิดประมูลในเดือนมีนาคม และลงนามสัญญากับผู้ชนะประมูลประมาณเดือน พฤษภาคม  จากนั้นในเดือนมิถุนายน ผู้รับจ้างจะเริ่มดัดแปลง ปรับปรุงรถให้แล้วเสร็จ และส่งมอบชุดแรก 5 คันให้ รฟท. ประมาณเดือน มกราคม 2566 โดยแต่ละขบวนจะมีการออกแบบที่สื่อถึงเอกลักษณ์เฉพาะของเส้นทางนั้น ๆ โดย รฟท. ได้ออกแบบขบวนรถท่องเที่ยวแล้ว และคาดว่าจะนำรถ JR HOKKAIDO 5 คันแรกที่ดัดแปลง และปรับปรุงสภาพแล้วเสร็จ ไปใช้ให้บริการสำหรับการท่องเที่ยวใน 2 เส้นทาง ได้แก่ เส้นทางเชียงใหม่ - ลำปาง และเส้นทาง กรุงเทพ - น้ำตกได้ทันกำหนด
YOUTUBE การรถไฟแห่งประเทศไทย OFFICIAL https://youtu.be/4X06W6p4TUc
Facebook ทีมพีอาร์การรถไฟแห่งประเทศไทย https://www.facebook.com/129946050353608/posts/5428596183821875/?d=n

ที่มา : https://www.thaigov.go.th/news/contents/details/50768