รัฐบาลไทย-ข่าวทำเนียบรัฐบาล-นายกฯ ชื่นชมเยาวชนผู้ใช้ภาษาไทยดีเด่น ย้ำให้คนรุ่นใหม่สืบทอดวัฒนธรรมด้านภาษา ร่วมกันอนุรักษ์เผยแพร่มรดกทางวัฒนธรรมของชาติ สร้างความภาคภูมิใจในเอกลักษณ์ความเป็นไทย


วันจันทร์ที่ 18 กรกฎาคม 2565
พิมพ์
นายกฯ ชื่นชมเยาวชนผู้ใช้ภาษาไทยดีเด่น ย้ำให้คนรุ่นใหม่สืบทอดวัฒนธรรมด้านภาษา ร่วมกันอนุรักษ์เผยแพร่มรดกทางวัฒนธรรมของชาติ สร้างความภาคภูมิใจในเอกลักษณ์ความเป็นไทย
นายกฯ ชื่นชมเยาวชนผู้ใช้ภาษาไทยดีเด่น ย้ำให้คนรุ่นใหม่สืบทอดวัฒนธรรมด้านภาษา ร่วมกันอนุรักษ์เผยแพร่มรดกทางวัฒนธรรมของชาติ สร้างความภาคภูมิใจในเอกลักษณ์ความเป็นไทย รักษาภาษาไทยให้อยู่คู่ชาติไทยตลอดไป
นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า วันนี้ (18 กรกฎาคม 2565) เวลา 08.45 น. ณ โถงกลาง ตึกสันติไมตรี ทำเนียบรัฐบาล ก่อนการประชุมคณะรัฐมนตรี นายอิทธิพล คุณปลื้ม รัฐมนตรีว่าการกระทรวงวัฒนธรรม พร้อมด้วยคณะผู้บริหารกระทรวงวัฒนธรรม ศิลปินผู้ได้รับรางวัลการประกวดเพลง (เพชรในเพลง) และตัวแทนเยาวชนผู้ใช้ภาษาไทยดีเด่นที่มีความสามารถด้านการพูด การอ่าน การเขียน เข้าพบ พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เพื่อประชาสัมพันธ์ส่งเสริมการใช้ภาษาไทย เนื่องในวันภาษาไทยแห่งชาติ 2565 โดยมี พลเอก อนุพงษ์ เผ่าจินดา รัฐมนตรีว่าการกระทรวงมหาดไทย เข้าร่วมด้วย
นายกรัฐมนตรีชมนิทรรศการหนังสือเก่าหายาก เรื่องนามพรรณพฤกษา สัตวาภิธาน และนิติสารสาธก ของพระยาศรีสุนทรโวหาร (น้อย อาจารยางกูร) จากนั้น ได้พบปะพูดคุยกับเยาวชนผู้ใช้ภาษาไทยดีเด่นด้านการพูด การอ่าน การเขียน พร้อมชมการท่องคำประพันธ์กลอนสุภาพที่ได้รับรางวัลชนะเลิศการแต่งคำประพันธ์ โดยนายภูวดล ลีลาเกียรติวณิช ชั้นมัธยมศึกษาปีที่ 6 โรงเรียนทวีธาภิเศก กรุงเทพฯ และนางสาวโชติกา แอนโก ชั้นมัธยมศึกษาปีที่ 6 โรงเรียนสาธิตมหาวิทยาลัยราชภัฏบ้านสมเด็จเจ้าพระยา กรุงเทพฯ ต่อด้วยการขับร้องเพลงจากศิลปินผู้ได้รับรางวัลชนะเลิศ “เพชรในเพลง” ประจำปี 2565 ได้แก่ 1) เพลงรักแท้ (แม้ไม่อาจอยู่ร่วมกัน) ขับร้องโดยนางสาวนุตประวีณ์ ข้องรอด 2) เพลงคำตอบของชีวิต ขับร้องโดยนายอนันต์ อาศัยไพรพนา และ 3) เพลงหลวงพ่อกรวยช่วยลูกที ขับร้องโดยนางสาวลลดา ปานจันดี
โอกาสนี้ นายกรัฐมนตรีแสดงความชื่นชมเยาวชนไทยและศิลปินพร้อมขอให้พัฒนาตัวเองและทำสิ่งที่ดีงามต่อไป ร่วมสืบสาน รักษา ต่อยอด ตามพระบรมราโชบายของในหลวงรัชกาลที่ 10 คนรุ่นใหม่จะเป็นกำลังสำคัญในการรักษาสิ่งดีงามไว้ให้คงอยู่ เพื่อร่วมกันพัฒนาบ้านเมืองในทุกด้าน ซึ่งภาษาเป็นมรดกทางวัฒนธรรมที่บรรพบุรุษไทยได้สร้างสรรค์ไว้ให้ลูกหลานได้ภาคภูมิใจ ขอให้ช่วยกันรักษาต่อไปอย่างต่อเนื่องเพื่อความมั่นคงทางวัฒนธรรมและใช้ภาษาไทยได้อย่างถูกต้อง ร่วมกันอนุรักษ์และเผยแพร่มรดกทางวัฒนธรรมของชาติ รวมทั้งการปลูกฝังค่านิยมและสร้างความตระหนักรู้ในคุณค่าของความเป็นไทย เพื่อร่วมกันสร้างความภาคภูมิใจในเอกลักษณ์ความเป็นไทย พร้อมทั้งร่วมกันถ่ายทอดให้เป็นมรดกทางวัฒนธรรมอันล้ำค่าของชาติ และธำรงรักษาภาษาไทยให้อยู่คู่ชาติไทยตลอดไป
ทั้งนี้ คณะรัฐมนตรีมีมติเห็นชอบให้วันที่ 29 กรกฎาคม ของทุกปี เป็นวันภาษาไทยแห่งชาติ เพื่อให้คนไทยได้ตระหนักถึงคุณค่าและความสำคัญของภาษาไทย ตลอดจนร่วมมือกันสนับสนุน ส่งเสริม และอนุรักษ์ภาษาไทยให้คงอยู่คู่ชาติไทยตลอดไป อีกทั้งเป็นวาระพิเศษ เพื่อระลึกถึงเหตุการณ์ในวันที่ 29 กรกฎาคม พ.ศ. 2505 ซึ่งพระบาทสมเด็จพระปรมินทรมหาภูมิพลอดุลยเดช เสด็จพระราชดำเนินไปทรงอภิปรายเรื่อง “ปัญหาการใช้คำไทย” ร่วมกับผู้ทรงคุณวุฒิที่คณะอักษรศาสตร์ จุฬาลงกรณ์มหาวิทยาลัย มาถึงปัจจุบันครบ 60 ปี
สำหรับกิจกรรมต่าง ๆ เนื่องในวันภาษาไทยแห่งชาติ ประจำปี 2565 จัดขึ้นในวันที่ 26 กรกฎาคม 2565 ณ หอประชุมใหญ่ ศูนย์วัฒนธรรมแห่งประเทศไทย เพื่อน้อมนำพระบรมราโชบายและพระราชปณิธานของพระบาทสมเด็จพระเจ้าอยู่หัว ในการทรงงาน เพื่อสืบสาน รักษาและต่อยอดแนวพระราชดำริด้านภาษาไทยของพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร รวมถึงเพื่อกระตุ้นให้เด็ก เยาวชน และประชาชน ตลอดจนสถาบันการศึกษา องค์กร หน่วยงานต่าง ๆ ทั้งภาครัฐและภาคเอกชนตระหนักในความสำคัญและคุณค่าของภาษาไทย เพื่อการใช้ให้ถูกต้องต่อไป โดยจะมีมีพิธีมอบโล่เกียรติยศและโล่รางวัลแก่หน่วยงานและผู้ได้รับรางวัลด้านภาษาไทย ผู้ชนะการประกวดด้านภาษาไทยต่าง ๆ เช่น รางวัลยกย่องเชิดชูเกียรติปูชนียบุคคลด้านภาษาไทย ผู้ใช้ภาษาไทยดีเด่น ผู้ใช้ภาษาถิ่นดีเด่น และผู้มีคุณูปการต่อการใช้ภาษาไทย และรางวัลเด็กและเยาวชนผู้ใช้ภาษาไทยดีเด่นที่มีความสามารถด้านการพูด การอ่าน การเขียน รางวัลการประกวดเพลง (เพชรในเพลง) และการจัดนิทรรศการหนังสือหายาก การมอบรางวัลต่าง ๆ ด้านภาษาไทย รวมทั้งการจำหน่ายหนังสือ สื่อการเรียนการสอนด้านภาษาไทย พร้อมกิจกรรมวีดิทัศน์ ความสำคัญของวันภาษาไทยแห่งชาติและวีดิทัศน์ ส่งเสริมการใช้ภาษาไทย จากสถานเอกอัครราชทูตประเทศต่าง ๆ ประจำประเทศไทย โดยจะมีการมอบเกียรติบัตรให้แก่สถานเอกอัครราชทูตประจำประเทศไทยที่ส่งเสริมการใช้ภาษาไทยด้วย

ที่มา : https://www.thaigov.go.th/news/contents/details/56957