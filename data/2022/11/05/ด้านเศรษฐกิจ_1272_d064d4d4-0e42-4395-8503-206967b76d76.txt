รัฐบาลไทย-ข่าวทำเนียบรัฐบาล-รฟม. เร่งรัดงานระบบระบายน้ำ ตามแนวสายทางโครงการรถไฟฟ้าสายสีเหลือง ช่วงลาดพร้าว - สำโรง


วันจันทร์ที่ 11 ตุลาคม 2564
รฟม. เร่งรัดงานระบบระบายน้ำ  ตามแนวสายทางโครงการรถไฟฟ้าสายสีเหลือง ช่วงลาดพร้าว - สำโรง
โครงการรถไฟฟ้าสายสีเหลือง ช่วงลาดพร้าว - สำโรง ดำเนินการงานระบบระบายน้ำ บนถนนศรีนครินทร์ บริเวณแยกลาซาล ถึงคลองสำโรง เพื่อบรรเทาปัญหาน้ำท่วมขัง ซึ่งส่งผลกระทบต่อประชาชนที่อยู่อาศัยในพื้นที่บริเวณดังกล่าว
การรถไฟฟ้าขนส่งมวลชนแห่งประเทศไทย (รฟม.) แจ้งว่า ได้เร่งรัดให้ บริษัท ซิโน-ไทย เอ็นจีเนียริ่ง แอนด์ คอนสตรัคชั่น จำกัด (มหาชน) ผู้รับจ้างก่อสร้างงานโยธา โครงการรถไฟฟ้าสายสีเหลือง ช่วงลาดพร้าว - สำโรง ดำเนินการงานระบบระบายน้ำ บนถนนศรีนครินทร์ บริเวณแยกลาซาล ถึงคลองสำโรง เพื่อบรรเทาปัญหาน้ำท่วมขัง ซึ่งส่งผลกระทบต่อประชาชนที่อยู่อาศัยในพื้นที่บริเวณดังกล่าว ดังนี้
-บริเวณแยกลาซาล ดำเนินการวางท่อระบายน้ำถาวร โดยได้ทำทางน้ำไหลชั่วคราว เพื่อระบายน้ำลงคลองบางนา ควบคู่กันไป
-บริเวณแยกศรีเทพา ดำเนินการวางท่อระบายน้ำถาวร  และขุดร่องระบายน้ำชั่วคราว พร้อมทั้งติดตั้ง เครื่องสูบน้ำ จำนวน 3 เครื่อง ไว้เพื่อเร่งระบายน้ำอีกด้วย
-บริเวณเกาะกลางถนน จากปากซอยวัดด่าน - คลองสำโรง ปัจจุบันอยู่ระหว่างดำเนินการก่อสร้างฐานรากโครงสร้าง Walkway ของสถานีศรีด่าน โดยดำเนินการวางท่อระบายน้ำถาวร ควบคู่กันไป
อีกทั้ง ได้ดำเนินการลอกท่อระบายน้ำ บนถนนศรีนครินทร์ ช่วงระหว่างแยกลาซาล ถึงคลองสำโรง และ  บนถนนเทพารักษ์ ขุดร่องน้ำชั่วคราว บริเวณแยกเทพารักษ์ ระบายลงคลองสำโรง โดยจะดำเนินการวางท่อระบายน้ำถาวรควบคู่กันไป  และได้จัดเตรียมเจ้าหน้าที่ประจำ 2 ชุด ตลอด 24 ชั่วโมง สำหรับดูแลงานระบบระบายน้ำโดยเฉพาะ เพื่อให้สามารถแก้ไขปัญหาได้ทันท่วงที สามารถติดตามรายละเอียดโครงการรถไฟฟ้าสายสีเหลืองฯ ได้ที่เฟซบุ๊กแฟนเพจ โครงการรถไฟฟ้าสายสีเหลือง ช่วงลาดพร้าว - สำโรง  ไลน์แอด : mrtyellowline  และเว็บไซต์โครงการรถไฟฟ้าสายสีเหลืองฯ  https://mrta-yellowline.com

ที่มา : https://www.thaigov.go.th/news/contents/details/46839