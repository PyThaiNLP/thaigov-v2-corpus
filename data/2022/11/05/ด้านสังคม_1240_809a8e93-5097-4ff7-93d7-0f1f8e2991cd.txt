รัฐบาลไทย-ข่าวทำเนียบรัฐบาล-กระเป๋ารถเมล์ และ สามี พขร. สาย 60 ช่วยตำรวจถูกรุมทำร้าย ได้ผลแห่งความดีแล้ว


วันอังคารที่ 22 กุมภาพันธ์ 2565
กระเป๋ารถเมล์ และ สามี พขร. สาย 60 ช่วยตำรวจถูกรุมทำร้าย ได้ผลแห่งความดีแล้ว
กระเป๋ารถเมล์ และ สามี พขร. สาย 60 ช่วยตำรวจถูกรุมทำร้าย ได้ผลแห่งความดีแล้ว "ทำดีได้ดีมีจริง" หลัง รมว.พม. นำทีมลงพื้นที่ช่วยเหลือ
เมื่อวันที่ 21 ก.พ. 65 นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยว่า เมื่อเวลา 11.00 น. ของวันที่ 21 ก.พ. 65 Facebook นุชนาฏ พลายแก้ว ได้ไลฟ์สดให้เห็นถึงความคืบหน้าของสภาพบ้านหลังใหม่ที่กำลังก่อสร้าง หลังจากที่ตนได้เดินทางมาเยี่ยมบ้านด้วยตัวเอง พร้อมด้วยคณะผู้บริหารและเจ้าหน้าที่ พม. รวมทั้งหน่วยงานที่เกี่ยวข้อง เมื่อวันที่ 21 ธ.ค. 64  ทั้งนี้ นางนุชนาฏ พลายแก้ว เป็นพนักงานเก็บค่าโดยสาร รถโดยสารประจำทาง สาย 60 ภรรยาของนายณรงค์ ซอเฮง พนักงานขับรถ ที่ร่วมกันช่วยเหลือเจ้าหน้าที่ตำรวจควบคุมฝูงชนถูกรุมทำร้ายร่างกาย เมื่อวันที่ 12 ธ.ค. 64
นางนุชนาฏ กล่าวขอบคุณท่านรัฐมนตรีฯ จุติ ไกรฤกษ์ ที่ได้เข้ามาเยี่ยมบ้านในวันนั้น ทำให้ได้เงินสร้างบ้านไวขึ้น มีเงินมาทำบ้านให้ลูกหลานได้อยู่ เพราะว่ารอเงินมานานหลายปี อีกทั้งท่านรัฐมนตรีฯ ยังได้อนุเคราะห์การติดตั้งกล้องวงจรปิดให้ปลอดภัยรอบบ้าน ซึ่งในวันนี้ ช่างของบริษัทได้มาดูสถานที่แล้ว และจะดำเนินการติดตั้งต่อไป
"ครอบครัวเราต้องขอบคุณท่านรัฐมนตรีฯ มาก ที่ช่วยเหลือหลายๆ อย่าง ท่านเป็นคนใจดี วันนี้ ความฝันของเราได้มาแล้ว และอยากเรียนเชิญท่านมางานวันขึ้นบ้านใหม่ด้วย หากท่านมีเวลา แล้วจะต้อนรับให้ดีที่สุด ซึ่งครั้งที่แล้วที่ท่านมาเยี่ยมบ้านยังตื่นเต้นอยู่ ไม่รู้จะทำตัวอย่างไร คิดว่าท่านจะมาแค่แป๊บเดียวเหมือนคนดังทั่วๆ ไป  แต่วันนั้น ท่านอยู่นานมาก รู้สึกประทับใจมาก และขอชื่นชมท่านมาก รักท่านมาก และเป็นกันเองมาก แม้แต่กับชาวบ้านตัวเล็ก ๆ ท่านก็เป็นกันเอง กราบขอบพระคุณท่านจริงๆ"

ที่มา : https://www.thaigov.go.th/news/contents/details/51791