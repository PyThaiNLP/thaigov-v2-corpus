รัฐบาลไทย-ข่าวทำเนียบรัฐบาล-สรรพสามิตชี้แจงลดภาษีน้ำมันดีเซลถึง 20 พฤษภาคมนี้


วันพฤหัสบดีที่ 28 เมษายน 2565
พิมพ์
สรรพสามิตชี้แจงลดภาษีน้ำมันดีเซลถึง 20 พฤษภาคมนี้
ตามที่ปรากฏข่าวตามสื่อกระแสหลักและสื่อสังคมออนไลน์ว่าสหพันธ์การขนส่งทางบกแห่งประเทศไทยเตรียมจะยื่นหนังสือต่อนายกรัฐมนตรีเพื่อขอให้ตรึงราคาน้ำมันดีเซลที่ 30 บาทต่อลิตร ซึ่งจะสิ้นสุดในวันที่ 30 เมษายนนี้ออกไปก่อน นั้น
นายณัฐกร อุเทนสุต ที่ปรึกษาด้านพัฒนาระบบควบคุมทางสรรพสามิต ในฐานะโฆษกกรมสรรพสามิต เปิดเผยว่า ตามที่ปรากฏข่าวตามสื่อกระแสหลักและสื่อสังคมออนไลน์ว่าสหพันธ์การขนส่งทางบกแห่งประเทศไทยเตรียมจะยื่นหนังสือต่อนายกรัฐมนตรีเพื่อขอให้ตรึงราคาน้ำมันดีเซลที่ 30 บาทต่อลิตร ซึ่งจะสิ้นสุดในวันที่ 30 เมษายนนี้ออกไปก่อน นั้น
กรมสรรพสามิตขอชี้แจงว่า ตามที่คณะรัฐมนตรีได้มีมติเห็นชอบปรับลดอัตราภาษีสรรพสามิตน้ำมันดีเซลลงลิตรละ 3 บาท เป็นระยะเวลา 3 เดือน เพื่อช่วยบรรเทาความเดือดร้อนให้แก่ประชาชนและภาคธุรกิจในช่วงที่ระดับราคาน้ำมันดิบในตลาดโลกปรับตัวสูงขึ้นอย่างรวดเร็ว โดยกรมสรรพสามิตได้ออกกฎกระทรวงกำหนดพิกัดอัตราภาษีสรรพสามิต (ฉบับที่ 19) พ.ศ. 2565 ลดอัตราภาษีสรรพสามิตน้ำมันดีเซลลง 3 บาทต่อลิตร มีผลตั้งแต่วันที่ 18 กุมภาพันธ์ – วันที่ 20 พฤษภาคม 2565 ส่งผลให้ปัจจุบันอัตราภาษีสรรพสามิตน้ำมันดีเซลบี 7 ลดลงจาก 5.99 บาทต่อลิตร เหลือ 3.20 บาทต่อลิตร ในส่วนของการขยายเวลาการลดอัตราภาษีน้ำมันดีเซลหลังจาก วันที่ 20 พฤษภาคม 2565 นั้น จะต้องพิจารณาสถานการณ์ราคาน้ำมันดิบในตลาดโลกอีกครั้งหนึ่ง
ดังนั้น ข่าวที่ปรากฏตามสื่อกระแสหลักและสื่อสังคมออนไลน์ต่าง ๆ ว่าการลดภาษีน้ำมันดีเซลมีผลถึงวันที่ 30 เมษายน 2565 และมีการจัดเก็บภาษีน้ำมันดีเซลในอัตรา 5.99 บาท ต่อลิตรนั้น จึงไม่เป็นความจริงแต่อย่างใด
ฝ่ายประชาสัมพันธ์  สำนักงานเลขานุการกรม กรมสรรพสามิต
โทร/โทรสาร 0 2241 4778
https://webdev.excise.go.th/act2560/suppress-news/42-2565/789-20-18

ที่มา : https://www.thaigov.go.th/news/contents/details/54012