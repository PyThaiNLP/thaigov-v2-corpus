รัฐบาลไทย-ข่าวทำเนียบรัฐบาล-รมว.อว. มอบนโยบาย มทร.ตะวันออก เขตพื้นที่อุเทนถวาย เพื่อยกระดับหลักสูตร ในความเชี่ยวชาญของศาสตร์ทางด้านวิศวกรรมศาสตร์และสถาปัตยกรรมศาสตร์


วันพฤหัสบดีที่ 26 พฤษภาคม 2565
รมว.อว. มอบนโยบาย มทร.ตะวันออก เขตพื้นที่อุเทนถวาย เพื่อยกระดับหลักสูตร ในความเชี่ยวชาญของศาสตร์ทางด้านวิศวกรรมศาสตร์และสถาปัตยกรรมศาสตร์
รมว.อว. มอบนโยบาย มทร.ตะวันออก เขตพื้นที่อุเทนถวาย เพื่อยกระดับหลักสูตร ในความเชี่ยวชาญของศาสตร์ทางด้านวิศวกรรมศาสตร์และสถาปัตยกรรมศาสตร์
เมื่อวันที่ 2 พฤษภาคม 2565 ศ. (พิเศษ) ดร.เอนก เหล่าธรรมทัศน์ รัฐมนตรีว่าการกระทรวงอุดมศึกษา วิทยาศาสตร์ วิจัยและนวัตกรรม (รมว.อว.) พร้อมด้วย ดร.ดนุช ตันเทอดทิตย์ ผู้ช่วยรัฐมนตรีประจำกระทรวง อว. ให้เกียรติเข้าเยี่ยมชมและมอบนโยบาย เพื่อขับเคลื่อนมหาวิทยาลัยเทคโนโลยีราชมงคลตะวันออก เขตพื้นที่อุเทนถวาย โดยมี ศ.ดร.สุนทร บุญญาธิการ ประธานกรรมการปฏิบัติหน้าที่แทนสภามหาวิทยาลัย รศ.ดร.ฤกษ์ชัย ฟูประทีปศิริ รักษาราชการแทนอธิการบดี ผู้บริหาร คณาจารย์ ให้การต้อนรับร่วมสักการะองค์พระวิษณุกรรม เพื่อความเป็นสิริมงคล และปลูกต้นพยูง จำนวน 1 ต้น รวมทั้งคณาจารย์ คณะวิศวกรรมศาสตร์และสถาปัตยกรรมศาสตร์นำเสนอผลงานด้านการเรียนการสอน งานวิจัย บริการวิชาการ และทำนุบำรุงศิลปวัฒนธรรม ของเขตพื้นที่อุเทนถวาย
ศ. (พิเศษ) ดร.เอนก ได้มอบนโยบายและแนวทางจากการเยี่ยมชม เพื่อยกระดับหลักสูตร ในความเชี่ยวชาญของศาสตร์ทางด้านวิศวกรรมศาสตร์และสถาปัตยกรรมศาสตร์ ว่า ความชื่นชมในการสืบสานรักษาคุณค่าจิตวิญญาณวิชาชีพช่างของสถาบันการศึกษาที่มีประวัติยาวนาน จากจุดเริ่มต้นของโรงเรียนช่างก่อสร้างอุเทนถวาย และมุ่งหวังให้ผู้บริหาร คณาจารย์ รวมทั้งนักศึกษาร่วมมือร่วมใจขับเคลื่อนและพัฒนากำลังคนที่มีทักษะวิชาด้านวิศวกรรมศาสตร์และสถาปัตยกรรมศาสตร์ ให้สามารถเป็นกำลังสำคัญในการพัฒนาชุมชน สังคม และประเทศชาติ ตอบโจทย์เศรษฐกิจเชิงสร้างสรรค์ บนพื้นฐานความเข้มแข็งทางวิชาการและศักยภาพของมหาวิทยาลัยเทคโนโลยีราชมงคลตะวันออก พัฒนาคน พัฒนาชาติ ด้วยศาสตร์ด้านวิศวกรรมศาสตร์และสถาปัตยกรรม
ด้าน รศ.ดร.ฤกษ์ชัย เผยว่า คณะวิศวกรรมศาสตร์และสถาปัตยกรรมศาสตร์ เขตพื้นที่อุเทนถวายเป็นอีกหนึ่งหน่วยงานของ มทร.ตะวันออก ที่มีการพัฒนาและปรับเปลี่ยนรูปแบบการจัดการเรียนการสอน ให้มีความเหมาะสมกับการเปลี่ยนแปลงด้านต่าง ๆ เพื่อมุ่งหวังให้การสร้างกำลังคนทางด้านวิศวกรรมศาสตร์และสถาปัตยกรรมศาสตร์ เป็นไปอย่างมีคุณภาพ ในวันนี้ทีมผู้บริหารและคณาจารย์ทุกคน ต่างก็มุ่งมั่นและร่วมมือกันวางแนวทางการดำเนินงานให้สอดคล้องเชื่อมโยงกับแผนระดับมหาวิทยาลัยฯ และแผนระดับชาติ ซึ่งในปีนี้ ทางคณะวิศวกรรมศาสตร์และสถาปัตยกรรมศาสตร์ได้รับรองปริญญาประกอบวิชาชีพสถาปัตยกรรมควบคุมจากสภาสถาปนิก และสาขาวิศวกรรมก่อสร้างจากสภาวิศวกรสำหรับผู้สำเร็จการศึกษา ประจำปีการศึกษา 2565-2569 เป็นอีกหนึ่งบทพิสูจน์การพัฒนาด้านการจัดการศึกษา ได้ตามเกณฑ์ที่กำหนด และในทุก ๆ ปีการศึกษาต่อจากนี้ คณะวิศวกรรมศาสตร์และสถาปัตยกรรมศาสตร์ ทุกสาขาวิชาพร้อมต่อการขับเคลื่อนไปสู่การยกระดับมาตรฐานการศึกษา ให้ก้าวหน้าและทันต่อการพัฒนาประเทศ ตามนโยบายและยุทธศาสตร์การอุดมศึกษา วิทยาศาสตร์ วิจัยและนวัตกรรม พ.ศ. 2563 - 2570 ซึ่งเป็นกรอบแนวทางการพัฒนาระบบอุดมศึกษา วิทยาศาสตร์ วิจัยและนวัตกรรมของประเทศ ให้สอดคล้องและบูรณาการเกิดเป็นพลังในการขับเคลื่อนการพัฒนาประเทศ ที่สอดคล้องกับทิศทางของยุทธศาสตร์ชาติ แผนแม่บทและนโยบายของรัฐบาล โดยมีวิสัยทัศน์เพื่อ "เตรียมคนไทยแห่งศตวรรษที่ 21 พัฒนาเศรษฐกิจที่กระจายโอกาสอย่างทั่วถึง สังคมที่มั่นคง และสิ่งแวดล้อมที่ยั่งยืน โดยสร้างความเข้มแข็งทางนวัตกรรมระดับแนวหน้าในสากล นำพาประเทศไปสู่ประเทศที่พัฒนาแล้ว" ต่อไป

ที่มา : https://www.thaigov.go.th/news/contents/details/55021