รัฐบาลไทย-ข่าวทำเนียบรัฐบาล-รมว.พม. สั่งกรมกิจการเด็กฯ เตรียมช่วยเหลือ “น้องกัณฑ์ ชนะเดช” เด็กกตัญญู หลังออกมาร้องเพลงไลฟ์สดหาเงินค่าทำศพให้พ่อ


วันพฤหัสบดีที่ 17 กุมภาพันธ์ 2565
รมว.พม. สั่งกรมกิจการเด็กฯ เตรียมช่วยเหลือ “น้องกัณฑ์ ชนะเดช” เด็กกตัญญู หลังออกมาร้องเพลงไลฟ์สดหาเงินค่าทำศพให้พ่อ
รมว.พม. สั่งกรมกิจการเด็กฯ เตรียมช่วยเหลือ “น้องกัณฑ์ ชนะเดช” เด็กกตัญญู หลังออกมาร้องเพลงไลฟ์สดหาเงินค่าทำศพให้พ่อ
วันนี้ (17 ก.พ. 65) เวลา 14.30 น. นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยว่า  ขณะนี้ ได้ส่งเจ้าหน้าที่จากบ้านพักเด็กและครอบครัวจังหวัดนนทบุรี พร้อมด้วยศูนย์ช่วยเหลือสังคม สายด่วน พม. โทร. 1300 ไปลงพื้นที่เยี่ยมครอบครัว “น้องกัณฑ์ ชนะเดช” ที่โครงการบ้านเอื้ออาทรสายไหม กรุงเทพฯ เรียบร้อยแล้ว โดยได้พูดคุยสอบถามข้อเท็จจริงกับพี่ชายต่างแม่ พบว่า  "น้องกัณฑ์ ชนะเดช” อายุ 12 ปี กำลังเรียนอยู่ชั้นประถมศึกษาปีที่ 6 อาศัยอยู่กับครอบครัวคุณพ่อรวม 6 ชีวิต คุณพ่อได้เลิกรากับคุณแม่นานแล้ว อีกทั้ง “น้องกัณฑ์ ชนะเดช” เป็นศิลปินเปิดหมวกตั้งแต่อายุ 5 ขวบ โดยคุณพ่อเป็นผู้ฝึกสอนร้องเพลงและเล่นกีตาร์ จากนั้น จึงรับงานเล่นดนตรีเพื่อแบ่งเบาภาระ นอกจากนี้ ยังได้โทรสอบถามข้อเท็จจริงกับผู้เป็นแม่ซึ่งอาศัยอยู่แถวรังสิต จังหวัดปทุมธานี อีกด้วย
นายจุติ กล่าวเพิ่มเติมว่า ทั้งนี้ ตนขอเป็นกำลังใจให้ “น้องกัณฑ์ ชนะเดช” และขอชื่นชมที่เป็นเด็กดี มีความกตัญญู โดยกระทรวง พม. พร้อมให้ความช่วยเหลือเด็กตามกระบวนการสังคมสงเคราะห์ ตอนนี้ ขอให้เวลาน้องกัณฑ์และครอบครัวค่อยทำใจให้เข้มแข็งขึ้น และจะหาทางพูดคุยวางแผนช่วยเหลือต่อไป

ที่มา : https://www.thaigov.go.th/news/contents/details/51661