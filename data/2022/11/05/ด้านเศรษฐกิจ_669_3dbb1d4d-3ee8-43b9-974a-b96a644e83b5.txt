รัฐบาลไทย-ข่าวทำเนียบรัฐบาล-ไทยเข้าร่วมการประชุมรัฐมนตรีความมั่นคงอาหารเอเปค 2564 พร้อมเป็นเจ้าภาพในปี 2565 เตรียมผลักดันการขับเคลื่อนการสร้างความมั่นคงอาหารและการเกษตรที่ยั่งยืนในเอเปค การขับเคลื่อนนโยบาย 3S


วันพฤหัสบดีที่ 19 สิงหาคม 2564
ไทยเข้าร่วมการประชุมรัฐมนตรีความมั่นคงอาหารเอเปค 2564 พร้อมเป็นเจ้าภาพในปี 2565 เตรียมผลักดันการขับเคลื่อนการสร้างความมั่นคงอาหารและการเกษตรที่ยั่งยืนในเอเปค การขับเคลื่อนนโยบาย 3S
ไทยเข้าร่วมการประชุมรัฐมนตรีความมั่นคงอาหารเอเปค 2564 พร้อมเป็นเจ้าภาพในปี 2565
ดร.เฉลิมชัย ศรีอ่อน รัฐมนตรีว่าการกระทรวงเกษตรและสหกรณ์ พร้อมด้วย ดร.ทองเปลว กองจันทร์ ปลัดกระทรวงเกษตรและสหกรณ์ นายระพีภัทร์ จันทรศรีวงศ์ รองปลัดกระทรวงเกษตรและสหกรณ์ นายฉันทานนท์ วรรณเขจร เลขาธิการสำนักงานเศรษฐกิจการเกษตร ดร.วนิดา กำเนิดเพ็ชร์ ผู้อำนวยการสำนักการเกษตรต่างประเทศ และผู้บริหารในสังกัดกระทรวงเกษตรฯ เข้าร่วมการประชุมรัฐมนตรีความมั่นคงอาหารเอเปค 2564 Food Security Roadmap Towards 2030 ผ่านระบบออนไลน์โดยการประชุมรัฐมนตรีความมั่นคงทางอาหารเอเปค ในปี 2564 นี้ ประเทศไทยเห็นชอบทั้ง 2 เรื่อง ได้แก่ 1) ร่างแถลงการณ์การประชุมรัฐมนตรีความมั่นคงอาหารเอเปค ครั้งที่ 6 ซึ่งมีความสอดคล้องกับนโยบายความมั่นคงอาหารของไทย และ BCG โมเดล (หรือเศรษฐกิจชีวภาพ เศรษฐกิจหมุนเวียน เศรษฐกิจสีเขียวในภาคเกษตร) และ 2) แผนงานความมั่นคงอาหารเอเปคมุ่งสู่ปี ค.ศ. 2030 โดยมีสาระสำคัญ 6 ประเด็น ประกอบด้วย 1) เทคโนโลยีดิจิทัล และนวัตกรรม 2) ผลิตภาพ 3) ความครอบคลุม 4) ความยั่งยืน 5) ความเป็นหุ้นส่วนระหว่างภาครัฐและเอกชน และ 6) การกำหนดเป้าหมายที่ชาญฉลาดในการดำเนินการตามแผนงานความมั่นคงอาหารเอเปคมุ่งสู่ปี ค.ศ. 2030
นอกจากนี้ ประเทศไทยยังได้เตรียมตัวเป็นเจ้าภาพจัดการประชุมรัฐมนตรีเอเปคความมั่นคงอาหาร ในปี 2565 และการประชุมที่เกี่ยวข้อง ซึ่งประเทศไทยในฐานะเจ้าภาพในปีหน้า จะมีผลลัพธ์ที่เป็นรูปธรรมจากการจัดการประชุมดังกล่าว คือ 1) การจัดทำปฏิญญารัฐมนตรีความมั่นคงอาหาร เพื่อแสดงเจตนารมณ์ร่วมกันในการผลักดันการขับเคลื่อนการสร้างความมั่นคงอาหารและการเกษตรที่ยั่งยืนในเอเปค และ 2) การจัดทำแผนปฏิบัติการภายใต้แผนงานความมั่นคงอาหารมุ่งสู่ปี ค.ศ. 2030 โดยกระทรวงเกษตรฯ จะผลักดันการขับเคลื่อนนโยบาย 3S (Safety Security Sustainability) ของภาคเกษตรเพื่อส่งเสริมระบบอาหารให้มีความยั่งยืน ผลักดันเทคโนโลยีเกษตรและนวัตกรรมที่เชื่อมโยงการพัฒนาฐานข้อมูลด้วยระบบ Big Data ด้านดิน น้ำ การเปลี่ยนแปลงสภาพภูมิอากาศ และโรคระบาดของพืชและสัตว์ เป็นต้น รวมถึงผลักดันการเพิ่มโอกาสในการเข้าถึงเศรษฐกิจดิจิทัล โดยยึดหลักความสอดคล้องกับการขับเคลื่อนภาคเกษตรด้วย BCG Model รวมถึงแนวคิดของ UN ในการปรับเปลี่ยนระบบอาหารทั้งระบบ เพื่อเสริมสร้างความมั่นคงอาหารและโภชนาการของโลก (2021 UN Food System Summit)

ที่มา : https://www.thaigov.go.th/news/contents/details/44902