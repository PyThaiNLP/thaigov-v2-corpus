รัฐบาลไทย-ข่าวทำเนียบรัฐบาล-นายกรัฐมนตรีพบปะชุมชนไทยและนักศึกษาไทยในซาอุดีอาระเบีย


วันพุธที่ 26 มกราคม 2565
พิมพ์
นายกรัฐมนตรีพบปะชุมชนไทยและนักศึกษาไทยในซาอุดีอาระเบีย
เชื่อมั่นการเยือนครั้งนี้จะส่งเสริมความสัมพันธ์ไทย-ซาอุดีอาระเบียทุกระดับ ยืนยันความสัมพันธ์ระดับประชาชนจะผลักดันต่อยอดความสัมพันธ์ทวิภาคี
วันนี้ (25 มกราคม 2565) เวลา 17.45 น. ตามเวลาท้องถิ่นกรุงริยาด (เท่ากับเวลา 21.45 น. ตามเวลาประเทศไทย) นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม กระทรวงกลาโหม พร้อมคณะ เดินทางไปเยี่ยมชมเขตอัล-ตุรออิฟ เมืองดีรียะฮ์ (Al-Turaif District, Diriyah) เมืองมรดกโลกสำคัญของซาอุดีอาระเบีย
โฆษกประจำสำนักนายกรัฐมนตรีกล่าวว่า เมืองดีรียะฮ์ (Diriyah) เมืองอารยธรรมโบราณ ซึ่งตั้งอยู่ห่างจากเมืองหลวงกรุงริยาด ประมาณ 25 นาที โดยเป็นเมืองอารยธรรมโบราณซึ่งมีอายุกว่า 300 ปี และเป็นเมืองสำคัญในคาบสมุทรอาหรับ ในอดีตเป็นศูนย์กลางของการค้าขายและสัญจรที่สำคัญ สำหรับผู้ที่จะเดินทางไปแสวงบุญเพื่อประกอบพิธีฮัจย์ ทั้งนี้ เมืองดีรียะฮ์มีความสำคัญในฐานะศูนย์กลางการปกครอง และสถานที่ประทับของราชวงศ์ อัลซาอุ (Al Saud) ในอดีตกาลก่อนที่จะมีการก่อตั้งราชอาณาจักรซาอุดีอาระเบียในปี 2475 ทั้งนี้ ในปี 2010 UNESCO ได้ขึ้นทะเบียนเขตอัล-ตุรออิฟ เมืองดีรียะฮ์ ให้เป็นมรดกโลก สะท้อนให้เห็นถึงอารยธรรมโบราณและวิถีชีวิตของชนเผ่าอาหรับ รัฐบาลซาอุดีอาระเบียได้ดัดแปลงอาคารบางแห่งในเมืองดีรียะฮ์ให้เป็นพิพิธภัณฑ์สำหรับจัดแสดงโบราณวัตถุต่างๆ ที่สะท้อนวิถีชีวิตของซาอุดีฯ ในอดีต
ภายหลังเสร็จสิ้นการเยี่ยมชมเมืองดีรียะฮ์ ในช่วงค่ำ นายกรัฐมนตรีและคณะเดินทางยังสถานเอกอัครราชทูต ณ กรุงริยาด โดยนายกรัฐมนตรีได้ปลูกต้นประดู่ จำนวน 1 ต้น หน้าอาคารสถานเอกอัครราชทูต ณ กรุงริยาด เพื่อเป็นที่ระลึก พร้อมร่วมงานเลี้ยงอาหารค่ำ ซึ่งนายสธน เกษมสันต์ ณ อยุธยา อุปทูต ณ กรุงริยาด เป็นเจ้าภาพ เพื่อเป็นเกียรติแก่นายกรัฐมนตรีและคณะ ในโอกาสนี้ นายกรัฐมนตรียังได้เยี่ยมชมสถานเอกอัครราชทูต ณ กรุงริยาด พร้อมพบปะชุมชนไทยและนักศึกษาไทยในราชอาณาจักรซาอุดีอาระเบียอีกด้วย
ภายหลังเสร็จสิ้น งานเลี้ยงอาหารค่ำ เวลา 21.30 น. ตามเวลาท้องถิ่นกรุงริยาด นายกรัฐมนตรีและคณะ ออกเดินทางจากราชอาณาจักรซาอุดีอาระเบีย กลับประเทศไทย โดยเดินทางถึงประเทศไทยวันที่ 26 มกราคม 2565 เวลา 8.40 น. ตามเวลาประเทศไทย

ที่มา : https://www.thaigov.go.th/news/contents/details/50893