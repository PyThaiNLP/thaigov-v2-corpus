รัฐบาลไทย-ข่าวทำเนียบรัฐบาล-โฆษกรัฐบาล เผย "นายกฯ " ย้ำคุมเข้มสงกรานต์ ลดการติดเชื้อ ขณะที่ สธ. แนะเด็กอายุ 12-17 ปี และเด็กเล็กฉีดวัคซีนโควิด 19 และเข็มกระตุ้น ก่อนเปิดเทอมใหม่


วันศุกร์ที่ 15 เมษายน 2565
พิมพ์
โฆษกรัฐบาล เผย "นายกฯ " ย้ำคุมเข้มสงกรานต์  ลดการติดเชื้อ ขณะที่ สธ. แนะเด็กอายุ 12-17 ปี และเด็กเล็กฉีดวัคซีนโควิด 19 และเข็มกระตุ้น ก่อนเปิดเทอมใหม่
โฆษกรัฐบาล เผย "นายกฯ " ย้ำคุมเข้มสงกรานต์  ลดการติดเชื้อ ขณะที่ สธ. แนะเด็กอายุ 12-17 ปี และเด็กเล็กฉีดวัคซีนโควิด 19 และเข็มกระตุ้น ก่อนเปิดเทอมใหม่ในเดือนพฤษภาคม นี้  วันนี้มีผู้ติดเชื้อใหม่  20,289 ราย
วันนี้ (15 เม.ย. 65) นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชานายกรัฐมนตรีและรัฐมนตรีว่าการกระทรวงกลาโหม ห่วงใยผู้ติดเชื้อโควิด-19 รายวันในไทยยังทรงตัวสูง ขณะที่แนวโน้มผู้ป่วยอาการหนักและเสียชีวิตยังเพิ่มขึ้น  ดังนั้นในช่วงเทศกาลสงกรานต์ก็ขอให้ทุกคนยังต้องเข้มในการปฏิบัติตามมาตรการเพื่อลดการติดเชื้อภายใต้ข้อกำหนดที่ ศบค. ผ่อนคลายมาตรการให้จัดงานเทศกาลสงกรานต์ในปี2565 พร้อมขอลูกหลานพาผู้สูงอายุในครอบครัวไปรับวัคซีนเข็มกระตุ้น เพื่อลดอาการรุนแรงและเสียชีวิตหากติดเชื้อได้ รวมทั้งขอให้เด็กอายุ 12-17 ปี เข้ารับการฉีดเข็มกระตุ้นก่อนเปิดเทอมช่วงเดือนพฤษภาคมนี้ด้วย
ทั้งนี้  กระทรวงสาธารณสุขแนะนำ เด็กอายุ 12-17 ปี ขณะนี้เข้าสู่ระยะที่ต้องมีการฉีดวัคซีนโควิด 19 เข็มกระตุ้นแล้ว  ควรเข้ารับวัคซีนก่อนเปิดเทอมช่วงเดือนพฤษภาคม 2565 โดยสามารถเลือกรับได้ทั้งแบบเต็มโดสหรือครึ่งโดส ซึ่งทั้ง2 แบบมีประสิทธิภาพในการเพิ่มภูมิคุ้มกันไม่แตกต่างกัน เพียงแต่การฉีดครึ่งโดสจะมีผลข้างเคียงจากวัคซีนน้อยกว่าทั้งนี้กลุ่มเด็กที่สุขภาพปกติ จะฉีดโดยใช้โรงเรียนเป็นฐาน ส่วนกลุ่มเด็กป่วยสามารถรับบริการในโรงพยาบาลที่รักษาได้ ขณะที่เด็กประถมศึกษาอายุ 5-11 ปี ฉีดเข็มแรกไปแล้วนั้นก็จะฉีดเข็มสองห่างจากเข็มแรกประมาณ 8 สัปดาห์ ซึ่งอยู่ในขั้นตอนการเร่งรัดฉีดเพื่อรองรับการเปิดเทอมต่อไป
สำหรับสถานการณ์การแพร่ระบาดของโรคติดเชื้อไวรัสโคโรนา 2019 (โควิด-19) ในประเทศไทยวันนี้ ( 15 เมษายน2565) พบมีผู้ติดเชื้อเพิ่ม รวม 20,289 ราย จำแนกเป็น ผู้ป่วยจากในประเทศ 20,221 ราย และผู้ป่วยมาจากต่างประเทศ68 ราย ทำให้ผู้ป่วยสะสมอยู่ที่ 1,769,857 ราย (ตั้งแต่ 1 มกราคม 2565) โดยมีผู้หายป่วยกลับบ้านแล้ว 24,969 ราย
รวมหายป่วยสะสมอยู่ที่ 1,573,264 ราย (ตั้งแต่ 1 มกราคม 2565) ขณะที่มีผู้ป่วยกำลังรักษาอยู่ 224,905 ราย และเสียชีวิต 119 ราย  ทั้งนี้จำนวนผู้ป่วยปอดอักเสบรักษาตัวอยู่ในโรงพยาบาล 2,024 ราย เฉลี่ยจังหวัดละ 26 ราย อัตราครองเตียง ร้อยละ 28.1
จำนวนการได้รับวัคซีนสะสม (28 ก.พ. 2564 - 13 เม.ย. 2565)
รวม 131,604,438 โดส ใน 77 จังหวัด (ซึ่งรวมยอดสะสมการให้บริการฉีดวัคซีนโควิด - 19 แก่กลุ่มเด็กอายุ 5- 11 ปีตั้งแต่วันที่ 1 ก.พ. - 13 เม.ย. 2565 จำนวน 2,711,324  โดส) จำแนกเป็นผู้ที่ได้รับวัคซีนเข็มที่ 1 จำนวน 55,992,734 โดส วัคซีนเข็มที่ 2 จำนวน 50,664,116 โดส และวัคซีนเข็มที่ 3(ขึ้นไป) จำนวน 24,947,588  โดส
————

ที่มา : https://www.thaigov.go.th/news/contents/details/53616