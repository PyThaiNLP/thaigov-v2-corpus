รัฐบาลไทย-ข่าวทำเนียบรัฐบาล-‘โฆษกแรงงาน’อำนวยความสะดวกคนงานยูเครนยื่นร้องค่าจ้างค้างจ่าย


วันพฤหัสบดีที่ 10 มีนาคม 2565
‘โฆษกแรงงาน’อำนวยความสะดวกคนงานยูเครนยื่นร้องค่าจ้างค้างจ่าย
..
นางเธียรรัตน์ นะวะมะวัฒน์ โฆษกกระทรวงแรงงาน (ฝ่ายการเมือง) เปิดเผยว่า ในวันนี้ (10 มี.ค.65) ได้มีแรงงานไทยที่อพยพกลับจากยูเครนกลุ่มหนึ่งเดินทางมายังกระทรวงแรงงาน เพื่อติดต่อขอรับความช่วยเหลือกรณีค่าจ้างค้างจ่าย ซึ่งในเรื่องนี้นายสุชาติ ชมกลิ่น รัฐมนตรีว่าการกระทรวงแรงงาน ได้มีความห่วงใยและกำชับให้ดูแลอำนวยความสะดวกแก่แรงงานทุกคนเป็นอย่างดี ดิฉันจึงได้ประสานให้เจ้าหน้าที่สำนักประสานความร่วมมือระหว่างประเทศได้มาดูแลอำนวยความสะดวกในการกรอกเอกสาร รับยื่นคำร้อง พร้อมทั้งรวบรวมเอกสารหลักฐานต่าง ๆ เนื่องจากกระทรวงแรงงานไม่มีสำนักงานแรงงานในประเทศยูเครน จึงต้องส่งให้กระทรวงการต่างประเทศช่วยดำเนินการต่อ
นางเธียรรัตน์ กล่าวต่อว่า ในส่วนของแรงงานไทยรายใดที่ได้ผ่านการกักตัวจนครบกำหนดตามมาตรการสาธารณสุขและกลับไปยังภูมิลำเนาแล้ว และยังมีค่าจ้างค้างจ่ายกับนายจ้าง และต้องการขอรับความช่วยเหลือ โดยนายบุญชอบ สุทธมนัสวงษ์ ปลัดกระทรวงแรงงาน ได้สั่งการไปยังสำนักงานแรงงานจังหวัดอำนวยความสะดวกแก่แรงงาน ทั้งนี้ หากแรงงานรายใดมีภูมิลำเนาในต่างจังหวัดสามารถยื่นคำร้องขอรับความช่วยเหลือได้ที่สำนักงานแรงงานจังหวัดในพื้นที่ ส่วนผู้ที่อาศัยอยู่ในกรุงเทพมหานคร สามารถยื่นได้ที่สำนักประสานความร่วมมือระหว่างประเทศ ชั้น 12 อาคารกระทรวงแรงงาน ถนนมิตรไมตรี ดินแดง กรุงเทพฯ โทร.022321242 ภายในวันและเวลาราชการ
สำหรับเอกสารหลักฐานที่ใช้ มีดังนี้ สำเนาสัญญาจ้าง ชื่อและที่อยู่ของนายจ้าง เอกสารหลักฐานการทำงานกับนายจ้าง/บริษัท สำเนาสมุดบัญชีธนาคารที่ใช้รับเงินเดือน หรือสลิปเงินเดือนย้อนหลัง 4 เดือนสุดท้าย หรือหลักฐานการลงเวลางาน พร้อมหลักฐานการได้รับเงินจากนายจ้างไม่ครบ สำเนาบัตรประจำตัวประชาชน สำเนาหนังสือเดินทางที่ใช้ไปทำงานในประเทศดังกล่าว หน้าที่มีรูปถ่าย สำเนาหนังสือเดินทาง ใช้ไปทำงานในประเทศดังกล่าว หน้าที่มีวีซ่าทำงาน เพื่อกระทรวงแรงงานจะได้อำนวยความสะดวกในการรับยื่นคำร้องและรวบรวมเอกสารหลักฐานต่าง ๆ ส่งให้กระทรวงการต่างประเทศ ดำเนินการในส่วนที่เกี่ยวข้องตามขั้นตอนต่อไป

ที่มา : https://www.thaigov.go.th/news/contents/details/52412