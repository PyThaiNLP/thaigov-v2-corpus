รัฐบาลไทย-ข่าวทำเนียบรัฐบาล-ดีอีเอส โชว์การพัฒนาโครงสร้างพื้นฐานด้านดิจิทัลของไทย ร่วมจัด Thailand Digital Innovation Festival ในงาน World Expo 2020 Dubai ณ เมือง ดูไบ


วันพฤหัสบดีที่ 6 มกราคม 2565
ดีอีเอส โชว์การพัฒนาโครงสร้างพื้นฐานด้านดิจิทัลของไทย ร่วมจัด Thailand Digital Innovation Festival ในงาน World Expo 2020 Dubai ณ เมือง ดูไบ
ดีอีเอส โชว์การพัฒนาโครงสร้างพื้นฐานด้านดิจิทัลของไทย ร่วมจัด Thailand Digital Innovation Festival ในงาน World Expo 2020 Dubai ณ เมือง ดูไบ
เมื่อวันที่ 6 มกราคม 2565 ดาโต๊ะดร. ฮาจิ นูร์อัซมีบินกาซาลี รัฐมนตรีช่วยว่าการกระทรวงสาธารณสุข 1 ของประเทศมาเลเซียและคณะ พร้อมด้วยคุณนันทพร เหล่าบุญเจริญ รองกงสุลใหญ่ประจำสหรัฐอาหรับเอมิเรตส์ เดินทางเข้าเยี่ยมชมนิทรรศการของประเทศไทย และรวมรับฟังการนำเสนอผลงานด้านโครงสร้างพื้นฐานของประเทศไทย  โดยมีนางสาวสิริน้อย  องค์ศิริวิทยา ผู้อำนวยการกองกลาง และนางสาวพิยะดา สุดกังวาล ผู้อำนวยการกองยุทธศาสตร์และแผนงานของกระทรวงดิจิทัลเพื่อเศรษฐกิจและสังคม ให้การต้อนรับและนำเสนอการพัฒนาโครงสร้างพื้นฐานเพื่อตอบรับกับนโยบาย 4.0 ในฐานะที่กระทรวงดิจิทัลฯ ร่วมการจัดกิจกรรม Thailand Digital Innovation Festival ในงานWorld Expo 2020 Dubai ณ เมือง ดูไบ สหรัฐอาหรับเอมิเรตส์ ระหว่างวันที่ 5 - 11 มกราคม 2565 ภายในงานมหกรรมระดับโลก World Expo 2020 Dubai งานแสดงนวัตกรรมที่ใหญ่ที่สุดในโลก
ในโอกาสเดียวกันนี้ผู้แทนจากกระทรวงดิจิทัลฯ ได้นำเสนองานเน็ตประชารัฐ และงานอาเซียนดิจิทัลฮับของไทย ซึ่งเชื่อมต่อหมู่บ้านในพื้นที่ห่างไกล ด้วย Wifi ฟรี เพื่อลดความเหลื่อมล้ำทางสังคมและเพิ่มศักยภาพให้กับประชากร กว่า 24,700 หมู่บ้านทั่วประเทศ เพิ่มโอกาสค้าขาย ความรู้ และบริการภาครัฐต่าง ๆ พร้อมเครือข่ายอาสาสมัครให้ความรู้เพื่อให้เกิดประโยชน์สูงสุด  “จากสายไฟเบอร์ สู่โอกาสของคนทั้งประเทศ” เป็นการนำเสนอกิจกรรมที่ให้มีความเข้าใจง่ายและสามารถเข้าถึงผู้ชมทุกเพศทุกวัย ผ่านการให้ข้อมูลแบบโมเดล AR , QR Code และมีกิจกรรมเกม Interactive ที่มีความน่าสนใจ ผู้เข้าชมสามารถเข้าดูตัวโครงข่ายการสื่อสารดิจิทัลของประเทศไทย ผ่านแบบจำลองของชุมชนเน็ตประชารัฐและโครงข่ายเคเบิ้ลใต้น้ำ สามารถเลือกดูข้อมูลที่สนใจด้วยตนเอง ผ่าน AR Technology โดยใช้ smartphone หรือ Tablet มาสแกนบริเวณพื้นที่ที่กำหนด จะมีวีดีโอแสดงและบอกเล่าเรื่องราวเกี่ยวกับชุมชนเน็ตประชารัฐของแต่ละภาคของประเทศไทยที่ประสบความสำเร็จในการใช้โครงข่ายเน็ตประชารัฐ
สำหรับงานมหกรรมระดับโลก World Expo 2020 Dubai งานแสดงนวัตกรรมที่ใหญ่ที่สุดในโลก ทางรัฐบาลประเทศสหรัฐอาหรับเอมิเรตส์ทุ่มทุนการก่อสร้างมหาศาล ใช้งบประมาณกว่า 6,800 ล้านดอลลาร์ สร้างพื้นที่ขับเคลื่อนเศรษฐกิจ เนรมิตสาธารณูปโภค ตลอดจนโครงการต่างๆ เพื่อรองรับการจัดงาน มีเป้าหมายผู้เข้าชมงานราว 25 ล้านคน
โดยจัดแสดงนิทรรศการตลอดทั้ง 6 เดือน (1 ต.ค. 2564 – 31 มี.ค. 2565) ของ World Expo 2020 Dubai จัดขึ้นภายใต้แนวคิดหลัก คือ “CONNECTING MINDS, CREATING THE FUTURE” หรือ"เชื่อมความคิด สร้างอนาคต” เพื่อสะท้อนให้เห็นถึงการขับเคลื่อนให้เกิดความก้าวหน้าด้วยการเชื่อมโยงระหว่างผู้คน องค์กร และประเทศต่างๆ รวมถึงแบ่งปันความรู้ความก้าวหน้าทางนวัตกรรม และกระตุ้นให้เกิดแรงบันดาลใจในการร่วมมือกันสร้างสรรค์อนาคตอย่างยั่งยืน และการจัดงานครั้งนี้ถูกแบ่งออกเป็น 3 หัวข้อย่อย ได้แก่ 1. โอกาส (Opportunity) 2.การขับเคลื่อน (Mobility) และ3.ความยั่งยืน (Sustainability)
****************

ที่มา : https://www.thaigov.go.th/news/contents/details/50289