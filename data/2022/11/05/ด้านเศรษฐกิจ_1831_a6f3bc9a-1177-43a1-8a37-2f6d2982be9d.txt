รัฐบาลไทย-ข่าวทำเนียบรัฐบาล-สนข. เปิดตัวโครงการศึกษาการพัฒนานวัตกรรมระบบวิเคราะห์ฐานข้อมูลขนาดใหญ่ (Big Data Analytics)


วันพุธที่ 17 พฤศจิกายน 2564
สนข. เปิดตัวโครงการศึกษาการพัฒนานวัตกรรมระบบวิเคราะห์ฐานข้อมูลขนาดใหญ่ (Big Data Analytics)
เพื่อการขนส่งสินค้าด้วยรถบรรทุกและการเดินทางของคนในเขตกรุงเทพมหานคร    และปริมณฑล ระยะที่ 1
นางวิไลรัตน์ ศิริโสภณศิลป์ รองผู้อำนวยการสำนักงานนโยบายและแผนการขนส่งและจราจร กระทรวงคมนาคม เป็นประธานเปิดการสัมมนารับฟังความคิดเห็น ครั้งที่ 1 โครงการศึกษาการพัฒนานวัตกรรมระบบวิเคราะห์ฐานข้อมูลขนาดใหญ่ (Big Data Analytics) เพื่อการขนส่งสินค้าด้วยรถบรรทุกและการเดินทางของคนในเขตกรุงเทพมหานครและปริมณฑล ระยะที่ 1 ในวันพุธที่ 17 พฤศจิกายน 2564 ณ ห้องเบญจศิริ 1 - 2 ชั้น 5 โรงแรมโนโวเทล กรุงเทพ สุขุมวิท 20 กรุงเทพมหานคร โดยมีหน่วยงานภายในและภายนอกสังกัด กระทรวงคมนาคม และหน่วยงานที่เกี่ยวข้องทั้งภาครัฐและภาคเอกชนเข้าร่วมสัมมนาประมาณ 100 คน
นางวิไลรัตน์ ศิริโสภณศิลป์ กล่าวว่า รัฐบาลโดยการนำของพลเอก ประยุทธ์ จันทร์โอชา นายกรัฐมนตรี ต้องการให้หน่วยงานภาครัฐขับเคลื่อนการดำเนินนโยบายเพื่อใช้ประโยชน์ข้อมูลขนาดใหญ่ (Big Data) ศูนย์ข้อมูล (Data Center) และคลาวด์ คอมพิวติ้ง (Cloud Computing) เพื่อให้เกิดการใช้ข้อมูลวิเคราะห์หาความสัมพันธ์ สร้างเป็นรูปแบบการวิเคราะห์ได้อย่างมีประสิทธิภาพ และสามารถนำไปประยุกต์สร้างเป็นบริการภาครัฐที่มีความเหมาะสมตรงตามความต้องการของประชาชน อีกทั้งหน่วยงานภาครัฐและภาคเอกชนต่าง ๆ มีข้อมูล   ขนาดใหญ่เป็นจำนวนมาก ซึ่งเกิดจากวิวัฒนาการทางเทคโนโลยี เช่น ข้อมูลระบุตำแหน่งบนพื้นโลก (Global Positioning System: GPS) ของรถบรรทุกขนส่งสินค้า ข้อมูล GPS ของรถโดยสาร ข้อมูล GPS ของผู้ใช้บริการรถโดยสารสาธารณะ และข้อมูลสัญญาณโทรศัพท์ (Mobile Data) จากผู้ใช้บริการ ซึ่งข้อมูลเหล่านี้จะเป็นประโยชน์อย่างยิ่งเมื่อนำมาวิเคราะห์ด้วยกระบวนการวิเคราะห์ฐานข้อมูลขนาดใหญ่ เพื่อหาข้อมูลพฤติกรรมการขนส่งสินค้าและการเดินทางของคนเพื่อใช้ประโยชน์ในการวางแผนการปรับปรุงและก่อสร้างโครงสร้างพื้นฐานด้านคมนาคมขนส่ง และเพิ่มขีดความสามารถในการแข่งขันของประเทศ
สำนักงานนโยบายและแผนการขนส่งและจราจร (สนข.) ได้ดำเนินโครงการศึกษาการพัฒนานวัตกรรมระบบวิเคราะห์ฐานข้อมูลขนาดใหญ่ เพื่อการขนส่งสินค้าด้วยรถบรรทุกและการเดินทางของคนในเขตกรุงเทพมหานครและปริมณฑล ระยะที่ 1 เพื่อการพัฒนานวัตกรรมระบบวิเคราะห์ฐานข้อมูลขนาดใหญ่ เพื่อการขนส่งสินค้าด้วยรถบรรทุก และการเดินทางของคนในเขตกรุงเทพมหานครและปริมณฑล เพื่อเป็นเครื่องมือวิเคราะห์พฤติกรรมการขนส่งสินค้าและการเดินทางของคนที่เกิดขึ้นอย่างแท้จริง สามารถนำข้อมูลที่ถูกต้อง และแม่นยำมาใช้ในการวางแผน อันจะส่งผลให้เกิดประสิทธิภาพสูงสุดในการวางแผนพัฒนาโครงสร้างพื้นฐานและระบบโลจิสติกส์ให้เป็นโครงข่ายที่สมบูรณ์และมีประสิทธิภาพ ลดต้นทุนโลจิสติกส์และค่าขนส่งของประเทศ และเพิ่มขีดความสามารถในการแข่งขันของประเทศ ตามนโยบายของรัฐบาลได้อย่างชัดเจนและเหมาะสม โดยมีวัตถุประสงค์เพื่อศึกษาพัฒนานวัตกรรมระบบวิเคราะห์ฐานข้อมูลการขนส่งสินค้าด้วยข้อมูล GPS รถบรรทุก (Freight Transport Analytics) และศึกษาพัฒนานวัตกรรมระบบวิเคราะห์ฐานข้อมูลการเดินทางของคน (Passenger Trip Analytics) รวมทั้งศึกษาพัฒนาระบบการรายงานผลให้สอดรับกับความต้องการใช้งานข้อมูลในงานวางแผน และการศึกษาด้านการขนส่งสินค้า การเดินทาง และการอำนวยความปลอดภัยบนโครงข่ายถนนและระบบขนส่งสาธารณะ ซึ่งมีระยะเวลาดำเนินงาน  18 เดือน และมีขอบเขตของงานประกอบด้วย
1. งานศึกษา ทบทวน รวบรวมข้อมูล วิธีการและขั้นตอนการพัฒนานวัตกรรมระบบวิเคราะห์ฐานข้อมูลขนาดใหญ่ (Big Data Analytics) ด้านการขนส่งและจราจร การใช้ค่าดัชนี หรือตัวแปรต่าง ๆ จากหน่วยงานในประเทศและต่างประเทศ เพื่อนำมาวิเคราะห์เปรียบเทียบกับการดำเนินการของหน่วยงานภายในประเทศไทย
2. งานพัฒนาระบบวิเคราะห์ฐานข้อมูลการขนส่งสินค้า (Freight Transport Analytics) จากข้อมูล GPS รถบรรทุกของกรมการขนส่งทางบก (ขบ.) ประกอบกับข้อมูลการสำรวจพฤติกรรมการขนส่งสินค้าของรถบรรทุก โดยการสำรวจรูปแบบการขนส่งสินค้า (Pattern of Commodity Flows) ปริมาณการบรรทุกสินค้า สถานที่ทำกิจกรรมของรถบรรทุก (สถานที่ผลิต เก็บ จำหน่าย จุดจอดหลัก และขนส่งสินค้า) และการใช้ประโยชน์ที่ดิน
3. งานพัฒนาระบบวิเคราะห์ฐานข้อมูลการเดินทางของคน (Passenger Trip Analytic) ในเขตกรุงเทพมหานครและปริมณฑลจากข้อมูลที่ได้มา เช่น ข้อมูลการเดินทางจากบัตร Smart Card หรือข้อมูลจาก Application หรือข้อมูลสัญญาณโทรศัพท์ หรือข้อมูลอื่น ๆ ที่เกี่ยวข้องกับการเดินทาง อาทิ ข้อมูล GPS รถแท็กซี่ หรือรถโดยสารประจำทางของ ขบ. ประกอบกับข้อมูลการสำรวจพฤติกรรมการเดินทางของคน ในเขตกรุงเทพมหานครและปริมณฑล โดยการสำรวจรูปแบบการเดินทางของคน (Travel Patterns of Passengers Survey) สถานที่ทำกิจกรรมหลัก (Main Activity Location Survey) และการใช้ประโยชน์ที่ดิน
4. งานสนับสนุนทางวิชาการในส่วนที่เกี่ยวข้องกับการวิเคราะห์พฤติกรรมการเดินทาง และการขนส่งสินค้า หรือเสนอแนะนโยบายและแผนการจัดการหรือการพัฒนาโครงสร้างพื้นฐานและระบบ โลจิสติกส์ในลักษณะของการให้คำปรึกษาและจัดทำข้อเสนอแนะทางเทคนิควิชาการที่มีข้อมูลที่จำเป็นเพียงพอ
5. งานจัดให้มีการสัมมนาเพื่อรับฟังความคิดเห็น และฝึกอบรมทางวิชาการเพื่อถ่ายทอดองค์ความรู้ (Knowledge/Knowhow Transfer) และเทคโนโลยี (Technology Transfer) ที่เกี่ยวข้องกับการศึกษาโครงการนี้ให้แก่ สนข. และหน่วยงานที่เกี่ยวข้อง รวมทั้งจัดให้มีการประชาสัมพันธ์โครงการเพื่อเผยแพร่ข้อมูล ความรู้ หรือผลการดำเนินงานอย่างต่อเนื่องตลอดระยะเวลาโครงการ
โดยงานสัมมนาที่ สนข. จัดขึ้นในครั้งนี้ มีวัตถุประสงค์เพื่อประชาสัมพันธ์โครงการ ตลอดจน รับฟังแลกเปลี่ยนความคิดเห็น และข้อเสนอแนะจากหน่วยงานภายในและภายนอกสังกัดกระทรวงคมนาคม และหน่วยงานที่เกี่ยวข้องทั้งภาครัฐ ภาคเอกชน ซึ่ง สนข. จะได้นำข้อคิดเห็นและข้อเสนอแนะที่ได้จากการสัมมนาไปประกอบการศึกษาเพื่อให้การศึกษามีความสมบูรณ์และสามารถนำไปใช้ประโยชน์ต่อไป

ที่มา : https://www.thaigov.go.th/news/contents/details/48350