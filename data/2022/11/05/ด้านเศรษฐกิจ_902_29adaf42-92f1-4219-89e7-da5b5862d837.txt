รัฐบาลไทย-ข่าวทำเนียบรัฐบาล-โครงการบ้านล้านหลัง ระยะที่ 2 ตอบโจทย์ความต้องการของประชาชน แค่ 3 วัน คนลงทะเบียนแล้ว 34,926 ราย เป็นวงเงินสินเชื่อกว่า 41,911 ล้านบาท


วันจันทร์ที่ 13 กันยายน 2564
พิมพ์
โครงการบ้านล้านหลัง ระยะที่ 2 ตอบโจทย์ความต้องการของประชาชน แค่ 3 วัน คนลงทะเบียนแล้ว 34,926 ราย เป็นวงเงินสินเชื่อกว่า 41,911 ล้านบาท
ธอส.เผยหลังเปิดให้ลูกค้าลงทะเบียนเข้าร่วมโครงการบ้านล้านหลัง ระยะที่ 2 ผ่าน Mobile Application : GHB ALL ล่าสุด ณ เวลา 9.00 น. ของวันที่ 13 กันยายน 2564 มีลูกค้าทั่วประเทศลงทะเบียนเข้าร่วมโครงการแล้ว 34,926 ราย วงเงินสินเชื่อรวมกว่า 41,911 ล้านบาท
ธนาคารอาคารสงเคราะห์ (ธอส.) เผยหลังเปิดให้ลูกค้าลงทะเบียนเข้าร่วมโครงการบ้านล้านหลัง ระยะที่ 2 ผ่าน Mobile Application : GHB ALL เพื่อนำรหัสมายื่นประกอบการขอสินเชื่อตั้งแต่วันที่ 10 กันยายน 2564 ล่าสุด ณ เวลา 9.00 น. ของวันที่ 13 กันยายน 2564 มีลูกค้าทั่วประเทศลงทะเบียนเข้าร่วมโครงการแล้ว 34,926 ราย วงเงินสินเชื่อรวมกว่า 41,911 ล้านบาท ได้รับอนุมัติสินเชื่อและทยอยเข้าทำนิติกรรมสัญญากู้เพื่อมีบ้านเป็นของตนเองที่ทุกสาขาทั่วประเทศอย่างต่อเนื่อง
นายฉัตรชัย ศิริไล กรรมการผู้จัดการ ธนาคารอาคารสงเคราะห์ (ธอส.) เปิดเผยว่า หลังจากที่ ธอส.  เปิดให้ลูกค้าลงทะเบียนเข้าร่วมโครงการบ้านล้านหลัง ระยะที่ 2 อัตราดอกเบี้ยต่ำ 1.99% ต่อปี นาน 4 ปีแรก เงินงวดคงที่ 84 งวดแรก ( 7 ปี ) ให้กู้เพื่อซื้อที่อยู่อาศัยใหม่ของผู้ประกอบการอสังหาริมทรัพย์ บ้านมือสอง และทรัพย์ NPA หรือเพื่อปลูกสร้าง ในระดับราคาซื้อ-ขายไม่เกิน 1,200,000 บาท โดยลงทะเบียนผ่าน Mobile Application : GHB ALL เพื่อรับรหัสสำหรับเข้าร่วมโครงการทาง GHB Buddy บน Application Line ตั้งแต่วันศุกร์ที่ 10 กันยายน 2564 เป็นต้นมา ล่าสุดในวันนี้(จันทร์ที่ 13 กันยายน 2564) เวลา 9.00 น. มีลูกค้าลงทะเบียนเพื่อรับรหัสเข้าร่วมโครงการแล้วกว่า 34,926 ราย คิดเป็นวงเงินสินเชื่อ 41,911 ล้านบาท โดยมีลูกค้าที่เตรียมเอกสารพร้อมยื่นกู้ที่สาขาทั่วประเทศคิดเป็นวงเงินสินเชื่อรวมแล้วมากกว่า 1,000 ล้านบาท ซึ่งในวันนี้ที่ ธอส. สำนักงานใหญ่ รวมถึงที่ทำการสาขาทุกแห่งทั่วประเทศมีลูกค้ากลุ่มแรกที่ได้รับอนุมัติสินเชื่อเดินทางเข้ามาทำนิติกรรมสัญญาเงินกู้อย่างต่อเนื่อง
"โครงการบ้านล้านหลัง ระยะที่ 2 เป็นโอกาสดีในการมีบ้านที่รัฐบาลมอบให้แก่ประชาชน โดยเฉพาะผู้มีรายได้น้อย คนวัยทำงานหรือผู้ที่กำลังเริ่มต้นสร้างครอบครัว และผู้สูงอายุ ด้วยอัตราดอกเบี้ยต่ำที่สุดในตลาดที่ 1.99% ต่อปี กรณีกู้ 1.2 ล้านบาท (ผ่อนนานสูงสุด 40 ปี) เงินงวด 5,000 บาทคงที่ 7 ปีแรก ซึ่งธนาคารจะคิดเงินงวดผ่อนชำระรายเดือนที่ 1 ใน 2 ของรายได้สุทธิต่อเดือน จากปกติ 1 ใน 3 ของรายได้สุทธิต่อเดือน ดังนั้น กรณีผู้กู้มีรายได้สุทธิต่อเดือน 10,000 บาท ก็จะมีโอกาสได้รับวงเงินกู้สูงสุด 1.2 ล้านบาทแล้ว”นายฉัตรชัย กล่าว
ทั้งนี้ แม้ปัจจุบันจะมีจำนวนลูกค้าลงทะเบียนเข้าร่วมโครงการแล้วกว่า 41,911 ล้านบาท [กรอบวงเงินโครงการซึ่งกำหนดไว้ที่ 20,000 ล้านบาท] แต่ประชาชนที่สนใจเข้าร่วมโครงการยังสามารถลงทะเบียนผ่าน Mobile Application : GHB ALL เข้าร่วมโครงการได้อย่างต่อเนื่อง เพราะโครงการจะสิ้นสุดยื่นคำขอกู้และทำนิติกรรมในวันที่ 30 ธันวาคม 2566 หรือ เมื่อมีลูกค้าได้รับอนุมัติสินเชื่อและทำนิติกรรมเต็มกรอบวงเงิน 20,000 ล้านบาท สอบถามรายละเอียดเพิ่มเติมได้ที่ ธอส. ทุกสาขาทั่วประเทศ หรือ ศูนย์ลูกค้าสัมพันธ์ (Call Center) โทร 0-2645-9000 หรือ Facebook Fanpage ธนาคารอาคารสงเคราะห์ และติดตามข้อมูลข่าวสารของธนาคารได้ที่ Mobile Application : GHB ALL และ www.ghbank.co.th

ที่มา : https://www.thaigov.go.th/news/contents/details/45783