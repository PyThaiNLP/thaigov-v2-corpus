รัฐบาลไทย-ข่าวทำเนียบรัฐบาล-ส่งท้ายสิ้นปี 2564 ประชาชนใช้บริการรถไฟเดินทางกลับภูมิลำเนา พบการใช้บริการเป็นไปด้วยความเรียบร้อย


วันศุกร์ที่ 31 ธันวาคม 2564
ส่งท้ายสิ้นปี 2564 ประชาชนใช้บริการรถไฟเดินทางกลับภูมิลำเนา พบการใช้บริการเป็นไปด้วยความเรียบร้อย
​เน้นมาตรการป้องกันการแพร่ระบาดของโรคติดเชื้อไวรัส COVID-19 ขั้นสูงสุดตามนโยบายของรัฐมนตรีว่าการกระทรวงคมนาคม
วันนี้ (31 ธันวาคม 2564) นายเอกรัช ศรีอาระยันพงษ์ ผู้อำนวยการศูนย์ประชาสัมพันธ์ การรถไฟแห่งประเทศไทย (รฟท.) กระทรวงคมนาคม เปิดเผยว่า สำหรับการเดินทางกลับภูมิลำเนาของผู้โดยสารในเส้นทางรถไฟช่วงเทศกาลปีใหม่ เมื่อวันที่ 30 ธันวาคม 2564 ที่ผ่านมา รฟท. สามารถรองรับผู้โดยสารเดินทางกลับภูมิลำเนาได้หมด ไม่มีผู้โดยสารตกค้างทุกสถานีทั่วประเทศ  ซึ่งการรถไฟฯ ได้มีการจัดขบวนรถพิเศษช่วยการโดยสารเพิ่มพิเศษในเส้นทางสายเหนือ (กรุงเทพ - เชียงใหม่) จำนวน 1 ขบวน และเส้นทางสายตะวันออกเฉียงเหนือ (กรุงเทพ - อุบลราชธานี) อีก 1 ขบวน ไม่มีผู้โดยสารตกค้างแต่อย่างใด สำหรับปริมาณผู้โดยสารเมื่อวันที่ 30 ธันวาคม 2564 ที่ผ่านมามีจำนวนรถโดยสารให้บริการทั่วประเทศ 170 ขบวน เพิ่มพิเศษ 2 ขบวน รวมมีรถโดยสารให้บริการทั้งสิ้น 172 ขบวน มีจำนวนผู้โดยสาร ขาเข้า จำนวน 21,586 คน ขาออก จำนวน  28,414 คน รวมจำนวนผู้โดยสารทั้งสิ้น 50,966 คน
สำหรับในวันที่ 31 ธันวาคม 2564 บรรยากาศที่สถานีกรุงเทพ (หัวลำโพง) ตลอดทั้งวัน ยังคงมีผู้โดยสารทยอยเดินทางกลับอีกจำนวนหนึ่ง ซึ่งสภาพการโดยสารปกติ ด้านจำนวนขบวนรถและตู้โดยสารมีเพียงพอ ไม่มีผู้โดยสารตกค้าง การจำหน่ายตั๋วเป็นไปด้วยความเรียบร้อย
นอกจากนี้ รฟท. ยังได้เพิ่มความเข้มงวดมาตรการเฝ้าระวังและป้องกันการแพร่ระบาดของโรคติดเชื้อไวรัส COVID-19 ตามนโยบายของนายศักดิ์สยาม ชิดชอบ รัฐมนตรีว่าการกระทรวงคมนาคม และนายนิรุฒ มณีพันธ์ ผู้ว่าการรถไฟแห่งประเทศไทย โดยกำชับให้พนักงานด้านปฏิบัติการทั่วประเทศอำนวยความสะดวกในการเดินทาง ควบคู่กับการดูแลด้านสาธารณสุข และมอบสเปรย์แอลกอฮอล์สำหรับผู้โดยสารอีกด้วย

ที่มา : https://www.thaigov.go.th/news/contents/details/50111