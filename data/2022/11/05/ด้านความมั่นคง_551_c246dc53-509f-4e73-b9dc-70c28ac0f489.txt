รัฐบาลไทย-ข่าวทำเนียบรัฐบาล-ปลัด มท. เป็นประธานถวายสักการะสิ่งศักดิ์สิทธิ์ โอกาสครบปีที่ 56 ศูนย์เทคโนโลยีสารสนเทศและการสื่อสาร สำนักงานปลัดกระทรวงมหาดไทย


วันพฤหัสบดีที่ 9 ธันวาคม 2564
พิมพ์
ปลัด มท. เป็นประธานถวายสักการะสิ่งศักดิ์สิทธิ์ โอกาสครบปีที่ 56 ศูนย์เทคโนโลยีสารสนเทศและการสื่อสาร สำนักงานปลัดกระทรวงมหาดไทย
ปลัด มท. เป็นประธานถวายสักการะสิ่งศักดิ์สิทธิ์ โอกาสครบปีที่ 56 ศูนย์เทคโนโลยีสารสนเทศและการสื่อสาร สำนักงานปลัดกระทรวงมหาดไทย เน้นย้ำให้ความสำคัญในการพัฒนาเทคโนโลยีการสื่อสารเพื่อสนับสนุนภารกิจรัฐบาลในขับเคลื่อนการพัฒนาประเทศไทยให้เกิดความมั่นคง
วันนี้ (9 ธ.ค. 64) ที่ศูนย์เทคโนโลยีสารสนเทศและการสื่อสาร สำนักงานปลัดกระทรวงมหาดไทย ถนนวิสุทธิกษัตริย์ กรุงเทพมหานคร นายสุทธิพงษ์ จุลเจริญ ปลัดกระทรวงมหาดไทย เป็นประธานในพิธีถวายสักการะสิ่งศักดิ์สิทธิ์ประจำศูนย์เทคโนโลยีสารสนเทศและการสื่อสาร สำนักงานปลัดกระทรวงมหาดไทย เนื่องในโอกาสครบรอบการก่อตั้งปีที่ 56 โดยมี นายทรงกลด สว่างวงศ์ รองผู้ว่าราชการจังหวัดกาฬสินธุ์ ช่วยราชการ สำนักงานปลัดกระทรวงมหาดไทย นายเกนุชา บุญเกิด ผู้อำนวยการศูนย์เทคโนโลยีสารสนเทศและการสื่อสาร สำนักงานปลัดกระทรวงมหาดไทย พร้อมด้วย ผู้อำนวยการกลุ่มงาน ข้าราชการ เจ้าหน้าที่ ร่วมประกอบพิธี
นายสุทธิพงษ์ จุลเจริญ ปลัดกระทรวงมหาดไทย เปิดเผยว่า ศูนย์เทคโนโลยีสารสนเทศและการสื่อสาร สำนักงานปลัดกระทรวงมหาดไทย ก่อตั้งขึ้นเมื่อวันที่ 3 สิงหาคม 2508 โดยมีชื่อเมื่อแรกตั้งว่า สำนักงานโทรคมนาคม กระทรวงมหาดไทย ทำหน้าที่เป็นหน่วยงานพิเศษชั่วคราว มีภารกิจในการถวายการอารักขาด้านการปฏิบัติการสื่อสาร แด่พระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร และพระบรมวงศานุวงศ์ทุกพระองค์ รวมถึงการให้บริการสื่อสารกับหน่วยงานในสังกัดกระทรวงมหาดไทย และสังกัดอื่น ๆ ตามที่ร้องขอ โดยมีเขตการควบคุมการสื่อสาร 5 เขต ครอบคลุม 30 จังหวัด และต่อมาในปี 2515 ได้มีประกาศคณะปฏิวัติ ที่ 207 ลงวันที่ 16 กันยายน 2515 จัดตั้งเป็น กองการสื่อสาร ขึ้นตรงต่อสำนักงานปลัดกระทรวงมหาดไทย โดยโอนภารกิจ ทรัพย์สิน และพนักงาน มาจากสำนักงานโทรคมนาคมเดิม และได้มีการขยายเครือข่ายสื่อสารเพิ่มเติมจาก 5 เขต เป็น 8 เขต และต่อมาได้มีการประกาศใช้พระราชบัญญัติปรับปรุงกระทรวง ทบวง กรม พ.ศ. 2545 มีผลบังคับใช้เมื่อวันที่ 3 ตุลาคม พ.ศ. 2545 และได้มีการประกาศใช้กฎกระทรวง แบ่งส่วนราชการภายในสำนักงานปลัดกระทรวงมหาดไทย มีผลตั้งแต่วันที่ 9 ตุลาคม พ.ศ. 2545 ได้กำหนดให้ ศูนย์เทคโนโลยีสารสนเทศและการสื่อสาร เป็นหน่วยงานระดับสำนัก สังกัดสำนักงานปลัดกระทรวงมหาดไทย โดยควบรวมภารกิจของกองการสื่อสาร และศูนย์สารสนเทศ เข้าด้วยกัน
นายสุทธิพงษ์ จุลเจริญ ปลัดกระทรวงมหาดไทย กล่าวว่า ในปัจจุบันศูนย์เทคโนโลยีสารสนเทศและการสื่อสาร สำนักงานปลัดกระทรวงมหาดไทย มีเครือข่ายการสื่อสาร รวม 12 เขต ครอบคลุมทุกจังหวัดทั่วประเทศ ได้แก่ เขต 1 (พระนครศรีอยุธยา) เขต 2 (ชลบุรี) เขต 3 (นครปฐม) เขต 4 (นครราชสีมา) เขต 5 (อุดรธานี) เขต 6 (ขอนแก่น) เขต 7 (เชียใหม่) เขต 8 (พิษณุโลก) เขต 9 (นครสวรรค์) เขต 10 (สุราษฎร์ธานี) เขต 11 (นครศรีธรรมราช) และเขต 12 (สงขลา) ทำหน้าที่เป็นศูนย์กลางเครือข่ายการเชื่อมโยงสื่อสารของกระทรวงมหาดไทย จังหวัด และสนับสนุนภารกิจการสื่อสารของทุกกระทรวง กรม ในระดับพื้นที่ นอกจากนี้ ศูนย์เทคโนโลยีสารสนเทศและการสื่อสาร สำนักงานปลัดกระทรวงมหาดไทย ยังทำหน้าที่เป็นศูนย์กลางการปฏิบัติการสื่อสารในภารกิจสำคัญเร่งด่วนร่วมกับภาคีเครือข่ายที่เกี่ยวข้อง อาทิ การประชุมคณะรัฐมนตรีอย่างเป็นทางการนอกสถานที่ และการลงพื้นที่ตรวจราชการของนายกรัฐมนตรี และคณะรัฐมนตรี และในกรณีเกิดสถานการณ์สาธารณภัยต่าง ๆ โดยมีเครื่องมือ อุปกรณ์ และบุคลากร พร้อมปฏิบัติหน้าที่โดยทันที ตลอด 24 ชั่วโมง
นายสุทธิพงษ์ จุลเจริญ ปลัดกระทรวงมหาดไทย กล่าวเพิ่มเติมว่า กระทรวงมหาดไทยให้ความสำคัญในการพัฒนาระบบเทคโนโลยีการสื่อสาร เพื่อสนับสนุนภารกิจในการบริหารราชการทั้งราชการบริหารส่วนกลาง ส่วนภูมิภาค และองค์กรปกครองส่วนท้องถิ่น เพื่อให้เกิดการสื่อสารที่ทันสมัย เกิดการเสริมสร้างความรับรู้ข้อมูลข่าวสารของภาครัฐให้กับประชาชนอย่างถูกต้อง รวดเร็ว และทั่วถึง พร้อมทั้งสนับสนุนภารกิจสำคัญเร่งด่วนของรัฐบาล เพื่อขับเคลื่อนการพัฒนาประเทศไทยให้เกิดความมั่นคง มั่งคั่ง และยั่งยืน
จากนั้น นายเกนุชา บุญเกิด ผู้อำนวยการศูนย์เทคโนโลยีสารสนเทศและการสื่อสาร สำนักงานปลัดกระทรวงมหาดไทย พร้อมด้วยผู้อำนวยการกลุ่มงาน ผู้อำนวยการศูนย์ฯ เขต และบุคลากร ได้ร่วมพิธีเจริญพุทธมนต์ โดยได้รับเมตตาจาก ท่านเจ้าคุณพระโสภณธรรมวงศ์  เจ้าอาวาสวัดอินทรวิหาร พระอารามหลวง เจ้าคณะแขวงวัดสามพระยา เป็นประธานสงฆ์ โดยได้ร่วมถวายภัตตาหารแด่พระภิกษุสงฆ์ จำนวน 9 รูป เพื่อความเป็นสิริมงคล

ที่มา : https://www.thaigov.go.th/news/contents/details/49308