รัฐบาลไทย-ข่าวทำเนียบรัฐบาล-นายสรพงศ์ ไพฑูรย์พงษ์ รองปลัดกระทรวงคมนาคม เข้าร่วมการประชุมรัฐมนตรีขนส่งอาเซียน - จีน ครั้งที่ 20 ผ่านระบบการประชุมทางไกล


วันศุกร์ที่ 12 พฤศจิกายน 2564
นายสรพงศ์  ไพฑูรย์พงษ์ รองปลัดกระทรวงคมนาคม เข้าร่วมการประชุมรัฐมนตรีขนส่งอาเซียน - จีน ครั้งที่ 20 ผ่านระบบการประชุมทางไกล
...
นายสรพงศ์  ไพฑูรย์พงษ์ รองปลัดกระทรวงคมนาคม ในฐานะผู้แทนรัฐมนตรีว่าการกระทรวงคมนาคม เข้าร่วมการประชุมรัฐมนตรีขนส่งอาเซียน - จีน ครั้งที่ 20 ผ่านระบบการประชุมทางไกล โดยมี H.E. Mr. SUN Chanthol รัฐมนตรีอาวุโสและรัฐมนตรีว่าการกระทรวงโยธาธิการและการขนส่งของกัมพูชา และ H.E. Mr. ZHAO Chongjiu เป็นประธานการประชุม และผู้แทนจากหน่วยงานที่เกี่ยวข้องเข้าร่วมการประชุม ผ่านระบบการประชุมทางไกล ในวันที่ 11 พฤศจิกายน 2564 ณ ห้องราชดำเนิน กระทรวงคมนาคม
นายสรพงศ์  ไพฑูรย์พงษ์ กล่าวว่า ที่ประชุมได้แสดงความยินดีเนื่องในโอกาสครบรอบ 20 ปี ของความร่วมมือด้านการขนส่งอาเซียน - จีน ซึ่งมีความก้าวหน้าอย่างมากในเชิงหุ้นส่วนยุทธศาสตร์ด้านโครงการด้านการขนส่ง ที่มุ่งสู่ความสัมพันธ์เชิงบวกและแข็งแกร่งมากยิ่งขึ้นในอนาคต รวมทั้งได้เน้นย้ำความสำคัญของการจัดทำความตกลงว่าด้วยการขนส่งทางอากาศระหว่างอาเซียน - จีน พิธีสาร 1 พิธีสาร 2 และพิธีสาร 3 ซึ่งเป็นการแสดงความปรารถนาร่วมกันในการส่งเสริมการเชื่อมโยงทางอากาศระหว่างอาเซียนและจีน และการเปิดเสรีการขนส่งทางอากาศทั้งระหว่างและนอกภูมิภาคอาเซียนและจีน เพื่อนำมาซึ่งประโยชน์ทางเศรษฐกิจและสังคมแก่ประชาชนของทั้งอาเซียนและจีน นอกจากนี้ ที่ประชุมยินดีต่อความคืบหน้าการดำเนินโครงการ/กิจกรรม ด้านการขนส่งทางน้ำ ในปี 2564 และหวังว่าจะมีการดำเนินโครงการ/กิจกรรมด้านการขนส่งทางน้ำในปี 2565 ได้แก่ การสัมมนาว่าด้วยการจัดการและบริการการขนส่งทางน้ำอัจฉริยะ การฝึกอบรมระดับภูมิภาคอาเซียนว่าด้วยความปลอดภัยในการเดินเรือเฟอร์รี่ การประชุมเชิงปฏิบัติการว่าด้วยความปลอดภัยในการเดินเรือเฟอร์รี่ และการออกใบรับรองเรือด้วยอิเล็กทรอนิกส์ ทั้งนี้ ที่ประชุมได้ให้การรับรองในหลักการของแผนปฏิบัติการภายใต้ยุทธศาสตร์ความร่วมมือด้านการขนส่งอาเซียน - จีน ปี 2564 - 2568 ฉบับปรับปรุง ประกอบด้วย โครงการศึกษาความเป็นไปได้ และกิจกรรมที่สนใจร่วมกัน สอดคล้องกับเป้าหมายของอาเซียนและแผนยุทธศาสตร์กัวลาลัมเปอร์ ปี 2559 - 2568 และวิสัยทัศน์จีนว่าด้วยข้อริเริ่มสายแถบและเส้นทาง ซึ่งหวังที่จะเห็นความสำเร็จในการดำเนินโครงการความร่วมมือที่สำคัญในด้านโครงสร้างพื้นฐาน การขนส่งทางน้ำ การอำนวยความสะดวกในการขนส่ง และการเสริมสร้างศักยภาพบุคลากร
ในการนี้ รองปลัดกระทรวงคมนาคม ได้กล่าวขอบคุณฝ่ายจีนที่ได้ให้ความช่วยเหลืออาเซียนในการดำเนินกิจกรรมต่าง ๆ ในช่วงปีที่ผ่านมา โดยเฉพาะกิจกรรมด้านการขนส่งทางน้ำระหว่างอาเซียน - จีน อันเป็นการส่งเสริมขีดความสามารถให้แก่บุคลากรของอาเซียนและประเทศไทยด้านการเดินเรือเฟอร์รี่อย่างปลอดภัย รวมถึงการจัดการและบริการการขนส่งทางน้ำอัจฉริยะ ซึ่งประเทศไทยมีความยินดีที่จะสนับสนุนการดำเนินกิจกรรมในแผนปฏิบัติการฉบับใหม่ ในระยะ 5 ปี ต่อไป

ที่มา : https://www.thaigov.go.th/news/contents/details/48130