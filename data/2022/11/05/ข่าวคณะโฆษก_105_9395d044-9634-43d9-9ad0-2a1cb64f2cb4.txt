รัฐบาลไทย-ข่าวทำเนียบรัฐบาล-นายกฯ ขอบคุณและยินดีที่รัฐบาลสหราชอาณาจักรที่จะส่งมอบวัคซีนโควิด-19 ให้ไทย เพื่อเร่งฉีดวัคซีนให้ประชาชนอย่างทั่วถึงครอบคลุม


วันพฤหัสบดีที่ 29 กรกฎาคม 2564
พิมพ์
นายกฯ ขอบคุณและยินดีที่รัฐบาลสหราชอาณาจักรที่จะส่งมอบวัคซีนโควิด-19 ให้ไทย เพื่อเร่งฉีดวัคซีนให้ประชาชนอย่างทั่วถึงครอบคลุม
นายกฯ ขอบคุณและยินดีที่รัฐบาลสหราชอาณาจักรที่จะส่งมอบวัคซีนโควิด-19 ให้ไทย เพื่อเร่งฉีดวัคซีนให้ประชาชนอย่างทั่วถึงครอบคลุม
วันนี้ (29 กรกฎาคม 2564) นายอนุชา บูรพชัยศรี โฆษกประจำสำนักนายกรัฐมนตรี เปิดเผยว่าพลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ขอบคุณมิตรไมตรีที่รัฐบาลสหราชอาณาจักรประกาศว่าจะส่งมอบวัคซีนป้องกันโรคโควิด-19 ของบริษัท AstraZeneca จำนวน 415,040 โดสให้แก่ประเทศไทยในช่วงต้นเดือนสิงหาคม 2564 ซึ่งจะเป็นส่วนช่วยสนับสนุนมาตรการควบคุมการแพร่ระบาดของโรค โดยรัฐบาลไทยจะดำเนินการตามแผนกระจายวัคซีนเพื่อสร้างความปลอดภัยให้กับประชาชน บรรเทาสถานการณ์การแพร่ระบาดของโรค และนำไปสู่การฟื้นฟูเศรษฐกิจของประเทศโดยเร็วที่สุด
การมอบวัคซีนจากสหราชอาณาจักร สะท้อนถึงความสัมพันธ์หุ้นส่วนยุทธศาสตร์ที่แน่นแฟ้นระหว่างไทย-สหราชอาณาจักร ตลอดจนสะท้อนบทบาทของสหราชอาณาจักรในฐานะมิตรประเทศที่มีความร่วมมือกับไทยในหลายมิติมายาวนาน โดยเฉพาะในด้านสาธารณสุข ที่ไทยและสหราชอาณาจักรมีความร่วมมือมาอย่างใกล้ชิดและครอบคลุมหลากหลายด้าน
โฆษกรัฐบาลกล่าวว่า นายกรัฐมนตรีได้สั่งการหน่วยงานที่เกี่ยวข้องของไทย อันได้แก่ กระทรวงการต่างประเทศ และกระทรวงสาธารณสุข เร่งดำเนินตามขั้นตอนต่อไป พร้อมประสานกับหน่วยงานที่เกี่ยวข้องของสหราชอาณาจักร เพื่อให้การรับมอบวัคซีนเป็นไปอย่างเรียบร้อยและรวดเร็วที่สุด รวมทั้งให้เตรียมแนวทางพร้อมดำเนินการบริหารจัดการวัคซีนโควิด-19 ทันทีเมื่อได้รับวัคซีน
ทั้งนี้ รัฐบาลไทยขอขอบคุณความสนับสนุน และความร่วมมือจากรัฐบาลสหราชอาณาจักร และสถานเอกอัครราชทูตสหราชอาณาจักรประจำประเทศไทย ที่มีให้กับประเทศไทยมาอย่างต่อเนื่อง ยาวนาน นายอนุชาฯ กล่าว

ที่มา : https://www.thaigov.go.th/news/contents/details/44222