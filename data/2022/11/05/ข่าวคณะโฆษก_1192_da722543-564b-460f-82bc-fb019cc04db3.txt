รัฐบาลไทย-ข่าวทำเนียบรัฐบาล-โฆษกรัฐบาลเผย "นายกฯ" ห่วงใยหญิงตั้งครรภ์ ผู้สูงอายุ ดูแลตัวเองอย่างเคร่งครัดเป็นกิจวัตร


วันพุธที่ 9 มีนาคม 2565
พิมพ์
โฆษกรัฐบาลเผย "นายกฯ" ห่วงใยหญิงตั้งครรภ์ ผู้สูงอายุ ดูแลตัวเองอย่างเคร่งครัดเป็นกิจวัตร
โฆษกรัฐบาลเผย "นายกฯ" ห่วงใยหญิงตั้งครรภ์ ผู้สูงอายุ ดูแลตัวเองอย่างเคร่งครัดเป็นกิจวัตร พร้อมกำชับส่วนราชการ รพ. และหน่วยงานท้องถิ่น และประชาชน ช่วยกันกำจัดขยะติดเชื้อที่ถูกวิธี ป้องกันการแพร่กระจายของเชื้อโรค
วันนี้ (9 มี.ค. 65) นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า นายกรัฐมนตรีมีความห่วงใยสถานการณ์การระบาดของโรคโควิด 19 โดยเฉพาะในกลุ่มผู้สูงอายุ  กลุ่มหญิงตั้งครรภ์และหญิงหลังคลอด 6 สัปดาห์ ขอความร่วมมือเฝ้าระวังกันอย่างเข้มข้น เพื่อลดอัตราการติดเชื้อและเสียชีวิตให้น้อยลงด้วยการฉีดวัคซีน เพื่อสร้างความปลอดภัย จากข้อมูลพบว่า แนวโน้มการติดเชื้อของกลุ่มหญิงตั้งครรภ์ และหญิงหลังคลอด 6 สัปดาห์ มีแนวโน้มที่เริ่มสูงขึ้น สอดคล้องกับการระบาดระลอกใหม่ของสายพันธุ์โอมิครอน โดยข้อมูล 4 สัปดาห์ย้อนหลัง ตั้งแต่สัปดาห์ที่ 6 - 12 กุมภาพันธ์ 2565 พบการติดเชื้อของหญิงกลุ่มนี้รายสัปดาห์ที่ 59 คน 71 คน 157 คน และ 224 คน ตามลำดับ นอกจากนี้ นายกรัฐมนตรียังกำชับหน่วยงานที่เกี่ยวข้อง และท้องถิ่น เช่น องค์กรปกครองส่วนท้องถิ่น หรือโรงพยาบาลส่งเสริมสุขภาพตำบล  เร่งบริหารกำจัดขยะติดเชื้อที่ถูกวิธี เพื่อป้องกันการแพร่กระจายเชื้อโควิด-19 ซึ่งจากรายงานพบมีผู้ทิ้งชุดตรวจ ATK แบบที่ใช้แล้วลงถังขยะทั่วไป โดยไม่มีการผูกมัดถุงขยะให้มิดชิดหรือเขียนป้ายบอกเตือน ซึ่งทำให้เกิดการแพร่เชื้อตามจุดทิ้งขยะต่าง ๆ  ถือเป็นขยะติดเชื้อ จึงขอความร่วมมือประชาชนกำจัดอุปกรณ์และเครื่องตรวจคัดกรองโควิด-19 อย่างถูกวิธี เพราะทุกคนมีส่วนร่วมกันควบคุมการแพร่ระบาดโควิด-19 และสร้างพื้นที่ปลอดภัย โดยเริ่มที่ตนเอง
สถานการณ์การแพร่ระบาดของโควิด-19 วันนี้ พบผู้ติดเชื้อโควิด-19 รายใหม่ รวม 22,073 ราย จำแนกเป็น ผู้ป่วยจากในประเทศ 21,981 ราย ผู้ป่วยมาจากต่างประเทศ 92 ราย ผู้ป่วยสะสม 865,438 ราย (ตั้งแต่ 1 มกราคม 2565) หายป่วยกลับบ้าน 675,356 ราย หายป่วยสะสม 865,438 ราย (ตั้งแต่ 1 มกราคม 2565) ผู้ป่วยกำลังรักษา 221,585 ราย เสียชีวิต 69 ราย ขณะที่รายงานภาพรวมการฉีดวัคซีนโควิด-19 สรุปจำนวนผู้ที่ได้รับได้รับวัคซีนสะสม ตั้งแต่ 28 ก.พ. 2564 – 8 มี.ค. 2565 (18.16 น.) รวมฉีดสะสมอยู่ที่ 125,236,540  โดส เข็มที่ 1 ฉีดสะสม 54,053,730 โดส เข็มที่ 2 ฉีดสะสม 49,887,135 โดส เข็มที่ 3 ฉีดสะสม 19,499,193 โดส เข็มที่ 4 ฉีดสะสม 1,796,482 โดส
................................

ที่มา : https://www.thaigov.go.th/news/contents/details/52347