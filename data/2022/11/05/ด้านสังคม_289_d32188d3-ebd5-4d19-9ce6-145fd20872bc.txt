รัฐบาลไทย-ข่าวทำเนียบรัฐบาล-“อนุทิน” มอบวัคซีนโควิดเร่งฉีด อสม.และบูสเตอร์โดสบุคลากรทางการแพทย์ จ.นครสวรรค์


วันเสาร์ที่ 7 สิงหาคม 2564
“อนุทิน” มอบวัคซีนโควิดเร่งฉีด อสม.และบูสเตอร์โดสบุคลากรทางการแพทย์ จ.นครสวรรค์
รองนายกรัฐมนตรีและรัฐมนตรีว่าการกระทรวงสาธารณสุขลงพื้นที่ รพ.ท่าตะโก จ.นครสวรรค์ มอบวัคซีนโควิด 19 สนับสนุนการฉีดสูตรสลับใน อสม.และฉีดบูสเตอร์โดสบุคลากรทางการแพทย์ ให้ครบถ้วนในเดือนนี้ ฝาก อสม.ช่วยชักชวนประชาชนกลุ่มเสี่ยงเข้ารับการฉีดวัคซีน
วันนี้ (7 สิงหาคม 2564) ที่โรงพยาบาลท่าตะโก จ.นครสวรรค์  นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข พร้อมด้วยนายแพทย์เกียรติภูมิ วงศ์รจิต ปลัดกระทรวงสาธารณสุข และนายแพทย์โอภาส การย์กวินพงศ์ อธิบดีกรมควบคุมโรค มอบวัคซีนโควิด 19 เพื่อฉีดบุคลากรทางการแพทย์และอาสาสมัครสาธารณสุขหมู่บ้าน (อสม.) จ.นครสวรรค์ พร้อมตรวจเยี่ยมจุดฉีดวัคซีน
นายอนุทินกล่าวว่า จากการกลายพันธุ์ของเชื้อสายพันธุ์เดลตา ทำให้ติดเชื้อโควิด 19 ได้รวดเร็ว มีการใช้ยาต้านไวรัสฟาวิพิราเวียร์เพิ่มมากขึ้น ขณะนี้ทั่วประเทศมีความต้องการใช้ยาฟาวิพิราเวียร์ วันละ 8.5 แสนเม็ดต่อวัน ยืนยันว่ายาไม่มีขาด โดยเดือนสิงหาคมนำเข้ายาฟาวิพิราเวียร์ 40 ล้านเม็ด เดือนหน้าอีก 100 ล้านเม็ด อย่างไรก็ตาม ต้องช่วยกันลดการติดเชื้อ โดยเคร่งครัดมาตรการควบคุมโรคและฉีดวัคซีน ซึ่งรัฐบาลจัดหามาฉีดให้ประชาชนในปีนี้ได้ครบตามเป้าหมาย โดยตั้งแต่เดือนสิงหาคมเป็นต้นไปจะมีปริมาณวัคซีนส่งไปในแต่ละจังหวัดมากขึ้น
นายอนุทินกล่าวต่อว่า วันนี้ได้นำวัคซีนบูสเตอร์มาฉีดให้กับบุคลากรทางการแพทย์ด่านหน้า และนำวัคซีนมาฉีดให้กับ อสม.โดยจะเร่งฉีดให้ครบถ้วนภายในเดือนนี้ เนื่องจาก อสม.ถือว่าเป็นบุคลากรด่านหน้า ทำงานมีความเสี่ยงจากการติดตามและดูแลผู้เดินทางมากลับเข้ามาในพื้นที่ ซึ่งมีโอกาสติดเชื้อสูงได้เช่นกัน
“ขอให้ อสม.มีความมั่นใจ การฉีดวัคซีนสลับซิโนแวคตามด้วยแอสตร้าเซนเนก้าห่างกัน 3 สัปดาห์ ช่วยให้ภูมิคุ้มกันสูงขึ้นมากในเวลารวดเร็วและมีความปลอดภัย ขอให้ช่วยชักชวนประชาชนโดยเฉพาะกลุ่มเสี่ยงมาฉีดวัคซีน เพื่อลดโอกาสติดเชื้ออาการรุนแรงและเสียชีวิต ซึ่งหากไม่สามารถเดินทางมาได้ก็ขอให้ประสานเจ้าหน้าที่สาธารณสุขให้พื้นที่จัดบริการเชิงรุกเข้าไปฉีดในชุมชน”นายอนุทินกล่าว
สำหรับ จ.นครสวรรค์ มีผู้ติดเชื้อสะสมตั้งแต่ระลอกเมษายน 2564 ถึงวันที่ 6 สิงหาคม 2564 จำนวน 4,746 ราย อยู่ระหว่างรักษา 2,493 ราย รักษาหายแล้ว 2,187 ราย เสียชีวิต 66 ราย ขณะนี้มีโรงพยาบาลสนาม 7 แห่ง กำลังสร้างแห่งที่ 8 จะทำให้มีเตียงรองรับรวม 1,200 เตียง โรงพยาบาลจังหวัดและโรงพยาบาลชุมชนรวมมี 500 กว่าเตียง และศูนย์พักคอยมีอีกพันกว่าเตียง เตียงจะเพียงพอหากควบคุมผู้ติดเชื้อรายใหม่ไม่ถึงวันละ 200 ราย
******************************* 7 สิงหาคม 2564

ที่มา : https://www.thaigov.go.th/news/contents/details/44548