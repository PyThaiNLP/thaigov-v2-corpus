รัฐบาลไทย-ข่าวทำเนียบรัฐบาล-คำกล่าว พลเอก ประยุทธ์ จันทร์โอชา นายกรัฐมนตรี ในพิธีมอบธงสัญลักษณ์โครงการการแสดงศิลปกรรมร่วมสมัยนานาชาติ Thailand Biennale, Chiang Rai 2023


วันศุกร์ที่ 11 มีนาคม 2565
พิมพ์
คำกล่าว พลเอก ประยุทธ์ จันทร์โอชา นายกรัฐมนตรี ในพิธีมอบธงสัญลักษณ์โครงการการแสดงศิลปกรรมร่วมสมัยนานาชาติ Thailand Biennale, Chiang Rai 2023
คำกล่าว พลเอก ประยุทธ์ จันทร์โอชา นายกรัฐมนตรี ในพิธีมอบธงสัญลักษณ์โครงการการแสดงศิลปกรรมร่วมสมัยนานาชาติ Thailand Biennale, Chiang Rai 2023 ณ จังหวัดนครราชสีมา ในวันศุกร์ที่ 11 มีนาคม 2565 เวลา 09.30 น.
ท่านรัฐมนตรี
ผู้บริหารหน่วยงานภาครัฐและภาคเอกชน
ศิลปิน สื่อมวลชน และแขกผู้มีเกียรติทุกท่าน
ผมรู้สึกยินดีและเป็นเกียรติอย่างยิ่งที่ได้มาเป็นประธานมอบธงสัญลักษณ์โครงการการแสดงศิลปกรรมร่วมสมัยนานาชาติ ไทยแลนด์ เบียนนาเล่ ประจำปี 2565 ในวันนี้
เป็นที่ทราบกันดีว่า ประเทศไทยมีต้นทุนทางวัฒนธรรมอันหลากหลาย โดยเฉพาะงานทางด้านศิลปะ ซึ่งสามารถนำไปสร้างมูลค่าเพิ่มทางเศรษฐกิจ สร้างรายได้ให้กับประเทศเป็นจำนวนมาก ดังนั้น การส่งเสริมงานศิลปะร่วมสมัยจึงจำเป็นต้องดำเนินการให้เป็นรูปธรรม อาทิ การสร้างการรับรู้และความเข้าใจในงานศิลปะให้แก่ประชาชน การส่งเสริมให้ศิลปินได้แสดงออกซึ่งผลงานศิลปะทั้งเวทีในประเทศและต่างประเทศ การพัฒนาบุคลากรและแหล่งเรียนรู้ด้านศิลปะ รวมถึงการส่งเสริมแหล่งท่องเที่ยวทางศิลปวัฒนธรรม
รัฐบาลมีนโยบายในการส่งเสริมการพัฒนาอุตสาหกรรมสร้างสรรค์ วัฒนธรรม และบริการที่มีมูลค่าสูง โดยเริ่มจากสินค้าและการบริการทางวัฒนธรรมที่มีศักยภาพ 5 F ประกอบด้วย มวยไทย (Fighting) ผ้าไทยและการออกแบบแฟชั่น (Fashion) อาหาร (Food) ภาพยนตร์และวีดิทัศน์ (Film) การอนุรักษ์และการขับเคลื่อนเทศกาล ประเพณีสู่ระดับโลก (Festival) ซึ่งที่ผ่านมารัฐบาลได้มีการดำเนินการขับเคลื่อนมาอย่างต่อเนื่อง
การจัดโครงการไทยแลนด์ เบียนนาเล่ นับเป็นครั้งที่ 2 ต่อจากจังหวัดกระบี่ และเป็นหนึ่งในโครงการฯ ที่ตอบสนองนโยบายของรัฐบาล ที่มุ่งส่งเสริมการแสดงความสามารถในการสร้างสรรค์งานศิลปะร่วมสมัย โดยบูรณาการความร่วมมือของทุกภาคส่วน ในการต่อยอดศิลปวัฒนธรรมร่วมสมัยไปสู่นานาชาติ โดยอาศัยการมีส่วนร่วมของคนในพื้นที่ ชุมชน และเครือข่ายศิลปินจากทั่วโลก
ผมเชื่อมั่นว่าโครงการนี้ฯ จะประสบความสำเร็จและเกิดผลสัมฤทธิ์ในระยะยาว โดยสามารถเพิ่มจำนวนนักท่องเที่ยว กระตุ้นให้ประชาชนหันมาสนใจงานศิลปะ ซึ่งจะเป็นแนวทางหนึ่งในการสร้างคนที่มีคุณภาพ มีวิธีคิด มีมุมมองที่สร้างสรรค์ มีจิตสำนึกและรักในวัฒนธรรมที่เป็นเอกลักษณ์ของชาติ และที่สำคัญคือ สามารถสร้างมูลค่าทางเศรษฐกิจของอุตสาหกรรมสร้างสรรค์จากงานศิลปวัฒนธรรมร่วมสมัยได้มากยิ่งขึ้น
สุดท้ายนี้ ผมขอขอบคุณพลังความร่วมมือจากทุกภาคส่วน ทุกท่านคือหัวใจสำคัญที่จะนำมาซึ่งความสำเร็จ ผมหวังเป็นอย่างยิ่งว่า การขับเคลื่อนประเทศไทยในด้านศิลปวัฒนธรรมให้ก้าวไปสู่ระดับสากล จะต้องเกิดจากแรงสนับสนุนจากทุกท่านอย่างต่อเนื่อง เพื่อช่วยสร้างงานศิลปวัฒนธรรมและเศรษฐกิจไทยให้เข้มแข็ง เติบโตได้อย่างมั่นคง และยั่งยืนตลอดไป
ผมขอเริ่มพิธีการส่งมอบธงสัญลักษณ์โครงการการแสดงศิลปกรรมร่วมสมัยนานาชาติ ไทยแลนด์ เบียนนาเล่ โดยส่งมอบต่อไปที่จังหวัดเชียงราย เพื่อให้โครงการฯ ได้ขับเคลื่อนและดำเนินการในฐานะทูตทางวัฒนธรรมที่จะเชื่อมและกระชับสัมพันธไมนตรีกับนานาประเทศให้แน่นแฟ้นต่อไป
ขอบคุณครับ
------------------------

ที่มา : https://www.thaigov.go.th/news/contents/details/52434