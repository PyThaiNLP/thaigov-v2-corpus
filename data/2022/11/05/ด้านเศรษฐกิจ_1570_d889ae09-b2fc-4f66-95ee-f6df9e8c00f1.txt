รัฐบาลไทย-ข่าวทำเนียบรัฐบาล-รมช.ประภัตร นำทีมกระทรวงเกษตรฯ ลงพื้นที่จังหวัดเชียงใหม่ สั่งการหน่วยงานในพื้นที่ ประชาสัมพันธ์ โครงการ "สานฝัน สร้างอาชีพ"


วันเสาร์ที่ 30 ตุลาคม 2564
รมช.ประภัตร นำทีมกระทรวงเกษตรฯ ลงพื้นที่จังหวัดเชียงใหม่ สั่งการหน่วยงานในพื้นที่ ประชาสัมพันธ์ โครงการ "สานฝัน สร้างอาชีพ"
รมช.ประภัตร นำทีมกระทรวงเกษตรฯ ลงพื้นที่จังหวัดเชียงใหม่ สั่งการหน่วยงานในพื้นที่ ประชาสัมพันธ์ โครงการ "สานฝัน สร้างอาชีพ" เดินหน้าสร้างรายได้ให้เกษตรกรสนองนโยบายนายกรัฐมนตรี
นายประภัตร โพธสุธน รัฐมนตรีช่วยว่าการกระทรวงเกษตรและสหกรณ์ เป็นประธานการประชุมหัวหน้าส่วนจังหวัด และแนวทางการส่งเสริมอาชีพให้กับเกษตรกร ณ สำนักงานส่งเสริมและพัฒนาการเกษตรที่ 6 จังหวัดเชียงใหม่ โดยมีนายชัชวาลย์ ฉายะบุตร รองผู้ว่าราชการจังหวัดเชียงใหม่ นายอาชว์ชัยชาญ เลี้ยงประยูร พร้อมหัวหน้าและเจ้าหน้าที่  ส่วนราชการกระทรวงเกษตรและสหกรณ์ในพื้นที่ ตลอดจนผู้นำภาคประชาชนให้การต้อนรับและเข้าร่วมการประชุม
รมช.ประภัตร กล่าวว่า จากสถานการณ์บ้านเมืองในขณะนี้ ไม่ว่าจะเป็นปัญหาการระบาดของไวรัสโคโรนา (โควิด-19) ฝนแล้ง หรือน้ำท่วมที่หลายพื้นที่ของประเทศกำลังเผชิญอยู่ในขณะนี้ ทำให้ภาคการเกษตรได้รับผลกระทบอย่างต่อเนื่อง เป็นเวลานาน ส่งผลให้ผลผลิตทางการเกษตรราคาตกต่ำ เกษตรกร ชาวไร่ ชาวนาทั่วประเทศประสบปัญหาขาดรายได้ใช้จ่ายในครัวเรือน ตลอดจนขาดรายได้ในการใช้ลงทุนประกอบอาชีพ พลเอก ประยุทธ์ จันทร์โอชา นายกรัฐมนตรี มีความห่วงใยต่อความเป็นอยู่ของประชาชน จึงได้คิดโครงการส่งเสริมอาชีพให้กับประชาชน เพื่อสร้างงาน สร้างอาชีพ สร้างรายได้ และกระตุ้นเศรษฐกิจของประเทศ โดยมอบหมายให้กระทรวงเกษตรและสหกรณ์ เข้ามาส่งเสริมให้ประชาชนได้ประกอบอาชีพด้านเกษตรกรรม โดยมีเป้าหมายส่งเสริมอาชีพให้กับเกษตรกร ลูกหลานเกษตรกรคืนถิ่น เน้นการใช้สินเชื่อจากธนาคารเพื่อการเกษตรและสหกรณ์การเกษตร (ธกส.) ในโครงการ "สานฝันสร้างอาชีพ" ปล่อยสินเชื่อสำหรับใช้ประกอบอาชีพการเกษตร และทุกเมนูอาชีพ รวมถึงการค้า - การขายสินค้าเกษตร โดยจะเน้นอาชีพที่มีตลาดรองรับชัดเจน มีการประกันราคารับซื้อ สามารถสร้างรายได้ในระยะเวลา 4 - 6 เดือน ทั้งนี้ ธกส. ได้รับการอนุมัติวงเงินกว่า 30,000 ล้านบาท ในการดำเนินการโครงการดังกล่าว โดยจะปล่อยกู้เป็นรายบุคคล หนี้เสียสามารถกู้ได้ ไม่ต้องมีหลักทรัพย์ค้ำประกัน สามารถใช้บุคคลค้ำประกันได้ โดยจะปล่อยกู้รายละ 100000 บาท / 1 ปี - 3 ปี อัตราดอกเบี้ย ร้อยละ 4
"วันนี้เราทุกคนรู้ปัญหาของเกษตรกรในพื้นที่จังหวัดเชียงใหม่อยู่แล้ว เราจึงต้องมาคุยกันในวันนี้ เพื่อรับฟังข้อเสนอต่างๆ ที่จะใช้เงินจากโครงการ "สานฝัน สร้างอาชีพ" สร้างอาชีพให้กับเกษตรกรในพื้นที่ โดยตนได้ประสานตัวแทนจาก ธนาคารเพื่อการเกษตรและสหกรณ์การเกษตร (ธกส.) มาร่วมอยู่ในที่ประชุมด้วย หากเห็นว่าการประกอบอาชีพเกษตรกรรมไหนน่าสนใจ และเป็นไปตามเงื่อนไข ก็สามารถคุยกับธกส. เรื่องเงินกู้ได้วันนี้เลย หรือหากจะไปสนับสนุนให้เกษตรกรทำ ก็สามารถขอคำเเนะนำจากเจ้าหน้าที่ เพื่อไปแนะนำเกษตรกรต่อได้เลย" รมช.ประภัตร กล่าว
นอกจากนี้ รมช.ประภัตร ยังได้เเนะนำโครงการสินเชื่อ 50,000 ล้านบาท เงินกู้อัตราดอกเบี้ยต่ำ “ล้านละร้อย” โดยเกษตรกรต้องรวมกลุ่มให้ได้ 7 คน จัดตั้งเป็นวิสาหกิจชุมชน ทำเกษตรกรรม โดยมีตลาดรองรับผลผลิต ก็สามารถยื่นกู้กับธนาคารเพื่อการเกษตรและสหกรณ์การเกษตร (ธกส.) โดยไม่ต้องมีหลักทรัพย์ วงเงินกู้สูงสุดกลุ่มละ 10 ล้านบาท ระยะเวลากู้ 3 ปี หากเกษตรกรสนใจโครงการดังกล่าว สามารถติดต่อขอคำแนะนำเพิ่มเติมได้ที่สำนักงานปศุสัตว์หรือธกส. ในพื้นที่

ที่มา : https://www.thaigov.go.th/news/contents/details/47623