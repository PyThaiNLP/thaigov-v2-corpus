รัฐบาลไทย-ข่าวทำเนียบรัฐบาล-วธ.สร้างโอกาสผู้พิการ-ผู้สูงอายุท่องเที่ยวเรียนรู้วัฒนธรรม เดินหน้าอารยสถาปัตย์ในแหล่งท่องเที่ยวเชิงวัฒนธรรมทั่วประเทศ ร่วมจัดงานมหกรรมอารยสถาปัตย์ฯ ครั้งที่ 5 ระหว่าง 10-13 ก.พ.นี


วันศุกร์ที่ 11 กุมภาพันธ์ 2565
วธ.สร้างโอกาสผู้พิการ-ผู้สูงอายุท่องเที่ยวเรียนรู้วัฒนธรรม เดินหน้าอารยสถาปัตย์ในแหล่งท่องเที่ยวเชิงวัฒนธรรมทั่วประเทศ ร่วมจัดงานมหกรรมอารยสถาปัตย์ฯ ครั้งที่ 5 ระหว่าง 10-13 ก.พ.นี
วธ.สร้างโอกาสผู้พิการ-ผู้สูงอายุท่องเที่ยวเรียนรู้วัฒนธรรม เดินหน้าอารยสถาปัตย์ในแหล่งท่องเที่ยวเชิงวัฒนธรรมทั่วประเทศ ร่วมจัดงานมหกรรมอารยสถาปัตย์ฯ ครั้งที่ 5 ระหว่าง 10-13 ก.พ.นี้
วธ.สร้างโอกาสผู้พิการ-ผู้สูงอายุท่องเที่ยวเรียนรู้วัฒนธรรม เดินหน้าอารยสถาปัตย์ในแหล่งท่องเที่ยวเชิงวัฒนธรรมทั่วประเทศ ร่วมจัดงานมหกรรมอารยสถาปัตย์ฯ ครั้งที่ 5 ระหว่าง 10-13 ก.พ.นี้
เมื่อเร็วๆนี้ นายอิทธิพล คุณปลื้ม รัฐมนตรีว่าการกระทรวงวัฒนธรรม เป็นประธานแถลงข่าวงานเอ็กซ์โปวิถีปกติใหม่ Thailand Friendly Design Expo 2022 : มหกรรมอารยสถาปัตย์และนวัตกรรมสุขภาพเพื่อคนทั้งมวล ครั้งที่ ๕ ผ่านทางระบบออนไลน์ โปรแกรม ZOOM โดยมีนายวีระศักดิ์  โควสุรัตน์ สมาชิกวุฒิสภา ผู้แทนกระทรวงการท่องเที่ยวและกีฬา ผู้แทนกระทรวงการพัฒนาสังคมและความมั่นคงของมนุษย์ มูลนิธิอารยสถาปัตย์เพื่อคนทั้งมวล และผู้แทนหน่วยงานรัฐและเอกชนที่เกี่ยวข้อง เข้าร่วม
นายอิทธิพล กล่าวว่า กระทรวงวัฒนธรรม(วธ.)มุ่งขับเคลื่อนยุทธศาสตร์ชาติ 20 ปีด้านการสร้างความสามารถในการแข่งขัน และการสร้างโอกาสและความเสมอภาคทางสังคมและนโยบายของพลเอก ประยุทธ์ จันทร์โอชา นายกรัฐมนตรีที่ให้ความสำคัญและเน้นย้ำเรื่องความเสมอภาคและการสร้างโอกาสทางสังคม ไม่ทิ้งใครไว้ข้างหลัง และวธ.มีนโยบายส่งเสริมเศรษฐกิจวัฒนธรรมเพื่อสร้างคุณค่าทางสังคมและมูลค่าทางเศรษฐกิจและพัฒนาสภาพแวดล้อมทางวัฒนธรรม เพื่อเสริมสร้างการเรียนรู้และสร้างสรรค์งานด้านศิลปวัฒนธรรม ดังนั้น วธ.ได้ร่วมกับกระทรวงการพัฒนาสังคมและความมั่นคงของมนุษย์ กระทรวงการท่องเที่ยวและกีฬา มูลนิธิอารยสถาปัตย์เพื่อคนทั้งมวล หน่วยงานรัฐและเอกชน จัดงานเอ็กซ์โปวิถีปกติใหม่ Thailand Friendly Design Expo 2022 : มหกรรมอารยสถาปัตย์ และนวัตกรรมสุขภาพเพื่อคนทั้งมวล ครั้งที่ 5  ระหว่างวันที่ 10-13 กุมภาพันธ์ 2565 เวลา 10.00-19.00 น. ณ  ฮอลล์ 101 ศูนย์นิทรรศการและการประชุมไบเทค บางนา กรุงเทพฯ และผ่านระบบออนไลน์ ภายในงานมีกิจกรรมและนิทรรศการ อาทิ ตลาดนัดพม.เพื่อคนทั้งมวล  การท่องเที่ยวเพื่อคนทั้งมวลใน 20 จังหวัด สถาปัตยกรรมและบ้านสำหรับผู้พิการและผู้สูงอายุ นวัตกรรมเมืองผู้สูงอายุและศูนย์ดูแลสุขภาพผู้สูงอายุ อีกทั้งมีการจัดแสดงนวัตกรรมและการเสวนาอารยสถาปัตย์จากประเทศต่างๆ เช่น ญี่ปุ่น อิสราเอล อังกฤษ  เบลเยี่ยม  เยอรมัน อิตาลี ซึ่งงานครั้งนี้ปฏิบัติตามมาตรการป้องกันการแพร่ระบาดของโรคติดเชื้อไวรัสโคโรนา(โควิด-19)ของกระทรวงสาธารณสุขอย่างเคร่งครัด
รัฐมนตรีว่าการกระทรวงวัฒนธรรม กล่าวอีกว่า ในส่วนวธ.ได้ร่วมจัดนิทรรศการการท่องเที่ยวเชิงวัฒนธรรมเพื่อคนทั้งมวลในงานดังกล่าว โดยจะมีพิธีเปิดนิทรรศการในวันที่ 11 กุมภาพันธ์นี้  ซึ่งหลายปีที่ผ่านมาวธ.มุ่งเน้นการพัฒนาแหล่งท่องเที่ยวเชิงวัฒนธรรมและแหล่งเรียนรู้ทางวัฒนธรรมให้เข้าถึงคนทั้งมวลมากขึ้นโดยได้ให้นโยบายแก่กรมศิลปากรในการบูรณะและปรับปรุงแหล่งท่องเที่ยวเชิงวัฒนธรรมและแหล่งเรียนรู้ทางวัฒนธรรมทั่วประเทศให้ดำเนินการพัฒนาอาคาร สถานที่ให้มีความเป็นอารยสถาปัตย์เพื่อคนทั้งมวลด้วย ปัจจุบันหลายแห่งได้ดำเนินการเรียบร้อยแล้ว อาทิ  อุทยานประวัติศาสตร์ เช่น การจัดทำลิฟต์ที่อุทยานประวัติศาสตร์พระนครคีรี จ.เพชรบุรี การจัดทำทางลาดและห้องน้ำสำหรับผู้พิการที่อุทยานประวัติศาสตร์สุโขทัยและอุทยานประวัติศาสตร์พระนครศรีอยุธยา  รวมทั้งพิพิธภัณฑสถานแห่งชาติ หอสมุดแห่งชาติ หอจดหมายเหตุในจังหวัดต่างๆ รวมถึงประสานงานกับเครือข่ายทางวัฒนธรรมให้จัดอาสาสมัครเข้ามาช่วยดูแลผู้สูงอายุ ผู้พิการ เพื่ออำนวยความสะดวกให้แก่นักท่องเที่ยวซึ่งเป็นผู้พิการและผู้สูงอายุได้มีเข้าถึงแหล่งท่องเที่ยวเชิงวัฒนธรรมและแหล่งเรียนรู้ทางวัฒนธรรม และอนาคตจะขยายผลอารยสถาปัตย์ไปสู่แหล่งโบราณคดีทั่วประเทศ
นายอิทธิพล กล่าวด้วยว่า ขณะเดียวกันได้ให้กรมศิลปากรประสานกับองค์กรปกครองส่วนท้องถิ่นเพื่อร่วมมือกันดูแลโบราณสถานในพื้นที่ ซึ่งจะส่งเสริมให้มีความเป็นอารยสถาปัตย์เพื่อคนทั้งมวล ขณะนี้อยู่ระหว่างปรับปรุงกฎหมายโบราณสถาน โบราณวัตถุ ศิลปวัตถุและพิพิธภัณฑสถานแก่งชาติ นอกจากนี้ กรมศิลปากรได้นำเทคโนโลยีดิจิทัลสมัยใหม่มาใช้ในการส่งเสริมการท่องเที่ยวและการเรียนรู้แหล่งท่องเที่ยวเชิงวัฒนธรรมและแหล่งเรียนรู้ทางวัฒนธรรมผ่านระบบออนไลน์  อาทิ พิพิธภัณฑสถานแห่งชาติ หอสมุดแห่งชาติ ทำให้ผู้พิการและผู้สูงอายุเข้าถึงได้ง่ายขึ้นสอดรับกับชีวิตวิถีใหม่ (New Normal) ภายใต้สถานการณ์การแพร่ระบาดของโรคโควิด-19

ที่มา : https://www.thaigov.go.th/news/contents/details/51448