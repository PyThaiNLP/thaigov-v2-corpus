รัฐบาลไทย-ข่าวทำเนียบรัฐบาล-รองนายกรัฐมนตรี “อนุทิน” เตรียมเป็นประธานงานเลี้ยงต้อนรับคณะกรรมการ BIE บินตรวจพื้นที่จัดงาน Expo2082-Phuket,Thailand 26-29 ก.ค.


วันจันทร์ที่ 25 กรกฎาคม 2565
พิมพ์
รองนายกรัฐมนตรี “อนุทิน” เตรียมเป็นประธานงานเลี้ยงต้อนรับคณะกรรมการ BIE บินตรวจพื้นที่จัดงาน Expo2082-Phuket,Thailand 26-29 ก.ค.
รองนายกรัฐมนตรี “อนุทิน” เตรียมเป็นประธานงานเลี้ยงต้อนรับคณะกรรมการ BIE บินตรวจพื้นที่จัดงาน Expo2082-Phuket,Thailand 26-29 ก.ค. ย้ำความร่วมมือทุกภาคส่วนเรียกเชื่อมั่นหนุนไทยได้รับเลือกเป็นเจ้าภาพเอ็กซ์โปวาระพิเศษ
น.ส.ไตรศุลี ไตรสรณกุล รองโฆษกประจำสำนักนายกรัฐมนตรี กล่าวว่า วันนี้ (25 ก.ค.) เวลา 18.00 น. นายอนุทิน ชาญวีรกูล รองนายกรัฐมนตรีและรมว.สาธารณสุข จะเป็นประธานในงานเลี้ยงต้อนรับคณะกรรมการจากองค์การนิทรรศการนานาชาติ (Bureau of International Expositions: BIE) ในโอกาสที่คณะซึ่งนำโดยนาย Alain Berger ประธานคณะกรรมการบริหาร BIE ได้เดินทางมาสำรวจพื้นที่การจัดงานจัดเอ็กซ์โปวาระพิเศษ ที่จ.ภูเก็ต ที่ประเทศไทยได้เสนอตัวเป็นเจ้าภาพภายใต้ชื่องาน Expo 2028-Phuket, Thailand ณ โรงแรมโฟร์ซีซั่นส์ กรุงเทพฯ ริมแม่น้ำเจ้าพระยา
ทั้งนี้ งานเลี้ยงต้อนรับคณะกรรมการจาก BIE ซึ่งจัดขึ้นโดยสำนักงานส่งเสริมการจัดประชุมและนิทรรศการ (องค์การมหาชน) หรือ TCEP เป็นส่วนหนึ่งของการแสดงออกถึงการต้อนรับและความมุ่งมั่นของทุกภาคส่วนของไทยในการเสนอตัวเป็นเจ้าภาพจัดงานเอ็กซ์โปวาระพิเศษ โดยภายในงานมีผู้เข้าร่วมจากทั้งภาครัฐและ เอกชนโดยเฉพาะผู้ประกอบการในภาคธุรกิจ ท่องเที่ยวและการจัดนิทรรศการ ซึ่งจะเป็นโอกาสที่ผู้แทนจากทั้งภาครัฐ และภาคธุรกิจของไทยจะได้พบปะแลกเปลี่ยนข้อมูลกับคณะจาก BIE แสดงถึงความพร้อมของประเทศไทย
น.ส.ไตรศุลี กล่าวว่า คณะกรรมการจาก BIE มีกำหนดการสำรวจพื้นที่การจัดงานที่จ.ภูเก็ตระหว่างวันที่ 26-29 ก.ค. ซึ่งเป็นการสำรวจ ครั้งที่1 จากที่ต้องดำเนินการทั้งหมด 2 ครั้ง  โดยก่อนจะเดินทางไปยังภูเก็ต ในช่วงเช้าวันอังคาร ที่ 26 ก.ค. ผู้บริหาร TCEP จะนำคณะของ BIE เข้าพบ พล.อ.ประยุทธ์ จันทร์โอชา นายกรัฐมนตรีและรมว.กลาโหม เพื่อเยี่ยมคารวะและหารือถึงการสนับสนุนในด้านต่างๆ ของรัฐบาลในการเสนอตัวเป็นเจ้าภาพในครั้งนี้
ทั้งนี้ ในส่วนของภาคเอกชนโดยเฉพาะในพื้นที่จังหวัดภูเก็ตก็มีความตื่นตัวและร่วมมือกับภาครัฐในการแสดงความพร้อม โดยล่าสุดเมื่อวันที่ 24 ก.ค. สมาคมธุรกิจการท่องเที่ยวจังหวัดภูเก็ต ได้จัดงานวิ่งรายการ Run for Phuket Expo 2028 เป็นกิจกรรมสร้างการรับรู้ ในการเสนอตัวเป็นเจ้าภาพจัดงาน Expo 2028 Phuket, Thailand มีนักวิ่งทั้งชาวไทยและชาวต่างชาติเข้าร่วมกว่า 3,000 คน ซึ่งถือเป็นการประกาศความพร้อมต้อนรับคณะกรรมการ BIE ด้วย
“ทั้งภาครัฐและเอกชนที่เกี่ยวข้องได้ร่วมมือกันอย่างใกล้ชิดเพื่อสร้างความเชื่อมั่นให้กับคณะกรรมการจาก BIE เพื่อให้เลือกประเทศไทยเป็นเจ้าภาพการจัดเอ็กซ์โปวาระพิเศษปี 2028 ซึ่งตอนนี้ไทยต้องแข่งขันกับอีก 4 ประเทศคือ เซอร์เบียร์ สเปน อาร์เจนตินา และสหรัฐอเมริกา รัฐบาล โดย BIE จะประกาศผลประเทศที่ได้รับคัดเลือกในเดือนมิ.ย. 2566” น.ส.ไตรศุลี กล่าว

ที่มา : https://www.thaigov.go.th/news/contents/details/57202