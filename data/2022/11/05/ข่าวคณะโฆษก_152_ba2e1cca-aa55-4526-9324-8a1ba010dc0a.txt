รัฐบาลไทย-ข่าวทำเนียบรัฐบาล-นายกฯ ร่วมส่งกำลังใจเชียร์ นักกีฬาทีมชาติไทยในพาราลิมปิกเกมส์ “Tokyo 2020 Paralympics”


วันอาทิตย์ที่ 22 สิงหาคม 2564
พิมพ์
นายกฯ ร่วมส่งกำลังใจเชียร์ นักกีฬาทีมชาติไทยในพาราลิมปิกเกมส์ “Tokyo 2020 Paralympics”
นายกฯ ร่วมส่งกำลังใจเชียร์ นักกีฬาทีมชาติไทยในพาราลิมปิกเกมส์ “Tokyo 2020 Paralympics”
นายอนุชา บูรพชัยศรี โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ร่วมติดตามการแข่งขันกีฬาพาราลิมปิกฤดูร้อน ครั้งที่ 16 ณ กรุงโตเกียว ประเทศญี่ปุ่น พร้อมเชิญชวนประชาชนร่วมส่งแรงใจเชียร์ทัพนักกีฬาไทยคว้าชัยในมหกรรมการแข่งขันกีฬานี้
การแข่งขันพาราลิมปิกฤดูร้อน ครั้งที่ 16 “Tokyo 2020 Paralympics” จะจัดขึ้นระหว่างวันที่ 24 สิงหาคม - 5 กันยายน 2564 ณ กรุงโตเกียว ประเทศญี่ปุ่น มีนักกีฬาเข้าร่วมจาก 164 คณะกรรมการพาราลิมปิกแห่งชาติ (National Paralympics committee) จำนวนกว่า 4,520 คนเข้าร่วมการแข่งขัน และจัดการแข่งขันทั้งหมด 22 ชนิดกีฬา 540 ประเภท โดยในครั้งนี้ มีกีฬา 2 ชนิดที่ได้รับการบรรจุเข้ามาใหม่ ได้แก่ เทควันโด และแบดมินตัน ทั้งนี้ ทัพนักกีฬาไทยที่ผ่านการคัดเลือก (Qualified) พาราลิมปิกฤดูร้อน มีจำนวนทั้งสิ้น 74 คน จาก 14 ชนิดกีฬา ประกอบด้วย เทควันโด, ยิงธนู, แบดมินตัน, วีลแชร์ฟันดาบ, ยกน้ำหนัก, ว่ายน้ำ, เทเบิลเทนนิส, กรีฑา (ลู่-ลาน,วีล์แชร์เรซซิ่ง), จักรยาน, ยิงปืน, วีลแชร์เทนนิส, บอคเซีย, ฟุตบอลตาบอด และยูโด
ซึ่งนายกรัฐมนตรีได้ให้กำลังใจทัพนักกีฬาพาราลิมปิกทีมชาติไทย และทีมงานที่เกี่ยวข้องทุกภาคส่วน ขอขอบคุณนักกีฬาทุกคนที่ได้ร่วมไปแข่งขันในฐานะผู้แทนของไทย ขอร่วมเชียร์ เป็นกำลังใจในการแข่งขันที่กำลังจะเกิดขึ้น ให้ทุกคนทำหน้าที่อย่างเต็มที่ เต็มความสามารถ ตามที่ได้ตั้งใจ ทุ่มเทและฝึกซ้อมมา นอกจากนี้ นายกรัฐมนตรีห่วงใย และขอฝากเน้นย้ำให้นักกีฬาและทีมงาน ปฏิบัติตามมาตรการสาธารณสุขของประเทศเจ้าภาพอย่างเคร่งครัด เพื่อความปลอดภัยของทุกคน
ทั้งนี้ โฆษกรัฐบาลกล่าวว่า มาตรการด้านสาธารณสุขในระหว่างการแข่งขันยังคงเป็นเช่นเดียวกับมาตรการที่ใช้ในการแข่งขันโอลิมปิก โดยจำกัดจำนวนผู้เข้าชมและใช้การถ่ายทอดสดการแข่งขันเป็นหลัก สำหรับชาวไทยที่สนใจสามารถรับชมการถ่ายทอดสดและส่งแรงใจแรงเชียร์ให้กับทัพนักกีฬาไทย ในการแข่งขันโตเกียวพาราลิมปิกเกมส์ 2020 ได้ทางช่อง ทีสปอร์ต 7 (T-Sports) ระบบดิจิทัล ของการกีฬาแห่งประเทศไทยและช่องทางอื่นๆ โดยจะมีพิธีเปิดในวันที่ 24 สิงหาคม 2564 และเริ่มการแข่งขันวันแรก ในวันที่ 25  สิงหาคม  2564

ที่มา : https://www.thaigov.go.th/news/contents/details/45012