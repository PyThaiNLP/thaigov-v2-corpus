รัฐบาลไทย-ข่าวทำเนียบรัฐบาล-กระทรวงยุติธรรม โดยสถาบันนิติวิทยาศาสตร์ ร่วมกับหน่วยงานที่เกี่ยวข้อง ลงนามบันทึกข้อตกลงความร่วมมือเพื่อการอำนวยความยุติธรรมในคดีอาญา


วันพฤหัสบดีที่ 5 พฤษภาคม 2565
พิมพ์
กระทรวงยุติธรรม โดยสถาบันนิติวิทยาศาสตร์ ร่วมกับหน่วยงานที่เกี่ยวข้อง ลงนามบันทึกข้อตกลงความร่วมมือเพื่อการอำนวยความยุติธรรมในคดีอาญา
สถาบันนิติวิทยาศาสตร์ สำนักงานอัยการสูงสุด กระทรวงมหาดไทย กระทรวงสาธารณสุข และสมาคมแพทย์นิติเวชแห่งประเทศไทย ลงนามบันทึกข้อตกลงความร่วมมือเพื่อการอำนวยความยุติธรรมในคดีอาญา
ในวันอังคารที่ ๒๙ มีนาคม  ๒๕๖๕ กระทรวงยุติธรรม โดยสถาบันนิติวิทยาศาสตร์ สำนักงานอัยการสูงสุด กระทรวงมหาดไทย กระทรวงสาธารณสุข และสมาคมแพทย์นิติเวชแห่งประเทศไทย ได้ลงนามบันทึกข้อตกลงความร่วมมือเพื่อการอำนวยความยุติธรรมในคดีอาญา ผู้ร่วมลงนามประกอบไปด้วย ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม นายสิงห์ชัย  ทนินซ้อน อัยการสูงสุด นายทรงศัก สายเชื้อ ผู้ตรวจการแผ่นดิน นายสุทธิพงษ์ จุลเจริญ ปลัดกระทรวงมหาดไทย นายแพทย์ธงชัย เลิศวิไลรัตนพงศ์ รองปลัดกระทรวงสาธารณสุข นายแพทย์สมิทธิ์ ศรีสนธิ์ นายกสมาคมแพทย์นิติเวชแห่งประเทศไทย ร่วมลงนาม นอกจากนี้นายวัลลภ นาคบัว รองปลัดกระทรวงยุติธรรม นางอรัญญา ทองน้ำตะโก รองปลัดกระทรวงยุติธรรม และผู้แทนจากหน่วยงานที่เกี่ยวข้องเข้าร่วมพิธี ณ ห้องประชุม ๑๒๐ ปี ชั้น ๑ อาคารราชบุรีดิเรกฤทธิ์ ศูนย์ราชการเฉลิมพระเกียรติ ๘๐ พรรษา สำนักงานอัยการสูงสุด ถนนแจ้งวัฒนะ กรุงเทพมหานคร
ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม เปิดเผยว่า การดำเนินงานของกระทรวงยุติธรรม โดยสถาบันนิติวิทยาศาสตร์ สำนักงานอัยการสูงสุด กระทรวงมหาดไทย กระทรวงสาธารณสุข และสมาคมแพทย์นิติเวชแห่งประเทศไทย ต่างมีภารกิจหน้าที่และความรับผิดชอบแตกต่างกันโดยมีบทบาทและพันธกิจสำคัญในการลดความเหลื่อมล้ำ ส่งเสริมสังคมให้มีความเท่าเทียมกัน เพื่อให้การบังคับใช้กฎหมายในการรักษาความสงบเรียบร้อยของสังคมดำเนินไปด้วยความตรงไปตรงมาและประชาชนสามารถเข้าถึงความยุติธรรมได้อย่างเสมอภาคและมีประสิทธิภาพ การประสานความร่วมมือจากหน่วยงานภาครัฐและเอกชนในการค้นหาความจริงในคดีอาญาจึงเป็นหัวใจสำคัญในการรวบรวมพยานหลักฐานอย่างรวดเร็ว ถูกต้องและครบถ้วน เพื่อใช้ในการพิสูจน์ความจริง ส่งผลให้การบริหารจัดการระบบงานยุติธรรมและการอำนวยความยุติธรรมทางอาญาของประเทศดำเนินการไปได้อย่างรวดเร็วและมีประสิทธิภาพ สร้างความเป็นธรรมในสังคมและประชาชนได้รับความยุติธรรมอย่างเสมอภาคภายใต้กฎหมายเกิดความเชื่อมั่นในกระบวนการยุติธรรมบรรลุผลสัมฤทธิ์ตามภารกิจของแต่ละหน่วยงาน ดังนั้นเพื่อเป็นการประสานความร่วมมือภายใต้กรอบอำนาจหน้าที่ของแต่ละหน่วยงานและเพื่อให้การค้นหาความจริงในคดีอาญา การอำนวยความยุติธรรมทางอาญามีประสิทธิภาพเกิดประสิทธิผล และเกิดประโยชน์สูงสุดแก่ประชาชน หน่วยงานทั้ง ๕ ฝ่าย จึงได้ร่วมกันจัดทำบันทึกข้อตกลงความร่วมมือฉบับนี้ขึ้น เพื่อใช้เป็นกรอบในการปฏิบัติงานร่วมกัน กระทรวงยุติธรรม มีความยินดีเป็นอย่างยิ่ง ในการให้ความร่วมมือด้านวิชาการ และเชื่อมั่นว่าการจัดทำบันทึกข้อตกลงนี้ จะส่งผลให้เกิดการขับเคลื่อนการอำนวยความยุติธรรมในคดีอาญาได้อย่างมีประสิทธิภาพ
พันตำรวจเอก ทรงศักดิ์ รักศักดิ์สกุล ผู้อำนวยการสถาบันนิติวิทยาศาสตร์ กล่าวเพิ่มเติมว่า การดำเนินงานของทั้ง ๕ หน่วยงาน มีหน้าที่และความรับผิดชอบแตกต่างกัน ดังนั้น จึงเกิดการประสานความร่วมมือภายใต้กรอบอำนาจหน้าที่ของแต่ละหน่วยงานขึ้น เพื่อให้การค้นหาความจริงในคดีอาญา การอำนวยความยุติธรรมทางอาญามีประสิทธิภาพเกิดประสิทธิผล และเกิดประโยชน์สูงสุดแก่ประชาชน ในส่วนของกระทรวงยุติธรรม โดยสถาบันนิติวิทยาศาสตร์ ยินดีให้การสนับสนุนในความร่วมมือในด้านต่าง ๆ เช่น ข้อมูลและดำเนินการต่างๆ ในการพิสูจน์อัตลักษณ์บุคคล (Identity) ให้กับพนักงานอัยการที่รับผิดชอบ สนับสนุนการตรวจพิสูจน์และจัดส่งพยานหลักฐานที่รวบรวมได้จากการตรวจสถานที่เกิดเหตุ ในกรณีที่มีความจำเป็นพนักงานอัยการอาจร้องขอให้ดำเนินการจัดเก็บและตรวจพิสูจน์พยานหลักฐานเพิ่มเติม เพื่อประโยชน์ในการรวบรวมพยานหลักฐานและการสอบสวนของพนักงานอัยการ ส่งเสริมและสนับสนุนให้แพทย์นิติเวชในสังกัดกระทรวงยุติธรรมร่วมเป็นที่ปรึกษาเพื่อให้คำปรึกษาผ่านระบบออนไลน์ (Tele-Consultation) ในคดีที่สำคัญหรือคดีที่มีประเด็นไม่แน่ใจว่าเป็นการฆาตกรรม หรือฆ่าตัวตาย หรือตายตามธรรมชาติ และการจัดทำหลักสูตรฝึกอบรมด้านระบบการแจ้งเหตุอาชญากรรม วิธีการเก็บรวบรวมข้อมูล และการรวบรวมพยานหลักฐานด้านนิติเวชในที่เกิดเหตุและวิธีการแจ้งเหตุให้แก่หน่วยงานภาครัฐ ภาคเอกชน มูลนิธิ ภาคีเครือข่าย รวมถึงหน่วยปฏิบัติการกู้ชีพและกู้ภัย เพื่อประโยชน์ร่วมกันในกระบวนการยุติธรรมที่จะดำเนินการร่วมกันในอนาคต

ที่มา : https://www.thaigov.go.th/news/contents/details/53193