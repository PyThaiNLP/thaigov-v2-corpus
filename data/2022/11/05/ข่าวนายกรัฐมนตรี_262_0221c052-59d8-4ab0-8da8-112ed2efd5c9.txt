รัฐบาลไทย-ข่าวทำเนียบรัฐบาล-นายกฯ พบปะสมาชิกกลุ่มเลี้ยงปูทะเล อ.ยะหริ่ง ปัตตานี ขับเคลื่อนจังหวัดชายแดนภาคใต้ให้เป็น “เมืองแห่งปูทะเลโลก” แนะให้นำศักยภาพด้านการเกษตรมาใช้ให้เกิดประโยชน์สูงสุด


วันพุธที่ 15 ธันวาคม 2564
พิมพ์
นายกฯ พบปะสมาชิกกลุ่มเลี้ยงปูทะเล อ.ยะหริ่ง ปัตตานี ขับเคลื่อนจังหวัดชายแดนภาคใต้ให้เป็น “เมืองแห่งปูทะเลโลก” แนะให้นำศักยภาพด้านการเกษตรมาใช้ให้เกิดประโยชน์สูงสุด
นายกฯ พบปะสมาชิกกลุ่มเลี้ยงปูทะเล อ.ยะหริ่ง ปัตตานี ขับเคลื่อนจังหวัดชายแดนภาคใต้ให้เป็น “เมืองแห่งปูทะเลโลก” แนะให้นำศักยภาพด้านการเกษตรมาใช้ให้เกิดประโยชน์สูงสุด ควบคู่รักษาธรรมชาติสิ่งแวดล้อมให้ยั่งยืน
วันนี้ 15 ธ.ค. 64 เวลา 14.40 น. ณ ศูนย์เรียนรู้การเพาะเลี้ยงปูทะเลบ้านโต๊ะโสม ต.บางปู อ.ยะหริ่ง จ.ปัตตานี นายธนกร วังบุญคงชนะ โฆษกประจำสำนักนายกรัฐมนตรี เผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม พร้อมคณะรัฐมนตรี ประกอบด้วย พลเอก อนุพงษ์ เผ่าจินดา รัฐมนตรีว่าการกระทรวงมหาดไทย นายศักดิ์สยาม ชิดชอบ รัฐมนตรีว่าการกระทรวงคมนาคม พลเอก ชัยชาญ ช้างมงคล รัฐมนตรีช่วยว่าการกระทรวงกลาโหม ตรวจติดตามความก้าวหน้าการพัฒนาเศรษฐกิจฐานรากในจังหวัดชายแดนภาคใต้ เรื่องการส่งเสริมการเลี้ยงปูทะเล ซึ่งเป็นหนึ่งในหลายอาชีพที่ทาง ศอ.บต. ได้ส่งเสริม เพื่อสร้างรายได้สร้างอาชีพให้ประชาชนโดยเฉพาะในสถานการณ์ของโควิด-19 เพื่อให้ประชาชนมีรายได้หลายช่องทาง  เพราะปูดำเป็นที่ต้องการของตลาดสูง
โอกาสนี้ นายกรัฐมนตรีมอบลูกพันธุ์ปูให้แก่สมาชิกกลุ่มเลี้ยงปูทะเล และมอบพันธุ์ไม้โกงกาง เพื่อเป็นแหล่งอนุบาลลูกปูในพื้นที่ให้แก่สมาชิกกลุ่มท่องเที่ยวชุมชน และกล่าวดีใจได้เห็นรอยยิ้มของประชาชน  ขอให้ทุกคนได้นำศักยภาพที่มีอยู่โดยเฉพาะด้านการเกษตรมาใช้ให้เกิดประโยชน์สูงสุด ควบคู่กับการรักษาธรรมชาติและสิ่งแวดล้อมให้ยั่งยืน ขณะนี้รัฐบาลจะเร่งแก้ไขปัญหาความยากจนรายครัวเรือน และปรับให้ตรงกับความต้องการของประชาชนและสอดคล้องกับศักยภาพของพื้นที่ โดยดำเนินการอย่างเป็นระบบครบวงจรตั้งแต่กระบวนการผลิต แปรรูป การจำหน่ายและการตลาด  รวมไปถึงต้องปรับตัวให้ทันและสอดคล้องกับบริบทสถานการณ์เศรษฐกิจของโลกและราคาน้ำมัน  พัฒนาทำเกษตรแนวใหม่  ปศุสัตว์ อาหารฮาลาล เพื่อขับเคลื่อนโครงการพัฒนาจังหวัดชายแดนภาคใต้ ให้เป็น “เมืองแห่งปูทะเลโลก” สร้างอาชีพและรายได้ให้กับประชาชนในพื้นที่อย่างยั่งยืน
นายกรัฐมนตรีย้ำว่า การขับเคลื่อนงาน ต้องร่วมมือกันและรับฟังความคิดเห็นหรือประชาพิจารณ์ของประชาชนในพื้นที่ มีการทำผลการประเมินสิ่งแวดล้อมระดับยุทธศาสตร์ หรือ SEA ภายใต้การปฏิบัติตามกฎหมายที่มีอยู่ สิ่งสำคัญต้องดำเนินทุกมิติให้มีความสมดุลกันทั้งเรื่องเศรษฐกิจ สุขภาพ ควบคู่การรักษาทรัพยากรธรรมชาติและสิ่งแวดล้อมตามนโยบายรัฐบาล สอดคล้องกับนโยบายของทั่วโลกที่ให้ความสำคัญในเรื่องการรักษาสิ่งแวดล้อมและลดโลกร้อนไปสู่เป้าหมายที่กำหนดร่วมกัน อันจะนำไปสู่การพัฒนาที่เกิดความยั่งยืนอย่างแท้จริง ขอให้ทุกคนรับฟังการเสนอข่าวของรัฐบาล เพื่อจะได้รู้ว่ารัฐบาลกำลังทำอะไรอยู่  รัฐบาลก็พร้อมรับฟังความคิดเห็นของทุกคนเพื่อร่วมมือกันทุกภาคส่วนในสังคมให้การดำเนินการต่าง ๆ ที่เป็นประโยชน์ต่อประชาชนและประเทศโดยรวมสามารถเดินหน้าต่อไปได้
นายกรัฐมนตรีกล่าวพอใจการพัฒนาให้จังหวัดชายแดนภาคใต้มีความเป็นอยู่ที่ดีขึ้น  รองรับการก้าวเข้าสู่สังคมผู้สูงวัยในอนาคต  ซึ่งรัฐบาลได้ดูแลช่วยเหลือประชาชนทุกกลุ่มอย่างต่อเนื่อง ทั้งผู้มีรายได้น้อย โครงการคนละครึ่ง และการเร่งแก้ไขปัญหาหนี้ครัวเรือน  ยืนยันนายกรัฐมนตรีซื่อตรงทุกเรื่อง และปรารถนาดีกับประชาชนทุกคนทั้ง 70 ล้านคน พร้อมฝากย้ำให้ข้าราชการต้องทำงานเชิงรุก มีวิสัยทัศน์ แก้ปัญหานำนโยบายไปสู่การปฏิบัติให้เกิดผลเป็นรูปธรรมโดยไม่ให้เกิดการทุจริต
นายกรัฐมนตรียังกล่าวชื่นชมการดำเนินงานของสมาชิกกลุ่มเลี้ยงปูทะเล และประชาชนที่เชื่อมโยงกลุ่มอาชีพเลี้ยงปูทะเลไปยังอาชีพอื่น รวมถึงประชาชนที่ให้ที่ดินดำเนินโครงการดังกล่าว เพื่อขับเคลื่อนโครงการพัฒนาจังหวัดชายแดนภาคใต้ให้เป็น “เมืองแห่งปูทะเลโลก” เชื่อมโยงไปสู่ห่วงโซ่ด้านการท่องเที่ยวที่สวยงาม เพื่อดึงดูดนักท่องเที่ยวให้เข้ามาท่องเที่ยวในพื้นที่จังหวัดชายแดนภาคใต้ให้มากขึ้น สร้างอาชีพและรายได้ให้กับประชาชนในพื้นที่อย่างยั่งยืน พร้อมขอให้น้อมนำแนวทางตามพระราชดำริของในหลวงรัชกาลที่ 9 ขอให้ทุกคนร่วมกันทำเพื่อชาติ ศาสน์ กษัตริย์ และประชาชน นี่คือสิ่งที่พลัง soft power ของไทย และอย่าให้ใครมาทำให้เกิดความแตกแยก และสร้างความเชื่อมั่นด้านเศรษฐกิจของประเทศให้ขับเคลื่อนต่อไป
จากนั้น นายกรัฐมนตรีเยี่ยมชมนิทรรศการการส่งเสริมการเลี้ยงปูทะเลนำร่องพื้นที่ชายฝั่งทะเล คอนโดขุนปูระบบน้ำหมุนเวียนต้นทุนต่ำ ศูนย์การเรียนรู้ป่าชายเลนอำเภอยะหริ่ง โดยนายกรัฐมนตรีให้ความสนใจสอบถามถึงกระบวนการเพาะพันธุ์และเลี้ยงปูทะเล รวมทั้งร่วมปรุงอาหารเมนูปูดำผัดผงกะหรี่ และชมการสาธิตการดักปูทะเล และปล่อยพันธุ์ปูทะเล  ก่อนเดินทางกลับกรุงเทพมหานคร

ที่มา : https://www.thaigov.go.th/news/contents/details/49488