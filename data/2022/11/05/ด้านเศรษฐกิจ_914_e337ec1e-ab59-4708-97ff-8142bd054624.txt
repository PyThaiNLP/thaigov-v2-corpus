รัฐบาลไทย-ข่าวทำเนียบรัฐบาล-กระทรวงเกษตรฯ เผยความคืบหน้าการขับเคลื่อนโครงการ 1 ตำบล 1 กลุ่มเกษตรทฤษฎีใหม่


วันอังคารที่ 14 กันยายน 2564
กระทรวงเกษตรฯ เผยความคืบหน้าการขับเคลื่อนโครงการ 1 ตำบล 1 กลุ่มเกษตรทฤษฎีใหม่
กระทรวงเกษตรฯ เผยความคืบหน้าการขับเคลื่อนโครงการ 1 ตำบล 1 กลุ่มเกษตรทฤษฎีใหม่ ปลัดเกษตร เน้นย้ำ ทุกหน่วยงานเร่งดำเนินการอย่างเต็มประสิทธิภาพ พร้อมชี้แจงเกษตรกร รอปรับสภาพน้ำก่อนปล่อยพันธุ์ปลา
ดร.ทองเปลว กองจันทร์ ปลัดกระทรวงเกษตรและสหกรณ์ เปิดเผยภายหลังเป็นประธานการประชุมคณะกรรมการบริหารโครงการ 1 ตำบล 1 กลุ่มเกษตรทฤษฎีใหม่ ครั้งที่ 4/2564 ผ่านระบบประชุมทางไกลออนไลน์ Application Zoom ว่า โครงการ 1 ตำบล 1 กลุ่มเกษตรทฤษฎีใหม่นั้น มีเกษตรกรเข้าร่วมทั้งสิน 28,224 ราย แบ่งเป็น เกษตรกรทั่วไป 27,026 ราย เกษตรกรจากโครงการ 5 ประสาน 1,198 ราย จ้างแรงงานเกษตรทฤษฎีใหม่ระดับตำบล           13,649 ราย (ข้อมูล ณ วันที่ 9 กันยายน 2564)
สำหรับการขับเคลื่อนโครงการฯ นั้น กระทรวงเกษตรและสหกรณ์ได้ดำเนินการจัดอบรมเกษตรกร ในส่วนของการจัดอบรมกระบวนการเรียนรู้ ครั้งที่ 1 ได้ดำเนินการจัดอบรมแล้วทั้ง 70 จังหวัด  การจัดอบรมกระบวนการเรียนรู้ ครั้งที่ 2 อบรมแล้วเสร็จ 30 จังหวัด อยู่ระหว่างดำเนินการ 40 จังหวัด การจัดอบรมกระบวนการเรียนรู้ ครั้งที่ 3 อบรมแล้วเสร็จ 26 จังหวัด อยู่ระหว่างการดำเนินการ 44 จังหวัด การจัดอบรมกระบวนการเรียนรู้ ครั้งที่ 4 อบรมแล้วเสร็จ 16 จังหวัด อยู่ระหว่างการดำเนินการ 54 จังหวัด การอบรมแต่ละกระบวนการนั้น มีการอบรมเกษตรกรในรูปแบบปกติ โดยยึดตามหลักมาตรการป้องกันการระบาดของโคโรนาไวรัสอย่างเคร่งครัด และในรูปแบบออนไลน์ ทั้งนี้ คาดว่าการอบรมเกษตรกรในทุกกระบวนการเรียนรู้ จะแล้วเสร็จภายในวันที่ 30 กันยายน 2564
ในส่วนของการขุดสระกักเก็บน้ำให้กับเกษตรกรที่เข้าร่วมโครงการฯ ต้องดำเนินการทั้งหมด 28,011 ราย ขณะนี้กำเนินการขุดเสร็จแล้ว 23,720 ราย อยู่ระหว่างการดำเนินการ 4,291 ราย กระทรวงเกษตรฯ โดยกรมพัฒนาที่ดินเป็นหน่วยงานหลักที่รับผิดชอบการขุดสระกักเก็บน้ำนั้น คาดว่าจะดำเนินการแล้วเสร็จภายในเดือนพฤศจิกายน 2564 ทั้งนี้ มีปัจจัยหลายด้านที่ทำให้การขุดสระไม่เป็นไปตามแผนที่คาดการณ์ไว้ อาทิ ปัญหาน้ำท่วมขัง แปลงเกษตรกรรมมีการเพาะปลูกไปแล้ว และปริมาณของฝนที่ตกในพื้นที่ (ข้อมูล ณ วันที่ 8 กันยายน 2564)
นอกจากนี้ ที่ประชุมยังได้มีการรายงานความก้าวหน้าการสนับสนุนปัจจัยการผลิตให้กับเกษตรกรที่เข้าร่วมโครงการฯ โดยกรมพัฒนาที่ดิน ดำเนินการสนับสนุนวัสดุบำรุงดินให้แก่เกษตรกรแล้ว 67 จังหวัด กรมส่งเสริมการเกษตร       อยู่ระหว่างการจัดซื้อจัดจ้างและมอบปัจจัยการผลิตให้แก่เกษตรกร กรมประมง ดำเนินการสนับสนุนปัจจัยการผลิตให้แก่เกษตรกรไปแล้ว 2 รอบ เกษตรกรจำนวน 3,286 ราย แบ่งเป็น พันธุ์ปลานิล 2,300,200 ตัว และอาหารสัตว์น้ำ 3,286 กระสอบ ในพื้นที่ 26 จังหวัด และกรมปศุสัตว์  อยู่ระหว่างดำเนินการจัดซื้อจัดจ้าง และมอบปัจจัยการผลิตให้แก่เกษตรกรแล้ว จำนวน 1,195 ราย
“จากรายงานของกรมประมง พบว่าเกิดกรณีปลาตายหลังจากที่เกษตรกรบางรายได้ซื้อพันธุ์ปลามาปล่อยลงบ่อเอง โดยที่สภาพความเป็นกรดเป็นด่างของน้ำในบ่อยังไม่เหมาะสมกับการเลี้ยงปลา ซึ่งจากการตรวจสอบข้อมูลดังกล่าว ต้องชี้แจงกับเกษตรกรว่า เนื่องจากบ่อที่เพิ่งขุดจะต้องมีการปรับสภาพความเป็นกรดเป็นด่างให้เหมาะสมกับการเลี้ยงสัตว์น้ำ โดย ต้องมีค่า pH อยู่ที่ 6.5 – 9.0 ซึ่งทางเจ้าหน้าที่ของกรมประมงในพื้นที่จะเข้าไปทำหน้าที่ตรวจสอบคุณภาพน้ำ และปรับค่าให้เหมาะสมก่อนที่จะปล่อยพันธ์ปลาให้กับเกษตรกรที่เข้าร่วมโครงการฯ ในบางพื้นที่อาจต้องใช้เวลาในการปรับสภาพ ดังนั้น ต้องขอให้พี่น้องเกษตรกรที่เข้าร่วมโครงการฯ รอให้กรมประมงเข้าดำเนินการตามขั้นตอน เพื่อลดความเสียหายที่จะเกิดขึ้น” ดร.ทองเปลว กล่าว

ที่มา : https://www.thaigov.go.th/news/contents/details/45804