รัฐบาลไทย-ข่าวทำเนียบรัฐบาล-โฆษกรัฐบาลแจงข้อเสนอของ นายก ฯ นำรถบรรทุกทหารสนับสนุนภารกิจขนส่ง ย้ำเป็นแผนสำรอง เพื่อ "เติมระบบขนส่ง" หากมีความจำเป็น เป็นการบริหารงานโดยมองไปข้างหน้าเพื่อช่วยเหลือประชาชน


วันศุกร์ที่ 19 พฤศจิกายน 2564
พิมพ์
โฆษกรัฐบาลแจงข้อเสนอของ นายก ฯ นำรถบรรทุกทหารสนับสนุนภารกิจขนส่ง ย้ำเป็นแผนสำรอง เพื่อ "เติมระบบขนส่ง" หากมีความจำเป็น  เป็นการบริหารงานโดยมองไปข้างหน้าเพื่อช่วยเหลือประชาชน
โฆษกรัฐบาลแจงข้อเสนอของ นายก ฯ นำรถบรรทุกทหารสนับสนุนภารกิจขนส่ง ย้ำเป็นแผนสำรอง เพื่อ "เติมระบบขนส่ง" หากมีความจำเป็น  เป็นการบริหารงานโดยมองไปข้างหน้าเพื่อช่วยเหลือประชาชน
นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า อยากวิงวอนอย่าตีความความห่วงใย และเจตนาของนายกรัฐมนตรีในทางที่ผิด จากการที่พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ออกให้ความเสนอให้นำรถบรรทุกทหารสนับสนุนภารกิจขนส่ง ขอยืนยันว่า ข้อเสนอแนะดังกล่าวเป็นเพียงการเตรียมแนวทางสำรองระหว่างหน่วยงานที่เกี่ยวข้องกำลังเตรียมมาตรการช่วยเหลือผู้ประกอบการภาคขนส่งและรถบรรทุกเพิ่มเติม โดยเป็นการนำ "รถราชการ" มาช่วยเหลือประชาชนไม่ใช่ "การประกอบการขนส่ง"  จึงไม่ผิดกฎหมาย และไม่อยู่ภายใต้บังคับ พ.ร.บ. การขนส่งทางบก พ.ศ. 2522  ที่สำคัญ ขณะนี้ ยังไม่มีการนำรถบรรทุกทหารออกมาใช้งานขนส่งแม้แต่คันเดียว
"การเสนอในการนำรถบรรทุกทหารมาปฏิบัติภารกิจขนส่ง เป็นการบริหารงานโดยมองไปข้างหน้า เตรียมพร้อมระบบขนส่ง ที่สำคัญภารกิจของส่วนราชการไม่ว่าจะเป็นทหารและพลเรือน คือ การช่วยเหลือ "ประชาชน" ในภาวะวิกฤต ที่ผ่านมาสถานการณ์ไม่ว่าจะเป็น น้ำท่วม ภัยพิบัติอื่น ๆ รวมทั้งช่วงวิกฤตโควิด รถบรรทุกทหารก็ออกมาช่วย "เติม" ระบบขนส่ง บริการรับ-ส่งประชาชนในพื้นที่ไปฉีดวัคซีนในสถานพยาบาล รวมทั้งขนของ อาหาร เครื่องใช้ไปแจกจ่ายในพื้นที่กันดาร  ซึ่งขอให้ทุกฝ่ายช่วยคลายอคติถึงการทำงานของท่านนายกรัฐมนตรีและรัฐบาล ที่คำนึงถึงประโยชน์ของประชาชนสูงสุด" นายธนกรกล่าว
.........................................

ที่มา : https://www.thaigov.go.th/news/contents/details/48465