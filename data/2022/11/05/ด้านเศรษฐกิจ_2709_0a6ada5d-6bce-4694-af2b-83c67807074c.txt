รัฐบาลไทย-ข่าวทำเนียบรัฐบาล-กรมการขนส่งทางราง เปิดแผนที่รถไฟฟ้าในเขตกรุงเทพฯ และปริมลฑล ฉบับล่าสุด


วันพฤหัสบดีที่ 27 มกราคม 2565
กรมการขนส่งทางราง เปิดแผนที่รถไฟฟ้าในเขตกรุงเทพฯ และปริมลฑล ฉบับล่าสุด
จากกระแสการจัดทำแผนที่รถไฟฟ้าในเขตกรุงเทพฯ และปริมลฑล ที่เปิดให้บริการแล้วในฉบับภาษาญี่ปุ่น/อังกฤษ ซึ่งเป็นที่สนใจอย่างมากในสื่อสังคมออนไลน์
กรมการขนส่งทางราง (ขร.) กระทรวงคมนาคม ขอชี้แจงว่า ที่จริงแล้วแผนที่รถไฟฟ้าดังกล่าว มีฉบับภาษาไทยอยู่ก่อนหน้านี้แล้ว โดย ขร. ร่วมกับคณะวิศวกรรมศาสตร์ มหาวิทยาลัยมหิดล ได้จัดทำภาพแผนที่ทั้งในส่วนที่เป็นแผนที่รถไฟฟ้าที่เปิดให้บริการแล้วในปัจจุบัน (11 เส้นทาง ระยะทางรวม 211.94 กม 141 สถานี) (ภาพที่ 1) ซึ่งมีการแบ่งสีเส้นทาง ระบุชื่อสถานีอย่างชัดเจนและครบถ้วนตามที่ใช้บริการในปัจจุบัน รายละเอียดดังนี้
1. หมอชิต - สมุทรปราการ (สีเขียวอ่อน) (37.10 กม.)
2. หมอชิต - สะพานใหม่ - คูคต (สีเขียวอ่อน) (18.70 กม.)
3. สนามกีฬาแห่งชาติ - บางหว้า (สีเขียวเข้ม) (14 กม.)
4. บางซื่อ - หัวลำโพง (สีน้ำเงิน) (20 กม.)
5. บางซื่อ - ท่าพระ (สีน้ำเงิน) (13 กม.)
6. หัวลำโพง - บางแค (สีน้ำเงิน) (14 กม.)
7. บางใหญ่ - เตาปูน (สีม่วง) (23 กม.)
8. บางซื่อ - รังสิต (สีแดงเข้ม) (26.30 กม.)
9. บางซื่อ - ตลิ่งชัน (สีแดงอ่อน)  (15.26 กม.)
10. กรุงธนบุรี - คลองสาน (สีทอง) (1.88 กม.)
และ 11. ARL พญาไท - สุวรรณภูมิ (สายท่าอากาศยาน) (28.70 กม.)
รวมทั้งมีแผนที่รถไฟฟ้าฉบับสมบูรณ์ครบทุกเส้นทาง (14 เส้นทาง ระยะทางรวม 553.41 กม 367 สถานี) (ภาพที่ 2)
ทั้งนี้ ปัจจุบันได้มีการเปิดใช้งานแอปพลิเคชัน “Bkk Rail”  ซึ่งเป็นแอปพบิเคชันสำหรับการสืบค้นข้อมูลเส้นทางสถานีรถไฟฟ้า มีการแสดงแผนที่รถไฟฟ้าทั้งหมด ทั้งที่เปิดให้บริการแล้ว และยังไม่เปิดให้บริการ แสดงความคืบหน้าแผนงานรถไฟฟ้า แสดงข้อมูลสถานี ตารางเวลา สิ่งอำนวยความสะดวกในสถานี โดยหากต้องการเดินทางด้วยระบบรถไฟฟ้าแอปพลิเคชันสามารถคำนวนการค้นหาเส้นทาง โดยจะคำนวณมาให้ด้วยเงื่อนไข 3 แบบ คือ ราคาถูกที่สุด ระยะทางเร็วที่สุด และจำนวนสถานีที่น้อยที่สุด ซึ่งมีการรองรับรูปแบบการใช้ 2 ภาษา ได้แก่ ภาษาไทยและภาษาอังกฤษ และสามารถแสดงความคิดเห็นส่งมาถึงผู้พัฒนาได้ด้วย
ในการนี้ ขร. ขอเชิญชวนประชาชนดาวน์โหลดแอปพลิเคชัน “Bkk Rail” ผ่าน App stores หรือ Play store เพื่อใช้ประกอบในการตัดสินใจการเดินทางด้วยระบบรถไฟฟ้าในเขตกรุงเทพฯ และปริมณฑลต่อไป
ทั้งนี้ สามารถดาวน์โหลดแผนที่ได้ที่ลิงก์ :
https://www.eg.mahidol.ac.th/dept/clare/en/component/content/article/14-research/bangkok-metro-enhancement/104-bangkok-mass-trasit.html?Itemid=141

ที่มา : https://www.thaigov.go.th/news/contents/details/50970