รัฐบาลไทย-ข่าวทำเนียบรัฐบาล-รอง นรม. สุพัฒนพงษ์ฯ ชื่นชม JETRO ที่ช่วยส่งเสริมการลงทุนของญี่ปุ่นในไทยอย่างต่อเนื่อง รัฐบาลพร้อมรับฟังและสานต่อความร่วมมือด้านการลงทุนระหว่างกัน


วันพุธที่ 23 มิถุนายน 2564
พิมพ์
รอง นรม. สุพัฒนพงษ์ฯ ชื่นชม JETRO ที่ช่วยส่งเสริมการลงทุนของญี่ปุ่นในไทยอย่างต่อเนื่อง รัฐบาลพร้อมรับฟังและสานต่อความร่วมมือด้านการลงทุนระหว่างกัน
รอง นรม. สุพัฒนพงษ์ฯ ชื่นชม JETRO ที่ช่วยส่งเสริมการลงทุนของญี่ปุ่นในไทยอย่างต่อเนื่อง รัฐบาลพร้อมรับฟังและสานต่อความร่วมมือด้านการลงทุนระหว่างกัน
วันนี้ (23 มิถุนายน 2564) เวลา 11.00 น. นายทาเคทานิ อัทสึชิ (Mr. TAKETANI Atsushi) ประธานองค์การส่งเสริมการค้าต่างประเทศของญี่ปุ่น (Japan External Trade Organization: JETRO) กรุงเทพฯ และคณะ เข้าเยี่ยมคารวะนายสุพัฒนพงษ์ พันธ์มีเชาว์ รองนายกรัฐมนตรีและรัฐมนตรีว่าการกระทรวงพลังงาน ผ่านระบบการประชุมทางไกล สรุปสาระสำคัญดังนี้
รองนายกรัฐมนตรีฯ ยินดีที่ได้พบกับประธาน JETRO อีกครั้ง พร้อมขอบคุณและชื่นชมการทำงานของ JETRO ที่ได้จัดทำรายงานสรุปผลการสำรวจแนวโน้มทางเศรษฐกิจของบริษัทร่วมทุนญี่ปุ่นในไทยมาอย่างต่อเนื่อง ซึ่งครั้งนี้เป็นการรายงานสรุปประจำครึ่งปีแรกของปี 2564 นับเป็นประโยชน์อย่างยิ่งต่อรัฐบาลที่จะนำผลสรุปดังกล่าวไปพิจารณานโยบายที่สอดคล้องกับการดำเนินธุรกิจของภาคเอกชนญี่ปุ่นในไทยต่อไป พร้อมยืนยันว่าจะสานต่อความร่วมมืออย่างรอบด้าน โดยเฉพาะด้านการค้าการลงทุนที่เน้นการใช้พลังงานสีเขียว (Green Energy) พลังงานหมุนเวียน (Renewable Energy) เพื่อลดผลกระทบต่อสิ่งแวดล้อมและสร้างความยั่งยืนให้กับอุตสาหกรรมในประเทศ
ประธาน JETRO กรุงเทพฯ กล่าวขอบคุณรัฐบาลไทยที่ให้ความร่วมมือและส่งเสริมการค้าการลงทุนของธุรกิจญี่ปุ่นมาโดยตลอด ซึ่งจากรายงานผลสำรวจฯ ได้สะท้อนภาพรวมของสภาพเศรษฐกิจในช่วงครึ่งปีแรกของปี 2564 จากค่าดัชนีแนวโน้มเศรษฐกิจ (Diffusion Index: DI) ว่า มีการปรับตัวเชิงบวกเพิ่มขึ้นจากปีก่อน นับเป็นสัญญาณที่ดีของการฟื้นตัวทางเศรษฐกิจไทยและเศรษฐกิจโลก โดยเฉพาะในภาคอุตสาหกรรมการผลิต ภาคเอกชนญี่ปุ่นยังยืนยันที่จะประกอบกิจการในไทยกว่า 66% แม้ได้รับผลกระทบจากสถานการณ์โควิด-19 รวมทั้งได้นำเสนอแนวทางการผลิตยานยนต์ไฟฟ้า (xEV) ของญี่ปุ่นในไทย ซึ่งไทยถือเป็นศูนย์กลางการผลิตอุตสาหกรรมยานยนต์ที่สำคัญอย่างยิ่งในเอเชียตะวันออกเฉียงใต้
ทั้งสองฝ่ายได้หารือและแลกเปลี่ยนความคิดเห็นในการพัฒนาความร่วมมือระหว่างกัน ได้แก่ ด้านการพัฒนาโครงสร้างพื้นฐาน การกำหนดสิทธิประโยชน์และภาษีอากร และการพัฒนาอุตสาหกรรมด้วยการใช้พลังงานสะอาด รองนายกรัฐมนตรีฯ ได้เน้นย้ำถึงแผนการส่งเสริมการลงทุนที่เป็นมิตรต่อสิ่งแวดล้อมให้สอดคล้องกับแผนพลังงานแห่งชาติ 2565 โดยจะทยอยปรับเปลี่ยนการใช้พลังงานทดแทนในแต่ละภาคส่วนอย่างค่อยเป็นค่อยไป ซึ่งทางประธาน JETRO กรุงเทพฯ เห็นพ้องและพร้อมจะให้ความร่วมมือในอนาคต นอกจากนี้ รองนายกรัฐมนตรีฯ ได้ยินดีที่ภาคเอกชนญี่ปุ่นสนใจที่จะผลิตยานยนต์ไฟฟ้า (xEV) ในไทย ทั้งประเภท HEV PHEV BEV FCEV และอื่น ๆ เพื่อนำร่องการใช้ยานยนต์พลังงานไฟฟ้าในประเทศ รวมทั้งเป็นฐานการผลิตในภูมิภาคต่อไป

ที่มา : https://www.thaigov.go.th/news/contents/details/43015