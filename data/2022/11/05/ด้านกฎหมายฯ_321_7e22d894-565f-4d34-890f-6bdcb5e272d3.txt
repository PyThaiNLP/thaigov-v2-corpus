รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม เชิญชวน ลูกหนี้เข้าร่วมโครงการไกล่เกลี่ยทั่วไทย เนื่องในวันครบรอบวันสถาปนา 47 ปี เตรียมจัดวันที่ 15 - 30 พฤศจิกายนนี้ แบบไม่มีค่าใช้จ่าย


วันอังคารที่ 23 พฤศจิกายน 2564
พิมพ์
รัฐมนตรีว่าการกระทรวงยุติธรรม เชิญชวน ลูกหนี้เข้าร่วมโครงการไกล่เกลี่ยทั่วไทย เนื่องในวันครบรอบวันสถาปนา 47 ปี เตรียมจัดวันที่ 15 - 30 พฤศจิกายนนี้ แบบไม่มีค่าใช้จ่าย
รัฐมนตรีว่าการกระทรวงยุติธรรม เชิญชวน ลูกหนี้เข้าร่วมโครงการไกล่เกลี่ยทั่วไทย เนื่องในวันครบรอบวันสถาปนา 47 ปี เตรียมจัดวันที่ 15 - 30 พฤศจิกายนนี้ แบบไม่มีค่าใช้จ่าย เชื่อเจ้าหนี้-ลูกหนี้ เจรจาด้วยความพอใจ สะดวกรวดเร็วได้รับความเป็นธรรมทั้งสองฝ่าย
นางทัศนีย์ เปาอินทร์ รองอธิบดี รักษาราชการแทนอธิบดีกรมบังคับคดี เปิดเผยว่า นายสมศักดิ์ เทพสุทิน รัฐมนตรีว่าการกระทรวงยุติธรรม เล็งเห็นสภาพปัญหาความเดือดร้อนของประชาชนที่ตกเป็นหนี้ภาคประชาชน หนี้ครัวเรือน หนี้รายย่อย และหนี้ธุรกิจขนาดกลาง จนไปถึงขนาดย่อม (SMEs) ซึ่งสูงขึ้นในช่วงโควิดระบาดจนถูกเจ้าหนี้ฟ้องบังคับคดี จึงมอบนโยบายให้ทุกหน่วยงานที่เกี่ยวข้องเร่งให้ความช่วยเหลือและอำนวยความยุติธรรมแก่ประชาชนอย่างเร่งด่วน โดยกรมบังคับคดีได้ช่วยเหลือลูกหนี้ที่ศาลมีคำพิพากษามาอย่างต่อเนื่อง และในวันที่ 28 พ.ย. 64 เป็นวันคล้ายวันสถาปนากรมบังคับคดี ครบรอบ 47 ปี กรมบังคับคดีจึงถือโอกาสอันดีจัดโครงการ “ไกล่เกลี่ยทั่วไทย เนื่องในวันสถาปนากรมบังคับคดีครบรอบ 47 ปี”  ขึ้นระหว่างวันที่ 15 - 30 พ.ย. 64 ที่ศูนย์ไกล่เกลี่ยข้อพิพาท กรมบังคับคดี และสำนักงานบังคับคดีจังหวัด สาขาทั่วประเทศ รวม 117 แห่ง เพื่อเปิดโอกาสให้เจ้าหนี้ ลูกหนี้ ได้ร่วมเจรจากันด้วยความพึงพอใจ สะดวก รวดเร็ว ไม่มีค่าใช้จ่าย และเป็นธรรมแก่คู่ความทุกฝ่าย ซึ่งหากมีการไกล่เกลี่ยสำเร็จจะส่งผลให้ลูกหนี้สามารถชำระหนี้ได้ ไม่ถูกยึดทรัพย์ ไม่ถูกอายัดทรัพย์ หรือกระทั่งไม่ถูกนำไปขายทอดตลาดทรัพย์
นางทัศนีย์ เผยอีกว่า รมว.ยุติธรรม อยากเชิญชวนลูกหนี้ที่กำลังประสบปัญหาหนี้สินหลังศาลมีคำพิพากษาแล้ว และอยู่ระหว่างการบังคับคดีให้เข้าร่วมโครงการไกล่เกลี่ยที่จัดขึ้นในครั้งนี้ โดยประชาชนขอยื่นคำร้องไกล่เกลี่ยข้อพิพาทได้ทางเว็บไซต์กรมบังคับคดี www.led.go.th และเรายังได้เพิ่มช่องทางอำนวยความสะดวกผ่านระบบออนไลน์ session call อีกด้วย สอบถามรายละเอียดเพิ่มเติมได้ที่ศูนย์ไกล่เกลี่ยข้อพิพาท กรมบังคับคดี หมายเลขโทรศัพท์ 02-881-4840 , 02-887-5072 หรือ สายด่วนกรมบังคับคดี 1111 กด 79 และสำนักงานบังคับคดีทั่วประเทศ

ที่มา : https://www.thaigov.go.th/news/contents/details/48579