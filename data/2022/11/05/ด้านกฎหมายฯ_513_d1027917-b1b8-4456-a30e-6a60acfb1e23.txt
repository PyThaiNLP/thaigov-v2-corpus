รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม โรดโชว์ขายทอดตลาดทรัพย์สินเครือข่ายยาเสพติดเชียงใหม่ คนคึกคักร่วมประมูล พร้อมเยี่ยมชมศูนย์วิจัยพืชกระท่อม มช.


วันพฤหัสบดีที่ 5 พฤษภาคม 2565
พิมพ์
รัฐมนตรีว่าการกระทรวงยุติธรรม โรดโชว์ขายทอดตลาดทรัพย์สินเครือข่ายยาเสพติดเชียงใหม่ คนคึกคักร่วมประมูล พร้อมเยี่ยมชมศูนย์วิจัยพืชกระท่อม มช.
รัฐมนตรีว่าการกระทรวงยุติธรรม โรดโชว์ขายทอดตลาดทรัพย์สินเครือข่ายยาเสพติดเชียงใหม่ คนคึกคักร่วมประมูล พร้อมเยี่ยมชมศูนย์วิจัยพืชกระท่อม มช. หวังเดินหน้าอัพมูลค่าเพิ่มให้เกษตรมีรายได้อย่างยั่งยืน
เมื่อวันที่ 28 เมษายน 2565 ที่ศูนย์แสดงสินค้านานาชาติ จ.เชียงใหม่ มีกิจกรรมการขายทอดตลาดทรัพย์สินคดียาเสพติด และนิทรรศการพืชกระท่อมสร้างเศรษฐกิจไทย ใช้อย่างไรให้มีคุณค่าและยั่งยืน โดยมีนายสมศักดิ์ เทพสุทิน รมว.ยุติธรรม เป็นประธานในงานพร้อมด้วย นายธนวัชร นิติกาญจนา ที่ปรึกษา รมว.ยุติธรรม นายวัลลภ นาคบัว รองปลัดกระทรวงยุติธรรม นายวิชัย ไชยมงคล เลขาธิการ ป ป.ส. พล.ต.ท.ปิยะ ต๊ะวิชัย ผบช.ภาค5 โดยมีผู้สนใจเข้าร่วมงานประมูลคึกคัก ซึ่งมีทั้ง รถยนต์ ที่ดิน ทองคำแท่ง ทองรูปพรรณ และเครื่องใช้ไฟฟ้า หลายรายการ
นายสมศักดิ์ กล่าวว่า เราได้กำหนดเป้าหมายการยึดทรัพย์สินคดียาเสพติดในปีนี้ 10,000 ล้านบาท และสั่งการให้สำนักงาน ป.ป.ส. ไปผลักดันขับเคลื่อนงานให้ประสบผลสำเร็จ จนนำมาสู่การนำทรัพย์สินคดียาเสพติดมาขายทอดตลาดในวันนี้ โดยในปีนี้เราจัดการขายไปแล้ว 8 ครั้ง 610 รายการ มูลค่าการขาย 38,152,900 บาท และวันนี้เรายึดทรัพย์เครือข่ายยาเสพติดไปแล้ว 3,400 ล้านบาท และเชื่อว่าเดือนหน้าจะยึดได้ถึง 6,000 ล้านบาท ซึ่งเงินที่ได้จากการยึดทรัพย์และขายทอดตลาดทรัพย์สินคดียาเสพติดดังกล่าว จะถูกนำไปใช้ประโยชน์ในการขับเคลื่อนงานปราบปรามและแก้ไขปัญหายาเสพติดของประเทศต่อไป โดยเฉพาะในพื้นที่แถบนี้ที่ใกล้กับพื้นที่ชายแดน และสามเหลี่ยมทองคำ ที่เป็นแหล่งผลิตยาเสพติดใหญ่ จึงต้องมีการเฝ้าระวังอย่างเข้มข้น
นายสมศักดิ์ กล่าวอีกว่า นอกจากนี้ ต้องขอเตือนพี่น้องประชาชน ประมวลกฎหมายยาเสพติดฉบับใหม่ จะเน้นไปที่การยึดทรัพย์ตัดวงจรเครือข่ายยาเสพติด สามารถอายัดทรัพย์สินย้อนหลังได้ถึง 10 ปี อย่ารับจ้างเปิดบัญชี และต้องระวังเรื่องการซื้อขายเช็คให้ชัวร์ก่อนโอน เพราะมีแก๊งค้ายาที่พยายามฟอกเงิน นำเงินที่ได้จากยาเสพติดมาซื้อของและส่งต่อไปยังต่างประเทศ ดังนั้นต้องเช็คให้ชัวร์ก่อนค้าขายโดยเฉพาะสินค้าหลายรายการจนผิดปกติ เพราะหากเราไปขายของให้กลุ่มค้ายา บัญชีเราจะเข้าข่ายถูกอายัด ต้องเสียเวลาในการนำหลักฐานไปชี้แจงเจ้าหน้าที่ บัญชีของท่านจะขาดสภาพคล่อง ผมต้องขอเตือนในเรื่องนี้เอาไว้ด้วย
นายสมศักดิ์ ยังกล่าวอีกว่า ในส่วนของพืชกระท่อมนั้น รัฐบาลได้มีนโยบายในการถอดพืชกระท่อมออกจากการเป็นยาเสพติด และส่งเสริมให้พี่น้องประชาชนได้นำพืชกระท่อมใช้ประโยชน์ในทางเศรษฐกิจ เพื่อสร้างรายได้ให้แก่พี่น้องประชาชน โดยที่ผ่านมาตนได้รับการเรียกร้องจากพี่น้องชาวเหนือ ให้มาลงพื้นที่ให้ความรู้และสนับสนุนการปลูกพืชกระท่อม โดยวันนี้ผมหวังว่าจะสามารถสร้างอาชีพเกษตรใหม่เพิ่มรายได้ให้กับคนในพื้นที่ได้โดยการปลูกพืชกระท่อม 1 ไร่ จะปลูกได้ 25 ต้น ขายได้ประมาณ 2 ล้านบาท ซึ่งขณะนี้ราคาขายใบกระท่อมยังอยู่ที่กิโลกรัมละ 500 บาท โดยล่าสุดมีผู้ลงทะเบียนในการปลูกกับทาง ป.ป.ส. 40,000 ไร่ 1,000,000 ต้น มูลค่ารวมกว่า 80,000 ล้านบาท ซึ่งตนหวังว่าจะเป็นการสร้างอาชีพเกษตรใหม่ให้กับประชาชนภาคเหนือได้อีกทางหนึ่ง
สำหรับไฮไลท์ของการประมูลนั้น รายการแรก คือ ทองคำแท่งน้ำหนัก 10 บาทหนึ่งแท่ง ราคาประมูลจบที่ 307,000 บาท รถยนต์โตโยต้าอัลพาร์ด ราคาเริ่มต้นที่ 2 ล้านบาท จบที่ราคา 2.5 ล้านบาท ทะเบียนรถยนต์เลขสวย เริ่มต้นที่ 50,000 บาท จบที่ 92,000 บาท และสุดท้าย ที่ดิน อ.เมือง เชียงราย 1.4 ไร่ ราคาประมูลจบที่ 4.5 ล้านบาท จากนั้นนายสมศักดิ์ ได้มอบต้นกระท่อมให้กับชาวบ้านที่มาร่วมงาน
ต่อมา นายสมศักดิ์และคณะได้เดินทางต่อไปยัง อุทยานวิทยาศาสตร์และเทคโนโลยี มหาวิทยาลัยเชียงใหม่ เพื่อศึกษาดูงานการวิจัยและสกัดสารจากพืชกระท่อม เพื่อทำให้มูลค่าสูงขึ้น โดยนายสมศักดิ์ กล่าวว่า การมาศึกษาดูงานวันนี้ ตนได้รับความรู้เยอะมาก ได้หารือกับอาจารย์และผู้เชี่ยวชาญ ถึงวิธีการสกัด วิจัยและพัฒนาเป็นผลิตภัณฑ์ต่างๆ เพื่อทำให้พืชกระท่อมมีมูลค่าสูงขึ้น ซึ่งจะทำให้เกษตรกรมีอาชีพ มีรายได้อย่างยั่งยืน ต้องขอบคุณ กระทรวง อว.ที่มีงานวิจัยมากมาย เชื่ออีก 1 ปี เราจะมีผลิตภัณฑ์ที่มีคุณภาพและส่งออกได้

ที่มา : https://www.thaigov.go.th/news/contents/details/54049