รัฐบาลไทย-ข่าวทำเนียบรัฐบาล-นายกฯ ห่วงใยเด็กและเยาวชน กำชับตร.-ดีอีเอส จัดการ ปม ขายสื่อลามก อนาจาร ระบาดในออนไลน์ แนะ ผู้ปกครอง ช่วยดูแล ให้คำแนะนำ


วันอาทิตย์ที่ 17 กรกฎาคม 2565
พิมพ์
นายกฯ ห่วงใยเด็กและเยาวชน กำชับตร.-ดีอีเอส จัดการ ปม ขายสื่อลามก อนาจาร ระบาดในออนไลน์ แนะ ผู้ปกครอง ช่วยดูแล ให้คำแนะนำ
นายกฯ ห่วงใยเด็กและเยาวชน กำชับตร.-ดีอีเอส จัดการ ปม ขายสื่อลามก อนาจาร ระบาดในออนไลน์ แนะ ผู้ปกครอง ช่วยดูแล ให้คำแนะนำ
เมื่อวันที่ 17 ก.ค.65 น.ส.ไตรศุลี ไตรสรณกุล รองโฆษกประจําสํานักนายกรัฐมนตรี เปิดเผยว่า พล.อ.ประยุทธ์ จันทร์โอชา นายกรัฐมนตรีและ รมว.กลาโหม มีความห่วงใย กรณีปรากฎเป็นข่าวการจำหน่ายคลิปลามกอนาจารแพร่หลายผ่านช่องทางออนไลน์ ซึ่งอาจส่งผลกระทบต่อเด็กและเยาวชน ที่สามารถเข้าถึงโดยง่าย จึงได้กำชับหน่วยงานที่เกี่ยวข้อง ไม่ว่าจะเป็น สำนักงานตำรวจแห่งชาติ กระทรวงดิจิทัลเพื่อเศรษฐกิจและสังคม ฯลฯ ให้เข้มงวดกวดขัน การเผยแพร่สื่อที่ไม่เหมาะสมในโลกออนไลน์ ส่งผลเสียต่อเด็กและเยาวชน ซึ่งเป็นวัยสำหรับการเรียนรู้ โดยขอให้บังคับใช้กฎหมายอย่างเคร่งครัด ต่อกรณีพบการกระทำความผิด
นอกจากนี้ นายกรัฐมนตรี ยังขอให้ผู้ปกครอง ช่วยกันสอดส่องดูแล ให้คำแนะนำบุตรหลานในการใช้สื่อออนไลน์อย่างถูกต้องเหมาะสม โดยเชื่อว่า สถาบันครอบครัว จะมีส่วนสำคัญในการสร้างภูมิคุ้มกันให้กับเยาวชน  ป้องกันการเข้าไปยุ่งเกี่ยวกับสื่อลามกอนาจาร เช่นเดียวกับโรงเรียน ต้องช่วยให้เด็กและเยาวชน ได้เรียนรู้เท่าทันสื่อในโลกออนไลน์ เพื่อใช้ประโยชน์จากสื่อออนไลน์เพื่อเพิ่มองค์ความรู้ให้ได้มากที่สุด พร้อมกับรู้ทันพิษภัยของการเสพสื่อในทางที่ผิด
น.ส.ไตรศุลี ย้ำเตือนว่า การขายคลิปลามกอนาจาร มีความผิดตามประมวลกฎหมายอาญา โดยกรณีสื่อลามก อายุตั้งแต่ 18 ปี ขึ้นไป เพื่อการค้า  ต้องระวางโทษจำคุกไม่เกิน 3 ปี ปรับไม่เกิน 60,000 บาท หรือทั้งจำทั้งปรับ , ส่วนผู้ใดครอบครองสื่อลามกอนาจารเด็กเพื่อแสวงหาประโยชน์ทางเพศสำหรับตนเอง หรือผู้อื่น ต้องระวางโทษจำคุกไม่เกิน 5 ปี หรือปรับไม่เกิน 1 แสนบาท หรือทั้งจำทั้งปรับ , และผู้ที่ส่งต่อ ซึ่งสื่อลามกอนาจารเด็กแก่ผู้อื่น ต้องระวางโทษจำคุกไม่เกิน 7 ปี หรือปรับไม่เกิน 1.4 แสนบาท หรือทั้งจำทั้งปรับ ฯลฯ ทั้งนี้ ยังมีความผิดตาม พ.ร.บ.คอมพิวเตอร์ ต้องระวางโทษจำคุกไม่เกิน 5 ปี หรือ ปรับไม่เกิน 100,000 บาท หรือทั้งจำทั้งปรับ ด้วย
———-

ที่มา : https://www.thaigov.go.th/news/contents/details/56933