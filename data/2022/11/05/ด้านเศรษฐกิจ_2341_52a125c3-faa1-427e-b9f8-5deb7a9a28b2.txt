รัฐบาลไทย-ข่าวทำเนียบรัฐบาล-SME D Bank มอบของขวัญเอสเอ็มอีไทย จัดแคมเปญ ‘SMEs Happy’ เติมทุน ฟรี! ค่าประเมินหลักประกัน คู่ยกระดับพัฒนาธุรกิจ ขยายตลาด เติบโตยั่งยืน


วันพุธที่ 22 ธันวาคม 2564
พิมพ์
SME D Bank มอบของขวัญเอสเอ็มอีไทย จัดแคมเปญ ‘SMEs Happy’ เติมทุน ฟรี! ค่าประเมินหลักประกัน คู่ยกระดับพัฒนาธุรกิจ ขยายตลาด เติบโตยั่งยืน
SME D Bank มอบของขวัญปีใหม่ให้เอสเอ็มอีไทย จัดแคมเปญ “SMEs Happy” เติมทุนสินเชื่อ วงเงินรวม 15,000 ล้านบาท ผ่อนสบายนาน 10 ปี หนุนเอสเอ็มอีไทยนำไปใช้เสริมสภาพคล่อง เดินหน้าธุรกิจลื่นไหล พิเศษยื่นกู้ระหว่าง 4 ม.ค. - 31 มี.ค.65
SME D Bank มอบของขวัญปีใหม่ให้เอสเอ็มอีไทย จัดแคมเปญ “SMEs Happy” เติมทุนสินเชื่อ วงเงินรวม 15,000 ล้านบาท ผ่อนสบายนาน 10 ปี หนุนเอสเอ็มอีไทยนำไปใช้เสริมสภาพคล่อง เดินหน้าธุรกิจลื่นไหล พิเศษยื่นกู้ระหว่าง 4 ม.ค. - 31 มี.ค.65 ฟรี! ค่าประเมินหลักประกัน เสริมด้วยด้านการพัฒนา สนับสนุนความรู้  ช่วยขยายตลาดหนุนให้ขายดี พาธุรกิจเติบโตยั่งยืน
นางสาวนารถนารี รัฐปัตย์ กรรมการผู้จัดการ ธนาคารพัฒนาวิสาหกิจขนาดกลางและขนาดย่อมแห่งประเทศไทย (ธพว.) หรือ SME D Bank เปิดเผยว่า SME D Bank ธนาคารเพื่อเอสเอ็มอีไทย ส่งความสุข มอบของขวัญให้เอสเอ็มอีไทยในเทศกาลส่งท้ายปีเก่าต้อนรับปีใหม่ด้วยแคมเปญ “SMEs Happy” บริการเติมทุนผ่านผลิตภัณฑ์สินเชื่อ วงเงินรวมกว่า 15,000 ล้านบาท เพื่อให้ผู้ประกอบการเอสเอ็มอีไทยนำไปใช้ขยายกิจการ เสริมสภาพคล่อง รักษาการจ้างงาน และฟื้นฟูกิจการหลังสถานการณ์โควิด-19 เริ่มคลี่คลาย  พิเศษ เมื่อยื่นขอสินเชื่อตามเงื่อนไขธนาคาร ระหว่างวันที่ 4 ม.ค. 2565 - 31 มี.ค. 2565  ได้รับสิทธิ ฟรี! ค่าประเมินหลักประกัน ซึ่งโดยปกติจะมีค่าใช้จ่ายประมาณ 15,000 บาท  ช่วยให้ผู้ประกอบการ ลดต้นทุน เดินหน้าธุรกิจได้เต็มศักยภาพ
สำหรับแคมเปญ “SMEs Happy”  เปิดกว้างครอบคลุมทุกกลุ่มธุรกิจ ผ่านผลิตภัณฑ์สินเชื่อต่างๆ ได้แก่  สินเชื่อ “SMEs D Plus” เปิดรับรีไฟแนนซ์จากสถาบันการเงินเดิม ช่วยลดต้นทุนทางการเงิน รองรับการลงทุน ขยาย ปรับปรุงกิจการ และเป็นทุนหมุนเวียน อัตราดอกเบี้ยเริ่มต้น 4.5% ต่อปี ปลอดชำระเงินต้นสูงสุด 18 เดือน ผ่อนนานสูงสุด 10 ปี  สินเชื่อ “SMEs D เพื่อการลงทุน” สำหรับผู้ประกอบการที่ต้องการเงินลงทุน ขยาย ปรับปรุงกิจการ รวมถึง ปรับเปลี่ยนธุรกิจ อัตราดอกเบี้ยเริ่มต้น 5.5% ต่อปี ปลอดชำระเงินต้นสูงสุด 18 เดือน  ผ่อนนานสูงสุด 10 ปี  สินเชื่อ “SMEs D เสริมสภาพคล่อง” เพื่อเป็นเงินทุนหมุนเวียน เสริมสภาพคล่อง อัตราดอกเบี้ยเริ่มต้น 6% ต่อปี และสินเชื่ออื่น ๆ ที่มีหลักประกัน ทั้งนี้ เงื่อนไขที่จะได้รับฟรีค่าประเมินหลักประกัน  วงเงินกู้สูงสุด ลูกค้าเดิมไม่เกิน 25 ล้านบาท และลูกค้าใหม่ไม่เกิน 15 ล้านบาท โดยยกเว้นหลักประกันตามเงื่อนไขธนาคาร
ทั้งนี้ แคมเปญดังกล่าวจะช่วยสนับสนุนผู้ประกอบการเข้าถึงแหล่งทุนกว่า 2,000 ราย รักษาการจ้างงานกว่า 10,000 ราย และสร้างมูลค่าหมุนเวียนทางเศรษฐกิจกว่า 60,000 ล้านบาท ผู้ประกอบการเอสเอ็มอีที่สนใจเข้ารับบริการแคมเปญ  “SMEs Happy” สามารถแจ้งความประสงค์ได้ที่สาขาของ SME D Bank ทั่วประเทศ
นอกจากนั้น SME D Bank ยังจัดเตรียมของขวัญด้านการพัฒนา ช่วยให้ผู้ประกอบการเอสเอ็มอีไทยยกระดับธุรกิจ เพิ่มรายได้ ขยายตลาด ฟรี ด้วย 1.โครงการ “หลักสูตร Scale Up” จับมือหน่วยงานพันธมิตร ทั้งภาครัฐ ภาคเอกชน และสถาบันการศึกษา รับผู้ประกอบการเอสเอ็มอีที่มีศักยภาพ จำนวน 100 ราย เข้าสู่กระบวนการพัฒนาศักยภาพด้วยนวัตกรรม/เทคโนโลยี พร้อมสัมมนาเชิงปฏิบัติการ ด้วยการเชื่อมโยงเข้าถึงข้อมูลภาครัฐ ยกระดับผู้ประกอบการยุคใหม่เพิ่ม Productivity ในมิติต่าง ๆ ให้เติบโตอย่างก้าวกระโดด ซึ่งปกติหลักสูตรนี้จะมีค่าใช้จ่ายประมาณ 15,000 บาทต่อราย  และ 2.โครงการ “SME D ช่วยโปรโมท” มอบสิทธิประโยชน์ให้ผู้ประกอบการเอสเอ็มอี จำนวน 3,000 ราย  โปรโมทสินค้าหรือบริการ ฟรี ผ่านช่องทางตลาดที่มีผู้ซื้ออยู่จำนวนมาก และกำลังซื้อมหาศาล ได้แก่ 2.1 จับมือกับการประกวด Miss Tourism World Thailand เพื่อให้ทูตการท่องเที่ยวและทูตการกีฬา ประจำ 77 จังหวัด ร่วมกันประชาสัมพันธ์ธุรกิจ SMEs ทั่วประเทศผ่าน MTW ASIA Shop  2.2 เปิดโอกาสให้นำสินค้าหรือบริการมาฝากร้านได้ฟรีที่เฟซบุ๊กกรุ๊ป “ฝากร้านฟรี SME D Bank” ซึ่งมียอดสมาชิกติดตามกว่าหมื่นราย  และ 2.3 นำสินค้าหรือบริการมาฝากสร้างเป็น Content รูปภาพ วิดีโอ ได้ฟรี ที่ "SME D Studio" ณ สำนักงานใหญ่ SME D Bank พร้อมส่งเสริมมาตรฐานการนำเสนอสินค้า SMEs ให้น่าสนใจ สร้างช่องทางการจำหน่ายช่องทางการมองเห็นสินค้าให้แพร่หลาย และสนับสนุนผู้ประกอบการเอสเอ็มอีเข้าถึงช่องทางการตลาดและโอกาสเติบโตยิ่งขึ้น
ทั้งสองโครงการดังกล่าวเปิดรับสมัครตั้งแต่วันนี้ (21 ธ.ค. 2564) ไปจนถึงวันที่ 31 ม.ค. 2565 มาก่อนได้ก่อน ปิดรับเมื่อเต็มจำนวน  ผู้ประกอบการเอสเอ็มอีที่สนใจ แจ้งความประสงค์ได้ผ่านระบบออนไลน์ โดยสแกน QR Code ในโปสเตอร์ประชาสัมพันธ์ หรือคลิก https://shorturl.asia/GNICZ สอบถามรายละเอียดเพิ่มเติม ฝ่ายพัฒนาและสนับสนุนผู้ประกอบการ โทร. 02-265-3192 หรือ  Call Center 1357

ที่มา : https://www.thaigov.go.th/news/contents/details/49767