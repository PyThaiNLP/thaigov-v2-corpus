รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม เป็นสักขีพยานมอบเอกสารขอใช้ที่ดินราชพัสดุที่กรมราชทัณฑ์ครอบครองกับตำรวจภูธรภาค 6


วันศุกร์ที่ 27 พฤษภาคม 2565
พิมพ์
รัฐมนตรีว่าการกระทรวงยุติธรรม เป็นสักขีพยานมอบเอกสารขอใช้ที่ดินราชพัสดุที่กรมราชทัณฑ์ครอบครองกับตำรวจภูธรภาค 6
รัฐมนตรีว่าการกระทรวงยุติธรรม เป็นสักขีพยานมอบเอกสารขอใช้ที่ดินราชพัสดุที่กรมราชทัณฑ์ครอบครองกับตำรวจภูธรภาค 6 สร้างสำนักงาน-สนามยิงปืนฝึกหน่วย S.W.A.T. หวังช่วยเพิ่มประสิทธิภาพ ช่วยแก้ปัญหาอาชญากรรม
เมื่อวันที่ 27 พฤษภาคม 2565 เวลา 11.30 น. ที่ตำรวจภูธรภาค 6 อ.พรมพิราม จ.พิษณุโลก นายสมศักดิ์ เทพสุทิน รัฐมนตรีว่าการกระทรวงยุติธรรม  เป็นสักขีพยาน ในพิธีมอบเอกสารการขอใช้ประโยชน์ที่ดินราชพัสดุในการครอบครองของกรมราชทัณฑ์ ระหว่างกรมราชทัณฑ์และตำรวจภูธรภาค 6 เพื่อก่อสร้างสนามยิงปืน สนามฝึกทางยุทธวิธี และอาคารสำนักงานของตำรวจภูธรภาค 6 โดยมีพล.ต.ท.อัคราเดช  พิมลศรี ผู้บัญชาการตำรวจภูธรภาค 6 น.ส.ณัฐธ์ภัสส์ ยงใจยุทธ ผู้ช่วย รมว.ยุติธรรม นายพยนต์ อัศวพิชยนต์ รองผู้ว่าราชการจังหวัดพิษณุโลก นายอายุตม์  สินธพพันธุ์ อธิบดีกรมราชทัณฑ์ ตำรวจภูธรภาค 6 ร่วมงาน โดยมีกองเกียรติยศ และวงโยธวาทิตตำรวจ ตั้งแถวรอรับ
นายสมศักดิ์ กล่าวว่า ตนรู้สึกยินดีเป็นอย่างยิ่ง ที่ได้มาเป็นสักขีพยาน ในพิธีมอบเอกสารการขอใช้ประโยชน์ที่ดินในการครอบครองของกรมราชทัณฑ์ ด้วยปัญหาอาชญากรรมที่เกิดขึ้นในสังคมปัจจุบันนั้น ถือเป็นภาระหน้าที่สำคัญของเจ้าหน้าที่ตำรวจ ที่จะต้องคิดหาวิธีในการป้องกันปราบปราม และแก้ไขปัญหาเหล่านี้ให้หมดสิ้นไป หรือลดน้อยลงมากที่สุดเท่าที่จะทำได้ ดังนั้นขีดความสามารถและความปลอดภัยของกำลังพลหรือเจ้าหน้าที่ จึงถือเป็นเรื่องสำคัญ ที่จะต้องพัฒนาและมีการฝึกทบทวน ให้มีความพร้อมในการตอบโต้สถานการณ์ต่างๆ อย่างสม่ำเสมอ
นายสมศักดิ์ กล่าวอีกว่า ในการนี้ตำรวจภูธรภาค 6 ได้มีโครงการก่อสร้างสนามยิงปืน สนามฝึกทางยุทธวิธี และอาคารสำนักงาน ซึ่งขอใช้ประโยชน์จากที่ราชพัสดุ ในการครอบครองของกรมราชทัณฑ์ เนื้อที่ประมาณ 40 ไร่ เพื่อพัฒนาศักยภาพของข้าราชตำรวจดังกล่าวโดยสำนักงานตำรวจแห่งชาติ จะสร้างบ้านพักสวัสดิการให้แก่กรมราชทัณฑ์ 2 หลัง ในพื้นที่เรือนจำชั่วคราวหนองลาด
"พิธีในวันนี้เกิดขึ้นจากการประสานความร่วมมือกันระหว่างหน่วยงานของกระบวนการยุติธรรม คือ กระทรวงยุติธรรม กรมราชทัณฑ์ ตำรวจภูธรภาค 6 จังหวัดพิษณุโลกและเรือนจำจังหวัดพิษณุโลก ในการบริหารจัดการที่ดินราชพัสดุดังกล่าวให้เกิดประโยชน์สูงสุด ผมขอร่วมเป็นสักขีพยาน การส่งมอบเอกสารการขอใช้ประโยชน์ที่ดินดังกล่าว ระหว่างกรมราชทัณฑ์และตำรวจภูธรภาค 6 ขอให้การบริหารจัดการที่ดินราชพัสดุเป็นประโยชน์สูงสุด และให้การก่อสร้าง สนามยิงปืน สนามฝึกทางยุทธวิธี (S.W.A.T) และก่อสร้างอาคารสำนักงานตำรวจภูธรภาค 6 เป็นไปด้วยความเรียบร้อย"นายสมศักดิ์ กล่าว
จากนั้นนายสมศักดิ์และคณะได้นั่งรถกอล์ฟเข้าไปดูสถานที่ก่อสร้างและรับฟังการบรรยายแผนผังการก่อสร้าง

ที่มา : https://www.thaigov.go.th/news/contents/details/55094