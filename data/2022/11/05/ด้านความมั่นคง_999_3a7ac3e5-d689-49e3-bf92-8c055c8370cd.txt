รัฐบาลไทย-ข่าวทำเนียบรัฐบาล-บ.เอกชนยักษ์ใหญ่ ขอบคุณ ก.แรงงาน หนุนธุรกิจเดินต่อได้ ด้วยวัคซีนจาก Factory Sandbox


วันเสาร์ที่ 30 เมษายน 2565
พิมพ์
บ.เอกชนยักษ์ใหญ่ ขอบคุณ ก.แรงงาน หนุนธุรกิจเดินต่อได้ ด้วยวัคซีนจาก Factory Sandbox
. .
เมื่อวันที่ 29 เมษายน 2565 นายสุชาติ ชมกลิ่น รัฐมนตรีว่าการกระทรวงแรงงาน ให้การต้อนรับ Mr.Jackie Chang ประธานบริหารบริษัท เดลต้า อีเลคโทรนิคส์ (ประเทศไทย) จำกัด มหาชน พร้อมคณะ
ที่ได้เข้าขอบคุณกระทรวงแรงงาน เนื่องในโอกาสที่มอบวัคซีนแก่พนักงานของบริษัทฯ ในการป้องกันการแพร่ระบาดของโรคโควิด-19 ภายใต้โครงการ Factory Sandbox ที่ดำเนินการโดยกระทรวงแรงงานตามนโยบายรัฐบาล โดยมี นายบุญชอบ สุทธมนัสวงษ์ ปลัดกระทรวงแรงงาน นางเธียรรัตน์ นะวะมะวัฒน์ โฆษกกระทรวงแรงงาน (ฝ่ายการเมือง) นายไพโรจน์ โชติกเสถียร อธิบดีกรมการจัดหางาน นายนิยม สองแก้ว อธิบดีกรมสวัสดิการและคุ้มครองแรงงาน นายบุญสงค์ ทัพชัยยุทธ์ เลขาธิการสำนักงานประกันสังคม และนางสาวไพลิน จินดามณีพร รองอธิบดีกรมพัฒนาฝีมือแรงงาน ร่วมให้การต้อนรับ ณ ห้องจัตุมงคล ชั้น 6 อาคารกระทรวงแรงงาน
นายสุชาติ กล่าวว่า กระทรวงแรงงานได้ให้ความสำคัญกับพี่น้องแรงงาน เนื่องจากเป็นกำลังสำคัญในการพัฒนาและขับเคลื่อนเศรษฐกิจของประเทศ ซึ่งในช่วงของการแพร่ระบาดของโควิด-19 ที่ผ่านมา พบว่า พี่น้องแรงงาน นายจ้าง ตลอดจนเจ้าของสถานประกอบกิจการต่างได้รับผลกระทบเป็นห่วงโซ่ หากยังนิ่งนอนใจ ไม่เร่งหาทางออกก็จะยิ่งสร้างผลเสียให้กับประเทศ ในโอกาสนี้ต้องขอขอบคุณ พล.อ.ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ที่เป็นเสาหลักในการขับเคลื่อนและสั่งการให้กระทรวงแรงงานเร่งดำเนินการโครงการ Factory Sandbox เพื่อตรวจคัดกรองโควิด-19 เชิงรุกในสถานประกอบกิจการภาคการผลิตส่งออก คัดแยกผู้ติดเชื้อและไม่ติดเชื้อออกจากกัน รวมถึงเร่งระดมฉีดวัคซีนให้แก่แรงงานผู้ประกันตนทุกคนในแต่ละโรงงาน เพื่อป้องกันการเกิดคลัสเตอร์แพร่ระบาดในโรงงานขนาดใหญ่ ซึ่งจะทำให้สามารถรักษาการจ้างงาน เกิดการผลิตเพื่อการส่งออกของประเทศได้อย่างต่อเนื่อง
Mr. Jackie กล่าวว่า ขอบคุณกระทรวงแรงงานที่ได้ให้ความสำคัญและได้มอบวัคซีนให้กับพนักงานของบริษัทเดลต้าฯ กว่า 17,000 คน ซึ่งเป็นคนไทยทั้งหมด 100 เปอร์เซ็นต์ ทั้งนี้ ผลจากการได้รับวัคซีนผ่านโครงการ Factory Sandbox ทำให้ธุรกิจของบริษัทฯ สามารถเดินหน้าต่อไปได้ เกิดการจ้างงานและสร้างมูลค่าทางเศรษฐกิจเป็นเม็ดเงินจำนวนมหาศาลให้กับประเทศไทยได้อย่างต่อเนื่อง โดยเมื่อปี 2020 – 2021 ที่ผ่านมามีมูลค่าทางธุรกิจจาก 5 หมื่นล้านบาท เป็น 8 หมื่นล้านบาท สามารถจ่ายโบนัสให้กับพนักงานได้ถึง 6.5 เปอร์เซ็นต์ แม้ว่าจะอยู่ในช่วงการแพร่ระบาดของโควิด-19 ก็ตาม

ที่มา : https://www.thaigov.go.th/news/contents/details/54104