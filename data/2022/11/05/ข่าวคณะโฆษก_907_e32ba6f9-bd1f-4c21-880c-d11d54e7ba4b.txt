รัฐบาลไทย-ข่าวทำเนียบรัฐบาล-ครม. เคาะ 34,800 ล้านบาท เดินหน้าโครงการคนละครึ่ง เฟส 4 กระตุ้นเศรษฐกิจ ช่วยเหลือค่าครองครองชีพ ประชาชน เริ่ม 1 ก.พ. นี้ ได้ใช้กันทั่วประเทศ


วันจันทร์ที่ 24 มกราคม 2565
พิมพ์
ครม. เคาะ 34,800 ล้านบาท เดินหน้าโครงการคนละครึ่ง เฟส 4 กระตุ้นเศรษฐกิจ ช่วยเหลือค่าครองครองชีพ ประชาชน  เริ่ม 1 ก.พ. นี้ ได้ใช้กันทั่วประเทศ
ครม. เคาะ 34,800 ล้านบาท เดินหน้าโครงการคนละครึ่ง เฟส 4 กระตุ้นเศรษฐกิจ ช่วยเหลือค่าครองครองชีพ ประชาชน  เริ่ม 1 ก.พ. นี้ ได้ใช้กันทั่วประเทศ
วันนี้ (24 ม.ค. 65) นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า ที่ประชุม คณะรัฐมนตรี มีมติ อนุมัติโครงการคนละครึ่ง ระยะที่ 4 กรอบวงเงิน 34,800 ล้านบาท โดยใช้จ่ายเงินกู้ตาม พ.ร.ก. กู้เงินฯ เพิ่มเติม พ.ศ. 64 เพื่อฟื้นฟูเศรษฐกิจจนถึงระดับฐานรากอย่างต่อเนื่อง เพื่อให้ผู้ประกอบการรายย่อยทุกระดับมีรายได้จากการขายสินค้าและบริการ และเป็นการลดภาระ ค่าใช้จ่ายในชีวิตประจำวันให้กับประชาชน ระยะเวลาดำเนินโครงการ ตั้งแต่ เดือน ก.พ. – เม.ย. 65  โดยรูปแบบการดำเนินโครงการ ฯ ยังเหมือนเดิม คือ ภาครัฐร่วมชำระค่าอาหาร เครื่องดื่ม และสินค้าและบริการทั่วไปในอัตรา ร้อยละ 50 ไม่เกิน 150 บาทต่อคน ต่อวัน และไม่เกิน 1,200 บาทต่อคนทั้งโครงการ ฯ
นาย ธนกร กล่าวเพิ่มเติมว่า ที่ประชุมฯ มีความเห็น พิจารณาปรับช่วงเวลาเริ่มต้นของโครงการให้เร็วขึ้นเป็นวันที่ 1 ก.พ. 65 จากเดิมที่กำหนดไว้ ในวันที่ 21 ก.พ. 65    โดยมีกลุ่มเป้าหมาย ไม่เกิน 29 ล้านคน และร้านค้ารายย่อยที่เข้าร่วมโครงการฯ  ซึ่งผู้ที่เข้าร่วมโครงการฯ แล้ว ประมาณ 28 ล้านคน สามารถยืนยันตัวตนและเริ่มใช้สิทธิตั้งแต่  1 ก.พ. ขณะเดียวก็เปิดสิทธิเพิ่มอีก 1 ล้านสิทธิให้สำหรับผู้สนใจและยังไม่เคยเข้าร่วมโครงการ ฯ โดยเปิดลงทะเบียนในวันที่  10 ก.พ. นี้  จนกว่าจะครบ 1 ล้านสิทธิ โดยจะสามารถใช้สิทธิโครงการฯ ได้ตั้งแต่ 17 ก.พ. นี้
นายธนกรกล่าวว่า โครงการ คนสะครึ่ง เฟส 4  มีการปรับปรุงหลักเกณฑ์และเงื่อนไข รวมทั้งมีการขยับช่วงเวลา เริ่มต้นของโครงการฯ ด้วย ให้เร็วขึ้น เพื่อให้สอดคล้องกับสถานการณ์บรรเทาค่าครองชีพในภาวะปัจจุบันที่มีแนวโน้มเพิ่มสูงขึ้นได้อย่างรวดเร็วยิ่งขึ้น และกระตุ้นเศรษฐกิจภายในประเทศ  โดยคำนึงถึงการใช้งบประมาณ อย่างคุ้มค่าและเหมาสมด้วย

ที่มา : https://www.thaigov.go.th/news/contents/details/50825