รัฐบาลไทย-ข่าวทำเนียบรัฐบาล-"อนุชา" เน้นย้ำ สคบ. ทำงานเชิงรุก กรณี ร้านดารุมะ ซูชิ ขาย voucher หากพบการหลอกลวง ทำให้ผู้บริโภคเดือดร้อน ให้บังคับใช้กฎหมายอย่างเด็ดขาด


วันอังคารที่ 21 มิถุนายน 2565
พิมพ์
"อนุชา" เน้นย้ำ สคบ. ทำงานเชิงรุก กรณี ร้านดารุมะ ซูชิ ขาย voucher หากพบการหลอกลวง ทำให้ผู้บริโภคเดือดร้อน ให้บังคับใช้กฎหมายอย่างเด็ดขาด
"อนุชา" เน้นย้ำ สคบ. ทำงานเชิงรุก กรณี ร้านดารุมะ ซูชิ ขาย voucher หากพบการหลอกลวง ทำให้ผู้บริโภคเดือดร้อน ให้บังคับใช้กฎหมายอย่างเด็ดขาด
วันนี้ 20 มิ.ย. 65 นายอนุชา นาคาศัย รัฐมนตรีประจำสำนักนายกรัฐมนตรีในฐานะประธานกรรมการคุ้มครองผู้บริโภค เปิดเผยความคืบหน้า กรณีร้านดารุมะ ซูชิ ที่ได้จำหน่าย voucher รับประทานอาหารให้แก่ผู้บริโภค จนได้รับความนิยมจากประชาชนเป็นจำนวนมาก ต่อมาภายหลังพบว่า ร้านดารุมะ ซูชิ ซึ่งมีจำนวนหลายสาขาได้ปิดตัวลงอย่างกะทันหัน จึงเป็นเหตุให้ผู้บริโภคที่ได้ซื้อ voucher รับประทานอาหารกับร้านดังกล่าวได้รับความเสียหายเป็นจำนวนมาก สำนักงานคณะกรรมการคุ้มครองผู้บริโภค จึงได้ตรวจสอบ สรุปประเด็นได้ ดังนี้ ปัจจุบันมีผู้บริโภคร้องเรียนเกี่ยวกับกรณีดังกล่าวต่อ สคบ. จำนวน 481 ราย โดยมีมูลค่าเสียหายประมาณแปดแสนกว่าบาท มีกลุ่มผู้เสียหาย 3 กลุ่ม ดังนี้ กลุ่มของผู้บริโภคที่ซื้อมาเพื่อบริโภคโดยตรง ผู้ที่ซื้อแฟรนไชส์มาดำเนินกิจการ และผู้ที่ซื้อคูปองเพื่อนำไปจำหน่ายต่อ
นายอนุชาฯ กล่าวถึงการดำเนินการของ สคบ. ได้ลงพื้นที่เพื่อตรวจสอบบริษัท ดารุมะ ซูชิ จำกัด และร้านดารุมะ ซูชิ สาขาบริเวณถนนรามอินทรา สาขาเดอะคริสตัล เอกมัย – รามอินทรา สาขาอมอรินี่ สวนสยาม และสาขาเมเจอร์ รัชโยธินแล้ว และได้ประสานให้ผู้จัดทำแอปพลิเคชัน Daruma Sushi ผู้จัดการของร้านดารุมะ ซูชิ และบุคคลที่อ้างว่าซื้อแฟรนไชส์ ร้านดารุมะ ซูชิ มาให้ถ้อยคำต่อพนักงานเจ้าหน้าที่แล้ว โดยได้รับแจ้งจากผู้จัดการสาขาว่ามีสาขาทั้งหมด 27 สาขา แบ่งเป็นสาขาที่เป็นแฟรนไชส์ 20 สาขา และเป็นสาขาของนายเมธา ชลิงสุข กรรมการผู้มีอานาจลงนามผูกพันบริษัท ดารุมะ ซูชิ จำกัด จำนวน 7 สาขา คือ สาขาอ่อนนุช, สาขาอุดมสุข, สาขาสวนสยาม, สาขาเฉลิมพระเกียรติ, สาขาเมเจอร์รังสิต, สาขาเมเจอร์รัชโยธิน และสาขาพาราไดซ์ พร้อมกันนี้ สคบ.ได้มีหนังสือขอทราบข้อเท็จจริงกับหน่วยงานที่เกี่ยวข้อง ดังนี้ ทำหนังสือถึงสำนักงานตรวจคนเข้าเมือง เพื่อขอข้อมูลการเดินทางเข้า – ออกประเทศของนายเมธา ชลิงสุข กรรมการผู้มีอำนาจลงนามผูกพันบริษัทฯ ทำหนังสือถึงกรมพัฒนาธุรกิจการค้า เพื่อขอข้อมูลผู้ถือหุ้นบริษัท ดารุมะ ซูชิ จำกัด
ทั้งนี้ ได้รับทราบจากสำนักงานตรวจคนเข้าเมืองว่านายเมธาฯ ได้เดินทางออกนอกประเทศเมื่อวันที่ 17 มิถุนายน 2565 เวลาประมาณ 01.35 น. ซึ่งได้มอบหมายให้ สคบ. หารือกับกรมสอบสวนคดีพิเศษ (DSI) กระทรวงยุติธรรม โดยมีว่าที่ร้อยตรีธนกฤต จิตรอารีย์รัตน์ เลขานุการรัฐมนตรีว่าการกระทรวงยุติธรรม ร่วมหารือเพื่อทราบแนวทางการทำงานร่วมกันระหว่าง 2 หน่วยงานอย่างใกล้ชิด ซึ่งผลการหารือเป็นไปด้วยดี ซึ่งกรณีดังกล่าวสามารถดำเนินการให้เป็นคดีพิเศษตามมาตรา 21 วรรคหนึ่ง (1) แห่งพระราชบัญญัติการสอบสวนคดีพิเศษ พ.ศ. 2547
ายอนุชาฯ เน้นย้ำ สคบ. ทำงานเชิงรุก เร่งสอบสวนหาข้อเท็จจริง หากพบการหลอกลวง ทำให้ผู้บริโภคเดือดร้อน ให้บังคับใช้กฎหมายอย่างเด็ดขาด พร้อมสั่งการให้ สคบ. คุมเข้มการขายสินค้าโปรโมชั่น โดยเฉพาะการโฆษณาขายผ่านสื่อออนไลน์ กำชับให้ทำงานอย่างครอบคลุม ขอให้หน่วยงานที่เกี่ยวข้องทุกภาคร่วมมือป้องกันแก้ปัญหา และให้ความรู้กับผู้บริโภคได้รู้เท่าทันกลโกงใหม่ ๆ ที่เกิดขึ้น ป้องกันไม่ให้ผู้บริโภคถูกหลอกลวง สร้างความเป็นธรรมให้ผู้บริโภค

ที่มา : https://www.thaigov.go.th/news/contents/details/55919