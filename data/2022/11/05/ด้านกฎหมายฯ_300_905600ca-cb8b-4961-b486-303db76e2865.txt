รัฐบาลไทย-ข่าวทำเนียบรัฐบาล-ปลัดกระทรวงยุติธรรม ประชุมคณะผู้แทนไทยฯ เพื่อเตรียมความพร้อมในการซักซ้อมสถานการณ์จำลอง (Mock Session)


วันศุกร์ที่ 12 พฤศจิกายน 2564
พิมพ์
ปลัดกระทรวงยุติธรรม ประชุมคณะผู้แทนไทยฯ เพื่อเตรียมความพร้อมในการซักซ้อมสถานการณ์จำลอง (Mock Session)
ปลัดกระทรวงยุติธรรม ประชุมคณะผู้แทนไทยฯ เพื่อเตรียมความพร้อมในการซักซ้อมสถานการณ์จำลอง (Mock Session) และการนำเสนอรายงานประเทศตามอนุสัญญาระหว่างประเทศว่าด้วยการขจัดการเลือกปฏิบัติทางเชื้อชาติในทุกรูปแบบด้วยวาจา ในรูปแบบออนไลน์
ในวันพฤหัสบดีที่ ๑๑ พฤศจิกายน ๒๕๖๔ เวลา ๑๐.๐๐ - ๑๑.๐๐ น. กระทรวงยุติธรรม โดยกรมคุ้มครองสิทธิและเสรีภาพ ได้จัดการประชุมคณะผู้แทนไทยฯ เพื่อเตรียมความพร้อมในการซักซ้อมสถานการณ์จำลอง (Mock Session) และการนำเสนอรายงานประเทศตามอนุสัญญาระหว่างประเทศว่าด้วยการขจัดการเลือกปฏิบัติทางเชื้อชาติในทุกรูปแบบด้วยวาจา โดยดำเนินการในรูปแบบออนไลน์ ผ่านทาง Application Cisco Webex Meetings ซึ่งมีศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม ในฐานะหัวหน้าคณะผู้แทนไทย เป็นประธาน นายเรืองศักดิ์ สุวารี อธิบดีกรมคุ้มครองสิทธิและเสรีภาพ เข้าร่วม โดยมีนางสาวนรีลักษณ์ แพไชยภูมิ ผู้อำนวยการกองสิทธิมนุษยชนระหว่างประเทศ และคณะเจ้าหน้าที่กองสิทธิมนุษยชนระหว่างประเทศ เป็นฝ่ายเลขานุการ
การประชุมคณะผู้แทนไทยฯ ดังกล่าว สืบเนื่องจากการที่กรมคุ้มครองสิทธิและเสรีภาพ ได้รับมอบหมายให้เป็นหน่วยงานหลักรับผิดชอบอนุสัญญาระหว่างประเทศว่าด้วยการขจัดการเลือกปฏิบัติทางเชื้อชาติในทุกรูปแบบ (International Convention on the Elimination of All Forms of Racial Discrimination: CERD) โดยที่ผ่านมากระทรวงยุติธรรม โดยกรมคุ้มครองสิทธิและเสรีภาพ ได้ร่วมกับทุกภาคส่วนจัดทำรายงานประเทศฯ ส่งไปยังคณะกรรมการสหประชาชาติว่าด้วยการขจัดการเลือกปฏิบัติทางเชื้อชาติ  และคณะกรรมการสหประชาชาติฯ ได้กำหนดให้ประเทศไทย แต่งตั้งคณะผู้แทนไทยเพื่อไปนำเสนอรายงานประเทศฯ ด้วยวาจา ต่อคณะกรรมการสหประชาชาติฯ ในวันที่ ๒๒-๒๓ พฤศจิกายน ๒๕๖๔ ณ สำนักงานข้าหลวงใหญ่สิทธิมนุษยชนแห่งสหประชาชาติ นครเจนีวา สมาพันธรัฐสวิส
การประชุมในวันนี้ จึงเป็นการรายงานความคืบหน้าขององค์ประกอบคณะผู้แทนไทยในการนำเสนอรายงานประเทศฯ ด้วยวาจา กำหนดการและการเตรียมความพร้อมการเดินทางของคณะผู้แทนไทยฯ รูปแบบและกำหนดการซักซ้อมสถานการณ์จำลอง (mock session) และประเด็นคำถามที่ได้รับจาก UN Country Team รวมทั้งการแบ่งบทในการตอบคำถามสำหรับการซักซ้อมสถานการณ์จำลอง เพื่อเตรียมความพร้อมในการนำเสนอรายงานประเทศฯ ด้วยวาจาต่อไป

ที่มา : https://www.thaigov.go.th/news/contents/details/48135