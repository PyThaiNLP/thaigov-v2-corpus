รัฐบาลไทย-ข่าวทำเนียบรัฐบาล-กระทรวงยุติธรรม โดยกรมคุ้มครองสิทธิและเสรีภาพ ร่วมกับ กลุ่มโรงเรียนสารสาสน์ จัดพิธีลงนามบันทึกข้อตกลงความร่วมมือ (MOU) ด้านการส่งเสริมสิทธิและเสรีภาพ


วันพฤหัสบดีที่ 2 ธันวาคม 2564
พิมพ์
กระทรวงยุติธรรม โดยกรมคุ้มครองสิทธิและเสรีภาพ ร่วมกับ กลุ่มโรงเรียนสารสาสน์ จัดพิธีลงนามบันทึกข้อตกลงความร่วมมือ (MOU) ด้านการส่งเสริมสิทธิและเสรีภาพ
กระทรวงยุติธรรม โดยกรมคุ้มครองสิทธิและเสรีภาพ ร่วมกับ กลุ่มโรงเรียนสารสาสน์ จัดพิธีลงนามบันทึกข้อตกลงความร่วมมือ (MOU) การดำเนินงานด้านการส่งเสริมสิทธิและเสรีภาพ ภายใต้หลักการมีส่วนร่วม “บวร” บ้าน วัด โรงเรียน
วันพุธที่ 1 ธันวาคม 2564 เวลา 13.30 น. ณ โรงเรียนสารสาสน์วิเทศราชพฤกษ์ จังหวัดนนทบุรี นายเรืองศักดิ์ สุวารี อธิบดีกรมคุ้มครองสิทธิและเสรีภาพ มอบหมายให้ นางสุจิตรา แก้วไกร รองอธิบดีกรมคุ้มครองสิทธิและเสรีภาพ ร่วมพิธีลงนามบันทึกข้อตกลงความร่วมมือ (MOU) การดำเนินงานด้านการส่งเสริมสิทธิและเสรีภาพ ระหว่างกรมคุ้มครองสิทธิและเสรีภาพ กับ กลุ่มโรงเรียนในเครือสารสาสน์โดยมี  ดร. สุทธิพงศ์ ยงค์กมล กรรมการบริหาร โรงเรียนในเครือสารสาสน์ ร่วมลงนามในบันทึกข้อตกลงความร่วมมือ (MOU) ฯ ดังกล่าว พร้อมด้วย  นายพิสุทธิ์ ยงค์กมล กรรมการบริหารโรงเรียนในเครือสารสาสน์ และ นายธีรยุทธ แก้วสิงห์ ผู้เชี่ยวชาญเฉพาะด้านพิทักษ์สิทธิและเสรีภาพ ร่วมลงนามในฐานะพยาน พร้อมด้วย นายณัฐพล ด่านจิตร์ตรง ผู้อำนวยการกองส่งเสริมสิทธิและเสรีภาพ และผู้บริหารกรมคุ้มครองสิทธิและเสรีภาพ พร้อมด้วย เจ้าหน้าที่ เข้าร่วมเป็นเกียรติในการจัดพิธีลงนามในครั้งนี้
สำหรับการจัดทำบันทึกข้อตกลงความร่วมมือ (MOU) การดำเนินงานด้านการคุ้มครองสิทธิและเสรีภาพของประชาชนในครั้งนี้ มีกรอบความร่วมมือที่สำคัญ ระหว่างกรมคุ้มครองสิทธิและเสรีภาพ กระทรวงยุติธรรม กับ กลุ่มโรงเรียนในเครือสารสาสน์ กล่าวคือ การฝึกอบรมหลักสูตรสิทธิมนุษยชนศึกษา การบรรจุหลักสูตรสิทธิมนุษยชนในการเรียนการสอนของโรงเรียน การเผยแพร่ประชาสัมพันธ์บทบาทภารกิจของกรมคุ้มครองสิทธิและเสรีภาพ สร้างความรู้ ส่งเสริมงานวิชาการที่เกี่ยวข้องกับงานด้านสิทธิมนุษยชน พัฒนางานวิจัย งานกฎหมาย ให้มีคุณภาพที่ดีขึ้น การอบรมการไกล่เกลี่ยข้อพิพาท ตามพระราชบัญญัติไกล่เกลี่ยข้อพิพาท พ.ศ. 2562 การจัดตั้งศูนย์ไกล่เกลี่ยข้อพิพาทภาคประชาชน และการสร้างอาสาสมัครยุติธรรม
นางสุจิตรา แก้วไกร รองอธิบดีกรมคุ้มครองสิทธิและเสรีภาพ เปิดเผยว่า กรมคุ้มครองสิทธิและเสรีภาพ กระทรวงยุติธรรม มีภารกิจสำคัญ คือ งานขับเคลื่อนแผนสิทธิมนุษยชนของประเทศไทย แผนปฎิบัติการระดับชาติว่าด้วยธุรกิจกับสิทธิมนุษยชน งานด้านส่งเสริมการปฎิบัติงานตามกฎหมาย จำนวน 3 ฉบับ คือ การเยียวยาผู้เสียหายและจำเลยในคดีอาญา การคุ้มครองพยานในคดีอาญา การไกล่เกลี่ยข้อพิพาท การผลักดันร่างกฎหมายที่สำคัญเพื่อคุ้มครองสิทธิเสรีภาพพี่น้องประชาชน รวมถึงการปฎิบัติตามพันธกรณีว่าด้วยสิทธิมนุษยชน จำนวน 5 ฉบับ ที่ประเทศไทยได้เข้าร่วมตามหลักขององค์การสหประชาชาติ ซึ่งการจัดพิธีลงนามบันทึกข้อตกลง ฯ ในวันนี้ เป็นการดำเนินงานความร่วมมืออย่างต่อเนื่องที่ทั้งสองหน่วยงานจะได้ประสานความร่วมมือ สนับสนุนส่งเสริมและจัดการศึกษาเกี่ยวกับสิทธิเสรีภาพ สิทธิมนุษยชนศึกษา และความรู้เกี่ยวกับกฎหมาย รวมทั้งประสานความร่วมมือการดำเนินงานการพัฒนาทางวิชาการ การศึกษาวิจัย พัฒนาบุคลากรและฝึกอบรม การเผยแพร่องค์ความรู้ในด้านการส่งเสริมสิทธิ หน้าที่ เสรีภาพและสิทธิมนุษยชน ภายใต้หลักการ “บวร” บ้าน วัด โรงเรียน ซึ่งเป็นพระราชดำริของพระบาทสมเด็จพระเจ้าอยู่หัว ฯรัชการที่ 9 และเป็นแนวทางการพัฒนาที่ยั่งยืนและสอดคล้องกับวิถีชีวิตด้วยการบ่งเพาะคุณธรรมให้แก่คนในสังคม ชุมชน ท้องถิ่นและทุกภาคส่วนของสังคมที่ยั่งยืน ต่อไป

ที่มา : https://www.thaigov.go.th/news/contents/details/48986