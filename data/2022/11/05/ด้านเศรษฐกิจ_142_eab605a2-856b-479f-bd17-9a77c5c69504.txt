รัฐบาลไทย-ข่าวทำเนียบรัฐบาล-รมช.ธรรมนัส ตรวจเยี่ยมความก้าวหน้าโครงการ 1 ตำบล 1 กลุ่มเกษตรทฤษฎีใหม่ จ.ฉะเชิงเทรา


วันศุกร์ที่ 25 มิถุนายน 2564
รมช.ธรรมนัส ตรวจเยี่ยมความก้าวหน้าโครงการ 1 ตำบล 1 กลุ่มเกษตรทฤษฎีใหม่ จ.ฉะเชิงเทรา
รมช.ธรรมนัส ตรวจเยี่ยมความก้าวหน้าโครงการ 1 ตำบล 1 กลุ่มเกษตรทฤษฎีใหม่ จ.ฉะเชิงเทรา สร้างความเข็มแข็งให้ชุมชน สร้างความมั่นคงให้เกษตรกร
ร้อยเอก ธรรมนัส พรหมเผ่า รัฐมนตรีช่วยว่าการกระทรวงเกษตรและสหกรณ์เปิดเผยภายหลัง ลงพื้นที่ตรวจเยี่ยมโครงการ 1 ตำบล 1 กลุ่มเกษตรทฤษฎีใหม่บ้านของเกษตร นางจิตติมา บุญเฮง ต.เทพราช อ.บ้านโพธิ์ จ.ฉะเชิงเทรา ว่า จากสถานการณ์การแพร่ระบาดของเชื้อไวรัสโควิด - 19 ได้ส่งผลกระทบต่อเศรษฐกิจของประเทศไทย ก่อให้เกิดการว่างงาน ขาดรายได้ในการดำรงชีพ ทำให้ประชาชนได้มีการเดินทางกลับภูมิลำเนาบ้านเกิด ย้อนสู่การทำภาคการเกษตร ทางกระทรวงเกษตรและสหกรณ์จึงได้จัดทำโครงการ 1 ตำบล 1 กลุ่มเกษตรทฤษฎีใหม่ โดยน้อมนำหลักปรัชญา ของเศรษฐกิจพอเพียงมาเป็นแนวทางในการดำเนินโครงการเพื่อช่วยเหลือเกษตรกรที่ได้รับผลกระทบ บรรเทาปัญหาการว่างาน ลดปัญหาการเคลื่อนย้ายแรงงานภาคการเกษตร และสร้างความเข้มแข็งให้ชุมชนในท้องถิ่น มีความมั่นคงในการเป็นแหล่งผลิตอาหาร เกษตรกรสามารถเลี้ยงตนเอง และสร้างรายได้ให้กับครอบครัวได้อย่างพอเพียงและยั่งยืน
กรมพัฒนาที่ดิน ได้รับมอบหมายการปรับโครงการสร้างพื้นฐานการผลิต การเพิ่มประสิทธิภาพการใช้ที่ดิน และการปรับปรุงดินรองรับการผลิตด้านพืช สัตว์ และประมง โดยดำเนินงาน 2 กิจกรรม ได้แก่ 1.การพัฒนาพื้นที่โดยขุดสระเก็บน้ำสำหรับใช้เพื่อการเกษตร ซึ่งทำการขุดให้เกษตรกรแล้ว 23 ราย 2.การปรับปรุงดินเพื่อให้มีความเหมาะสมกับการเกษตรที่สอดคล้องกับพื้นที่ โดยให้ความสำคัญกับแหล่งน้ำเกษตรกรสามารถปลูกพืชได้ มีงานทำ มีรายได้ สามารถเลี้ยงดูตนเองและครอบครัวได้อย่างสุขสบาย
ทั้งนี้ ภายในงานยังได้มีการมอบบัตรดินดี และปัจจัยการผลิต ปรับปรุงดิน ให้แก่เกษตรกร จำนวน 5 ราย เพื่อเป็นขัวญ และกำลังใจให้พี่น้องเกษตรกร ในการทำการเกษตรต่อไป

ที่มา : https://www.thaigov.go.th/news/contents/details/43104