รัฐบาลไทย-ข่าวทำเนียบรัฐบาล-นายกปลื้ม!! รมว.สุชาติ เจรจา รมว.ทรัพยากรมนุษย์ฯ ยูเออี เร่งขยายตลาดแรงงานไทยในดูไบ


วันพุธที่ 30 มีนาคม 2565
นายกปลื้ม!! รมว.สุชาติ เจรจา รมว.ทรัพยากรมนุษย์ฯ ยูเออี เร่งขยายตลาดแรงงานไทยในดูไบ
...
เมื่อวันที่ 30 มีนาคม 2565 นายสุชาติ ชมกลิ่น รัฐมนตรีว่าการกระทรวงแรงงาน ได้ร่วมหารือทวิภาคี ตามคำเชิญของ ดร.อับดุลเราะฮมาน อับดุลมานนัน อัล อะวาร์ (Dr.Abdulrahman Addulmannan Al Awar) รัฐมนตรีว่าการกระทรวงทรัพยากรมนุษย์และส่งเสริมการจ้างงานสหรัฐอาหรับเอมิเรตส์ (Ministry of Human Resources and Emiratization) ในประเด็นความร่วมมือเพื่อขยายตลาดแรงงานไทยในสหรัฐอาหรับเอมิเรตส์ ณ North Hall Dubai Exhibition Center หลังจากที่รัฐมนตรีว่าการกระทรวงแรงงานและคณะมาเยือนประเทศสหรัฐอาหรับเอมิเรตส์ ระหว่างวันที่ 6 – 11 ธันวาคม 2564 และได้เยี่ยมคารวะ Dr.Abdulrahman Addulmannan Al Awar รัฐมนตรีว่าการกระทรวงทรัพยากรมนุษย์และส่งเสริมการจ้างงานสหรัฐอาหรับเอมิเรตส์ (Ministry of Human Resources and Emiratization) เนื่องในโอกาสได้รับตำแหน่งใหม่ เมื่อวันที่ 8 ธันวาคม 2564 ณ กระทรวงทรัพยากรมนุษย์และส่งเสริมการจ้างงานสหรัฐอาหรับเอมิเรตส์ เมืองดูไบ ซึ่งจากข้อหารือดังกล่าวทั้งสองประเทศได้มีการเจรจาแลกเปลี่ยนข้อมูลความต้องการงาน(Demand) และกำลังแรงงาน (Supply) ของประเทศไทยเพื่อให้เกิดการจัดส่งโดยเร็ว
นายสุชาติ กล่าวว่า รัฐบาลไทย โดยท่านพล.อ.ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม และกระทรวงแรงงานภายใต้การกำกับดูแลของ พล.อ.ประวิตร วงษ์สุวรรณ รองนายกรัฐมนตรี ได้มอบหมายให้ผมในฐานะตัวแทนรัฐบาลไทยและรัฐมนตรีว่าการกระทรวงแรงงาน ได้หารือทวิภาคีกับท่านรัฐมนตรีว่าการกระทรวงทรัพยากรมนุษย์และส่งเสริมการจ้างงานสหรัฐอาหรับเอมิเรตส์ ในประเด็นด้านแรงงาน เพื่อแลกเปลี่ยนข้อมูลความคืบหน้าในความร่วมมือระหว่างกัน เนื่องในโอกาสที่ผมและคณะเดินทางเข้าร่วมการประชุม World Government Summit ครั้งที่ 8 ที่เมืองดูไบ ในนามรัฐบาลและกระทรวงแรงงานของไทย ขอขอบคุณทางสหรัฐอาหรับเอมิเรตส์ที่ให้การดูแลแรงงานไทยเป็นอย่างดี ซึ่งการที่แรงงานไทยได้มีโอกาสมาทำงานที่สหรัฐอาหรับเอมิเรตส์ จะเป็นการช่วยพัฒนาทักษะฝีมือ และสร้างรายได้แก่แรงงานไทยและครอบครัว แรงงานไทยเป็นแรงงานที่นายจ้างสหรัฐอาหรับเอมิเรตส์ยอมรับโดยเฉพาะสาขางานภาคธุรกิจ เช่น นวด/สปา พ่อครัว แม่ครัวไทย ฯลฯ ซึ่งที่นี่เป็นประเทศที่ต้องการแรงงานต่างชาติสูงในหลายภาคส่วน โดยเฉพาะสาขาที่แรงงานไทยเป็นที่ยอมรับ การหารือในครั้งนี้ เป็นอีกก้าวสำคัญในการแลกเปลี่ยนข้อมูลความร่วมมือระหว่างสองประเทศในการรักษาตลาดแรงงานเดิมและขยายตลาดใหม่ของแรงงานไทยที่จะไปทำงานในสหรัฐอาหรับเอมิเรตส์ต่อไปอีกด้วย

ที่มา : https://www.thaigov.go.th/news/contents/details/53128