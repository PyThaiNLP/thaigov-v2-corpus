รัฐบาลไทย-ข่าวทำเนียบรัฐบาล-ครม.ไฟเขียว ให้รัฐวิสาหกิจจัดหาวัคซีนป้องกันโควิด-19 ได้


วันอังคารที่ 9 พฤศจิกายน 2564
พิมพ์
ครม.ไฟเขียว ให้รัฐวิสาหกิจจัดหาวัคซีนป้องกันโควิด-19 ได้
ครม.มีมติเห็นชอบการกำหนดขอบเขตสภาพการจ้างที่เกี่ยวกับการเงินสำหรับรัฐวิสาหกิจ แต่ละแห่งที่รัฐวิสาหกิจนั้นอาจดำเนินการได้เอง ตามมาตรา 13 (2) แห่ง พ.ร.บ.แรงงานรัฐวิสาหกิจสัมพันธ์ พ.ศ. 2543 ให้รัฐวิสาหกิจสามารถจัดหาวัคซีนป้องกันโรคติดเชื้อไวรัสโควิด-19 ได้
นายสุชาติ ชมกลิ่น รัฐมนตรีว่าการกระทรวงแรงงาน กล่าวหลังประชุมคณะรัฐมนตรีเมื่อวันที่ 9 พฤศจิกายน 2564 ว่า ได้เสนอเรื่องกรณีที่รัฐวิสาหกิจมีความประสงค์จัดหาวัคซีนป้องกันโรคติดเชื้อไวรัสโคโรนา 2019 (COVID-19) เพื่อให้บริการแก่ลูกจ้างของรัฐวิสาหกิจ ซึ่งเรื่องดังกล่าวได้ผ่านการพิจารณากลั่นกรองจากคณะกรรมการแรงงานรัฐวิสาหกิจสัมพันธ์เรียบร้อยแล้ว จึงเสนอคณะรัฐมนตรีเพื่อพิจารณา ซึ่งในเรื่องนี้พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ได้ให้ความสำคัญในการจัดหาและกระจายการได้รับวัคซีนป้องกันโรคติดเชื้อไวรัสโควิด-19 ไปยังทุกกลุ่มอาชีพอย่างทั่วถึง และพลเอก ประวิตร วงษ์สุวรรณ รองนายกรัฐมนตรี ในฐานะที่กำกับดูแลกระทรวงแรงงาน ได้มอบหมายให้ดำเนินการพิจารณาในเรื่องดังกล่าวเสนอต่อคณะรัฐมนตรี ซึ่งผลของการประชุมในวันนี้ คณะรัฐมนตรีมีมติเห็นชอบให้กำหนดขอบเขตสภาพการจ้างที่เกี่ยวกับการเงิน สำหรับรัฐวิสาหกิจแต่ละแห่งที่รัฐวิสาหกิจนั้นอาจดำเนินการเองได้ ตามมาตรา 13(2) แห่งพระราชบัญญัติแรงงานรัฐวิสาหกิจสัมพันธ์ พ.ศ. 2543 โดยกำหนดให้รัฐวิสาหกิจที่มีความพร้อมสามารถจัดหาวัคซีนป้องกันโรคติดเชื้อไวรัสโคโรนา 2019 (COVID-19) จากกรมควบคุมโรค องค์การเภสัชกรรม สถาบันวัคซีนแห่งชาติ สภากาชาดไทย ราชวิทยาลัยจุฬาภรณ์ หรือหน่วยงานของรัฐที่มีหน้าที่และอำนาจในการให้บริการทางการแพทย์หรือสาธารณสุข เพื่อให้บริการแก่ลูกจ้างของรัฐวิสาหกิจ ตามระเบียบ ข้อบังคับ และแผนการใช้จ่ายงบประมาณของรัฐวิสาหกิจ โดยไม่ให้มีผลกระทบต่องบประมาณ และให้มีผลใช้บังคับตั้งแต่วันที่ 14 มิถุนายน 2564
นายนิยม  สองแก้ว อธิบดีกรมสวัสดิการและคุ้มครองแรงงาน (กสร.) กล่าวเพิ่มเติมว่า ในการดำเนินการรัฐวิสาหกิจจะใช้งบประมาณปีละ 464 ล้านบาท เพื่อจัดหาวัคซีนไว้ให้บริการแก่ลูกจ้างของรัฐวิสาหกิจกว่า 261,464 คน ทั้งนี้ สอดคล้องกับมติคณะรัฐมนตรีเมื่อวันที่ 7 เมษายน 2563 ที่กำหนดให้การบริหารจัดการสถานการณ์การแพร่ระบาดของโรคติดเชื้อไวรัสโคโรนา 2019 (COVID-19) เป็นวาระแห่งชาติ และมติคณะรัฐมนตรีเมื่อวันที่ 11 พฤษภาคม 2564 เร่งรัดการฉีดวัคซีนป้องกันโรคติดเชื้อไวรัสโคโรนา 2019 (COVID-19) เพื่อให้การฉีดวัคซีน เป็นไปอย่างรวดเร็ว เหมาะสม ทั่วถึง ลดจำนวนผู้ป่วยและผู้เสียชีวิต รวมทั้งให้เกิดภูมิคุ้มกันหมู่ในประเทศ ซึ่งจะช่วยให้สามารถแก้ไขปัญหาและยุติการแพร่ระบาดของโรคโควิด -19 ได้โดยเร็ว

ที่มา : https://www.thaigov.go.th/news/contents/details/48007