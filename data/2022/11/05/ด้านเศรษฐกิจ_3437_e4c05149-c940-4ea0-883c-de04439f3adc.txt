รัฐบาลไทย-ข่าวทำเนียบรัฐบาล-ประธานคณะอนุกรรมการ ขับเคลื่อนแก้ไขปัญหาสลากเกินราคา แถลงความคืบหน้างวด 16 มิถุนายน 2565


วันศุกร์ที่ 8 เมษายน 2565
พิมพ์
ประธานคณะอนุกรรมการ ขับเคลื่อนแก้ไขปัญหาสลากเกินราคา แถลงความคืบหน้างวด 16 มิถุนายน 2565
ประธานคณะอนุกรรมการ ขับเคลื่อนแก้ไขปัญหาสลากเกินราคา แถลงความคืบหน้างวด 16 มิถุนายน 2565 กระจายจุดสลาก 80 ทั่วประเทศ  ยืนยันการจำหน่ายบนแพลตฟอร์มภาครัฐ ผ่านแอปเป๋าตัง พร้อมดูแลกลุ่มเปราะบางเข้าถึงการขายสลาก ยันไม่มีผลประโยชน์แอบแฝง
วันนี้ (8 เมษายน 2565) เวลา 15.00 น. ที่ห้องประชุม สำนักงาน ก.พ.(เดิม) นายเสกสกล อัตถาวงศ์ ผู้ช่วยรัฐมนตรีประจำนายกรัฐมนตรี ประธานอนุกรรมการขับเคลื่อนการแก้ไขปัญหาการเสนอขายหรือขายสลากกินแบ่งรัฐบาลในราคาเกินกว่าที่กำหนดในสลากกินแบ่งรัฐบาล และประธานคณะทำงานเฉพาะกิจตรวจสอบผู้ค้าสลากกินแบ่งรัฐบาลฯกล่าวต่อผู้สื่อข่าวถึงสาระสำคัญของการประชุมในวันนี้ว่า  วาระที่สำคัญ คือการพิจารณาโครงการสลาก 80 ซึ่งเป็นมาตรการที่คณะกรรมการสลากฯ ได้วางแนวทางให้สำนักงานสลากฯ ดำเนินการ โดยจำหน่ายสลากผ่านแอป "เป๋าตัง" และในระยะเวลาอันใกล้ จะมีทั่วประเทศ ภายในงวด 16 มิถุนายน 2565 ทั้งนี้  ผู้ว่าราชการจังหวัด นายอำเภอ และผู้กำกับการสถานีตำรวจในพื้นที่ จะร่วมเป็นผู้ตรวจสอบตัวแทนจำหน่ายต่อไป
นายเสกสกล กล่าวต่อไปอีกว่า ในส่วนของการจำหน่ายผ่านแพลตฟอร์มออนไลน์นั้น สำนักงานสลากฯ ได้พัฒนาช่องทางร่วมกับธนาคารกรุงไทยผ่านแอปเป๋าตัง ซึ่งมีประชาชนใช้งานกว่า 40 ล้านคน เป็นระบบที่ได้มาตรฐาน มีความมั่นคงปลอดภัยทางเทคโนโลยีสารสนเทศ โดยตัวแทนจำหน่ายหรือผู้ซื้อ-จองล่วงหน้าฯ สามารถนำมาฝากขายได้โดยไม่มีค่าใช้จ่ายใดๆ ทั้งสิ้น ในขณะเดียวกันก็สามารถขายเองได้บางส่วนด้วย  ช่วยให้เพิ่มโอกาสให้ขายสลากได้มากขึ้น และการควบคุมราคา รวมถึงการตรวจสอบก็สามารถดำเนินการได้อย่างชัดเจน ทั้งนี้ แพลตฟอร์มจำหน่ายสลาก จะเริ่มทดสอบระบบภายในเดือนเมษายน และพฤษภาคม 2565 และจะเริ่มดำเนินการจริงได้เร็วที่สุด งวดวันที่ 16 มิถุนายน 2565  ซึ่งจะเริ่มขายตั้งแต่วันที่ 2 มิถุนายน 2565 เป็นต้นไป สำหรับคนพิการ และกลุ่มเปราะบางจะมีการพัฒนาแอป เพื่อเพิ่มความสะดวกให้เป็นกรณีพิเศษด้วย
สำหรับโครงการลงทะเบียนผู้ซื้อ-จองล่วงหน้าฯ นั้น ในเบื้องต้นสำนักงานสลากฯ ได้มีหนังสือขอความร่วมมือผู้ว่าราชการจังหวัดสำรวจผู้จำหน่ายสลากจริงที่จำหน่ายสลากในพื้นที่ของจังหวัด เพื่อนำข้อมูลมาตรวจสอบเปรียบเทียบกับรายชื่อผู้ลงทะเบียนผู้ซื้อ – จองล่วงหน้าฯ ที่ชุดเฉพาะกิจลงพื้นที่ตรวจสอบ เพื่อให้คนที่ขายสลากจริง แต่ไม่ได้รับโควตาและไม่ได้รับสิทธิ  เป็นคนกลุ่มเปราะบาง ที่ต้องดูแลให้เข้ามาสู่ระบบ ทั้งนี้ การคัดกรองจะต้องเป็นไปด้วยความชัดเจน มีความแม่นยำ ให้ได้ผู้ที่ทำอาชีพขายสลากกินแบ่งรัฐบาลตัวจริงที่กำลังขายสลากอยู่ในปัจจุบัน ซึ่งต้องเป็นผู้ขายให้กับผู้บริโภคโดยตรงไม่ใช่การขายส่งหรือลักษณะพ่อค้าคนกลาง
ประธานคณะอนุกรรมการฯ กล่าวต่อไปอีกว่า นอกจากนี้ จะมีการปรับปรุงแก้ไขเนื้อหาสาระในสัญญารับสลากไปจำหน่าย เพื่อเพิ่มสภาพบังคับให้มีความเข้มข้นและเกิดความเกรงกลัวมากขึ้น และหลังจากที่เริ่มจำหน่ายผ่านแพลตฟอร์มของสำนักงานสลากฯประกอบกับการแก้ไขปัญหาในส่วนต่างๆ จะส่งผลให้การบริหารจัดการของสำนักงานสลากฯ เป็นไปด้วยความคล่องตัวมากขึ้น ทั้งในส่วนของค่าใช้จ่ายในการบริหาร และการแก้ไขปัญหาในระยะยาวต่อไป กล่าวในที่สุด

ที่มา : https://www.thaigov.go.th/news/contents/details/53444