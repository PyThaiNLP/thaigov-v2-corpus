รัฐบาลไทย-ข่าวทำเนียบรัฐบาล-ธพส. ขานรับนโยบาย Work From Home เต็มสูบ พร้อมผนึกกำลังกับ สปสช. และ ม.มหิดล เปิดพื้นที่ศูนย์ราชการเฉลิมพระเกียรติฯ แจ้งวัฒนะ ตรวจคัดกรองโควิด-19


วันอังคารที่ 13 กรกฎาคม 2564
พิมพ์
ธพส. ขานรับนโยบาย Work From Home เต็มสูบ พร้อมผนึกกำลังกับ สปสช. และ ม.มหิดล เปิดพื้นที่ศูนย์ราชการเฉลิมพระเกียรติฯ แจ้งวัฒนะ ตรวจคัดกรองโควิด-19
ธพส. ผู้บริหารศูนย์ราชการเฉลิมพระเกียรติ ๘๐ พรรษา ๕ ธันวาคม ๒๕๕๐ ขานรับนโยบาย Work From Home เต็มสูบ หลัง ศบค. ออกมาตรการควบคุมพื้นที่สูงสุด พร้อมประสานความร่วมมือกับ สปสช. และ มหาวิทยาลัยมหิดล จัดตั้งศูนย์ตรวจคัดกรองโควิด-19 ให้แก่ประชาชนกลุ่มเสี่ยง
บริษัท ธนารักษ์พัฒนาสินทรัพย์ จำกัด หรือ ธพส. ผู้บริหารศูนย์ราชการเฉลิมพระเกียรติ ๘๐ พรรษา ๕ ธันวาคม ๒๕๕๐ ขานรับนโยบาย Work From Home เต็มสูบ หลัง ศบค. ออกมาตรการควบคุมพื้นที่สูงสุด พร้อมประสานความร่วมมือกับ สปสช. และ มหาวิทยาลัยมหิดล จัดตั้งศูนย์ตรวจคัดกรองโควิด-19 ให้แก่ประชาชนกลุ่มเสี่ยง ระหว่างวันที่ 12-31 กรกฎาคม 2564 ณ ศูนย์ราชการเฉลิมพระเกียรติฯ แจ้งวัฒนะ
ดร.นาฬิกอติภัค แสงสนิท กรรมการผู้จัดการ บริษัท ธนารักษ์พัฒนาสินทรัพย์ จำกัด เปิดเผยว่า จากการที่ศูนย์บริหารสถานการณ์ โควิด-19 หรือ ศบค. ได้ประกาศการปฏิบัติในพื้นที่ควบคุมสูงสุดและเข้มงวด ในเขตกรุงเทพมหานครและปริมณฑลรวม 6 จังหวัด เมื่อวันที่ 9 กรกฎาคม ที่ผ่านมา เพื่อเพิ่มมาตรการความปลอดภัยให้กับประชาชนและลดการแพร่กระจายของเชื้อที่มีแนวโน้มสูงขึ้น ธพส. จึงขานรับนโยบายออกมาตรการและแนวทางปฏิบัติให้พนักงานและลูกจ้างปฏิบัติงานในลักษณะ Work From Home อย่างเต็มที่ไม่น้อยกว่าร้อยละ 90 ของจำนวนผู้ปฏิบัติงาน ตั้งแต่วันที่ 12 กรกฎาคม 2564 เป็นต้นไป เพื่อลดการเดินทางและการติดต่อสัมผัสระหว่างบุคคลให้มากที่สุด
นอกจากนี้ ธพส. ยังได้ประสานความร่วมมือกับ สำนักงานหลักประกันสุขภาพแห่งชาติ (สปสช.) และคณะเทคนิคการแพทย์ มหาวิทยาลัยมหิดล จัดตั้งศูนย์บริการตรวจคัดกรองโควิด-19 ให้แก่ประชาชนกลุ่มเสี่ยง ณ ศูนย์ราชการเฉลิมพระเกียรติฯ แจ้งวัฒนะ ระหว่างวันที่ 12-31 กรกฎาคม 2564 ดังนี้
1. วันจันทร์ที่ 12 กรกฎาคม 2564 เวลา 08:00-15:00 น. ณ จุดบริการตรวจ ชั้น 5 อาคารจอดรถ BC จำนวน 500 ราย
2. วันอังคารที่ 13 กรกฎาคม 2564 – วันเสาร์ที่ 31 กรกฎาคม 2564 เวลา 08:00-15:00 น. ณ จุดบริการตรวจ ชั้น 1 อาคารจอดรถ BC จำนวนวันละ 3,000 ราย
โดยผู้ประสงค์เข้ารับการตรวจโปรดกรอกรายละเอียดตามลิงค์นี้  https://forms.gle/1pAvZDbCVwAFdFR66 เพื่อความสะดวกในการนัดหมายวัน เวลาในการเข้ารับบริการ และไม่ต้องรอคิว เจ้าหน้าที่จาก สปสช. จะโทรติดต่อกับท่านโดยตรง หรือดูรายละเอียดได้ที่เว็บไซต์สำนักงานหลักประกันสุขภาพถ้วนหน้า www.nhso.go.th
ดร.นาฬิกอติภัค กล่าวว่า “ธพส. ได้เฝ้าติดตามสถานการณ์การแพร่ระบาดของเชื้อไวรัสโควิด-19 สายพันธุ์ใหม่อย่างใกล้ชิด รวมถึงประสานความร่วมมือกับทุกภาคส่วนอย่างเต็มความสามารถ โดยคำนึงถึงความปลอดภัยสูงสุดของข้าราชการ พนักงานและเจ้าหน้าที่ตลอดจนประชาชนผู้เข้ามาใช้บริการทุกคน สำหรับความร่วมมือในการจัดตั้งศูนย์ตรวจคัดกรองโควิด-19 ที่จะเปิดให้บริการตั้งแต่วันนี้ไปจนถึงสิ้นเดือนกรกฎาคม ผมขอเชิญชวนให้ประชาชนผู้มีความเสี่ยงเข้ามารับการตรวจคัดกรอง โดยทาง ธพส. ได้เตรียมพื้นที่อาคารจอดรถ BC ซึ่งเป็นพื้นที่โล่ง กว้างขวาง มีอากาศถ่ายเทสะดวก รวมถึงมีการดูแลรักษาความสะอาด ฆ่าเชื้อและคัดกรองอย่างเคร่งครัด ซึ่งเชื่อมั่นว่ากิจกรรมในครั้งนี้ จะเป็นการตรวจคัดกรองเชิงรุกเพื่อลดการแพร่ระบาดของเชื้อโควิด-19 อีกทั้งหากมีการตรวจพบเชื้อ ผู้ติดเชื้อจะได้รับคำแนะนำในการป้องกันตนเองเพื่อการดูแลและรักษาต่อไป”
ฝ่ายสื่อสารองค์กร ธพส.
โทร. 0 2142 2264

ที่มา : https://www.thaigov.go.th/news/contents/details/43699