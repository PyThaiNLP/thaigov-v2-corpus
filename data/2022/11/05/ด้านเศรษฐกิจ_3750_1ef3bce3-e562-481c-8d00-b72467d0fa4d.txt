รัฐบาลไทย-ข่าวทำเนียบรัฐบาล-การประชุมเชิงปฏิบัติการฝึกซ้อมผู้เข้าเฝ้ารับพระราชทานโล่รางวัลในงานพระราชพิธีพืชมงคลจรดพระนังคัลแรกนาขวัญ ประจำปี 2565


วันพุธที่ 11 พฤษภาคม 2565
การประชุมเชิงปฏิบัติการฝึกซ้อมผู้เข้าเฝ้ารับพระราชทานโล่รางวัลในงานพระราชพิธีพืชมงคลจรดพระนังคัลแรกนาขวัญ ประจำปี 2565
การประชุมเชิงปฏิบัติการฝึกซ้อมผู้เข้าเฝ้ารับพระราชทานโล่รางวัลในงานพระราชพิธีพืชมงคลจรดพระนังคัลแรกนาขวัญ ประจำปี 2565
วันที่ 11 พฤษภาคม 2565 นายโอภาส ทองยงค์ รองปลัดกระทรวงเกษตรและสหกรณ์ เป็นประธานในพิธีเปิดการประชุมเชิงปฏิบัติการฝึกซ้อมผู้เข้าเฝ้ารับพระราชทานโล่รางวัลในงานพระราชพิธีพืชมงคลจรดพระนังคัลแรกนาขวัญ ประจำปี 2565 โดยมี นายประกอบ เผ่าพงศ์ รองอธิบดีกรมส่งเสริมสหกรณ์ ปราชญ์เกษตรของแผ่นดิน เกษตรกร สถาบันเกษตรกร สหกรณ์ดีเด่นแห่งชาติ และเจ้าหน้าที่ที่เกี่ยวข้องเข้าร่วมการประชุม ณ โรงแรมรอยัลซิตี้ เขตบางพลัด กรุงเทพมหานคร
สำหรับ การประชุมเชิงปฏิบัติการฝึกซ้อมผู้เข้ารับพระราชทานโล่รางวัลในงานพระราชพิธีพืชมงคลจรดพระนังคัลแรกนาขวัญ ประจำปี 2565 สืบเนื่องจากกระทรวงเกษตรและสหกรณ์ มีนโยบายให้หน่วยงานราชการในสังกัด ดำเนินการคัดเลือกปราชญ์เกษตรของแผ่นดิน เกษตรกร สถาบันเกษตรกร และสหกรณ์ที่มีผลงานดีเด่นให้ปรากฎต่อสาธารณชนทั่วไปได้รู้จักและยึดถือเป็นแบบอย่างในแนวทางปฏิบัติงาน ซึ่งทางกระทรวงเกษตรและสหกรณ์ ได้มอบหมายให้ “กรมส่งเสริมสหกรณ์” ร่วมกับ “กรมส่งเสริมการเกษตร” รับผิดชอบการฝึกซ้อมเกษตรกรผู้เข้ารับพระราชทานโล่รางวัลฯ กรมส่งเสริมสหกรณ์ ในฐานะหน่วยงานที่รับผิดชอบหลัก จึงได้จัดการประชุมเชิงปฏิบัติการฯ ครั้งนี้ขึ้น เพื่อสร้างกระบวนการมีส่วนร่วมในการซักซ้อม ทำความเข้าใจเกี่ยวกับขั้นตอนและวิธีการเข้าเฝ้ารับพระราชทานโล่รางวัล รวมถึงฝึกซ้อมผู้เข้ารับพระราชทานโล่รางวัลให้มีความพร้อมเพรียง ปฏิบัติได้ถูกต้องตามหลักพิธีทุกขั้นตอน
ในการนี้ รองปลัดกระทรวงเกษตรและสหกรณ์ ได้กล่าวแสดงความยินดีแก่ผู้ได้รับพระราชทานรางวัลทุกท่าน พร้อมทั้งกล่าวขอบคุณคณะทำงานทุกคน และขออวยพรให้การจัดการประชุมเชิงปฏิบัติการฝึกซ้อมฯในครั้งนี้ ประสบความสำเร็จบรรลุตามวัตถุประสงค์ทุกประการ
ทั้งนี้ ปราชญ์เกษตรของแผ่นดิน เกษตรกร สถาบันเกษตรกร และสหกรณ์ดีเด่นแห่งชาติที่ได้รับการคัดเลือก จำนวน 34 รางวัล จะได้เข้าเฝ้ารับพระราชทานโล่รางวัล ในงานพระราชพิธีพืชมงคลจรดพระนังคัลแรกนาขวัญ ประจำปี 2565 ในวันศุกร์ที่ 13 พฤษภาคม 2565 ณ พลับพลาที่ประทับ มณฑลพิธีท้องสนามหลวง

ที่มา : https://www.thaigov.go.th/news/contents/details/54472