รัฐบาลไทย-ข่าวทำเนียบรัฐบาล-รมว.เฮ้ง ยัน ช่วยเหลือลูกจ้างบริลเลียนท์ที่มาร้องเรียนที่ทำเนียบได้ครบถ้วนตามกฎหมายแล้ว


วันอังคารที่ 19 ตุลาคม 2564
รมว.เฮ้ง ยัน ช่วยเหลือลูกจ้างบริลเลียนท์ที่มาร้องเรียนที่ทำเนียบได้ครบถ้วนตามกฎหมายแล้ว
รัฐมนตรีว่าการกระทรวงแรงงาน  รับข้อร้องเรียนช่วยเหลือลูกจ้างบริลเลียนท์ที่ทำเนียบ ยัน ให้ความช่วยเหลือได้ครบถ้วนตามกฎหมายแล้ว
เมื่อวันที่ 19 ตุลาคม 2564 นายสุชาติ ชมกลิ่น รัฐมนตรีว่าการกระทรวงแรงงาน รับข้อเรียกร้องและหารือกับตัวแทนลูกจ้างจำนวน 8 ราย ของบริษัท บริลเลียนท์ อัลไลแอนซ์ ไทย โกลบอล จำกัด และตัวแทนสหภาพแรงงานไทรอัมพ์อินเตอร์เนชั่นเนลแห่งประเทศไทย ผู้ประกอบกิจการผลิตชุดชั้นในสตรี จ.สมุทรปราการ ถูกเลิกจ้าง เนื่องจากปิดกิจการและไม่ได้รับเงินชดเชย ที่ได้มาชุมนุมบริเวณด้านหน้าทำเนียบรัฐบาลเพื่อยื่นข้อเรียกร้องจำนวน 2 ข้อ คือ ขอให้แก้ไขระเบียบกองทุนสงเคราะห์ลูกจ้าง และติดตามความคืบหน้าการดำเนินคดีกับนายจ้าง โดยมี ดร.เสกสกล อัตถาวงศ์ ผู้ช่วยรัฐมนตรีประจำนายกรัฐมนตรี นายสุเทพ ชิตยวงษ์ เลขานุการรัฐมนตรีว่าการกระทรวงแรงงาน เข้าร่วมในครั้งนี้ด้วย ณ ห้องประชุม 1 ตึกสำนักงาน กพ.หลังเก่า จากประเด็นดังกล่าว รมว.แรงงาน ได้มอบหมายให้กรมสวัสดิการและคุ้มครองแรงงานนำเงินจากกองทุนสงเคราะห์ลูกจ้าง จำนวน 22,321,856 บาท มาจ่ายเงินสงเคราะห์ให้ลูกจ้าง จำนวน 1,231 คน และให้สำนักงานประกันสังคมจ่ายเงินประกันการว่างงานแก่ลูกจ้าง เป็นเงินจำนวน 65,540,768 บาท รวมทั้งได้มอบหมายให้กรมการจัดหางานจัดตำแหน่งงานเพื่อรองรับผู้ว่างงานในจังหวัดสมุทรปราการจำนวน 1,834 ตำแหน่ง
นายสุชาติ กล่าวต่อว่า สิ่งที่ผู้นำแรงงานมาเรียกร้องในวันนี้นั้น กรณีที่ลูกจ้างเรียกร้องให้กระทรวงแรงงานนำเงินจากสถานประกอบการที่มี การคืนเงินภาษีประมาณ 31 ล้านบาทจากกรมสรรพากรมาชดเชยให้ลูกจ้างก่อนนั้น ผมมอบหมายให้กรมสวัสดิการและคุ้มครองแรงงานไปหารือกับกรมสรรพากร กระทรวงการคลัง ว่าจะดำเนินการดังกล่าวได้หรือไม่ ส่วนการแกไข้ระเบียบกองทุนสงเคราะห์ลูกจ้าง จะเชิญตัวแทนสหภาพแรงงาน ผู้นำแรงงานมาให้ข้อมูลก่อนที่จะมีการประชุมในวันที่ 28 ตุลาคม ส่วนความคืบหน้าการดำเนินคดีกับนายจ้าง นอกจากกรมสวัสดิการและคุ้มครองแรงงานได้ดำเนินคดีแล้ว ดร.เสกสกล อัตถาวงศ์ ผู้ช่วยรัฐมนตรีประจำนายกรัฐมนตรี จะติดตามความคืบหน้ากับผู้บัญชาการตำรวจแห่งชาติ และหน่วยงานที่เกี่ยวข้องถึงความคืบหน้าของคดีอีกทางหนึ่งด้วย
“ในเรื่องนี้ท่านนายกรัฐมนตรีมีความห่วงใยและเข้าใจปัญหาของพี่น้องผู้ใช้แรงงานเป็นอย่างดี จึงได้กำชับให้กระทรวงแรงงานเข้าไปช่วยเหลือเพื่อบรรเทาความเดือดร้อนให้แก่ลูกจ้างให้เป็นไปด้วยดี ซึ่งกระทรวงแรงงานได้ดำเนินการช่วยเหลือลูกจ้างครบถ้วนตามกฎหมายแล้ว” นายสุชาติ กล่าวในท้ายสุด

ที่มา : https://www.thaigov.go.th/news/contents/details/47178