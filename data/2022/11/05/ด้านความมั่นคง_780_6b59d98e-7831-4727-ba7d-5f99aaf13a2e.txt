รัฐบาลไทย-ข่าวทำเนียบรัฐบาล-รมว.เฮ้งเคี่ยวพนักงานตรวจแรงงานมุ่งขจัดปัญหาค้ามนุษย์ ตามนโยบายบิ๊กป้อม ดันไทยสู่ Tier 2


วันจันทร์ที่ 28 กุมภาพันธ์ 2565
พิมพ์
รมว.เฮ้งเคี่ยวพนักงานตรวจแรงงานมุ่งขจัดปัญหาค้ามนุษย์ ตามนโยบายบิ๊กป้อม ดันไทยสู่ Tier 2
กระทรวงแรงงาน โดยกรมสวัสดิการและคุ้มครองแรงงาน (กสร.) ติวเข้มพนักงานตรวจแรงงานมุ่งแก้ปัญหาการค้ามนุษย์ในทุกมิติ เพื่อยกระดับการแก้ปัญหาสถานการณ์การค้ามนุษย์ในประเทศจาก Tier 2 watchlist เป็น Tier 2 ตามนโยบายของรัฐบาล
นายสุชาติ ชมกลิ่น รัฐมนตรีว่าการกระทรวงแรงงาน เปิดเผยว่า ตามรายงานสถานการณ์การต่อต้านการค้ามนุษย์ (TIP Report) ประเทศไทยถูกจัดลำดับอยู่ในระดับเทียร์ 2 ซึ่งต้องจับตามอง (Tier 2 Watch List) รัฐบาลภายใต้การกำกับดูแลของ พล.อ.ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม และพล.อ.ประวิตร วงษ์สุวรรณรองนายกรัฐมนตรีที่ดูแลในเรื่องการป้องกันและแก้ไขปัญหาการค้ามนุษย์โดยตรงได้กำชับทุกหน่วยงานที่เกี่ยวข้องเร่งดำเนินการตามอำนาจหน้าที่และปฏิบัติตามกฎหมายอย่างเต็มกำลัง เพื่อยกระดับเทียร์ให้สูงขึ้น จึงมอบหมายให้กรมสวัสดิการและคุ้มครองแรงงานเร่งดำเนินการตามแผนงานและนโยบายเร่งด่วนด้านการป้องกันและแก้ไขปัญหาการค้ามนุษย์ด้านแรงงาน
“ผมให้ความสำคัญอย่างยิ่งกับการต่อต้านการค้ามนุษย์ซึ่งถือเป็นวาระแห่งชาติและจะเดินหน้าต่อต้านการค้ามนุษย์อย่างจริงจัง จึงเป็นภารกิจของหน่วยงานที่เกี่ยวข้องในการทำงานร่วมกันอย่างต่อเนื่องเพื่อให้บรรลุผลสำเร็จตามเป้าหมายสร้างความตระหนักรู้ในบทบาทหน้าที่เพื่อให้เกิดความเชี่ยวชาญในการทำงานร่วมกับทีมสหวิชาชีพ สามารถคัดแยกผู้เสียหายจากการค้ามนุษย์ด้านแรงงาน การรวบรวมพยานหลักฐานเพื่อการดำเนินคดี และการประสานส่งต่อหน่วยงานที่เกี่ยวข้องเพื่อให้ความช่วยเหลือแก่ผู้เสียหายได้อย่างมีประสิทธิภาพ ซึ่งจะนำไปสู่การแก้ปัญหาการค้ามนุษย์ในทุกมิติ” รัฐมนตรีว่าการกระทรวงแรงงาน กล่าว
ด้านนายนิยม สองแก้ว อธิบดีกรมสวัสดิการและคุ้มครองแรงงาน กล่าวว่า กรมสวัสดิการและคุ้มครองแรงงานในฐานะหน่วยงานหลักในการกำกับดูแลและคุ้มครองแรงงาน ทั้งแรงงานไทย แรงงานต่างด้าว แรงงานเด็ก แรงงานผู้พิการแรงงานผู้สูงอายุ และแรงงานประมงทะเล ให้ได้รับสิทธิประโยชน์ตามที่กฎหมายกำหนดโดยมีพนักงานตรวจแรงงานเป็นกลไกสำคัญในการบังคับใช้กฎหมายจึงจัดโครงการพัฒนาศักยภาพและส่งเสริมความรู้บุคลากรเพื่อป้องกันและแก้ไขปัญหาการบังคับใช้แรงงานหรือบริการ และการค้ามนุษย์ด้านแรงงานรวมถึงการใช้แรงงานเด็กในรูปแบบที่เลวร้าย รุ่นที่ 2 ในวันที่ 28 กุมภาพันธ์ - 2 มีนาคม 2565 มีผู้เข้ารับการอบรม จำนวน 100 คน ประกอบด้วยพนักงานตรวจแรงงานจากส่วนกลาง จำนวน 20 คน เข้ารับฟังการบรรยาย ณ สถานที่จัดอบรม และพนักงานตรวจแรงงานจากสำนักงานสวัสดิการและคุ้มครองแรงงานจังหวัดทุกจังหวัด จำนวน 80 คน รับฟังการบรรยายในรูปแบบออนไลน์ผ่านวีดิทัศน์ทางไกลผ่านระบบ Zoom Meeting ณ หน่วยงานต้นสังกัด เพื่อพัฒนาศักยภาพพนักงานตรวจแรงงานให้มีความเข้าใจในเรื่องการค้ามนุษย์ด้านแรงงานโดยมุ่งดำเนินการให้แรงงานได้รับการคุ้มครองสิทธิประโยชน์ตามกฎหมายมีคุณภาพชีวิตที่ดี และไม่ตกเป็นผู้เสียหายจากการค้ามนุษย์ รวมทั้งส่งเสริมภาพลักษณ์ที่ดีของประเทศไทยในการแก้ไขปัญหาการค้ามนุษย์ด้านแรงงาน และการบังคับใช้แรงงาน รวมถึงการใช้แรงงานเด็กในรูปแบบที่เลวร้าย โดยมีเป้าหมายเพื่อยกระดับการจัดลำดับสถานการณ์การแก้ไขการค้ามนุษย์ในประเทศสู่เทียร์ 2

ที่มา : https://www.thaigov.go.th/news/contents/details/52022