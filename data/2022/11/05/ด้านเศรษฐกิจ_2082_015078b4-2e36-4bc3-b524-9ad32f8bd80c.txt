รัฐบาลไทย-ข่าวทำเนียบรัฐบาล- เรือโดยสารไฟฟ้า MINE Smart Ferry “Urban line พระนั่งเกล้า - สาทร


วันพฤหัสบดีที่ 2 ธันวาคม 2564
เรือโดยสารไฟฟ้า MINE Smart Ferry “Urban line พระนั่งเกล้า - สาทร
...
กรมเจ้าท่า กระทรวงคมนาคม ร่วมกับ บริษัท อี สมาร์ท ทรานสปอร์ต จำกัด บริษัทในเครือ บริษัท พลังงานบริสุทธิ์ จำกัด (มหาชน) ได้พัฒนาเรือโดยสารพลังงานไฟฟ้า MINE Smart Ferry ผลิตด้วยฝีมือคนไทย เป็นเรือโดยสารไฟฟ้าลำแรกของประเทศไทย เป็นการส่งเสริมทางเลือกใหม่ในการเดินทางในแม่น้ำเจ้าพระยาที่ไร้มลพิษ ซึ่งเป็นหนึ่งในยุทธศาสตร์ที่รัฐบาล ให้ความสำคัญคือ “ยุทธศาสตร์ชาติด้านการสร้างการเติบโตบนคุณภาพชีวิตที่เป็นมิตรต่อสิ่งแวดล้อม” โดยเฉพาะอย่างยิ่งประเทศไทยในขณะนี้ที่ต้องเผชิญปัญหาสภาวะฝุ่นละออง PM 2.5 ซึ่งการพัฒนาเรือโดยสารพลังงานไฟฟ้า MINE Smart Ferry ลำแรกในแม่น้ำเจ้าพระยา สามารถช่วยลดปัญหามลภาวะและเป็นมิตรต่อสิ่งแวดล้อม อีกทั้งรองรับระบบ EMV card เข้าสู่สังคมยุคใหม่ ไร้เงินสด ลดการสัมผัส
นายภูริพัฒน์ ธีระกุลพิศุทธิ์ รองอธิบดีกรมเจ้าท่า ด้านปลอดภัย เปิดเผยว่า จากนโยบายของรัฐบาลและกระทรวงคมนาคม โดยนายศักดิ์สยาม ชิดชอบ รัฐมนตรีว่าการกระทรวงคมนาคมและ ดร.อธิรัฐ รัตนเศรษฐ รัฐมนตรีช่วยว่าการกระทรวงคมนาคม ได้มอบนโยบายให้กรมเจ้าท่า ร่วมกับภาคเอกชน ส่งเสริม ผลักดัน ให้มีการยกระดับเรือโดยสารพลังงานไฟฟ้าในแม่น้ำเจ้าพระยา ให้มีมาตรฐานและความปลอดภัย ผนวกกับการเชื่อมโยงกับระบบการขนส่งอื่นๆ ไม่ว่าจะเป็น รถโดยสารสาธารณะ รถไฟฟ้า BTS ฯลฯ เป็นการช่วยส่งเสริมการเดินทางทางน้ำ พร้อมยกระดับคุณภาพชีวิตของประชาชน ควบคู่ไปกับการพัฒนาระบบโครงสร้างพื้นฐานทางน้ำและการพัฒนาประเทศตามเป้าหมายของรัฐบาล  ในระยะ 1 ปีที่ผ่านมา  กรมเจ้าท่า ได้พัฒนาเรือโดยสารพลังงานไฟฟ้าในแม่น้ำเจ้าพระยาถือเป็นนวัตกรรมใหม่ของยานยนต์ภาคการขนส่งทางน้ำ ร่วมกับ บริษัท อี สมาร์ท ทรานสปอร์ต จำกัด บริษัทในเครือ บริษัท พลังงานบริสุทธิ์ จำกัด (มหาชน) รองรับการให้บริการแก่ประชาชนในด้านความสะดวก ประหยัด ปลอดภัย ไร้มลพิษ เป็นมิตรกับสิ่งแวดล้อม โดยประสบความสำเร็จอย่างเป็นรูปธรรม  พร้อมเปิดให้บริการอย่างเป็นทางการ เมื่อวันที่ 22 ธันวาคม  2563 โดยท่านพลเอก ประยุทธ์ จันทร์โอชา นายกรัฐมนตรี ได้ให้เกียรติมาเป็นประธานฯ ขณะเดียวกัน กรมเจ้าท่า ได้มีแผนในการพัฒนาและปรับปรุงท่าเรือในแม่น้ำเจ้าพระยามาอย่างต่อเนื่อง เพื่อรองรับการขยายตัวของภาคการขนส่งทางน้ำ พร้อมจัดเจ้าหน้าที่ประจำท่าเรือต่าง ๆ ในแม่น้ำเจ้าพระยา เพื่อสร้างความเชื่อมั่นให้กับประชาชนและนักท่องเที่ยวทางน้ำ ที่จะกลับมาใช้บริการเพิ่มมากขึ้นภายหลังสถานการณ์โควิด - 19 เริ่มคลี่คลายลง
นาวาโท ปริญญา รักวาทิน ประธานเจ้าหน้าที่บริหาร บริษัท อี สมาร์ท ทรานสปอร์ต จำกัด เปิดเผยว่า  สำหรับการกลับมาให้บริการ ภายหลังสถานการณ์ COVID-19 คลี่คลายลง การให้บริการเรือโดยสารไฟฟ้า MINE Smart Ferry “Urban line” ในแม่น้ำเจ้าพระยา ปัจจุบันเปิดให้บริการในเส้นทางท่าเรือพระนั่งเกล้า-ท่าเรือสาทร ในวันจันทร์ – วันศุกร์ เริ่มเที่ยวแรกในช่วงเช้าจากท่าเรือพระนั่งเกล้า เวลา 06.15 น.จนถึง 07.45 น.และ ช่วงเย็น เริ่มเที่ยวแรกจากท่าเรือสาทร เวลา 15.55 น. จนถึง 18.00 น. สำหรับวันเสาร์และวันหยุดนักขัตฤกษ์ เริ่มเที่ยวแรกในช่วงเช้าจากท่าเรือพระนั่งเกล้า เวลา 07.25 น. จนถึง 12.10 น. และช่วงเย็น เริ่มเที่ยวแรกจากท่าเรือสาทร เวลา 13.20 น. จนถึง 18.20 น. และในวันอาทิตย์ เริ่มเที่ยวแรกในช่วงเช้าจากท่าเรือพระนั่งเกล้า เวลา 07.50 น. จนถึง 10.50 น. และช่วงเย็น เริ่มเที่ยวแรกจากท่าเรือสาทร เวลา 15.00 น. จนถึง 18.00 น.เป็นการเพิ่มจำนวนเที่ยวเรือและระยะเวลาให้บริการมากขึ้น ทั้งนี้ ผู้โดยสารสามารถจ่ายค่าโดยสารด้วยบัตรเดบิต บัตรเครดิต หรือบัตรที่มีสัญลักษณ์ Contactless หรือบัตร HOP งดรับเงินสด เพื่อหลีกเลี่ยงการสัมผัส แตะจ่ายง่าย และสะดวกสบายยิ่งขึ้น

ที่มา : https://www.thaigov.go.th/news/contents/details/49009