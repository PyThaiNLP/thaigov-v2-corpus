รัฐบาลไทย-ข่าวทำเนียบรัฐบาล-​แรงงานกีบหมูเฮ! รมว.เฮ้ง รุกเสิร์ฟงานประจำ


วันพฤหัสบดีที่ 30 มิถุนายน 2565
พิมพ์
​แรงงานกีบหมูเฮ! รมว.เฮ้ง รุกเสิร์ฟงานประจำ
เมื่อวันที่ 29 มิถุนายน 2565 นายสุชาติ ชมกลิ่น รัฐมนตรีว่าการกระทรวงแรงงาน มอบหมายกรมการจัดหางานลงพื้นที่ ชุมชนซอยกีบหมู สุเหร่าคลองหนึ่ง แขวงบางชัน เขตคลองสามวา กรุงเทพมหานคร เพื่อให้บริการจัดหางานและส่งเสริมการประกอบอาชีพอิสระ แก่แรงงานรับจ้างอิสระ
นายสุชาติ กล่าวว่า สำหรับวิถีชีวิตชุมชนซอยกีบหมูจะมีแรงงานช่างที่มีฝีมือ และคนหางานมารอรับจ้างทำงานรายวันเช่นนี้มามากกว่า 10 ปี โดยส่วนใหญ่เป็นช่างก่อสร้าง มีทั้งช่างปูน ช่างไม้ ช่างเชื่อม ช่างปูกระเบื้อง ช่างสี กรรมกรชาย-หญิง คนยกของ คนทำความสะอาด รายได้ต่อวันเริ่มต้นที่ 500 – 1,000 บาทต่อวัน ช่างเชื่อมมีรายได้สูงที่สุด ส่วนกรรมกรหญิงรายได้จะต่ำที่สุด โดยทุกวัน เวลา ตี 5 – 8 โมงเช้า จะมีแรงงานคนไทยอย่างน้อย 100 คน มารวมกลุ่มรอผู้จ้างงานบริเวณตลาดกีบหมู เพื่อต่อรอง เจรจา หากตกลงกันได้นายจ้างจะรับไปทำงานในพื้นที่กรุงเทพมหานคร และจังหวัดใกล้เคียง เช่น นนทบุรี สมุทรปราการ ชลบุรี ซึ่งปัจจุบันชุมชนซอยกีบหมูมีแรงงานช่างและคนหางานเพิ่มขึ้นอย่างมาก ทำให้แรงงานในพื้นที่มีรายได้ไม่แน่นอน ตามงานที่มีในแต่ละวัน ซึ่งแรงงานนอกระบบเหล่านี้ หากวันไหนไม่มีงานจะไม่มีเงิน และยังไม่มีสวัสดิการด้านอื่นรองรับอย่างเงินชดเชยกรณีว่างงาน หรือค่ารักษาพยาบาล
“พล.อ.ประยุทธ์ จันทร์โอชา นายกรัฐมนตรี และ พล.อ.ประวิตร วงษ์สุวรรณ รองนายกรัฐมนตรี ซึ่งกำกับดูแลกระทรวงแรงงาน ห่วงใยแรงงานนอกระบบอย่างมาก โดยเฉพาะชุมชนกีบหมูที่เป็นแหล่งรวมของแรงงานก่อสร้างชาวไทยมาอย่างยาวนานซึ่งในขณะที่ช่างก่อสร้างในชุมชนดังกล่าวเพิ่มขึ้นและงานไม่เพียงพอกับคนหางานแต่ภาคอุตสาหกรรมในประเทศไทย และต่างประเทศกลับขาดแคลนแรงงานช่างที่มีฝีมือ โดยเฉพาะสาขาช่างเชื่อม ผมจึงมอบหมายกรมการจัดหางานลงพื้นที่ให้บริการจัดหางานสร้างโอกาสการมีงานทำให้คนหางาน”รัฐมนตรีว่าการกระทรวงแรงงาน กล่าว
ด้านนายไพโรจน์ โชติกเสถียร อธิบดีกรมการจัดหางาน กล่าวว่า เจ้าหน้าที่ของเราได้เข้าไปแนะนำบริการต่าง ๆ ของกรมการจัดหางาน ณ ชุมชน ซอยกีบหมู ที่อยู่ในพื้นที่รับผิดชอบของสำนักงานจัดหางานกรุงเทพมหานครพื้นที่ 5 ซึ่งมีทั้งการให้บริการจัดหางานในประเทศที่ปัจจุบันมีตำแหน่งงานว่าง จำนวน 161,895 อัตรา โดยตำแหน่งงานที่มีความใกล้เคียงกับงานที่คนหางานย่านซอยกีบหมูสามารถทำได้จะมีทั้งแรงงานด้านการผลิต แรงงานทั่วไป และแรงงานด้านการประกอบ รวมทั้งตั้งโต๊ะลงทะเบียนรับสมัครผู้ที่สนใจไปทำงานต่างประเทศ ผ่านเว็บไซต์ toea.doe.go.th เพื่อไปทำงานภาคก่อสร้างที่ประเทศซาอุดีอาระเบีย เกาหลีใต้ ไต้หวัน หรืองานภาคเกษตร ที่ประเทศอิสราเอล สวีเดน ฟินแลนด์ และเกาหลีใต้ นอกจากนี้ยังมีกิจกรรมส่งเสริมการประกอบอาชีพอิสระ ที่ลงทุนน้อย ทำง่ายรายได้ดี  สำหรับคนหางานที่รักอิสระไม่ต้องการทำงานประจำ แต่ต้องการหารายได้เสริม
“กรมการจัดหางาน รับข้อสั่งการรัฐมนตรีสุชาติ ทำงานเชิงรุกลงพื้นที่ซอยกีบหมู เพื่อเปิดโอกาสให้คนหางาน ได้เข้าถึงตำแหน่งงาน เพื่อนำไปสู่การมีงานทำ มีรายได้ มีคุณภาพชีวิตที่ดี ตามที่ท่านรัฐมนตรีเน้นย้ำมาโดยตลอดว่าคนไทยที่ต้องการทำงานต้องได้รับโอกาส สามารถเข้าถึงการจ้างงานที่สะดวกรวดเร็ว เพื่อให้มีรายได้เลี้ยงดูตนเองและครอบครัว” อธิบดีกรมการจัดหางาน กล่าว
นางชุดา ชัยสิริพานิช แรงงานรับจ้างอิสระ ย่านซอยกีบหมู กล่าวว่า ตนมีความสนใจอาชีพอิสระ ประเภทการทำอาหาร ต้องการให้รัฐมีเงินทุนสำหรับแรงงานนอกระบบได้กู้ยืม ซึ่งเจ้าหน้าที่กรมการจัดหางานได้แนะนำกองทุนเพื่อผู้รับงานไปทำที่บ้าน และเงื่อนไขสำหรับการกู้ยืมให้ตนทราบ

ที่มา : https://www.thaigov.go.th/news/contents/details/56377