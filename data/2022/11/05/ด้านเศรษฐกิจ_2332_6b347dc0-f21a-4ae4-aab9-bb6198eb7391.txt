รัฐบาลไทย-ข่าวทำเนียบรัฐบาล-สำนักงานการบินพลเรือนแห่งประเทศไทยออกประกาศแจ้งสายการบินถึงมาตรการเข้าไทยล่าสุด สกัดโรคติดเชื้อไวรัส COVID-19 “โอมิครอน”


วันพุธที่ 22 ธันวาคม 2564
สำนักงานการบินพลเรือนแห่งประเทศไทยออกประกาศแจ้งสายการบินถึงมาตรการเข้าไทยล่าสุด สกัดโรคติดเชื้อไวรัส COVID-19 “โอมิครอน”
เพื่อยกระดับการป้องกันการขนส่งผู้ติดเชื้อไวรัส COVID-19
สำนักงานการบินพลเรือนแห่งประเทศไทย (กพท.) กระทรวงคมนาคม ได้ออกประกาศนักบิน (NOTAM) แจ้งสายการบินทั่วโลกถึงมาตรการที่ปรับปรุงล่าสุดในการเดินทางทางอากาศเข้ามายังประเทศไทย เพื่อยกระดับการป้องกันการขนส่งผู้ติดเชื้อไวรัส COVID-19 สายพันธุ์ใหม่ “โอมิครอน ” เข้ามาระบาดในประเทศ ดังนี้
ระบบ Thailand Pass จะปิดรับลงทะเบียนสำหรับผู้ลงทะเบียนรายใหม่ที่ต้องการเข้าประเทศไทยแบบ Test & Go และ Sandbox ทั้งหมด ยกเว้นแซนด์บ็อกซ์ของจังหวัดภูเก็ต (Phuket Sandbox) และผู้ลงทะเบียนใน Thailand Pass ทุกคนจะต้องปฏิบัติตามแนวทางใหม่ คือ
1. ผู้ลงทะเบียนที่ได้รับ QR Code จากระบบ Thailand Pass แล้ว ยังสามารถเข้าประเทศไทยได้ภายใต้เงื่อนไขที่ได้รับการอนุมัติ
2. ผู้ที่ลงทะเบียนแล้ว แต่ยังรอผลการพิจารณาโดยยังไม่ได้รับ QR Code ต้องรอจนกว่าจะได้รับการอนุมัติ หากสำเร็จสามารถเข้าประเทศไทยได้ภายใต้เงื่อนไขที่ได้รับการอนุมัติ
3. ผู้ลงทะเบียนรายใหม่ จะไม่สามารถลงทะเบียนภายใต้เงื่อนไขการเข้าประเทศแบบ Test & Go และ Sandbox ได้ ยกเว้นภูเก็ตแซนด์บ็อกซ์ โดยระบบ Thailand Pass จะเปิดรับลงทะเบียนสำหรับผู้ลงทะเบียนรายใหม่ที่ต้องการเข้าประเทศไทยแบบกักตัว (Alternative Quarantine หรือ AQ) หรือ Phuket Sandbox เท่านั้น
4. ผู้โดยสารที่จะเดินทางเข้าไทยภายใต้เงื่อนไข Test & Go และแซนด์บ็อกซ์ซึ่งได้รับการอนุมัติไปแล้ว จะต้องเข้ารับการตรวจหาการติดเชื้อไวรัสโคโรนา 2019 (โควิด - 19) ครั้งที่ 2 โดยวิธี RT-PCR (ไม่ใช่วิธีเดิมคือ ATK) ณ สถานที่ที่ทางรัฐบาลไทยจัดเตรียมไว้ให้ โดยไม่เสียค่าใช้จ่ายเพิ่มเติม
ทั้งนี้ กพท. ได้กำชับให้สายการบินทุกสายช่วยตรวจสอบกลั่นกรองเอกสารและเฝ้าระวังอย่างเข้มงวด รวมถึงให้สายการบินแจ้งผู้โดยสารปฏิบัติตามมาตรการที่ปรับปรุงดังกล่าวอย่างเคร่งครัด

ที่มา : https://www.thaigov.go.th/news/contents/details/49748