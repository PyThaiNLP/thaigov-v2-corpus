รัฐบาลไทย-ข่าวทำเนียบรัฐบาล-วธ.เผยผลสำรวจส่วนราชการทั่วประเทศร้อยละ 75 หนุนรณรงค์แต่งกายผ้าไทย 2 วันต่อสัปดาห์


วันอังคารที่ 6 กรกฎาคม 2564
วธ.เผยผลสำรวจส่วนราชการทั่วประเทศร้อยละ 75 หนุนรณรงค์แต่งกายผ้าไทย 2 วันต่อสัปดาห์
วธ.เผยผลสำรวจส่วนราชการทั่วประเทศร้อยละ 75 หนุนรณรงค์แต่งกายผ้าไทย 2 วันต่อสัปดาห์
วธ.เผยผลสำรวจส่วนราชการทั่วประเทศร้อยละ 75 หนุนรณรงค์แต่งกายผ้าไทย 2 วันต่อสัปดาห์ ขอบคุณผู้ว่าราชการจังหวัด ส่วนราชการให้ความร่วมมือเป็นแบบอย่างสวมผ้าไทย โดยขยายผลจัดทำสื่อรณรงค์แต่งกายผ้าไทยของ อบจ. และประธานสภาวัฒนธรรมจังหวัด ในรูปแบบอินโฟกราฟิกเผยแพร่ผ่านสื่อออนไลน์ต่อเนื่อง
นางยุพา  ทวีวัฒนะกิจบวร ปลัดกระทรวงวัฒนธรรม  เปิดเผยว่า ตามที่รัฐบาลมอบหมายให้กระทรวงวัฒนธรรม (วธ.) ร่วมกับกระทรวงและหน่วยงานต่างๆ ส่งเสริมการใช้และสวมใส่ผ้าไทยเพื่อส่งเสริมอัตลักษณ์ความเป็นไทยผ่านวัฒนธรรมการแต่งกายผ้าไทยและผ้าพื้นเมือง สร้างรายได้ให้แก่ประชาชน ชุมชนและประเทศ โดย วธ. ได้มอบหมายให้สำนักงานวัฒนธรรมจังหวัด 76 จังหวัด ประสานขอความร่วมมือผู้ว่าราชการจังหวัดและส่วนราชการต่างๆ ภายในจังหวัด ร่วมรณรงค์เป็นแบบอย่างในการอย่างสวมผ้าไทย ผ้าพื้นเมือง ในรูปแบบสื่ออินโฟกราฟิก โดยมีข้อความหลัก “รักษ์ผ้าไทย รักษ์ความเป็นไทย” ตัวอย่างผ้า/ลายผ้าพร้อมข้อความสั้นๆ แสดงชนิดของผ้าและเรื่องราวความเป็นมา ซึ่งแสดงถึงอัตลักษณ์ผ้าของแต่ละท้องถิ่น เพื่อเผยแพร่ประชาสัมพันธ์ทางสื่อออนไลน์และสื่อต่างๆ ขณะนี้มีกระแสตอบรับที่ดีมาก ขอขอบคุณผู้ว่าราชการจังหวัดทุกจังหวัด ส่วนราชการต่างๆ ที่ให้ความร่วมมือสวมใส่ผ้าไทย ผ้าพื้นเมือง เป็นแบบอย่างให้แก่ประชาชน และสังคมในวงกว้าง ทั้งนี้ ได้ขยายการรณรงค์การแต่งกายผ้าไทย โดยขอความร่วมมือไปยังนายกองค์การบริหารส่วนจังหวัด (อบจ.) และประธานสภาวัฒนธรรมจังหวัดทั่วประเทศ ด้วย
ปลัดวธ.  กล่าวอีกว่า ล่าสุด วธ. ได้มอบหมายให้ สวจ. สำรวจ เรื่อง การรณรงค์แต่งกายผ้าไทย ผ้าพื้นเมืองของส่วนราชการภายในจังหวัด ซึ่งภาพรวมพบว่า ส่วนราชการภายในจังหวัดต่างๆ ทั่วประเทศ ร้อยละ 75 มีการรณรงค์แต่งกายผ้าไทย 2 วันต่อสัปดาห์ ทั้งนี้ ทาง วธ. ได้มีหนังสือขอความร่วมมือผู้ว่าราชการจังหวัดและมอบหมาย สวจ. รณรงค์ให้ส่วนราชการภายในจังหวัด ตลอดจนหน่วยงานและประชาชนทั่วไป แต่งกายผ้าไทย ผ้าท้องถิ่น อย่างน้อย 2 วันต่อสัปดาห์อย่างต่อเนื่อง เพื่อให้ผ้าไทยเป็นที่รู้จักแพร่หลายและแสดงให้เห็นว่าสามารถสวมใส่ได้จริงในชีวิตประจำวัน ที่สำคัญยังเป็นการสร้างงาน สร้างรายได้ให้แก่ชุมชน หรือผู้ประกอบการด้านวัฒนธรรมด้วย

ที่มา : https://www.thaigov.go.th/news/contents/details/43492