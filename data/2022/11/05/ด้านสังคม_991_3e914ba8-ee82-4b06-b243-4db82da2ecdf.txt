รัฐบาลไทย-ข่าวทำเนียบรัฐบาล-ดีอีเอส เผย 4 แบงก์ถูกอ้างชื่อในเฟคนิวส์ปล่อยกู้-แจกเงินปีใหม่


วันเสาร์ที่ 18 ธันวาคม 2564
ดีอีเอส เผย 4 แบงก์ถูกอ้างชื่อในเฟคนิวส์ปล่อยกู้-แจกเงินปีใหม่
ดีอีเอส เผย 4 แบงก์ถูกอ้างชื่อในเฟคนิวส์ปล่อยกู้-แจกเงินปีใหม่
“นพวรรณ” โฆษกดีอีเอสฝ่ายการเมือง เปิดข้อมูลศูนย์ต่อต้านข่าวปลอม สัปดาห์ที่ผ่านมาพบชื่อ 4 แบงก์ ถูกแอบอ้างปล่อยข่าวลวง/บิดเบือนเรื่องการลงทะเบียนกู้ยืม สินเชื่อดอกเบี้ยต่ำ และแจกเงินสดปีใหม่
นางสาวนพวรรณ หัวใจมั่น โฆษกกระทรวงดิจิทัลเพื่อเศรษฐกิจและสังคมฝ่ายการเมือง (ดีอีเอส) กล่าวว่า สรุปผลการมอนิเตอร์ และรับแจ้งข่าวปลอมประจำสัปดาห์ ระหว่างวันที่  10-16 ธ.ค. 64 โดยศูนย์ต่อต้านข่าวปลอม พบมีการแอบอ้างชื่อธนาคาร ได้แก่ ธนาคารกรุงไทย ธนาคารออมสิน ธนาคารอาคารสงเคราะห์ (ธอส.) และธนาคารเพื่อการเกษตรและสหกรณ์การเกษตร (ธกส.) เพื่อหลอกลวงและบิดเบือนสร้างความเข้าใจผิดกับประชาชน โดยมีทั้งเรื่องการเปิดลงทะเบียนกู้ยืม ปล่อยสินเชื่อโดยผ่อนชำระรายเดือนและอัตราดอกเบี้ยต่ำ แจกเงินสดเป็นของขวัญปีใหม่เป็นต้น
โดยจากการประสานงานของศูนย์ฯ ได้รับผลการตรวจสอบแล้ว 3 เรื่องว่าเป็นข่าวปลอม ได้แก่ ข่าวกรุงไทย ให้ยืมปิดหนี้ตามนโยบายรัฐ ดอกเบี้ยต่ำ ทุกอาชีพ 50,000 - 200,000 บาท  ข่าวกรุงไทย เปิดเงินกู้ 5,000 - 300,000 บาท ใช้แค่บัตรประชาชน สามารถยืมได้ทุกสาขาอาชีพ ผ่านไลน์ @935kfjpa  และข่าวออมสิน เปิดสินเชื่อ QR รายวัน วงเงินกู้ 30,000-500,000 บาท
ขณะที่ อยู่ระหว่างรอผลตรวจสอบ 2 เรื่อง ได้แก่ เรื่อง ธ.ออมสิน เปิดลงทะเบียนให้กู้ยืมวงเงิน 30,000 บาทผ่อน 1,000 บาท และธ.กรุงไทย ปล่อยสินเชื่อ "กรุงไทยใจดี" ให้ยืม 1 แสนบาท ผ่อนเดือนละ 1,653 บาท นอกจากนี้มีอีก 2 เรื่องที่อยู่ระหว่างการประสาน ได้แก่ เรื่อง ธ.ออมสิน ธ.ก.ส. และธอส. เตรียมของขวัญปีใหม่ให้ลูกค้าประวัติชำระดี รับเงินสดรายละ 500-1,000 บาท และเรื่องดีแทค เปิดให้ลงทะเบียนกู้ยืม วงเงินสูงสุด 8 แสนบาท
สำหรับภาพรวมในรอบสัปดาห์ล่าสุดนี้ มีข้อความที่เข้ามาทั้งสิ้น 11,468,938 ข้อความ โดยจากการคัดกรองมีข้อความที่ต้องดำเนินการตรวจสอบ (Verify) จำนวน 189 ข้อความ รวมเรื่องที่ต้องดำเนินการตรวจสอบ 97 เรื่อง ในจำนวนนี้เป็นข่าวเกี่ยวกับโควิด 26 เรื่อง
ทางด้านข่าวปลอมที่มีคนสนใจสูงสุด 5 อันดับแรก ได้แก่ อันดับ 1 กรุงไทยให้กู้เงินผ่านไลน์ @935kfjpa โดยใช้แค่บัตรประชาชนเท่านั้น อันดับ 2 ผู้ที่เป็นริดสีดวง เสี่ยงเป็นโรคมะเร็งลำไส้ใหญ่ อันดับ 3 เวลาเที่ยงคืนถึงตี 3 รังสีคอสมิกเข้าใกล้โลก หากเปิดมือถือไว้ร่างกายจะได้รับอันตราย อันดับ 4 ภาคใต้เตรียมรับมือพายุไซโคลนอัสนีในอีก 5 วัน และอันดับ 5 ใส่ผ้าอนามัยแผ่นเดิมเป็นเวลานานๆ ทำให้เป็นโรคมะเร็งปากมดลูก
“เรายังคงต้องการความร่วมมือจากประชาชน เพื่อเข้ามามีส่วนช่วยในการแก้ปัญหาข่าวปลอมอย่างต่อเนื่องเมื่อได้รับข่าวสารข้อมูลผ่านโซเชียล ควรตรวจสอบให้รอบด้าน เลือกเชื่อ เลือกแชร์ และสามารถติดตามและแจ้งเบาะแสข่าวปลอม ได้ผ่านช่องทางต่างๆ ของศูนย์ต่อต้านข่าวปลอม ดังนี้ ไลน์ @antifakenewscenter  เว็บไซต์https://www.antifakenewscenter.com/ ทวิตเตอร์ https://twitter.com/AFNCThailand และช่องทางโทรศัพท์โทรสายด่วน GCC 1111 ต่อ 87” นางสาวนพวรรณกล่าว
************

ที่มา : https://www.thaigov.go.th/news/contents/details/49620