รัฐบาลไทย-ข่าวทำเนียบรัฐบาล-หนุนไทยเป็นจุดหมายกลุ่ม “Digital Nomads” หลังกรุงเทพฯ ครองอันดับ 2 เมืองดีที่สุดในโลกที่เหมาะสำหรับการทำงาน – ท่องเที่ยวไปพร้อม ๆ กัน


วันจันทร์ที่ 27 มิถุนายน 2565
หนุนไทยเป็นจุดหมายกลุ่ม “Digital Nomads” หลังกรุงเทพฯ ครองอันดับ 2 เมืองดีที่สุดในโลกที่เหมาะสำหรับการทำงาน – ท่องเที่ยวไปพร้อม ๆ กัน
.....
พลเอก ประยุทธ์ จันทร์โอชา นายกรัฐมนตรี และ รมว.กลาโหม ยินดีที่เว็บไซต์ Instant Offices ผู้ให้บริการปรึกษาและจัดหาพื้นที่ทำงานที่ยืดหยุ่น (Flexible Workspace) ที่มีเครือข่ายใหญ่ที่สุดในโลกจากประเทศอังกฤษ จัดให้กรุงเทพมหานครเป็นอันดับ 2 เมืองที่ดีที่สุดในโลกที่เหมาะสำหรับกลุ่ม “Digital Nomads” ปี 2022 (Best Digital Nomad Cities Globally 2022) และถือเป็นอันดับ 1 ของเอเชีย จากการจัดอันดับ 80 เมืองทั่วโลก
.
ปัจจุบันกระแสดิจิทัลโนแมด (Digital Nomads) หรือกลุ่มคนผู้ใช้ชีวิตเดินทางท่องเที่ยวไปพร้อมกับการทำงานนอกออฟฟิศ โดยใช้ระบบอินเทอร์เน็ตเป็นเครื่องมือหลักในการหารายได้ และเป็นที่นิยม เนื่องจากมีอิสระจากข้อจำกัดทางด้านเวลาและสถานที่
.
ปัจจัยที่ผ่านการพิจารณา เช่น ความสามารถในการจับจ่าย สภาพภูมิอากาศ ความเร็วของระบบอินเตอร์เน็ต ทิวทัศน์ และการขนส่ง เป็นต้น ซึ่งกรุงเทพฯ นำเสนออาหารท้องถิ่นที่ยอดเยี่ยมหลากหลาย ตลาดอาหารริมทาง (Street Food) ที่มีชีวิตชีวา พร้อมด้วยจุดเชื่อมต่อ Wi-Fi กว่า 15,000 แห่ง และที่พักบางแห่งมีราคาถูกที่สุดจากทุกเมืองที่ทำการสำรวจ
.
ซึ่งแนวโน้มของกลุ่มดิจิทัลโนแมด ถือเป็นโอกาสสำคัญที่จะต่อยอดขีดความสามารถภาคการท่องเที่ยวไทยให้ดียิ่งขึ้นในทุกมิติ พร้อมกำชับหน่วยงานที่เกี่ยวข้องเร่งสร้างการรับรู้ หามาตรการ หรือจัดกิจกรรม เพื่อดึงดูดใจให้นักท่องเที่ยวทุกกลุ่มเดินทางเข้าประเทศเพิ่มขึ้น
#ไทยคู่ฟ้า #ร่วมต้านโควิด19
-------------------

ที่มา : https://www.thaigov.go.th/news/contents/details/56179