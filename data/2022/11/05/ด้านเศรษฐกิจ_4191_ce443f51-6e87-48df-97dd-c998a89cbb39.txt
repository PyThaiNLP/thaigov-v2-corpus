รัฐบาลไทย-ข่าวทำเนียบรัฐบาล-ถึงคิวอีสานใต้ กระทรวงเกษตรฯ จัดงานวันข้าวและชาวนาแห่งชาติ


วันพฤหัสบดีที่ 23 มิถุนายน 2565
ถึงคิวอีสานใต้ กระทรวงเกษตรฯ จัดงานวันข้าวและชาวนาแห่งชาติ
ขนขบวนเทคโนโลยีอัจฉริยะและนวัตกรรมลดต้นทุนการผลิตมาโชว์ภายในงาน เพื่อเผยแพร่ความรู้แก่ชาวนาและผู้สนใจ
นายอลงกรณ์ พลบุตร ที่ปรึกษารัฐมนตรีว่าการกระทรวงเกษตรและสหกรณ์ เปิดเผยภายหลังเป็นประธานเปิดงานรณรงค์ถ่ายทอดเทคโนโลยีการผลิตข้าวระดับเขตภาคตะวันออกเฉียงเหนือ เนื่องในวันข้าวและชาวนาแห่งชาติ ประจำปี 2565 ภายใต้แนวคิดงาน “๙๐ พรรษา ชาวนาวิถีใหม่ ๙ ไกลด้วยพระบารมี” ที่จัดขึ้นระหว่างวันที่ 23 - 25 มิถุนายน 2565 โดยมีนางสาวนนทิชา วรรณสว่าง รองอธิบดีกรมการข้าว นายกฤษ อุตตมะเวทิน รองอธิบดีกรมการข้าว และผู้บริหารหน่วยงานในสังกัดกระทรวงเกษตรฯ เข้าร่วม ณ ศูนย์วิจัยข้าวอุบลราชธานี จังหวัดอุบลราชธานี ว่า กระทรวงเกษตรและสหกรณ์ โดยกรมการข้าว จัดงานดังกล่าวขึ้นเพื่อเป็นการเผยแพร่องค์ความรู้ด้านข้าวแก่ชาวนาและผู้สนใจทั่วไป นำเสนอเทคโนโลยีและนวัตกรรมในการผลิตข้าว รวมถึงผลงานของกรมการข้าวด้านอื่น ๆ ที่ดำเนินการในรอบปีที่ผ่านมา โดยให้ความสำคัญด้านการวางแผนการผลิต ระบบการผลิต และการบริหารจัดการเพิ่มประสิทธิภาพการผลิต ซึ่งจะนำไปสู่ความมั่นคงแก่ชาวนา รวมทั้งเป็นการเชิดชูเกียรติ และสร้างขวัญกำลังใจให้กับชาวนา ในฐานะผู้ผลิตอาหารหลักให้กับประชาชนทั้งประเทศ นอกจากนี้ ยังเป็นช่องทางให้ชาวนาได้แลกเปลี่ยนความรู้ ความคิดเห็น และประสบการณ์กับหน่วยงานราชการ เอกชน และชาวนาด้วยกัน
“การจัดงานรณรงค์ถ่ายทอดเทคโนโลยีการผลิตข้าวฯ ถือเป็นการแสดงวัฒนธรรมด้านข้าว ภูมิปัญญาท้องถิ่น และเทคโนโลยีสมัยใหม่ เพื่อสร้างการเรียนรู้ของเกษตรกรและเจ้าหน้าที่ เกษตรกรสามารถปรับเปลี่ยนวิธีการผลิตข้าวให้เหมาะสม ทำให้เกิดประสิทธิผลสูงสุด ซึ่งจะเป็นแนวทางหนึ่งในการที่จะเพิ่มศักยภาพการผลิตข้าวของชาวนาให้เข้มแข็งยิ่งขึ้น ตามหลักการพึ่งพาตนเอง และทำให้อาชีพการทำนามีความยั่งยืน ก่อให้เกิดความมั่นคงแก่เกษตรกรต่อไป” นายอลงกรณ์ กล่าว
สำหรับรูปแบบการจัดงานในครั้งนี้ มีการแสดงนิทรรศการเฉลิมพระเกียรติสมเด็จพระนางเจ้าสิริกิติ์ พระบรมราชินีนาถ พระบรมราชพันปีหลวง, ในหลวงรัชกาลที่๙ และในหลวงรัชกาลที่10 อีกทั้งความหลากหลายของพันธุ์ข้าวที่นิยมปลูกในภาคตะวันออกเฉียงเหนือ นิทรรศการเชิดชูเกษตรกรและสถาบันเกษตรกรดีเด่นระดับชาติ และระดับเขต นิทรรศการการแสดงประเพณีวัฒนธรรม และวิถีชีวิตชาวนา มีการแสดงผลิตภัณฑ์แปรรูปจากข้าว มีการจัดจำหน่ายสินค้าของกลุ่มเกษตรกร มีการเสวนาในหัวข้อ “ชาวนายุคใหม่ ก้าวไกลด้วยเทคโนโลยี และกิจกรรมเข้าฐานเรียนรู้ด้านการผลิตข้าว

ที่มา : https://www.thaigov.go.th/news/contents/details/56041