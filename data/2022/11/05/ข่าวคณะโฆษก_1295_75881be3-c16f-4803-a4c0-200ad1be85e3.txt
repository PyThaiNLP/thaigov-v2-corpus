รัฐบาลไทย-ข่าวทำเนียบรัฐบาล- โฆษกรัฐบาลย้อน “จาตุรนต์” ใครกันแน่ไร้จุดยืน อัดไม่สนความเดือดร้อนประชาชนที่กำลังรอรัฐบาลไปแก้ไข แจง 10 มาตรการแค่ระยะสั้น เพื่อบรรเทาความเดือดร้อนแบบเร่งด่วน


วันเสาร์ที่ 26 มีนาคม 2565
พิมพ์
โฆษกรัฐบาลย้อน “จาตุรนต์” ใครกันแน่ไร้จุดยืน อัดไม่สนความเดือดร้อนประชาชนที่กำลังรอรัฐบาลไปแก้ไข แจง 10 มาตรการแค่ระยะสั้น เพื่อบรรเทาความเดือดร้อนแบบเร่งด่วน
โฆษกรัฐบาลย้อน “จาตุรนต์” ใครกันแน่ไร้จุดยืน อัดไม่สนความเดือดร้อนประชาชนที่กำลังรอรัฐบาลไปแก้ไข แจง 10 มาตรการแค่ระยะสั้น เพื่อบรรเทาความเดือดร้อนแบบเร่งด่วน เหน็บ เป็นอดีต รมช.คลังในรัฐบาลลอยตัวค่าเงินบาท น่าจะเข้าใจดี อย่าแกล้งทำเป็นความจำสั้น
วันนี้ 26 มี.ค. 65 นายธนกร วังบุญคงชนะ โฆษกประจำสำนักนายกรัฐมนตรี กล่าวถึงกรณีที่นายจาตุรนต์ ฉายแสง แกนนำพรรคเพื่อไทย ระบุว่า มาตรการช่วยค่าครองชีพ 10 มาตรการ จิ๊บจ๊อย หน่อมแน้ม ไร้ทิศทาง การแก้เฉพาะค่าครองชีพไม่อาจรับมือกับปัญหาเศรษฐกิจในหลายด้านได้ บ่งชี้รัฐบาลยังไม่เข้าใจความหนักหนาสาหัสของวิกฤติเศรษฐกิจที่กำลังเกิดขึ้นว่า คนที่หน่อมแน้มไร้ทิศทาง น่าจะเป็นนายจาตุรนต์และพรรคเพื่อไทยมากกว่า เพราะเมื่อรัฐบาลกำลังกำหนดนโยบายเพื่อแก้ปัญหาความเดือดร้อนให้กับประชาชน พรรคเพื่อไทยก็ออกมาโจมตีว่าไม่ทันการ เร่งให้รีบออกมาตรการ แต่เมื่อนโยบายออกมาแล้ว ก็ออกมาโจมตีอีกว่าคิดนโยบายไม่รอบคอบ หรือนโยบายของรัฐบาลที่ใช้งบประมาณอย่างจำกัด ก็รีบออกมาโจมตีว่าไม่ครอบคลุม แต่พอใช้งบประมาณจำนวนมากเพื่อช่วยคนรากหญ้า ก็กลับออกมาโจมตีว่าใช้งบประมาณสิ้นเปลือง ตกลงแล้วจุดยืนของนายจาตุรนต์และพรรคเพื่อไทยคืออะไรกันแน่ หรือแค่ขอให้ได้ดิสเครดิตไปวันๆ เท่านั้นก็พอ โดยไม่สนใจว่าประชาชนกำลังรอให้รัฐบาลเร่งเข้าไปช่วยแก้ปัญหาให้อยู่
“มาตรการที่ออกมาเป็นเพียงมาตรการระยะสั้น ซึ่งรัฐบาลจำเป็นต้องเร่งดำเนินการเพื่อบรรเทาความเดือดร้อนให้กับพี่น้องประชาชนโดยเร่งด่วนก่อน ความจริงแล้วนายจาตุรนต์เองก็เคยเป็นถึงอดีต รมช.คลังในสมัยที่รัฐบาลลอยตัวค่าเงินบาท ดังนั้น น่าจะเข้าใจเหตุผลเป็นอย่างดี หรือว่าในสมัยนั้นไม่ได้คิดอะไร ขอแค่แก้ตัวให้ผ่านไปได้ในแต่ละวันก็เพียงพอ จึงจดจำเหตุและผลหรือความจำเป็นอะไรไม่ได้เลย อย่างไรก็ตาม ยืนยันว่า รัฐบาลให้ความสำคัญกับการช่วยเหลือผู้มีรายได้น้อย ซึ่งถือเป็นคนส่วนใหญ่ของประเทศที่ได้รับผลกระทบเมื่อเทียบกับกลุ่มอื่น และในอนาคตจะมีการต่อยอดไปสู่มาตรการระยะกลางและระยะยาวต่อไป รวมถึงดูแลประชาชนกลุ่มอื่นๆ ต่อไปด้วย” นายธนกรกล่าว
///////

ที่มา : https://www.thaigov.go.th/news/contents/details/52959