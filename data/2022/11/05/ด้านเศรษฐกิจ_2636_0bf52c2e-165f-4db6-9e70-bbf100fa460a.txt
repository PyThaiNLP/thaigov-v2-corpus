รัฐบาลไทย-ข่าวทำเนียบรัฐบาล-สนข. จัดประชุมรับฟังความคิดเห็น ของประชาชน และผู้ที่เกี่ยวข้อง ต่อร่างพระราชบัญญัติการบริหารจัดการระบบตั๋วร่วม พ.ศ. ....


วันพฤหัสบดีที่ 20 มกราคม 2565
สนข. จัดประชุมรับฟังความคิดเห็น ของประชาชน และผู้ที่เกี่ยวข้อง ต่อร่างพระราชบัญญัติการบริหารจัดการระบบตั๋วร่วม พ.ศ. ....
...
นางวิไลรัตน์ ศิริโสภณศิลป์ รองผู้อำนวยการสำนักงานนโยบายและแผนการขนส่งและจราจร กระทรวงคมนาคม เป็นประธานในพิธีเปิดการประชุมรับฟังความคิดเห็นต่อ “ร่างพระราชบัญญัติการบริหารจัดการระบบตั๋วร่วม พ.ศ. ….” ในวันที่ 20 มกราคม 2565 ณ ห้องประชุม อินฟินิตี้ บอลรูม  โรงแรมพูลแมน คิง เพาเวอร์ กรุงเทพฯ โดยมีหน่วยงานราชการและรัฐวิสาหกิจในสังกัดกระทรวงคมนาคม สหภาพแรงงานรัฐวิสาหกิจ สถาบันการเงิน ผู้ประกอบการภาคเอกชน นักวิชาการ และองค์กรอิสระ เข้าร่วมประชุมรับฟังความเห็นฯ ดังกล่าว
นางวิไลรัตน์ ศิริโสภณศิลป์ กล่าวว่า การจัดทำระบบตั๋วร่วมเป็นโครงการที่รัฐบาลให้ความสำคัญ และต้องการให้มีการดำเนินการอย่างเร่งด่วน เพื่ออำนวยความสะดวกแก่ประชาชนในการเดินทาง โดยมุ่งเน้นการพัฒนาเพิ่มศักยภาพของระบบขนส่งมวลชนด้วยระบบที่มีประสิทธิภาพยิ่งขึ้นผ่านระบบตั๋วร่วม เป็นการอำนวยประโยชน์ทั้งแก่ภาครัฐ ผู้ประกอบการ รวมทั้งผู้ใช้บริการทำให้ประหยัดเวลาและค่าใช้จ่ายในการเดินทาง ทั้งนี้ การจัดทำระบบตั๋วร่วมต้องอาศัยกลไกด้านกฎหมายในการกำหนดกรอบแนวทางการดำเนินงาน และขอบเขตความร่วมมือการให้บริการ การมอบอำนาจหน้าที่ และกำหนดมาตรการ หลักเกณฑ์ การดำเนินงานที่มีความชัดเจน รวมถึงการจัดตั้งกองทุนบริหารจัดการระบบตั๋วร่วม เพื่อสนับสนุนและส่งเสริมการใช้ระบบตั๋วร่วมและระบบขนส่งในประเทศไทย ทั้งนี้ สำนักงานนโยบายและแผนการขนส่งและจราจร (สนข.) ได้ดำเนินการรับฟังความคิดเห็นจากผู้ทรงคุณวุฒิ ผู้เชี่ยวชาญ และผู้ที่เกี่ยวข้องทุกภาคส่วนแล้ว จำนวน 4 ครั้ง ประกอบด้วย ครั้งที่ 1 หัวข้อเรื่อง “โครงสร้างอัตราค่าโดยสารร่วมที่เหมาะสม” ครั้งที่ 2 หัวข้อเรื่อง “แนวทางการกำหนดอัตราค่าธรรมเนียมทางการเงินในระบบตั๋วร่วมที่เหมาะสม” ครั้งที่ 3 หัวข้อเรื่อง “ความต้องการทางฟังก์ชัน (Functional Requirement) ของระบบตั๋วร่วม” และครั้งที่ 4 หัวข้อเรื่อง “แนวทางการจัดทำร่างกฎหมายว่าด้วยการบริหารจัดการระบบตั๋วร่วมที่เหมาะสมสำหรับประเทศไทย” ซึ่งผลที่ได้จากการรับฟังความคิดเห็นที่ผ่านมา สนข. ได้นำไปปรับปรุงผลการศึกษาที่เกี่ยวข้อง รวมถึงการปรับปรุงร่างพระราชบัญญัติการบริหารจัดการระบบตั๋วร่วม
ทั้งนี้ ตามรัฐธรรมนูญมาตรา 77 มาตรา 258 และพระราชบัญญัติหลักเกณฑ์การจัดทำร่างกฎหมายและการประเมินผลสัมฤทธิ์ของกฎหมาย พ.ศ. 2562 กำหนดให้หน่วยงานรัฐพึงจัดให้มีการรับฟังความคิดเห็นของผู้เกี่ยวข้อง วิเคราะห์ผลกระทบที่อาจเกิดขึ้นจากกฎหมายอย่างรอบด้านและเป็นระบบ สนข. จึงดำเนินการรับฟังความคิดเห็นต่อร่างพระราชบัญญัติการบริหารจัดการระบบตั๋วร่วม พ.ศ. ....  ผ่านการประชุมในครั้งนี้ พร้อมกับการรับฟังความคิดเห็นผ่านระบบกลาง ของสำนักงานคณะกรรมการกฤษฎีกา ซึ่งเป็นการดำเนินงานตามนโยบายของรัฐบาลในการบริหารจัดการระบบตั๋วร่วมให้เป็นไปอย่างมีประสิทธิภาพ โดยจะเปิดรับฟังความเห็นของประชาชน ผู้มีส่วนได้ส่วนเสียและผู้เกี่ยวข้อง ซึ่งเป็นการสร้างความเข้าใจที่ชัดเจนและมีความเป็นรูปธรรมในด้านต่าง ๆ ซึ่งคาดว่าจะดำเนินการแล้วเสร็จ และนำเสนอต่อคณะรัฐมนตรีได้ในกลางปี 2565
นางวิไลรัตน์ ศิริโสภณศิลป์ กล่าวเพิ่มเติมว่า เพื่อให้เป็นไปตามขั้นตอนของกฎหมายตามแนวทางการรับฟังความคิดเห็นประกอบการจัดทำและเสนอร่างกฎหมายตามบทบัญญัติมาตรา 77 ของรัฐธรรมนูญแห่งราชอาณาจักรไทย พุทธศักราช 2560 สนข. จะดำเนินการประกาศรับฟังความคิดเห็นของผู้ที่เกี่ยวข้องกับร่างพระราชบัญญัติการบริหารจัดการระบบตั๋วร่วม พ.ศ. .... ตั้งแต่วันที่ 20 มกราคม 2565 - 4 กุมภาพันธ์ 2565 ระยะเวลารวม 16 วัน เพื่อให้การนำเสนอร่างพระราชบัญญัติการบริหารจัดการระบบตั๋วร่วม พ.ศ. .... มีข้อมูลประกอบการพิจารณาครอบคลุมความคิดเห็นของผู้ที่เกี่ยวข้องอย่างรอบด้าน โดยสามารถแสดงความคิดเห็นผ่านทางเว็บไซต์ระบบกลางทางกฎหมาย https://www.law.go.th/ เพื่อรวบรวมความคิดเห็นมาประกอบการพิจารณาปรับปรุงร่างพระราชบัญญัติดังกล่าวให้มีความสมบูรณ์และมีประสิทธิภาพต่อไป

ที่มา : https://www.thaigov.go.th/news/contents/details/50727