รัฐบาลไทย-ข่าวทำเนียบรัฐบาล-รมว.เฮ้ง ห่วงลูกจ้างถูกเลิกจ้างเหตุดูแลภรรยาป่วย สั่งช่วยเหลือทันที


วันพฤหัสบดีที่ 9 มิถุนายน 2565
พิมพ์
รมว.เฮ้ง ห่วงลูกจ้างถูกเลิกจ้างเหตุดูแลภรรยาป่วย สั่งช่วยเหลือทันที
รมว.สุชาติ ห่วงลูกจ้างหนุ่มร้องผ่านโซเชียลถูกเลิกจ้างเพราะลางานไปดูแลภรรยาที่ป่วย สั่ง 5 เสือกระทรวงแรงงานลงพื้นที่ช่วยเหลือลูกจ้างให้ได้รับสิทธิประโยชน์ตามกฎหมายทันที
นายสุชาติ ชมกลิ่น รัฐมนตรีว่าการกระทรวงแรงงาน เปิดเผยถึงกรณีที่ปรากฏข่าวในโลกโซเชียลว่ามีลูกจ้างรายหนึ่งถูกเลิกจ้างเนื่องจากลางานไปดูแลภรรยาที่ป่วย ว่า กระทรวงแรงงานได้รับทราบเรื่องดังกล่าวแล้ว และได้สั่งการให้หน่วยงานในสังกัดกระทรวงแรงงาน ได้แก่ แรงงานจังหวัด สวัสดิการและคุ้มครองแรงงานจังหวัด ประกันสังคมจังหวัด จัดหางานจังหวัด และผอ.ศูนย์พัฒนาฝีมือแรงงานจังหวัดเพชรบูรณ์ประสานกับลูกจ้างดังกล่าว และลงพื้นที่ตรวจสอบข้อเท็จจริงและดำเนินการช่วยเหลือลูกจ้างทันที โดยในเบื้องต้นได้กำชับให้เจ้าหน้าที่ให้ความช่วยเหลือลูกจ้างเพื่อให้ได้รับการคุ้มครองและสิทธิประโยชน์ตามกฎหมายคุ้มครองแรงงานและประกันสังคม
ด้านนายนิยม สองแก้ว อธิบดีกรมสวัสดิการและคุ้มครองแรงงาน กล่าวเพิ่มเติมว่า ในเบื้องต้นพนักงานตรวจแรงงาน สำนักงานสวัสดิการและคุ้มครองแรงงานจังหวัดเพชรบูรณ์ ได้ประสานกับลูกจ้างเรียบร้อยแล้ว โดยเจ้าหน้าที่จะเข้าไปเยี่ยมลูกจ้าง ในวันที่ 10 มิถุนายน 2565 ซึ่งตนได้กำชับให้พนักงานตรวจแรงงาน อำนวยความสะดวกให้แก่ลูกจ้างหากลูกจ้างประสงค์จะใช้สิทธิยื่นคำร้องตามพระราชบัญญัติคุ้มครองแรงงาน พ.ศ. 2541 และดำเนินการตามขั้นตอนของกฎหมายต่อไป

ที่มา : https://www.thaigov.go.th/news/contents/details/55556