รัฐบาลไทย-ข่าวทำเนียบรัฐบาล-ถ้อยแถลงนายกรัฐมนตรี ในฐานะผู้ประสานงานกลุ่มอาเซียน สำหรับการแถลงข่าวร่วมของการประชุมผู้นำเอเชีย - ยุโรป ครั้งที่ 13 วันศุกร์ที่ 26 พฤศจิกายน 2564


วันศุกร์ที่ 26 พฤศจิกายน 2564
พิมพ์
ถ้อยแถลงนายกรัฐมนตรี ในฐานะผู้ประสานงานกลุ่มอาเซียน สำหรับการแถลงข่าวร่วมของการประชุมผู้นำเอเชีย - ยุโรป ครั้งที่ 13 วันศุกร์ที่ 26 พฤศจิกายน 2564
ถ้อยแถลงนายกรัฐมนตรี
ในฐานะผู้ประสานงานกลุ่มอาเซียน
สำหรับการแถลงข่าวร่วมของการประชุมผู้นำเอเชีย - ยุโรป ครั้งที่ 13
วันศุกร์ที่ 26 พฤศจิกายน 2564
ถ้อยแถลงนายกรัฐมนตรี
ในฐานะผู้ประสานงานกลุ่มอาเซียน
สำหรับการแถลงข่าวร่วมของการประชุมผู้นำเอเชีย - ยุโรป ครั้งที่ 13
วันศุกร์ที่ 26 พฤศจิกายน 2564
* * * * *
ท่านประธาน ฯพณฯ ทั้งหลาย และผู้มีเกียรติทุกท่าน
ไทย ในฐานะผู้ประสานงานกลุ่มอาเซียน ขอแสดงความยินดีกับกัมพูชาที่ประสบความสำเร็จ
ในการจัดการประชุมผู้นำเอเชีย-ยุโรป ครั้งที่ ๑๓ ท่ามกลางข้อจำกัดต่าง ๆ ทำให้โลกเห็นว่าทั้งเอเชียและยุโรป
ยังยึดมั่นต่อพหุภาคีนิยมเพื่อสร้างโลกในยุค Next Normal ที่มีความสมดุล ครอบคลุมและยั่งยืน
สิ่งที่สำคัญยิ่งไปกว่าการยึดมั่นในพหุภาคีนิยม คือการที่ผู้นำอาเซมทุกคนแสดงเจตนารมณ์ร่วมที่จะช่วยกันทำให้พหุภาคีนิยมแข็งแกร่งขึ้น เพราะหากเรามองย้อนกลับไปเมื่อ ๒๕ ปีที่แล้ว ขณะที่อาเซมถือกำเนิดขึ้นในภูมิภาคอาเซียนที่ประเทศไทย จะเห็นได้ว่าบริบทของโลกและความท้าทายที่เอเชียและยุโรปประสบร่วมกันเปลี่ยนแปลงไปมาก ไม่มีประเทศใดที่จะสามารถรับมือกับความท้าทายร่วมเหล่านี้ได้แต่เพียงลำพัง ไม่ว่าจะเรื่องการเปลี่ยนแปลงสภาพภูมิอากาศ โรคระบาดขนาดใหญ่ เช่น โควิด-๑๙ หรือความขัดแย้งระหว่างประเทศ ดังนั้น  เราจึงต้องมาร่วมแรงร่วมใจกัน โดยพหุภาคีนิยมจะเปิดโอกาสให้ทุกประเทศ ไม่ว่าจะเล็กหรือใหญ่ มีส่วนร่วมในการสร้างความเข้าใจและเชื่อใจระหว่างกัน บนพื้นฐานของความเป็นหุ้นส่วนอย่างเท่าเทียมและผลประโยชน์ร่วม
ผมเห็นว่าแนวทางหนึ่งที่ทำให้พหุภาคีนิยมเข้มแข็งขึ้น คือ การมุ่งสร้างความสมดุลของสรรพสิ่ง ทั้งในด้านความสัมพันธ์ระหว่างประเทศ และความท้าทายระดับโลก ซึ่งที่ผ่านมาเกิดความไม่สมดุลอันเนื่องมาจากการกระทำของมนุษย์ ดังนั้น เราต้องถอดบทเรียนจากวิกฤตเหล่านี้ เพื่อป้องกันไม่ให้เกิดปัญหาที่กระทบต่อความมั่นคงของประชาชนอีก
ท่านประธานและทุกท่านครับ หากถามว่าประชาชนอาเซมกว่าสี่พันล้านคนได้รับประโยชน์จากการประชุมนี้อย่างไร
ผมขอสรุปเป็น ๓ ประเด็น ดังนี้
ประการแรก อาเซมช่วยสนับสนุนให้การฟื้นตัวของทุกประเทศหลังวิกฤตโควิด-๑๙ มีความทั่วถึงและยั่งยืน โดยเราเน้นการฟื้นฟูเศรษฐกิจที่มีความสมดุลและเป็นมิตรต่อสิ่งแวดล้อม การแลกเปลี่ยนแนวทางที่เป็นเลิศ การเปิดโอกาสให้ทุกกลุ่มในสังคมมีส่วนร่วมในการสร้างโลกหลังโควิด-๑๙ ที่ประชาชนมีความมั่นคง มั่งคั่ง และมั่นใจได้ว่าจะไม่เกิดวิกฤตจากความไม่สมดุลเช่นนี้ซ้ำอีก นอกจากนี้ ทั้งสองภูมิภาคจะมุ่งสร้างโลกยุค Next Normal ที่เติบโตบนพื้นฐานของวิทยาศาสตร์ เทคโนโลยีและนวัตกรรม ตลอดจนสนับสนุนภาคธุรกิจ โดยเฉพาะ SMEs  โอกาสนี้ ผมมีความยินดีที่ได้ร่วมกับผู้นำท่านอื่นๆ ในการรับรองแถลงการณ์พนมเปญว่าด้วยการฟื้นฟูทางเศรษฐกิจและสังคมหลังโควิด-๑๙
ประการที่สอง อาเซมเชื่อมโยงสองภูมิภาคให้ใกล้ชิดยิ่งขึ้น โดยอาเซมได้รับรองเอกสารเส้นทางสู่
ความเชื่อมโยงระหว่างเอเชีย-ยุโรป ซึ่งเป็นข้อริเริ่มของกลุ่มอาเซียน และกำหนดแนวทางการเชื่อมโยงทั้งด้านกฎระเบียบ การค้าการลงทุน เศรษฐกิจดิจิทัล ตลอดจนความเชื่อมโยงระดับประชาชนและการเดินทางระหว่างกัน ผมเชื่อมั่นว่าการเสริมสร้างความเชื่อมโยงนี้จะเป็นพื้นฐานไปสู่การจัดทำความตกลงการค้าเสรีระหว่างภูมิภาคที่จะสร้างงานสร้างอาชีพ รวมถึงจะช่วยฟื้นฟูภาคการท่องเที่ยวระหว่างเอเชียกับยุโรปให้กลับมาเข้มแข็งเช่นเดิม
ประการสุดท้าย อาเซมสร้างความร่วมมือเพื่อใช้เทคโนโลยีดิจิทัลในยุค Next Normal อย่างชาญฉลาด โดยรู้ถึงคุณและโทษ โดยเฉพาะสำหรับเยาวชน ซึ่งได้รับผลกระทบจากการปิดโรงเรียน ผมขอยกตัวอย่างข้อริเริ่มของไทยในอาเซมในด้านการศึกษาที่สนับสนุนการแลกเปลี่ยนนักเรียนเสมือนจริงผ่านเทคโนโลยีดิจิทัล ซึ่งนอกจากจะช่วยสร้างโอกาสให้เยาวชนพบปะผ่านดิจิทัลแพลตฟอร์มแล้ว ยังได้ขยายโลกทัศน์ของเยาวชนในเรื่อง   ที่สำคัญระดับโลก เช่น การบรรลุเป้าหมายการพัฒนาที่ยั่งยืน ผมเชื่อว่าเยาวชนอาเซมจะเป็นแรงขับเคลื่อนหลักของการเปลี่ยนแปลงในโลกต่อจากนี้ โดยไทยในฐานะเจ้าภาพจัดการประชุมรัฐมนตรีศึกษาอาเซมในเดือนธันวาคม ๒๕๖๔ พร้อมและยินดีที่จะผลักดันข้อริเริ่มนี้เพื่อให้เกิดผลเป็นรูปธรรมต่อไป
ขอบคุณและสวัสดีครับ

ที่มา : https://www.thaigov.go.th/news/contents/details/48771