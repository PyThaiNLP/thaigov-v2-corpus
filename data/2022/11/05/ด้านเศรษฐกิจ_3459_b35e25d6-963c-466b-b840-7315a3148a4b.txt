รัฐบาลไทย-ข่าวทำเนียบรัฐบาล-ออมสิน ย้ำประชาชนอย่าหลงเชื่อ SMS ชวนกู้เงิน ไม่ใช่ข้อความจากออมสิน


วันอังคารที่ 12 เมษายน 2565
พิมพ์
ออมสิน ย้ำประชาชนอย่าหลงเชื่อ SMS ชวนกู้เงิน ไม่ใช่ข้อความจากออมสิน
ตามที่มีกลุ่มมิจฉาชีพแอบอ้างชื่อธนาคารออมสิน ส่งข้อความ “ยื่นสินเชื่อGSBออมสิน” SMS และ Line แล้วให้กดลิงก์นั้น ขอย้ำและแจ้งเตือนประชาชนอีกครั้ง ข้อความหรือลิงก์ดังกล่าว เป็น SMS ปลอม ไม่ใช่ข้อความจากธนาคารออมสิน
นายวิทัย รัตนากร ผู้อำนวยการธนาคารออมสิน เปิดเผยว่า ตามที่มีกลุ่มมิจฉาชีพแอบอ้างชื่อ ธนาคารออมสิน ส่งข้อความ “ยื่นสินเชื่อGSBออมสิน” ไปที่กล่องข้อความ SMS และ Line แล้วให้กดลิงก์นั้น ขอย้ำและแจ้งเตือนลูกค้าประชาชนอีกครั้ง ข้อความหรือลิงก์ดังกล่าว เป็น SMS ปลอม ไม่ใช่ข้อความจากธนาคารออมสิน โดยธนาคารไม่มีนโยบายส่ง SMS ชักชวนให้ลูกค้าคลิกกู้เงินหรือแจ้งวงเงินกู้ให้ทำธุรกรรมใด ๆ
การให้บริการของธนาคารออมสินผ่านสื่อออนไลน์ ไม่มีการเชิญชวนลูกค้าด้วยวิธีการดังกล่าว แต่จะเป็นการประชาสัมพันธ์ผลิตภัณฑ์และบริการ หรือการให้ข้อมูลที่ถูกต้องผ่านช่องทางของธนาคาร ได้แก่ เว็บไซต์ธนาคาร www.gsb.or.th  รวมถึงเพจเฟสบุ๊ค ไลน์ Twitter  และ IG ภายใต้ชื่อ “GSBSociety” เท่านั้น ตลอดจนการประชาสัมพันธ์ผ่านสื่อมวลชนที่มีความน่าเชื่อถือ ทั้งนี้ หากประชาชนพบพฤติกรรมในสื่อสังคมออนไลน์ใดเป็นที่น่าสงสัยไปในทางทุจริตหลอกลวง และเกิดความไม่แน่ใจ ให้รีบติดต่อสอบถามที่ GSB Contact Center โทร.1115 หรือช่องทางออนไลน์ของธนาคารข้างต้น รวมถึงสาขาธนาคารออมสินที่สะดวก โดยธนาคารจะดำเนินการเอาผิดทางกฎหมายให้ถึงที่สุด.
https://www.gsb.or.th/news/gsbpr9-65/

ที่มา : https://www.thaigov.go.th/news/contents/details/53531