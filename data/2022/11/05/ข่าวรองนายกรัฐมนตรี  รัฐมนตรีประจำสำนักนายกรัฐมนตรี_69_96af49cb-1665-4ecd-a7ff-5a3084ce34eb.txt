รัฐบาลไทย-ข่าวทำเนียบรัฐบาล-​ประชุมสมัชชาอนามัยโลกสมัยพิเศษวันที่ 2 รองนายกรัฐมนตรี "อนุทิน" แสดงจุดยืนประเทศไทยสนับสนุนการมีข้อตกลงระหว่างประเทศเป็นเครื่องมือใหม่ให้ทั่วโลกตอบโต้กับโรคระบาดอย่างมีประสิทธิภาพ


วันอังคารที่ 30 พฤศจิกายน 2564
พิมพ์
​ประชุมสมัชชาอนามัยโลกสมัยพิเศษวันที่ 2 รองนายกรัฐมนตรี "อนุทิน" แสดงจุดยืนประเทศไทยสนับสนุนการมีข้อตกลงระหว่างประเทศเป็นเครื่องมือใหม่ให้ทั่วโลกตอบโต้กับโรคระบาดอย่างมีประสิทธิภาพ
​ประชุมสมัชชาอนามัยโลกสมัยพิเศษวันที่ 2 รองนายกรัฐมนตรี "อนุทิน" แสดงจุดยืนประเทศไทยสนับสนุนการมีข้อตกลงระหว่างประเทศเป็นเครื่องมือใหม่ให้ทั่วโลกตอบโต้กับโรคระบาดอย่างมีประสิทธิภาพและเท่าเทียม
น.ส.ไตรศุลี ไตรสรณกุล รองโฆษกประจำสำนักนายกรัฐมนตรี กล่าวว่า วันนี้ (30 พ.ย.64) เวลา 10.00 น. ตามเวลา นครเจนีวา สมาพันธรัฐสวิส  นายอนุทิน ชาญวีรกูล รองนายกรัฐมนตรีและรมว.สาธารณสุข นำคณะผู้แทนจะประเทศไทยเข้าร่วมการประชุมสมัชชาอนามัยโลก สมัยพิเศษ เป็นวันที่ 2
การประชุมที่จัดขึ้น ณ สำนักงานใหญ่องค์การอนามัยโลก(WHO) ในวันนี้ มีวาระสำคัญอยู่ที่การแสดงจุดยืนของประเทศสมาชิก WHO ต่อการจัดทำสนธิสัญญา (Treaty) หรืออนุสัญญา (Convention) หรือข้อตกลง (agreement) หรือ ตราสารระหว่างประเทศประเภทอื่น (international instrument) ว่าด้วยการเตรียมพร้อมและตอบสนองต่อการระบาดใหญ่ ที่อยู่ภายใต้บังคับของกฎหมายระหว่างประเทศ ซึ่งรองนายกรัฐมนตรีและรมว.สาธารณสุข ได้เป็นผู้แทนในการกล่าวถ้อยแถลงจุดยืนของประเทศไทย
นายอนุทิน กล่าวต่อที่ประชุมฯ ว่า การแพร่ระบาดของโควิด-19 ได้ส่งผลกระทบต่อทุกประเทศทั่วโลก โดยไม่แบ่งแยกพรมแดน ระบอบการเมือง ไม่ว่าจะเป็นทุกประเทศทั้งร่ำรวยหรือยากจน ต่างได้รับผลกระทบ
ทุกประเทศไม่ว่าจะเป็นประเทศพัฒนาแล้วหรือกำลังพัฒนาควรมีบทบาทในการพัฒนานวัตกรรม เทคโนโลยีและภูมิปัญญาของตนเอง ซึ่งการร่วมแบ่งปันองค์ความรู้เกี่ยวกับการตรวจจับและการจัดการเกี่ยวกับไวรัสโควิด-19 สายพันธุ์ที่น่ากังวล เป็นแบบอย่างที่ดีของแอฟริกาใต้
ในไม่ช้า ทั่วโลกจะมีความรู้ที่ดีขึ้นในการจัดการกับไวรัสสายพันธุ์ใหม่  เพื่อผลกระทบต่อเศรษฐกิจและสังคมน้อยที่สุดเท่าที่จะเป็นไปได้
นายอนุทิน กล่าวว่า  การระบาดใหญ่ของโควิด-19 แสดงถึงความต้องการการเปลี่ยนแปลงทางความคิดอย่างสิ้นเชิง เพื่อความอยู่รอดของมนุษยชาติ ซึ่งแนวคิดใหม่ที่สำคัญที่สุดคือการมีเครื่องมือที่มีผลผูกพันทางกฎหมายในระดับสากลที่หนักแน่นขึ้น ที่จะทำให้ความสามารถในการตรวจจับ ป้องกัน และตอบโต้โรคระบาดของแต่ละประเทศและทั่วโลก มีความเสมอภาคเท่าเทียมกัน ผ่านหลักวิทยาศาสตร์การแพทย์ บนพื้นฐานของการมีการมีส่วนร่วมทางสังคมและแนวทางสุขภาพหนึ่งเดียว
..........................

ที่มา : https://www.thaigov.go.th/news/contents/details/48905