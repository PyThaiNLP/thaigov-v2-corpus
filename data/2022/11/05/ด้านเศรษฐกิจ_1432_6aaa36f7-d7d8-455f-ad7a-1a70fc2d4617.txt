รัฐบาลไทย-ข่าวทำเนียบรัฐบาล-นายศักดิ์สยาม ชิดชอบ รัฐมนตรีว่าการกระทรวงคมนาคม มอบโยบายเร่งด่วนให้กรมทางหลวงดูแลประชาชนเดินทาง ช่วงวันหยุดยาววันที่ 21 - 24 ตุลาคม 2564


วันพุธที่ 20 ตุลาคม 2564
นายศักดิ์สยาม ชิดชอบ รัฐมนตรีว่าการกระทรวงคมนาคม มอบโยบายเร่งด่วนให้กรมทางหลวงดูแลประชาชนเดินทาง ช่วงวันหยุดยาววันที่ 21 - 24 ตุลาคม 2564
เพิ่มความสะดวก รวดเร็ว และปลอดภัย เตรียมพร้อมบุคคลากรและอุปกรณ์ตลอด 24 ชั่วโมง
นายสราวุธ ทรงศิวิไล อธิบดีกรมทางหลวง กรทรวงคมนาคม เปิดเผยว่า นายศักดิ์สยาม ชิดชอบ รัฐมนตรีว่าการกระทรวงคมนาคม มีนโยบายให้ทุกหน่วยงานในสังกัดเตรียมความพร้อมเพื่ออำนวยความสะดวกและความปลอดภัยในการเดินทางให้กับประชาชน ในช่วงวันหยุดราชการระหว่างวันที่ 21 - 24 ตุลาคม 2564 เพื่ออำนวยความสะดวกรวดเร็ว พร้อมทั้งให้เน้นย้ำการดูแลด้านความปลอดภัยการเดินทางเป็นพิเศษเพื่อลดการสูญเสียทั้งชีวิตและทรัพย์สิน ทั้งนี้ กรมทางหลวง (ทล.) เตรียมพร้อมจัดกำลังบุคลากรและอุปกรณ์ ตลอด 24 ชั่วโมง ร่วมบูรณาการหลายหน่วยงานจัดการจราจรผ่านโดรน และรายงานสดผ่าน Thailand Highway Traffic โดยหน่วยงานในสังกัดทั่วประเทศจัดเตรียมแผนการปฏิบัติงานรองรับการเดินทางของประชาชนอย่างเต็มที่ ปรับแผนงานที่เคยใช้กับการเดินทางช่วงเทศกาลปีใหม่และสงกรานต์ให้มีความทันสมัยเท่าทันสถานการณ์ที่เกิดขึ้น และจัดเจ้าหน้าที่ อุปกรณ์อำนวยความปลอดภัยให้มีความพร้อมในการปฏิบัติงานตลอด 24 ชั่วโมง เมื่อมีการจราจรติดขัดสะสมบนเส้นทางหรือเกิดอุบัติเหตุ โดยร่วมบูรณาการทำงานกับตำรวจทางหลวง และหน่วยงานในพื้นที่ ศูนย์อำนวยความปลอดภัยทางถนนของจังหวัด ในการลดปัจจัยเสี่ยงการเกิดอุบัติเหตุทางถนน โดยมีมาตรการดังนี้
1. ด้านการบริหารจัดการความปลอดภัย
- จัดเตรียมเจ้าหน้าที่ อุปกรณ์อำนวยความปลอดภัยให้มีความพร้อมในการออกปฏิบัติงาน เมื่อมีอุบัติเหตุหรือมีจราจรติดขัดสะสมบนเส้นทางให้เปิดช่องทางพิเศษ โดยร่วมกับตำรวจทางหลวง ตำรวจท้องที่ในการบริหารสัญญาณไฟจราจร รวมทั้งให้บริหารจัดการโดยนำรถตรวจการณ์ Mobile VMS (MVMS) มาใช้สำหรับบริหารจราจร อุบัติเหตุ และประชาสัมพันธ์ข้อมูลต่าง ๆ ให้ประชาชนทราบ
- ตรวจสอบป้ายเตือน ไฟสัญญาณ ไฟฟ้าแสงสว่างในพื้นที่ก่อสร้างให้อยู่ในสภาพพร้อมใช้งานตลอดเวลา
- หน่วยงานในพื้นที่ร่วมบูรณาการกับศูนย์อำนวยความปลอดภัยทางถนนของจังหวัดในการ
ลดปัจจัยเสี่ยงการเกิดอุบัติเหตุทางถนน
- การทำงานให้ปฏิบัติตามแนวทางมาตรการของหน่วยงานด้านสาธารณสุข ด้านความมั่นคง และระเบียบ ประกาศต่าง ๆ ที่เกี่ยวข้องในแต่ละพื้นที่
- ให้กำกับดูแลโครงการก่อสร้างในพื้นที่ให้มีความเรียบร้อยและให้ตรวจสอบป้ายระหว่าง    งานก่อสร้างไฟฟ้าแสงสว่างและอุปกรณ์อำนวยความปลอดภัยต่าง ๆ ให้เป็นไปตามาตรฐานงานก่อสร้าง พร้อมทั้งให้ติดตั้งป้ายเสริมเพื่อรองรับกับการจราจรที่มากขึ้นและเพิ่มความปลอดภัยในการเดินทาง เมื่อเกิดการจราจรสะสม ชะลอตัวให้เข้าแก้ไขในทันที
- เจ้าหน้าที่เตรียมพร้อมอยู่ในหน่วยงาน/พื้นที่พร้อมปฏิบัติงานตลอด 24 ชั่วโมง
2. ด้านการบริหารจัดการอำนวยความสะดวก
- จัดให้มีรถบริการช่วยเหลือฉุกเฉิน เน้นการให้บริการกรณีเกิดเหตุฉุกเฉิน การซ่อมเบื้องต้น แบตเตอรี่หมด น้ำมันหมด เน้นให้บริการต่อประชาชนผู้ใช้ทางในเส้นทางสายหลัก
- เจ้าหน้าที่เตรียมพร้อมอยู่ในหน่วยงาน/พื้นที่พร้อมปฏิบัติงาน
- ให้บริการข้อมูลข่าวสารผ่านสายด่วนกรมทางหลวง 1586 และสายด่วนตำรวจทางหลวง 1193 รวมทั้งสื่อทางช่องทางต่าง ๆ ของ ทล. ได้แก่ Twitter และ Facebook
3. ด้านมาตรการและแนวทางการดำเนินการเพื่อเฝ้าระวังป้องกันและควบคุมโรคติดเชื้อไวรัส COVID-19
- ให้เจ้าหน้าที่สวมใส่หน้ากากอนามัยทุกครั้งที่ออกปฏิบัติงาน
- ตั้งแอลกอฮอล์เจลล้างมือไว้พื้นที่ส่วนกลาง หมั่นทำความสะอาดภายในพื้นที่บริการประชาชน
- เจ้าหน้าที่สวมใส่หน้ากากอนามัยเพื่อป้องกันการแพร่ระบาดของเชื้อไวรัส
- คัดกรองและตรวจวัดอุณหภูมิทุกครั้งก่อนเข้าปฏิบัติงาน
นอกจากนี้ ทล. ได้จัดตั้งจุดให้บริการประชาชน โดยได้บูรณาการร่วมกับตำรวจทางหลวง และหน่วยงานในพื้นที่ ซึ่งภายในจุดบริการจะมีเจ้าหน้าที่พร้อมให้บริการประชาชนผู้ใช้ทางตลอด 24 ชั่วโมง อาทิ  การให้ข้อมูลเส้นทาง แนะนำเส้นทางเลือก บริการน้ำดื่ม รวมทั้งแอลกอฮอล์เจลล้างมือ หน้ากากอนามัยเพื่อป้องกันและควบคุมเชื้อไวรัส COVID-19 พร้อมทั้งได้จัดเตรียมห้องน้ำบริการประชาชน (ในพื้นที่หมวดทางหลวง) อีกด้วย โดยผู้ใช้ทางสามารถติดตามการรายงานสภาพจริงการจราจร Online แบบ Real Time ผ่านแอปพลิเคชัน M-Traffic (ทางหลวงพิเศษ) Thailand Highway Traffic รวมทั้ง Facebook “ศูนย์บริหารจัดการจราจรและอุบัติเหตุกรมทางหลวง”
อย่างไรก็ตาม ขอความร่วมมือผู้ใช้ทางขับขี่ด้วยความระมัดระวังปฏิบัติตามกฎจราจร วางแผนการเดินทางล่วงหน้า เตรียมร่างกายให้พร้อม เพื่อความปลอดภัยของท่านและผู้ร่วมทาง หากประชาชนต้องการสอบถามข้อมูลการเดินทางเพิ่มเติมหรือแจ้งเหตุด่วนเหตุร้ายระหว่างเดินทาง สามารถติดต่อได้ที่สายด่วนกรมทางหลวง 1586 (โทรฟรีทุกเครือข่ายตลอด 24 ชั่วโมง) สายด่วนมอเตอร์เวย์ 1586 กด 7 และตำรวจทางหลวง 1193

ที่มา : https://www.thaigov.go.th/news/contents/details/47245