รัฐบาลไทย-ข่าวทำเนียบรัฐบาล-นายกฯ ชวนคนไทยและนักท่องเที่ยว ต่อกำลังใจ ร่วมกัน “โอบกอด ภูเก็ต” ในงาน “ฮักไทย ฮักภูเก็ต”


วันศุกร์ที่ 2 กรกฎาคม 2564
พิมพ์
นายกฯ ชวนคนไทยและนักท่องเที่ยว ต่อกำลังใจ ร่วมกัน “โอบกอด ภูเก็ต” ในงาน “ฮักไทย ฮักภูเก็ต”
นายกฯ ชวนคนไทยและนักท่องเที่ยว ต่อกำลังใจ ร่วมกัน “โอบกอด ภูเก็ต” ในงาน “ฮักไทย ฮักภูเก็ต”
วันนี้ (1 กรกฎาคม 2564 ) เวลา 13.45 น. ณ ศูนย์การค้าเซ็นทรัลภูเก็ต จังหวัดภูเก็ต พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เป็นประธานในพิธีเปิดงาน “ฮักไทย ฮักภูเก็ต”(HUG THAIS HUG PHUKET) เป็นส่วนหนึ่งในการขับเคลื่อนโครงการ “Phuket Tourism Sandbox” เพื่อกระตุ้นการใช้จ่ายทั้งของคนไทยและนักท่องเที่ยวชาวต่างชาติ ตลอดจนเป็นการช่วยเหลือผู้ประกอบการทั้ง 3 กลุ่มสินค้า ทั้งอาหาร การท่องเที่ยว และสินค้าไทย ครอบคลุมทั้งการยกระดับสินค้าและบริการ
นายอนุชา บูรพชัยศรี โฆษกประจำสำนักนายกรัฐมนตรี เผย นายกรัฐมนตรีกล่าวถึงงาน “ฮักไทย ฮักภูเก็ต” ว่า เป็นการส่งต่อกำลังใจและโอบกอดคนไทยด้วยความรัก ในยามที่คนไทยทุกคนต้องการกำลังใจเพื่อผ่านความท้าทายนี้ไปได้ด้วยกันซึ่งมาตอบรับกับโครงการ “Phuket Sandbox” ที่เป็นนโยบายสำคัญของรัฐบาลที่ให้ภูเก็ตเป็นจังหวัดนำร่อง ในการเปิดรับนักท่องเที่ยวชาวต่างชาติที่ได้รับวัคซีนแล้ว เพราะเชื่อมั่นในศักยภาพของจังหวัดภูเก็ต  ที่ได้รับการขนานนามว่าเป็นเมือง “ไข่มุกแห่งอันดามัน” มีความโดดเด่น ธรรมชาติที่สวยงาม วิถีการดำเนินชีวิต วัฒนธรรมประเพณี อาหารที่เป็นเอกลักษณ์ รวมถึงศิลปะทางสถาปัตยกรรม วันนี้จึงเป็นส่วนหนึ่งในการเดินหน้าเปิดประเทศตามกรอบ 120 วัน เพื่อฟื้นฟูการท่องเที่ยว ซึ่งมีคนจำนวนมากที่อยู่ในห่วงโซ่ธุรกิจนี้ จะได้มีส่วนร่วมและได้รับประโยชน์ไปด้วยกัน
ขณะเดียวกัน รัฐบาลก็ดำเนินมาตรการการควบคุมโรค ควบคู่ไปกับสกัดกั้นเชื้อจากภายนอก และการเร่งสร้างภูมิคุ้มกันหมู่ รวมทั้งการวางแนวทางการพัฒนาจังหวัดหลังจากการเปิดเมืองรับนักท่องเที่ยว เช่น การส่งเสริมประชาสัมพันธ์เครื่องหมายมาตรฐาน SHA และ SHA PLUS เพื่อการันตีความสะอาดปลอดภัยให้กับผู้ประกอบการแหล่งท่องเที่ยว ซึ่งทุกภาคส่วนต้องช่วยกัน เพราะเป็นสิ่งที่จะทำให้อุตสาหกรรมการท่องเที่ยวเติบโตไปในระยะยาว และทำให้การกลับมาใหม่ของภาคการท่องเที่ยวเต็มไปด้วยความยั่งยืน
โอกาสนี้ นายกรัฐมนตรียังย้ำว่า ถึงแม้ว่าตนเองจะไม่เคยประกอบธุรกิจมาก่อน และปัจจุบันก็ไม่เกี่ยวข้องกับธุรกิจใด ๆ แต่เข้าใจถึงความยากลำบากของภาคเอกชนเป็นอย่างดี ขอให้ทุกคนต้องเรียนรู้และปรับตัว ท่ามกลางการแพร่ระบาดของโรคโควิด-19 สิ่งที่รัฐบาลเองก็เร่งดำเนินการในตอนนี้คือการสร้างงาน  สร้างรายได้เสริมสภาพคล่องให้กับผู้ประกอบการให้สามารถอยู่ได้ เช่น มาตรการสินเชื่อดอกเบี้ยต่ำ (Soft Loan) มาตรการสนับสนุนการให้สินเชื่อแก่ผู้ประกอบธุรกิจ (มาตรการสินเชื่อฟื้นฟู) วงเงิน 250,000 ล้านบาท และมาตรการสนับสนุนการรับโอนทรัพย์สินหลักประกันเพื่อชำระหนี้ “มาตรการพักทรัพย์ พักหนี้” เพื่อผู้ประกอบธุรกิจมีสิทธิซื้อทรัพย์สินนั้นคืนในภายหลัง วงเงิน 100,000 ล้านบาท
ในช่วงท้าย นายกรัฐมนตรีพร้อมเชิญชวนทุกคนร่วมสร้างประวัติศาสตร์ประเทศไทย เพื่อร่วมกันฝ่าวิกฤตโควิด-19 พร้อมขอบคุณทุกภาคส่วนที่ร่วมกันจัดงาน “ฮักไทย ฮักภูเก็ต” ที่สำคัญคือ ความร่วมมือจากประชาชนทุกคน ดูแลตัวเอง ดูแลชุมชน ยืนยันรัฐบาลจะทำงานอย่างเต็มความสามารถ เพื่อประเทศไทยกลับมาฟื้นตัวได้โดยเร็วที่สุด เป็นจุดหมายปลายทางแห่งความสุข เพื่อคืนรอยยิ้มกลับสู่คนไทยอีกครั้ง จากนั้น นายกรัฐมนตรียังได้เดินทักทายและให้กำลังใจผู้ประกอบธุรกิจท่องเที่ยวและโรงแรม ที่มาออกบูธภายในงานด้วย
..............

ที่มา : https://www.thaigov.go.th/news/contents/details/43351