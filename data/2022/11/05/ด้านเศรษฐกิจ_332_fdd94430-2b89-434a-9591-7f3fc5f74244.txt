รัฐบาลไทย-ข่าวทำเนียบรัฐบาล-SME D Bank คิกออฟหนุนเอสเอ็มอีท่องเที่ยวและเกี่ยวเนื่องพื้นที่ Sandbox มอบสิทธิพิเศษเข้าถึงสินเชื่อดอกเบี้ยต่ำ รับเปิดประเทศปลุกเศรษฐกิจไทยฟื้นตัว


วันจันทร์ที่ 12 กรกฎาคม 2564
พิมพ์
SME D Bank คิกออฟหนุนเอสเอ็มอีท่องเที่ยวและเกี่ยวเนื่องพื้นที่ Sandbox มอบสิทธิพิเศษเข้าถึงสินเชื่อดอกเบี้ยต่ำ รับเปิดประเทศปลุกเศรษฐกิจไทยฟื้นตัว
SME D Bank ออกมาตรการสนับสนุนเอสเอ็มอีกลุ่มธุรกิจท่องเที่ยว และเกี่ยวเนื่องมอบสิทธิพิเศษเอื้อเข้าถึงสินเชื่อดอกเบี้ยต่ำ ช่วยเสริมสภาพคล่อง นำร่องในพื้นที่จังหวัด Sandbox และสีแดงเข้ม
SME D Bank ออกมาตรการสนับสนุนเอสเอ็มอีกลุ่มธุรกิจท่องเที่ยว และเกี่ยวเนื่องมอบสิทธิพิเศษเอื้อเข้าถึงสินเชื่อดอกเบี้ยต่ำ ช่วยเสริมสภาพคล่อง นำร่องในพื้นที่จังหวัด Sandboxและสีแดงเข้ม ควบคู่จัดโปรแกรมเสริมศักยภาพ ยกระดับธุรกิจท่องเที่ยวรับนโยบายเปิดประเทศ พาเศรษฐกิจไทยกลับมาฟื้นตัวในอนาคต
นางสาวนารถนารี รัฐปัตย์ กรรมการผู้จัดการ ธนาคารพัฒนาวิสาหกิจขนาดกลางและขนาดย่อมแห่งประเทศไทย (ธพว.) หรือ SME D Bank เปิดเผยว่า  จากนโยบายรัฐบาลที่เตรียมเปิดประเทศในช่วงปลายปีนี้ SME D Bank จึงออกมาตรการสนับสนุนพิเศษให้ผู้ประกอบการธุรกิจท่องเที่ยว และเกี่ยวเนื่อง (Supply Chain) เช่น โรงแรม ห้องพัก ร้านอาหาร สปา เดินรถ ขนส่ง ฯลฯสามารถเข้าถึงสินเชื่อดอกเบี้ยต่ำได้สะดวกเหมาะสมสอดคล้องกับสถานการณ์เร่งด่วนในปัจจุบันเพื่อให้ผู้ประกอบการมีเงินทุนไปเสริมสภาพคล่องสามารถนำไปใช้วางแผนฟื้นฟูธุรกิจพร้อมรับเปิดประเทศ และเปิดท่องเที่ยวเต็มรูปแบบ  ซึ่งจะมีส่วนสำคัญช่วยให้เศรษฐกิจไทยกลับมาฟื้นตัวได้ในอนาคต
สำหรับมาตรการสนับสนุนพิเศษ นำร่องช่วยเหลือผู้ประกอบการเอสเอ็มอีธุรกิจท่องเที่ยว และเกี่ยวเนื่องในพื้นที่จังหวัดเปิดการท่องเที่ยวรูปแบบ Sandboxเช่น ภูเก็ต กระบี่ พังงา สุราษฎร์ธานี เชียงใหม่ ชลบุรี  เพชรบุรี ประจวบคีรีขันธ์ และบุรีรัมย์ เป็นต้นโดยปรับเกณฑ์ที่เหมาะสมเอื้อให้เข้าถึงสินเชื่ออัตราดอกเบี้ยพิเศษอย่างสะดวกรวดเร็ว  ได้แก่    สินเชื่อรายเล็ก Extra Cashกู้ได้ทั้งบุคคลธรรมดา และนิติบุคคล วงเงินกู้สูงสุด 3 ล้านบาทต่อราย อัตราดอกเบี้ยเริ่มต้น 3% ต่อปีใน 2 ปีแรก ผ่อนนานสูงสุด 5 ปี ปลอดชำระคืนเงินต้นสูงสุด 12 เดือน ที่สำคัญ ไม่ต้องใช้หลักทรัพย์ค้ำประกันและสินเชื่อเพื่อยกระดับเศรษฐกิจชุมชน กู้ได้ทั้งบุคคลธรรมดา และนิติบุคคล อัตราดอกเบี้ยเริ่มต้น2.875%ต่อปี ใน 3 ปีแรก วงเงินกู้สูงสุด 5 ล้านบาท ผ่อนนาน 7 ปี
ขณะเดียวกัน การปรับเกณฑ์ดังกล่าว ยังครอบคลุมไปถึงการช่วยเหลือกลุ่มธุรกิจร้านอาหาร และภัตตาคาร ในพื้นที่จังหวัดควบคุมสูงสุดและเข้มงวด (สีแดงเข้ม)  ตาม พรก.การบริหารราชการในสถานการณ์ฉุกเฉิน พ.ศ.2548 ฉบับที่ 25 ประกาศราชกิจการนุเบกษา วันที่ 26 มิถุนายน 2564 ได้แก่ กรุงเทพฯ นครปฐม นนทบุรี ปทุมธานี สมุทรปราการ สมุทรสาคร สงขลา นราธิวาส ปัตตานี และยะลา หรือที่จะมีการประกาศเพิ่มเติมเพื่อให้มีเงินทุนไปเสริมสภาพคล่องบรรเทาความเดือดร้อนที่เกิดขึ้น
ทั้งนี้ การสนับสนุนเอสเอ็มอีท่องเที่ยวและเกี่ยวเนื่องในพื้นที่Sandboxนอกเหนือจากด้านการเงินแล้ว ธนาคารยังเสริมด้วยโปรแกรมพัฒนาควบคู่ไปด้วย เพื่อให้สามารถปรับตัวยกระดับสู่การทำธุรกิจรูปแบบใหม่ เช่นร่วมกับกระทรวงการท่องเที่ยวและกีฬา การท่องเที่ยวแห่งประเทศไทย(ททท.) และกระทรวงสาธารณสุข จัดอบรมสร้างมาตรฐาน SHA (Amazing Thailand Safety and Health Administration)อีกทั้ง ช่วยเหลือด้านการตลาด โปรโมทสินค้าหรือบริการของผู้ประกอบการท้องถิ่นพื้นที่ภาคใต้ ด้วยแคมเปญ“ฝากร้านฟรี SME D Bank”  ผ่าน Micro Influencer ชื่อดัง และจัดอบรมเสริมทักษะขายของE-Commerce ผ่านแพลตฟอร์มระดับโลกอย่าง Alibaba.com และ TikTokโดยโค้ชโซอี้เป็นต้น
“จากสถานการณ์โควิด-19  ธุรกิจท่องเที่ยวและเกี่ยวเนื่อง คือ กลุ่มที่ได้รับผลกระทบโดยตรงและรุนแรง  SME D Bank จึงดำเนินมาตรการพิเศษนี้ เพื่อเติมเงินทุนและความรู้ สนับสนุนให้สามารถกลับมาฟื้นตัวได้โดยเร็วและยั่งยืนนอกจากนั้น เตรียมจะใช้แนวทางนี้  ขยายไปสู่การสนับสนุนเอสเอ็มอีทุกกลุ่มและทุกพื้นที่ต่อไป เพื่อให้เอสเอ็มอีไทยกลับมาเข้มแข็ง เป็นพลังขับเคลื่อนฟื้นฟูเศรษฐกิจไทยได้ในเร็ววัน” นางสาวนารถนารี ระบุ
ผู้ประกอบการเอสเอ็มอีที่ต้องการใช้บริการ แจ้งความประสงค์ได้ตั้งแต่วันนี้เป็นต้นไป ณ สาขาของ SME D Bank  ในพื้นที่ตั้งกิจการ   หรือผ่านช่องทางออนไลน์ต่างๆ ของธนาคาร เช่น  เว็บไซต์ของ SME D Bank (https://www.smebank.co.th/) , LINE OA : SME Development Bank  และแอปพลิเคชัน SME D Bank ดาวน์โหลดได้ทั้งระบบ IOS และ Android เป็นต้น สอบถามข้อมูลเพิ่มเติมได้ที่ Call Center 1357

ที่มา : https://www.thaigov.go.th/news/contents/details/43687