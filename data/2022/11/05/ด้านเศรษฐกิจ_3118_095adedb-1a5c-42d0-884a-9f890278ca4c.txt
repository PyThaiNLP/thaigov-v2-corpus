รัฐบาลไทย-ข่าวทำเนียบรัฐบาล-กรมทางหลวงชนบท สนับสนุนโครงการระเบียงเศรษฐกิจภาคตะวันออก (EEC) พร้อมส่งเสริมการคมนาคมขนส่งและท่องเที่ยว ตามนโยบายของรัฐมนตรีว่าการกระทรวงคมนาคม


วันพฤหัสบดีที่ 10 มีนาคม 2565
กรมทางหลวงชนบท สนับสนุนโครงการระเบียงเศรษฐกิจภาคตะวันออก (EEC) พร้อมส่งเสริมการคมนาคมขนส่งและท่องเที่ยว ตามนโยบายของรัฐมนตรีว่าการกระทรวงคมนาคม
ขยายถนนสาย สป.1011 อำเภอบางพลี จังหวัดสมุทรปราการ คาดแล้วเสร็จในเดือนกันยายน 2565
กรมทางหลวงชนบท (ทช.) กระทรวงคมนาคม รายงานความคืบหน้าโครงการก่อสร้างถนนทางหลวงชนบทสาย สป.1011 แยกทางหลวงแผ่นดินหมายเลข 3 - เทพารักษ์ อำเภอบางพลี จังหวัดสมุทรปราการปัจจุบันมีความคืบหน้าไปแล้วกว่าร้อยละ 76 ขณะนี้อยู่ระหว่างการดำเนินงานแผ่นพื้นคอนกรีตเสริมเหล็กรองรับโครงสร้างทาง งานชั้นโครงสร้างทางและงานผิวจราจรคอนกรีตเสริมเหล็ก คาดว่าจะก่อสร้างแล้วเสร็จ ในเดือนกันยายน 2565
นายอภิรัฐ ไชยวงศ์น้อย อธิบดีกรมทางหลวงชนบท กล่าวว่า จากนโยบายของนายศักดิ์สยาม ชิดชอบ รัฐมนตรีว่าการกระทรวงคมนาคม ที่ได้ให้ความสำคัญในเรื่องการแก้ไขปัญหาจราจรที่หนาแน่น รองรับการขยายตัวของเมืองในอนาคต ส่งเสริมเศรษฐกิจการขนส่งการท่องเที่ยวในจังหวัดสมุทรปราการ และจังหวัดใกล้เคียง สนับสนุนโครงการระเบียงเศรษฐกิจภาคตะวันออก (Eastern Economic Corridor: EEC) ทช. จึงได้ดำเนินโครงการก่อสร้างถนนทางหลวงชนบทสาย สป.1011 แยกทางหลวงแผ่นดินหมายเลข 3 - เทพารักษ์ อำเภอบางพลี จังหวัดสมุทรปราการ โดยการขยายถนนจากเดิม 2 ช่องจราจร เป็นถนน 4 ช่องจราจร ก่อสร้างเป็นผิวจราจรแบบคอนกรีตเสริมเหล็กจาก กม. ที่ 0+000 - 2+200 และ กม. ที่ 2+900 - 3+875 ระยะทาง 3.175 กิโลเมตร และช่วงบริเวณหน้าสถาบันการแพทย์จักรีนฤบดินทร์ ก่อสร้างเป็น 6 ช่องจราจร จาก กม. ที่ 2+200 - 2+900 ระยะทาง 0.700 กิโลเมตร รวมระยะทางทั้งสิ้น 3.875 กิโลเมตร พร้อมก่อสร้างสะพานคอนกรีตเสริมเหล็ก 5 แห่ง และระบบระบายน้ำ ไฟฟ้าแสงสว่าง เครื่องหมายจราจร สิ่งอำนวยความปลอดภัย รวมถึงได้มีการตอกเสาเข็มปูพรมเต็มพื้นที่พร้อมแผ่นพื้นคอนกรีตเสริมเหล็กก่อนก่อสร้างโครงสร้างคันทาง เพื่อป้องกันการทรุดตัวบนพื้นที่ดินอ่อนอีกด้วย ใช้งบประมาณในการก่อสร้างรวม 590 ล้านบาท เมื่อก่อสร้างแล้วเสร็จจะช่วยให้การคมนาคมในพื้นที่มีประสิทธิภาพมากยิ่งขึ้น ประชาชนที่ต้องการเดินทางไปยังสถานที่และหน่วยงานราชการสำคัญต่าง ๆ เช่น โครงการลูกพระดาบส สมุทรปราการ ตามพระราชดำริ ศูนย์อุตุนิยมวิทยาและพยากรณ์อากาศ มหาวิทยาลัยราชภัฏธนบุรี สมุทรปราการสถาบันการแพทย์จักรีนฤบดินทร์ และจังหวัดใกล้เคียง สามารถเดินทางได้อย่างสะดวก รวดเร็ว ปลอดภัย ประหยัดเวลาและค่าใช้จ่ายในการเดินทาง เป็นการยกระดับคุณภาพชีวิตให้กับประชาชนอย่างเป็นรูปธรรม

ที่มา : https://www.thaigov.go.th/news/contents/details/52399