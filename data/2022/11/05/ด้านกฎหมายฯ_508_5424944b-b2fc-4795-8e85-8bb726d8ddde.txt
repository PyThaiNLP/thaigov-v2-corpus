รัฐบาลไทย-ข่าวทำเนียบรัฐบาล-รมว.ยุติธรรม เปิดประมูลทรัพย์คดียาเสพติด ๑๙๒ รายการ "PORSCHE - PATEK PHILIPPE" มูลค่ากว่า ๒๑ ล้านบาท โชว์ยึดทรัพย์ได้แล้ว ๓.๓ พันล้านบาท จากเป้า ๑ หมื่นล้านบาท


วันจันทร์ที่ 25 เมษายน 2565
พิมพ์
รมว.ยุติธรรม เปิดประมูลทรัพย์คดียาเสพติด ๑๙๒ รายการ "PORSCHE - PATEK PHILIPPE" มูลค่ากว่า ๒๑ ล้านบาท โชว์ยึดทรัพย์ได้แล้ว ๓.๓ พันล้านบาท จากเป้า ๑ หมื่นล้านบาท
รมว.ยุติธรรม เปิดประมูลทรัพย์คดียาเสพติด ๑๙๒ รายการ "PORSCHE - PATEK PHILIPPE" มูลค่ากว่า ๒๑ ล้านบาท โชว์ยึดทรัพย์ได้แล้ว ๓.๓ พันล้านบาท จากเป้า ๑ หมื่นล้านบาท เปิดสถิติตั้งแต่ปี ๖๒ ขายทอดตลาดได้แล้ว ๓๘๗ ล้านบาท
วันที่ ๒๕ เมษายน ๒๕๖๕ นายสมศักดิ์ เทพสุทิน รัฐมนตรีว่าการกระทรวงยุติธรรม เป็นประธานเปิดงานขายทอดตลาดทรัพย์สินคดียาเสพติด ที่สำนักงาน ป.ป.ส. (ดินแดง) โดยมีนายวิชัย ไชยมงคล เลขาธิการ ป.ป.ส. และผู้บริหารกระทรวงเข้าร่วม ซึ่งทรัพย์สินที่นำมาขายทอดตลาดในครั้งนี้ รวมทั้งสิ้น ๑๙๒ รายการ มูลค่ากว่า ๒๑ ล้านบาท อาทิ รถยนต์ PORSCHE ,VOLKSWAGEN, BMW รถจักรยานยนต์บิ๊กไบค์ นาฬิกาแบรนด์ดัง PATEK PHILIPPE , ROLEX และกระเป๋าแบรนด์เนม CHANEL ,LOUIS VUITTON,GUCCI รวมทั้ง ทองรูปพรรณ  เครื่องประดับ และวัตถุมงคล
นายวิชัย กล่าวรายงานว่า การแก้ปัญหายาเสพติด หลังจากได้มีการพัฒนากฎหมายเกี่ยวกับยาเสพติด ส่งผลให้การสืบสวน ขยายผลยึดทรัพย์ ตั้งแต่วันที่ ๑ ต.ค. ๒๕๖๔ ถึงปัจจุบัน สามารถยึดทรัพย์ได้ ๓,๒๐๐ ล้านบาท และขายทอดตลาดแล้ว ๓,๓๘๖ รายการ ซึ่งจะนำเงินดังกล่าวมาสนับสนุนป้องกันและปราบปรามยาเสพติด
โดยนายสมศักดิ์ กล่าวว่า ปัญหายาเสพติด รัฐบาลได้ให้ความสำคัญในการแก้ปัญหา เพื่อไม่ให้ลูกหลานของเราเข้าไปยุ่งเกี่ยว และทำให้หมดไปจากสังคม แต่ต้องยอมรับว่า ยาเสพติดนั้นถือว่าเป็นปัญหาใหญ่ของประเทศ ซึ่งตนยืนยันว่า รัฐบาลไม่ได้นิ่งนอนใจกับปัญหานี้ จึงได้ปรับปรุง แก้ไขประมวลกฎหมายยาเสพติดจนสำเร็จ หลังจากค้างมา ๗ ปี ตั้งแต่สมัย สนช. เพื่อให้มีการจับกุมยึดทรัพย์เครือข่ายยาเสพติดอย่างมีประสิทธิภาพ รวมถึงการกำหนดช่องทางในการเข้ารับการบำบัดฟื้นฟูของผู้เสพ ผู้ติดยาเสพติด
“เป้าหมายหลักของเรา คือการยึดทรัพย์ ขยายผลจับกุมทั้งเครือข่าย ซึ่งวันนี้เราได้นำทรัพย์สินของผู้ค้ายาเสพติดที่เราจับกุมและยึดได้มาประมูล โดยมีสถิติการขายทอดตลาด ปี ๒๕๖๒  จัดการขาย ๔๓ ครั้ง ๓,๓๖๒ รายการ มูลค่าการขาย ๑๑๖,๓๘๒,๐๓๐ บาท ปี ๒๕๖๓ จัดการขาย ๓๔ ครั้ง ๒,๗๒๓ รายการ มูลค่าการขาย ๑๓๖,๓๔๙,๘๕๗ บาท ปี ๒๕๖๔ จัดการขาย ๒๘ ครั้ง ๒,๑๑๓ รายการ มูลค่าการขาย ๑๑๖,๓๓๒,๘๗๓ บาท ปี ๒๕๖๕  จัดการขาย ๗ ครั้ง  ๔๘๖ รายการ มูลค่าการขาย ๑๘,๒๕๙,๘๐๐ บาท ทำให้จนถึงขณะนี้ จัดการขาย ๑๑๒ ครั้ง ๘,๖๘๔ รายการ มูลค่าการขาย ๓๘๗,๓๒๔,๕๖๐ บาท” รมว.ยุติธรรม กล่าว
นายสมศักดิ์ กล่าวอีกว่า เงินที่ได้มา จะใช้สนับสนุนเป็นเงินรางวัลต่อผู้แจ้งเบาะแส หรือ เจ้าหน้าที่ผู้ปฏิบัติงาน และใช้สนับสนุนช่วยเหลือในการปฏิบัติภารกิจการป้องกันและปราบปรามยาเสพติด ซึ่งปีต่อๆไป ตนเชื่อมั่นว่า ทรัพย์เหล่านี้ จะต้องมากขึ้น เพราะรัฐบาลยืนยันว่า จะเอาจริงกับพวกเครือข่าย ที่ขยายผลจับกุมตั้งแต่รายเล็ก สืบสาวไปจนถึงผู้บงการ ซึ่งในอดีต มีทรัพย์มาประมูลน้อยมาก ไม่เกิน ๖ ร้อยล้านบาท แต่วันนี้ เราตั้งเป้าหมาย ๑ หมื่นล้านบาท ซึ่งจากการยึดทรัพย์ จนถึงขณะนี้ ได้เกือบ ๔ พันล้านบาทแล้ว
นอกจากนี้ การขายทอดตลาดทรัพย์สินวันนี้ ได้มี นายชูวิทย์ พิทักษ์พรพัลลภ ส.ส.อุบลราชธานี พรรคเพื่อไทย เดินทางมาร่วมสังเกตุการณ์ด้วย ซึ่งนายชูวิทย์ ได้กล่าวว่า วันนี้เดินทางมาร่วมสังเกตุการณ์ เพราะคนมักชอบบอกว่า การประมูล ป.ป.ส. ชอบเอาของดีไปหมดแล้ว ทำให้ นายสมศักดิ์ แจงว่า ไม่ใช่เรื่องจริง เพราะการจัดการขายทอดตลาด เป็นไปด้วยความโปร่งใส สามารถตรวจสอบได้ นายชูวิทย์ จึงกล่าวว่า เมื่อมาดูด้วยตัวเอง ก็รู้สึกสบายใจ
จากนั้น นายสมศักดิ์ ให้สัมภาษณ์สื่อมวลชนว่า วันนี้ มีผู้เข้าร่วมประมูลจำนวนมาก โดยทรัพย์ไฮไลท์อย่าง รถยนต์ PORSCHE เปิดราคาไว้ ๕ ล้านบาท แต่มีผู้ประมูลไป ๖.๕ ล้านบาท ส่วนนาฬิกา PATEK PHILIPPE เปิดราคา ๓ แสนบาท มีผู้ประมูลจบไป ๑.๕ ล้านบาท ซึ่งจากการยึดทรัพย์ปีนี้ ผ่านมา ๔ เดือน เราสามารถยึดทรัพย์ได้แล้ว กว่า ๓,๓๐๐ ล้านบาท ทำให้มั่นใจว่า จะถึงเป้า ๑ หมื่นล้านบาท ส่วนข้อกังวลว่า ขบวนการค้ายา จะเปลี่ยนรูปแบบส่งเงินไปต่างประเทศนั้น ขอยืนยันว่า ถ้าเป็นรูปแบบการโอน เราก็สามารถยึดทรัพย์ได้ แต่ถ้าขนเป็นเงินสด ก็มีการบูรณาการทุกฝ่ายช่วยสกัด ซึ่งไม่ใช่เรื่องง่ายอย่างแน่นอน เพราะเราก็ได้มีการประสานความร่วมมือกับประเทศเพื่อนบ้านด้วย
///////////////////////////

ที่มา : https://www.thaigov.go.th/news/contents/details/53898