รัฐบาลไทย-ข่าวทำเนียบรัฐบาล-‘รมช.มนัญญา’ เดินหน้ามอบเงินเยียวยาผู้ประสบภัยพิบัติด้านเกษตร พร้อมมอบส.ป.ก. 4-01 หนุนที่ทำกินเกษตร


วันจันทร์ที่ 28 กุมภาพันธ์ 2565
‘รมช.มนัญญา’ เดินหน้ามอบเงินเยียวยาผู้ประสบภัยพิบัติด้านเกษตร พร้อมมอบส.ป.ก. 4-01 หนุนที่ทำกินเกษตร
‘รมช.มนัญญา’ เดินหน้ามอบเงินเยียวยาผู้ประสบภัยพิบัติด้านเกษตร พร้อมมอบส.ป.ก. 4-01 หนุนที่ทำกินเกษตรกร
รมช.มนัญญา ไทยเศรษฐ์ รัฐมนตรีช่วยว่าการกระทรวงเกษตรและสหกรณ์ เป็นประธานพิธีมอบเงินช่วยเหลือเกษตรกรผู้ประสบภัยพิบัติด้านการเกษตร และมอบหนังสืออนุญาตให้เข้าทำประโยชน์ในเขตปฏิรูปที่ดิน (ส.ป.ก. 4-01) พร้อมเยี่ยมชมการออกร้านจำหน่ายผลผลิตทางการเกษตรของเกษตรกรภายในงาน จากนั้นร่วมปล่อยพันธุ์ปลาตะเพียนขาว จำนวน 2 แสนตัว ร่วมกับผู้บริหาร หัวหน้าส่วนราชการ ณ เขื่อนวังร่มเกล้า ต.ทุ่งใหญ่ อ.เมืองอุทัยธานี จ.อุทัยธานี
รมช.มนัญญา กล่าวว่า กระทรวงเกษตรและสหกรณ์ มีภารกิจหลักที่สำคัญ คือ การช่วยเหลือเยียวยาให้กับเกษตรกรผู้ได้รับผลกระทบจากภัยพิบัติต่าง ๆ เพื่อบรรเทาความเดือดร้อน โดยในปี 2564 จังหวัดอุทัยธานี มีเกษตรกรที่ประสบภัยพิบัติด้านการเกษตร เช่น อุทกภัย ภัยพิบัติโรคลัมปี สกิน และโรคอหิวาห์แอฟริกาในสุกร (ASF) ส่งผลให้เกษตรกรได้รับความเดือดร้อน ทั้งด้านพืช ประมง และปศุสัตว์ ในพื้นที่ทั้ง 8 อำเภอของจังหวัดอุทัยธานี จากรายงานข้อมูล ปี 2564 จังหวัดอุทัยธานี มีเกษตรกรได้รับความเสียหาย จำนวน 10,965 ราย พื้นที่ 107,310 ไร่ วงเงิน 206,719,526 บาท ดังนี้ 1) ด้านพืช เกษตรกร 10,229 ราย พื้นที่ 106,785.56 ไร่ 2) ด้านประมง เกษตรกร 606 ราย พื้นที่ 524.76 ไร่ 3) ด้านปศุสัตว์ เกษตรกร 130 ราย สัตว์เลี้ยงได้รับความเสียหาย 7,401 ตัว             4) โรคลัมปี สกิน เกษตรกร 60 ราย 5) โรคอหิวาต์แอฟริกาในสุกร (ASF) เกษตรกร 126 ราย สุกรเสียหาย 7,371 ตัว
ทั้งนี้ กระทรวงเกษตรและสหกรณ์ ได้ดำเนินการตามหลักเกณฑ์แนวทางและเงื่อนไขในการเยียวยาให้ความช่วยเหลือเกษตรกรผู้ประสบภัยพิบัติ ซึ่งต้องเป็นเกษตรกรที่ขึ้นทะเบียนเกษตรกรหรือปรับปรุงทะเบียนเกษตรกรกับกรมส่งเสริมการเกษตร กรมประมง และกรมปศุสัตว์ก่อนเกิดภัย และมีพื้นที่เสียหายสิ้นเชิงอยู่ในพื้นที่ประกาศเขตการให้ความช่วยเหลือด้านการเกษตรผู้ประสบภัยพิบัติกรณีฉุกเฉิน พ.ศ. 2564 ดังนั้น จึงได้จัดพิธีมอบเงินช่วยเหลือดังกล่าวขึ้น เพื่อเป็นการส่งเสริมให้เกษตรกรมีรายได้ และยังมีการสนับสนุนเมล็ดพันธุ์ผักพืชปุ๋ยสดให้แก่เกษตรกรด้วย อีกทั้งได้มีพิธีมอบหนังสืออนุญาตให้เข้าทำประโยชน์ในที่ดินของเขตปฏิรูปที่ดินให้แก่เกษตรกรที่ได้รับเอกสารสิทธิจาก ส.ป.ก. จำนวน 32 ราย มอบสระน้ำในไร่นานอกเขตชลประทาน (บ่อจิ๋ว) จำนวน 8 ราย“สถานการณ์ภัยพิบัติต่าง ๆ ที่เกิดขึ้นในปี 2564 เกษตรกรได้รับผลกระทบและความเดือดร้อนเป็นอย่างมาก แต่ด้วยความร่วมมือร่วมใจของหน่วยงานต่าง ๆ ที่ได้ตระหนักและเล็งเห็นถึงความเดือดร้อนของพี่น้องเกษตรกร และการเร่งรัดการดำเนินการเพื่อช่วยเหลือเยียวยาเกษตรกรที่ได้รับผลกระทบจากภัยพิบัติด้านการเกษตรไม่ว่าจะเป็นด้านพืช ปศุสัตว์ และประมง เกษตรกรจึงได้รับเงินช่วยเหลือจนนำมาสู่การจัดงานมอบเงินช่วยเหลือในวันนี้” รมช.มนัญญา กล่าว

ที่มา : https://www.thaigov.go.th/news/contents/details/52019