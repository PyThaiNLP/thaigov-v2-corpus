รัฐบาลไทย-ข่าวทำเนียบรัฐบาล-นายก ห่วงแรงงานไทยในแอฟริกา สั่งรมว.เฮ้ง ประสานนายจ้างช่วยดูแล


วันอังคารที่ 30 พฤศจิกายน 2564
พิมพ์
นายก ห่วงแรงงานไทยในแอฟริกา สั่งรมว.เฮ้ง ประสานนายจ้างช่วยดูแล
รมว.แรงงาน ประสานกต. ติดต่อนายจ้างต่างประเทศดูแลแรงงานไทย รอกลับบ้าน หลัง “โอไมครอน”  ระบาดในแอฟริกา
นายสุชาติ ชมกลิ่น รัฐมนตรีว่าการกระทรวงแรงงาน เปิดเผยว่า ที่ประชุมศูนย์บริหารสถานการณ์การแพร่ระบาดของโรคติดเชื้อไวรัสโคโรนา 2019 ที่มีพล.อ.ประยุทธ์ จันทร์โอชา นายกรัฐมนตรี เป็นประธาน ได้สั่งการกระทรวงแรงงาน กระทรวงการต่างประเทศ และหน่วยงานที่เกี่ยวข้อง ให้ความคุ้มครอง และดูแลแรงงานไทยที่ทำงานอยู่ในภูมิภาคแอฟริกาอย่างใกล้ชิด จากเหตุองค์การอนามัยโลกประกาศให้โควิด -19 สายพันธุ์ “โอไมครอน” ที่แพร่ระบาดในทวีปแอฟริกา ยุโรป และออสเตรเลีย เป็นสายพันธุ์ที่น่ากังวล โดยประเทศไทยได้ประกาศ ห้ามผู้เดินทางจาก 8 ประเทศเสี่ยงในภูมิภาคแอฟริกาเข้าประเทศตั้งแต่ 1 ธ.ค. 64 ได้แก่ สาธารณรัฐบอตสวานา ราชอาณาจักรเอสวาตินี ราชอาณาจักรเลโซโท สาธารณรัฐมาลาวี สาธารณรัฐโมซัมบิก สาธารณรัฐนามิเบีย สาธารณรัฐแอฟริกาใต้ และสาธารณรัฐชิมบับเว
“พล.อ.ประยุทธ์ จันทร์โอชา นายกรัฐมนตรี และพล.อ.ประวิตร วงษ์สุวรรณ รองนายกรัฐมนตรี ซึ่งกำกับดูแลกระทรวงแรงงาน  ห่วงใยแรงงานไทยที่ทำงานอยู่ภูมิภาคแอฟริกา ได้กำชับผมให้ติดตามดูแล แรงงานไทยอย่างใกล้ชิด ซึ่งผมขอฝากถึงทั้งแรงงานไทยและครอบครัวที่อยู่ในประเทศไทยว่าไม่ต้องวิตกกังวล กรมการจัดหางาน และกระทรวงการต่างประเทศได้ประสานขอให้นายจ้างในต่างประเทศช่วยดูแลแรงงานไทย จำนวน 120 คน ที่ครบกำหนดเดินทางกลับประเทศ แต่อยู่ระหว่างรอเที่ยวบินเพื่อเดินทางกลับโดยให้คำแนะนำในการป้องกันตัวเองจากโรคโควิดแก่แรงงานไทย สำหรับแรงงานไทยที่ประสงค์จะเดินทางกลับ สายการบิน Ethiopian Airlines จะให้บริการเที่ยวบิน ET608 เข้า ประเทศไทยทุกวันพุธ (วันที่ 1 8 15 22 และ 29 ธันวาคม 2564) โดยออกจากกรุงแอดดิสอาบาบา ประเทศเอธิโอเปีย เวลา 00.10 น. (เวลาเอธิโอเปีย) และจะถึงกรุงเทพ ฯ เวลา13.10 น. (เวลาประเทศไทย) ในวันเดียวกัน แต่จะต้องลงทะเบียนขอรับหนังสือรับรองการเดินทางเข้าประเทศไทย(ทางอากาศ) จากกระทรวงการต่างประเทศ
ก่อนเดินทาง ซึ่งทันทีที่เดินทางกลับเข้ามาได้ จะต้องเข้ารับการกักตัวตามมาตรการของกระทรวงสาธารณสุขต่อไป” รัฐมนตรีว่าการกระทรวงแรงงาน กล่าว
ด้านนายไพโรจน์ โชติกเสถียร อธิบดีกรมการจัดหางาน กล่าวว่า  สำหรับแรงานไทยที่เดินทางไปทำงานและคาดว่ายังทำงานอยู่ในภูมิภาคแอฟริกา โดยแจ้งการเดินทางผ่านกรมการจัดหางาน ขณะนี้ มีจำนวน 253 ราย ประกอบด้วยสาธารณรัฐแอฟริกาใต้ 221 ราย สาธารณรัฐโมซัมบิก 31 ราย และราชอาณาจักรเลโซโท 1 ราย โดยมีทั้งบริษัทจัดหางานจัดส่ง นายจ้างพาไปทำงาน แจ้งการเดินทางด้วยตนเอง และ Re-entry ซึ่งเมื่อแรงงานสามารเดินทางกลับได้ เมื่อถึงประเทศไทยจะต้องกักตัว 14 วัน ตรวจ Swab 3 ครั้ง วันที่ 0-1 และวันที่ 12-13 และวันที่ 15
ทั้งนี้ ขอย้ำว่าขณะนี้กรมการจัดหางานยังไม่อนุญาตให้คนหางานเดินทางไปยัง 8 ประเทศเสี่ยงดังกล่าว ขอให้ระมัดระวังและอย่าหลงเชื่อผู้ที่แอบอ้างว่าสามารถพาไปทำงานได้

ที่มา : https://www.thaigov.go.th/news/contents/details/48888