รัฐบาลไทย-ข่าวทำเนียบรัฐบาล-โฆษกรัฐบาล เผย “นายก” เร่งทุกกลไกช่วยประชาชนเต็มที่ ล่าสุด”กองทุนหมู่บ้านและชุมชนเมือง” ขยายระยะเวลาการพักชำระหนี้ เงินต้นออกไปอีก 1 ปี ช่วยสมาชิกเกือบ 14 ล้านคน


วันพฤหัสบดีที่ 4 พฤศจิกายน 2564
พิมพ์
โฆษกรัฐบาล เผย “นายก” เร่งทุกกลไกช่วยประชาชนเต็มที่  ล่าสุด”กองทุนหมู่บ้านและชุมชนเมือง” ขยายระยะเวลาการพักชำระหนี้ เงินต้นออกไปอีก 1 ปี  ช่วยสมาชิกเกือบ 14 ล้านคน
โฆษกรัฐบาล เผย “นายก” เร่งทุกกลไกช่วยประชาชนเต็มที่  ล่าสุด ”กองทุนหมู่บ้านและชุมชนเมือง” ขยายระยะเวลาการพักชำระหนี้ เงินต้นออกไปอีก 1 ปี  ช่วยสมาชิกเกือบ 14 ล้านคน  ผ่อนคลายภาระการเงิน ส่งเสริมอาชีพในช่วงวิกฤตโควิด-19
นายธนกร วังุญคงชนะ โฆษกประจำสำนักนายกรัฐมนตรี เปิดเผยว่า พลเอกประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ได้มอบนโยบายให้ทุกกลไกของรัฐบาล ต้องเร่งช่วยบรรเทาความเดือดร้อนของพี่น้องประชาชน ที่ได้รับผลกระทบจากสถานการณ์โควิด-19 และสถานการณ์เศรษฐกิจที่ชะลอตัวที่ผ่านมา ล่าสุด เมื่อวันที่ 22 กันยายน 2564 คณะกรรมการกองทุนหมู่บ้านและชุมชนเมืองแห่งชาติ ซึ่งมีนายสุพัฒนพงษ์ พันธ์มีเชาว์ รองนายกรัฐมนตรี เป็นประธาน นายอนุชา นาคาศัย รัฐมนตรีประจำสำนักนายกรัฐมนตรี ที่ปรึกษาคณะกรรมการกองทุนหมู่บ้านและชุมชนเมืองแห่งชาติ ประธานอนุกรรมการบริหารกองทุนหมู่บ้านและชุมชนเมืองแห่งชาติ  มีมติให้กองทุนหมู่บ้านและชุมชนเมืองพักชำระหนี้ หรือลดภาระหนี้ เงินกองทุนหมู่บ้านและชุมชนเมือง ให้กับสมาชิกที่มีความเดือดร้อนจำเป็นตามความเหมาะสมโดยพักชำระเงินต้นในระยะเวลาไม่เกิน 1 ปี  เพื่อผ่อนคลายภาระการชำระหนี้ที่มีต่อกองทุนฯ บรรเทาความเดือดร้อน ลดหนี้นอกระบบ เพราะสมาชิกฯ สามารถนำเงินที่เหลือจากการส่งกองทุนฯ ไปเป็นทุนประกอบอาชีพสร้างรายได้ในช่วงการแพร่ระบาดของเชื้อโควิด-19 นี้  ทั้งนี้ ได้มีหนังสือแจ้งไปยังคณะกรรมการกองทุนหมู่บ้นและชุมชนเมือง ระดับจังหวัดแล้ว ตั้งแต่วันที่ 12 ตุลาคม ที่ผ่านมา  เพื่อให้รับทราบการดำเนินงานตามมติ ดังกล่าว ฯ ต่อไป
นายธนกร กล่าวว่า ทั้งนี้ สมาชิกกองทุนหมู่บ้านหรือกองทุนชุมชนเมืองที่อยู่ในข่ายได้รับการพิจารณาชำระหนี้  ควรมีคุณสมบัติ  ดังนี้ คือ สมัครใจเข้าร่วมโครงการมีประวัติชำระหนี้ดีและต้องการเข้าร่วมโครงการเพื่อลดภาระทางการเงินที่จะต้องชำระเงินต้นกับกองทุนหมู่บ้านหรือกองทุนชุมชนเมือง ในกรณีที่มีประวัติผิดชำระหนี้ ก็สามารถเข้าร่วมโครงการได้ หากปรากฏว่ามีเหตุสุดวิสัยที่ทำให้ไม่สามารถชำระหนี้ได้ตามกำหนดโดยสุจริต ทั้งนี้คณะกรรมการกองทุนหมู่บ้านหรือกองทุนชุมชนเมืองจะเป็นพิจารณาเข้าร่วมโครงการเป็นราย ๆ ไป ซึ่งการพิจารณาพักชำระหนี้ให้กับสมาชิกรายใดเป็นอำนาจหน้าที่ของคณะกรรมการกองทุนหมู่บ้านหรือกองทุนชุมชนเมืองนั้น โดยอาจพิจารณาจากผลประกอบอาชีพของสมาชิก สภาพทางเศรษฐกิจหรือรายได้อื่น ๆ ของสมาชิกและครอบครัว การค้ำประกัน รวมถึงความสามารถในการชำระหนี้คืน ของสมาชิกแต่ละรายด้วย โดยเป็นการพักชำระหนี้ ควรให้พักชำระหนี้เงินต้นในระยะเวลาไม่เกิน 1 ปี ให้ส่งเฉพาะดอกเพื่อให้กองทุนสามารถนำรายได้จากดอกเบี้ยมาใช้ในบริหารจัดการกองทุนรวมถึงสวัสดิการต่าง ๆ ให้สมาชิกรวมถึงประชาชนในหมู่บ้านและชุมชนต่อไป เมื่อเข้าร่วมโครงการดังกล่าว สมาชิกจะต้องจัดทำแผนการออมเงินและแผนในการฟื้นฟูศักยภาพการประกอบอาชีพเสริม เช่น การเข้าร่วมโครงการกองทุนต้นไม่ร่วมพัฒนา การปรับเปลี่ยนรูปแบบการผลิต การพัฒนาศักยภาพการประกอบอาชีพ ด้วย
นายธนกร กล่าวอีกว่า มติคณะกรรมการกองทุนหมู่บ้านและชุมชนเมืองแห่งชาติในครั้งนี้ มุ่งช่วยเหลือสมาชิกในช่วงสถานการณ์การแพร่ระบาดไวรัสโควิด -19  ซึ่งสอดคล้องกับวัตถุประสงค์ของกองทุนฯ ที่เป็นแหล่งเงินทุนหมุนเวียน สำหรับการลงทุน พัฒนาอาชีพ สร้างงาน สร้างรายได้ หรือ เพิ่มรายได้ ลดรายจ่าย บรรเทาเหตุฉุกเฉิน และจำเป็นเร่งด่วน ทำให้กองทุนฯ  79,610  กองทุนทั่วประเทศที่มีสมาชิกเกือบ 14 ล้านคน ได้รับประโยชน์ ผ่อนคลายภาระทางการเงินและค่าใช้จ่ายในครอบครัว ลดความเสี่ยงในการที่จะไปพึ่งพาการกู้ยืมนอกระบบ ซึ่งเป็นไปตามนโยบายและข้อสั่งการของนายกรัฐมนตรี พลเอก ประยุทธ์ จันทร์โอชา ที่ต้องต่อลมหายใจให้ประชาชนที่เป็นลูกหนี้ทุกคนในช่วงวิกฤตนี้ รวมทั้งสร้างภูมิคุ้มกันทางเศรษฐกิจและสังคมด้วย
.........................................

ที่มา : https://www.thaigov.go.th/news/contents/details/47793