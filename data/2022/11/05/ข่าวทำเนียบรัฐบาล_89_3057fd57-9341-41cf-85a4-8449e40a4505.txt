รัฐบาลไทย-ข่าวทำเนียบรัฐบาล-ผลการดำเนินงานของกระทรวงมหาดไทย ตามข้อสั่งการนายกรัฐมนตรี พบ ผลงานตามนโยบายสำคัญด้านการบริหารจัดการน้ำ การพัฒนาการเกษตร การเปิดประเทศเพื่อการท่องเที่ยว มีความคืบหน้าตามแผน


วันพุธที่ 26 มกราคม 2565
พิมพ์
ผลการดำเนินงานของกระทรวงมหาดไทย ตามข้อสั่งการนายกรัฐมนตรี พบ ผลงานตามนโยบายสำคัญด้านการบริหารจัดการน้ำ การพัฒนาการเกษตร การเปิดประเทศเพื่อการท่องเที่ยว มีความคืบหน้าตามแผน
ผลการดำเนินงานของกระทรวงมหาดไทย ตามข้อสั่งการนายกรัฐมนตรี พบ ผลงานตามนโยบายสำคัญด้านการบริหารจัดการน้ำ การพัฒนาการเกษตร การเปิดประเทศเพื่อการท่องเที่ยว มีความคืบหน้าตามแผน
วันที่ 25 มกราคม 2565 กระทรวงมหาดไทยได้เสนอรายงานผลการดำเนินงานของกระทรวงมหาดไทย ตามข้อสั่งการของพลเอก ประยุทธ์ จันทร์โอชา นายกรัฐมนตรี และรัฐมนตรีว่าการกระทรวงกลาโหม ในโอกาสที่นายกรัฐมนตรีเดินทางไปตรวจราชการ ณ จังหวัดเพชรบุรี เมื่อวันที่ 22 กันยายน 2564 ที่ผ่านมา โดยผลการดำเนินการตามข้อสั่งการของนายกรัฐมนตรีในประเด็นต่าง ๆ (ข้อมูล ณ 30 พ.ย.64) ได้แก่ การบริหารจัดการน้ำ การพัฒนาภาคการเกษตร และการเปิดประเทศเพื่อการท่องเที่ยว มีความก้าวหน้าตามแผน ซึ่งกระทรวงมหาดไทย กระทรวงเกษตรและสหกรณ์ ได้บูรณาการทำงานร่วมกับจังหวัดเพชรบุรี และหน่วยงานที่เกี่ยวข้องในพื้นที่และส่วนกลาง สรุปสาระสำคัญ ดังนี้
1. การบริหารจัดการน้ำ ให้กระทรวงเกษตรและสหกรณ์ กระทรวงทรัพยากรธรรมชาติและสิ่งแวดล้อม กระทรวงมหาดไทย สำนักงานทรัพยากรน้ำแห่งชาติ และหน่วยงานที่เกี่ยวข้อง บริหารจัดการน้ำให้ครอบคลุมทุกมิติอย่างยั่งยืน และพอเพียงเพื่อให้สามารถรองรับน้ำและใช้ประโยชน์ในการอุปโภค บริโภค เกษตรกรรมและอุตสาหกรรม ตลอดจนรักษาระบบนิเวศได้สูงสุด โดยให้วางแผนการดำเนินการระยะยาวเชื่อมโยงกับนโยบายรัฐบาลและยุทธศาสตร์ชาติและให้หน่วยงานที่เกี่ยวข้องแบ่งความรับผิดชอบและทำงานอย่างบูรณาการกันในทุกพื้นที่ทั่วประเทศ ทั้งนี้ ให้ดำเนินการอย่างถูกต้องตามกฎหมายทุกประการ
ผลการดำเนินงาน จังหวัดเพชรบุรี ได้ประสานความร่วมมือกับทุกหน่วยงานที่เกี่ยวข้อง ตามข้อสั่งการนายกรัฐมนตรี มีผลการดำเนินการเป็นรูปธรรม อาทิ 1) โครงการส่งน้ำและบำรุงรักษาเพชรบุรี ซึ่งเป็นการกำหนดแผนการบริหารจัดการน้ำของเขื่อนแก่งกระจานในฤดูแล้ง ปี 2564/2565 ให้ครอบคลุมทุกมิติอย่างยั่งยืน และเพียงพอ เพื่อให้สามารถรองรับน้ำและใช้ประโยชน์ในการอุปโภค บริโภค เกษตรกรรมและอุตสาหกรรม ตลอดจนรักษาระบบนิเวศได้สูงสุด 2) แผนการเตรียมความพร้อมการบริหารจัดการน้ำหลากและแก้ปัญหาอุทกภัยในพื้นที่จังหวัดเพชรบุรี รวมถึงได้คาดการณ์สภาพอากาศล่วงหน้าให้เฝ้าระวังฝนตกหนักในช่วงเดือนตุลาคม - พฤศจิกายน ตลอดจนเตรียมความพร้อมด้านต่าง ๆ เพื่อเตรียมรับมือกับสถานการณ์ที่เกิดขึ้นได้อย่างทันท่วงทีมีประสิทธิภาพ เช่น เครื่องมือ เครื่องจักร จุดเสี่ยงน้ำท่วม จุดติดตั้งเครื่องสูบน้ำ เครื่องผลักดันน้ำ และมอบหมายหน่วยงานที่เกี่ยวข้องเฝ้าระวังสถานการณ์อย่างใกล้ชิด 3) ผลการดำเนินงานการใช้เครื่องสูบสมรรถนะสูง เพื่อการสูบส่งน้ำกักเก็บและระบายน้ำ ตามข้อสั่งการนายกรัฐมนตรี ซึ่งย้ำให้ดำเนินการตัดยอดน้ำหลากในพื้นที่ภูเขาด้วยเครื่องสูบน้ำระยะไกลเพื่อชะลอน้ำหลากและกักเก็บน้ำไว้ใช้ในหน้าแล้งหรือพื้นที่ขาดแคลนน้ำ ขณะนี้ได้ดำเนินการแล้วเสร็จ จำนวน 8 เขต (ศูนย์ป้องกันและบรรเทาสาธารณภัย เขต 4 ประจวบคีรีขันธ์ เป็น 1 ใน 8 เขต โดยสามารถแก้ไขปัญหาขาดแคลนน้ำและมีปริมาณน้ำที่สูบได้ 95,000 ลูกบาศก์เมตร) 4) จังหวัดเพชรบุรีบูรณาการทุกหน่วยงานที่เกี่ยวข้องในพื้นที่ สำรวจพื้นที่แหล่งน้ำที่มีความจำเป็นเพิ่มปริมาณน้ำเพื่อกักเก็บทั้งด้านการอุปโภคบริโภคหรือเพื่อการประกอบอาชีพและมีความเหมาะสมที่จะดำเนินการโดยใช้การสูบส่งน้ำได้ รวมทั้งสำรวจแหล่งน้ำต้นทางที่มีปริมาณน้ำมากหรือเพียงพอที่จะสูบส่งไปยังพื้นที่ที่มีปริมาณน้ำกักเก็บน้อย เพื่อแก้ไขปัญหาความเดือดร้อนของประชาชนตามนโยบายรัฐบาลต่อไป 5) จัดเตรียมความพร้อม รายละเอียดโครงการ แผนงาน และความพร้อมของพื้นที่ให้สมบูรณ์ชัดเจนก่อนเสนอโครงการเพื่อขอรับงบประมาณในการแก้ไขปัญหาเรื่องน้ำ ได้แก่  (1) โครงการชลประทานเพชรบุรี ซึ่งเป็นแผนงานที่จะดำเนินการในอนาคต อาทิ งานปรับปรุงคลองระบายน้ำและคลองส่งน้ำ พร้อมคลองขุดใหม่ความยาวรวม 27.227 กิโลเมตร สามารถระบายน้ำได้สูงสุด 550 ลูกบาศก์เมตรต่อวินาที งานเพิ่มประสิทธิภาพอ่างเก็บน้ำ ประกอบด้วย เพิ่มประสิทธิภาพการระบายน้ำเขื่อนแก่งกระจาน และเพิ่มประสิทธิภาพความจุอ่างเก็บน้ำห้วยแม่ประจันต์ และ (2) เตรียมการสร้างการมีส่วนร่วมและสร้างการรับรู้ให้ประชาชน โดยจัดประชุมร่วมกับประชาชนในขั้นตอนการสำรวจ-ออกแบบรายละเอียด รวมถึงชี้แจงทำความเข้าใจกับประชาชนในพื้นที่ที่ได้รับผลกระทบจากการก่อสร้างโครงการและจัดหาที่ดินในการก่อสร้าง เป็นต้น
2. การพัฒนาภาคการเกษตร ให้กระทรวงเกษตรและสหกรณ์ กระทรวงมหาดไทย และหน่วยงานที่เกี่ยวข้อง เสริมสร้างศักยภาพเกษตรกรให้สามารถเข้าสู่ระบบการผลิต การแปรรูปและการตลาดที่ทันสมัย พัฒนาผลิตภัณฑ์ และการใช้ประโยชน์จากพืชอย่างสร้างสรรค์ ตลอดจนหาช่องทางการตลาดและผู้บริโภคกลุ่มใหม่ ๆ ให้กับเกษตรกร และให้คัดเลือกเกษตรกร ชุมชนหรือวิสาหกิจชุมชนด้านการเกษตรที่ประสบความสำเร็จ เพื่อพัฒนาให้เป็นศูนย์การเรียนรู้ทางการเกษตรและเกิดการแลกเปลี่ยนองค์ความรู้อย่างมีประสิทธิภาพ
ผลการดำเนินงาน จังหวัดเพชรบุรี โดยสำนักงานเกษตรจังหวัดเพชรบุรี ได้มีการดำเนินการต่าง ๆ ตามข้อสั่งการแล้ว ประกอบด้วย (1) ดำเนินการส่งเสริมให้เกษตรกรมีการรวมกลุ่มและวางแผนการผลิต ส่งเสริมให้เกษตรกรผลิตสินค้าที่มีคุณภาพ (2) อบรมถ่ายทอดความรู้ในการเพิ่มประสิทธิภาพการผลิตที่มีคุณภาพและได้มาตรฐาน (3) ส่งเสริมให้เกษตรกรเกิดการรวมกลุ่มเชื่อมโยงเครือข่ายการผลิตและการตลาด และ (4) ส่งเสริมการจำหน่ายสินค้าผ่านตลาดออนไลน์ได้แก่ Thailandpostmart ของบริษัทไปรษณีย์ไทย และตลาดเกษตรกรออนไลน์ของกรมส่งเสริมการเกษตร  นอกจากนี้ยังได้ดำเนินโครงการตลาดกลางสินค้าเกษตรเพชรบุรีโมเดล โดยเฉพาะการจัดทำ “เพชรบุรีโมเดล” ด้านตลาดกลางการเกษตรออนไลน์ ส่งเสริมการตลาดด้วยระบบ E-commerce โดยให้จังหวัดเพชรบุรีเป็นจังหวัดนำร่องตลาดกลางสินค้าเกษตรทั้ง Online และ Offline โดยเมื่อวันที่ 9 มิถุนายน 2564 มีการเปิดตัวแถลงข่าว “ตลาดกลางสินค้าเกษตรออนไลน์ เพชรบุรีโมเดล” ซึ่งตั้งแต่เริ่มดำเนินงานจนถึงปัจจุบัน มีสินค้าของจังหวัดเพชรบุรีโพสจำหน่ายในแพลตฟอร์ม Thailandpostmart แล้วจำนวน 12 สหกรณ์/ร้านค้า จำนวนชนิดสินค้า 71 ชนิด พร้อมทั้งมีการสร้างเพจ “ของดีเพชรบุรี” ซึ่งมีสินค้าที่จำหน่ายในเพจฯ แล้วจำนวน 124 รายการ ควบคู่กับการจัดช่วงเวลาให้เกษตรกร กลุ่มเกษตรกรและสหกรณ์ ไลฟ์สดจำหน่ายสินค้าในเพจของดีเพชรบุรีเป็นประจำอีกด้วย อีกทั้งบริษัทฟู้ดวิลล์ จำกัด มีแผนที่จะเช่าพื้นที่ตลาดกลางการเกษตรท่ายาง ทำศูนย์รวบรวมและกระจายสินค้าเกษตรเพื่อส่งให้กับตลาดในกรุงเทพมหานคร โรงเรียน เอกชน ร้านอาหาร ซึ่งสินค้าที่รับซื้อจะต้องมีมาตรฐานขั้นต่ำคือ GAP และเมื่อวันที่  20 ตุลาคม 2564 คณะทำงานโครงการตลาดกลางสินค้าเกษตรเพชรบุรีโมเดล หน่วยงานที่เกี่ยวข้องและบริษัทฟู้ด วิลล์ จำกัด  ได้ตกลงเงื่อนไขในการรับซื้อผักผลไม้จากเกษตรกรและผู้ค้าที่ตลาดกลางการเกษตรท่ายาง (หนองบ้วย) ซึ่งมีพืชเกษตรรวม 20 กว่ารายการ โดยได้เริ่มต้นดำเนินการในเดือนพฤศจิกายน 2564 ซึ่งการที่บริษัทฟู้ด วิลล์ จำกัดได้เข้ามารับซื้อสินค้าจากเกษตรกรโดยตรงทำให้สามารถเลือกสรรสินค้าได้ตามความพอใจทั้งราคาและคุณภาพ และสร้างอาชีพและรายได้แก่ประชาชนในพื้นที่ด้วย
3. การเปิดประเทศเพื่อการท่องเที่ยว ซึ่งนายกรัฐมนตรีได้มีข้อสั่งการในการประชุมเตรียมความพร้อมการเปิดประเทศเพื่อการท่องเที่ยว (Sandbox) โดยมอบหมายให้กระทรวงสาธารณสุข กระทรวงมหาดไทยและหน่วยงานที่เกี่ยวข้อง ดำเนินมาตรการด้านการแพทย์และสาธารณสุขเพื่อรองรับการเปิดรับนักท่องเที่ยว ทั้งชาวไทยและต่างชาติอย่างรอบคอบและรัดกุม  โดยการเปิดประเทศนั้นสามารถพิจารณาเป็นรายพื้นที่ตามศักยภาพของพื้นที่นั้น ๆ เช่น พื้นที่สีขาว ทั้งนี้ ต้องควบคุมให้มีการปฏิบัติตามมาตรการของกระทรวงสาธารณสุขอย่างเคร่งครัด และเร่งสร้างความเข้าใจเกี่ยวกับมาตรการป้องกันและควบคุมโรคในแต่ละพื้นที่ รวมถึงมาตรการป้องกันการติดเชื้อแบบครอบจักรวาล (Universal Prevention) ให้กับประชาชนในพื้นที่และนักท่องเที่ยว
ผลการดำเนินงาน สำนักงานสาธารสุขจังหวัดเพชรบุรีได้ตรวจติดตามการปฏิบัติตามมาตรการการเตรียมความพร้อมของพื้นที่นำร่องด้านการท่องเที่ยว อำเภอชะอำ จังหวัดเพชรบุรี ดังนี้ 1) มาตรการป้องกันการติดเชื้อแบบครอบจักรวาล (Universal Prevention for COVID-19) ประชาสัมพันธ์ให้ความรู้ผ่านสื่อทุกช่องทางเพื่อให้ประชาชนดำเนินการตามมาตรการป้องกันโรค ติดตามตรวจประเมินผลการดำเนินงานรวมทั้งบังคับใช้กฎหมายตามความจำเป็นโดยตรวจติดตามมาตรการการป้องกันการแพร่ระบาดของโรคติดเชื้อไวรัสโคโรนา 2019 (COVID-19) ในสถานประกอบการพื้นที่ตำบลชะอำ ตามหลัก Universal Prevention หรือการป้องกันการติดเชื้อแบบครอบจักรวาลทุกสัปดาห์ 2) การตรวจคัดกรองด้วย Antigen Test  Kit (ATK) อาทิ ติดตามตรวจ ATK สถานประกอบกิจการต่าง ๆ สัปดาห์ละ 1 ครั้ง เร่งการตรวจค้นหาผู้ติดเชื้อทุกพื้นที่แบบปูพรม สุ่มตรวจพนักงานในสถานที่ต่าง ๆ ทั้งร้านอาหาร สถานประกอบการ โรงแรม ฯลฯ กำหนดช่องทางให้ประชาชนเข้าถึงการตรวจ RT-PCR  โดยแจ้งโรงพยาบาล โรงพยาบาลส่งเสริมสุขภาพประจำตำบล เทศบาล และศูนย์บริการนักท่องเที่ยว รวมทั้งติดตามจำนวนนักท่องเที่ยวที่เดินทางเข้ามาพักในพื้นที่ตำบลชะอำ ผลการตรวจ ATK หลักฐานการคัดกรองความเสี่ยงจาก Application การฉีดวัคซีนครบ 2 เข็ม ตลอดจนเฝ้าระวังกลุ่มเสี่ยงอย่างต่อเนื่อง ตรวจสอบติดตามการติดเชื้อ COVID-19 การสอบสวนโรคในพื้นที่ตำบลชะอำและรายงานผลทุกวัน ทั้งนี้ กรณีพบผู้ป่วยติดเชื้อ COVID-19 กรณีพบผู้ติดเชื้อ COVID-19 ได้จัดหาสถานที่กักตัวกลุ่มเสี่ยง จัดโรงพยาบาลสนามรองรับเพิ่มเติมในการรักษาพยาบาลและส่งต่อ รายงานสอบสวนโรคภายใน 24 ชั่วโมง จัดตั้งศูนย์บริหารสถานการณ์อำเภอชะอำ จำกัดการแพร่ระบาด ปรับลดกิจกรรมสำหรับนักท่องเที่ยวในกลุ่มที่พบการติดเชื้อ รายงานผลการสอบสวนโรคต่อศูนย์บริหารสถานการณ์อำเภอชะอำ 3) ความครอบคลุมของการได้รับวัคซีน (Vaccine coverage) อาทิ สำรวจจำนวนความต้องการวัคซีนของประชาชนในพื้นที่ เพื่อขอสนับสนุนวัคซีนจากกรมควบคุมโรค บริหารการฉีดวัคซีนให้ครอบคลุมกลุ่มเป้าหมายและติดตามการได้รับวัคซีนของประชาชนที่อยู่ในพื้นที่ตำบลชะอำให้ครอบคลุมตามเกณฑ์ 4) มาตรการปลอดภัยสำหรับองค์กร (Covid Free Setting) และ 5) รายงานผลการดำเนินการให้คณะกรรมการโรคติดต่อจังหวัดเพชรบุรีทราบอย่างต่อเนื่อง เป็นต้น

ที่มา : https://www.thaigov.go.th/news/contents/details/50882