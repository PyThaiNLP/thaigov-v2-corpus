รัฐบาลไทย-ข่าวทำเนียบรัฐบาล-วธ.ลงพื้นที่ตรวจเยี่ยมกองถ่ายภาพยนตร์ “บุพเพสันนิวาส 2” หนุนอุตสาหกรรมบันเทิงสร้างสรรค์ หลังผ่อนคลายมาตรการเพิ่มนักแสดงและทีมงานไม่เกิน 50 คน


วันศุกร์ที่ 15 ตุลาคม 2564
วธ.ลงพื้นที่ตรวจเยี่ยมกองถ่ายภาพยนตร์ “บุพเพสันนิวาส 2” หนุนอุตสาหกรรมบันเทิงสร้างสรรค์ หลังผ่อนคลายมาตรการเพิ่มนักแสดงและทีมงานไม่เกิน 50 คน
วธ.ลงพื้นที่ตรวจเยี่ยมกองถ่ายภาพยนตร์ “บุพเพสันนิวาส 2” หนุนอุตสาหกรรมบันเทิงสร้างสรรค์ หลังผ่อนคลายมาตรการเพิ่มนักแสดงและทีมงานไม่เกิน 50 คน
วธ.ลงพื้นที่ตรวจเยี่ยมกองถ่ายภาพยนตร์ “บุพเพสันนิวาส 2” หนุนอุตสาหกรรมบันเทิงสร้างสรรค์ หลังผ่อนคลายมาตรการเพิ่มนักแสดงและทีมงานไม่เกิน 50 คน
วันที่ 15 ตุลาคม 2564  นายอิทธิพล คุณปลื้ม รัฐมนตรีว่าการกระทรวงวัฒนธรรม พร้อมด้วยนางยุพา ทวีวัฒนะกิจบวร ปลัดกระทรวงวัฒนธรรม นายอภิชัย อร่ามศรี รองผู้ว่าราชการจังหวัดนนทบุรี ผู้บริหารกระทรวงวัฒนธรรม (วธ.) เดินทางไปตรวจเยี่ยมกองถ่ายภาพยนตร์ เรื่อง บุพเพสันนิวาส 2 ที่โกดังมติชน อ.ปากเกร็ด จ.นนทบุรี เพื่อส่งเสริมนโยบายสำคัญของรัฐบาลและพลเอกประยุทธ์ จันทร์โอชา นายกรัฐมนตรี ที่มุ่งส่งเสริมอุตสาหกรรมสร้างสรรค์ (Creative Economy) ของไทยใน 15 สาขา เช่น ศิลปะการแสดง แฟชั่น อาหารไทยและการท่องเที่ยวเชิงวัฒนธรรม และการดำเนินการตามนโยบายของวธ. ในการขับเคลื่อนอุตสาหกรรมวัฒนธรรมที่มีศักยภาพ 5F โดยเฉพาะในการขับเคลื่อนยุทธศาสตร์ด้านภาพยนตร์และวีดิทัศน์ (Film) ภายใต้แบรนด์ Content Thailand ด้วยการนำคุณค่าของวัฒนธรรมมาต่อยอดสร้างสรรค์สินค้าและบริการ (Creative Culture) และการดำเนินกลยุทธ์ด้านการพัฒนาตลาดภาพยนตร์ในประเทศและต่างประเทศ เพื่อเพิ่มมูลค่าทางเศรษฐกิจ สร้างรายได้จากอุตสาหกรรมภาพยนตร์ที่มีมูลค่าไม่น้อยกว่า 219,000 ล้านบาท รวมทั้งติดตามผู้ประกอบการในการปฏิบัติตามข้อกำหนดออกตามความในมาตรา 9 แห่งพระราชกำหนดการบริหารราชการในสถานการณ์ฉุกเฉิน พ.ศ. 2548 (ฉบับที่ 32) กรณีมาตรการสำหรับการถ่ายทำภาพยนตร์ โทรทัศน์ และวีดิทัศน์  และมาตรการป้องกันการติดเชื้อแบบครอบจักรวาล (Universal Prevention for COVID - 19) ตามที่กระทรวงสาธารณสุข (สธ.) กำหนดเพื่อป้องกันโรคติดเชื้อไวรัสโคโรนา 2019 (COVID - 19)
นายอิทธิพล กล่าวว่า ภาพยนตร์ เรื่อง บุพเพสันนิวาส 2 ซึ่งอยู่ระหว่างการถ่ายทำได้รับความสนใจและติดตามความเคลื่อนไหวจากประชาชนต่อเนื่องจากภาคแรกที่เป็นละครโทรทัศน์ เนื่องจากมีนักแสดง บทเนื้อหา เรื่องราว ที่มีคุณภาพ และใช้สถานที่ถ่ายทำที่เป็นแหล่งเรียนรู้ทางประวัติศาสตร์และวัฒนธรรมเป็นการส่งเสริมศักยภาพและขีดความสามารถในการแข่งขันของอุตสาหกรรมภาพยนตร์ ที่เอื้อต่อการขยายธุรกิจภาพยนตร์ของผู้ประกอบการของไทยสู่ตลาดต่างประเทศในอนาคต  นอกจากนี้ จากการตรวจเยี่ยมกองถ่ายภาพยนตร์ เรื่อง บุพเพสันนิวาส 2 พบว่ามีการให้ความร่วมมือปฏิบัติตามมาตรการเป็นอย่างดี เช่น มีจุดลงทะเบียน วัดอุณหภูมิก่อนเข้าพื้นที่ จุดพยาบาล ATK สำหรับการตรวจทีมงานทุก 3 วัน ทีมงานในการถ่ายทำรายการโทรทัศน์ ภาพยนตร์และวีดิทัศน์ในพื้นที่ควบคุมสูงสุดและเข้มงวดจะต้องมีไม่เกิน 50 คน มีการแบ่งโซนทำงานมิให้แออัด ทีมงานสวมหน้ากากอนามัยและทับด้วยหน้ากากผ้า 2 ชั้นตลอดเวลา พ่นแอลกอฮอล์ตามจุดต่างๆ ที่ถ่ายทำ และรักษา โดยมีการบริหารความเสี่ยง เมื่อพบผู้สัมผัสเสี่ยงสูง จะคัดแยกบุคคลออกจากพื้นที่และส่งตัวเข้ารับการตรวจทันที  หากพบผู้ติดเชื้อ จะนำส่งสถานพยาบาล และพักการปฏิบัติงานเพื่อทำความสะอาด พ่นแอลกอฮอล์ในพื้นที่ทันที
นายอิทธิพล กล่าวด้วยว่า วธ.บูรณาการความร่วมมือกับหน่วยงานรัฐ เอกชน สมาคมและผู้ประกอบการด้านภาพยนตร์และวีดิทัศน์ขับเคลื่อนยุทธศาสตร์การส่งเสริมอุตสาหกรรมภาพยนตร์และวีดิทัศน์ ระยะที่ 3 (พ.ศ. 2560-2564) มีแนวทางการดำเนินงานที่สำคัญคือ การพัฒนาตลาดภาพยนตร์และวีดิทัศน์ในประเทศ การส่งเสริมและพัฒนาตลาดภาพยนตร์และวีดิทัศน์ไทย โดยการเข้าร่วมงานเทศกาลและตลาดภาพยนตร์และวีดิทัศน์ในต่างประเทศในนามทีมประเทศไทย มีการเปิดการเจรจากับนักลงทุนทั่วโลกและจัดสัมมนาผ่านรูปแบบออนไลน์อย่างต่อเนื่อง แม้เกิดสถานการณ์การแพร่ระบาดของโรค COVID – 19 วธ.ยังคงเดินหน้าขับเคลื่อนยุทธศาสตร์ดังกล่าว อีกทั้ง วธ.และหน่วยงานที่เกี่ยวข้องได้ทำหนังสือแจ้งเวียนแนวปฏิบัติการถ่ายทำรายการโทรทัศน์ ภาพยนตร์และวีดิทัศน์ไปยังทุกจังหวัด รวมถึงผู้ประกอบการด้านภาพยนตร์และวีดิทัศน์ให้ถือปฏิบัติตามมาตรการป้องกันโรค COVID – 19 อย่างเคร่งครัดอีกด้วย

ที่มา : https://www.thaigov.go.th/news/contents/details/47019