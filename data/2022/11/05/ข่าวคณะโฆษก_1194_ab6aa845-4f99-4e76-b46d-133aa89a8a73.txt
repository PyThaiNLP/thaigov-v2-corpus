รัฐบาลไทย-ข่าวทำเนียบรัฐบาล-โฆษกรัฐบาลยืนยัน นายกฯ ดำเนินทุกนโยบายเห็นแก่ประเทศชาติเป็นสำคัญ ยืนยันไทยยึดนโยบายเพื่อความสมดุลในเวทีโลก


วันพุธที่ 9 มีนาคม 2565
พิมพ์
โฆษกรัฐบาลยืนยัน นายกฯ ดำเนินทุกนโยบายเห็นแก่ประเทศชาติเป็นสำคัญ ยืนยันไทยยึดนโยบายเพื่อความสมดุลในเวทีโลก
โฆษกรัฐบาลยืนยัน นายกฯ ดำเนินทุกนโยบายเห็นแก่ประเทศชาติเป็นสำคัญ ยืนยันไทยยึดนโยบายเพื่อความสมดุลในเวทีโลก
วันที่ 9 มีนาคม 2565 นายธนกร วังบุญคงชนะ โฆษกประจำสำนักนายกรัฐมนตรี เปิดเผยกรณีที่มีการวิพากษ์วิจารณ์แนวนโยบายของรัฐบาลต่อสถานการณ์ยูเครนว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ได้สั่งการตั้งแต่เริ่มเกิดสถานการณ์ความตึงเครียดในยูเครน ให้ใช้แนวทางในการดำเนินนโยบายเพื่อให้เกิดความสมดุลในเวทีระหว่างประเทศ โดยมุ่งเน้นสิ่งสำคัญคือให้ความช่วยเหลือคนไทยในยูเครน ซึ่งจนขณะนี้ ปฏิบัติการดังกล่าวถือว่าประสบความสำเร็จ รัฐบาลไทยได้ให้ความช่วยเหลือคนไทยทุกคนที่ประสงค์เดินทางออกจากยูเครนได้หมดแล้ว ทั้งนี้การแถลงแสดงท่าทีของไทยตลอดมาสนับสนุนให้มีการเจรจาเพื่อหาข้อยุติโดยสันติวิธี และใช้กลไกขององค์การสหประชาชาติ หรือกลไกที่ยอมรับร่วมกันเป็นทางออก ไม่เคยสนับสนุนให้ใช้ความรุนแรงในการแก้ไขปัญหา
นายธนกร กล่าวว่า ไทยยังมีบทบาทสำคัญในการเป็นสมาชิกอาเซียน ซึ่งเช่นเดียวกัน รัฐมนตรีต่างประเทศอาเซียนมีถ้อยแถลงต่อสถานการณ์ในยูเครน เรียกร้องให้ทุกฝ่ายใช้การหารือผ่านทุกช่องทาง รวมถึงช่องทางการทูต เพื่อแสวงหาการแก้ไขปัญหาโดยสันติวิธี สอดคล้องกับกฎหมายระหว่างประเทศ และหลักการของกฎบัตรสหประชาชาติ
ขอย้ำว่าไทยดำเนินนโยบายเพื่อประโยชน์ของประเทศและประชาชนเป็นสำคัญ และไม่มีแนวทางดำเนินนโยบายที่จะสนับสนุนการใช้ความรุนแรงแต่อย่างใด ทั้งนี้ ปัจจุบันมีความท้าทายจากการจัดการโรคระบาดที่เป็นความท้าทายสำคัญ ไทยจึงไม่ต้องการให้มีความตึงเครียดระหว่างประเทศ และยังเชื่อมั่นว่ายังมีหนทางสู่การแก้ไขปัญหาโดยใช้สันติวิธี

ที่มา : https://www.thaigov.go.th/news/contents/details/52379