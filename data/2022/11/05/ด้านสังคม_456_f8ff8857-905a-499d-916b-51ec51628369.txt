รัฐบาลไทย-ข่าวทำเนียบรัฐบาล-โฆษกดีอีเอสเตือนอย่าหลงเชื่อข่าวปลอมสร้างความตื่นตระหนก กรมอุตุฯ รายงานพบพายุใต้ฝุ่นกำลังจะพัดขึ้นฝั่งที่ จ.นครศรีธรรมราช ให้ศูนย์เตือนภัยส่งสัญญาณเตือนประชาชน


วันเสาร์ที่ 4 กันยายน 2564
โฆษกดีอีเอสเตือนอย่าหลงเชื่อข่าวปลอมสร้างความตื่นตระหนก กรมอุตุฯ รายงานพบพายุใต้ฝุ่นกำลังจะพัดขึ้นฝั่งที่ จ.นครศรีธรรมราช ให้ศูนย์เตือนภัยส่งสัญญาณเตือนประชาชน
โฆษกดีอีเอสเตือนอย่าหลงเชื่อข่าวปลอมสร้างความตื่นตระหนก กรมอุตุฯ รายงานพบพายุใต้ฝุ่นกำลังจะพัดขึ้นฝั่งที่ จ.นครศรีธรรมราช ให้ศูนย์เตือนภัยส่งสัญญาณเตือนประชาชน
นางสาวนพวรรณ หัวใจมั่น โฆษกกระทรวงดิจิทัลเพื่อเศรษฐกิจและสังคมฝ่ายการเมือง (ดีอีเอส) กล่าวว่า ตามที่ได้มีการให้ข้อมูลสภาพอากาศประเทศไทย เกี่ยวกับเรื่อง กรมอุตุฯ รายงานพบพายุใต้ฝุ่นกำลังจะพัดขึ้นฝั่งที่จ.นครศรีธรรมราช ให้ศูนย์เตือนภัยส่งสัญญาณเตือนประชาชน ทางศูนย์ต่อต้านข่าวปลอมได้ตรวจสอบข้อเท็จจริงกับทางกรมอุตุนิยมวิทยา กระทรวงดิจิทัลเพื่อเศรษฐกิจและสังคม พบว่าข้อมูลดังกล่าวนั้น เป็นข้อมูลเท็จ
กรณีการส่งต่อข้อมูลสภาพอากาศประเทศไทย โดยระบุว่าขณะนี้กรมอุตุฯ ได้รายงานว่าพบพายุใต้ฝุ่นกำลังจะพัดขึ้นฝั่งที่ จ.นครศรีธรรมราช จึงให้ศูนย์เตือนภัยส่งสัญญาณเตือนประชาชนนั้น ทางกรมอุตุนิยมวิทยา ได้ตรวจสอบและชี้แจงว่า ข้อมูลดังกล่าวไม่เป็นความจริง และไม่ได้มีที่มาจากแหล่งข้อมูลของกรมอุตุนิยมวิทยา
โดยจากการติดตามสถานการณ์พายุหมุนเขตร้อนในขณะนี้ ยังไม่ปรากฏมีการก่อตัวของพายุหมุนเขตร้อน ใกล้บริเวณประเทศไทยและภาคใต้แต่อย่างไร ส่วนพยากรณ์อากาศ 24 ชม. ข้างหน้า ของวันที่ 4 กันยายน 2564 พบว่าร่องมรสุมพาดผ่านภาคเหนือ และภาคตะวันออกเฉียงเหนือตอนบน เข้าสู่หย่อมความกดอากาศต่ำบริเวณอ่าวตังเกี๋ยประกอบกับมรสุมตะวันตกเฉียงใต้กำลังปานกลางพัดปกคลุมทะเลอันดามัน ประเทศไทย และอ่าวไทย ลักษณะเช่นนี้ทำให้ภาคเหนือ ภาคตะวันออกเฉียงเหนือ และภาคตะวันออก ยังคงมีฝนตกหนักบางแห่ง
ดังนั้นขอให้ประชาชนอย่าหลงเชื่อ และขอความร่วมมือไม่ส่ง หรือแชร์ข้อมูลดังกล่าวต่อในช่องทางสื่อสังคมออนไลน์ต่างๆ และเพื่อมิให้เกิดความสับสน และตื่นตระหนกขึ้นในสังคม หากมีสงสัยหรือต้องการข้อมูลเพื่อเติมสามารถติดตามได้ที่เว็บไซต์ www.tmd.go.th โทรสายด่วน 1182
นอกจากนี้ ประชาชนสามารถติดตามและแจ้งเบาะแสข่าวปลอม ได้ผ่านช่องทางต่างๆ ของศูนย์ต่อต้านข่าวปลอมดังนี้ ไลน์ @antifakenewscenter  เว็บไซต์ https://www.antifakenewscenter.com/ ทวิตเตอร์https://twitter.com/AFNCThailand และช่องทางโทรศัพท์โทรสายด่วน GCC 1111 ต่อ 87 ได้ตลอด 24 ชั่วโมง
**********

ที่มา : https://www.thaigov.go.th/news/contents/details/45529