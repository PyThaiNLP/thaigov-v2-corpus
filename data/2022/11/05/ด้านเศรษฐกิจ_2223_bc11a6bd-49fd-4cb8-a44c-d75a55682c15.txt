รัฐบาลไทย-ข่าวทำเนียบรัฐบาล-ไอแบงก์ลงนามความร่วมมือทางวิชาการ และจัดสัมมนา “เปิดโลกการเงินอิสลามประจำปี 2564” มหาวิทยาลัยเกริก


วันอังคารที่ 14 ธันวาคม 2564
พิมพ์
ไอแบงก์ลงนามความร่วมมือทางวิชาการ และจัดสัมมนา “เปิดโลกการเงินอิสลามประจำปี 2564” มหาวิทยาลัยเกริก
พิธีลงนามบันทึกข้อตกลงความร่วมมือทางวิชาการ ระหว่างมหาวิทยาลัยเกริก และ ธนาคารอิสลามแห่งประเทศไทย (ไอแบงก์) พร้อมกับเปิดการอบรมเชิงปฏิบัติการ เรื่อง “ความรู้ทางการเงิน สำหรับนักศึกษามหาวิทยาลัยเกริก”
ธนาคารอิสลามแห่งประเทศไทย (ไอแบงก์) โดย นายวุฒิชัย สุระรัตน์ชัย กรรมการและผู้จัดการ ร่วมลงนามบันทึกข้อตกลงความร่วมมือทางวิชาการ ระหว่างมหาวิทยาลัยเกริก และ ธนาคารอิสลามแห่งประเทศไทย (ไอแบงก์) พร้อมกับเปิดการอบรมเชิงปฏิบัติการ เรื่อง “ความรู้ทางการเงิน สำหรับนักศึกษามหาวิทยาลัยเกริก” ภายใต้กิจกรรมเปิดโลกการเงินอิสลามตามแผนปฏิบัติการด้านความรับผิดชอบต่อสังคมและสิ่งแวดล้อมในกระบวนการ (CSR in Process) ประจำปี 2564 โดยมี ศาสตราจารย์ ดร.นายแพทย์กระแส ชนะวงศ์  อธิการบดี มหาวิทยาลัยเกริก เป็นผู้ลงนามในบันทึกความร่วมมือและให้การต้อนรับ ทั้งนี้ การลงนามบันทึกข้อตกลงในครั้งนี้จะเป็นจุดเริ่มต้นในการบูรณาการความร่วมมือการแลกเปลี่ยนความรู้หรือประสบการณ์ทางการเงินตามหลักชะรีอะฮ์ระหว่างบุคคลากรของทั้ง 2 สถาบัน การให้ความรู้เกี่ยวกับการเงินอิสลามแก่นิสิตนักศึกษา รวมถึงการพัฒนา ต่อยอด สู่ความเป็นเลิศในมิติการเงินอิสลามระดับประเทศและนานาชาติต่อไป  ณ ศูนย์ประชุมนานาชาติ มหาวิทยาลัยเกริก  ถ.รามอินทรา เขตบางเขน กรุงเทพ เมื่อวันที่ 13 ธ.ค. 64 ที่ผ่านมา
นายวุฒิชัย ได้เปิดเผยว่า  สำหรับมหาวิทยาลัยเกริก เป็นสถาบันการศึกษาแห่งที่ 5 ที่ธนาคารมาเปิดโลกการเงินอิสลาม โดยมีวัตถุประสงค์ เพื่อจะแบ่งปันความรู้ความเข้าใจด้านการวางแผนทางการเงินและด้านการเงินการธนาคารตามหลักศาสนาอิสลาม  (ชะรีอะฮ์) แก่นักศึกษาและผู้สนใจได้มีความรู้สามารถนำไปประยุกต์ใช้ในชีวิตประจำวัน ตลอดจนความเข้าใจถึงการเงินการธนาคารอิสลาม (Islamic Banking and Finance) ได้อย่างถูกต้องและสามารถถ่ายทอดความรู้นั้นต่อไปยังคนใกล้ตัวด้วย
การอบรมเชิงปฏิบัติการถ่ายทอดโดยบุคลากรของไอแบงก์ที่มีความรู้และความสามารถเฉพาะทาง การอบรมดังกล่าวแบ่งออกเป็น 2 ช่วง ช่วงเช้าอบรมหัวข้อเรื่อง“การวางแผนทางการเงินส่วนบุคคล” และ “การเงินการธนาคารอิสลาม” ต่อด้วยช่วงบ่ายเรื่อง “ผลิตภัณฑ์และการบริการของธนาคารเหมือนหรือต่างกับธนาคารทั่วไป ผนวกกับเรื่องความสำคัญของการเงินอิสลาม”ซึ่งเป็นการบรรยายบูรณาการแลกเปลี่ยนความรู้ร่วมกันของมหาวิทยาลัยเกริกและไอแบงก์ และปิดท้ายการบรรยายเรื่อง “กิจกรรมแลกเปลี่ยนเรียนรู้” เพื่อเสริมสร้างความเข้าใจตลอดจนพัฒนาแนวปฏิบัติในเรื่องการเงินอิสลามให้เกิดความเข้าใจสูงสุด

ที่มา : https://www.thaigov.go.th/news/contents/details/49416