รัฐบาลไทย-ข่าวทำเนียบรัฐบาล-ประธานสหกรณ์ออมทรัพย์มหาดไทย ให้ความมั่นใจระบบความปลอดภัยทางธุรกรรมการเงินของสมาชิกสหกรณ์ฯ พร้อมเดินหน้ามุ่งมั่นพัฒนาการให้บริการอย่างต่อเนื่อง เพื่อความรวดเร็ว โปร่งใส ตรวจสอบได้


วันอังคารที่ 12 เมษายน 2565
พิมพ์
ประธานสหกรณ์ออมทรัพย์มหาดไทย ให้ความมั่นใจระบบความปลอดภัยทางธุรกรรมการเงินของสมาชิกสหกรณ์ฯ พร้อมเดินหน้ามุ่งมั่นพัฒนาการให้บริการอย่างต่อเนื่อง เพื่อความรวดเร็ว โปร่งใส ตรวจสอบได้
ประธานสหกรณ์ออมทรัพย์มหาดไทย ให้ความมั่นใจระบบความปลอดภัยทางธุรกรรมการเงินของสมาชิกสหกรณ์ฯ พร้อมเดินหน้ามุ่งมั่นพัฒนาการให้บริการอย่างต่อเนื่อง เพื่อความรวดเร็ว โปร่งใส ตรวจสอบได้ ตัดโอกาสการลักลอบกระทำการทุจริตทุกรูปแบบ
วันนี้ (12 เม.ย. 65) นายสุทธิพงษ์ จุลเจริญ ปลัดกระทรวงมหาดไทย ในฐานะประธานกรรมการสหกรณ์ออมทรัพย์กระทรวงมหาดไทย จำกัด เปิดเผยว่า ตามที่มีข่าวการทุจริตยักยอกเงินฝากของสมาชิกสหกรณ์ออมทรัพย์แห่งหนึ่ง แม้จะไม่ใช่เหตุที่เกิดขึ้นในสหกรณ์ออมทรัพย์กระทรวงมหาดไทย จำกัด ก็ตาม แต่เพื่อความเชื่อมั่นของสมาชิกฯ ขอยืนยันว่า สหกรณ์ออมทรัพย์กระทรวงมหาดไทย จำกัด มีความตระหนักในด้านความปลอดภัยทางธุรกรรมการเงินและการรักษาผลประโยชน์ของสมาชิกสหกรณ์อย่างรัดกุม และมีนโยบายมุ่งมั่นในการส่งเสริมผลประโยชน์ทางเศรษฐกิจและสังคมของสมาชิกตามหลักการสหกรณ์มาอย่างต่อเนื่อง
นายสุทธิพงษ์ จุลเจริญ ประธานกรรมการสหกรณ์ออมทรัพย์กระทรวงมหาดไทย จำกัด กล่าวว่า เพื่อความมั่นใจของสมาชิกสหกรณ์ออมทรัพย์กระทรวงมหาดไทย จำกัด ได้กำหนดมาตรการป้องกันเพื่อไม่ให้เกิดเหตุการณ์ทุจริตหรือยักยอกเงินฝากของสมาชิกฯ โดยในการทำธุรกรรมถอนเงินทุกครั้ง เจ้าหน้าที่สหกรณ์จะไม่ทำการถอนเงินให้กับสมาชิกที่ไม่มีสมุดบัญชีเงินฝากและบัตรประชาชนมาแสดง ซึ่งเมื่อทำธุรกรรมเสร็จเรียบร้อยแล้ว จะมี SMS แจ้งเตือนผ่านโทรศัพท์ และเจ้าหน้าที่จะต้องคืนสมุดให้กับสมาชิกทันที ไม่เก็บสมุดบัญชีของสมาชิกไว้กับเจ้าหน้าที่ นอกจากนี้ สหกรณ์ฯ ได้พัฒนาช่องทางการตรวจสอบยอดเงินฝาก เงินกู้ทุกประเภทแบบ Real Time ได้ตลอด 24 ชั่วโมง ทางเว็บไซต์ www.moicoop.com และ LINE Official Account สหกรณ์ออมทรัพย์ฯมท. ซึ่งสมาชิกยังสามารถตรวจสอบหุ้น การค้ำประกันยอดเงินต่าง ๆ ที่ชำระรายเดือน ยอดเงินปันผล และบริการต่าง ๆ ผ่าน 2 ช่องทางดังกล่าว
นายสุทธิพงษ์ จุลเจริญ ประธานกรรมการสหกรณ์ออมทรัพย์กระทรวงมหาดไทย จำกัด ยังได้กล่าวอีกว่า ในด้านระบบงานการเงิน สหกรณ์ฯ มีการรายงานสรุปยอดประจำวันต่อผู้จัดการสหกรณ์ฯ เพื่อตรวจสอบกับทางบัญชีในการดูเงินเข้า - ออกรายการเดินบัญชีของสหกรณ์ฯ ในทุกวัน หากพบข้อมูลไม่สัมพันธ์กันจะตรวจสอบในรายละเอียดโดยทันที และในทุกเดือน มีกลไกผู้ตรวจสอบกิจการ ผู้ตรวจสอบบัญชี ผู้ตรวจสอบภายใน และคณะอนุกรรมการบริหารความเสี่ยงทุกคณะ เข้าตรวจสอบระบบบริหารจัดการของสหกรณ์ฯ ทุกระบบ พร้อมรายงานผลการตรวจสอบให้คณะกรรมการดำเนินการทราบทุกเดือน จึงเป็นการตัดโอกาสที่จะเกิดการทุจริตหรือยักยอกเงินใด ๆ และสหกรณ์ฯ จะจัดส่งหนังสือให้สมาชิกทุกคนตรวจสอบและยืนยันความถูกต้องของยอดเงินฝากทุกบัญชี เงินค่าหุ้น และหนี้สินที่มีอยู่กับสหกรณ์ฯ เป็นประจำทุกปี และในด้านการบริหารทรัพยากรบุคคล สหกรณ์ฯ มีนโยบายสับเปลี่ยนหมุนเวียนงานทุกฝ่าย และมีระบบการตรวจสอบงานระหว่างกันเพื่อป้องกันปัญหาการปกปิดข้อมูลและการทุจริตอีกด้วย
“สหกรณ์ออมทรัพย์กระทรวงมหาดไทย จำกัด มีความมุ่งมั่นในการพัฒนาการให้บริการแก่สมาชิกอย่างต่อเนื่องในทุกด้านอยู่เสมอ เพื่อการให้บริการที่รวดเร็ว โปร่งใส ตรวจสอบได้ และให้ความเชื่อมั่นกับสมาชิกทุกท่านในด้านความปลอดภัยทางธุรกรรมการเงิน การเก็บรักษาเงินฝาก เงินหุ้น รวมทั้งทรัพย์สินอื่น ๆ ที่มีกับสหกรณ์ฯ ตัดโอกาสการลักลอบกระทำการทุจริต ทุกรูปแบบ เพื่อความมั่นใจของสมาชิกฯ ทุกคน” นายสุทธิพงษ์ฯ กล่าวในช่วงท้าย

ที่มา : https://www.thaigov.go.th/news/contents/details/53575