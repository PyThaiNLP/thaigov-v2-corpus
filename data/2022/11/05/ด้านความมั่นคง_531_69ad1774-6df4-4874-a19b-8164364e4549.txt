รัฐบาลไทย-ข่าวทำเนียบรัฐบาล-เฮ้ง สลดสาวก่อสร้างพลัดตกอาคารเสียชีวิต แสดงความเสียใจส่งเจ้าหน้าที่รุดช่วยเหลือตรวจสอบ


วันจันทร์ที่ 6 ธันวาคม 2564
พิมพ์
เฮ้ง สลดสาวก่อสร้างพลัดตกอาคารเสียชีวิต แสดงความเสียใจส่งเจ้าหน้าที่รุดช่วยเหลือตรวจสอบ
รมว.เฮ้ง แสดงความเสียใจกับญาติผู้เสียชีวิตก่อสร้างพลัดตกอาคารเสียชีวิต พร้อมส่งเจ้าหน้าที่รุดช่วยเหลือตรวจสอบ
นายสุชาติ ชมกลิ่น รัฐมนตรีว่าการกระทรวงแรงงาน เปิดเผยว่า ขอแสดงความเสียใจกับญาติผู้เสียชีวิต กรณีคนงานก่อสร้างหญิงพลัดตกจากที่สูงซึ่งเป็นอาคารที่อยู่ระหว่างการก่อสร้างบริษัทแห่งหนึ่ง ถนนเลียบคลองภาษีเจริญฝั่งใต้ แขวงหนองแขม เขตหนองแขม กรุงเทพฯ จากรายงานในเบื้องตนพบว่าผู้เสียชีวิตชื่อนางสาวบุญออน ทาสีฟู อายุ 40 ปี ภูมิลำเนาอยู่ที่จังหวัดปทุมธานี ก่อนเสียชีวิตปฏิบัติหน้าที่ผูกเหล็ก ซึ่งการก่อสร้างอยู่ระหว่างการเทคานด้านบน ช่วงเวลาเกิดเหตุเป็นเวลาที่คนงานส่วนใหญ่เลิกงานแล้ว แต่จะมีบางคนยังทำงานล่วงเวลา ผู้เสียชีวิตกำลังเดินลงจากอาคารเพื่อจะกลับที่พัก ได้เดินเหยียบแผ่นไม้ที่วางแบบไว้ด้านบนและพลัดตกลงมาถูกเหล็กเสียบที่ลำคอ และตามลำตัว 5 แห่ง เสียชีวิตในที่เกิดเหตุ  ตนเองรู้สึกกังวลใจและห่วงใยจึงได้สั่งการให้สำนักงานประกันสังคม เข้าตรวจสอบดูแลให้ความช่วยเหลือด้านสิทธิประโยชน์ที่ญาติผู้เสียชีวิตพึงได้กรณีเสียชีวิตเนื่องจากการทำงาน จากกองทุนเงินทดแทนอย่างเต็มที่ อันได้แก่ เงินทดแทนกรณีเสียชีวิต ค่าทำศพ 50,000 บาท และเงินบำเหน็จชราภาพ พร้อมทั้งมอบให้กรมสวัสดิการและคุ้มครองแรงงานเข้าตรวจสอบการดำเนินงานตามกฎหมายความปลอดภัย อาชีวอนามัยและสภาพแวดล้อมในการทำงาน ว่านายจ้างปฏิบัติถูกต้องหรือไม่อย่างไร
ด้านนายนิยม สองแก้ว อธิบดีกรมสวัสดิการและคุ้มครองแรงงาน กล่าวถึงอุบัติเหตุงานก่อสร้างในช่วงหน้าหนาวว่า ในช่วงหน้าหนาวของทุกปีมักจะเกิดอุบัติเหตุคนงานก่อสร้างพลัดตกจากที่สูงเป็นประจำ เนื่องจากอากาศหนาวร่างกายปรับสภาพไม่เป็นปกติอาจเกิดตะคิวหรือล้าได้ง่าย จึงขอเตือนมายังนายจ้างและลูกจ้างที่ปฏิบัติงานในที่สูงหรือในสถานที่ที่เสี่ยงต่อการเกิดอุบัติเหตุ เพิ่มความระมัดระวังให้มากขึ้น เพื่อป้องกันการเกิดอุบัติเหตุและเกิดความสูญเสียได้รับบาดเจ็บหรือเสียชีวิตตามมา

ที่มา : https://www.thaigov.go.th/news/contents/details/49152