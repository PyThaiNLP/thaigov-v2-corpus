รัฐบาลไทย-ข่าวทำเนียบรัฐบาล-โฆษกรัฐบาลหนุนฝ่ายค้าน กลับมาใช้กลไกสภาฯ ถ่วงดุลแทนผสมโรงม็อบบนถนน ลั่นรัฐบาลพร้อมชี้แจง อภิปราย แจงใช้งบประมาณโดยนึกถึงประโยชน์ของประชาชนและประเทศเป็นหลัก


วันจันทร์ที่ 3 มกราคม 2565
พิมพ์
โฆษกรัฐบาลหนุนฝ่ายค้าน กลับมาใช้กลไกสภาฯ ถ่วงดุลแทนผสมโรงม็อบบนถนน ลั่นรัฐบาลพร้อมชี้แจง อภิปราย แจงใช้งบประมาณโดยนึกถึงประโยชน์ของประชาชนและประเทศเป็นหลัก
โฆษกรัฐบาลหนุนฝ่ายค้าน กลับมาใช้กลไกสภาฯ ถ่วงดุลแทนผสมโรงม็อบบนถนน ลั่นรัฐบาลพร้อมชี้แจง
อภิปราย เหน็บเห็นนโยบายรัฐบาลโดนใจประชาชนแล้วคงหวั่นใจรีบตีโพยตีพาย แจงใช้งบประมาณโดยนึกถึงประโยชน์ของประชาชนและประเทศเป็นหลัก
วันที่ 3 ม.ค. 65 นายธนกร วังบุญคงชนะ โฆษกประจำสำนักนายกรัฐมนตรี กล่าวถึงกรณีที่นายสุทิน คลังแสง ส.ส.มหาสารคาม พรรคเพื่อไทย ในฐานะประธานคณะกรรมการประสานงานพรรคร่วมฝ่ายค้าน (วิปฝ่ายค้าน) ระบุว่า การเมืองปี 2565 ฝ่ายค้านจะทำงานในสภาฯ เข้มข้นขึ้นว่า รู้สึกยินดีที่ฝ่ายค้านจะกลับมาทำหน้าที่ตรวจสอบถ่วงดุลในสภาฯ ให้มากขึ้น เพราะปีที่ผ่านมาฝ่ายค้านออกแนวผสมโรงกับม็อบบนท้องถนนเสียส่วนใหญ่ ซึ่งรัฐบาลพร้อมชี้แจง ไม่ว่าจะเป็นการอภิปรายไม่ไว้วางใจรัฐบาล หรือแม้กระทั่งการอภิปรายทั่วไปแบบไม่ลงมติตามมาตรา 152 ก็ตาม
ส่วนกรณีที่นายสุทินระบุว่า ขณะนี้มีสัญญาณบ่งบอกว่ารัฐบาลกำลังบริหารจัดการงบประมาณไปในทิศทางเพื่อการหาเสียงเลือกตั้ง ซึ่งดูได้จากการออกโปรโมชั่นเยอะมากนั้น นายธนกร กล่าวว่า ยืนยันว่าการบริหารจัดการงบประมาณของรัฐบาลภายใต้การนำของ พล.อ.ประยุทธ์ จันทร์โอชา นายกรัฐมนตรี และรัฐมนตรีว่าการกระทรวงกลาโหมนั้น เป็นการตัดสินใจใช้งบประมาณโดยคำนึงถึงประโยชน์ของประชาชนและประเทศชาติเป็นหลัก ไม่ใช่การใช้งบประมาณเพื่อกระตุ้นความนิยมของรัฐบาลเหมือนรัฐบาลในอดีต โดยนายกฯ ประกาศชัดเจนว่า รัฐบาลชุดนี้จะไม่มีการทุจริตคอรัปชั่นอย่างเด็ดขาด ดังนั้น ไม่อยากให้ฝ่ายค้านรีบตีโพยตีพาย เพียงเพราะเห็นนโยบายของรัฐบาลโดนใจประชาชน จึงกลัวว่าคะแนนนิยมของตัวเองจะตกไป
....................

ที่มา : https://www.thaigov.go.th/news/contents/details/50154