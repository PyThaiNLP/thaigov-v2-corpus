รัฐบาลไทย-ข่าวทำเนียบรัฐบาล-​โฆษกรัฐบาลเผย นายกฯ ชื่นชมทีมนักเทควันโดหญิงทีมชาติไทยสร้างชื่อให้ประเทศคว้ารางวัล 1 เหรียญทอง 1 เหรียญเงิน 1 เหรียญทองแดง ในรายการ Spanish Open 2022


วันอังคารที่ 5 เมษายน 2565
พิมพ์
​โฆษกรัฐบาลเผย นายกฯ ชื่นชมทีมนักเทควันโดหญิงทีมชาติไทยสร้างชื่อให้ประเทศคว้ารางวัล 1 เหรียญทอง 1 เหรียญเงิน 1 เหรียญทองแดง ในรายการ Spanish Open 2022
“น้องเทนนิส” ฟอร์มยอดเยี่ยมได้เหรียญทอง
วันนี้ (5 เมษายน 2565) นายธนกร วังบุญคงชนะ โฆษกประจำสำนักนายกรัฐมนตรี เผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ชื่นชมนักเทควันโดหญิงทีมชาติไทยที่ประสบความสำเร็จ รวมทั้งขอบคุณนักกีฬาทุกคนที่ตั้งใจฝึกซ้อมเป็นตัวแทนสร้างชื่อเสียงให้ประเทศ ในการแข่งขันเทควันโด Spanish Open 2022 (สเปน โอเพ่น 2022) เมืองอาลิกันเต้ ประเทศสเปน
ซึ่งผลการแข่งขันนักเทควันโดไทยสร้างฝีมือให้ทั่วโลกเห็น สามารถคว้าชัยชนะมาได้ 3 เหรียญ 1 เหรียญทองจากรุ่นน้ำหนักไม่เกิน 53 กิโลกรัม ผลงานของ “น้องเทนนิส” พาณิภัค วงศ์พัฒนกิจ นักเทควันโดหญิงทีมชาติไทยเจ้าของเหรียญทองโอลิมปิกปี 2020 1 เหรียญเงิน และ 1 เหรียญทองแดง โดยเหรียญเงินเป็นผลงานของ “น้องนก” พรรณนภา หาญสุจินต์ ดีกรีแชมป์เทควันโดโลกปี 2019 จากรุ่นน้ำหนักไม่เกิน 57 กิโลกรัมหญิง และเหรียญทองแดงเป็นของ “น้องใบเตย” ศศิกานต์ ทองจันทร์ จากรุ่นน้ำหนักไม่เกิน 62 กิโลกรัมหญิง
โฆษกรัฐบาลกล่าวชื่นชมนักกีฬาทุกคน สำหรับวินัยการฝึกซ้อม เพื่อพัฒนาความสามารถ เข้าร่วมแข่งขันด้วยสติและสมาธิ รวมทั้งขอบคุณผู้มีส่วนเกี่ยวข้องส่วนสนับสนุนนักกีฬาทุกคน และยินดีกับผู้ที่ประสบความสำเร็จจนคว้าเหรียญกลับมาให้คนไทยได้ร่วมกันภาคภูมิใจและสร้างชื่อเสียงให้กับประเทศไทยในระดับโลกอีกครั้ง โดยน้องเทนนิส “น้องเทนนิส” แม้จะร่วมแข่งขันในรุ่น 53 กิโลกรัม จากที่เคยแข่งรุ่น 49 กิโลกรัม ก็ยังทำผลงานได้ดีคว้าชัยชนะมาได้สำเร็จ จากการแข่งขันเมื่อวันที่ 3 เมษายน 2565
“นายกรัฐมนตรีชื่นชมความสามารถและความทุ่มเทอย่างหนักของนักกีฬาทุกคนที่เข้าร่วมการแข่งขันในครั้งนี้ จนสามารถคว้าชัยชนะและเหรียญรางวัลมาถึงสามรายการ สร้างความภาคภูมิใจให้กับคนไทยทั้งประเทศ ทั้งยังเป็นการแสดงศักยภาพความเป็นเลิศด้านกีฬาของคนไทยให้ทั่วโลกได้รับรู้ โดยนายกฯ ขอบคุณทุกฝ่ายที่เกี่ยวข้องไม่ว่าจะเป็นผู้ฝึกสอน ผู้สนับสนุนนักกีฬา หน่วยงานภาครัฐและภาคเอกชน ที่ช่วยผลักดันนักกีฬาไทยให้มีโอกาสเข้าร่วมการแข่งขันในระดับนานาชาติจนสามารถสร้างชื่อเสียงให้กับประเทศมาได้อย่างต่อเนื่อง สำหรับนักกีฬาที่ไม่ได้รับเหรียญรางวัล ก็ขอให้กำลังใจ อย่าท้อ ซึ่งต้องขอบคุณความมุ่งมั่นตั้งใจของทุกคนในการร่วมการแข่งขันในฐานะตัวแทนของประเทศ” นายธนกรฯ กล่าว

ที่มา : https://www.thaigov.go.th/news/contents/details/53295