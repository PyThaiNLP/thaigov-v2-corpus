รัฐบาลไทย-ข่าวทำเนียบรัฐบาล-"กระทรวงกลาโหม" และ "กระทรวงการอุดมศึกษาวิทยาศาสตร์ วิจัยและนวัตกรรม ลงนามเสริมความร่วมมือด้านวิจัยและพัฒนา" ดึงจุฬาฯ ร่วมนำร่องพัฒนาเทคโนโลยีเฝ้าตรวจชายแดนป้องลักลอบข้ามแดน


วันอังคารที่ 6 กรกฎาคม 2564
"กระทรวงกลาโหม" และ "กระทรวงการอุดมศึกษาวิทยาศาสตร์ วิจัยและนวัตกรรม ลงนามเสริมความร่วมมือด้านวิจัยและพัฒนา" ดึงจุฬาฯ ร่วมนำร่องพัฒนาเทคโนโลยีเฝ้าตรวจชายแดนป้องลักลอบข้ามแดน
พล.ท.คงชีพ ตันตระวาณิชย์ โฆษก กห. เปิดเผยว่า พล.อ.ณัฐ อินทรเจริญ ปล.กห. และ ศาสตราจารย์ สิริฤกษ์ ทรงศิวิไล ปล.อว. ได้ร่วมลงนามในบันทึกความเข้าใจว่าด้วยความร่วมมือด้านการวิจัยและพัฒนาวิทยาศาสตร์และเทคโนโลยี เพื่อความมั่นคง
บันทึกความร่วมมือดังกล่าว แสดงถึงเจตจำนงร่วมของสองหน่วยงาน ในการเสริมสร้างความร่วมมือการวิจัยและพัฒนาเพื่อความมั่นคงในทุกมิติ ทั้งการพัฒนาระบบวิจัย งานมาตรฐาน โครงสร้างพื้นฐาน การถ่ายทอดความรู้ การพัฒนาบุคลากร รวมทั้งการสร้างเครือข่ายความร่วมมือด้านวิทยาศาสตร์และเทคโนโลยีเพื่อความมั่นคง ทั้งในและต่างประเทศ เพื่อขับเคลื่อนนำผลงานวิจัยและพัฒนาสู่การใช้ประโยชน์ร่วมกัน
โดย กห. และ อว. ได้ดำเนินความร่วมมือกันทันทีหลังลงนาม ภายใต้โครงการวิจัยและพัฒนาระบบเฝ้าตรวจแจ้งเตือนชายแดน โดยร่วมกับจุฬาลงกรณ์มหาวิทยาลัย ต่อยอดวิจัยและพัฒนาด้วยภูมิปัญญาไทย นำเทคโนโลยีและงานวิจัยที่มีอยู่มาต่อยอดบูรณาการจัดสร้างและพัฒนาระบบเฝ้าตรวจแจ้งเตือนชายแดนเชิงรุก ประกอบด้วย อากาศยานไร้คนขับโซล่าร์เซลพร้อมกล้อง รั้วไร้สาย กล้องเฝ้าตรวจและลาดตระเวนติดตั้ง AI บริเวณชายแดนและตามด่าน เรือลาดตระเวนไร้คนขับ รวมทั้งระบบสื่อสารความเร็วสูงเชื่อมโยงการประมวลผล เพื่อเพิ่มประสิทธิภาพการเฝ้าตรวจและป้องกันชายแดนทางบกยาว 5,656 กม.และทางน้ำที่ติดประเทศเพื่อนบ้าน จากปัญหาภัยยาเสพติด การค้าอาวุธสงครามและสิ่งผิดกฎหมาย รวมทั้งการลักลอบเข้าเมืองผิดกฎหมายและการค้ามนุษย์ ที่เป็นปัญหานำพาและแพร่กระจายโรคระบาดรุนแรงที่กำลังเกิดขึ้นในปัจจุบัน โดยจะเร่งทดลองนำร่องในพื้นที่ภาคตะวันออกและขยายผลพัฒนาสู่การใช้งานจริงให้ครอบคลุมทุกภาคโดยเร็ว

ที่มา : https://www.thaigov.go.th/news/contents/details/43499