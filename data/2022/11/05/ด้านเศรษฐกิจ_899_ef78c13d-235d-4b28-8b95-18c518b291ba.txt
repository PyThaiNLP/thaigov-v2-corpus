รัฐบาลไทย-ข่าวทำเนียบรัฐบาล-SME D Bank จับมือ ซีพี ออลล์ สานต่อโครงการหนุน SMEs ขยายตลาด รุ่น 2 สร้างโอกาสพาสินค้าวางขายร้าน 7-11 ทั่วประเทศ เปิดรับสมัครถึง 5 ต.ค.นี้


วันจันทร์ที่ 13 กันยายน 2564
พิมพ์
SME D Bank จับมือ ซีพี ออลล์ สานต่อโครงการหนุน SMEs ขยายตลาด รุ่น 2 สร้างโอกาสพาสินค้าวางขายร้าน 7-11 ทั่วประเทศ  เปิดรับสมัครถึง 5 ต.ค.นี้
SME D Bank จับมือซีพี ออลล์ ช่วยเอสเอ็มอีไทย เพิ่มรายได้ขยายตลาด สานต่อโครงการ “เพิ่มช่องทางจำหน่ายสินค้า SME” รุ่น 2 เปิดโอกาสผู้ประกอบการเอสเอ็มอีจับคู่ธุรกิจ นำเสนอสินค้าเพื่อวางขายผ่านสาขา 7-11 ทั่วประเทศ รับสมัครผ่านออนไลน์
SME D Bank จับมือ ซีพี ออลล์ เดินหน้าช่วยเอสเอ็มอีไทย เพิ่มรายได้ขยายตลาด สานต่อโครงการ “เพิ่มช่องทางจำหน่ายสินค้า SME” รุ่น 2 เปิดโอกาสผู้ประกอบการเอสเอ็มอีจับคู่ธุรกิจ นำเสนอสินค้าเพื่อวางขายผ่านสาขา 7-11 ทั่วประเทศ รับสมัครผ่านออนไลน์ ตั้งแต่วันนี้ ถึง 5 ตุลาคม 2564
นางสาวนารถนารี รัฐปัตย์ กรรมการผู้จัดการ ธนาคารพัฒนาวิสาหกิจขนาดกลางและขนาดย่อมแห่งประเทศไทย (ธพว.) หรือ SME D Bank เปิดเผยว่า จากสถานการณ์แพร่ระบาดของโควิด-19 ส่งผลกระทบต่อผู้ประกอบการเอสเอ็มอีไทยอย่างมาก  ดังนั้น  SME D Bank ร่วมมือกับบริษัท ซีพี ออลล์ จำกัด (มหาชน) ผู้บริหารร้านสะดวกซื้อ เซเว่นอีเลฟเว่น (7-11) และเซเว่น เดลิเวอรี่  จัดโครงการ “เพิ่มช่องทางจำหน่ายสินค้า SME” เมื่อช่วงเดือนเมษายน 2564 ที่ผ่านมา เปิดโอกาสให้ผู้ประกอบการเอสเอ็มอีที่เป็นลูกค้าของ SME D Bank และผู้ประกอบการทั่วไป ได้จับคู่ธุรกิจ (Business Matching)   นำเสนอสินค้ากับทีมจัดซื้อของซีพีออลล์ โดยตรง    เพื่อรับคัดเลือกวางขายผ่านช่องทางตลาดต่าง ๆ ของซีพี ออลล์ ทั้งออฟไลน์และออนไลน์  ไม่ว่าจะเป็นร้าน 7-11  ทุกสาขาทั่วประเทศ , All Online ,  ทเวนตี้โฟร์ ช้อปปิ้ง และร้านยา เอ็กซ์ต้า พลัส  ซึ่งมีผู้ประกอบการสนใจเข้าร่วมโครงการนำเสนอสินค้ามากกว่า 100 ราย  และผ่านคัดเลือกแล้ว สามารถพาสินค้าวางตลาดผ่านช่องทางต่าง ๆ ในเครือของ ซีพี ออลล์ จำนวน 12 ราย
ทั้งนี้ เพื่อสานต่อการสร้างโอกาสแก่เอสเอ็มอีไทยอย่างต่อเนื่อง SME D Bank และซีพี ออลล์ จึงจัดโครงการ“เพิ่มช่องทางจำหน่ายสินค้า SME”  รุ่น 2 โดยเปิดกว้างรับกลุ่มสินค้าหลากหลาย  เช่น สินค้าอุปโภคและบริโภค อาหารเครื่องดื่ม เครื่องสำอาง เครื่องประดับ ของใช้ในชีวิตประจำวัน ฯลฯ  สิ่งสำคัญ สินค้าที่จะได้รับคัดเลือก ควรมีจุดเด่นและเอกลักษณ์เฉพาะตัว รวมถึง มีกำลังผลิตเพียงพอต่อความต้องการ และมีกระบวนการผลิตได้มาตรฐาน เช่น ได้รับมาตรฐานสำนักงานคณะกรรมการอาหารและยา (อย.) เครื่องหมายการผลิตปลอดภัยมาตรฐานระดับโลกอย่าง GMP  และฮาลาล เป็นต้น สำหรับผู้ประกอบการที่สนใจ สามารถสมัครผ่านออนไลน์ คลิก https://bit.ly/3gkktNX หรือสแกน QR Code ในโปสเตอร์ประชาสัมพันธ์ ตั้งแต่วันนี้ ถึง 5 ตุลาคม 2564  จากนั้นจะเข้าสู่กระบวนการคัดเลือกเพื่อพาสินค้าออกสู่ตลาดต่อไป  สอบถามข้อมูลเพิ่มเติมได้ที่ Call Center โทร.1357
“SME D Bank มุ่งมั่นช่วยเอสเอ็มอี บรรเทาผลกระทบจากโควิด-19 ซึ่งการขยายช่องทางตลาดใหม่ ๆ จะมีส่วนสำคัญ ด้านเพิ่มรายได้ สามารถประคองธุรกิจผ่านช่วงเวลายากลำบากไปได้ ซึ่งจากศักยภาพการตลาดของซีพี ออลล์ ที่มีเครือข่ายครอบคลุมทั่วประเทศ  ช่วยให้สินค้าของเอสเอ็มอีเข้าถึงผู้บริโภคได้ง่าย และทั่วถึง รวมถึง  หากต้องการเงินทุน ทาง SME D Bank พร้อมสนับสนุนด้วยสินเชื่ออัตราดอกเบี้ยพิเศษ ช่วยต่อยอดให้ธุรกิจเดินหน้าได้โดยไม่สะดุด” นางสาวนารถนารี กล่าว

ที่มา : https://www.thaigov.go.th/news/contents/details/45779