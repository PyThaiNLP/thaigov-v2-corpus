รัฐบาลไทย-ข่าวทำเนียบรัฐบาล-นายสมพงษ์ จิรศิริเลิศ รองอธิบดีกรมเจ้าท่า ด้านปฏิบัติการ ให้สัมภาษณ์ประเด็น “มาตรการความปลอดภัยทางน้ำ”


วันศุกร์ที่ 11 มีนาคม 2565
นายสมพงษ์ จิรศิริเลิศ รองอธิบดีกรมเจ้าท่า ด้านปฏิบัติการ ให้สัมภาษณ์ประเด็น “มาตรการความปลอดภัยทางน้ำ”
...
นายสมพงษ์ จิรศิริเลิศ รองอธิบดีกรมเจ้าท่า ด้านปฏิบัติการ ให้สัมภาษณ์ในรายการ โหนกระแส ในประเด็น “มาตรการความปลอดภัยทางน้ำ” ทางช่อง 3 HD เมื่อวันที่ 7 มีนาคม 2565 กล่าววา กรณีผู้ควบคุมเรือดื่มสุราในขณะขับเรือนั้นมีมาตรการลงโทษตามพระราชบัญญัติการเดินเรือในน่านน้ำไทย พระพุทธศักราช 2456 และที่แก้ไขเพิ่มเติม ซึ่งมีอยู่ในมาตรา 291 แล้ว ถ้าผู้ขับขี่เรือที่ได้รับประกาศนียบัตรหรือใบอนุญาต ผู้ใดหย่อนความสามารถ หรือประพฤติไม่สมควรแก่หน้าที่ละเลย (รวมถึงดื่มสุราในขณะขับขี่เรือ)ไม่ปฏิบัติตามกฎหมายหรือข้อบังคับเกี่ยวแก่การเดินเรือหรือหน้าที่ของตน ให้เจ้าท่ามีอำนาจที่จะงดสั่งไม่ให้ใช้ประกาศนียบัตรหรือใบอนุญาตมีกำหนดไม่เกินสองปี และหากถูกสั่งงดใช้แล้วมาขับขี่เรือก็จะมีบทลงโทษต้องระวางโทษจำคุกไม่เกินหกเดือน หรือปรับหรือทั้งจำทั้งปรับ ตามมาตรา 282 ที่กำหนดว่าผู้ใดทำการในเรือในตำแหน่งที่กฎข้อบังคับสำหรับการตรวจเรือกำหนดให้ต้องมีประกาศนียบัตรรับรองความรู้ความสามารถ โดยมิได้รับประกาศนียบัตรรับรองความรู้ความสามารถอันถูกต้องตามบทบัญญัติแห่งพระราชบัญญัตินี้ต้องระวางโทษจำคุกไม่เกินหกเดือนหรือปรับตั้งแต่หนึ่งพันบาทถึงหนึ่งหมื่นบาท หรือทั้งจำทั้งปรับ
นอกจากนี้กรมเจ้าท่าได้มีการปรับปรุงกฎหมายหลายฉบับหลายมาตรา เช่นกฎหมายที่เกี่ยวข้องกับการแก้ไขการทำการประมงผิดกฎหมายไร้การควบคุม(IUU) กฎหมายที่เกี่ยวข้องกับอนุสัญญาที่ทางองค์การทางทะเลระหว่างประเทศ(IMO) กำหนดและยังมีการขอแก้ไขปรับปรุงกฎหมายอยู่อย่างต่อเนื่อง เพื่อให้ทันต่อยุคสมัย ทั้งนี้ ยังมีกฎหมายอีกหลายฉบับที่อยู่ในขั้นตอนการตรวจพิจารณาของคณะกรรมการกฤษฎีกา ขณะเดียวกัน กรมเจ้าท่าได้มีการออกตรวจตราความปลอดภัยในแม่น้ำเจ้าพระยา และคลองสาขาต่าง ๆ ในพื้นที่รับผิดชอบ เพื่อกำกับดูแลการขนส่งทางน้ำให้เกิดความสะดวกและปลอดภัย และขอให้ประชาชนที่พบเห็นความไม่ปลอดภัยทางน้ำ สามารถโทรแจ้งสายด่วนกรมเจ้าท่า 1199 ตลอด 24 ชั่วโมง

ที่มา : https://www.thaigov.go.th/news/contents/details/52439