รัฐบาลไทย-ข่าวทำเนียบรัฐบาล-นายกฯ หารือ เอกอัครราชทูตเมียนมาฯ พร้อมร่วมมือแก้ไขปัญหาประเด็นแรงงานร่วมกัน


วันจันทร์ที่ 5 กรกฎาคม 2564
พิมพ์
นายกฯ หารือ เอกอัครราชทูตเมียนมาฯ พร้อมร่วมมือแก้ไขปัญหาประเด็นแรงงานร่วมกัน
นายกฯ หารือ เอกอัครราชทูตเมียนมาฯ พร้อมร่วมมือแก้ไขปัญหาประเด็นแรงงานร่วมกัน
วันนี้ (5 กรกฎาคม 2564) เวลา 11.30 น. ณ ห้องสีงาช้าง ตึกไทยคู่ฟ้า ทำเนียบรัฐบาล อู มโย มยินตาน (H.E. U Myo Myint Than) เอกอัครราชทูตสาธารณรัฐแห่งสหภาพเมียนมาประจำประเทศไทย เข้าเยี่ยมคารวะพลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เพื่ออำลาในโอกาสพ้นจากหน้าที่ ภายหลังเสร็จสิ้นการหารือ นายอนุชา บูรพชัยศรี โฆษกประจำสำนักนายกรัฐมนตรี เปิดเผยสาระสำคัญ ดังนี้
นายกรัฐมนตรีกล่าวต้อนรับและขอบคุณเอกอัครราชทูตเมียนมาฯ ที่ปฏิบัติหน้าที่อย่างดียิ่งในการส่งเสริมความสัมพันธ์ระหว่างไทยกับเมียนมาตลอดระยะเวลา 4 ปีที่ดำรงตำแหน่ง พร้อมหวังว่าเอกอัครราชทูตเมียนมาฯ จะได้รับประสบการณ์ที่เป็นประโยชน์กลับไป ไทยและเมียนมาในฐานะเพื่อนบ้านที่ใกล้ชิด สมาชิกครอบครัวอาเซียน และมีความร่วมมือระหว่างกันในทุกมิติ โดยนายกรัฐมนตรีห่วงใย และหวังว่าสถานการณ์ความไม่สงบในเมียนมาจะคลี่คลายด้วยสันติวิธีในเร็ววัน
เอกอัครราชทูตเมียนมาฯ ขอบคุณนายกรัฐมนตรีที่สละเวลาให้เข้าพบในวันนี้ เป็นเกียรติที่ได้ดำรงตำแหน่งเอกอัครราชทูตเมียนมาประจำประเทศไทย โดยได้รับความร่วมมือจากหน่วยงานที่เกี่ยวข้องในไทยด้วยดีตลอดระยะเวลาที่ดำรงตำแหน่ง มุ่งหวังว่ารัฐบาลไทยจะให้การสนับสนุนและอำนวยความสะดวกแก่เอกอัครราชทูตเมียนมาฯ คนใหม่ เพื่อสานต่อความสัมพันธ์และความร่วมมืออันดีระหว่างกันต่อไป
ไทย-เมียนมา ได้แลกเปลี่ยนความคิดเห็น และเห็นพ้องเพื่อเพิ่มพูนความร่วมมือในการแก้ปัญหาต่างๆ บริเวณชายแดนร่วมกัน อาทิ ประเด็นการลักลอบข้ามแดนโดยผิดกฎหมาย ประเด็นแรงงานชาวเมียนมาตกค้าง ซึ่งทั้งสองฝ่ายเห็นควรร่วมมือกันผ่านหน่วยงานที่เกี่ยวข้องอย่างใกล้ชิด ทั้งนี้ นายกรัฐมนตรีขอบคุณแรงงานชาวเมียนมาซึ่งมาร่วมเป็นส่วนหนึ่งในการพัฒนาในประเทศไทย และเมื่อสถานการณ์โควิด-19 คลี่คลาย ไทยยินดีให้แรงงานชาวเมียนมาเดินทางกลับมาทำงานเช่นเดิม
ในส่วนของประเด็นความร่วมมือทางการค้า นายกรัฐมนตรีขอให้เมียนมาพิจารณาทบทวนการระงับการนำเข้าสินค้าอุปโภคบริโภคมากกว่า 50 รายการ ผ่านจุดผ่านแดนทางบก ซึ่งส่งผลกระทบต่อทั้งผู้ส่งออกสินค้าไทยและผู้บริโภคทางฝั่งเมียนมา รวมถึงกระทบต่อมูลค่าการค้ารวมของทั้งสองประเทศอย่างมีนัยสำคัญ

ที่มา : https://www.thaigov.go.th/news/contents/details/43459