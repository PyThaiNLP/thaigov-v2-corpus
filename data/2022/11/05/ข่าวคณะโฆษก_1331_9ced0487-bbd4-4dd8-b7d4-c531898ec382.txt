รัฐบาลไทย-ข่าวทำเนียบรัฐบาล-โฆษกรัฐบาลเผย "นายกฯ" ห่วงการจัดการขยะติดเชื้อจากโควิด-19 กำชับหน่วยงานที่เกี่ยวข้องบริหารจัดการกำจัดขยะติดเชื้ออย่างมีประสิทธิภาพ เพื่อความปลอดภัยของประชาชน


วันพฤหัสบดีที่ 31 มีนาคม 2565
พิมพ์
โฆษกรัฐบาลเผย "นายกฯ"  ห่วงการจัดการขยะติดเชื้อจากโควิด-19 กำชับหน่วยงานที่เกี่ยวข้องบริหารจัดการกำจัดขยะติดเชื้ออย่างมีประสิทธิภาพ เพื่อความปลอดภัยของประชาชน
โฆษกรัฐบาลเผย "นายกฯ"  ห่วงการจัดการขยะติดเชื้อจากโควิด-19 กำชับหน่วยงานที่เกี่ยวข้องบริหารจัดการกำจัดขยะติดเชื้ออย่างมีประสิทธิภาพ เพื่อความปลอดภัยของประชาชน
วันนี้ (31 มีนาคม 2565)  นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่าพลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม  ห่วงการบริหารจัดการขยะจัดการขยะมูลฝอยติดเชื้อจากเชื้อไวรัสโคโรนา 2019 (โควิด-19) โดยเฉพาะขยะที่ปนเปื้อนสารคัดหลั่งทั้งน้ำมูก เสมหะ น้ำลาย  หรือเลือด ขยะจากหน้ากากอนามัย ขยะจากชุดตรวจ ATK ซึ่งขยะดังกล่าวมีจำนวนมาก เนื่องจากปัจจุบันจำนวนผู้ติดเชื้อไวรัสโควิด-19 ในไทยยังคงสูงอยู่ ซึ่งการทิ้งขยะติดเชื้อเหล่านี้  ไม่สามารถทิ้งรวมกับขยะทั่วไปได้  เพราะจะเพิ่มความเสี่ยงในการแพร่เชื้อต่อเจ้าหน้าที่จัดการขยะหรือเจ้าหน้าที่ที่มาเก็บขยะได้  จึงกำชับให้หน่วยงานที่มีหน้าที่จัดการขยะมูลฝอยติดเชื้อฯทั้งในส่วนกลาง กรุงเทพมหานคร ปริมณฑล และทุกจังหวัด ให้ดำเนินการอย่างมีประสิทธิภาพ  ขณะเดียวกันก็ขอให้กระทรวงสาธารณสุขเน้นประชาสัมพันธ์ ให้ความรู้ผู้ป่วยโควิด -19  ที่รักษาตัวแบบ Home isolation ในการแยกประเภทขยะอย่างเคร่งครัด เช่นมีการติดป้ายทำสัญลักษณ์บนถุงทุกครั้ง เพื่อเจ้าหน้าที่จัดเก็บขยะจะได้ทราบและป้องกันตนเองได้อย่างปลอดภัยมากขึ้น
สำหรับสถานการณ์การแพร่ระบาดของโรคติดเชื้อไวรัสโคโรนา 2019 (COVID-19) ในไทยวันนี้ (31 มีนาคม 2565)  พบมีผู้ติดเชื้อรายใหม่ รวม 27,560 ราย จำแนกเป็น ผู้ป่วยจากในประเทศ 27,499 ราย และผู้ป่วยมาจากต่างประเทศ 61 ราย รวมผู้ป่วยสะสมอยู่ที่ 1,404,912 ราย (ตั้งแต่ 1 มกราคม 2565) ขณะที่หายป่วยกลับบ้านแล้ว 25,077 ราย ทำให้หายป่วยสะสม อยู่ที่ 1,187,953 ราย (ตั้งแต่ 1 มกราคม 2565) โดยมีผู้ป่วยกำลังรักษา 246,770 ราย และเสียชีวิต 85 ราย. ทั้งนี้มีจำนวนผู้ป่วยปอดอักเสบรักษาตัวอยู่ในโรงพยาบาล 1,808 ราย เฉลี่ยจังหวัดละ 23 ราย อัตราครองเตียง ร้อยละ 29.5
---------

ที่มา : https://www.thaigov.go.th/news/contents/details/53141