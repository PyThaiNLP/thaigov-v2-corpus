รัฐบาลไทย-ข่าวทำเนียบรัฐบาล-พม. จับมือ Meta สอนกลุ่มเปราะบางรู้เท่าทัน ป้องกันภัยจากโซเชียลฯ พร้อมเสริมทักษะอาชีพขายสินค้า Online


วันศุกร์ที่ 25 กุมภาพันธ์ 2565
พม. จับมือ Meta สอนกลุ่มเปราะบางรู้เท่าทัน  ป้องกันภัยจากโซเชียลฯ พร้อมเสริมทักษะอาชีพขายสินค้า Online
พม. จับมือ Meta สอนกลุ่มเปราะบางรู้เท่าทัน  ป้องกันภัยจากโซเชียลฯ พร้อมเสริมทักษะอาชีพขายสินค้า Online
วันนี้ (25 ก.พ. 65) เวลา 10.00 น. ที่ห้องประชาบดี ชั้น 19 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ นายธนสุนทร สว่างสาลี รองปลัดกระทรวงการพัฒนาสังคมและความมั่นคงของมนุษย์ เป็นประธานเปิดโครงการ "การอบรมหลักสูตรการใช้งานแพลตฟอร์ม Facebook ในรูปแบบออนไลน์ ภายใต้ความร่วมมือระหว่างกระทรวงการพัฒนาสังคมและความมั่นคงของมนุษย์ (พม.) และ Meta เพื่อเป็นการพัฒนาและยกระดับเจ้าหน้าที่กระทรวง พม. และกลุ่มเป้าหมาย ได้แก่ ครอบครัวเลี้ยงเดี่ยว เด็กและเยาวชน ผู้สูงอายุ และคนพิการ รวมทั้งสิ้น 500 คน ให้สามารถใช้สื่อสังคมออนไลน์ ( Social Media) ได้อย่างปลอดภัยและให้เกิดประโยชน์สูงสุด
นายธนสุนทร กล่าวว่า ปัจจุบันสื่อสังคมออนไลน์ (Social Media) เป็นรูปแบบการสื่อสารข้อมูลที่ได้รับความนิยมอย่างแพร่หลายจากทั่วโลก โดยเฉพาะอย่างยิ่ง Facebook เป็น 1 ใน 10 อันดับแรกของแพลตฟอร์มที่มีผู้ใช้มากที่สุดในโลก และเป็นหนึ่งแพลตฟอร์ที่มีอิทธิพลต่อการรับรู้ข้อมูลข่าวสาร เช่นเดียวกับในประเทศไทย จากสถิติพบว่า ปี 2564 ประเทศไทยมีจำนวนผู้ใช้ Facebook อยู่ในอันดับ 6 ของโลก มีจำนวนผู้ใช้มากถึง 51 ล้านคน โดยมีการโฆษณาผ่าน Facebook ที่เข้าถึงคนไทยได้ถึงร้อยละ 84.9 ทั้งนี้ กระทรวง พม. ในฐานะหน่วยงานหลักของภาครัฐที่ทำหน้าที่ส่งเสริมและสนับสนุนการยกระดับคุณภาพชีวิตของประชาชนกลุ่มเปราะบาง ได้แก่ กลุ่มครอบครัวเลี้ยงเดี่ยว เด็กและเยาวชน ผู้สูงอายุ และคนพิการ ให้ได้รับการพัฒนาอย่างเต็มศักยภาพในด้านต่างๆ รวมทั้งการพัฒนาอาชีพ ด้วยการนำเทคโนโลยีสมัยใหม่มาใช้สนับสนุน จึงได้ร่วมกับ Meta ดำเนินโครงการ "การอบรมหลักสูตรการใช้งานแพลตฟอร์ม Facebook ในรูปแบบออนไลน์ โดยแบ่งออกเป็น 5 หลักสูตรและเริ่มอบรมตั้งแต่วันที่ 25 ก.พ. - 31 มี.ค. 65
นายธนสุนทร กล่าวเพิ่มเติมว่า นอกจากนี้ การอบรมครั้งนี้  ยังแบ่งออกเป็น 4 ช่วง (4 sessions) ได้แก่ 1) วันที่ 25 ก พ. 65 อบรมหลักสูตร Digital Government Day และหลักสูตร Safety and Secuity Training สำหรับเจ้าหน้าที่กระทรวง พม. ปฏิบัติงานด้านการประชาสัมพันธ์ทั้งในส่วนกลางและส่วนภูมิภาค จำนวน 200 คน  2) วันที่ 15 มี.ค. 65 อบรมหลักสูตร We Think Digital เพื่อเรียนรู้ทักษะพลเมืองดิจิทัลขั้นพื้นฐาน เป็นการป้องกันการถูกหลอกลวงทางออนไลน์ สำหรับกลุ่มเด็ก เยาวชน ผู้สูงอายุ คนพิการ และเจ้าหน้าที่กระทรวง พม. จำนวน 100 คน  3) วันที่ 24 มี.ค. 65  อบรมหลักสูตร Facebook Certified Community Manager Program สำหรับเจ้าหน้าที่กระทรวง พม. จำนวน 100 คน และ 4) วันที่ 29 และ 31 มี.ค. 65 อบรมหลักสูตร Boost with Facebook สำหรับพ่อแม่เลี้ยงเดี่ยว เด็ก เยาวชน ผู้สูงอายุ และคนพิการ จำนวน 100 คน ที่ต้องการมีอาชีพเสริมด้วยการขายสินค้า Online

ที่มา : https://www.thaigov.go.th/news/contents/details/51947