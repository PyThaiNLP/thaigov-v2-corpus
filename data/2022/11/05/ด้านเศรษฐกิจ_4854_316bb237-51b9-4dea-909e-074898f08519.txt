รัฐบาลไทย-ข่าวทำเนียบรัฐบาล-รฟท. จัดกิจกรรม Open house เปิดบ้านแห่งการเรียนรู้ “สถานีหัวลำโพง”


วันศุกร์ที่ 19 สิงหาคม 2565
รฟท. จัดกิจกรรม Open house เปิดบ้านแห่งการเรียนรู้ “สถานีหัวลำโพง”
สัมผัสประสบการณ์ทางประวัติศาสตร์ และแหล่งเรียนรู้อันทรงคุณค่าของชาติ
เมื่อวันที่ 18 สิงหาคม 2565 การรถไฟแห่งประเทศไทย (รฟท.) กระทรวงคมนาคม จัดกิจกรรม Open house เปิดบ้านต้อนรับคณะอาจารย์ และน้อง ๆ นักเรียนชั้นประถมศึกษาปีที่ 5 จากโรงเรียนเทศบาลบ้านคูหาสวรรค์ จังหวัดพัทลุง จำนวน 90 คน ที่เดินทางมาทัศนศึกษาที่สถานีกรุงเทพ (หัวลำโพง) เพื่อสัมผัสประสบการณ์ทางประวัติศาสตร์ และแหล่งเรียนรู้อันทรงคุณค่าของชาติ
สำหรับกิจกรรม Open house สถานีหัวลำโพง ครั้งนี้ ได้เริ่มนำน้อง ๆ นักเรียนเดินทางไปสักการะอนุสรณ์ปฐมฤกษ์รถไฟหลวง บริเวณจุดที่พระบาทสมเด็จพระจอมเกล้าเจ้าอยู่หัว รัชกาลที่ 5 และสมเด็จพระศรีพัชรินทราบรมราชินีนาถ พระบรมราชชนนีพันปีหลวง เปิดการเดินรถไฟหลวงในราชอาณาจักรเป็นสายแรก (เส้นทางสถานีกรุงเทพ-อยุธยา) เมื่อวันที่ 26 มีนาคม พ.ศ. 2439 และต่อมาได้กลายมาเป็นวันสถาปนากิจการรถไฟจนถึงปัจจุบัน
จากนั้นได้พาเยี่ยมชมอาคารสถานีหัวลำโพง แลนด์มาร์คสำคัญของประเทศ  ซึ่งมีประวัติศาสตร์ยาวนาน ถ่ายทอดเรื่องราววิถีชีวิตคนไทยตั้งแต่อดีตจนถึงปัจจุบัน เป็นแหล่งเรียนรู้ ศึกษาแลกเปลี่ยน ค้นคว้า วิจัย วิวัฒนาการและพัฒนาการขนส่งระบบทางราง ตั้งแต่อดีตจนถึงปัจจุบัน อีกทั้งตัวอาคารเป็นสถาปัตยกรรมที่ทรงคุณค่า ภายในโถงกลางสถานี ออกแบบเป็นศิลปะร่วมสมัยตะวันตก โดยนายเกอร์เบอร์ (Mr.Gerber) วิศวกรชาวเยอรมัน และสร้างขึ้นเมื่อ พ.ศ. 2455 ลักษณะเป็นโถงกว้าง หลังคาโครงทรัสเหล็กพาดช่วงยาว 50 เมตร คลุมพื้นที่โถงทั้งหมด โดยช่วงกลางหลังคายกขึ้นเพื่อให้แสงสว่างเข้ามาอย่างเต็มที่ ซึ่งปัจจุบันสถานีหัวลำโพงมีอายุกว่า 106 ปีแล้ว
ปิดท้ายด้วยการพาเข้าชมการสาธิตแนะนำวิธีการซื้อตั๋วโดยสาร ด้วยเครื่องจำหน่ายตั๋วอัตโนมัติ D-ticket  พร้อมให้ความรู้เกี่ยวกับวิธีการเดินทางด้วยรถไฟอย่างปลอดภัย ซึ่งบรรยากาศตลอดการร่วมกิจกรรมได้สร้างรอยยิ้ม ความประทับใจให้กับน้อง ๆ นักเรียน รวมถึงยังช่วยเสริมสร้างความรู้ประสบการณ์นอกห้องเรียนเกี่ยวกับประวัติศาสตร์รถไฟไทยได้เป็นอย่างดี

ที่มา : https://www.thaigov.go.th/news/contents/details/58212