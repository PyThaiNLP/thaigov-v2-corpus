รัฐบาลไทย-ข่าวทำเนียบรัฐบาล-กรมทางหลวง อำนวยความสะดวกและปลอดภัยช่วงเทศกาลปีใหม่ 2565 พร้อมเปิดบริการช่วยเหลือฉุกเฉินผ่านไลน์ตลอด 24 ชั่วโมง เพื่อรองรับการเดินทางของประชาชน


วันพฤหัสบดีที่ 23 ธันวาคม 2564
กรมทางหลวง อำนวยความสะดวกและปลอดภัยช่วงเทศกาลปีใหม่ 2565 พร้อมเปิดบริการช่วยเหลือฉุกเฉินผ่านไลน์ตลอด 24 ชั่วโมง เพื่อรองรับการเดินทางของประชาชน
ระหว่างวันที่ 29 ธันวาคม 2564 - 4 มกราคม 2565
นายสราวุธ ทรงศิวิไล อธิบดีกรมทางหลวง กระทรวงคมนาคม เปิดเผยว่า ในช่วงเทศกาลปีใหม่ที่จะถึงนี้คาดว่าจะมีประชาชนเดินทางกลับภูมิลำเนาและท่องเที่ยวเป็นจำนวนมาก กรมทางหลวง (ทล.) จึงได้เตรียมความพร้อมในการอำนวยความสะดวกและปลอดภัย ระหว่างวันที่ 29 ธันวาคม 2564 - 4 มกราคม 2565 เพื่อรองรับการเดินทางของประชาชนสู่ภูมิภาคต่าง ๆ ซึ่งเป็นไปตามข้อสั่งการของนายศักดิ์สยาม ชิดชอบ รัฐมนตรีว่าการกระทรวงคมนาคม โดยได้สั่งการให้สำนักงานทางหลวงและแขวงทางหลวงทั่วประเทศ ดำเนินการตรวจสอบป้ายจราจร สัญญาณไฟจราจร ไฟฟ้าแสงสว่างให้พร้อมใช้งาน ตรวจสอบและแก้ไขจุดเสี่ยงและจุดอันตราย พร้อมบำรุงรักษาทางหลวงให้อยู่ในสภาพดีและมีรถบริการช่วยเหลือฉุกเฉิน เพื่อช่วยเหลือผู้ใช้ทางเมื่อเกิดอุบัติเหตุหรือรถเสีย โดยสามารถสแกน QR CODE และติดตั้งทางแอปพลิเคชัน Line ทล. พร้อมให้ความช่วยเหลือ 24 ชั่วโมง อีกทั้งได้ขอความร่วมมือผู้รับจ้างคืนผิวทางในพื้นที่ก่อสร้างทุกโครงการ ซึ่งหากพบว่ามีปริมาณจราจรหนาแน่นจะทำการประสานงานกับตำรวจทางหลวง ในการสนับสนุนการอำนวยความสะดวกด้านการจราจร หรือการจัดช่องทางพิเศษ (Reversible Lane) เพื่อให้การเดินทางของประชาชนเป็นไปอย่างสะดวกรวดเร็วยิ่งขึ้น
ทั้งนี้ ทล. ได้จัดตั้งจุดให้บริการทั่วไทย 421 แห่ง แบ่งเป็นจุดให้บริการทั่วไทย (โดยแขวงทางหลวงและกองทางหลวงพิเศษระหว่างเมืองบูรณาการร่วมกับหน่วยงานต่าง ๆ) 147 แห่ง จุดให้บริการตำรวจทางหลวง 201 แห่ง และจุดให้บริการสถานีตรวจสอบน้ำหนักและพักรถบรรทุก 73 แห่ง ซึ่งภายในจุดบริการทั่วไทยจะมีเจ้าหน้าที่พร้อมให้บริการประชาชนผู้ใช้ทางตลอด 24 ชั่วโมง อาทิ การให้ข้อมูลเส้นทาง แนะนำเส้นทางเลือก บริการน้ำดื่ม รวมทั้งแอลกอฮอล์เจลล้างมือ หน้ากากอนามัย เพื่อป้องกันและควบคุมเชื้อไวรัส COVID-19 พร้อมทั้งได้จัดเตรียมห้องน้ำสะอาดบริการประชาชน 581 แห่ง (ในพื้นที่หมวดทางหลวงทั่วประเทศ) อีกด้วย
อธิบดีกรมทางหลวง กล่าวเพิ่มเติมว่า ทล. ได้ยกเว้นค่าธรรมเนียมผ่านทางบนทางหลวงพิเศษหมายเลข 7 กรุงเทพฯ - ชลบุรี - พัทยา - มาบตาพุด ทางหลวงพิเศษหมายเลข 9 บางปะอิน - บางพลี และทางหลวงพิเศษหมายเลข 9 พระประแดง - บางขุนเทียน ตั้งแต่เวลา 00.01 น. ของวันที่ 30 ธันวาคม 2564 - เวลา 24.00 น. ของวันที่ 3 มกราคม 2565 นอกจากนี้ จะเปิดให้บริการวิ่งฟรีชั่วคราวบนทางหลวงพิเศษหมายเลข 6 ช่วงปากช่อง - สีคิ้ว ระยะทาง 35.75 กิโลเมตร ตั้งแต่วันที่ 29 ธันวาคม 2564 - 4 มกราคม 2565 เวลา 06.00 - 21.00 น. (โดยจัดการจราจรแบบเดินรถทางเดียว ในวันที่ 29 - 31 ธันวาคม 2564 เดินทางขาออก และวันที่ 1 - 4 มกราคม 2565 เดินทางขาเข้า) เพื่อเพิ่มประสิทธิภาพในการเดินทางสู่ภาคตะวันออกเฉียงเหนือ โดยผู้ใช้ทางสามารถติดตามการรายงานสภาพจริงการจราจร Online แบบ Real time ผ่านแอปพลิเคชัน M-Traffic (มอเตอร์เวย์) Thailand Highway Traffic และเฟซบุ๊ก “ศูนย์บริหารจัดการจราจรและอุบัติเหตุกรมทางหลวง”
อย่างไรก็ตาม ขอความร่วมมือผู้ใช้ทางขับขี่ด้วยความระมัดระวังปฏิบัติตามกฎจราจร วางแผนการเดินทางล่วงหน้า เตรียมร่างกายให้พร้อม หากประชาชนต้องการสอบถามข้อมูลการเดินทางเพิ่มเติมหรือแจ้งเหตุด่วนเหตุร้ายระหว่างเดินทาง สามารถติดต่อได้ที่สายด่วนกรมทางหลวง 1586 (โทรฟรีทุกเครือข่ายตลอด 24 ชั่วโมง) สายด่วนมอเตอร์เวย์ โทร. 1586 กด 7 และตำรวจทางหลวง โทร. 1193

ที่มา : https://www.thaigov.go.th/news/contents/details/49807