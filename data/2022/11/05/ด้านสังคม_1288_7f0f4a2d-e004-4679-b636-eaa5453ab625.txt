รัฐบาลไทย-ข่าวทำเนียบรัฐบาล-อนุทิน เปิดศูนย์ไตเทียม รพ.ลำดวน จ.สุรินทร์ ผู้ป่วยฟอกไตได้ไม่ต้องข้ามอำเภอ


วันศุกร์ที่ 4 มีนาคม 2565
อนุทิน เปิดศูนย์ไตเทียม รพ.ลำดวน จ.สุรินทร์ ผู้ป่วยฟอกไตได้ไม่ต้องข้ามอำเภอ
รองนายกรัฐมนตรีและรัฐมนตรีว่าการกระทรวงสาธารณสุข เปิดศูนย์ไตเทียม โรงพยาบาลลำดวน จังหวัดสุรินทร์ ช่วยเพิ่มการเข้าถึงบริการฟอกไตให้กับผู้ป่วยในอำเภอและใกล้เคียง ไม่ต้องไปรับบริการโรงพยาบาลจังหวัด ลดค่าใช้จ่ายในการเดินทางของประชาชน
วันนี้ (4 มีนาคม 2565) นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข พร้อมด้วยคณะผู้บริหาร ร่วมเปิดศูนย์ไตเทียม โรงพยาบาลลำดวน จังหวัดสุรินทร์ และกล่าวว่า โรคไตเรื้อรังเป็นปัญหาสุขภาพที่สำคัญของระบบสาธารณสุข เนื่องจากผู้ป่วยมีแนวโน้มเพิ่มขึ้นต่อเนื่อง โดยเฉพาะในเขตภาคอีสานที่ประชาชนมีพฤติกรรมการบริโภครสเค็ม กระทรวงสาธารณสุขจึงสนับสนุนให้มีการพัฒนาระบบบริการสำหรับผู้ป่วยโรคไต เพิ่มหน่วยบริการฟอกไตให้ผู้ป่วยเข้าถึงการดูแลรักษามากขึ้น รวมถึงผลักดันให้การฟอกไตด้วยเครื่องเข้าสู่ชุดสิทธิประโยชน์ของ สปสช.โดยไม่ต้องเสียค่าใช้จ่ายเพิ่มครั้งละ 1,500 บาทอีกต่อไป และสามารถรับบริการได้ทุกโรงพยาบาลที่มีหน่วยบริการ ทำให้ผู้ป่วยได้เข้าถึงบริการสะดวกมากขึ้น ช่วยลดภาระค่าใช้จ่าย รวมถึงยกระดับการบริการสาธารณสุขของประเทศ
สำหรับจังหวัดสุรินทร์ ปี 2565 มีผู้ป่วยไตวายเรื้อรัง 21,098  ราย เป็นผู้ป่วยไตวายระยะสุดท้าย ที่ต้องฟอกไตด้วยเครื่องไตเทียม 953 ราย มีหน่วยให้บริการบำบัดทดแทนไตด้วยเครื่องไตเทียม 6 แห่ง ได้แก่ โรงพยาบาลสุรินทร์ โรงพยาบาลสังขะ โรงพยาบาลดอนตูม โรงพยาบาลศีขรภูมิ โรงพยาบาลปราสาท โรงพยาบาลค่ายวีรวัฒน์โยธิน และโรงพยาบาลเอกชนอีก 1 แห่ง โรงพยาบาลลำดวนได้เปิดศูนย์ไตเทียมโดยร่วมลงทุนกับภาคเอกชนมีจำนวน 12 เตียง รองรับผู้ป่วยได้ 36 คนต่อวัน ให้บริการวันอาทิตย์ถึงวันศุกร์ ตั้งแต่เวลา 06.00-19.30 น.วันละ 3 รอบ โดยมีอายุรแพทย์ทั่วไป โรงพยาบาลลำดวน เป็นผู้ดูแลมาตรฐานการให้บริการ และอายุรแพทย์โรคไตของโรงพยาบาลสุรินทร์ เป็นที่ปรึกษา ช่วยอำนวยความสะดวกประชาชนในอำเภอลำดวนและอำเภอข้างเคียงลดค่าใช้จ่ายในการเดินทาง และลดความแออัดของโรงพยาบาลสุรินทร์
************************************** 4 มีนาคม 2565

ที่มา : https://www.thaigov.go.th/news/contents/details/52201