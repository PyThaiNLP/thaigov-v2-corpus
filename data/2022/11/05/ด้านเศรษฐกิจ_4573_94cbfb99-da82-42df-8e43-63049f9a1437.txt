รัฐบาลไทย-ข่าวทำเนียบรัฐบาล-กรมเจ้าท่า เดินหน้าเสริมทรายฯชายหาดจอมเทียน คาดส่งมอบพื้นที่ พ.ย.2568 มั่นใจกระตุ้นการท่องเที่ยว - เศรษฐกิจของไทย


วันอังคารที่ 26 กรกฎาคม 2565
กรมเจ้าท่า  เดินหน้าเสริมทรายฯชายหาดจอมเทียน  คาดส่งมอบพื้นที่ พ.ย.2568 มั่นใจกระตุ้นการท่องเที่ยว - เศรษฐกิจของไทย
...
กรมเจ้าท่า  กระทรวงคมนาคม  แจงความคืบหน้าโครงการก่อสร้างเสริมทรายป้องกันการกัดเซาะชายหาดจอมเทียน จ.ชลบุรี ระยะที่ 1 ปีงบประมาณ 2563 ระยะทาง 3.5 กิโลเมตร คาดว่าจะแล้วเสร็จ พ.ย.2565 ล่าสุดส่งมอบพื้นที่แล้วกว่า 800 เมตร และระยะที่ 2 ปีงบประมาณ 2566 - 2568 ระยะทาง 3 กิโลเมตร คาดว่าจะแล้วเสร็จ พ.ย. 2568 มั่นใจเพิ่มโอกาสสร้างงาน - อาชีพ กระตุ้นการท่องเที่ยวชลบุรี บูมเศรษฐกิจไทยตามแผนยุทธศาสตร์ชาติ 20 ปี
นายสมพงษ์  จิรศิริเลิศ รองอธิบดีกรมเจ้าท่า ด้านปฏิบัติการ กล่าวว่า หลังจากที่ส่งมอบพื้นที่ชายหาดให้กับเทศบาลตำบลนาจอมเทียนระยะทาง 800 เมตร ในช่วงเดือนกรกฎาคม 2563 จากโครงการก่อสร้างเสริมทรายป้องกันการกัดเซาะชายหาดจอมเทียน อ.บางละมุง จ.ชลบุรี ระยะที่ 1 งบประมาณปี 2563 ระยะทาง 3.5 กิโลเมตร ความกว้าง 50 เมตร ตั้งแต่ด้านทิศใต้ของหาดจอมเทียนไปทางทิศเหนือบริเวณบริเวณซอยนาจอมเทียน 11  และคาดว่าจะแล้วเสร็จ พ.ย.2565
การเสริมทรายป้องกันการกัดเซาะชายหาดจอมเทียน อ.บางละมุง จ.ชลบุรี ระยะที่ 2  งบประมาณปี 2566 - 2568 เพื่อเสริมทรายชายหาดระยะทางประมาณ 3 กิโลเมตร ความกว้าง 50 เมตร จากด้านทิศใต้บริเวณซอยนาจอมเทียน 11 (ต่อจากระยะที่ 1) ไปทางทิศเหนือบริเวณแนวโขดหิน หน้าสวนน้ำพัทยาปาร์ควอเตอร์เวิร์ลซึ่งคาดว่าจะแล้วเสร็จในเดือนพฤศจิกายน 2568
ทั้งนี้ โครงการฯ ดังกล่าวถือเป็นโครงการเร่งด่วน เนื่องจากพื้นที่ชายหาดจอมเทียนประสบปัญหาการกัดเซาะชายฝั่งรุนแรงและต่อเนื่อง โดยในช่วงปี 2510 - 2558 พื้นที่ชายหาดถดถอยและลดขนาดลงไปทุกปี หรือประมาณ 60 ไร่ ซึ่งต้องได้รับการแก้ไขโดยเร่งด่วน หากปล่อยทิ้งไว้จะไม่เหลือพื้นที่ชายหาดอีกต่อไป ที่ผ่านมากรมเจ้าท่าได้ว่าจ้างจุฬาลงกรณ์มหาวิทยาลัยร่วมกับมหาวิทยาลัยเกษตรศาสตร์ ดำเนินการสำรวจออกแบบเพื่อเสริมทรายป้องกันการกัดเซาะชายหาดจอมเทียน ตลอดแนวชายหาดจอมเทียน ความยาว 7 กิโลเมตร จากผลการศึกษาแสดงให้เห็นว่า เงิน 1 บาทที่ลงทุน สามารถสร้างผลตอบแทนกลับเข้าสู่ระบบเศรษฐกิจได้ถึง 3.2 บาท และยังสร้างผลตอบแทนทางอ้อมซึ่งไม่สามารถประเมินเป็นตัวเงินได้
นายสมพงษ์กล่าวว่า ที่ผ่านมายังได้จัดให้มีการรับฟังความคิดเห็นและข้อเสนอแนะจากผู้มีส่วนได้ส่วนเสียกับโครงการฯ จำนวน 3 ครั้ง โดยครั้งที่หนึ่งจัดขึ้นในเดือนมีนาคม 2558 เพื่อเสนอแนะความเป็นมาและความจำเป็นของโครงการฯ โดยเสียงส่วนใหญ่ เห็นด้วยกับโครงการฯ และในครั้งที่สองจัดขึ้นในช่วงเดือนกันยายน 2558 เพื่อนำเสนอรูปแบบการเสริมทรายฯ และขอบเขตการศึกษาโครงการฯ ซึ่งมีผู้เห็นด้วยกับแนวทางการแก้ไขปัญหาของโครงการฯ ร้อยละ 96.8 และครั้งที่ 3 ช่วงเดือนกันยายน 2559 นำเสนอข้อมูลผลการศึกษาของโครงการฯ ซึ่งร้อยละ 84.2 ของจำนวนผู้ตอบแบบสอบถาม ให้ความเห็นว่ามาตรการลดผลกระทบสิ่งแวดล้อมที่ได้นำเสนอในรายงานมีความเพียงพอสำหรับการลดผลกทระทบที่จะเกิดขึ้นกับการก่อสร้างโครงการฯ
นอกจากนี้ ยังได้มีการจัดประชุมกลุ่มย่อย โดยครั้งแรกจัดขึ้นในดือนมิถุนายน 2558 ซึ่งส่วนใหญ่มีความเห็นว่าจะช่วยทำให้ชายหาดจอมเทียนกลับมามีสภาพที่สวยงาม และมีพื้นที่สาธารณะให้นักท่องเที่ยวได้ทำกิจกรรม และในครั้งที่สองจัดขึ้นในช่วงเดือนกันยายน 2558 โดยร้อยละ 100 ของผู้ตอบแบบสอบถามเห็นด้วยกับการแก้ไขปัญหาของโครงการ ฯ
ทั้งนี้ โครงการฯ ดังกล่าวคาดว่าจะแล้วเสร็จในเดือนพฤศจิกายน 2568 จะทำให้หาดจอมเทียนให้กลับมามีสภาพที่สวยงาม ฟื้นฟูและบำรุงรักษาระบบนิเวศชายฝั่งทะเลให้กับมามีสภาพสมบูรณ์  ส่งเสริมการท่องเที่ยว สร้างงานสร้างรายได้ให้กับชุมชน และอุตสาหกรรมต่อเนื่องภายใน จ.ชลบุรี และยังกระตุ้นเศรษฐกิจของประเทศ ซึ่งสอดรับกับนโยบายการฟื้นฟูและพัฒนาพื้นที่แหล่งท่องเที่ยวตามยุทธศาสตร์ชาติ 20 ปี

ที่มา : https://www.thaigov.go.th/news/contents/details/57283