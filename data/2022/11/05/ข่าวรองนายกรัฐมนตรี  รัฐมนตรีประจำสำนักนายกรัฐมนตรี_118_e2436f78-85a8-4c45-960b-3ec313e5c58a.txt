รัฐบาลไทย-ข่าวทำเนียบรัฐบาล-รมต.อนุชา ย้ำหน่วยงานรัฐต้องเปิดเผยข้อมูลให้ประชาชนเข้าถึงสะดวกรวดเร็วผ่านระบบดิจิทัล เพิ่มความสะดวก รวดเร็ว เข้าถึงง่ายในการบริการข้อมูลสู่ประชาชน


วันอังคารที่ 15 มีนาคม 2565
พิมพ์
รมต.อนุชา ย้ำหน่วยงานรัฐต้องเปิดเผยข้อมูลให้ประชาชนเข้าถึงสะดวกรวดเร็วผ่านระบบดิจิทัล เพิ่มความสะดวก รวดเร็ว เข้าถึงง่ายในการบริการข้อมูลสู่ประชาชน
รมต.อนุชา ย้ำหน่วยงานรัฐต้องเปิดเผยข้อมูลให้ประชาชนเข้าถึงสะดวกรวดเร็วผ่านระบบดิจิทัล เพิ่มความสะดวก รวดเร็ว เข้าถึงง่ายในการบริการข้อมูลสู่ประชาชน
วันนี้ (15 มีนาคม 2565) เวลา 14.30 น. ณ ห้องประชุม 109 อาคารสำนักงานปลัดสำนักนายกรัฐมนตรี ทำเนียบรัฐบาล นายอนุชา  นาคาศัย รัฐมนตรีประจำสำนักนายกรัฐมนตรี เป็นประธานในพิธีมอบโล่ประกาศเกียรติคุณศูนย์ข้อมูลข่าวสารของราชการโดดเด่น ประจำปี 2563 – 2564 และกล่าวปาฐกถาพิเศษ เรื่อง “โลกยุคดิจิทัลเชื่อมโยงข้อมูลข่าวสารสาธารณะ” พร้อมมอบโล่ประกาศเกียรติคุณให้กับหน่วยงานที่มีศูนย์ข้อมูลข่าวสารของราชการโดดเด่น ประจำปี 2563 – 2564 จำนวน 34 หน่วยงาน โดยมี นายชนะศักดิ์ อัตถาวงศ์ ที่ปรึกษารัฐมนตรีประจำสำนักนายกรัฐมนตรี นายธีรภัทร ประยูรสิทธิ ปลัดสำนักนายกรัฐมนตรี และคณะผู้บริหารหน่วยงานที่ได้รับโล่เข้าร่วม
รัฐมนตรีประจำสำนักนายกรัฐมนตรี กล่าวว่า รัฐบาลภายใต้การนำของ พลเอก ประยุทธ์ จันทร์โอชา นายกรัฐมนตรี ให้ความสำคัญกับการเปิดเผยข้อมูลข่าวสารที่เป็นประโยชน์สู่ประชาชน โดยได้เน้นย้ำให้หน่วยงานของรัฐทุกแห่งได้รับทราบนโยบายของรัฐบาลด้านข้อมูลข่าวสารของราชการ และตระหนักถึงความสำคัญของกฎหมายว่าด้วยข้อมูลข่าวสารของราชการที่รองรับสิทธิได้รู้ข้อมูลข่าวสารของประชาชน เพื่อการมีส่วนร่วมในการบริหารงานภาครัฐให้บรรลุเป้าหมายตามรัฐธรรมนูญ ยุทธศาสตร์ชาติ แผนพัฒนาเศรษฐกิจและสังคมแห่งชาติ และแผนปฏิรูปประเทศ โดยต้องยึดมั่นในหลักธรรมาภิบาล ถือปฏิบัติตามกฎหมายว่าด้วยข้อมูลข่าวสารของราชการเพื่ออำนวยความสะดวกแก่ประชาชน ให้บริการข้อมูลข่าวสารแก่ประชาชนอย่างถูกต้อง ตรงไปตรงมา นำเทคโนโลยีสารสนเทศหรือสื่ออิเล็กทรอนิกส์มาใช้ในการให้บริการข้อมูลข่าวสารอย่างทั่วถึง สะดวกรวดเร็ว ทำให้ประชาชนสามารถนำข้อมูลหรือข่าวสารสาธารณะไปใช้ให้เกิดประโยชน์ต่อไปได้
รัฐมนตรีประจำสำนักนายกรัฐมนตรี เน้นย้ำว่า หน่วยงานของรัฐทุกแห่งจะต้องเปิดเผยข้อมูลข่าวสารของราชการให้ประชาชนเข้าถึงได้โดยสะดวกรวดเร็วมากขึ้นผ่านระบบดิจิทัล เช่น อินเทอร์เน็ต (E-mail, Website) โซเชียลมีเดีย (Social Network) แอพลิเคชันและ Big data และให้มีการจัดแสดงข้อมูลข่าวสารสาธารณะในศูนย์ข้อมูลข่าวสารของราชการทางเว็บไซต์หรือในรูปแบบดิจิทัลให้ครบถ้วนทุกหน่วยงาน เพื่อเป็นการอำนวยความสะดวกแก่ประชาชนมากยิ่งขึ้น
สำหรับพิธีมอบโล่ประกาศเกียรติคุณศูนย์ข้อมูลข่าวสารของราชการโดดเด่น ประจำปี 2563-2564 มีหน่วยงานที่ได้รับโล่ฯ จำนวน 34 หน่วยงาน ซึ่งเป็นหน่วยงานที่มีการดำเนินงานศูนย์ข้อมูลข่าวสารของราชการอย่างโดดเด่น รองรับสิทธิการได้รู้ตามรัฐธรรมนูญของประชาชนในการเข้าถึงข้อมูลข่าวสารของราชการ เพื่อตรวจสอบการใช้อำนาจรัฐ และการมีส่วนร่วมในการดำเนินงานของหน่วยงานของรัฐได้อย่างมีประสิทธิภาพ ตามวัตถุประสงค์เพื่อให้หน่วยงานภาครัฐได้รับทราบนโยบายของรัฐในการเข้าถึงข้อมูลข่าวสารของราชการ รวมทั้งเสริมสร้างความรู้ ความเข้าใจ และตระหนักถึงความสำคัญของกฎหมายว่าด้วยข้อมูลข่าวสารของราชการมากยิ่งขึ้น อีกทั้งเป็นการเชิดชูเกียรติแก่หน่วยงานที่มีการดำเนินงานศูนย์ข้อมูลข่าวสารของราชการอย่างโดดเด่น เพื่อรองรับสิทธิการได้รู้ตามรัฐธรรมนูญของประชาชนในการเข้าถึงข้อมูลข่าวสารของราชการเพื่อตรวจสอบการใช้อำนาจรัฐ และการมีส่วนร่วมในการดำเนินงานของหน่วยงานของรัฐได้อย่างมีประสิทธิภาพ
--------------------------------------

ที่มา : https://www.thaigov.go.th/news/contents/details/52574