รัฐบาลไทย-ข่าวทำเนียบรัฐบาล-กรมสรรพากรขยายกำหนดเวลาในการชำระอากรแสตมป์เป็นตัวเงินสำหรับตราสารที่จัดทำขึ้นถึงวันที่ 31 ธันวาคม 2565


วันศุกร์ที่ 18 กุมภาพันธ์ 2565
พิมพ์
กรมสรรพากรขยายกำหนดเวลาในการชำระอากรแสตมป์เป็นตัวเงินสำหรับตราสารที่จัดทำขึ้นถึงวันที่ 31 ธันวาคม 2565
กรมสรรพากรอำนวยความสะดวกให้แก่ผู้เสียภาษีในการชำระอากรแสตมป์เป็นตัวเงินสำหรับตราสารกระดาษและตราสารอิเล็กทรอนิกส์ โดยขยายกำหนดเวลาการชำระอากรแสตมป์เป็นตัวเงิน ทั้งนี้ สำหรับตราสารที่จัดทำขึ้นถึงวันที่ 31 ธันวาคม 2565
กรมสรรพากรอำนวยความสะดวกให้แก่ผู้เสียภาษีในการชำระอากรแสตมป์เป็นตัวเงินสำหรับตราสารกระดาษและตราสารอิเล็กทรอนิกส์ โดยขยายกำหนดเวลาการชำระอากรแสตมป์เป็นตัวเงิน สำหรับตราสารกระดาษสามารถยื่นขอเสียอากรเป็นตัวเงินผ่านระบบอิเล็กทรอนิกส์ และสำหรับตราสารอิเล็กทรอนิกส์ สามารถยื่นขอเสียอากรเป็นตัวเงิน ณ สำนักงานสรรพากรพื้นที่สาขา ทั้งนี้ สำหรับตราสารที่จัดทำขึ้นถึงวันที่ 31 ธันวาคม 2565
นางสมหมาย  ศิริอุดมเศรษฐ ที่ปรึกษาด้านยุทธศาสตร์การจัดเก็บภาษี (กลุ่มธุรกิจพลังงาน) ในฐานะโฆษกกรมสรรพากร เปิดเผยว่า “กรมสรรพากรขยายกำหนดเวลาในการชำระอากรแสตมป์เป็นตัวเงินสำหรับตราสารอิเล็กทรอนิกส์ และตราสารกระดาษ โดยมีรายละเอียด ดังนี้
1. ตราสารอิเล็กทรอนิกส์(1)
• จำนวน 5 ลักษณะ ที่ได้จัดทำขึ้นตั้งแต่วันที่ 1 กรกฎาคม พ.ศ. 2562 ถึงวันที่ 31 ธันวาคม พ.ศ. 2565 สามารถยื่นขอเสียอากรแสตมป์เป็นตัวเงิน ที่สำนักงานสรรพากรพื้นที่สาขาด้วยแบบขอเสียอากรแสตมป์เป็นตัวเงิน
• จำนวน 18 ลักษณะ ที่ได้จัดทำขึ้นตั้งแต่วันที่ 6 ตุลาคม พ.ศ. 2564 ถึงวันที่ 31 ธันวาคม พ.ศ. 2565 สามารถยื่นขอเสียอากรแสตมป์เป็นตัวเงิน ที่สำนักงานสรรพากรพื้นที่สาขาด้วยแบบขอเสียอากรแสตมป์เป็นตัวเงิน
2. ตราสารกระดาษ(2)
• จำนวน 5 ลักษณะ (จ้างทำของ กู้ยืมเงินหรือการตกลงให้เบิกเกินบัญชีธนาคารใบมอบอำนาจ ใบมอบฉันทะให้ลงมติที่ประชุมของบริษัท และค้ำประกัน) ที่ได้จัดทำขึ้นตั้งแต่วันที่ 29 กันยายน พ.ศ.2563 ถึงวันที่ 30 ธันวาคม พ.ศ. 2565 สามารถยื่นขอเสียอากรเป็นตัวเงินผ่านระบบอิเล็กทรอนิกส์ ด้วยแบบขอเสียอากรเป็นตัวเงินสำหรับตราสารอิเล็กทรอนิกส์ (อ.ส.9)
• พร้อมนี้ กรมสรรพากรได้เพิ่มลักษณะตราสารกระดาษอีก จำนวน 18 ลักษณะ ให้สามารถยื่นผ่านระบบอิเล็กทรอนิกส์ใด้ เพื่อให้มีจำนวนเท่ากับการเสียอากรเป็นตัวเงิน สำหรับตราสารอิเล็กทรอนิกส์โดยตราสารที่ได้จัดทำขึ้นตั้งแต่วันที่ 12 กุมภาพันธ์ พ.ศ. 2565 (วันถัดจากวันประกาศลงในราชกิจจานุเบกษา) ถึงวันที่ 31 ธันวาคม พ.ศ. 2565 สามารถยื่นขอเสียอากรเป็นตัวเงินผ่านระบบอิเล็กทรอนิกส์ ด้วยแบบขอเสียอากรเป็นตัวเงินสำหรับตราสารอิเล็กทรอนิกส์ (อ.ส.9)
หากมีข้อสงสัยสอบถามรายละเอียดได้ที่สำนักงานสรรพากรทุกแห่งทั่วประเทศ หรือศูนย์สารนิเทศสรรพากร (RD Intelligence Center) โทร. 1161
(1) อ้างอิงตามประกาศอธิบดีกรมสรรพากรเกี่ยวกับอากรแสตมป์ (ฉบับที่ 64) เรื่อง กำหนดวิธีการชำระอากรเป็นตัวเงินสำหรับตราสารอิเล็กทรอนิกส์ ลงวันที่ 13 มกราคม พ.ศ. 2565
(2) (อ้างอิงตามประกาศอธิบดีกรมสรรพากรเกี่ยวกับอากรแสตมป์ (ฉบับที่ 65) เรื่อง กำหนดวิธีการชำระอากรเป็นตัวเงินตามแบบขอเสียอากรแสตมป์เป็นตัวเงิน สำหรับตราสารอิเล็กทรอนิกส์ (อ.ส.9) ผ่านระบบเครือข่ายอินเทอร์เน็ต สำหรับตราสารบางลักษณะ ลงวันที่ 13 มกราคม พ.ศ. 25'65)”
กรมสรรพากร สำนักงานเลขานุการกรม
โทร. 0 2272 9529-30 โทรสาร 0 2617 3324 หรือศูนย์สารนิเทศสรรพากร 1161 (RD Intelligence Center)

ที่มา : https://www.thaigov.go.th/news/contents/details/51682