รัฐบาลไทย-ข่าวทำเนียบรัฐบาล-“สุชาติ” รมว.แรงงาน ส่ง ที่ปรึกษาฯ “ธิวัลรัตน์” ขึ้นเชียงราย มอบเงินแก่ทายาทลูกจ้างที่เสียชีวิต เหตุเรือบรรทุกน้ำมันระเบิดกลางแม่น้ำเจ้าพระยา


วันศุกร์ที่ 1 เมษายน 2565
“สุชาติ” รมว.แรงงาน ส่ง ที่ปรึกษาฯ “ธิวัลรัตน์” ขึ้นเชียงราย มอบเงินแก่ทายาทลูกจ้างที่เสียชีวิต เหตุเรือบรรทุกน้ำมันระเบิดกลางแม่น้ำเจ้าพระยา
...
เมื่อวันที่ 1 เมษายน 2565 นายสุชาติ ชมกลิ่น รัฐมนตรีว่าการกระทรวงแรงงาน มอบหมายให้ นางธิวัลรัตน์ อังกินันทน์ ที่ปรึกษารัฐมนตรีว่าการกระทรวงแรงงาน พร้อมด้วย นางเธียรรัตน์ นะวะมะวัฒน์ โฆษกกระทรวงแรงงาน (ฝ่ายการเมือง) ในการนี้ นายบุญสงค์ ทัพชัยยุทธ์ เลขาธิการสำนักงานประกันสังคม ได้มอบหมายให้ นางเบญจวรรณ แสงแผ้ว ผู้ตรวจราชการกรม สำนักงานประกันสังคม ร่วมลงพื้นที่ในตำบลท่าก๊อ อำเภอแม่สรวย จังหวัดเชียงราย เพื่อมอบสิทธิประโยชน์เงินทดแทนกรณีลูกจ้างเสียชีวิตให้กับทายาทนายประสิทธิ์ สุภัทร์วัน ลูกจ้างที่เสียชีวิตจากเหตุเพลิงไหม้เรือบรรทุกน้ำมันระเบิด กลางแม่น้ำเจ้าพระยา บริเวณท่าเทียบเรือใกล้ป้อมพระจุล สะพาน 2 เมื่อวันที่ 27 มีนาคม 2565 ที่ผ่านมา
นางธิวัลรัตน์ อังกินันทน์ ที่ปรึกษารัฐมนตรีว่าการกระทรวงแรงงาน กล่าวว่า ท่านนายกรัฐมนตรี และรัฐมนตรีว่าการกระทรวงกลาโหม พล.อ.ประยุทธ์ จันทร์โอชา ได้แสดงความห่วงใยและเสียใจ ต่อเหตุการณ์ในครั้งนี้ และกำชับให้กระทรวงแรงงานเร่งให้ความช่วยเหลือญาติของลูกจ้างที่เสียชีวิต โดยด่วน ในวันนี้ นายสุชาติ ชมกลิ่น รัฐมนตรีว่าการกระทรวงแรงงาน ได้มอบหมายให้ดิฉันเดินทาง มามอบสิทธิประโยชน์เงินทดแทนกรณีเสียชีวิตเนื่องจากการทำงานให้แก่ทายาท ของ นายประสิทธิ์ สุภัทร์วัน ถึงบ้านในตำบลท่าก๊อ อำเภอแม่สรวย จังหวัดเชียงราย โดยทายาทจะได้รับ ค่าทำศพ 50,000 บาท เงินทดแทนกรณีเสียชีวิต 1,680,000 บาท เงินบำเหน็จชราภาพ 219,064.60 บาท รวมเป็นเงินทั้งสิ้น 1,949,064.60 บาท ดิฉันในนามของกระทรวงแรงงาน และสำนักงานประกันสังคม พร้อมดูแลลูกจ้าง ผู้ประกันตน รวมถึงทายาทของผู้เสียชีวิตที่ประสบเหตุ ให้ได้รับสิทธิประโยชน์อย่างครบถ้วน และเข้าถึง ผู้ที่ได้รับความเดือดร้อน เปรียบเสมือนคนในครอบครัวเดียวกัน และไม่ทิ้งใครไว้ข้างหลังอย่างแน่นอน

ที่มา : https://www.thaigov.go.th/news/contents/details/53192