รัฐบาลไทย-ข่าวทำเนียบรัฐบาล-ประชาชนขอรับ ATK แล้ว 8,598 ชุด ขอความร่วมมือตรวจโควิดทันที เพื่อลดการแพร่ระบาด


วันศุกร์ที่ 17 กันยายน 2564
พิมพ์
ประชาชนขอรับ ATK แล้ว 8,598 ชุด ขอความร่วมมือตรวจโควิดทันที เพื่อลดการแพร่ระบาด
สปสช. เปิดข้อมูลกระจาย ATK มีประชาชนกลุ่มเสี่ยงรับชุดตรวจแล้ว 4,299 ราย รวมจำนวน 8,598 ชุด เตรียมเร่งกระจาย ATK สู่หน่วยบริการทั่วประเทศโดยเร็ว พร้อมขอความร่วมมือประชาชนตรวจหาเชื้อโควิด-19 โดยเร็วหลังรับชุดตรวจ เพื่อสู่ระบบการรักษาและลดการแพร่ระบาด
นพ.จเด็จ ธรรมธัชอารี เลขาธิการสำนักงานหลักประกันสุขภาพแห่งชาติ (สปสช.) กล่าวว่า ตามที่ สปสช.ได้ดำเนินการนโยบายแจกชุดตรวจ “แอนติเจน เทสต์ คิท” (Antigen Test Kit : ATK) เพื่อให้ประชาชนกลุ่มเสี่ยงตรวจหาเชื้อโควิด-19 ด้วยตนเอง โดยเริ่มแจกจ่าย ATK แล้วเมื่อวานนี้ (16 ก.ย.) เป็นวันแรก มีการกระจายไปที่ร้านยา และคลินิกชุมชนอบอุ่นใน กทม. เรียบร้อยแล้ว และบางจังหวัดที่มีการแพร่ระบาดโควิด-19 เขตสีแดงเข้มที่จัดส่งแล้ว คือ ภูเก็ต สุราษฎร์ธานี นครราชสีมา สระบุรี นนทบุรี ตาก และอุตรดิตถ์ โดยภาพรวมวันที่ 17 ก.ย. 64 ณ เวลา 11:05 น. มีประชาชนรับชุดตรวจ ATK แล้วทั้งสิ้นจำนวน 4,299 ราย รวมจำนวน 8,598 ชุด ในจำนวนนี้เป็นการขอรับผ่านแอปเป๋าตัง 4,295 ราย ส่วนอีก 4 ราย เป็นการแจกโดย อสม.
ส่วนความคืบหน้าการกระจายชุดตรวจ ATK นั้น จากข้อมูลองค์การเภสัชกรรม (อภ.) ได้แบ่งการตรวจรับ ATK เป็น 4 งวด งวดที่ 1 จำนวน 1.167 ล้านชุด ตรวจรับเรียบร้อยแล้วและกระจายไปตามหน่วยบริการในบางพื้นที่ตามข้อมูลข้างต้น ส่วนงวดที่ 2 และงวดที่ 3 จำนวน 2.155 ล้านชุด และ 1.4 ล้านชุด อยู่ระหว่างรอการตรวจรับที่จะแล้วเสร็จในวันนี้ และเตรียมที่จะกระจายไปยังหน่วยบริการในเขต 4, 5, 6, 11 และเขต 12 คาดว่าจะได้รับในวันพรุ่งนี้ ส่วนงวดที่ 4 จำนวน 3.7 ล้านชุด ที่เป็นล็อตสุดท้าย จะมีการตรวจรับอีกครั้งในวันที่ 22 ก.ย. นี้ โดยจะทยอยส่งให้กับหน่วยบริการในเขต 1, 2, 3, 8, 9 และเขตที่ 10 ต่อไป
นพ.จเด็จ กล่าวต่อว่า จากการประชุมติดตามการแจก ATK เมื่อช่วงเช้าที่ผ่านมา ยังมีประเด็นจุดรับชุดตรวจ ATK โดยใน กทม. มีปัญหาจำนวนร้านยาที่เข้าร่วมโครงการไม่รองรับในบางพื้นที่ ได้แก่ เขตมีนบุรี หนองจอก ลาดกระบัง และอ่อนนุช จะมีการปรับเปลี่ยนโดยกระจายผ่านคลินิกชุมชนอบอุ่นในพื้นที่มากขึ้น ส่วนในต่างจังหวัดล่าสุดทางกระทรวงสาธารณสุขได้มีนโยบายมอบให้อาสาสมัครสาธารณสุข (อสม.) ช่วยกระจายชุดตรวจ ATK ในชุมชน ตลาด ขนส่งสาธารณะ ซึ่งจะช่วยทำให้ประชาชนในต่างจังหวัดมีความสะดวกในการรับชุดตรวจ ATK เพิ่มมากขึ้น
นอกจากประเด็นข้างต้นแล้ว จากข้อมูลรายงานการรับชุดตรวจ ATK พบว่า ประชาชนที่รับชุดตรวจ ATK มีการบันทึกผลตรวจเข้ามาในระบบเพียง 249 ราย ในจำนวนนี้มีผลเป็นบวก 2 ราย ซึ่งจะรีบติดตามเพื่อนำเข้าสู่ระบบการรักษา พร้อมกันนี้ขอความร่วมมือประชาชนกลุ่มเสี่ยงที่รับ ATK ไปแล้ว ขอให้รีบตรวจหาเชื้อโดยเร็ว เพื่อที่จะได้เข้าสู่ระบบติดตามและเฝ้าระวัง ที่จะมีผลต่อการลดการแพร่ระบาดในประเทศ
“ประชาชนกลุ่มเสี่ยงที่รับชุดตรวจ ATK ไปแล้ว ขอความร่วมมือในการตรวจหาเชื้อโควิด-19 โดยเร็ว และรายงานผลการตรวจผ่านระบบเป๋าตัง เพื่อที่จะนำไปสู่การรักษาและลดการแพร่ระบาดต่อไป” เลขาธิการ สปสช. กล่าว
นพ.จเด็จ กล่าวต่อว่า ส่วนสายด่วน สปสช. 1330 ที่มีการเปิดช่องทางกด 17 เพื่อให้ประชาชนติดต่อสอบถามข้อมูลการรับชุดตรวจ ATK เมื่อวานนี้มีประชาชนโทรสายด่วน สปสช. 1330 กด 17 จำนวน 366 สาย จากสายทั้งหมดที่โทรเข้ามาจำนวน 4,700 ราย ส่วนใหญ่เป็นการสอบถามวิธีการรับ การลงทะเบียน เงื่อนไข และจุดรับ ATK รวมถึงปัญหาชุดตรวจ ATK ที่ยังส่งไม่ถึงหน่วยบริการ
“การกระจายชุดตรวจ ATK ไปยังหน่วยบริการที่ล่าช้านี้ สปสช. ต้องขออภัยมา ณ ที่นี้ด้วย เนื่องจากขั้นตอนการตรวจสอบคุณภาพและมาตรฐานที่ต้องมีความละเอียดมากขึ้น อย่างไรก็ตามขณะนี้ได้เร่งให้มีการกระจาย ATK ไปยังหน่วยบริการทั่วประเทศโดยเร็วที่สุด” เลขาธิการ สปสช. กล่าว
/////////////17 กันยายน 2564

ที่มา : https://www.thaigov.go.th/news/contents/details/45942