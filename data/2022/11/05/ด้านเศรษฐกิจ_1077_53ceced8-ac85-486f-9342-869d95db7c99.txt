รัฐบาลไทย-ข่าวทำเนียบรัฐบาล-รฟม. กำชับผู้รับจ้างขุดลอกท่อระบายน้ำและลำรางในแนวก่อสร้างรถไฟฟ้า


วันพุธที่ 29 กันยายน 2564
รฟม. กำชับผู้รับจ้างขุดลอกท่อระบายน้ำและลำรางในแนวก่อสร้างรถไฟฟ้า
เพื่อเพิ่มประสิทธิภาพการระบายน้ำ โครงการรถไฟฟ้าสายสีส้ม (ตะวันออก) ช่วงศูนย์วัฒนธรรมแห่งประเทศไทย - มีนบุรี (สุวินทวงศ์)
การรถไฟฟ้าขนส่งมวลชนแห่งประเทศไทย (รฟม.) กระทรวงคทนาคม ในฐานะหน่วยงานที่รับผิดชอบดำเนินการก่อสร้างโครงการรถไฟฟ้าสายสีส้ม (ตะวันออก) ช่วงศูนย์วัฒนธรรมแห่งประเทศไทย - มีนบุรี (สุวินทวงศ์) ได้มอบหมายให้โครงการฯ ติดตามเฝ้าระวังพื้นที่ก่อสร้างรถไฟฟ้าตลอดแนวถนนรัชดาภิเษก ถนนวัฒนธรรม ถนนเทียมร่วมมิตร ถนนพระราม 9 และถนนรามคำแหง เพื่อรับมือช่วงฤดูฝนและบรรเทาปัญหาน้ำท่วมขัง โดยกำชับให้ผู้รับจ้างก่อสร้างงานโยธาทุกสัญญาดำเนินการลอกท่อระบายน้ำและลำรางตลอดแนวเส้นทางโครงการฯ เพื่อป้องกันเศษวัสดุอุดตันในแนวก่อสร้างรถไฟฟ้า อีกทั้งเพื่อเพิ่มประสิทธิภาพการระบายน้ำให้ดีมากยิ่งขึ้น โดยแบ่งพื้นที่ดังนี้
- กิจการร่วมค้า ซีเคเอสที ผู้รับจ้างงานออกแบบและก่อสร้างอุโมงค์ทางวิ่งและสถานีใต้ดิน สัญญาที่ 1 ช่วงศูนย์วัฒนธรรมฯ - รามคำแหง 12 และสัญญาที่ 2 ช่วงรามคำแหง 12- หัวหมาก ดำเนินการลอกท่อระบายน้ำ บริเวณพื้นที่ก่อสร้างตั้งแต่สถานีศูนย์วัฒนธรรมแห่งประเทศไทย สถานี รฟม. และสถานีวัดพระราม ๙ ตลอดแนวถนนรัชดาภิเษก ถนนวัฒนธรรม ถนนเทียมร่วมมิตร ถนนพระราม 9 และถนนรามคำแหง
- บริษัท ยูนิค เอ็นจิเนียริ่ง แอนด์ คอนสตรัคชั่น จำกัด (มหาชน) ผู้รับจ้างงานก่อสร้างโครงสร้างทางวิ่งและสถานียกระดับ สัญญาที่ 4 ช่วงคลองบ้านม้า - สุวินทวงศ์ ดำเนินการลอกท่อลำรางสาธารณะบริเวณซอยรามคำแหง 112 ช่วงซอยรามคำแหง 155-157 และซอยรามคำแหง 163
ทั้งนี้ รฟม. ได้เน้นย้ำให้ที่ปรึกษาโครงการ กำกับดูแลให้ผู้รับจ้างฯ ลอกท่อระบายน้ำตามแนวก่อสร้างรถไฟฟ้า อย่างต่อเนื่องทุก ๆ 3 เดือน และเฝ้าระวังสถานการณ์ พร้อมจัดเตรียมเจ้าหน้าที่และเครื่องสูบน้ำ เพื่อช่วยเหลือและอำนวยความสะดวกให้แก่ประชาชน ตามนโยบายด้านความรับผิดชอบต่อสังคมในการให้ความสำคัญแก่ประชาชนและชุมชนตามแนวสายทางโครงการรถไฟฟ้าซึ่งอาจจะได้รับผลกระทบจากการดำเนินงานก่อสร้างโครงการฯ
ติดตามข้อมูลข่าวสารโครงการรถไฟฟ้าสายสีส้มฯ ได้ที่เฟซบุ๊กแฟนเพจ โครงการรถไฟฟ้าสายสีส้ม เว็บไซต์โครงการ www.mrta-orangelineeast.com และ Line Official : @OrangeLine

ที่มา : https://www.thaigov.go.th/news/contents/details/46351