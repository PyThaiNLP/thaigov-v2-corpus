รัฐบาลไทย-ข่าวทำเนียบรัฐบาล-โฆษกรัฐบาล เผย "นายกฯ" กำชับดูแลผู้ป่วยโควิด-19 ทุกคน เข้ารักษาต้องสะดวก ทั่วถึง และครอบคลุม ย้ำสายด่วน 1330 ขอความช่วยเหลือได้ทุกกลุ่ม


วันอังคารที่ 26 กรกฎาคม 2565
พิมพ์
โฆษกรัฐบาล เผย "นายกฯ" กำชับดูแลผู้ป่วยโควิด-19 ทุกคน เข้ารักษาต้องสะดวก ทั่วถึง และครอบคลุม ย้ำสายด่วน 1330 ขอความช่วยเหลือได้ทุกกลุ่ม
​โฆษกรัฐบาล เผย "นายกฯ" กำชับดูแลผู้ป่วยโควิด-19 ทุกคน เข้ารักษาต้องสะดวก ทั่วถึง และครอบคลุม ย้ำสายด่วน 1330 ขอความช่วยเหลือได้ทุกกลุ่ม เพื่อรับการดูแลตามรูปแบบ สิทธิ และเกณฑ์ที่หลากหลาย
วันนี้ (26 กรกฎาคม 2565) นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม กำชับทุกหน่วยงานที่เกี่ยวข้องร่วมดูแลผู้ติดเชื้อโควิด-19 ทุกกลุ่ม ให้สามารถเข้าถึงระบบสาธารณสุขเพื่อรับการรักษาได้โดยสะดวก รวดเร็ว ครอบคลุมและทั่วถึง หลังยอดป่วยโควิด-19 ยังมีแนวโน้มเพิ่มขึ้น ในขณะที่ สปสช. ได้ปรับระบบสายด่วน 1330 ให้รองรับผู้ป่วยโควิด-19 ได้อย่างครอบคลุมทุกกลุ่ม ทั้ง 608 และกลุ่มผู้ติดเชื้อทั่วไป เพื่อเข้ารับการดูแลรักษาได้ตามเกณฑ์ และสิทธิของผู้ป่วยกลุ่มต่าง ๆ  เช่น เข้ารับบริการแบบ "เจอ แจก จบ" ที่สถานพยาบาลตามสิทธิ การรับการดูแลแบบ Tele-medicine ระบบบริการการแพทย์ทางไกลพร้อมจัดส่งยาทางไปรษณีย์ รวมทั้งการประสานหาเตียง/โรงพยาบาล หรือการจัดหาหน่วยบริการเพื่อดูแลแบบ Home Isolation โดยคนที่มีผลตรวจ ATK ขึ้น 2 ขีด และยังไม่ได้รับบริการ สามารถโทรสายด่วน 1330 ซึ่งเจ้าหน้าที่จะให้คำแนะนำในการปฏิบัติ คัดกรองเบื้องต้น และถ้ามีอาการรุนแรงก็จะประสานสายด่วน 1669 เพื่อส่งรถฉุกเฉินมารับตัวไปยังโรงพยาบาลต่อไป นายกรัฐมนตรี ให้ความมั่นใจระบบสาธารณสุขของไทยมีความพร้อมให้บริการแก่ประชาชน
สำหรับยอดผู้ติดเชื้อโควิดวันนี้ (26 กรกฎาคม 2565) มีผู้ป่วยรายใหม่ในประเทศ (รักษาตัวใน รพ.) จำนวน 1,828 ราย ไม่มีผู้ป่วยมาจากต่างประเทศ ทำให้มียอดผู้ป่วยสะสม 2,355,986 ราย (ตั้งแต่ 1 มกราคม 2565) หายป่วยกลับบ้าน 2,173 ราย หายป่วยสะสม 2,356,098 ราย (ตั้งแต่ 1 มกราคม 2565) และผู้ป่วยกำลังรักษา 23,605 ราย โดยมีจำนวนผู้ป่วยปอดอักเสบรักษาตัวอยู่ในโรงพยาบาล 903 ราย และเสียชีวิต 35 ราย ///

ที่มา : https://www.thaigov.go.th/news/contents/details/57258