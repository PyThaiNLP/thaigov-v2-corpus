รัฐบาลไทย-ข่าวทำเนียบรัฐบาล-วธ.ร่วมเปิดงานบุญล้านนายิ่งใหญ่ “เวียนเทียนทางน้ำกลางกว๊านพะเยา หนึ่งเดียวในโลก ครั้งที่ 46 เนื่องในวันอาสาฬหบูชา”


วันพฤหัสบดีที่ 14 กรกฎาคม 2565
วธ.ร่วมเปิดงานบุญล้านนายิ่งใหญ่ “เวียนเทียนทางน้ำกลางกว๊านพะเยา  หนึ่งเดียวในโลก ครั้งที่ 46 เนื่องในวันอาสาฬหบูชา”
วธ.ร่วมเปิดงานบุญล้านนายิ่งใหญ่ “เวียนเทียนทางน้ำกลางกว๊านพะเยา  หนึ่งเดียวในโลก ครั้งที่ 46 เนื่องในวันอาสาฬหบูชา”
วธ.ร่วมเปิดงานบุญล้านนายิ่งใหญ่ “เวียนเทียนทางน้ำกลางกว๊านพะเยา  หนึ่งเดียวในโลก ครั้งที่ 46 เนื่องในวันอาสาฬหบูชา” และกิจกรรมตลาดวัฒนธรรมภูมิปัญญาท้องถิ่น ถือเป็นประเพณีที่มีอัตลักษณ์อันโดดเด่น เป็น 1 ใน 16 งานเทศกาลประเพณีที่ วธ. ยกระดับจากท้องถิ่นให้เป็นที่รู้จักระดับชาติและนานาชาติ
เมื่อช่วงเย็นของวันที่ 13 กรกฎาคม 2565 ที่ผ่านมา นางยุพา ทวีวัฒนะกิจบวร ปลัดกระทรวงวัฒนธรรม เป็นประธานในพิธีเปิดงาน “เวียนเทียนทางน้ำกลางกว๊านพะเยา หนึ่งเดียวในโลก ครั้งที่ 46 เนื่องในวันอาสาฬหบูชา” และกิจกรรมตลาดวัฒนธรรมภูมิปัญญาท้องถิ่น โดยมีนายศักดิ์สิทธิ์ สลักคำ ผู้ว่าราชการจังหวัดพะเยา นายประสพ เรียงเงิน หัวหน้าผู้ตรวจราชการกระทรวงวัฒนธรรม หัวหน้าส่วนราชการ วัฒนธรรมจังหวัดในพื้นที่จังหวัดภาคเหนือ เครือข่ายวัฒนธรรม และสื่อมวลชนเข้าร่วม ณ บริเวณลานอเนกประสงค์หลังเทศบาลเมืองพะเยาและบริเวณท่าเรือวัดติโลกอาราม อำเภอเมือง จังหวัดพะเยา งานดังกล่าว จัดขึ้นระหว่างวันที่ 13 - 15 กรกฎาคม 2565 ภายในงานมีการจัดแสดงศิลปวัฒนธรรม การจำหน่ายอาหารพื้นถิ่นของกินพื้นบ้านเมืองพะเยาและผลิตภัณฑ์สินค้าทางวัฒนธรรม (CPOT) ชิม ช้อปในตลาดวัฒนธรรมภูมิปัญญาท้องถิ่น ชมการสาธิตและการแสดงอาหารชาติพันธุ์ การแสดงศิลปวัฒนธรรมชาติพันธุ์ รับฟังเพลงและดนตรีริมกว๊านพะเยา และไฮไลท์สำคัญคือการลงเรือประกอบพิธีเวียนเทียนทางน้ำรอบวัดติโลกอารามกลางกว๊านพะเยา
นางยุพา กล่าวว่า กระทรวงวัฒนธรรม (วธ.) ได้กำหนดนโยบายในการนำทุนทางวัฒนธรรมมาเพิ่มคุณค่า และมูลค่าทางเศรษฐกิจ รวมทั้งการผลักดัน “Soft Power” ความเป็นไทยสู่สากล เพื่อสร้างรายได้ให้แก่ประเทศอย่างยั่งยืน และมุ่งหวังที่จะขับเคลื่อนงานเทศกาลประเพณี โดยในปีนี้ วธ.ได้คัดเลือกงานเทศกาลประเพณีที่มีความโดดเด่นในจังหวัดต่าง ๆ จำนวน 16 เทศกาลประเพณี เพื่อส่งเสริมและยกระดับงานเทศกาลประเพณีของแต่ละท้องถิ่นให้เป็นที่รู้จักแพร่หลายไปสู่ระดับชาติและนานาชาติ ช่วยสร้างภาพลักษณ์ที่ดีให้แก่ประเทศ และส่งเสริมการท่องเที่ยวเชิงวัฒนธรรม สำหรับงาน “เวียนเทียนทางน้ำกลางกว๊านพะเยาหนึ่งเดียวในโลก” ถือเป็นประเพณีที่มีอัตลักษณ์อันโดดเด่น ด้านวัฒนธรรมของจังหวัดพะเยา โดยเป็น 1 ใน 16 งานเทศกาลประเพณี ที่ได้รับการคัดเลือกในปีนี้ เพื่อนำมายกระดับ และพัฒนาให้มีความยิ่งใหญ่ และเป็นการประชาสัมพันธ์จังหวัดพะเยาให้เป็นที่รู้จักในระดับชาติและนานาชาติต่อไป ขอขอบคุณจังหวัดพะเยา วัฒนธรรมจังหวัดพะเยา หัวหน้าส่วนราชการ และชาวจังหวัดพะเยาที่ได้ร่วมกันจัดงานครั้งนี้ด้วย นอกจากจะเป็นการสืบสาน รักษา ต่อยอดงานมิติศาสนา ศิลปวัฒนธรรม เทศกาลประเพณีแล้วยังจะเป็นการส่งเสริมการท่องเที่ยวเชิงวัฒนธรรม สร้างงาน สร้างรายได้ กระตุ้นเศรษฐกิจฐานรากชุมชนได้อย่างแท้จริง
ทั้งนี้ จังหวัดพะเยา เป็นจังหวัดในภาคเหนือตอนบน มีประวัติความเป็นมาที่เก่าแก่ เป็นจังหวัดที่ 72 ของไทย มีทรัพยากรทางวัฒนธรรมที่หลากหลาย มีทรัพยากรธรรมชาติที่สมบูรณ์ สวยงาม ส่งผลให้ระดับความนิยมในการท่องเที่ยวของจังหวัดพะเยาเพิ่มสูงขึ้น จังหวัดพะเยา เป็นดินแดนที่มีขนบธรรมเนียม ประเพณี วัฒนธรรมสำคัญที่คนทั่วไปรู้จักคือ การนั่งเรือเวียนเทียนทางน้ำกลางกว๊านพะเยาหนึ่งเดียวในโลก ณ วัดติโลกอาราม โดยเริ่มมีการเวียนเทียนครั้งแรก ในปี พ.ศ. 2551 หลังจากได้มีการอัญเชิญหลวงพ่อศิลาพระพุทธรูปหินทรายไปประดิษฐาน ณ วัดติโลกอาราม กลางกว๊านพะเยา
จังหวัดพะเยา โดยสำนักงานวัฒนธรรมจังหวัดพะเยา มีบทบาทภารกิจในการส่งเสริมการจัดงานประเพณี ศิลปะ วัฒนธรรม สืบสานภูมิปัญญาของท้องถิ่น ตลอดจนการอนุรักษ์วัฒนธรรมประเพณีที่มีความสำคัญของจังหวัดพะเยา การจัดงาน “เวียนเทียนทางน้ำกลางกว๊านพะเยาหนึ่งเดียวในโลก ครั้งที่ 46 เนื่องในวันอาสาฬหบูชา” และโครงการส่งเสริมการท่องเที่ยวงานประเพณีเวียนเทียนทางน้ำกลางกว๊านพะเยาหนึ่งเดียวในโลก ประจำปีงบประมาณ พ.ศ. 2565 กิจกรรม : ตลาดวัฒนธรรมภูมิปัญญาท้องถิ่น ระหว่างวันที่ 13 - 15 กรกฎาคม 2565 ถือว่าเป็นประเพณีที่สำคัญควรค่าแก่การอนุรักษ์และสืบสานจนถึงปัจจุบัน

ที่มา : https://www.thaigov.go.th/news/contents/details/56877