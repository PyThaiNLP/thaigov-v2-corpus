รัฐบาลไทย-ข่าวทำเนียบรัฐบาล-กรมทางหลวงชนบท ก่อสร้างกำแพงป้องกันการกัดเซาะบนทางหลวงชนบทสาย อบ.3021 จังหวัดอุบลราชธานีแล้วเสร็จ


วันพฤหัสบดีที่ 21 เมษายน 2565
กรมทางหลวงชนบท ก่อสร้างกำแพงป้องกันการกัดเซาะบนทางหลวงชนบทสาย อบ.3021 จังหวัดอุบลราชธานีแล้วเสร็จ
พร้อมรับมือเหตุอุทกภัยในระยะยาวอย่างมีประสิทธิภาพ ตามนโยบายของรัฐมนตรีว่าการกระทรวงคมนาคม
กรมทางหลวงชนบท (ทช.) กระทรวงคมนาคม โดยสำนักงานทางหลวงชนบทที่ 7 (อุบลราชธานี) รายงานความคืบหน้าโครงการก่อสร้างกำแพงคอนกรีตป้องกันการกัดเชาะ (Slope Protection) บริเวณทางหลวงชนบทสาย อบ.3021 แยกทางหลวงแผ่นดินหมายเลข 202 บ้านนาเจริญ อำเภอเขมราฐ จังหวัดอุบลราชธานี หลังจากมีการจัดประชุมรับฟังความคิดเห็นของประชาชนและเริ่มดำเนินการก่อสร้าง เมื่อวันที่ 3 มีนาคม 2565 ที่ผ่านมา ปัจจุบันได้ดำเนินการแล้วเสร็จเป็นที่เรียบร้อยแล้ว ซึ่งกำแพงป้องกันการกัดเซาะจะช่วยชะลอกระแสน้ำและป้องกันผลกระทบต่อโครงสร้างทางกรณีเกิดเหตุอุทกภัยเมื่อเข้าสู่ฤดูฝน ประชาชนจึงสามารถสัญจรในเส้นทางดังกล่าวได้อย่างสะดวกปลอดภัยในทุกฤดูกาล ตามนโยบาย นายศักดิ์สยาม ชิดชอบ รัฐมนตรีว่าการกระทรวงคมนาคม ที่มอบหมายให้หน่วยงานในสังกัดกระทรวงฯ กำหนดแนวทางหรือมาตรการในการป้องกัน รับมือ และแก้ไขปัญหาอุทกภัยในระยะยาวให้เกิดมีประสิทธิภาพสูงสุด เพื่อป้องกันผลกระทบต่อเส้นทางในโครงข่ายและความปลอดภัยของประชาชนผู้ใช้เส้นทาง

ที่มา : https://www.thaigov.go.th/news/contents/details/53782