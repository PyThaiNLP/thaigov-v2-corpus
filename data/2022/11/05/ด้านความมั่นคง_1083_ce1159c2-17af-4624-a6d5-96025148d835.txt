รัฐบาลไทย-ข่าวทำเนียบรัฐบาล-โอกาสทองของนักศึกษาจบใหม่!! รมว.สุชาติ หารือ IM Japan ส่งคนไทยไปทำงานญี่ปุ่น สร้างนักธุรกิจหน้าใหม่


วันจันทร์ที่ 23 พฤษภาคม 2565
พิมพ์
โอกาสทองของนักศึกษาจบใหม่!! รมว.สุชาติ หารือ IM Japan ส่งคนไทยไปทำงานญี่ปุ่น สร้างนักธุรกิจหน้าใหม่
โอกาสทองของนักศึกษาจบใหม่!! รมว.สุชาติ หารือ IM Japan ส่งคนไทยไปทำงานญี่ปุ่น สร้างนักธุรกิจหน้าใหม่
วันที่ 23 พฤษภาคม 2565 นายสุชาติ ชมกลิ่น รัฐมนตรีว่าการกระทรวงแรงงาน ให้การต้อนรับ Mr. Hitoshi Kanamori ประธานองค์กรพัฒนาฝีมือแรงงานระดับนานาชาติ ประเทศญี่ปุ่น (IM Japan) และคณะ เพื่อเยี่ยมคารวะรัฐมนตรีว่าการกระทรวงแรงงานในโอกาสที่ Mr. Hitoshi Kanamori รับตำแหน่งประธาน IM Japan เมื่อเดือนมีนาคม 2563 และหารือข้อราชการการขยายการรับผู้ฝึกปฏิบัติงานเทคนิคชาวไทย รวมทั้งแนวทางการขยายความร่วมมือไปสู่ข้อตกลงใหม่ในเรื่องการรับส่งพนักงานทักษะเฉพาะทาง (Specified Skilled Worker) โดยมี นายสุรชัย ชัยตระกูลทอง ผู้ช่วยรัฐมนตรีประจำกระทรวงแรงงาน นายสุเทพ ชิตยวงษ์ เลขานุการรัฐมนตรีว่าการกระทรวงแรงงาน นายสุทธิ สุโกศล ประจำสำนักเลขาธิการนายกรัฐมนตรีปฏิบัติหน้าที่ประจำกระทรวงแรงงาน  นางเธียรรัตน์ นะวะมะวัฒน์ โฆษกกระทรวงแรงงาน (ฝ่ายการเมือง) นายบุญชอบ สุทธมนัสวงษ์ ปลัดกระทรวงแรงงาน พร้อมด้วยผู้บริหารระดับสูงกระทรวงแรงงาน เข้าร่วมในครั้งนี้ ณ ห้องจัตุมงคล ชั้น 6 อาคารกระทรวงแรงงาน
นายสุชาติ กล่าวว่า กระทรวงแรงงานขอขอบคุณ IM Japan เป็นอย่างยิ่งที่ทำให้คนไทยได้มีโอกาสไปฝึกปฏิบัติงานเทคนิคในประเทศญี่ปุ่นกับบริษัทที่เป็นสมาชิกขององค์กรฯ ถึงเกือบ200 แห่งทั่วประเทศญี่ปุ่น โดยมีคนไทยเข้าร่วมโครงการในปัจจุบัน จำนวนราว 650 คน อีกทั้งผู้จะได้รับการฝึกปฏิบัติงานเทคนิคยังจะได้รับการฝึกอบรมภาษาและวัฒนธรรมของญี่ปุ่นก่อนเดินทางอีกด้วย โครงการนี้มีส่วนช่วยส่งเสริมการพัฒนาสถานประกอบการและการพัฒนาทรัพยากรมนุษย์ รวมถึงการสนับสนุนให้เกิดความร่วมมือทางด้านเศรษฐกิจผ่านการถ่ายทอดเทคโนโลยีและการแลกเปลี่ยนทางเทคนิคให้กับผู้ฝึกปฏิบัติงานเทคนิคคนไทย รวมทั้ง เปิดโอกาสให้คนไทยได้พัฒนาขีดความสามารถและเพิ่มศักยภาพในสายงานของตน จนสามารถประสบความสำเร็จในการทำงานได้อย่างน่าชื่นชม กระทรวงแรงงานพร้อมที่จะสนับสนุนสถานที่ฝึกอบรม เพื่อรองรับการขยายจำนวนผู้ฝึกอบรมที่เพิ่มขึ้น โดยในเบื้องต้น มีศูนย์ฝึกอบรมที่จ.ปทุมธานี จ.สมุทรปราการ และสถาบัน สำนักงานพัฒนาฝีมือแรงงานทุกจังหวัดทั่วประเทศรวมทั้งการขยายความร่วมมือไปสู่ข้อตกลงใหม่ในเรื่องการรับ - ส่งพนักงานทักษะเฉพาะทางเพื่อให้เกิดเป็นรูปธรรมในการเดินทางไปทำงานในต่างประเทศของไทยต่อไป
นายสุชาติ กล่าวต่อว่า โครงการ IM Japan เป็นโครงการที่จะช่วยสร้างโอกาสอันดีให้เด็กไทยโดยเฉพาะเป็นอีกทางเลือกหนึ่งให้นักศึกษาจบใหม่ที่กำลังจะตัดสินใจหางานทำ เรียนต่อ หรือต้องการจะพัฒนาทักษะฝีมือของตนเอง เพื่อนำไปต่อยอดในการประกอบอาชีพได้ในอนาคตอีกทั้งจะเป็นการเปิดประสบการณ์ใหม่ๆ ทั้งภาษา วัฒนธรรมในการเรียนรู้การใช้ชีวิตในต่างแดน ซึ่งสอดคล้องกับนโยบายรัฐบาลที่จะส่งเสริมให้คนไทยทุกกลุ่มมีงานทำไม่เพียงแต่ในประเทศเท่านั้น กระทรวงแรงงานยังส่งเสริมให้คนไทยที่มีทักษะฝีมือได้มีโอกาสได้ไปทำงานในต่างประเทศ เพื่อสร้างชีวิตใหม่ สร้างฐานะให้แก่ตนเอง ครอบครัวและประเทศชาติอีกด้วย
+++++++++++++++++++
กองเผยแพร่และประชาสัมพันธ์
23 พฤษภาคม 2565

ที่มา : https://www.thaigov.go.th/news/contents/details/54885