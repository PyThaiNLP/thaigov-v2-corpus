รัฐบาลไทย-ข่าวทำเนียบรัฐบาล-รมว.เฮ้ง ห่วงใยชายร่างสูง สั่งการ กกจ.เร่งหางานรปภ.


วันพุธที่ 17 สิงหาคม 2565
พิมพ์
รมว.เฮ้ง ห่วงใยชายร่างสูง สั่งการ กกจ.เร่งหางานรปภ.
นายสุชาติ ชมกลิ่น รัฐมนตรีว่าการกระทรวงแรงงาน เปิดเผยว่า จากกรณีนายธมะนันท์ แตงทิม (จ่าคิงส์) ผู้นำชุมชนย่านสะพานใหม่ โพสต์เรื่องราวของชายสูง 216 ซม. ที่ต้องเป็นคนเร่ร่อนย่านสะพานใหม่ หลังจากเดินทางเข้ามาหางานในกรุงเทพมหานคร เป็นเวลากว่า 3 เดือน
แต่ไม่สามารถหางานได้ ตนในฐานะรัฐมนตรีว่าการกระทรวงแรงงาน มีความห่วงใยและไม่เคยนิ่งนอนใจ ได้มอบหมายกรมการจัดหางานเข้าไปสอบถามถึงความต้องการทำงาน เพื่อเตรียมตำแหน่งงานที่เหมาะสมในพื้นที่ใกล้เคียงรองรับ
“ผมห่วงใยคนไทยทุกคนที่กำลังลำบากเพราะไม่มีงานทำ หากมีความพร้อม มีความตั้งใจจะทำงาน ขอให้นึกถึงกรมการจัดหางาน ซึ่งผมสั่งการกรมฯเตรียมตำแหน่งงานว่างในตำแหน่งพนักงานรักษาความปลอดภัยไว้แล้ว มากกว่า 500 อัตรา พล.อ. ประยุทธ์ จันทร์โอชา นายกรัฐมนตรี และพล.อ.ประวิตร วงษ์สุวรรณ รองนายกรัฐมนตรี ซึ่งกำกับดูแลกระทรวงแรงงาน ให้ความสำคัญกับปัญหาการว่างงานอย่างมาก เพราะไม่เพียงเป็นปัญหาที่กระทบต่อการดำเนินชีวิตของประชาชนคนใดคนหนึ่ง แต่ส่งผลเป็นลูกโซ่ต่อครอบครัว คุณภาพชีวิต ปัญหาอาชญากรรม และเศรษฐกิจฐานรากจนถึงเศรษฐกิจของประเทศ” รัฐมนตรีว่าการกระทรวงแรงงาน กล่าว
นายไพโรจน์ โชติกเสถียร อธิบดีกรมการจัดหางาน กล่าวว่า เบื้องต้นบริษัทรักษาความปลอดภัยท่าอากาศยานไทย จำกัด ได้แจ้งความต้องการรับสมัครพนักงานรักษาความปลอดภัย จำนวน 500 อัตรา ค่าตอบแทนวันละ 540 บาท ซึ่งกรมฯจะรับหน้าที่เป็นตัวกลางประสานในเรื่องการสมัครงาน นอกจากนี้ยังได้สั่งการสำนักงานจัดหางานกรุงเทพมหานคร พื้นที่ 5 ซึ่งรับผิดชอบพื้นที่บริเวณตลาดสะพานใหม่ ที่พบนายนันทยศ เนียมศรี หรือไผ่ และสำนักงานจัดหางานจังหวัดสระแก้ว  เตรียมตำแหน่งงานที่เหมาะสม และทางเลือกอาชีพอื่นๆ  เพิ่มเติมด้วย
สำหรับทุกคนที่ต้องการมีงานทำ สามารถใช้บริการจัดหางานได้ที่ สำนักงานจัดหางานจังหวัดทุกจังหวัด สำนักงานจัดหางานกรุงเทพมหานครพื้นที่ 1 – 10 หรือเลือกหางานผ่านระบบออนไลน์ บนแพลตฟอร์ม “ไทยมีงานทำ” ซึ่งให้บริการทั้ง Web Application ที่เว็บไซต์ ไทยมีงานทำ.doe.go.th  และ Mobile Application หรือสอบถามข้อมูลเพิ่มเติมที่สายด่วนกระทรวงแรงงาน 1506 กด 2 กรมการจัดหางาน หรือสายด่วนกรมการจัดหางาน 1694

ที่มา : https://www.thaigov.go.th/news/contents/details/58104