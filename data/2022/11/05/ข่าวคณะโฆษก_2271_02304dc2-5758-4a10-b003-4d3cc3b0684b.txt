รัฐบาลไทย-ข่าวทำเนียบรัฐบาล-โฆษกรัฐบาลยืนยันรัฐบาลเดินหน้าทำงาน ไม่มีสุญญากาศทางการบริหารประเทศ เรียกร้องทุกฝ่ายช่วยกันสร้างบรรยากาศที่ดีให้กับบ้านเมือง


วันศุกร์ที่ 26 สิงหาคม 2565
พิมพ์
โฆษกรัฐบาลยืนยันรัฐบาลเดินหน้าทำงาน ไม่มีสุญญากาศทางการบริหารประเทศ เรียกร้องทุกฝ่ายช่วยกันสร้างบรรยากาศที่ดีให้กับบ้านเมือง
โฆษกรัฐบาลยืนยันรัฐบาลเดินหน้าทำงาน ไม่มีสุญญากาศทางการบริหารประเทศ เรียกร้องทุกฝ่ายช่วยกันสร้างบรรยากาศที่ดีให้กับบ้านเมือง
วันนี้ (26 สิงหาคม 2565) นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี กล่าวว่า ตามที่ พล.อ.ประยุทธ์ จันทร์โอชา เคารพผลการพิจารณาของศาลรัฐธรรมนูญ และได้หยุดปฏิบัติหน้าที่นายกรัฐมนตรี ตั้งแต่วันที่ 24 สิงหาคม 2565 จนกว่าศาลรัฐธรรมนูญจะมีคำวินิจฉัย ซึ่งในระหว่างนี้ พล.อ.ประวิตร วงษ์สุวรรณ รองนายกรัฐมนตรี ได้ปฏิบัติหน้าที่รักษาการแทนนายกรัฐมนตรี และปฏิบัติหน้าที่ร่วมกับคณะรัฐมนตรี โดยมิได้มีผลกระทบอย่างใดต่อการบริหารประเทศ และการปฏิบัติงานของข้าราชการ หรือการดำเนินนโยบายอื่น ๆ ของรัฐบาล ยืนยันว่ารัฐบาลสามารถเดินหน้าทำงานต่อไปได้ ไม่มีสุญญากาศทางการบริหารประเทศแต่อย่างใด
นายอนุชากล่าวต่อว่า ด้านภาคธุรกิจเอกชน ภาคการเงินการธนาคาร ภาคการท่องเที่ยว ได้แสดงความเชื่อมั่นต่อเสถียรภาพของรัฐบาล โดยภาคเอกชนมีมุมมองเชิงบวกต่อกรณีที่มีผู้รักษาการแทนนายกรัฐมนตรี ทำให้ไม่มีเรื่องสุญญากาศ ซึ่งลักษณะเป็นไปตามหลักนิติธรรม มีกลไกรองรับ จึงไม่กังวลกับภาคการเมือง รวมทั้งไม่กังวลกับนโยบายการลงทุนภาครัฐ เพราะงบประมาณปี 2566 ก็ได้ผ่านการพิจารณาเรียบร้อยแล้ว งานต่าง ๆ สามารถเดินหน้าต่อไปได้ ยืนยันว่ารัฐบาลยังสามารถเดินหน้าทำงานตามกรอบการทำงานที่วางไว้ เพื่อเร่งฟื้นฟูเศรษฐกิจประเทศจากสถานการณ์โควิด-19 ขณะที่บ้านเมืองขณะนี้ก็อยู่ในบรรยากาศที่ดี จึงขอเรียกร้องให้กลุ่มการเมืองต่าง ๆ รวมถึงผู้ที่ยังชุมนุมอยู่ได้เชื่อมั่นในกฎหมายและหลักนิติธรรมของบ้านเมือง รอฟังผลคำวินิจฉัยของศาลรัฐธรรมนูญที่จะทำให้เกิดความชัดเจนทางการเมืองในอีกไม่นานนี้
“ยืนยันว่ารัฐบาลจะเดินหน้าทำงานตามกรอบยุทธศาสตร์ชาติและแผนงานต่าง ๆ ทุกด้านที่กำหนดไว้ต่อไปจนครบวาระการทำงานของรัฐบาล และให้ทุกฝ่ายช่วยกันสร้างบรรยากาศที่ดีให้กับบ้านเมือง ร่วมสร้างความเชื่อมั่นให้กับนักท่องเที่ยวต่างชาติที่จะเดินทางเข้ามาท่องเที่ยวในไทยรวมทั้งนักลงทุนต่างชาติที่ให้ความสนใจเข้ามาลงทุนในประเทศไทย เพื่อทำให้กลไกต่าง ๆ ทุกภาคส่วนได้เดินหน้าขับเคลื่อนเศรษฐกิจไทยให้เข้มแข็งต่อไป เพื่อประโยชน์สุขของคนไทยทุกคน” นายอนุชา กล่าว
..................

ที่มา : https://www.thaigov.go.th/news/contents/details/58458