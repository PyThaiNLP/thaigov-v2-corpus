รัฐบาลไทย-ข่าวทำเนียบรัฐบาล-‘รมว.สุชาติ’ ห่วงใยเหตุเพลิงไหม้โรงงานโฟม เร่งช่วยเหลือและขอให้ระวังอันตรายจากสารเคมี


วันจันทร์ที่ 5 กรกฎาคม 2564
พิมพ์
‘รมว.สุชาติ’ ห่วงใยเหตุเพลิงไหม้โรงงานโฟม เร่งช่วยเหลือและขอให้ระวังอันตรายจากสารเคมี
รมว.แรงงาน ห่วงใยลูกจ้างที่ได้รับบาดเจ็บจากเหตุเพลิงไหม้บ.หมิงตี้ เคมีคอล จำกัด โรงงานโฟม อ.บางพลี จ.สมุทรปราการ กำชับเจ้าหน้าที่หน่วยงานในสังกัด เร่งตรวจสอบพร้อมช่วยเหลือด้านสิทธิประโยชน์ตามขั้นตอนอย่างเร่งด่วน และขอให้ประชาชนระวังอันตรายจากสารเคมี
นายสุชาติ ชมกลิ่น รัฐมนตรีว่าการกระทรวงแรงงาน เปิดเผยถึง กรณีเกิดเหตุเพลิงไหม้โรงงาน บริษัท หมิงตี้ เคมีคอล จำกัด ประกอบกิจการเกี่ยวกับเม็ดโฟมและพลาสติกขนาดใหญ่ ตั้งอยู่ที่ ซอยกิ่งแก้ว 21 ตำบลบางพลีใหญ่ อำเภอบางพลี จังหวัดสมุทรปราการ ว่า รัฐบาลภายใต้การนำของ พล.อ.ประยุทธ์ จันทร์โอชา นายกรัฐมนตรี โดยกระทรวงแรงงาน ภายใต้การกำกับดูแลของ พล.อ.ประวิตร วงษ์สุวรรณ รองนายกรัฐมนตรี มีความเป็นห่วงลูกจ้างที่ได้รับบาดเจ็บจากเหตุเพลิงไหม้ดังกล่าว จึงสั่งการให้หน่วยงานในสังกัดกระทรวงแรงงานในพื้นที่ที่รับผิดชอบเข้าไปดูแลและช่วยเหลือลูกจ้าง จากการตรวจสอบของสำนักงานสวัสดิการและคุ้มครองแรงงานจังหวัดสมุทรปราการ พบว่า ขณะเกิดเหตุมีพนักงานกำลังปฏิบัติหน้าที่อยู่ 9 คน และได้กลิ่นเหม็นและแสบจมูกจึงออกมานอกอาคาร จากนั้นได้ยินเสียงระเบิดขึ้นที่โกดังเก็บสารเคมีและเกิดเพลิงลุกไหม้อย่างรวดเร็ว แรงระเบิดทำให้พื้นที่โรงงานเสียหายทั้งหมด และขยายวงกว้างไปโรงงานใกล้เคียงและบ้านเรือนประชาชน มีผู้ได้รับบาดเจ็บจากเหตุการณ์ดังกล่าวแล้วกว่า 20 คน พร้อมกันนี้ได้กำชับสำนักงานประกันสังคมเข้าไปตรวจสอบสถานะผู้ประกันตนที่ได้รับบาดเจ็บให้ได้เข้ารับการรักษาพยาบาลตามสิทธิประโยชน์ในเรื่องของการรักษาพยาบาล และสิทธิอื่นๆ ที่พึงได้ และให้กรมการจัดหางานเตรียมหาตำแหน่งงานรองรับกรณีนายจ้างไม่สามารถจ้างลูกจ้างทำงานต่อไปได้
นายอภิญญา สุจริตตานันท์ อธิบดีกรมสวัสดิการและคุ้มครองแรงงาน กล่าวว่า ในส่วนของกรมสวัสดิการและคุ้มครองแรงงาน ได้มอบให้ศูนย์ความปลอดภัยในการทำงานเขต 10 และสำนักงานสวัสดิการและคุ้มครองแรงงานงาน จ.สมุทรปราการ เข้าร่วมตรวจสอบสถานที่เกิดเหตุ พบว่าปัจจุบันเจ้าหน้าที่ดับเพลิง สามารถควบคุมเพลิงสถานที่เกิดเหตุได้แล้ว แต่ยังอาจมีการปะทุขึ้นได้ โดยภายในโรงงานพบสารสไตรีนโมโนเมอร์ ที่รั่วไหลออกมา ซึ่งเป็นอันตรายต่อประชาชน เมื่อสูดดมเข้าไปหรือมีการฟุ้งกระจายของสารจะเป็นอันตรายต่อระบบทางเดินหายใจ ส่งผลต่อสมองทำให้เกิดภาวะชักถึงเสียชีวิตได้ ทั้งนี้จังหวัดจึงได้สั่งการให้ปิดพื้นที่ไม่ให้บุคคลที่ไม่เกี่ยวข้องเข้าไปในพื้นที่ และอพยพประชาชนออกจากพื้นที่ระยะห่างมากกว่า 5 กิโลเมตร โดยจัดศูนย์อำนวยการให้ความช่วยเหลือประชาชนที่ อบต.บางพลีใหญ่ และโรงเรียนเตรียมปริญญานุสรณ์ รวมทั้งจัดศูนย์อำนวยการทีมกู้ชีพและรถพยาบาลเตรียมความพร้อมรอให้ความช่วยเหลือที่วัดกิ่งแก้ว โดยจากการตรวจสอบในเบื้องต้นพบว่ามีลูกจ้างในระบบ 46 คน บาดเจ็บ 10 คน เนื่องจากสภาพโรงงานเสียหายทั้งหมดไม่สามารถประกอบกิจการต่อไปได้ พนักงานตรวจแรงงานจะได้พูดคุยกับนายจ้างว่าจะดำเนินการต่อไปอย่างไร โดยจะดูแลให้เกิดความเป็นธรรมหากมีการเลิกจ้างลูกจ้างด้วย

ที่มา : https://www.thaigov.go.th/news/contents/details/43470