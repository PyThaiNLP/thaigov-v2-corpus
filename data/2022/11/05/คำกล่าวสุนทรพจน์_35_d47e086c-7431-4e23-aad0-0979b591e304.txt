รัฐบาลไทย-ข่าวทำเนียบรัฐบาล-ถ้อยแถลงนายกรัฐมนตรี สำหรับการประชุมสุดยอดเอเชียตะวันออก ครั้งที่ 16


วันพุธที่ 27 ตุลาคม 2564
พิมพ์
ถ้อยแถลงนายกรัฐมนตรี สำหรับการประชุมสุดยอดเอเชียตะวันออก ครั้งที่ 16
ถ้อยแถลงนายกรัฐมนตรี สำหรับการประชุมสุดยอดเอเชียตะวันออก ครั้งที่ 16
ถ้อยแถลงนายกรัฐมนตรี
การประชุมสุดยอดเอเชียตะวันออก ครั้งที่ 16
วันพุธที่ 27 ตุลาคม 2564 เวลา 18.00 – 20.30 น.
* * * * *
ใต้ฝ่าละอองธุลีพระบาท
และ ฯพณฯ ทั้งหลาย
ผมขอร่วมต้อนรับผู้นำทุกท่านในวันนี้ และขอบคุณสำหรับการบรรยายสรุปโดยท่านผู้อำนวยการใหญ่ WHO ท่านผู้อำนวยการใหญ่ WTO และท่านเลขาธิการอาเซียน
ในปัจจุบัน โลกและมวลมนุษยชาติกำลังเผชิญกับความท้าทายที่ยิ่งใหญ่ในหลายด้าน ทั้งจากโควิด-19 ซึ่งสะท้อนถึงการเสียสมดุลระหว่างสิ่งมีชีวิตกับธรรมชาติได้ส่งผลกระทบอย่างรุนแรงและต่อเนื่องกับทุกประเทศไม่ว่าจะเล็กหรือใหญ่ โดยไม่ใช่เพียงความท้าทายด้านสาธารณสุขระดับโลกเท่านั้น แต่นำไปสู่ปัญหาด้านเศรษฐกิจ สังคม และกระทบต่อการดำรงชีวิตของประชาชนในทุกมิติ มิได้ยิ่งหย่อนกว่าความสูญเสียจากสงครามโลกที่ผ่านมาทั้ง 2 ครั้ง
ในขณะเดียวกัน เรายังประสบกับประเด็นท้าทายร่วมกันจากการเปลี่ยนแปลงสภาพภูมิอากาศ ซึ่งหากเราประมาท ไม่ใส่ใจดูแล ก็อาจเกิดความสูญเสียอย่างร้ายแรงต่อโลกเช่นเดียวกัน นอกจากนี้ ยังมีความท้าทายที่อาจเกิดจากการกระทำของมนุษย์ด้วยกันเอง โดยเฉพาะการแข่งขันเพื่อเสริมสร้างแสนยานุภาพทางการทหารและการสะสมอาวุธที่มีอานุภาพทำลายล้างสูง ซึ่งจะส่งผลกระทบต่อสันติภาพและความมั่นคงของโลก รวมทั้งจะเกิดความเสียหายอย่างใหญ่หลวงต่อทุกฝ่าย
ประเทศไทยเล็งเห็นโอกาสสำคัญของ EAS ในฐานะเวทีหารือเชิงยุทธศาสตร์ระหว่างผู้นำของประเทศที่มีบทบาทในทางสร้างสรรค์ในการกำหนดอนาคตของภูมิภาคร่วมกัน ที่จะมุ่งสานพลังบวกจากศักยภาพ จุดแข็ง และความเป็นเลิศที่หลากหลาย เพื่อให้เราสามารถบริหารจัดการความท้าทายร่วมกันได้สำเร็จ และท่ามกลางความผันผวน ความไม่แน่นอน และความสลับซับซ้อน ในโลกปัจจุบัน เราจำเป็นต้องปรับเปลี่ยนกระบวนทัศน์ที่มุ่งเน้นความร่วมมือเพื่อสร้างชัยชนะที่ยั่งยืนร่วมกัน ได้และเสียร่วมกัน เพราะเราทุกคนมีผลประโยชน์ร่วมกัน
ในการสร้างความเปลี่ยนแปลงที่สร้างสรรค์ทั้งในระดับภูมิภาคและระดับโลกนั้นประชาชนควรเป็นศูนย์กลาง เพื่อเสริมสร้างความมั่นคงของมนุษย์ ดำรงชีวิตอยู่ได้โดยปราศจากความกลัว ปราศจากความขาดแคลน และมีศักดิ์ศรี รวมทั้งวางรากฐาน และกำหนดทิศทางไปสู่การฟื้นฟูเศรษฐกิจและสังคมอย่างยั่งยืนแบบองค์รวม
โควิด-19 ย้ำเตือนเราทุกคนว่า ความมั่นคงด้านสาธารณสุขคือเป้าหมายพื้นฐานที่มีความสำคัญยิ่งสำหรับคุณภาพชีวิตที่ดีของประชาชน ดังนั้น การเข้าถึงและการกระจายวัคซีนอย่างเท่าเทียมและรวดเร็ว การวิจัยและพัฒนาวัคซีนและยาต้านไวรัส ตลอดจนการยกระดับขีดความสามารถด้านการแพทย์และสาธารณสุขเพื่อรับมือกับความท้าทายด้านสาธารณสุขทั้งในปัจจุบันและอนาคต โดยการแลกเปลี่ยนองค์ความรู้ ทักษะ เทคโนโลยีและนวัตกรรมที่เกี่ยวข้อง ล้วนเป็นประเด็นความร่วมมือที่เราควรให้ความสำคัญเป็นลำดับต้น ในขณะเดียวกัน สุขภาพจิตของประชาชนทุกกลุ่มควรได้รับความเอาใจใส่ดูแลอย่างทั่วถึง ซึ่งในวันนี้ ผมยินดีที่จะร่วมให้การรับรองแถลงการณ์ผู้นำ EAS ว่าด้วยความร่วมมือด้านสุขภาพจิตที่เสนอโดยบรูไนดารุสซาราม โดยประเทศไทยพร้อมที่จะให้ความร่วมมืออย่างเต็มที่ในการดำเนินการตามแถลงการณ์นี้อย่างเป็นรูปธรรมต่อไป
สำหรับประเทศไทย เป้าหมายสำคัญลำดับต้นอีกประการหนึ่ง คือ การฟื้นฟูเศรษฐกิจและสังคมอย่างยั่งยืนและการเสริมสร้างความแข็งแกร่งในระยะยาว และเชื่อว่าการฟื้นฟูที่ยั่งยืนจำเป็นต้องอาศัยการสร้างความสมดุลระหว่างสรรพสิ่ง ซึ่งเป็นพื้นฐานของการที่ประเทศไทยมุ่งก้าวไปสู่ Next Normal ด้วยการ “พลิกโฉมประเทศไทย” ตามแนวทางของโมเดลเศรษฐกิจ BCG และพร้อมที่จะร่วมมือกับสมาชิก EAS ในการดำเนินการภายใต้กรอบการฟื้นตัวทางเศรษฐกิจที่ครอบคลุมของอาเซียน รวมทั้งความตกลงด้านเศรษฐกิจต่าง ๆ ให้บรรลุผลสำเร็จอย่างเป็นรูปธรรม อีกทั้งมุ่งเน้นการใช้ประโยชน์จากนวัตกรรมและเทคโนโลยีดิจิทัลเพื่อส่งเสริมการดำเนินธุรกิจและเสริมสร้างความเชื่อมโยงของห่วงโซ่อุปทาน นอกจากนี้ เราพร้อมที่จะร่วมดำเนินการเพื่อฟื้นฟูการเดินทางของประชาชนและการท่องเที่ยว ตามแนวทางภายใต้แถลงการณ์ผู้นำ EAS ว่าด้วยการเจริญเติบโตทางเศรษฐกิจผ่านการฟื้นฟูการท่องเที่ยว ซึ่งไทยร่วมอุปถัมภ์ ตลอดจนพร้อมที่จะร่วมมีบทบาทที่สร้างสรรค์ในการเพิ่มพูนความร่วมมือระหว่างประเทศในประเด็นท้าทายระดับโลก อาทิ การปกป้องสิ่งแวดล้อม การรับมือกับการเปลี่ยนแปลงสภาพภูมิอากาศ และการบริหารจัดการภัยพิบัติทางธรรมชาติ
ใต้ฝ่าละอองธุลีพระบาท และทุกท่าน
การธำรงไว้ซึ่งสันติภาพและเสถียรภาพของภูมิภาคเป็นวัตถุประสงค์หลักของเราตั้งแต่ก่อตั้งอาเซียนและเป็นพื้นฐานสำคัญของความเจริญรุ่งเรืองร่วมกัน โดยเฉพาะในบริบทที่ทุกประเทศกำลังมุ่งมั่นที่จะฟื้นฟูประเทศภายหลังการแพร่ระบาดของโควิด-19 ซึ่งเป้าหมายดังกล่าวจะบรรลุได้ ต้องอาศัยเจตนารมณ์ทางการเมืองที่แน่วแน่ของทุกประเทศ ที่จะร่วมกันเสริมสร้างความไว้เนื้อเชื่อใจและดุลยภาพทางเชิงยุทธศาสตร์โดยมี EAS เป็นกลไกหลักที่เปิดโอกาสให้เราสามารถหารือกันได้อย่างเปิดเผยและสร้างสรรค์ รวมทั้งแสวงหาความร่วมมือที่เอื้อประโยชน์ต่อทุกฝ่าย รวมทั้งการแก้ไขสถานการณ์ในทะเลจีนใต้โดยสันติวิธี เพื่อส่งเสริมให้ทะเลจีนใต้เป็นทะเลแห่งสันติภาพ เสถียรภาพ และความไพบูลย์ บนหลักการ 3 เอ็ม กล่าวคือ ความไว้เนื้อเชื่อใจซึ่งกันและกัน ความเคารพซึ่งกันและกัน และผลประโยชน์ร่วมกัน กรณีเมียนมา ไทยสนับสนุนความพยายามและการดำเนินการของผู้แทนพิเศษ ตามฉันทามติ 5 ข้อ และจะติดตามพัฒนาการในเมียนมาอย่างใกล้ชิดต่อไป
สุดท้ายนี้ เราก็พบว่าจุดอันตรายของมนุษยชาติ คือ ความไม่ลงรอยกันของมนุษย์นั่นเอง ไทยจึงไม่ประสงค์จะเห็นความขัดแย้งและการเผชิญหน้าระหว่างมิตรประเทศทั้งของไทยและอาเซียน และเชื่อว่า ทุกประเทศในโลกไม่ว่าจะเล็กหรือใหญ่ ต่างมีเป้าหมายพื้นฐานเช่นเดียวกันในการสร้างสรรค์ให้ประเทศและโลกนี้มีความสงบและสันติ และให้ประชาชนทุกคนมีความสุขและมีคุณภาพชีวิตที่ดี ซึ่งผมเชื่อมั่นว่า ความร่วมมือระหว่างประเทศที่เข้าร่วมใน EAS จะเป็นจุดเริ่มต้นที่ดีในการก้าวไปเพื่อบรรลุเป้าหมายดังกล่าวร่วมกัน
ขอบคุณครับ
*****************

ที่มา : https://www.thaigov.go.th/news/contents/details/47500