รัฐบาลไทย-ข่าวทำเนียบรัฐบาล-โฆษกรัฐบาลเผย "นายกฯ" เตรียมลงพื้นที่ติดตามความคืบหน้าการพัฒนาท่าเรืออุตสาหกรรมมาบตาพุด รองรับ EEC จ.ระยอง พร้อมส่งมอบบ้านเคหะสุขฯ ยกระดับบั้นปลายชีวิตผู้สูงวัย จ.สมุทรปราการ


วันเสาร์ที่ 26 กุมภาพันธ์ 2565
พิมพ์
โฆษกรัฐบาลเผย "นายกฯ" เตรียมลงพื้นที่ติดตามความคืบหน้าการพัฒนาท่าเรืออุตสาหกรรมมาบตาพุด รองรับ EEC จ.ระยอง พร้อมส่งมอบบ้านเคหะสุขฯ  ยกระดับบั้นปลายชีวิตผู้สูงวัย จ.สมุทรปราการ
โฆษกรัฐบาลเผย "นายกฯ" เตรียมลงพื้นที่ติดตามความคืบหน้าการพัฒนาท่าเรืออุตสาหกรรมมาบตาพุด รองรับ EEC จ.ระยอง พร้อมส่งมอบบ้านเคหะสุขฯ  ยกระดับบั้นปลายชีวิตผู้สูงวัย จ.สมุทรปราการ ในวันที่ 28 ก.พ นี้
วันนี้ (26 ก.พ.65) นายธนกร วังบุญคงชนะ โฆษกประจำสำนักนายกรัฐมนตรีเปิดเผยว่า พลเอก ประยุทธ์ จันทร์โอชานายกรัฐมนตรีและรัฐมนตรีว่าการกระทรวงกลาโหม มีกำหนดการลงพื้นที่ปฏิบัติราชการติดตามผลการดำเนินงานให้เกิดผลเป็นรูปธรรมตามข้อสั่งการ ในวันจันทร์ที่ 28 กุมภาพันธ์ 2565 ณ จังหวัดระยองและสมุทรปราการ ดังนี้
ช่วงเช้า นายกรัฐมนตรี กำหนดเดินทางไปที่สำนักงานท่าเรืออุตสาหกรรมมาบตาพุด จังหวัดระยอง เป็นประธานพิธีเปิดโครงการพัฒนาท่าเรืออุตสาหกรรมมาบตาพุด ระยะที่ 3 (ช่วงที่ 1) สำหรับโครงการพัฒนาท่าเรืออุตสาหกรรมมาบตาพุด ระยะที่ 3 มีวัตถุประสงค์เพื่อจัดเตรียม โครงสร้างพื้นฐานสำหรับการขนส่งทางน้ำสนับสนุนภาคอุตสาหกรรม และรองรับการพัฒนาเขตพัฒนาพิเศษ ภาคตะวันออก โดยจะเป็นการเพิ่มขีดความสามารถและเพิ่มความจุในการขนถ่ายก๊าซธรรมชาติและสินค้าเหลว ให้บริการรูปแบบท่าเทียบเรือสาธารณะ นอกจากนี้ นายกรัฐมนตรียังเตรียมเดินทางไปดูงานด้านการทำประมงพื้นบ้าน และการแปรรูปสินค้าประมงกลุ่มประมงพื้นบ้านบ้าน พร้อมลงพื้นที่โครงการป่าชายเลนในเมืองจังหวัดระยอง ป่าชายเลนพระเจดีย์กลางน้ำ อัญมณีหนึ่งเดียวในระยอง ซึ่งเป็นป่าที่อุดมสมบูรณ์ มีความหลากหลายทางชีวภาพ มีพืชพันธุ์และสัตว์น้ำนานาชนิด รวมทั้งเป็นแหล่งท่องเที่ยว แหล่งเรียนรู้ และยังเปรียบเสมือนปอดให้แก่คนระยอง
ส่วนในช่วงบ่าย  นายกรัฐมนตรีเป็นประธานเปิดโครงการบ้านเคหะสุขเกษม (เทพารักษ์)  ถ.เทพารักษ์ ต.บางพลีใหญ่อ.บางพลี จ.สมุทรปราการ ตามนโยบายของรัฐบาลที่มุ่งส่งเสริมและช่วยเหลือให้ประชาชนมีที่อยู่อาศัยเป็นของตนเองโดยเฉพาะกลุ่มผู้มีรายได้น้อยและกลุ่มผู้สูงอายุ สร้างความมั่นคงด้านที่อยู่อาศัยสำหรับผู้เกษียณอายุราชการ ลูกจ้างพนักงานของรัฐ และลูกจ้างเกษียณอายุที่ยังไม่มีที่อยู่อาศัยเป็นของตนเอง ในรูปแบบเช่าระยะยาว ที่มุ่งออกแบบภายใต้หลักอารยสถาปัตย์ (Universal Design) คำนึงถึงสภาพแวดล้อมที่เหมาะสมกับผู้อยู่อาศัย ซึ่งส่วนใหญ่เป็นผู้สูงอายุให้มีสิ่งอำนวยความสะดวก สภาวะแวดล้อมและคุณภาพชีวิตที่ดี พร้อมส่งเสริมสุขภาพควบคู่กันไป  ภายใต้แผนแม่บทการพัฒนาที่อยู่อาศัย ระยะ 20 ปี (พ.ศ.2560 – 2579) ตามนโยบายของรัฐบาลที่มุ่งหวังหวังยกระดับคุณภาพชีวิต เน้นย้ำคนไทยต้อง “มีบ้าน มีที่อยู่อาศัย” เพื่อยกระดับความเป็นอยู่ให้ดีขึ้น
นายธนกรฯ กล่าวว่า ถือเป็นครั้งแรกในการลงพื้นที่ปฏิบัติราชการต่างจังหวัดของนายกรัฐมนตรีของปี พ.ศ.2565 หลังจากที่งดปฏิบัติราชการต่างจังหวัดตั้งแต่ปลายปีที่ผ่านมาจากสถานการณ์การแพร่ระบาดโควิด-19 นายกรัฐมนตรีเน้นย้ำการลงพื้นที่ในแต่ละครั้งจะต้องไม่กระทบกับการทำงานของข้าราชการและเจ้าหน้าที่ในพื้นที่ ยืนยันต้องการไปติดตามงาน และรับฟังปัญหาเพื่อนำมาแก้ไขปัญหาให้ตรงจุด รวมถึงให้กำลังใจพี่น้องประชาชน
-----------------

ที่มา : https://www.thaigov.go.th/news/contents/details/51972