รัฐบาลไทย-ข่าวทำเนียบรัฐบาล-กรมทางหลวงชนบทบูรณะสะพานสมเด็จพระปิ่นเกล้าเพิ่มความมั่นคงแข็งแรงให้ประชาชนเดินทางได้อย่างสะดวกปลอดภัยมากยิ่งขึ้น


วันศุกร์ที่ 11 มีนาคม 2565
กรมทางหลวงชนบทบูรณะสะพานสมเด็จพระปิ่นเกล้าเพิ่มความมั่นคงแข็งแรงให้ประชาชนเดินทางได้อย่างสะดวกปลอดภัยมากยิ่งขึ้น
ตามนโยบายของรัฐมนตรีว่าการกระทรวงคมนาคม คาดแล้วเสร็จเดือนพฤศจิกายน 2565
กรมทางหลวงชนบท (ทช.) กระทรวงคมนาคม ดำเนินโครงการบูรณะสะพานสมเด็จพระปิ่นเกล้าเขตพระนคร และบางกอกน้อย กรุงเทพมหานคร เพื่อเพิ่มประสิทธิภาพการใช้งานของสะพานให้มีความมั่นคงแข็งแรงมากยิ่งขึ้น ประชาชนสามารถเดินทางได้อย่างสะดวกปลอดภัย ตามนโยบายของนายศักดิ์สยาม ชิดชอบ รัฐมนตรีว่าการกระทรวงคมนาคม
นายอภิรัฐ ไชยวงศ์น้อย อธิบดีกรมทางหลวงชนบท เปิดเผยว่า สะพานสมเด็จพระปิ่นเกล้าก่อสร้างแล้วเสร็จและเปิดใช้งานตั้งแต่ปี พ.ศ. 2516 เป็นสะพานคอนกรีตอัดแรงรูปกล่องขนาดใหญ่ชนิดต่อเนื่อง 3 ช่วง มีความยาวช่วงกลางสะพาน รวม 280 เมตร สะพานมีความกว้าง 26.60 เมตร รองรับการจราจรไป - กลับ 6 ช่องจราจร ทั้งนี้ เนื่องจากตัวสะพานสมเด็จพระปิ่นเกล้ามีอายุการใช้งานเกือบ 50 ปี มีปริมาณการจราจรมากกว่า 120,000 คัน/วัน ส่งผลให้อุปกรณ์และชิ้นส่วนโครงสร้างบางส่วนมีการเสื่อมสภาพและชำรุดเสียหาย ประกอบด้วย ชุดอุปกรณ์รอยต่อเพื่อการขยายตัว (Expansion Joint) จุดรองรับสะพาน อุปกรณ์ควบคุมการเคลื่อนตัวในแนวดิ่ง (Planar Hinge Bearing) บริเวณช่วงกลางสะพาน และระบบระบายน้ำ ทช. จึงได้ร่วมกับสำนักงานศูนย์วิจัยและให้คำปรึกษาแห่งมหาวิทยาลัยธรรมศาสตร์ ดำเนินการศึกษาแนวทางบูรณะโครงสร้างสะพานสมเด็จพระปิ่นเกล้า ซึ่งในปี 2565 ทช. จึงได้ดำเนินการบูรณะสะพานสมเด็จพระปิ่นเกล้า และซ่อมบำรุงอุปกรณ์ดังกล่าวให้กลับมาใช้งานได้อย่างเต็มประสิทธิภาพ ป้องกันการเกิดอุบัติเหตุบนสะพาน อีกทั้งเป็นการยืดอายุของตัวสะพานให้สามารถใช้งานได้ยาวนานมากยิ่งขึ้น โดยได้เริ่มเข้าดำเนินการบูรณะสะพานสมเด็จพระปิ่นเกล้า ไปแล้วเมื่อเดือนมกราคม 2565 ที่ผ่านมา คาดว่าจะดำเนินการแล้วเสร็จตามแผนที่วางไว้ภายในเดือนพฤศจิกายน 2565 นี้ อย่างไรก็ตาม ระหว่างการบูรณะสะพานสมเด็จพระปิ่นเกล้าในบางขั้นตอน อาจมีความจำเป็นต้องปิดการจราจรบางช่องทางบนสะพาน โดย ทช. จะแจ้งให้ประชาชนและผู้ที่เกี่ยวข้องรับทราบอีกครั้ง เพื่อหลีกเลี่ยงบริเวณเส้นทางดังกล่าวต่อไป

ที่มา : https://www.thaigov.go.th/news/contents/details/52437