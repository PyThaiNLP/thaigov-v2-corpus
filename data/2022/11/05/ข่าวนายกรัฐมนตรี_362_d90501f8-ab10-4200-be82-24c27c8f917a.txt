รัฐบาลไทย-ข่าวทำเนียบรัฐบาล-นายกฯ รับทราบความคืบหน้าแผนการลงทุนของไทยร่วมวางแผนเดินหน้าประเทศไทย ใช้ทุกโอกาสทางเศรษฐกิจ เพื่อความก้าวหน้ายั่งยืน


วันศุกร์ที่ 11 มีนาคม 2565
นายกฯ รับทราบความคืบหน้าแผนการลงทุนของไทยร่วมวางแผนเดินหน้าประเทศไทย ใช้ทุกโอกาสทางเศรษฐกิจ เพื่อความก้าวหน้ายั่งยืน
นายกฯ รับทราบความคืบหน้าแผนการลงทุนของไทยร่วมวางแผนเดินหน้าประเทศไทย ใช้ทุกโอกาสทางเศรษฐกิจ เพื่อความก้าวหน้ายั่งยืน
วันนี้ (11 มีนาคม 2565) เวลา 13.30 น. ณ ห้องสีเขียว ตึกไทยคู่ฟ้า ทำเนียบรัฐบาล พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ได้เป็นประธานการประชุมคณะที่ปรึกษา เพื่อหารือเกี่ยวกับแผนการลงทุนกลุ่มอุตสาหกรรมอนาคต (S-curve) โดย นายธนกร วังบุญคงชนะ โฆษกประจำสำนักนายกรัฐมนตรีเปิดเผยผลการประชุม ดังนี้
นายกรัฐมนตรีได้รับทราบการดำเนินการเพื่อสนับสนุนการลงทุนโครงการอุตสาหกรรมอนาคต (S-curve) ในด้านต่าง ๆ ทั้งอุตสาหกรรมยานยนต์ไฟฟ้า (Electric Vehicle: EV) ซึ่งมีพัฒนาการในการดำเนินการที่ดี มีความก้าวหน้า และได้รับเสียงตอบรับที่ดีจากนักลงทุน คาดว่าจะเห็นผลเป็นรูปธรรมในเร็ววันนี้ การพัฒนารูปแบบการรับวีซ่าแบบ Long-Term Resident เพื่ออำนวยความสะดวก และปรับรูปแบบให้สอดคล้องกับความต้องการ ปัญหา อุปสรรค สำหรับทั้งชาวไทย และชาวต่างประเทศที่ประสงค์พักในประเทศไทยระยะยาว อุตสาหกรรมดิจิทัล อุตสาหกรรมอิเล็กทรอนิกส์ และอุตสาหกรรมยา เป็นต้น
รวมทั้ง ที่ประชุมได้รายงานนายกรัฐมนตรีเพื่อทราบความคืบหน้าการดำเนินการเกี่ยวกับการหารือเพื่อเปิดการค้าการลงทุนระหว่างไทย-ซาอุดีอาระเบีย ในด้านสำคัญ ๆ อาทิ แนวทางเพื่อการลงทุนร่วมกันด้านอุตสาหกรรมโรงกลั่นและปิโตรเคมี (Downstream partnership) การลงทุนด้านรถไฟฟ้า ( EV Hub) การลงทุนเกี่ยวกับเชื้อเพลิงชีวภาพและชีวเคมี รวมทั้งการลงทุนสมัยใหม่อุตสาหกรรมวิดีโอเกมส์/อุตสาหกรรมบันเทิง เป็นต้น ซึ่งคาดว่าความร่วมมือระหว่างกันจะมีความคืบหน้าเป็นรูปธรรมภายในเดือนมีนาคมนี้
โดยในที่ประชุม นายกรัฐมนตรีได้ให้แนวทางในการทำงานแก่ที่ประชุม ว่าให้ทำงานเชิงรุก ก้าวทันต่อการเปลี่ยนแปลง และสถานการณ์ รวมทั้งต้องทำงานแบบก้าวหน้า และยั่งยืน รวมทั้งพิจารณาโอกาสทางเศรษฐกิจอย่างรอบคอบ ซึ่งในส่วนของสถานการณ์การค้าการลงทุนที่มีแนวโน้มที่ดีนั้น ขอให้คิดคำนึงให้รอบด้าน ปรับแนวทางการทำงานให้เหมาะสมสอดคล้อง รองรับกับสถานการณ์ เพื่อประโยชน์สูงสุดของประเทศไทย
ในโอกาสนี้ นายกรัฐมนตรีได้หารือด้านราคาพลังงานที่สูงขึ้นจากสถานการณ์โลก โดยให้ทุกหน่วยงานร่วมพิจารณาเสนอแนวทางที่เหมาะสม เกิดผลกระทบน้อยที่สุด เพื่อประชาชนทุกคน

ที่มา : https://www.thaigov.go.th/news/contents/details/52455