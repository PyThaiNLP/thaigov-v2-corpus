รัฐบาลไทย-ข่าวทำเนียบรัฐบาล-กรมทางหลวง ดำเนินการทอดสะพานเบลี่ย์บนทางหลวงหมายเลข 108 ตอน แม่สุริน – ปางหมู จ.แม่ฮ่องสอน แล้วเสร็จ


วันเสาร์ที่ 2 กรกฎาคม 2565
กรมทางหลวง ดำเนินการทอดสะพานเบลี่ย์บนทางหลวงหมายเลข 108 ตอน แม่สุริน – ปางหมู จ.แม่ฮ่องสอน แล้วเสร็จ
เพื่อบรรเทาความเดือดร้อนในการสัญจรของประชาชน
นายสราวุธ ทรงศิวิไล อธิบดีกรมทางหลวง กระทรวงคมนาคม เปิดเผยว่า ตามที่เมื่อวันที่ 30 มิ.ย. 2565 ได้เกิดสถานการณ์ฝนตกหนักและมีน้ำป่าไหลหลากจนทำให้สะพานขาดบนทางหลวงหมายเลข 108 ตอน แม่สุริน - ปางหมู ช่วง กม. ที่ 340+200 (สะพานห้วยแม่สะมาด 1) อำเภอเมือง จังหวัดแม่ฮ่องสอน ส่งผลให้ประชาชนผู้ใช้ทางไม่สามารถสัญจรผ่านได้ นั้น
ขณะนี้ กรมทางหลวง (ทล.) โดยแขวงทางหลวงแม่ฮ่องสอน ร่วมกับศูนย์สร้างและบูรณะสะพานที่ 1 (พิจิตร) ซึ่งมีความพร้อมทั้งเจ้าหน้าที่ ยานพาหนะ เครื่องจักร และเครื่องมือ ได้เร่งดำเนินการทอดสะพานเบลี่ย์ (สะพานเหล็กชั่วคราว) ตลอดทั้งคืนของวันที่ผ่านมา จนการทอดสะพานแล้วเสร็จ และสามารถเปิดการจราจรได้แล้วในวันนี้ (2 ก.ค. 2565) เมื่อเวลาประมาณ 06.00 น. เพื่อบรรเทาความเดือดร้อนของประชาชนให้สามารถสัญจรไปมา โดย ทล. จะทำการสำรวจความเสียหายและบูรณะปรับปรุงซ่อมแซมสะพานดังกล่าวอย่างถาวรต่อไป
ทั้งนี้ เพื่อความปลอดภัยสำหรับผู้ใช้เส้นทาง ได้จำกัดน้ำหนักของยานพาหนะที่จะผ่านสะพานเบลี่ย์ไว้ไม่เกิน 15 ตัน สำหรับยานพาหนะที่มีน้ำหนักเกินกว่าที่กำหนด ให้ใช้ทางหลวงหมายเลข 1095 พร้อมขอความร่วมมือผู้ใช้เส้นทางโปรดสังเกตป้ายแนะนำ ป้ายเตือน ตามที่ได้ติดตั้งไว้ และขับขี่อย่างระมัดระวัง ปฏิบัติตามกฎจราจรและคำแนะนำของเจ้าหน้าที่อย่างเคร่งครัด
หากประชาชนพบเห็นถนน/สะพานชำรุดเสียหายหรือต้องการความช่วยเหลือ สามารถแจ้งเหตุได้ที่สำนักงานทางหลวง แขวงทางหลวง หมวดทางหลวงในพื้นที่ทั่วประเทศ และสายด่วนกรมทางหลวง 1586 (โทรฟรีทุกเครือข่ายตลอด 24 ชั่วโมง)

ที่มา : https://www.thaigov.go.th/news/contents/details/56446