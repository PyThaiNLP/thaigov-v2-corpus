รัฐบาลไทย-ข่าวทำเนียบรัฐบาล-“อนุทิน” เผยแนวคิด Health for Wealth ใช้สุขภาพสร้างความเข้มแข็งของประเทศ


วันศุกร์ที่ 20 พฤษภาคม 2565
“อนุทิน” เผยแนวคิด Health for Wealth ใช้สุขภาพสร้างความเข้มแข็งของประเทศ
รองนายกรัฐมนตรีและรัฐมนตรีว่าการกระทรวงสาธารณสุข เผยแนวคิด Health for Wealth พัฒนาสุขภาพดี ส่งผลให้เศรษฐกิจและสังคมดี ประเทศมีความเข้มแข็ง ใช้ซอฟต์เพาเวอร์บนสุขอนามัย สร้างความมั่นใจคนไทยและต่างชาติ พร้อมเดินหน้าเทเลเมดิซีนเพิ่มประสิทธิภาพการดูแลรั
รองนายกรัฐมนตรีและรัฐมนตรีว่าการกระทรวงสาธารณสุข เผยแนวคิด Health for Wealth พัฒนาสุขภาพดี ส่งผลให้เศรษฐกิจและสังคมดี ประเทศมีความเข้มแข็ง ใช้ซอฟต์เพาเวอร์บนสุขอนามัย สร้างความมั่นใจคนไทยและต่างชาติ พร้อมเดินหน้าเทเลเมดิซีนเพิ่มประสิทธิภาพการดูแลรักษา
วันนี้ (20 พฤษภาคม 2565) ที่รอยัล พารากอนฮอล์ ศูนย์การค้าสยามพารากอน นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข ร่วมเสวนาในหัวข้อ “คุณภาพชีวิตยุคใหม่ ดูแลทุกวัย ยกระดับสวัสดิการ” ภายในงาน “Better Thailand Open Dialogue : ถามมา-ตอบไปเพื่อประเทศไทยที่ดีกว่า” โดยกล่าวว่า ประเทศไทยต้องรับมือกับการระบาดของโรคโควิด 19 ต่อเนื่องจนเข้าสู่ปีที่ 3 ซึ่งในช่วงแรกทราบกันเพียงว่าเป็นไวรัสจากประเทศจีน แต่กระทรวงสาธารณสุขร่วมกับจุฬาลงกรณ์มหาวิทยาลัย สามารถถอดรหัสพันธุกรรมได้สำเร็จ จนนำมาสู่การผลิตน้ำยาตรวจหาเชื้อและตรวจพบผู้ติดเชื้อนอกประเทศจีนได้ และเมื่อมีการระบาดใหญ่
ไปทั่วโลกรวมถึงประเทศไทย การรับมือของรัฐบาลได้มุ่งเน้นประชาชนเป็นศูนย์กลาง โดยพยายามกำจัดโรคระบาดให้เร็วที่สุดและให้ประชาชนเกิดผลกระทบน้อยที่สุด หากกำจัดไม่ได้ก็ต้องให้อยู่กับโรคระบาดได้โดยเกิดผลกระทบน้อยที่สุด
“สิ่งที่ทำให้การควบคุมโรคประสบความสำเร็จ ไม่กดดันจนระบบสาธารณสุขรองรับไม่ได้ คือ ความร่วมมือของประชาชน รวมถึง อสม.กว่า 1 ล้านคน ที่ร่วมกันสวมหน้ากากอนามัย เว้นระยะห่าง และล้างมือ ปฏิบัติตามมาตรการอย่างเคร่งครัด วันนี้มีการผ่อนคลายมาตรการ เนื่องจากเชื้อมีความรุนแรงลดลง มีการฉีดวัคซีนมากขึ้น มีความพร้อมด้านสาธารณสุข และมีความมั่นใจที่จะเปิดประเทศ โดยรักษาสมดุลทั้งเศรษฐกิจและสุขภาพความปลอดภัยของประชาชน” นายอนุทินกล่าว
นายอนุทินกล่าวต่อว่า การบริหารจัดการโควิด 19 ที่ผ่านมา ได้พิสูจน์ให้เห็นถึงการบูรณาการการทำงานของรัฐบาล ส่วนการเดินหน้าในอนาคต กระทรวงสาธารณสุขจะใช้แนวคิด “Health for Wealth” พัฒนาสุขภาพให้ดี ส่งผลให้เศรษฐกิจและสังคมดีตามมา โดยใช้ซอฟต์เพาเวอร์ที่มีมาเพิ่มเติมเรื่องสุขภาพ เพื่อสร้างความเชื่อมั่นให้ทั้งคนไทยและชาวต่างชาติ รวมถึงเดินหน้าเรื่องเทเลเมดิซีน เพื่อให้การดูแลรักษามีประสิทธิภาพสูงสุด ซึ่งทั้งหมดจะทำให้ประเทศไทยแข็งแรง ไม่ใช่แค่ Better Thailand แต่เป็น Best Thailand
********************************************* 20 พฤษภาคม 2565
*****************************************

ที่มา : https://www.thaigov.go.th/news/contents/details/54820