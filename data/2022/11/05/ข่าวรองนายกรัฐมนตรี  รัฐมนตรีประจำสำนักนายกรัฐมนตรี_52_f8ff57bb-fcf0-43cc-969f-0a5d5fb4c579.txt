รัฐบาลไทย-ข่าวทำเนียบรัฐบาล-รอง นรม.วิษณุ ตรวจเยี่ยมโรงเรียนบดินทรเดชา (สิงห์ สิงหเสนี) ติดตามการเปิดเรียน การบริหารจัดการโรงเรียน และผลกระทบจากการระบาดของโควิด-19 ซึ่งทุกฝ่ายเห็นถึงประโยชน์และจำเป็นร่วมกัน


วันอังคารที่ 2 พฤศจิกายน 2564
พิมพ์
รอง นรม.วิษณุ ตรวจเยี่ยมโรงเรียนบดินทรเดชา (สิงห์ สิงหเสนี) ติดตามการเปิดเรียน การบริหารจัดการโรงเรียน และผลกระทบจากการระบาดของโควิด-19 ซึ่งทุกฝ่ายเห็นถึงประโยชน์และจำเป็นร่วมกัน
รอง นรม.วิษณุ ตรวจเยี่ยมโรงเรียนบดินทรเดชา (สิงห์ สิงหเสนี) ติดตามการเปิดเรียน การบริหารจัดการโรงเรียนและผลกระทบจากการระบาดของโควิด-19 ซึ่งทุกฝ่ายเห็นถึงประโยชน์และจำเป็นร่วมกันในการเปิดการเรียนสอนในระบบปกติพร้อมเร่งจัดสรรวัคซีนให้ นร.-ครูให้ครอบคลุม
วันนี้ 2 พ.ย. 2564  เวลา 09.00 น. นายวิษณุ เครืองาม รองนายกรัฐมนตรี เดินทางไปตรวจเยี่ยมโรงเรียนบดินทรเดชา (สิงห์ สิงหเสนี) ตามบัญชาจากนายกรัฐมนตรี พร้อมร่วมพบปะกับผู้ปกครอง ครู อาจารย์ และนักเรียน เพื่อติดตามปัญหาและอุปสรรคเกี่ยวกับการเปิดเรียนและการบริหารจัดการโรงเรียน ตลอดจนผลกระทบจากการระบาดของโรคโควิด-19 โดยมีนายรณภพ ปัทมะดิษ ผู้ช่วยรัฐมนตรีประจำสำนักนายกรัฐมนตรี นายสุภัทร จำปาทอง ปลัดกระทรวงศึกษาธิการ นายอัมพร พินะสา เลขาธิการคณะกรรมการการศึกษาขั้นพื้นฐาน (กพฐ.) ร่วมคณะด้วย โดยโรงเรียนบดินทรเดชา (สิงห์ สิงหเสนี) เป็นโรงเรียนของรัฐ สังกัด สพฐ. แห่งเดียวในกรุงเทพมหานคร ที่เปิดเรียนแบบออนไซต์ในภาคเรียนที่ 2/2564
ทั้งนี้ จากการพูดคุยกับกับผู้บริหารโรงเรียน ตลอดจนตัวแทนผู้ปกครอง ครู และนักเรียน ซึ่งทุกฝ่ายมีความเห็นร่วมกันว่าการเปิดการเรียนสอนในระบบปกติเป็นประโยชน์ และเป็นสิ่งจำเป็น โดยสามารถดำเนินการร่วมกันได้ภายใต้มาตรการต่าง ๆ ของภาครัฐ  โดยเฉพาะอย่างยิ่งการจัดสรรวัคซีนให้แก่นักเรียนและครูได้เกือบร้อยเปอร์เซ็นต์
รองนายกรัฐมนตรีเปิดเผยว่า นายกรัฐมนตรีให้ความสำคัญต่อการเปิดการเรียนการสอนแบบปกติ ต้องมีความปลอดภัยของนักเรียนและบุคลากรภายในโรงเรียน ได้มอบหมายให้มาติดตาม ซึ่งปัญหา อุปสรรค หรือข้อปฏิบัติที่ยังบกพร่องหรือติดขัด สร้างความไม่สะดวกแก่นักเรียน ผู้ปกครอง หรือ ครู อาจารย์ ก็จะได้มอบให้กระทรวงศึกษาธิการและกระทรวงสาธารณสุข เร่งไปปรับแก้ไข เพื่อจัดทำแนวปฏิบัติที่ดีสำหรับโรงเรียนที่จะทยอยเปิดเพิ่มเติม โดยเป้าหมายสูงสุดเพื่อให้นักเรียนมีความสุขและปลอดภัยสูงสุดในการมาเรียนหนังสือที่โรงเรียนด้วย

ที่มา : https://www.thaigov.go.th/news/contents/details/47725