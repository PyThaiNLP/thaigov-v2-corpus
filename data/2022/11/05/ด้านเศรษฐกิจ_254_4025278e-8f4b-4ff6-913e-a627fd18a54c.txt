รัฐบาลไทย-ข่าวทำเนียบรัฐบาล-กรมการขนส่งทางบก ประกาศเชิญชวนเอกชนร่วมลงทุนโครงการศูนย์การขนส่งชายแดนจังหวัดนครพนม เปิดให้ซื้อเอกสารข้อเสนอการร่วมลงทุน ตั้งแต่วันที่ 12 กรกฎาคม ถึงวันที่ 13 สิงหาคม 2564


วันจันทร์ที่ 5 กรกฎาคม 2564
กรมการขนส่งทางบก ประกาศเชิญชวนเอกชนร่วมลงทุนโครงการศูนย์การขนส่งชายแดนจังหวัดนครพนม เปิดให้ซื้อเอกสารข้อเสนอการร่วมลงทุน ตั้งแต่วันที่ 12 กรกฎาคม ถึงวันที่ 13 สิงหาคม 2564
...
นายจิรุตม์ วิศาลจิตร อธิบดีกรมการขนส่งทางบก กระทรวงคมนาคม เปิดเผยว่า กรมการขนส่งทางบก (ขบ.) ได้ประกาศเชิญชวนเอกชนที่สนใจเข้าร่วมลงทุนโครงการศูนย์การขนส่งชายแดนจังหวัดนครพนม วงเงินรวมกว่า 1,361 ล้านบาท โดยรูปแบบการร่วมลงทุนเป็นไปตามที่คณะรัฐมนตรีอนุมัติ กล่าวคือให้เอกชนร่วมลงทุนในรูปแบบ PPP Net Cost โดยภาครัฐเป็นผู้ลงทุนค่าที่ดิน ค่าก่อสร้างโครงสร้างพื้นฐานส่วนกลางและอาคารที่ภาครัฐใช้ประโยชน์ ค่าควบคุมงานก่อสร้าง และบำรุงรักษาโครงสร้างพื้นฐานรายปีในส่วนอาคารที่ภาครัฐใช้ประโยชน์ ขณะที่เอกชนเป็นผู้ลงทุนค่าก่อสร้างในองค์ประกอบอาคารที่ก่อให้เกิดรายได้ เครื่องมือและอุปกรณ์ รวมถึงเป็นผู้รับผิดชอบในส่วนของการดำเนินงานและบำรุงรักษาโครงการ (Operation and Maintenance : O&M) ในส่วนอาคารและพื้นที่ใช้สอยในการรับผิดชอบของเอกชนและโครงสร้างพื้นฐานส่วนกลางตามรอบระยะเวลา รวมทั้งเป็นผู้รับความเสี่ยงทางด้านรายได้และจ่ายค่าสัมปทานให้ภาครัฐตลอดระยะเวลา 30 ปี นับจากปีเปิดให้บริการ
อธิบดีกรมการขนส่งทางบก กล่าวเพิ่มเติมว่า โครงการศูนย์การขนส่งชายแดนจังหวัดนครพนม จัดเป็นหนึ่งในโครงการตามแผนพัฒนาสถานีขนส่งสินค้า (Truck Terminal) ของ ขบ. ตั้งอยู่ที่ตำบลอาจสามารถ อำเภอเมือง จังหวัดนครพนม บนเนื้อที่กว่า 121 ไร่ ซึ่งจะทำหน้าที่รองรับการขนส่งสินค้าทางถนนระหว่างประเทศบนเส้นทางสาย R12 เชื่อมต่อการขนส่งระหว่างไทย - สปป.ลาว - เวียดนาม - จีนตอนใต้ ผ่านสะพานมิตรภาพไทย - ลาว แห่งที่ 3 (นครพนม - คำม่วน) รวมถึงรองรับการเปลี่ยนรูปแบบการขนส่ง (Modal Shift) ระหว่างทางถนนกับทางราง ผ่านแนวการพัฒนาโครงการรถไฟทางคู่ สายบ้านไผ่ - นครพนม ของการรถไฟแห่งประเทศไทยในอนาคต ซึ่งจะช่วยกระตุ้นเศรษฐกิจของจังหวัดนครพนมและจังหวัดใกล้เคียง ลดต้นทุนการขนส่งและโลจิสติกส์ของผู้ประกอบการขนส่งสินค้า ช่วยเพิ่มขีดความสามารถในการแข่งขันของประเทศ รวมถึงสนับสนุนการพัฒนาพื้นที่เขตเศรษฐกิจพิเศษตามนโยบายของรัฐบาล โดยปัจจุบัน ขบ. อยู่ระหว่างกระบวนการเวนคืนที่ดิน และเตรียมดำเนินการก่อสร้างในส่วนที่ภาครัฐรับผิดชอบ ในปี 2565 - 2567 และมีแผนเปิดให้บริการในปี 2568 โดยการคัดเลือกเอกชนในครั้งนี้ ขบ. จะดำเนินการตามขั้นตอนที่กำหนดไว้ในพระราชบัญญัติการให้เอกชนร่วมลงทุนในกิจการของรัฐ พ.ศ. 2556 นอกจากนี้ เอกชนที่เข้าร่วมลงทุนในโครงการยังจะสามารถขอรับสิทธิและประโยชน์ด้านภาษีอากรตามกฎหมายว่าด้วยการส่งเสริมการลงทุน ตามหลักเกณฑ์และเงื่อนไขที่ BOI กำหนดอีกด้วย
ทั้งนี้ เอกชนที่สนใจสามารถติดต่อขอซื้อเอกสารข้อเสนอการร่วมลงทุน (Request for Proposal: RFP) ได้ที่ส่วนพัสดุและแผ่นป้ายทะเบียนรถ อาคาร 6 ชั้น 4 ขบ. เขตจตุจักร กรุงเทพฯ ตั้งแต่วันที่ 12 กรกฎาคม - 13 สิงหาคม 2564 (ในวันทำการ) ระหว่างเวลา 09.00 - 15.00 น. และสามารถดาวน์โหลดเอกสารประกาศเชิญชวนเอกชนร่วมลงทุนโครงการศูนย์การขนส่งชายแดนจังหวัดนครพนม ได้ที่ www.dlt.go.th หากสนใจสอบถามข้อมูลเพิ่มเติมติดต่อได้ที่สำนักการขนส่งสินค้า ขบ. โทร. 0 2271 8492 - 3 ในวันและเวลาราชการ

ที่มา : https://www.thaigov.go.th/news/contents/details/43466