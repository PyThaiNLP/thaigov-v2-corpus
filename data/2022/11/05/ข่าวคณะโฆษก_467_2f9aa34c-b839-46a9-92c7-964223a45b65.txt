รัฐบาลไทย-ข่าวทำเนียบรัฐบาล-นายกรัฐมนตรีมอบทุกกระทรวงเกี่ยวข้องดูแลค่าครองชีพประชาชนประคองการฟื้นตัวเศรษฐกิจ ล่าสุด บขส.ลดราคาตั๋วโดยสาร 20% สำหรับผู้ฉีดวัคซีนครบ 2 เข็ม ถึงสิ้นพ.ย.


วันอาทิตย์ที่ 7 พฤศจิกายน 2564
พิมพ์
นายกรัฐมนตรีมอบทุกกระทรวงเกี่ยวข้องดูแลค่าครองชีพประชาชนประคองการฟื้นตัวเศรษฐกิจ ล่าสุด บขส.ลดราคาตั๋วโดยสาร 20% สำหรับผู้ฉีดวัคซีนครบ 2 เข็ม ถึงสิ้นพ.ย.
นายกรัฐมนตรีมอบทุกกระทรวงเกี่ยวข้องดูแลค่าครองชีพประชาชนประคองการฟื้นตัวเศรษฐกิจ ล่าสุด บขส.ลดราคาตั๋วโดยสาร 20% สำหรับผู้ฉีดวัคซีนครบ 2 เข็ม ช่วยลดภาระประชาชนพร้อมสนับสนุนการเพิ่มภูมิคุ้มกันโควิด-19 ถึงสิ้นพ.ย.
วันที่ 7 พ.ย. 2564 น.ส.ไตรศุลี ไตรสรณกุล รองโฆษกประจำสำนักนายกรัฐมนตรี กล่าวว่า ตามที่สถานการณ์ราคาน้ำมันในตลาดโลกปรับตัวขึ้นต่อเนื่อง ราคาอาหารสดบางชนิดในท้องตลาดก็ปรับตัวเพิ่มขึ้น พล.อ.ประยุทธ์ จันทร์โอชา นายกรัฐมนตรีและรมว.กลาโหม ได้มอบหมายทุกหน่วยงานที่เกี่ยวข้องกับการดูแลกลไกราคาสินค้าต่างๆ ให้พิจารณาดำเนินแนวทางเพื่อดูแลค่าครองชีพของประชาชนในระยะนี้ ดูแลความสามารถในการใช้จ่ายของประชาชนให้ต่อเนื่องในช่วงการฟื้นฟูเศรษฐกิจจากโควิด-19
อย่างไรก็ตามขณะนี้หลายหน่วยงานก็ได้ให้นโยบายหน่วยงานภายใต้การดูแลออกมาตรการเพื่อช่วยเหลือประชาชนแล้ว
โดยในส่วนของนายศักดิ์สยาม ชิดชอบ รมว.คมนาคม ได้ให้นโยบายหน่วยงานสังกัดกระทรวงคมนาคมหาแนวทางช่วยลดค่าใช้จ่ายให้กับประชาชนในช่วงที่ราน้ำมันสูงขึ้น ซึ่งล่าสุดบริษัท ขนส่ง จำกัด หรือ บขส. ได้ขยายเวลาโครงการ “บขส.วิถีใหม่ห่างไกล Covid-19 ฉีดวัคซีน 2 เข็ม ลด 20 %” จนถึงวันที่ 30 พ.ย. 2564
โดย บสข. จะให้ส่วนลด 20% สำหรับค่าโดยสาร (ไม่รวมค่าธรรมเนียม) ให้กับผู้ใช้บริการที่ได้ฉีดวัคซีนป้องกันโควิด-19 ครบ 2 เข็ม และเข้าร่วมโครงการคนละครึ่ง โดยผู้ใช้บริการสามารถชำระค่าโดยสาร บขส. ผ่าน แอปพลิเคชันเป๋าตังได้ที่ช่องจำหน่ายตั๋วของ บขส. ทั่วประเทศ แต่สิทธิ์ดังกล่าวไม่สามารถใช้กับการจองตั๋วล่วงหน้าได้
“นายกรัฐมนตรีติดตามประเด็นที่จะกระทบต่อค่าครองชีพของประชาชนอยู่ตลอด ท่านมีข้อห่วงใยเพราะขณะนี้เศรฐกิจเพิ่งอยู่ในช่วงเริ่มฟื้นฟูจากโควิด-19 ซึ่งรัฐบาลกำลังดำเนินหลายมาตรการคู่ขนาน ทั้งการทยอยเปิดประเทศรับนักท่องเที่ยวด้วยแนวทางที่รัดกุม การมีมาตรการช่วยแบ่งเบาค่าครองชีพ กระตุ้นการท่องเที่ยว และการให้หน่วยงานไม่ว่าจะเป็นกระทรวงพาณิชย์ คมนาคม เกษตรฯ พลังงาน และหน่วยงานที่เกี่ยวข้องร่วมดูแลกลไกตลาดให้สมดุลระหว่างการดูแลประชาชน กับภาระของผู้ประกอบการ ให้ทุกส่วนของเศรษฐกิจฟื้นตัวไปด้วยกันได้” น.ส.ไตรศุลี กล่าว

ที่มา : https://www.thaigov.go.th/news/contents/details/47913