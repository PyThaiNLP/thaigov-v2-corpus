รัฐบาลไทย-ข่าวทำเนียบรัฐบาล-ดีอีเอส โต้ข่าวปลอมมั่วไทยนำโด่งยอดตาย-ติดโควิด โชว์ข้อมูลจริงติดเชื้อสะสมอันดับ 44 และตายสะสมอันดับ 69 ของโลก


วันศุกร์ที่ 30 กรกฎาคม 2564
ดีอีเอส โต้ข่าวปลอมมั่วไทยนำโด่งยอดตาย-ติดโควิด โชว์ข้อมูลจริงติดเชื้อสะสมอันดับ 44 และตายสะสมอันดับ 69 ของโลก
ดีอีเอส โต้ข่าวปลอมมั่วไทยนำโด่งยอดตาย-ติดโควิด โชว์ข้อมูลจริงติดเชื้อสะสมอันดับ 44 และตายสะสมอันดับ 69 ของโลก
ดีอีเอส เตือนหยุดปล่อยข่าวปลอม หลังมีผู้ไม่หวังดีปั้นตัวเลขมั่วกล่าวหาไทยติดเชื้อโควิดและมียอดตายสะสมลำดับต้นๆ ของโลก โชว์รายงานสถานการณ์ล่าสุดจาก ศบค. จำนวนผู้ติดเชื้อสะสมของประเทศไทยอยู่อันดับที่ 44 และจำนวนผู้เสียชีวิตสะสมอยู่อันดับที่ 69
นางสาวนพวรรณ หัวใจมั่น โฆษกกระทรวงดิจิทัลเพื่อเศรษฐกิจและสังคมฝ่ายการเมือง (ดีอีเอส) กล่าวว่า ตามที่มีการแชร์ข้อมูลในสื่อออนไลน์เรื่อง ประเทศไทยมีผู้ติดเชื้อโควิด-19 เป็นอันดับ 1 ของโลก และมีผู้เสียชีวิตเป็นอันดับ 2 ของโลก ทางศูนย์ต่อต้านข่าวปลอมได้ดำเนินการตรวจสอบข้อเท็จจริงกับกรมควบคุมโรค กระทรวงสาธารณสุข และศูนย์บริหารสถานการณ์แพร่ระบาดของโรคติดเชื้อไวรัสโคโรนา 2019 พบว่าประเด็นดังกล่าวนั้น เป็นข้อมูลเท็จ
จากกรณีการให้ข้อมูลว่า ประเทศไทยมีจำนวนผู้ติดเชื้อสะสมเป็นอันดับ 1 ของโลก อีกทั้งมีจำนวนผู้เสียชีวิตจากโควิด-19 สะสมเป็นอันดับ 2 ของโลกนั้น ทางกรมควบคุมโรค กระทรวงสาธารณสุข และศูนย์บริหารสถานการณ์แพร่ระบาดของโรคติดเชื้อไวรัสโคโรนา 2019 ได้ชี้แจงข้อเท็จจริงว่า ข้อมูลดังกล่าวไม่เป็นความจริงแต่อย่างใด ซึ่งตามรายงานสถานการณ์ล่าสุดของทาง ศบค. จำนวนผู้ติดเชื้อสะสมของประเทศไทยอยู่อันดับที่ 44 และจำนวนผู้เสียชีวิตสะสมอยู่อันดับที่ 69 ไม่ได้เป็นไปตามที่ต้นโพสต์ระบุไว้แต่อย่างใด
ดังนั้นขอให้ประชาชนอย่าหลงเชื่อ และขอความร่วมมือไม่ส่ง หรือแชร์ข้อมูลดังกล่าวต่อในช่องทางสื่อสังคมออนไลน์ต่างๆ และเพื่อให้ประชาชนได้รับข้อมูลข่าวสารเกี่ยวกับสถานการณ์ของโรคโควิด-19 ในประเทศไทย และวิธีการป้องกันตนเอง สามารถติดตามได้ที่เว็บไซต์ www.ddc.moph.go.th หรือโทร. 1422 และเว็บไซต์www.moicovid.com หรือเฟซบุ๊ก ‘ศูนย์ข้อมูล COVID-19’
ขอเตือนไปยังผู้ที่สร้างข่าวปลอมต่างๆ ให้หยุดการกระทำนั้นเสีย การผลิตและเผยแพร่ข่าวปลอม หรือบิดเบือนข้อมูลข่าวสาร ทำให้เกิดความตื่นตระหนก เกิดความสับสนวุ่นวาย โดยเฉพาะในสถานการณ์ฉุกเฉิน เป็นความผิดตาม พ.ร.บ.ว่าด้วยการกระทำความผิดเกี่ยวกับคอมพิวเตอร์ มาตรา 14(2), (5) มีอัตราโทษจำคุกไม่เกิน 5 ปี หรือ ปรับไม่เกิน 100,000 บาท หรือทั้งจำทั้งปรับ และเป็นความผิดฐานฝ่าฝืนข้อกำหนด ประกาศ หรือ คำสั่งที่ออกตามความมาตรา 9 แห่ง พ.ร.ก.การบริหารราชการในสถานการณ์ฉุกเฉิน พ.ศ.2548 มีโทษจำคุกไม่เกิน 2 ปี ปรับไม่เกิน 40,000 บาท หรือทั้งจำทั้งปรับ หรือกฎหมายอื่นๆ ที่เกี่ยวข้อง
*********

ที่มา : https://www.thaigov.go.th/news/contents/details/44289