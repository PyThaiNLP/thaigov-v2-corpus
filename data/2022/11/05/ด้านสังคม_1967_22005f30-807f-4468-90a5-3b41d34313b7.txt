รัฐบาลไทย-ข่าวทำเนียบรัฐบาล-“อนุทิน” ยก ผอ.รพ.ชุมชน เป็นผู้เสียสละดูแลสุขภาพคนชนบท ย้ำ “กัญชา” เป็นอนาคตการแพทย์และเศรษฐกิจ


วันพฤหัสบดีที่ 18 สิงหาคม 2565
“อนุทิน” ยก ผอ.รพ.ชุมชน เป็นผู้เสียสละดูแลสุขภาพคนชนบท ย้ำ “กัญชา” เป็นอนาคตการแพทย์และเศรษฐกิจ
รองนายกรัฐมนตรีและรัฐมนตรีว่าการกระทรวงสาธารณสุข เปิดประชุมโครงการพัฒนาศักยภาพผู้อำนวยการโรงพยาบาลชุมชน ยกเป็นผู้เสียสละดูแลสุขภาพประชาชนในพื้นที่ห่างไกล ให้รับบริการที่มีคุณภาพ มาตรฐาน ท่ามกลางทรัพยากรที่มีจำกัด
รองนายกรัฐมนตรีและรัฐมนตรีว่าการกระทรวงสาธารณสุข เปิดประชุมโครงการพัฒนาศักยภาพผู้อำนวยการโรงพยาบาลชุมชน ยกเป็นผู้เสียสละดูแลสุขภาพประชาชนในพื้นที่ห่างไกล ให้รับบริการที่มีคุณภาพ มาตรฐาน ท่ามกลางทรัพยากรที่มีจำกัด พร้อมปาฐกถา “กัญชาอนาคตการแพทย์และเศรษฐกิจ” คาด 3 ปี ตลาดโตขึ้น 10-15% อนาคตจะช่วยลดการนำเข้ายาจากต่างประเทศได้ ระหว่างรอ พ.ร.บ.ฉบับใหม่มีการออกกฎหมายมาควบคุม
วันนี้ (18 สิงหาคม 2565) ที่โรงแรมเอเชีย แอร์พอร์ต จ.ปทุมธานี นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข เป็นประธานเปิดการประชุมโครงการพัฒนาศักยภาพผู้อำนวยการโรงพยาบาลชุมชนปี 2565 “สร้างสุขภาพอย่างไร ในยุคเปลี่ยนผ่าน” จัดโดยชมรมผู้อำนวยการโรงพยาบาลชุมชน พร้อมทั้งมอบโล่ให้กับผู้อำนวยการโรงพยาบาลชุมชนที่เกษียณอายุราชการ และมอบใบประกาศเกียรติคุณแก่ผู้อำนวยการโรงพยาบาลชุมชน ที่ปฏิบัติงานครบ 30 ปี และ 25 ปี
นายอนุทินกล่าวว่า โรงพยาบาลชุมชนมีความสำคัญในการขับเคลื่อนนโยบายด้านสุขภาพและลดความเหลื่อมล้ำ ช่วยให้ประชาชนในเขตชนบทห่างไกลเข้าถึงระบบบริการสุขภาพที่มีคุณภาพมาตรฐาน ทั้งการส่งเสริมสุขภาพ ป้องกันโรค รักษาโรค ฟื้นฟูสุขภาพ และการคุ้มครองผู้บริโภค โดยเฉพาะช่วงการแพร่ระบาดของโรคโควิด 19 ได้ช่วยเชื่อมต่อระบบบริการและเสริมสร้างความเข้มแข็งของระบบบริการปฐมภูมิ เป็นหนึ่งในการขับเคลื่อนตามนโยบายหมอประจำตัว 3 คน ดังนั้น ผู้ที่จะมาเป็นผู้อำนวยการโรงพยาบาลชุมชนจึงต้องมีความมุ่งมั่น เสียสละ อดทน มีความรู้ความสามารถทั้งด้านบริการ วิชาการ และบริหาร ภายใต้ทรัพยากรที่มีอยู่อย่างจำกัด ต้องใช้ทั้งศาสตร์และศิลป์ในการปฏิบัติงานเพื่อให้บรรลุวัตถุประสงค์ ประสานบูรณการงานกับหน่วยงานอื่น ชุมชนและภาคีเครือข่ายต่างๆ ให้เกิดความร่วมมือพัฒนาระบบบริการสุขภาพที่มีคุณภาพมาตรฐานและยั่งยืน
นายอนุทิน ได้ปาฐกถาพิเศษ “กัญชา...จากยาเสพติด สู่อนาคตของการแพทย์และเศรษฐกิจไทย” ตอนหนึ่ง ว่า หลังปลดล็อกกัญชามา 2 เดือนเศษ ยืนยันได้ว่า นโยบายกัญชาเสรีเพื่อสุขภาพและการแพทย์ไม่ได้ก่อให้เกิดผลกระทบด้านลบต่อสังคมอย่างที่หลายคนกังวล โดยผู้ป่วยภาวะพิษเฉียบพลันจากการใช้ผลิตภัณฑ์กัญชามีแนวโน้มลดลง โดยข้อมูลวันที่ 6 มิถุนายน - 16 สิงหาคม 2565 ทั้งประเทศมี 60 คน เฉลี่ยวันละคน ซึ่งถือว่าน้อยมาก เนื่องจากมีการตั้งคณะกรรมการสื่อสารและประชาสัมพันธ์การใช้กัญชาอย่างเข้าใจและถูกต้องทั่วประเทศ โดยเฉพาะในแอปพลิเคชันปลูกกัญที่ให้คนมาจดแจ้งการปลูก ก็มีการให้ข้อมูลการใช้กัญชาอย่างเหมาะสมเช่นกัน ทำให้คนไทยมีความรู้ความเข้าใจเพิ่มขึ้น ซึ่งเราต้องไว้ใจว่า ประชาชนสามารถเรียนรู้ที่จะดูแลสุขภาพตนเองได้ ส่วนหน้าที่ของรัฐคือ สนับสนุนการเข้าถึงแหล่งข้อมูล ความรู้ และส่งเสริมการใช้ประโยชน์จากพืชเศรษฐกิจตัวใหม่นี้อย่างเต็มที่
นายอนุทินกล่าวต่อว่า สิ่งที่ทำร้ายสุขภาพคนไทยไม่ใช่กัญชาแต่เป็นยาบ้า โดยปี 2564 มีผู้เข้ารับการบำบัดยาเสพติดจากยาบ้าถึง 79.2% ส่วนกัญชามีการบำบัดเพียง 4.21% และเชื่อว่าจะลดลงต่อเนื่อง หลังได้รับความรู้ความเข้าใจที่ถูกต้อง ส่วนการนำกัญชาไปใช้ในทางที่เกิดโทษเป็นสิ่งที่ควบคุมได้ ระหว่างที่ร่าง พ.ร.บ.กัญชา กัญชง พ.ศ. ... กำลังจะผ่านสภา ได้มีการออกประกาศกระทรวงสาธารณสุข 4 ฉบับ ครอบคลุมการใช้กัญชาในหลายรูปแบบ ได้แก่ การห้ามสูบกัญชาในที่สาธารณะ การห้ามจำหน่ายกัญชาที่เป็นสมุนไพรควบคุมให้ผู้มีอายุต่ำกว่า 20 ปี สตรีมีครรภ์ และสตรีให้นมบุตร การห้ามใช้ช่อดอกปรุงอาหาร และการกำหนดให้ร้านจำหน่ายอาหาร/เครื่องดื่มที่ใส่กัญชา ต้องติดป้ายแสดงสัญลักษณ์และให้ข้อมูลผู้บริโภคทุกเมนู ซึ่งผู้ที่ฝ่าฝืนจะมีโทษทั้งจำและปรับ
สำหรับการใช้กัญชาทางการแพทย์ ในช่วง 2 ปี โรงพยาบาลของกระทรวงสาธารณสุขมากกว่า 200 แห่งมีคลินิกกัญชาทางการแพทย์ให้ประชาชนได้รับยากัญชาที่มีคุณภาพและปลอดภัย ทั้งจากแพทย์แผนปัจจุบันและแพทย์แผนไทย ขณะนี้กรมการแพทย์ มีผลวิจัยประโยชน์กัญชาทางการแพทย์ 6 ข้อ คือ ลดภาวะคลื่นไส้อาเจียนจากเคมีบำบัด รักษาโรคลมชักที่รักษายากในเด็ก และโรคลมชักที่ดื้อต่อยา ลดภาวะกล้ามเนื้อหดเกร็งในผู้ป่วยปลอกประสาทแข็ง ลดภาวะปวดประสาทส่วนกลาง ลดภาวะเบื่ออาหารผู้ป่วยเอดส์ที่น้ำหนักตัวน้อย และเพิ่มคุณภาพชีวิตผู้ป่วยที่รับการดูแลแบบประคับประคอง นอกจากนี้ ยังมีตำรับยาจากกัญชาจำนวนมากที่บรรจุในบัญชียาหลักแห่งชาติด้านสมุนไพร ซึ่งในอนาคตจะช่วยลดการนำเข้ายาจากต่างประเทศได้ เช่น ยานอนหลับจากกัญชา ที่โรงพยาบาลเจ้าพระยาอภัยภูเบศรกำลังวิจัย หากสำเร็จจะลดการนำเข้าและเพิ่มการส่งออกได้ เพราะปัญหานอนไม่หลับเป็นปัญหาสุขภาพของคนทั่วโลก
นายอนุทินกล่าวต่อว่า กัญชาทางการแพทย์ยังเป็นโอกาสทางธุรกิจด้วย โดยสัปดาห์หน้ารัฐมนตรีว่าการกระทรวงสาธารณสุขมาเลเซีย จะมาหารือทวิภาคี เนื่องจากมีการประกาศนโยบายกัญชาทางการแพทย์เช่นกัน ถือเป็นพืชเศรษฐกิจที่มีอนาคต โดยปัจจุบันไทยมีพื้นที่ปลูกกว่า 7.5 พันไร่ มูลค่าอุตสาหกรรมตั้งแต่ต้นน้ำถึงปลายน้ำ รวม 2.8 หมื่นล้านบาท คาดว่า 3 ปีข้างหน้าจะโต 10-15% ซึ่งหากส่งออกได้จะสร้างส่วนแบ่งในตลาดโลกที่คาดว่าจะมีมูลค่ากว่า 1.039 พันล้านดอลลาร์สหรัฐ หรือ 3.53 ล้านล้านบาท หลายประเทศในโลกจึงเริ่มไปในแนวทางเดียวกัน เช่น เยอรมนีก็อยู่ในกระบวนการออกกฎหมายกัญชาเสรี เป็นต้น
************************************ 18 สิงหาคม 2565

ที่มา : https://www.thaigov.go.th/news/contents/details/58178