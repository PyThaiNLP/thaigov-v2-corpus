รัฐบาลไทย-ข่าวทำเนียบรัฐบาล-สธ. รับมอบเครื่องผลิตออกซิเจน 96 เครื่อง จากมูลนิธิพุทธรังษี สนับสนุนการดูแลผู้ป่วยโควิด 19


วันพฤหัสบดีที่ 4 พฤศจิกายน 2564
สธ. รับมอบเครื่องผลิตออกซิเจน 96 เครื่อง จากมูลนิธิพุทธรังษี สนับสนุนการดูแลผู้ป่วยโควิด 19
กระทรวงสาธารณสุข รับมอบเครื่องผลิตออกซิเจน 96 เครื่องจากมูลนิธิพุทธรังษี สนับสนุนการดูแลผู้ป่วยโควิด 19 ในโรงพยาบาลสังกัดกระทรวงสาธารณสุขและโรงพยาบาลสนาม
กระทรวงสาธารณสุข รับมอบเครื่องผลิตออกซิเจน 96 เครื่องจากมูลนิธิพุทธรังษี สนับสนุนการดูแลผู้ป่วยโควิด 19 ในโรงพยาบาลสังกัดกระทรวงสาธารณสุขและโรงพยาบาลสนาม
วันนี้ (4 พฤศจิกายน 2564) ที่ สถาบันพุทธศาสนา เถรวาทมหายาน โฝวกวงซัน กทม. นายแพทย์ธงชัย เลิศวิไลรัตนพงศ์ รองปลัดกระทรวงสาธารณสุข และคณะผู้บริหาร รับมอบเครื่องผลิตออกซิเจน ขนาด 20 ลิตร จำนวน 96 เครื่อง มูลค่า 3,840,000 บาท จาก พระเถระซินติ้ง เจ้าอาวาสวัดโฝวกวงซันและประธานมูลนิธิพุทธรังษี เพื่อมอบให้กับโรงพยาบาลและหน่วยงานในสังกัดกระทรวงสาธารณสุขดูแลผู้ป่วยโควิด 19 โดยมีแพทย์หญิงวันทนีย์ วัฒนะ รองปลัดกรุงเทพมหานคร ร่วมเป็นสักขีพยาน
นายแพทย์ธงชัยกล่าวว่า เครื่องผลิตออกซิเจนที่ได้รับมอบในวันนี้ เป็นเครื่องผลิตออกซิเจนขนาดใหญ่ สามารถใช้กับผู้ป่วยได้ถึง 4 คน/1 เครื่อง และยังต่อกับเครื่องออกซิเจนไฮโฟลว์ได้ ถือว่ามีประโยชน์อย่างมาก สำหรับผู้ป่วยโควิดที่เข้ารับการรักษาทั้งในโรงพยาบาลหลักและโรงพยาบาลสนาม ที่จำเป็นต้องให้ออกซิเจน ช่วยเพิ่มโอกาสการรอดชีวิต นอกจากนี้ยังสามารถใช้กับผู้ป่วยโรคทางเดินหายใจอื่น ๆ ได้อีกด้วย การสนับสนุนในครั้งนี้จะช่วยเสริมการปฏิบัติงานของเจ้าหน้าที่ในการดูแลผู้ป่วยได้ดียิ่งขึ้น
ทั้งนี้ กระทรวงสาธารณสุขจะเร่งดำเนินการส่งมอบไปยังโรงพยาบาลตามที่ผู้บริจาคได้แจ้งความประสงค์ไว้ ดังนี้ โรงพยาบาลนครพิงค์ จังหวัดเชียงใหม่ 50 เครื่อง เพื่อใช้ในโรงพยาบาลสนามในเขตสุขภาพที่ 1, สำนักงานสาธารณสุขจังหวัดสงขลา โรงพยาบาลปัตตานีและโรงพยาบาลยะลา แห่งละ 9 เครื่อง, โรงพยาบาลมหาราชนครศรีธรรมราช 6 เครื่อง, โรงพยาบาลพัทลุง 5 เครื่อง, โรงพยาบาลนราธิวาสและโรงพยาบาลตรัง แห่งละ 3 เครื่อง, และโรงพยาบาลสงขลา 2 เครื่อง
******************************** 4 พฤศจิกายน 2564
*****************************************

ที่มา : https://www.thaigov.go.th/news/contents/details/47824