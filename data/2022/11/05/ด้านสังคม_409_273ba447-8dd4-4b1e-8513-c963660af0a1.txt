รัฐบาลไทย-ข่าวทำเนียบรัฐบาล-สป. จัด “สัมมนาสื่อสารมวลชนเครือข่ายสีขาว สป.” New Normal ชีวิตวิถีใหม่ เพื่อความมั่นคง และประโยชน์ส่วนรวมของประเทศชาติ


วันศุกร์ที่ 27 สิงหาคม 2564
สป. จัด “สัมมนาสื่อสารมวลชนเครือข่ายสีขาว สป.” New Normal ชีวิตวิถีใหม่ เพื่อความมั่นคง และประโยชน์ส่วนรวมของประเทศชาติ
สำนักเลขานุการ สำนักงานปลัดกระทรวงกลาโหม จัดอบรมสัมมนาสื่อสารมวลชนเครือข่ายสีขาว สป.
โดยเป็นสัมมนาเชิงปฏิบัติการผ่านระบบออนไลน์ ในรูปแบบการประชุมผ่านระบบ Zoom เนื่องจากการแพร่ระบาดของไวรัสโคโรน่า ๒๐๑๙ (Covid-19) ในปัจจุบันที่ยังคงทวีความรุนแรง เพื่อให้เป็นไปตามนโยบายของรัฐบาลที่ได้ประกาศมาตรการลดจำนวนผู้ร่วมทำกิจกรรมรวมถึงให้มีการเดินทางเท่าที่จำเป็น โดยการจัดสัมมนาดังกล่าวนี้จัดขึ้น ๔ วันด้วยกันแบ่งเป็นวันละ ๓ ชม. ซึ่งในแต่ละวันจะมีการแบ่งกลุ่มสัมมนาและเปิดโอกาสให้ผู้เข้าร่วมการอบรมได้อภิปรายแลกเปลี่ยนข้อมูล ความรู้ นำมาสรุปเป็นเอกสารเพื่อนำไปใช้ประโยชน์ต่อไป โดยมีผู้เข้าร่วมอบรมสัมมนา ประกอบด้วย สื่อสารมวลชน เครือข่ายสถานีวิทยุสีขาว สป. ทุกภูมิภาคทั่วประเทศ จำนวน ๓๐๐ สถานี โดยมีหัวข้อการอบรมสัมมนา ดังนี้
หัวข้อ สถาบันพระมหากษัตริย์กับการแก้ปัญหาการแพร่ระบาดของไวรัสโคโรน่า (Covid-19) โดย พันเอก วันชนะ สวัสดี รองโฆษกกระทรวงกลาโหม หัวข้อ การรณรงค์ความร่วมมือด้านสิ่งแวดล้อม ในการจัดการน้ำมันทำอาหารใช้แล้วอย่างเป็นระบบ เพื่อนำไปผลิตเป็นพลังงานทดแทนตามรอยพ่อ โดย คุณธนวัฒน์ ลินจงสุบงกช กรรมการบริหาร บจก.ธนโชคกรุ๊ป และ คุณสุดารัตน์ ภู่สุวรรณ์ กรรมการผู้จัดการ หจก.ปลูกยิ้ม หัวข้อ บทบาทและอนาคตของสถานีวิทยุทดลองออกอากาศ โดย ดร.ธนากร ศรีสุกใส ผู้จัดการกองทุนพัฒนาสื่อปลอดภัยและสร้างสรรค์ หัวข้อ แนวทางและจริยธรรมในการนำเสนอข้อมูลข่าวสารในสภาพของสังคมที่มีความขัดแย้งในเรื่องแนวคิดและการแบ่งฝ่าย เพื่อการเป็นสื่อที่มีความรับผิดชอบต่อผลประโยชน์ส่วนรวมของประเทศชาติ โดย นายภมรพล พระลับรักษา นักวิเคราะห์และออกแบบระบบ Data Science Service Co.,Ltd. และ นางสาวโสภา ฦาชา ผู้จัดการ หจก.พี พี เนอสร์ซิ่งเซอร์วิสแคร์
ทั้งนี้ เพื่อเป็นการเสริมสร้างและขยายผลเครือข่ายสีขาวเพื่อความมั่นคงของสำนักงานปลัดกระทรวงกลาโหม ให้มีความเข้มแข็งและร่วมเผยแพร่ข้อมูลให้กับสำนักงานปลัดกระทรวงกลาโหม ได้อย่างมีประสิทธิภาพ จึงจำเป็นต้องพัฒนาความเป็นเครือข่ายให้เกิดความรู้ ความเข้าใจในการสื่อสาร ข้อมูลข่าวสารไปสู่ประชาชนทั่วประเทศอย่างต่อเนื่อง โดยคำนึงถึงประโยชน์ส่วนรวมของประเทศชาติ รวมถึงสถาบันด้วยความถูกต้องและเหมาะสม มีความรู้ความเข้าใจในงานความมั่นคง เพื่อการรณรงค์แก้ปัญหาสำคัญต่าง ๆ อย่างเป็นระบบ

ที่มา : https://www.thaigov.go.th/news/contents/details/45203