รัฐบาลไทย-ข่าวทำเนียบรัฐบาล-ทุบสถิติใหม่! “กรุงไทย” ขายพันธบัตรวอลเล็ต สบม. “ออมไปด้วยกัน” 1 หมื่นล้านบาท หมดใน 12 นาที


วันอังคารที่ 16 พฤศจิกายน 2564
พิมพ์
ทุบสถิติใหม่!  “กรุงไทย” ขายพันธบัตรวอลเล็ต สบม. “ออมไปด้วยกัน” 1 หมื่นล้านบาท หมดใน 12 นาที
“สบน.-กรุงไทย” สร้างสถิติใหม่ ขายพันธบัตรออมทรัพย์รุ่น “ออมไปด้วยกัน” บนวอลเล็ต สบม. ในแอปฯ เป๋าตัง วงเงิน 10,000 ล้านบาท หมดภายใน  12 นาที  ทั้ง 2 รุ่น คือ รุ่นอายุ 5 ปีและ 10 ปี ตอกย้ำศักยภาพระบบ สามารถรองรับการทำธุรกรรมดิจิทัลทุกรูปแบบ
“สบน.-กรุงไทย” สร้างสถิติใหม่ ขายพันธบัตรออมทรัพย์รุ่น “ออมไปด้วยกัน” บนวอลเล็ต สบม. ในแอปฯ เป๋าตัง วงเงิน 10,000 ล้านบาท หมดภายใน  12 นาที  ทั้ง 2 รุ่น คือ รุ่นอายุ 5 ปีและ 10 ปี ตอกย้ำศักยภาพระบบ สามารถรองรับการทำธุรกรรมดิจิทัลทุกรูปแบบได้มากกว่า 50,000 รายการต่อวินาที  ไม่มีสะดุด เดินหน้าพัฒนาผลิตภัณฑ์และบริการ หนุนประชาชนทุกกลุ่มเข้าถึงการออมผ่านดิจิทัลอย่างทั่วถึง เท่าเทียม โปร่งใส และยั่งยืน
นายผยง ศรีวณิช กรรมการผู้จัดการใหญ่ ธนาคารกรุงไทย เปิดเผยว่า ธนาคารประสบความสำเร็จในการเปิดขายพันธบัตรออมทรัพย์ วอลเล็ต สบม. รุ่น “ออมไปด้วยกัน” ผ่านแอปพลิเคชันเป๋าตัง ประชาชนและนักลงทุนให้การตอบรับเข้าลงทุนอย่างท่วมท้น สามารถขายหมดเต็มวงเงิน 10,000 ล้านบาท ตั้งแต่วันแรกที่เปิดขาย ในวันที่ 15 พฤศจิกายน 2564 พร้อมสร้างสถิติใหม่ของการขายพันธบัตรออมทรัพย์ หมดภายในเวลา 12 นาที โดยเปิดขาย 2 รุ่น คือ รุ่นอายุ 5  ปี และ 10 ปี เริ่มเปิดขายตั้งแต่ 08.30 น. สิ้นสุดการขายในเวลา 08.42 น. โดยมีผู้ลงทุนตั้งอายุ 15-90ปี ทุกจังหวัดทั่วประเทศแบ่งเป็นกรุงเทพฯ 33.5% และต่างจังหวัด 66.5% ตอกย้ำการเปิดโอกาสให้ประชาชนทุกกลุ่มเข้าถึงได้อย่างเท่าเทียม
“ขอบคุณประชาชนและนักลงทุนทุกท่าน ที่ให้ความเชื่อมั่นและสนับสนุนพันธบัตรออมทรัพย์ วอลเล็ต สบม.ด้วยดีเสมอมา ทำให้การขายพันธบัตรออมทรัพย์วอลเล็ต สบม.ครั้งที่ 5 รุ่นออมไปด้วยกัน ประสบความสำเร็จอีกครั้ง สะท้อนถึงความเชื่อมั่นในพันธบัตรรัฐบาลที่ตอบโจทย์การออม มีความเสี่ยงต่ำ ลงทุนได้ง่าย ผลตอบแทนสม่ำเสมอ รับดอกเบี้ยแบบขั้นบันไดเฉลี่ย 2.10% ต่อปีสำหรับรุ่นอายุ 5 ปี และอัตราดอกเบี้ยเฉลี่ย 3.00% ต่อปีสำหรับรุ่นอายุ 10 ปี จ่ายดอกเบี้ยทุก 3 เดือน นอกจากนี้ การลงทุนผ่านวอลเล็ต สบม.บนแอปฯเป๋าตัง ช่วยให้ประชาชนทุกกลุ่มเข้าถึงการออมผ่านช่องทางดิจิทัลที่มีความสะดวก รวดเร็ว  สามารถเป็นเจ้าของพันธบัตรได้ทันทีตลอด 24 ชั่วโมง 7 วัน  สามารถทำรายการซื้อขายในตลาดรองเปลี่ยนเป็นเงินสดได้เลยทันที ทำรายการได้ง่ายจากทุกที่  เช็คยอดได้แบบเรียลไทม์  โดยธนาคารมุ่งมั่นพัฒนาผลิตภัณฑ์และบริการที่ตอบโจทย์ ช่วยให้ประชาชนทุกกลุ่มเข้าถึงการออมและการลงทุนผ่านช่องทางดิจิทัลได้อย่างทั่วถึง เท่าเทียม โปร่งใส  ตอบโจทย์การออมอย่างยั่งยืน "
การเปิดขายพันธบัตรวอลเล็ต สบม.สะท้อนถึงความมุ่งมั่นของความร่วมมือระหว่างสำนักงานบริหารหนี้สาธารณะ (สบน.) และธนาคารกรุงไทย ในการ “พลิกโฉมการลงทุน “ และ“สร้างปรากฎการณ์ใหม่”ในการลงทุนพันธบัตรของรัฐบาล  เปิดโอกาสให้ประชาชนทุกกลุ่มเข้าถึงได้ง่าย ด้วยเงินลงทุนขั้นต่ำเพียง 100 บาท จากเดิมที่การลงทุนพันธบัตรกระจุกตัวอยู่เฉพาะผู้ลงทุนรายใหญ่เท่านั้น ซื้อขายได้สะดวกและรวดเร็ว ผ่านแอปฯ เป๋าตัง ซึ่งเป็น  “Thailand Open Digital Platform “ ได้รับการพัฒนาโดย อินฟินิธัส บาย กรุงไทย (Infinitas by Krungthai)  เปิดกว้างสำหรับผู้ใช้งานทุกกลุ่มโดยไม่ต้องมีบัญชีเงินฝากของธนาคารกรุงไทย และเปิดกว้างร่วมมือกับพันธมิตรทุกกลุ่มเข้ามาร่วมพัฒนาผลิตภัณฑ์และบริการที่ตอบโจทย์ความต้องการของผู้ออมเงินได้อย่างตรงจุด  โดยการเปิดขายพันธบัตรวอลเล็ต สบม.ทั้ง 4 ครั้งที่ผ่านมา ได้รับการตอบรับอย่างล้นหลาม ครั้งแรกทำสถิติขายหมด 200 ล้านบาท ภายในเวลา 99 วินาที ครั้งที่ 2 วงเงิน 5,000 ล้านบาท ขายหมดภายใน 16 วัน   ครั้งที่ 3 วงเงิน 5,000  ล้านบาท ขายหมดภายในเวลา 8 ชั่วโมง 8 นาที  ครั้งที่ 4  วงเงิน 10,000 ล้านบาท ขายหมดภายในเวลา 2 ชั่วโมง 45 นาที และครั้งล่าสุด วงเงินรวม 10,000 ล้านบาท ทำสถิติขายหมดภายใน  12  นาที
ความร่วมมือในครั้งนี้ ยังเป็นการเน้นย้ำถึงพันธกิจหลักของธนาคารในการให้ความสำคัญกับการทำธุรกิจอย่างยั่งยืน ตอกย้ำถึงความเป็นผู้นำตลาดในการทำ Financial Solution เพื่อสนับสนุนและขับเคลื่อน ESG ให้เป็นรูปธรรม  โดยพัฒนาโครงสร้างพื้นฐานด้านดิจิทัลมายกระดับคุณภาพชีวิตของลูกค้าทุกกลุ่มให้ดียิ่งขึ้น พร้อมตอบโจทย์เป้าหมายการพัฒนาอย่างยั่งยืน ( SDGs) ในหลายๆด้าน ทั้งในด้านการนำนวัตกรรมมาเพิ่มประสิทธิภาพ พัฒนายกระดับตลาดทุนไทย นำเสนอผลิตภัณฑ์บริการที่สนับสนุนการเติบโตของเศรษฐกิจอย่างต่อเนื่อง ช่วยลดปัญหาสิ่งแวดล้อมเพราะเป็นผลิตภัณฑ์แบบ Scripless ไม่ต้องใช้เอกสาร ลดการเดินทางไปสาขา ทำรายการบนแอปฯ เป๋าตั๋งได้ทันที ซึ่งเป็นช่องทางที่ประชาชนส่วนใหญ่คุ้นเคยมีผู้ใช้งานกว่า 33 ล้านคน ตอบโจทย์เรื่องการลดปัญหาความเหลื่อมล้ำ ช่วยให้ประชาชนทุกกลุ่มเข้าถึงการลงทุนพันธบัตรได้อย่างทั่วถึง เสมอภาค ด้วยเงินลงทุนขั้นต่ำเพียง 100 บาท  ช่วยสนับสนุนให้ประชาชน โดยเฉพาะเยาวชนที่มีอายุตั้งแต่ 15 ปีขึ้นไป เริ่มวางแผนการออมเพื่อสร้างความยั่งยืนด้านการเงินในอนาคต เปิดโอกาสการเรียนรู้ทางด้านการเงิน ด้วยประสบการณ์จริง (Financial Literacy) ควบคู่กับการเรียนรู้การใช้เทคโนโลยีทางการเงิน (Digital Adoption) พร้อมมีระบบที่โปร่งใส ปลอดภัย สามารถตรวจสอบได้ทุกขั้นตอน เป็นการรองรับการทำธุรกรรมดิจิทัลที่มีการเติบโตอย่างก้าวกระโดด และได้รับการตอบรับอย่างดีจากทุกภาคส่วน  สามารถทำสถิติขายหมดในเวลา 12 นาที เพราะทุกคนสามารถเข้าถึงได้อย่างทั่วถึง เท่าเทียม และยั่งยืน
ทั้งนี้  ธนาคารยังเปิดจำหน่ายพันธบัตรออมทรัพย์ฯ รุ่นออมไปด้วยกัน วงเงินรวม 70,000 ล้านบาท เปิดจำหน่ายสำหรับบุคคลธรรมดาระหว่างวันที่ 22 พฤศจิกายน - 3 ธันวาคม 2564 วงเงิน 55,000 ล้านบาท ลงทุนขั้นต่ำ 1,000 บาท  ไม่จำกัดวงเงินจองซื้อสูงสุด ผ่านช่องทางแอปฯ Krungthai NEXT และสาขาทั่วประเทศ ประกอบด้วยรุ่นอายุ 5 ปี จ่ายอัตราดอกเบี้ยแบบขั้นบันได ปีที่ 1 อัตราดอกเบี้ย 1.50% ต่อปี ปีที่ 2-4 อัตราดอกเบี้ย 2.00% ต่อปี และปีที่ 5 อัตราดอกเบี้ย 3.00% ต่อปี คิดเป็นอัตราดอกเบี้ยเฉลี่ย 2.10% ต่อปี และรุ่นอายุ 10 ปี จ่ายอัตราดอกเบี้ยแบบขั้นบันได ปีที่ 1-3 อัตราดอกเบี้ย 2.00% ต่อปี ปีที่ 4-5 อัตราดอกเบี้ย 3.00% ต่อปี ปีที่ 6-9 อัตราดอกเบี้ย 3.50% ต่อปี และปีที่ 10 อัตราดอกเบี้ย 4.00% คิดเป็นอัตราดอกเบี้ยเฉลี่ย 3.00% ต่อปี จ่ายอัตราดอกเบี้ยทุก 3 เดือน และสำหรับนิติบุคคลไม่แสวงหากำไร จำหน่ายให้กับสภากาชาดไทย มูลนิธิสมาคม สหกรณ์ วัด สถานศึกษาของรัฐ โรงพยาบาลของรัฐ และองค์กรอื่นที่ไม่มีวัตถุประสงค์แสวงหากำไร เปิดจำหน่ายระหว่างวันที่ 24 พฤศจิกายน - 3 ธันวาคม 2564 วงเงิน 15,000 ล้านบาท ลงทุนขั้นต่ำ 1,000 บาท ไม่จำกัดวงเงินจองซื้อสูงสุด จำหน่ายผ่านสาขาทั่วประเทศ จ่ายอัตราดอกเบี้ยคงที่ 2.20% ต่อปี ทุกๆ 6 เดือน และสามารถซื้อพันธบัตรวอลเล็ต สบม.รุ่นอื่น ๆ จากตลาดรองผ่านวอลเล็ต สบม.ในแอปฯ เป๋าตังได้แล้ววันนี้ ผู้สนใจดูรายละเอียดเพิ่มเติมที่ www.krungthai.com หรือ Krungthai Contact Center โทร. 02-111-1111

ที่มา : https://www.thaigov.go.th/news/contents/details/48284