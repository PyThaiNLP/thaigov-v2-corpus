รัฐบาลไทย-ข่าวทำเนียบรัฐบาล-การบริหารจัดการโรคใบด่าง คณะอนุกรรมการฯ เห็นชอบขยายเวลารับรองแปลงพันธุ์มันสำปะหลังสะอาด


วันอังคารที่ 2 พฤศจิกายน 2564
การบริหารจัดการโรคใบด่าง คณะอนุกรรมการฯ เห็นชอบขยายเวลารับรองแปลงพันธุ์มันสำปะหลังสะอาด
การบริหารจัดการโรคใบด่าง คณะอนุกรรมการฯ เห็นชอบขยายเวลารับรองแปลงพันธุ์มันสำปะหลังสะอาด เพิ่มประสิทธิภาพการควบคุมโรคใบด่างฯ
วันอังคารที่ 2 พฤศจิกายน พ.ศ. 2564 นายอำพันธุ์ เวฬุตันติ รองปลัดกระทรวงเกษตรและสหกรณ์ เป็นประธานการประชุมคณะอนุกรรมการบริหารจัดการโรคใบด่างมันสำปะหลัง ครั้งที่ 5/2564 ผ่านระบบ Video Conference (Zoom Meeting) จากห้องประชุมกระทรวงเกษตรและสหกรณ์ โดยที่ประชุมได้รับทราบผลการดำเนินงานโครงการเพิ่มประสิทธิภาพการควบคุมโรคใบด่างมันสำปะหลังแบบครอบคลุมพื้น ซึ่งคณะรัฐมนตรีมีมติเมื่อวันที่ 14 กันยายน 2564 เห็นชอบการขยายระยะเวลาการดำเนินโครงการจากเดิมสิ้นสุดการดำเนินโครงการวันที่ 30 กันยายน 2564 เป็นสิ้นสุดวันที่ 31 มีนาคม 2565 โดยขณะนี้ เกษตรกร 5,249 ราย ทำลายต้นมันสำปะหลังที่เป็นโรคใบด่าง จำนวน 65,440.64 ไร่ และธนาคารเพื่อการเกษตรและสหกรณ์การเกษตรกร (ธ.ก.ส) โอนเงินค่าชดเชยการทำลาย เป็นเงิน 141,351,782.40 บาท เข้าบัญชีเงินฝากเกษตรกรเรียบร้อยแล้ว
สำหรับกิจกรรมการสนับสนุนพันธุ์มันสำปะหลังสะอาดให้เกษตรกรที่ได้รับผลกระทบจากโรคใบด่างมันสำปะหลังยังมีปัญหาเนื่องจากสถานการณ์อุทกภัยในหลายพื้นที่ ทำให้พื้นที่ที่สมัครเข้าร่วมแปลงพันธุ์มันสำปะหลังสะอาดได้รับผลกระทบทั้งปริมาณและชนิดพันธุ์ โดยจากการสำรวจพบว่าแปลงพันธุ์มันสำปะหลังสะอาดที่ได้รับผลกระทบจากอุทกภัยและจากสาเหตุอื่น ๆ จำนวน 18,900,610 ลำ ทำให้ไม่เพียงพอหรือสอดคล้องกับความต้องการของเกษตรกรภายใต้โครงการ ที่ประชุมจึงได้มีมติเห็นชอบ ดังนี้
1) รับสมัครแปลงพันธุ์มันสำปะหลังสะอาด จากเดิมสิ้นสุดภายใน 30 กันยายน 2564 เป็นสิ้นสุดภายใน 6 กุมภาพันธ์ 2565
2) ตรวจประเมินแปลงและบันทึกลงระบบ จากเดิมสิ้นสุดภายใน 21 กุมภาพันธ์ 2565 เป็นสิ้นสุดภายใน 6 มีนาคม 2565
3) มอบหมายฝ่ายเลขานุการฯ ดำเนินการปรับรายละเอียดคู่มือให้สอดคล้องกับการดำเนินงาน เพื่อสามารถสนับสนุนพันธุ์มันสำปะหลังสะอาดให้กับเกษตรกรภายใต้โครงการฯ ได้อย่างมีประสิทธิภาพ
พร้อมกันนี้ ที่ประชุมได้มีมติเห็นชอบมาตรการเพื่อการบริหารจัดการโรคใบด่างมันสำปะหลังที่มีความยั่งยืน และมอบหมายให้ฝ่ายเลขานุการจัดทำร่างแผนแม่บทในการขับเคลื่อนบูรณาการร่วมกันของทุกภาคส่วนในการป้องกันกำจัดโรคใบด่างมันสำปะหลังได้อย่างเป็นรูปธรรมต่อไป

ที่มา : https://www.thaigov.go.th/news/contents/details/47730