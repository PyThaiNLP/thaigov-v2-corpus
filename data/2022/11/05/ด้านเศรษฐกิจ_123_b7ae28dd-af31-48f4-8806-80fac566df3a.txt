รัฐบาลไทย-ข่าวทำเนียบรัฐบาล-กรมเจ้าท่า ร่วมกับหน่วยงานบริหารความปลอดภัยทางทะเลของสาธารณรัฐประชาชนจีนจัดฝึกอบรมว่าด้วยการสร้างเสริมศักยภาพความปลอดภัยของเรือโดยสาร


วันพฤหัสบดีที่ 24 มิถุนายน 2564
กรมเจ้าท่า ร่วมกับหน่วยงานบริหารความปลอดภัยทางทะเลของสาธารณรัฐประชาชนจีนจัดฝึกอบรมว่าด้วยการสร้างเสริมศักยภาพความปลอดภัยของเรือโดยสาร
...
นายสมชาย สุมนัสขจรกุล รองอธิบดีกรมเจ้าท่า กระทรวงคมนาคม เป็นประธานเปิดการฝึกอบรมว่าด้วยการสร้างเสริมศักยภาพความปลอดภัยของเรือโดยสาร ภายใต้กรอบการประชุมอาเซียนว่าด้วยความร่วมมือด้านการเมืองและความมั่นคงในภูมิภาคเอเชีย - แปซิฟิก ผ่านระบบการประชุมทางไกล ร่วมกับ Mr. LI Hongyin รองผู้อำนวยการหน่วยงานบริหารความปลอดภัยทางทะเล สาธารณรัฐประชาชนจีน เมื่อวันที่ 22 มิถุนายน 2564 ณ ห้องประชุมสาครวิสัย กรมเจ้าท่า
กรมเจ้าท่า (จท.) ร่วมกับหน่วยงานบริหารความปลอดภัยทางทะเล (China Maritime Safety Administration) ของสาธารณรัฐประชาชนจีน จัดการฝึกอบรมว่าด้วยการสร้างเสริมศักยภาพความปลอดภัยของเรือโดยสาร ภายใต้กรอบการประชุมอาเซียนว่าด้วยความร่วมมือด้านการเมืองและความมั่นคงในภูมิภาคเอเชีย - แปซิฟิก (ASEAN Regional Forum Training on Ferry Safety Capacity Building) ระหว่างวันที่ 22 – 25 มิถุนายน 2564 และวันที่ 5 – 9 กรกฎาคม 2564 ผ่านระบบการประชุมทางไกล เพื่อสร้างเสริมศักยภาพด้านความปลอดภัยของเรือโดยสาร โดยมีผู้แทนจากหน่วยงานด้านความปลอดภัยทางน้ำของประเทศสมาชิกอาเซียนและประเทศคู่เจรจา ผู้แทนจาก จท. ทั้งหน่วยงานส่วนกลาง หน่วยงานเจ้าท่าภูมิภาคและสาขา รวมทั้งผู้ประกอบการเรือโดยสารเข้ารับการฝึกอบรม เนื้อหาการฝึกอบรมประกอบด้วย ความร่วมมือด้านความปลอดภัยของเรือโดยสารในระดับภูมิภาคและระดับระหว่างประเทศ รูปแบบของอุบัติเหตุและสาเหตุการเกิดอุบัติเหตุของเรือโดยสาร เทคโนโลยีและมาตรการในการบริหารจัดการความปลอดภัยของเรือโดยสาร กลไกการบริหารจัดการความปลอดภัยของเรือโดยสารที่รอบด้าน ปฏิบัติการค้นหาและช่วยเหลือ การตรวจเรือโดยสาร อุปกรณ์ความปลอดภัยบนเรือโดยสาร และการฝึกอบรมลูกเรือของเรือโดยสาร

ที่มา : https://www.thaigov.go.th/news/contents/details/43051