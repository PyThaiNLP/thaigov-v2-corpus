รัฐบาลไทย-ข่าวทำเนียบรัฐบาล-กรมบัญชีกลางแก้ไขแบบสัญญาในส่วนการคืนหลักประกันการรับเงินค่าพัสดุล่วงหน้า เพื่อลดภาระให้ผู้ประกอบการสามารถนำหลักประกันไปบริหารเงินทุนได้คล่องตัวมากขึ้น


วันพุธที่ 20 ตุลาคม 2564
พิมพ์
กรมบัญชีกลางแก้ไขแบบสัญญาในส่วนการคืนหลักประกันการรับเงินค่าพัสดุล่วงหน้า เพื่อลดภาระให้ผู้ประกอบการสามารถนำหลักประกันไปบริหารเงินทุนได้คล่องตัวมากขึ้น
คณะกรรมการวินิจฉัยปัญหาการจัดซื้อจัดจ้างและการบริหารพัสดุภาครัฐได้แก้ไขแบบสัญญา จำนวน 5 แบบสัญญา ในส่วนของการคืนหลักประกันการรับเงินล่วงหน้าเฉพาะสัญญาที่ได้กำหนดการจ่ายเงินค่าพัสดุเป็นรายงวด ให้ผู้ประกอบการสามารถขอคืนหลักประกันสัญญา
นางสาวกุลยา ตันติเตมิท อธิบดีกรมบัญชีกลาง เปิดเผยว่า คณะกรรมการวินิจฉัยปัญหาการจัดซื้อจัดจ้างและการบริหารพัสดุภาครัฐได้แก้ไขแบบสัญญา จำนวน 5 แบบสัญญา ในส่วนของการคืนหลักประกันการรับเงินล่วงหน้าเฉพาะสัญญาที่ได้กำหนดการจ่ายเงินค่าพัสดุเป็นรายงวด ให้ผู้ประกอบการสามารถขอคืนหลักประกันสัญญา ในบางส่วนที่หน่วยงานได้หักเงินไว้แล้วไปบริหารสภาพคล่องในสถานการณ์ปัจจุบันได้
ตามระเบียบกระทรวงการคลังว่าด้วยการจัดซื้อจัดจ้างและการบริหารพัสดุภาครัฐ พ.ศ. 2560 กำหนดให้การวางหลักการจ่ายเงินค่าพัสดุล่วงหน้าให้แก่ผู้ประกอบการที่เป็นคู่สัญญาจะกระทำมิได้ เว้นแต่หัวหน้าหน่วยงานของรัฐเห็นว่ามีความจำเป็นต้องจ่าย และให้มีการกำหนดเงื่อนไขไว้ก่อนการทำสัญญาและข้อตกลง โดยผู้ประกอบการที่เป็นคู่สัญญาจะต้องนำพันธบัตรรัฐบาลไทย หนังสือประกัน หรือหนังสือค้ำประกันอิเล็กทรอนิกส์ของธนาคารในประเทศ มาค้ำประกันเงินที่ได้รับไปล่วงหน้าซึ่งหน่วยงานของรัฐจะคืนหนังสือค้ำประกันดังกล่าวให้แก่คู่สัญญา เมื่อหน่วยงานของรัฐได้หักเงินที่จ่ายไปล่วงหน้าครบถ้วนแล้ว ทำให้ผู้ประกอบการไม่สามารถขอคืนหลักประกันดังกล่าวในส่วนที่หน่วยงานของรัฐได้หักไว้แล้วไปใช้เป็นเงินทุนในระหว่างนั้นได้ ดังนั้น เพื่อให้ผู้ประกอบการที่คู่สัญญาสามารถนำหลักประกันการรับเงินค่าพัสดุล่วงหน้าในส่วนที่หน่วยงานของรัฐได้หักไว้แล้ว ไปใช้เป็นเงินทุนในการบริหารสภาพคล่องภายใต้สภาวะเศรษฐกิจในปัจจุบันได้ คณะกรรมการวินิจฉัยปัญหาการจัดซื้อจัดจ้างและการบริหารพัสดุภาครัฐ โดยได้รับมอบหมายจากคณะกรรมการนโยบายการจัดซื้อจัดจ้างและการบริหารพัสดุภาครัฐ จึงได้แก้ไขแบบสัญญา ในส่วนที่เกี่ยวกับการคืนหลักประกันการรับเงินค่าพัสดุล่วงหน้า จำนวน 5 แบบสัญญา ได้แก่ 1. แบบสัญญาซื้อขาย 2. แบบสัญญาซื้อขายคอมพิวเตอร์ 3. แบบสัญญาจ้างก่อสร้าง 4. แบบสัญญาจ้างผู้เชี่ยวชาญรายบุคคลหรือจ้างบริษัท ที่ปรึกษา และ 5. แบบสัญญาจ้างทำของ เพื่อให้หน่วยงานของรัฐดำเนินการได้อย่างถูกต้องและเป็นไปในแนวทางเดียวกัน ทั้งนี้ การคืนหลักประกันการรับเงินล่วงหน้าดังกล่าว ให้ใช้เฉพาะกรณีที่สัญญาได้กำหนดการจ่ายเงินค่าพัสดุเป็นรายงวดเท่านั้น โดยสามารถศึกษารายละเอียดเพิ่มเติมได้ที่หนังสือคณะกรรมการวินิจฉัยปัญหาการจัดซื้อจัดจ้างและการบริหารพัสดุภาครัฐ ด่วนที่สุด ที่ กค (กวจ) 0405.2/ว 1052 ลงวันที่ 19 ตุลาคม 2564 หรือสอบถามเพิ่มเติมที่ Call center กรมบัญชีกลาง 02 270 6400 ในวัน เวลาราชการ

ที่มา : https://www.thaigov.go.th/news/contents/details/47242