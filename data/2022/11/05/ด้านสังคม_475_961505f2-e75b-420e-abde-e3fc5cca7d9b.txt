รัฐบาลไทย-ข่าวทำเนียบรัฐบาล-สธ.ลงนามสนับสนุนใช้ “หมอพร้อม” เป็น Digital Health Pass ขึ้นเครื่องบิน


วันพุธที่ 8 กันยายน 2564
สธ.ลงนามสนับสนุนใช้ “หมอพร้อม” เป็น Digital Health Pass ขึ้นเครื่องบิน
กระทรวงสาธารณสุข สำนักงานการบินพลเรือนฯ และสมาคมสายการบินประเทศไทย ลงนามความร่วมมือ ใช้แพลตฟอร์ม “หมอพร้อม” เป็น Digital Health Pass อำนวยความสะดวกตรวจสอบเอกสารฉีดวัคซีนก่อนขึ้นเครื่องบิน เป็นการคมนาคมวิถีใหม่ ตามมาตรการ COVID Free Setting
กระทรวงสาธารณสุข สำนักงานการบินพลเรือนฯ และสมาคมสายการบินประเทศไทย ลงนามความร่วมมือ ใช้แพลตฟอร์ม “หมอพร้อม” เป็น Digital Health Pass อำนวยความสะดวกตรวจสอบเอกสารฉีดวัคซีนก่อนขึ้นเครื่องบิน เป็นการคมนาคมวิถีใหม่ ตามมาตรการ COVID Free Setting เตรียมพร้อมเปิดประเทศในอนาคต
บ่ายวันนี้ (8 กันยายน 2564) ที่ศูนย์ปฏิบัติการฉุกเฉินด้านการแพทย์และสาธารณสุข กระทรวงสาธารณสุข จ.นนทบุรี ดร.สาธิต ปิตุเตชะ รัฐมนตรีช่วยว่าการกระทรวงสาธารณสุข เป็นประธานและสักขีพยานในการลงนามบันทึกข้อตกลงความร่วมมือโครงการพัฒนาและเชื่อมโยงแพลตฟอร์ม “หมอพร้อม” เพื่อประกอบการตรวจสอบเอกสารการเดินทาง โดยมีนายแพทย์เกียรติภูมิ วงศ์รจิต ปลัดกระทรวงสาธารณสุข นายสุทธิพงษ์ คงพูล ผู้อำนวยการสำนักงานการบินพลเรือนแห่งประเทศไทย และนายพุฒิพงศ์ ปราสาททองโอสถ นายกสมาคมสายการบินประเทศไทย เป็นผู้ลงนาม
ดร.สาธิตกล่าวว่า ศบค.ได้ปรับมาตรการควบคุมโรคโควิด 19 แนวใหม่เพื่อฟื้นฟูเศรษฐกิจอย่างปลอดภัย ตั้งแต่วันที่ 1 กันยายน 2564 เป็นต้นมา มีการทยอยเปิดกิจการกิจกรรมต่างๆ หนึ่งในนั้นคือการเดินทางเข้าออกพื้นที่ควบคุมสูงสุดและเข้มงวด (พื้นที่สีแดงเข้ม) 29 จังหวัด เพื่อให้ประชาชนใช้ชีวิตได้ใกล้เคียงปกติ โดยเน้นย้ำการใช้มาตรการป้องกันโรคส่วนบุคคลสูงสุดตลอดเวลา (Universal Prevention) และมาตรการองค์กรปลอดโควิด (COVID Free Setting) 3 ด้าน ได้แก่ การจัดสถานที่และสิ่งแวดล้อมให้มีการเว้นระยะห่าง มีระบบระบายอากาศอย่างเหมาะสม, มีการรับวัคซีนโควิด 19 ครบ 2 เข็ม และมีผลการตรวจหาเชื้อด้วยชุดตรวจ ATK เป็นลบ
โดยขณะนี้ยังไม่ได้บังคับใช้ เป็นไปตามความพร้อมของแต่ละกิจการ ซึ่งสายการบินต่างๆ มีความพร้อมปฏิบัติตามมาตรการ COVID Free Setting จึงเป็นที่มาของการลงนามความร่วมมือในครั้งนี้ มีระยะเวลา 3 ปี
ทั้งนี้ ข้อตกลงในครั้งนี้ กระทรวงสาธารณสุข จะสนับสนุนข้อมูลการฉีดวัคซีนและผลการตรวจทางห้องปฏิบัติการบนแพลตฟอร์ม “หมอพร้อม” เป็น Digital Health Pass ช่วยอำนวยความสะดวกแก่ผู้ประกอบการสายการบินและผู้เดินทางภายในประเทศในการตรวจสอบเอกสาร เพื่อการคมนาคมอย่างปลอดภัย ลดความเสี่ยงของการติดเชื้อ และโอกาสการแพร่ระบาดในสังคม เป็นการคมนาคมวิถีใหม่ที่ปลอดภัยจากโรคระบาด สำนักงานการบินพลเรือนแห่งประเทศไทย เป็นผู้สื่อสารกับหน่วยงานในกำกับและเกี่ยวข้อง เรื่องการใช้ “หมอพร้อม” ในการแสดงเอกสาร สนับสนุนมาตรการป้องกันและควบคุมโรค ส่วนสมาคมสายการบินประเทศไทย ประชาสัมพันธ์ข้อมูลให้กับประชาชนและผู้ปฏิบัติงานในการใช้ “หมอพร้อม” ซึ่งทั้ง 3 หน่วยงานจะร่วมกันปรับปรุงและพัฒนาศักยภาพเพื่ออำนวยความสะดวกแก่ประชาชน ผู้ปฏิบัติงาน และอุตสาหกรรมการบินไทย ถือเป็นการเตรียมความพร้อมในการสนับสนุนแผนการเปิดประเทศในอนาคตของรัฐบาล
นายแพทย์เกียรติภูมิ วงศ์รจิต ปลัดกระทรวงสาธารณสุข กล่าวว่า มาตรการเปิดประเทศอย่างปลอดภัยด้วยการควบคุมโรคแนวใหม่ อาศัยหลักการป้องกันทุกกรณี หรือ Universal Prevention การฉีดวัคซีนแก่ประชาชน มาตรการสนับสนุนควบคุมโรค เช่น การใช้ ATK, ทีม CCRT ลงพื้นที่เชิงรุกในชุมชน, Bubble and Seal, COVID Free Settings รวมทั้งการใช้ Digital Health Pass บนแอปพลิเคชันหมอพร้อม ที่มีข้อมูลการฉีดวัคซีน ผลตรวจ RT-PCR หรือ ATK หรือเคยติดเชื้อแล้ว โดยคำนึงถึงความปลอดภัยของข้อมูลส่วนบุคคลของประชาชนเป็นสำคัญ และขอเชิญชวนโรงพยาบาล ร้านขายยา คลินิก ส่งข้อมูล ATK ผ่านหมอพร้อม station เพื่ออำนวยความสะดวกประชาชนในการเดินทางด้วย
**************************************  8 กันยายน 2564

ที่มา : https://www.thaigov.go.th/news/contents/details/45636