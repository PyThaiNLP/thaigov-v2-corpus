รัฐบาลไทย-ข่าวทำเนียบรัฐบาล-ชัยวุฒิ เผย เร่ง กม. ลูก ผ่อนปรน PDPA สำหรับ เอสเอ็มอี-วิสาหกิจชุมชน คาดใช้จริงต้นสัปดาห์หน้า


วันพุธที่ 15 มิถุนายน 2565
ชัยวุฒิ เผย เร่ง กม. ลูก ผ่อนปรน PDPA สำหรับ เอสเอ็มอี-วิสาหกิจชุมชน คาดใช้จริงต้นสัปดาห์หน้า
ชัยวุฒิ เผย เร่ง กม. ลูก ผ่อนปรน PDPA สำหรับ เอสเอ็มอี-วิสาหกิจชุมชน คาดใช้จริงต้นสัปดาห์หน้า
นายชัยวุฒิ ธนาคมานุสรณ์ รัฐมนตรีว่าการกระทรวงดิจิทัลเพื่อเศรษฐกิจและสังคม ย้ำอีกครั้ง PDPA มีเจตนา ไม่สร้างภาระ เอสเอ็มอี และวิสาหกิจชุมชน คณะกรรมการคุ้มครองข้อมูลส่วนบุคคลเห็นชอบและได้ส่ง กม. ลูก เพื่อรอลงประกาศในราชกิจจานุเบกษาแล้ว  มีทั้ง กม. ผ่อนปรน PDPA สำหรับ เอสเอ็มอี-วิสาหกิจชุมชน และรวมทั้งเรื่องผ่อนปรนโทษ คาดว่าประกาศมีผลบังคับใช้ต้นสัปดาห์หน้า
นายชัยวุฒิ กล่าวว่า พ.ร.บ.คุ้มครองข้อมูลส่วนบุคคล พ.ศ. 2562 (PDPA)  ที่บังคับใช้ตั้งแต่วันที่ 1 มิ.ย.65 มีเจตจำนงชัดเจน ที่ต้องการให้ PDPA เกิดประโยชน์กับประชาชน ในขณะเดียวกัน มุ่งให้ผู้ที่เกี่ยวข้องมีภาระในการปฎิบัติตามกฎหมายน้อยที่สุด สะท้อนการเริ่มบังคับใช้ในช่วงแรก ที่ไม่ควรเป็นภาระมากเกินไป เน้นการให้ความรู้และตักเตือน จากการเร่งรัด ทราบว่า ขณะนี้ มี กม. ลูก 4 ฉบับ ที่ คณะกรรมการคุ้มครองข้อมูลส่วนบุคคล ได้เห็นชอบในสัปดาห์ที่แล้ว และอยู่ระหว่างรอลงราชกิจจาประกาศบังคับใช้ คาดว่าจะลงราชกิจจาประกาศใช้ในต้นสัปดาห์หน้าโดยมีเรื่องการผ่อนปรน PDPA สำหรับ เอสเอ็มอี-วิสาหกิจชุมชน และเรื่องการผ่อนปรนโทษที่เน้นการตักเตือนด้วย
สำหรับ (ร่าง) ประกาศชุดแรกที่ปิดรับฟังความคิดเห็นเรียบร้อยแล้ว คณะกรรมการคุ้มครองข้อมูลส่วนบุคคลได้เห็นชอบและระหว่างรอการประกาศใช้เป็นกฎหมายลูก ได้แก่  ได้แก่ 1.(ร่าง) ประกาศคณะกรรมการคุ้มครองข้อมูลส่วนบุคคล เรื่อง การยกเว้นการบันทึกรายการของผู้ควบคุมข้อมูลส่วนบุคคลซึ่งเป็นกิจการขนาดเล็ก พ.ศ. ....   2.(ร่าง) ประกาศคณะกรรมการคุ้มครองข้อมูลส่วนบุคคล เรื่อง หลักเกณฑ์และวิธีการในการจัดทำและเก็บรักษาบันทึกรายการของกิจกรรมการประมวลผลข้อมูลส่วนบุคคลสำหรับผู้ประมวลผลข้อมูลส่วนบุคคล พ.ศ. .... และ 3.(ร่าง) ประกาศคณะกรรมการคุ้มครองข้อมูลส่วนบุคคล เรื่อง มาตรการรักษาความมั่นคงปลอดภัยของผู้ควบคุมข้อมูลส่วนบุคคล พ.ศ. ....4.(ร่าง) ประกาศหลักเกณฑ์มาตรการบังคับและพิจารณาลงโทษทางปกครอง พ.ศ. .....
นอกจากนี้ ยังมี กม.ลูกที่สำคัญอีก 4 ฉบับจะทยอย ประกาศ บังคับใช้ และคาดว่า จะสามารถดำเนินการเรื่องกม.ลูก ทั้งหมด 8 ฉบับดังกล่าวได้ภายในเดือน มิถุนายน นี้
สำหรับเรื่องบทลงโทษ ทั้งทางแพ่งและอาญาที่ผู้ประกอบการมีความกังวล ขอย้ำอีกครั้งว่า ในทางปฏิบัติ ถ้าผู้ประกอบการ มีการระวังข้อมูลลูกค้า พนักงานและประชาชน ไม่ให้รั่วไหล ไม่ให้ถูกนำไปใช้ในทางที่ผิด ก็ไม่ต้องกังวลในโทษต่างๆ ของ PDPA
ในเชิงนโยบายและแนวทางการดำเนินงานของ สำนักงานคุ้มครองข้อครองข้อมูลส่วนบุคคล มุ่งให้ผู้ที่เกี่ยวข้องมีภาระในการปฎิบัติตามกฎหมายน้อยที่สุด สะท้อนการเริ่มบังคับใช้ในช่วงแรก ที่ไม่ควรเป็นภาระมากเกินไป ผ่อนปรนโทษต่างๆ เน้นการให้ความรู้และตักเตือน
“ในขณะเดียวกัน ขอเตือนผู้คิดแสวงหาประโยชน์จาก PDPA ในการนำเรื่องไปฟ้องร้อง ก็ต้องระวังการถูกฟ้องกลับ เพราะ การตัดสินโทษทางแพ่งและอาญา เป็นกระบวนการของศาล เป็นไปตามการตัดสินและดุลพินิจของศาล ซึ่งมีการพิจารณาจากข้อเท็จจริงต่างๆ พยานหลักฐาน เจตนา” รัฐมนตรีชัยวุฒิ กล่าว
**************

ที่มา : https://www.thaigov.go.th/news/contents/details/55721