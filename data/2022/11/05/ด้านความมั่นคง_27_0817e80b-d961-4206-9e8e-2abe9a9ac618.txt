รัฐบาลไทย-ข่าวทำเนียบรัฐบาล-กสร. มุ่งส่งเสริมความปลอดภัย อาชีวอนามัยฯ ให้สถานประกอบกิจการเผยรายชื่อสถานประกอบกิจการต้นแบบดีเด่น


วันศุกร์ที่ 25 มิถุนายน 2564
พิมพ์
กสร. มุ่งส่งเสริมความปลอดภัย อาชีวอนามัยฯ ให้สถานประกอบกิจการเผยรายชื่อสถานประกอบกิจการต้นแบบดีเด่น
กสร.ประกาศผลการคัดเลือกรางวัลสถานประกอบกิจการต้นแบบดีเด่นด้านความปลอดภัย อาชีวอนามัยและสภาพแวดล้อมในการทำงาน ประจำปี 2564 พร้อมมุ่งมั่นส่งเสริมและพัฒนางานด้านความปลอดภัย อาชีวอนามัยในสถานประกอบกิจการให้เป็นไปตามมาตรฐานสากล
นางโสภา เกียรตินิรชา รองอธิบดีและโฆษกกรมสวัสดิการและคุ้มครองแรงงาน (กสร.) กล่าวว่า กระทรวงแรงงาน ภายใต้การนำของ นายสุชาติ ชมกลิ่น รัฐมนตรีว่าการกระทรวงแรงงาน ได้ให้ความสำคัญในเรื่องความปลอดภัยและสุขภาพอนามัยของแรงงานมาโดยตลอด จึงมอบหมายให้กรมสวัสดิการและคุ้มครองแรงงาน ในฐานะหน่วยงานหลักในการดำเนินงานด้านความปลอดภัยและอาชีวอนามัย  มุ่งส่งเสริมและพัฒนาการดำเนินงานด้านความปลอดภัยและอาชีวอนามัยของประเทศให้เป็นไปตามมาตรฐานสากล ผ่านแนวทาง วิธีการ และกิจกรรมต่าง ๆ  กรมจึงได้จัดกิจกรรมส่งเสริมสถานประกอบกิจการต้นแบบดีเด่นด้านความปลอดภัย อาชีวอนามัย และสภาพแวดล้อมในการทำงาน ประจำปี 2564 เพื่อเปิดโอกาสให้นายจ้าง ลูกจ้างได้ร่วมมือกันพัฒนาและยกระดับมาตรฐานความปลอดภัยในสถานประกอบกิจการ และสถานประกอบกิจการที่ผ่านการคัดเลือกสามารถเป็นต้นแบบในการพัฒนาคุณภาพชีวิตของลูกจ้างด้านความปลอดภัยในการทำงานได้อย่างแท้จริง โดยในปีนี้มีสถานประกอบกิจการ ที่ผ่านการคัดเลือก 1,060 ราย ประกอบด้วยสถานประกอบกิจการต้นแบบดีเด่นด้านความปลอดภัย อาชีวอนามัยและสภาพแวดล้อมในการทำงานระดับประเทศ จำนวน 597 ราย คณะกรรมการความปลอดภัย อาชีวอนามัยและสภาพแวดล้อมในการทำงานดีเด่นระดับประเทศ จำนวน 3 ราย หน่วยงานความปลอดภัยดีเด่นระดับประเทศ จำนวน 2 ราย เจ้าหน้าที่ความปลอดภัยในการทำงาน (ทุกระดับ) ดีเด่นระดับประเทศ จำนวน  22 ราย และสถานประกอบกิจการต้นแบบดีเด่นด้านความปลอดภัย อาชีวอนามัยและสภาพแวดล้อมในการทำงานระดับจังหวัด จำนวน 436 ราย โดยสามารถดาวน์โหลดประกาศผลการคัดเลือกฯ ได้ที่ http://osh.labour.go.th
โฆษก กสร. กล่าวเพิ่มเติมว่า กรมมีเจตนารมณ์แน่วแน่ที่ต้องการส่งเสริมให้สถานประกอบกิจการมีการปฏิบัติถูกต้องตามกฎหมายความปลอดภัยในการทำงาน อีกทั้งนายจ้าง ลูกจ้างมีส่วนร่วมในการดำเนินงานเชิงรุกเพื่อป้องกันอุบัติเหตุและการประสบอันตรายเจ็บป่วยหรือโรคเนื่องจากการทำงานและมีการพัฒนาระบบการบริหารและการจัดการด้านความปลอดภัย อาชีวอนามัยและสภาพแวดล้อมในการทำงานอย่างเป็นระบบ  โดยสถานประกอบกิจการที่ได้รับรางวัลและอยู่ในพื้นที่กรุงเทพมหานคร จะได้เข้ารับรางวัล ในงาน Thailand  Labour  Management  Excellence  Award   2021 ในเดือนกันยายน 2564 และสำหรับสถานประกอบกิจการที่อยู่ส่วนภูมิภาค กรมสวัสดิการและคุ้มครองแรงงานได้มอบหมายให้สำนักงานสวัสดิการและคุ้มครองแรงงานจังหวัด เป็นผู้ดำเนินการมอบรางวัลให้แก่สถานประกอบกิจการต่อไป

ที่มา : https://www.thaigov.go.th/news/contents/details/43080