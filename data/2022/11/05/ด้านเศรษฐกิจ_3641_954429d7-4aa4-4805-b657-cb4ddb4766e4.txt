รัฐบาลไทย-ข่าวทำเนียบรัฐบาล-บวท. เตรียมมาตรการบริหารจัดการจราจรทางอากาศรองรับเที่ยวบิน พร้อมสนองนโยบายรัฐบาลผ่อนคลายเดินทางเข้าประเทศ 1 พ.ค. นี้


วันศุกร์ที่ 29 เมษายน 2565
บวท. เตรียมมาตรการบริหารจัดการจราจรทางอากาศรองรับเที่ยวบิน พร้อมสนองนโยบายรัฐบาลผ่อนคลายเดินทางเข้าประเทศ 1 พ.ค. นี้
การเดินทางเข้าประเทศ คาดการณ์ปริมาณเที่ยวบินเพิ่มขึ้น 7% เฉลี่ย 1,300 เที่ยวบินต่อวัน
ดร. ณพศิษฏ์ จักรพิทักษ์ กรรมการผู้อำนวยการใหญ่ บริษัท วิทยุการบินแห่งประเทศไทย จำกัด (บวท.) กระทรวงคมนาคม เปิดเผยว่า จากการที่รัฐบาลได้มีมาตรการผ่อนคลายการเดินทางเข้าประเทศ ตั้งแต่วันที่ 1 พฤษภาคม 2565 นายศักดิ์สยาม ชิดชอบ รัฐมนตรีว่าการกระทรวงคมนาคม ได้สั่งการให้หน่วยงานในสังกัดกระทรวงคมนาคมเตรียมความพร้อมเพื่อสนองนโยบายรัฐบาลที่ได้ผ่อนคลายมาตรการเดินทางเข้าประเทศ โดย บวท. ได้เตรียมมาตรการรองรับการบริหารจัดการจราจรทางอากาศ และเตรียมความพร้อมด้านระบบ อุปกรณ์ รวมทั้งความพร้อมของเจ้าหน้าที่ควบคุมจราจรทางอากาศ เพื่อรองรับและอำนวยความสะดวกในการเดินทางให้ทุกเที่ยวบินได้รับความปลอดภัยสูงสุด
ดร. ณพศิษฏ์ จักรพิทักษ์ กอญ.บวท. กล่าวเพิ่มเติมว่า นโยบายผ่อนคลายมาตรการเดินทางเข้าประเทศนี้ เป็นปัจจัยบวกสำหรับอุตสาหกรรมการบินและคาดการณ์ว่าจะมีการเดินทางเพิ่มขึ้น โดยเฉพาะการเดินทางจากต่างประเทศเข้ามายังประเทศไทย ตลอดทั้งเดือนพฤษภาคม 2565 คาดการณ์ว่า จะมีปริมาณเที่ยวบินรวม 40,000 เที่ยวบิน หรือเฉลี่ย 1,300 เที่ยวบินต่อวัน เพิ่มขึ้น 7% จากเดือนเมษายน 2565 ซึ่งนโยบายผ่อนคลายการเดินทางเข้าประเทศนี้จะเป็นการกระตุ้นการท่องเที่ยวและเศรษฐกิจในภาพรวมของประเทศ ทั้งนี้ วิทยุการบินฯ ได้เตรียมความพร้อมทุกด้านในการรองรับเที่ยวบิน และได้เน้นย้ำให้เจ้าหน้าที่ทุกส่วนงานปฏิบัติตามมาตรการอย่างเคร่งครัด สำหรับประชาชนที่เดินทาง ขอให้ปฏิบัติตามมาตรการเดินทางเข้าประเทศและมาตรการสาธารณสุขในการป้องกันโรคโควิด-19 อย่างเคร่งครัด เพื่อให้ทุกท่านได้รับความสะดวกและปลอดภัย อีกทั้งยังเป็นการช่วยให้สถานการณ์การแพร่ระบาดในภาพรวมดีขึ้น

ที่มา : https://www.thaigov.go.th/news/contents/details/54074