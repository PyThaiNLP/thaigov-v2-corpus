รัฐบาลไทย-ข่าวทำเนียบรัฐบาล-สธ. ให้หน่วยบริการทุกแห่งเตรียมพร้อมดูแลประชาชนช่วงสงกรานต์ และบริการฉีดวัคซีนโควิด 19


วันพฤหัสบดีที่ 7 เมษายน 2565
สธ. ให้หน่วยบริการทุกแห่งเตรียมพร้อมดูแลประชาชนช่วงสงกรานต์ และบริการฉีดวัคซีนโควิด 19
รองนายกรัฐมนตรีและรัฐมนตรีว่าการกระทรวงสาธารณสุข ให้หน่วยบริการสังกัดกระทรวงสาธารณสุขทุกแห่งเตรียมความพร้อมดูแลประชาชนช่วงเทศกาลสงกรานต์ และให้ผู้บริหารในพื้นที่ประจำการดูแลสถานการณ์
รองนายกรัฐมนตรีและรัฐมนตรีว่าการกระทรวงสาธารณสุข ให้หน่วยบริการสังกัดกระทรวงสาธารณสุขทุกแห่งเตรียมความพร้อมดูแลประชาชนช่วงเทศกาลสงกรานต์ และให้ผู้บริหารในพื้นที่ประจำการดูแลสถานการณ์พร้อมทั้งเปิดบริการฉีดวัคซีนโควิด 19 ให้กับผู้ที่ต้องการในทุกโรงพยาบาลและรพ.สต. เพื่อขยายการรับวัคซีนให้มากที่สุด ลดความเสี่ยงติดเชื้อและเสียชีวิตของผู้สูงอายุ
วันนี้ (7 เมษายน 2565) ที่กระทรวงสาธารณสุข จ.นนทบุรี นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข ให้สัมภาษณ์ว่า กระทรวงสาธารณสุขได้มีข้อสั่งการไปยังหน่วยบริการสาธารณสุขทุกแห่ง เตรียมความพร้อมให้บริการประชาชนในช่วง 7 วันอันตรายเทศกาลสงกรานต์ ตั้งแต่วันที่ 11–17 เมษายน 2565 เนื่องจากมีผู้ที่เดินทางกลับภูมิลำเนาจำนวนมาก โดยนอกจากการเตรียมการรองรับในกรณี
เกิดอุบัติเหตุฉุกเฉิน ทั้งการรักษา ระบบส่งต่อ ห้องผ่าตัด กำลังคน ยาและเวชภัณฑ์ยา ได้ให้โรงพยาบาลรวมถึงรพ.สต.ในพื้นที่ใช้โอกาสนี้ให้บริการฉีดวัคซีนโควิด 19 ให้กับผู้สูงอายุและลูกหลานที่เดินทางกลับภูมิลำเนาและต้องการฉีดวัคซีนหรือครบระยะการรับวัคซีนเข็มกระตุ้น เพื่อขยายการรับวัคซีนให้มากที่สุด โดยให้กรมควบคุมโรคประสานกับสำนักงานสาธารณสุขจังหวัดจัดส่งวัคซีนไปให้เพียงพอ ส่วนผู้บริหารในพื้นที่ ทั้งนายแพทย์สาธารณสุขจังหวัด ผู้อำนวยการโรงพยาบาลศูนย์/โรงพยาบาลทั่วไป ให้อยู่ประจำในพื้นที่เพื่อบริหารจัดการสถานการณ์ในช่วงเทศกาลสงกรานต์ให้เป็นไปอย่างมีประสิทธิภาพ
“ขอฝากพี่น้องประชาชนในช่วงสงกรานต์นี้ หากตนเองหรือผู้สูงอายุที่บ้านยังไม่ได้รับวัคซีนหรือวัคซีนเข็มกระตุ้น ขอให้ไปฉีดวัคซีนได้ที่สถานพยาบาลในสังกัดกระทรวงสาธารณสุขทุกแห่งทั่วประเทศ เนื่องจากผู้ติดเชื้อโควิด 19 ที่เสียชีวิตกว่า 90% เป็นกลุ่ม 608 ซึ่งหากมีการฉีดวัคซีนในกลุ่มนี้ได้มากขึ้น จะช่วยปิดความเสี่ยงและลดความสูญเสียที่อาจจะเกิดขึ้นได้” นายอนุทินกล่าว
************************************** 7 เมษายน 2565

ที่มา : https://www.thaigov.go.th/news/contents/details/53403