รัฐบาลไทย-ข่าวทำเนียบรัฐบาล-พม.สระบุรี พร้อมหน่วยงานที่เกี่ยวข้อง เร่งช่วยเหลือเด็กหญิงวัย 10 ขวบ หลังถูกแม่พาไปขายบริการทางเพศ พร้อมถ่ายคลิปวีดิโอ


วันจันทร์ที่ 18 กรกฎาคม 2565
พม.สระบุรี พร้อมหน่วยงานที่เกี่ยวข้อง เร่งช่วยเหลือเด็กหญิงวัย 10 ขวบ หลังถูกแม่พาไปขายบริการทางเพศ พร้อมถ่ายคลิปวีดิโอ
พม.สระบุรี พร้อมหน่วยงานที่เกี่ยวข้อง เร่งช่วยเหลือเด็กหญิงวัย 10 ขวบ หลังถูกแม่พาไปขายบริการทางเพศ พร้อมถ่ายคลิปวีดิโอ
เมื่อวันที่ 12 ก.ค. 65 นางสาวแรมรุ้ง วรวัธ รองปลัดกระทรวงการพัฒนาสังคมและความมั่นคงของมนุษย์ (รองปลัด พม.) ในฐานะโฆษกกระทรวงการพัฒนาสังคมและความมั่นคงของมนุษย์ เปิดเผยว่า จากกรณีสื่อออนไลน์มีการแชร์คลิปแม่พาลูกสาววัย 9 ขวบ ไปขายบริการทางเพศ โดยแม่แท้ๆ เป็นผู้ถ่ายคลิป ที่โรงแรมแห่งหนึ่งซึ่งปิดกิจการแล้วในพื้นที่จังหวัดนครปฐม และวานนี้ (11 ก.ค. 65) เจ้าหน้าที่ตำรวจสืบทราบว่าแม่และเด็กในคลิปดังกล่าว อาศัยอยู่ที่จังหวัดสระบุรี ทั้งนี้ กระทรวงการพัฒนาสังคมและความมั่นคงของมนุษย์ (พม.) โดยพัฒนาสังคมและความมั่นคงของมนุษย์จังหวัดสระบุรี (พมจ.สระบุรี) พร้อมเจ้าหน้าที่ตำรวจและหน่วยงานที่เกี่ยวข้อง ได้ลงพื้นที่ตรวจสอบข้อเท็จจริงและให้ความช่วยเหลือคุ้มครองเด็กดังกล่าว
นางสาวแรมรุ้ง กล่าวว่า จากการตรวจสอบข้อเท็จจริง พบว่าเด็กหญิงดังกล่าว อายุ 10 ปี มีน้องสาว อายุ 7 ปี เด็กทั้งสองอาศัยอยู่กับแม่อายุ 26 ปี มีอาชีพรับจ้าง และพ่อเลี้ยง อายุ 38 ปี ประกอบอาชีพเกษตรกรรมและรับจ้าง ส่วนพ่อแท้ๆ ได้แยกทางกับแม่เด็กตั้งแต่เด็กยังเล็ก โดยอาศัยในบ้านสภาพเก่าชำรุด จากนั้นเจ้าหน้าที่ตำรวจได้นำแม่เด็กไปแยกสอบปากคำ ในเบื้องต้น ผู้เป็นแม่ให้การสารภาพว่า บุคคลในคลิปเป็นตนเองกับลูกสาวจริง โดยเหตุเกิดขึ้นในช่วงเดือนเมษายน 2564 มีคนว่าจ้างด้วยเงิน 3,000 บาท ให้พาลูกไปถ่ายแค่คลิปและทำเพียงครั้งเดียว ซึ่งเหตุที่ต้องยอมเพราะครอบครัวมีฐานะยากจน ขณะนี้ ลูกสาวคนโตที่ถูกแม่นำไปถ่ายคลิปนั้น เจ้าหน้าที่บ้านพักเด็กและครอบครัวจังหวัดสระบุรีได้ให้การดูแลทั้งที่พักชั่วคราวและสภาพจิตใจ รวมทั้งเตรียมความพร้อมของเด็กก่อนเข้าสู่กระบวนการยุติธรรม อีกทั้งได้พูดคุยสร้างสัมพันธภาพจนเด็กผ่อนคลาย
นางสาวแรมรุ้ง กล่าวต่อไปว่า วันนี้ (12 ก.ค. 65) ได้มีการสอบปากคำเด็กต่อหน้าสหวิชาชีพ ณ กองบังคับการปราบปรามการค้ามนุษย์ ซึ่งเด็กสามารถเล่าเหตุการณ์ตามภาพที่ปรากฏหลักฐาน และเด็กสามารถชี้ตัวผู้ต้องหาตามภาพที่เจ้าหน้าที่ตำรวจให้ดูได้ สำหรับลูกสาวคนเล็กอยู่ในอุปการะของบ้านพักเด็กและครอบครัวจังหวัดสระบุรีชั่วคราว เพื่อติดตามญาติ ประเมินความพร้อมของครอบครัว หรือ ประสานส่งเข้าอุปการะในสถานสงเคราะห์ของกรมกิจการเด็กและเยาวชน (ดย.) ต่อไป
นางสาวแรมรุ้ง กล่าวเพิ่มเติมว่า ทั้งนี้ หากประชาชนพบเห็นเด็กถูกล่วงละเมิดทางเพศหรือประสบปัญหาความเดือดร้อนทางสังคม สามารถแจ้งข้อมูลได้ที่ศูนย์ช่วยเหลือสังคม สายด่วน พม. โทร. 1300 บริการฟรี 24 ชั่วโมง หรือสำนักงานพัฒนาสังคมและความมั่นคงของมนุษย์ทุกจังหวัด และอาสาสมัครพัฒนาสังคมและความมั่นคงของมนุษย์ (อพม.) ในพื้นที่ ซึ่งกระทรวงพม. พร้อมประสานทุกหน่วยงานเพื่อให้ความช่วยเหลืออย่างเต็มที่

ที่มา : https://www.thaigov.go.th/news/contents/details/56960