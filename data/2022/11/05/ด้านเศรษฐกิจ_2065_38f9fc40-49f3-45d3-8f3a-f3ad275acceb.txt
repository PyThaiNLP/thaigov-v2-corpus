รัฐบาลไทย-ข่าวทำเนียบรัฐบาล-ธอส. เปิดตัวสลากพรีเมียม “พราวพิมาน Plus” หน่วยละ 10 ล้านบาท ผลตอบแทนหน้าสลาก 0.80% ต่อปี และเพิ่มผลตอบแทนสลากเกล็ดดาว


วันพฤหัสบดีที่ 2 ธันวาคม 2564
พิมพ์
ธอส. เปิดตัวสลากพรีเมียม “พราวพิมาน Plus” หน่วยละ 10 ล้านบาท ผลตอบแทนหน้าสลาก 0.80% ต่อปี และเพิ่มผลตอบแทนสลากเกล็ดดาว
ธอส.เปิดสลากออมทรัพย์ ธอส. พรีเมียม ส่งท้ายปีเก่าต้อนรับปีใหม่ 2565 ด้วยสลากออมทรัพย์พรีเมียม ชุดพราวพิมาน Plus หน่วยละ 10 ล้านบาท อายุสลาก 2 ปี ผลตอบแทนหน้าสลากสูง 0.80% ต่อปี ลุ้นรางวัลที่ 1 มูลค่า 1 ล้านบาท ทุกเดือน
ธนาคารอาคารสงเคราะห์ (ธอส.) เปิดสลากออมทรัพย์ ธอส. พรีเมียม ส่งท้ายปีเก่าต้อนรับปีใหม่ 2565 ด้วยสลากออมทรัพย์พรีเมียม ชุดพราวพิมาน Plus หน่วยละ 10 ล้านบาท อายุสลาก 2 ปี ผลตอบแทนหน้าสลากสูง 0.80% ต่อปี ลุ้นรางวัลที่ 1 มูลค่า 1 ล้านบาท ทุกเดือน โอกาสถูกรางวัลสูงสุดในตลาดถึง 1.30% ฝากครบกำหนดได้รับเงินต้นและดอกเบี้ยรวมหน่วยละ 10,160,000 บาท เปิดขายจำนวนจำกัดแค่ 1,000 หน่วย เริ่มจำหน่ายตั้งแต่วันที่ 2 ธันวาคม 2564 เป็นต้นไป ออกรางวัลครั้งแรกวันที่ 16 ธันวาคม 2564 พิเศษ!! ซื้อตั้งแต่วันที่ 2 ธันวาคม 2564 – วันที่ 31 มกราคม 2565 รับ บัตรกำนัล Starbuck มูลค่า 300 บาท จำนวน 1 ใบ ต่อ 1 ราย  และพิเศษสุด!! สำหรับผู้ซื้อสลากออมทรัพย์ ธอส. ชุดเกล็ดดาว หน่วยละ 5,000 บาท ตั้งแต่วันที่ 1-30 ธันวาคม 2564 รับผลตอบแทนหน้าสลากเพิ่มขึ้นเป็น 0.50% ต่อปี จากเดิม 0.40% ต่อปี พร้อมได้ลุ้นรางวัลมากมาย
นายฉัตรชัย ศิริไล กรรมการผู้จัดการ ธนาคารอาคารสงเคราะห์ (ธอส.) เปิดเผยว่า เพื่อเป็นการเพิ่มทางเลือกในการฝากเงินกับผลิตภัณฑ์สลากออมทรัพย์ ธอส. ที่ให้ผลตอบแทนดี มีโอกาสถูกรางวัลสูง ในช่วง  เทศกาลส่งท้ายปีเก่า ต้อนรับปีใหม่ 2565 และยังมีส่วนสนับสนุนให้คนไทยได้มีที่อยู่อาศัยเป็นของตนเองได้ง่ายขึ้น ธอส. จึงเชิญชวนลูกค้ามาออมกับ 2 ผลิตภัณฑ์สลากออมทรัพย์ ประกอบด้วย ชุดพราวพิมาน Plus สลากออมทรัพย์ พรีเมียมที่มีมูลค่าหน่วยละ 10 ล้านบาท จำหน่ายจำนวนจำกัดแค่ 1,000 หน่วยเท่านั้น มูลค่ารวม 10,000 ล้านบาท อายุสลาก 2 ปี ให้ผลตอบแทนหน้าสลาก 0.80% ต่อปี เมื่อฝากครบกำหนดจะได้รับเงินต้นพร้อมดอกเบี้ยรวมหน่วยละ 10,160,000 บาท อีกทั้งยังมีสิทธิ์ลุ้นรางวัลทุกเดือนรวม  24 ครั้ง โดยรางวัลที่ 1 มูลค่ารางวัลละ 1,000,000 บาท จำนวน 1 รางวัล รางวัลที่ 2 รางวัลละ 500,000 บาท จำนวน 2 รางวัล และรางวัลที่ 3 รางวัลละ 100,000 บาท จำนวน 10 รางวัล คิดเป็นโอกาสในการถูกรางวัลสูงถึง 1.30% ซึ่งสูงที่สุดของการออมผ่านสลากออมทรัพย์ในตลาดขณะนี้ และยังได้รับการยกเว้นภาษีเงินได้บุคคลธรรมดาสำหรับดอกเบี้ยและเงินรางวัลอีกด้วย โดยธนาคารจะโอนเงินรางวัลเข้าบัญชีเงินฝากออมทรัพย์ที่เป็นบัญชีคู่โอนของลูกค้าทันทีในวันถัดจากวันที่มีการออกรางวัลในแต่ละครั้ง โดยสลากออมทรัพย์ ธอส. ชุดพราวพิมาน Plus จะเริ่มจำหน่ายตั้งแต่วันที่ 2 ธันวาคม 2564 จนกว่าจะเต็มกรอบวงเงิน เริ่มออกรางวัลครั้งแรกวันที่ 16 ธันวาคม 2564 พิเศษ!! สำหรับผู้ที่ซื้อสลากออมทรัพย์ ธอส. ชุดพราวพิมาน Plus ตั้งแต่วันที่ 2 ธันวาคม 2564 – วันที่ 31 มกราคม 2565 จะได้รับของขวัญปีใหม่เป็นบัตรกำนัล Starbuck มูลค่า 300 บาท จำนวน 1ใบ ต่อ 1 ราย หรือจนกว่าของสมนาคุณจะหมด
“นับตั้งแต่ ธอส. ได้เปิดจำหน่ายสลากออมทรัพย์มาตั้งแต่ปี 2562 ถึงปัจจุบันรวม 4 ชุด ลูกค้าได้ให้การตอบรับสลากของ ธอส. เป็นอย่างดีทุกชุด โดย ณ วันที่ 28 พฤศจิกายน 2564 ธนาคารสามารถจำหน่ายสลากได้แล้วเป็นจำนวนเงินรวม 117,593.48 ล้านบาท สะท้อนให้เห็นถึงความน่าสนใจของสลากออมทรัพย์ ธอส. ที่ให้ผลตอบแทนคุ้มค่าสำหรับผู้ฝากทุกชุด และเชื่อว่าสลากออมทรัพย์ ธอส. ชุดพราวพิมาน Plus ที่ธนาคารทำขึ้นในครั้งนี้จะยังคงได้รับการตอบรับที่ดีจากลูกค้าเช่นเดิม”นายฉัตรชัย กล่าว
ขณะเดียวกัน ธนาคารยังได้จัดทำโปรโมชั่นพิเศษสำหรับผู้ที่ซื้อ สลากออมทรัพย์ ธอส. ชุดเกล็ดดาว หน่วยละ 5,000 บาท ระหว่างวันที่ 1-30 ธันวาคม 2564 จะได้รับผลตอบแทนหน้าสลากเมื่อฝากครบกำหนด 2 ปี เพิ่มขึ้นเป็น 0.50% ต่อปี จากเดิม 0.40% ต่อปี พร้อมรับโอกาสถูกรางวัลที่ 1 มูลค่ารางวัลละ 1,000,000 บาท รวมถึงรางวัลเลขท้าย 2 ตัว 3 ตัว และรางวัลเลขสลับเลขท้าย ได้ลุ้นต่อเนื่องนาน 24 เดือน คิดเป็นโอกาสถูกรางวัลใหญ่ 0.0045% ซึ่งสลากออมทรัพย์ชุดดังกล่าวถือเป็นผลิตภัณฑ์ที่ยังคงได้รับความสนใจจากลูกค้าประชาชนมาอย่างต่อเนื่อง เห็นได้จากยอดจำหน่ายล่าสุด ณ วันที่ 28 พฤศจิกายน 2564 จำหน่ายได้แล้วมูลค่า 48,000 ล้านบาท ล่าสุดธนาคารจึงได้ขยายกรอบวงเงินสลากออมทรัพย์ ธอส. ชุดเกล็ดดาว เพิ่มขึ้นอีก 10,000 ล้านบาท รวมเป็น 60,000 ล้านบาท แล้ว
ทั้งนี้ ผู้ที่สนใจสามารถซื้อสลากออมทรัพย์ ธอส. ผ่าน Application GHB ALL หรือที่สาขาของธนาคาร สอบถามรายละเอียดเพิ่มเติมได้ที่ ธอส. ทุกสาขาทั่วประเทศ หรือ ศูนย์ลูกค้าสัมพันธ์ (Call Center) โทร 0-2645-9000  หรือ Facebook Fanpage ธนาคารอาคารสงเคราะห์ และ ติดตามข้อมูลข่าวสารได้ที่ Application : GHB ALL และ www.ghbank.co.th

ที่มา : https://www.thaigov.go.th/news/contents/details/48977