รัฐบาลไทย-ข่าวทำเนียบรัฐบาล-กระทรวงยุติธรรม โดยกรมบังคับคดีนัดไกล่เกลี่ยกรณีครูเทศบาลค้ำประกันรถให้เพื่อน ถูกยึดบ้านขายทอดตลาดแล้ว 5 ตุลาคม นี้


วันพุธที่ 22 กันยายน 2564
พิมพ์
กระทรวงยุติธรรม โดยกรมบังคับคดีนัดไกล่เกลี่ยกรณีครูเทศบาลค้ำประกันรถให้เพื่อน ถูกยึดบ้านขายทอดตลาดแล้ว 5 ตุลาคม นี้
กระทรวงยุติธรรม โดยกรมบังคับคดีนัดไกล่เกลี่ยกรณีครูเทศบาลค้ำประกันรถให้เพื่อน ถูกยึดบ้านขายทอดตลาดแล้ว 5 ตุลาคม นี้
ตามที่มีข่าว ครูเทศบาลร้องสุดช้ำ ค้ำประกันรถให้เพื่อน สุดท้ายถูกเบี้ยว ล่าสุดกำลังจะถูกยึดบ้าน
ขายทอดตลาด นั้น
นางอรัญญา ทองน้ำตะโก อธิบดีกรมบังคับคดี เปิดเผยว่า กรณีดังกล่าว เป็นการบังคับคดีตามคำพิพากษาของศาลจังหวัดอุบลราชธานี คดีหมายเลขแดงที่ ผบ.1043/2563 ระหว่าง ธนาคารทิสโก้ จำกัด (มหาชน) โจทก์ นางปทิตตา สุวรรณพงษ์ ที่ 1 นายสำเนียง สุวรรณพงษ์ ที่ 2 และนางสุนิดา กันตะภาค ที่ 3 จำเลย โดยโจทก์ขอให้เจ้าพนักงานบังคับคดียึดบ้านและที่ดินโฉนดเลขที่ 8782 ตำบลพังเคน อำเภอนาตาล จังหวัดอุบลราชธานี มีชื่อนางสุนิดา กันตะภาค ผู้ถือกรรมสิทธิ์ ในฐานะเป็นผู้ค้ำประกันหนี้เช่าซื้อรถตามที่เป็นข่าวเพื่อนำออกขายทอดตลาดชำระหนี้ให้โจทก์ ซึ่งกรมบังคับคดีได้ช่วยจัดให้มีการเจรจาไกล่เกลี่ยข้อพิพาทระหว่างนางสุนิดากับโจทก์ไปแล้วครั้งหนึ่ง แต่เนื่องจากยังไม่สามารถตกลงกันได้ในขณะนั้นทำให้การบังคับคดีต้องเข้าสู่การขายทอดตลาด อย่างไรก็ดีกรณีดังกล่าวก็ยังสามารถเข้าสู่การไกล่เกลี่ยกันได้ และกรมบังคับคดีก็ไม่ได้นิ่งนอนใจจึงได้มอบหมายให้นายภักพงษ์ ขุราษี ผู้อำนวยการสำนักงานบังคับคดี จังหวัดอุบลราชธานี ลงพื้นที่ให้คำแนะนำในการช่วยประสานนัดทุกฝ่ายที่เกี่ยวข้องเข้าร่วมเจรจาไกล่เกลี่ยข้อพิพาทชั้นบังคับคดีอีกในวันที่ 5 ตุลาคม 2564 เวลา 10.00 นาฬิกา ณ สำนักงานบังคับคดีจังหวัดอุบลราชธานี
ทั้งนี้ กรมบังคับคดีได้ให้ความสำคัญกับการไกล่เกลี่ยข้อพิพาทชั้นบังคับคดีมาโดยตลอด ซึ่งขณะนี้กรมบังคับคดีได้จัดโครงการไกล่เกลี่ยข้อพิพาทชั้นบังคับคดี เพื่อช่วยเหลือลูกหนี้ที่กำลังประสบปัญหาหนี้สินในช่วงสถานการณ์โควิด-19 ผู้ที่สนใจเข้าร่วมโครงการไกล่เกลี่ยฯ สามารถยื่นคำร้องขอไกล่เกลี่ยข้อพิพาทผ่านระบบอิเล็กทรอนิกส์ทางเว็บไซต์กรมบังคับคดี www.led.go.th และสามารถขอไกล่เกลี่ยข้อพิพาทออนไลน์ผ่านแอปพลิเคชัน Session Call สามารถสอบถามรายละเอียดเพิ่มเติมได้ที่ ศูนย์ไกล่เกลี่ยข้อพิพาท กรมบังคับคดี โทรศัพท์หมายเลข 0 2881 4840, 0 2887 5072 หรือ สายด่วนกรมบังคับคดี 1111 กด 79 และสำนักงานบังคับคดีจังหวัด/สาขาทั่วประเทศ

ที่มา : https://www.thaigov.go.th/news/contents/details/46074