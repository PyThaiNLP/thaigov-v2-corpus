รัฐบาลไทย-ข่าวทำเนียบรัฐบาล-บวท. เตรียมพร้อมรับเปิดประเทศ 1 พ.ย. คาดการณ์เที่ยวบินเพิ่มขึ้นจากเดิมร้อยละ 1.4


วันพุธที่ 27 ตุลาคม 2564
บวท. เตรียมพร้อมรับเปิดประเทศ 1 พ.ย. คาดการณ์เที่ยวบินเพิ่มขึ้นจากเดิมร้อยละ 1.4
มีมาตรการรองรับการบริหารจัดการจราจรทางอากาศ ที่ยังคงรักษามาตรฐานการให้บริการจราจรทางอากาศให้เกิดความปลอดภัยในทุกเที่ยวบิน
บริษัท วิทยุการบินแห่งประเทศไทย จำกัด (บวท.) กระทรวงคมนาคม ยืนยันพร้อมให้บริการจราจรทางอากาศ รองรับการเปิดประเทศตามนโยบายของรัฐบาลวันที่ 1 พฤศจิกายน 2564 และตามสั่งการของนายศักดิ์สยาม ชิดชอบ รัฐมนตรีว่าการกระทรวงคมนาคม ให้ทุกหน่วยงานในสังกัดกระทรวงคมนาคม เตรียมพร้อมรองรับการเปิดประเทศ โดยคาดการณ์จะมีปริมาณเที่ยวบินเพิ่มขึ้นเมื่อเปรียบเทียบกับเดือนตุลาคม 2564 จาก 26,905 เที่ยวบิน เป็น 27,285 เที่ยวบิน หรือคิดเป็น  ร้อยละ 1.4
นายทินกร ชูวงศ์ รองผู้อำนวยการใหญ่ ด้านปฏิบัติการ รักษาการ กรรมการผู้อำนวยการใหญ่ บวท. เปิดเผยว่า จากนโยบายการเปิดประเทศของรัฐบาลในวันที่ 1 พฤศจิกายน 2564 นั้น บวท. คาดว่าจากนโยบายดังกล่าวจะมีปริมาณเที่ยวบินที่ให้บริการเฉลี่ยวันละ 900 – 1,000 เที่ยวบิน ซึ่งถือว่าเป็นปริมาณเที่ยวบินที่เพิ่มขึ้น โดยเป็นการเพิ่มขึ้นอย่างชะลอตัวในภาพรวมของปริมาณเที่ยวบินตลอดทั้งปี  ซึ่งมีการเพิ่มขึ้นของปริมาณเที่ยวบินมาตั้งแต่เดือนตุลาคม 2564 ที่ผ่านมา จากการที่รัฐบาลประกาศคลายล็อกดาวน์ ทำให้ประชาชนสามารถเดินทางในประเทศได้มากขึ้น จึงนับว่าเป็นแนวโน้มที่ดีของอุตสาหกรรมการบินของประเทศ
ทั้งนี้ตามสั่งการของนายศักดิ์สยาม ชิดชอบ รัฐมนตรีว่าการกระทรวงคมนาคม ที่ให้หน่วยงานในสังกัดกระทรวงคมนาคม เตรียมพร้อมรองรับการเปิดประเทศเพื่อกระตุ้นเศรษฐกิจและการท่องเที่ยว บวท. ได้มีมาตรการรองรับการบริหารจัดการจราจรทางอากาศ ที่ยังคงรักษามาตรฐานการให้บริการจราจรทางอากาศให้เกิดความปลอดภัยในทุกเที่ยวบิน ตามที่สำนักงานการบินพลเรือนแห่งประเทศไทยกำหนด พร้อมทั้งบริหารจัดการให้เกิดความพร้อมทั้งระบบ อุปกรณ์ รวมถึงบุคลากรที่ผ่านกระบวนการทบทวน ทดสอบ และการฝึกซ้อมแผนรองรับสถานการณ์ฉุกเฉินอย่างต่อเนื่อง
นอกจากนั้นบุคลากรของ บวท. ที่ปฏิบัติงานยังได้รับวัคซีนโควิด-19 มากกว่าร้อยละ 90 ของบุคลากรทั้งหมด อย่างไรก็ตาม บวท. ได้เน้นย้ำให้บุคลากรทุกคน ยังคงดูแลรักษาสุขภาพและปฏิบัติตามมาตรการป้องกันโควิด-19 ตามหลักของสาธารณสุขอย่างเคร่งครัด เพื่อไม่ให้ส่งผลกระทบต่อการให้บริการในภาพรวม

ที่มา : https://www.thaigov.go.th/news/contents/details/47465