รัฐบาลไทย-ข่าวทำเนียบรัฐบาล-นายกฯ ขอบคุณ ทุกภาคส่วน หน่วยงานที่ร่วมทำงานสอดประสาน บูรณาการ จนไทยได้รับการจัดอันดับ SDG Index 44 ของโลก ที่ 3 ของเอเชีย ที่ 1 อาเซียน


วันพฤหัสบดีที่ 16 มิถุนายน 2565
พิมพ์
นายกฯ ขอบคุณ ทุกภาคส่วน หน่วยงานที่ร่วมทำงานสอดประสาน บูรณาการ จนไทยได้รับการจัดอันดับ SDG Index 44 ของโลก ที่ 3 ของเอเชีย ที่ 1 อาเซียน
นายกฯ ขอบคุณ ทุกภาคส่วน หน่วยงานที่ร่วมทำงานสอดประสาน บูรณาการ จนไทยได้รับการจัดอันดับ SDG Index 44 ของโลก ที่ 3 ของเอเชีย ที่ 1 อาเซียน
วันนี้ (วันที่ 16 มิถุนายน 2565) นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า ต่อการจัดอันดับ รายงานการพัฒนาที่ยั่งยืน หรือ Sustainable Development Report (SDR) รายงานการศึกษาและประเมินความก้าวหน้าในการขับเคลื่อน SDGs ของแต่ละประเทศ ในปี 2565 นี้ประเทศไทย อยู่ในอันดับที่ 44 จากทั้งหมด 163 ประเทศ เป็นอันดับที่ 3 ของเอเชียรองลงมาจากญี่ปุ่น (อันดับ 19) และ เกาหลีใต้ (อันดับ 27) รวมทั้งเป็น 5 ปี ติดต่อกันที่ไทยเป็นอันดับ 1 ของภูมิภาคเอเชียตะวันออกเฉียงใต้
พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ขอบคุณการทำงานของทุกหน่วยงานที่เกี่ยวข้องที่มีส่วนต่อความพยายามเพื่อขับเคลื่อน SDGs อย่างเป็นรูปธรรม ทั้งจากภาครัฐ ด้วยการผนวกเป็นเป้าหมายการพัฒนาระดับประเทศ ผ่านความเชื่อมโยงของทั้งแผนยุทธศาสตร์ชาติ 20 ปี และแผนพัฒนาเศรษฐกิจและสังคมแห่งชาติทั้งฉบับที่ 12 และ ฉบับที่ 13 ร่วมกันกับการทำงานของภาคประชาสังคม และภาคเอกชน อย่างมุ่งมั่นเสมอมา ซึ่งเห็นผลสำเร็จอย่างเป็นรูปธรรมที่ทำให้อันดับ SDG Index ของประเทศไทย อยู่ในระดับต้น ๆ เมื่อเทียบกับประเทศในภูมิภาคเอเชียตะวันออก และเอเชียใต้จากการจัดอันดับหลายปีซ้อน
ทั้งนี้ รายงาน Sustainable Development Report และ SDG Index โดย Sustainable Development Solutions Network (SDSN) ในปีนี้ ใช้กรอบแนวคิดว่า จากวิกฤตสู่การพัฒนาที่ยั่งยืน: SDGs ในฐานะ roadmap สู่ปี ค.ศ. 2030 และไกลกว่านั้น (From Crisis to Sustainable Development: the SDGs as Roadmap to 2030 and Beyond) เนื้อหาจะประกอบด้วย สถานการณ์ ความก้าวหน้า และความถดถอยของการดำเนินงานขับเคลื่อน SDGs ทั้งระดับโลกและระดับภูมิภาค และข้อเสนอแนะจากคณะผู้เชี่ยวชาญเพื่อการแก้ปัญหาความท้าทายต่าง ๆ ที่เหนี่ยวรั้งความมุ่งมั่นและความพยายามของทุกภาคส่วนเพื่อการบรรลุ SDGs ให้ทันภายในปี 2573
นายธนกรฯ กล่าวว่า นายกรัฐมนตรีมีความตั้งใจเสมอมาในการทำงานเพื่อพัฒนา คน เศรษฐกิจ สิ่งแวดล้อม สันติภาพและความยุติธรรม และความเป็นหุ้นส่วนการพัฒนา เป็นไปตามเป้าหมายการพัฒนาที่ยั่งยืน 17 เป้าหมาย โดยได้กำหนดแนวทางการพัฒนาของประเทศภายใต้ยุทธศาสตร์ชาติ 20 ปี ให้สอดคล้องและบูรณาการกัน ซึ่งแม้ในปีนี้ ไทยจะได้รับอันดับที่ต่ำลง 1 อันดับ จากปี 2564 ที่ได้อันดับที่ 43 แต่ในภาพรวมถือว่าไทยยังได้อันดับต้นๆ เมื่อเทียบในภูมิภาค
“รัฐบาลตั้งใจทำงานเพื่อเอาชนะอุปสรรคและความท้าทายต่าง ๆ เพื่อโอกาส และพัฒนาวิถีชีวิตของคนในประเทศ ดังนั้น การทำงานของรัฐบาลจึงมีเป้าหมายเดียวกับ เป้าหมายการพัฒนาที่ยั่งยืน (SDGs) 17 เป้าหมาย ซึ่งแน่นอนว่าการทำงานเพื่อบรรลุเป้าหมายเหล่านี้ ต้องใช้เวลา และมีปัจจัยแวดล้อมหลายส่วน แต่รัฐบาลมีความมุ่งมั่นพยายามเพื่อขับเคลื่อนเป้าหมายในการพัฒนาเหล่านี้ ไม่เพียงแต่เพื่อบรรลุ SDG Index แต่ต้องการทำเพื่อประโยชน์ของประชาชนไทยทุกคน และเพื่อความมั่งคั่ง ยั่งยืนของประเทศ

ที่มา : https://www.thaigov.go.th/news/contents/details/55757