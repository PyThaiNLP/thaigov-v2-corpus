รัฐบาลไทย-ข่าวทำเนียบรัฐบาล-ปลัด สธ. เปิดอาคารผู้ป่วยนอก รพ.สมเด็จพระเจ้าตากสินมหาราช รองรับการขยายบริการ ลดความแออัด ลดระยะเวลารอคอย


วันจันทร์ที่ 8 สิงหาคม 2565
ปลัด สธ. เปิดอาคารผู้ป่วยนอก รพ.สมเด็จพระเจ้าตากสินมหาราช รองรับการขยายบริการ ลดความแออัด ลดระยะเวลารอคอย
ปลัดกระทรวงสาธารณสุข เปิดอาคารผู้ป่วยนอกโรงพยาบาลสมเด็จพระเจ้าตากสินมหาราช จังหวัดตาก รองรับการขยายบริการให้ผู้ป่วยได้รับการบริการที่มีคุณภาพ ปลอดภัย ลดความแออัด และลดระยะเวลารอคอย
ปลัดกระทรวงสาธารณสุข เปิดอาคารผู้ป่วยนอกโรงพยาบาลสมเด็จพระเจ้าตากสินมหาราช จังหวัดตาก รองรับการขยายบริการให้ผู้ป่วยได้รับการบริการที่มีคุณภาพ ปลอดภัย ลดความแออัด และลดระยะเวลารอคอย
วันนี้ (8 สิงหาคม 2565) นายแพทย์เกียรติภูมิ วงศ์รจิต ปลัดกระทรวงสาธารณสุข พร้อมด้วย นายแพทย์ภูวเดช สุระโคตร ผู้ช่วยปลัดกระทรวงสาธารณสุข นายแพทย์ศักดา อัลภาชน์ ผู้ช่วยปลัดกระทรวงสาธารณสุข นายแพทย์ภาณุมาศ ญาณเวทย์สกุล ผู้ตรวจราชการกระทรวงสาธารณสุข เขตสุขภาพที่ 2 นายแพทย์ชิโนรส ลี้สวัสดิ์ สาธารณสุขนิเทศก์ เขตสุขภาพที่ 2 และคณะผู้บริหาร ร่วมเปิดอาคารผู้ป่วยนอกโรงพยาบาลสมเด็จพระเจ้าตากสินมหาราช จังหวัดตาก
นายแพทย์เกียรติภูมิ กล่าวว่า โรงพยาบาลสมเด็จพระเจ้าตากสินมหาราช เป็นโรงพยาบาลทั่วไป ขนาด 310 เตียง เป็นโรงพยาบาลแม่ข่ายในการรักษาพยาบาลผู้ป่วยในจังหวัดตากและจังหวัดใกล้เคียง นอกจากนี้ ยังทำหน้าที่ส่งต่อผู้ป่วยไปยังโรงพยาบาลศูนย์ในเขตสุขภาพที่ 2 ในกรณีที่ไม่สามารถรักษาในโรงพยาบาลได้ จึงจำเป็นต้องพัฒนาทั้งด้านคุณภาพบริการและโครงสร้างพื้นฐาน อาคารสถานที่ให้ได้มาตรฐาน ตามนโยบายของกระทรวงที่ต้องการให้ประชาชนได้รับบริการทางการแพทย์ที่มีคุณภาพ สะดวก รวดเร็ว ปลอดภัย  ลดความแออัด ลดระยะเวลารอคอย โดยได้สนับสนุนทรัพยากรที่จำเป็นต่อการจัดระบบบริการสุขภาพและการรักษาพยาบาลให้มีประสิทธิภาพสูงสุด และสร้างหลักประกันคุณภาพให้ครอบคลุมประชาชนทุกกลุ่ม โดยยึดผู้รับบริการเป็นศูนย์กลาง อาคารผู้ป่วยนอกหลังนี้นับว่าเป็นส่วนสำคัญที่จะช่วยเพิ่มศักยภาพและคุณภาพบริการของโรงพยาบาลให้ดียิ่งขึ้น
สำหรับอาคารผู้ป่วยนอก เป็นอาคารคอนกรีตเสริมเหล็ก 6 ชั้น มีชั้นใต้ดิน โครงสร้างต้านแผ่นดินไหวได้ พื้นที่ใช้สอยประมาณ 18,042 ตารางเมตร ก่อสร้างแล้วเสร็จและเปิดใช้งานตั้งแต่เดือนมีนาคม 2563 เป็นต้นมา ให้บริการผู้ป่วยนอก งานตรวจรักษาทั่วไป งานตรวจทางคลินิก งานสนับสนุนต่างๆ พร้อมสิ่งแวดล้อมที่ดี สะอาด ปลอดภัย สามารถรองรับจำนวนผู้มารับบริการที่เพิ่มขึ้น และลดความแออัดได้อย่างดี ส่งผลให้ผู้รับบริการมีความพึงพอใจมากยิ่งขึ้น
************************************ 8 สิงหาคม 2565

ที่มา : https://www.thaigov.go.th/news/contents/details/57760