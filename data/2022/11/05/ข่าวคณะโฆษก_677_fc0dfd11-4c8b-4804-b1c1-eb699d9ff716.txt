รัฐบาลไทย-ข่าวทำเนียบรัฐบาล-รัฐบาลเดินหน้าลดการใช้พลาสติก ตั้งเป้าลด เลิกใช้กล่องโฟม แก้วพลาสติกบาง และหลอดพลาสติก ภายในปี 2565


วันเสาร์ที่ 18 ธันวาคม 2564
พิมพ์
รัฐบาลเดินหน้าลดการใช้พลาสติก ตั้งเป้าลด  เลิกใช้กล่องโฟม แก้วพลาสติกบาง และหลอดพลาสติก ภายในปี 2565
รัฐบาลเดินหน้าลดการใช้พลาสติก ตั้งเป้าลด  เลิกใช้กล่องโฟม แก้วพลาสติกบาง และหลอดพลาสติก ภายในปี 2565
นางสาวรัชดา ธนาดิเรก รองโฆษกประจำสำนักนายกรัฐมนตรี เปิดเผยว่า รัฐบาลภายใต้การนำของพลเอกประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เห็นความสำคัญและตระหนักถึงปัญหามลพิษสิ่งแวดล้อมที่เกิดจากขยะพลาสติก สั่งเดินหน้าแก้ปัญหาขยะพลาสติกที่มีผลกระทบต่อสิ่งแวดล้อมในประเทศไทยอย่างจริงจัง ตามมติคณะรัฐมนตรีเมื่อวันที่ 15 ก.พ. 64 ซึ่งเห็นชอบแผนปฏิบัติการด้านการจัดการขยะพลาสติก ระยะที่ 1 (พ.ศ. 2563 – 2565) ภายใต้ Roadmap การจัดการขยะพลาสติก พ.ศ. 2561 – 2573 เพื่อขับเคลื่อนการแก้ไขปัญหาขยะพลาสติกที่มีผลกระทบต่อสิ่งแวดล้อมในประเทศไทย ทั้งนี้ กระทรวงทรัพยากรธรรมชาติและสิ่งแวดล้อมร่วมขับเคลื่อนการดำเนินงานกับทุกภาคส่วน มุ่งจัดการขยะพลาสติกที่ยั่งยืนอย่างเป็นรูปธรรม
ที่ผ่านมา  นายวราวุธ ศิลปอาชา รัฐมนตรีว่าการกระทรวงทรัพยากรธรรมชาติและสิ่งแวดล้อม ในฐานะประธานคณะอนุกรรมการบริหารจัดการขยะพลาสติกและขยะอิเล็กทรอนิกส์ ภายใต้คณะกรรมการสิ่งแวดล้อมแห่งชาติ มอบหมายให้กรมควบคุมมลพิษ ร่วมกับหน่วยงานที่เกี่ยวข้องทั้งภาครัฐและเอกชน ร่วมกันขับเคลื่อนการดำเนินงานภายใต้ Roadmap การจัดการขยะพลาสติก พ.ศ. 2561 - 2573 ซึ่งที่ผ่านมาได้รับความร่วมมือจากทุกหน่วยงานที่เกี่ยวข้องในการขับเคลื่อนการดำเนินการแบบสมัครใจ ดังนี้ 1) การเลิกใช้พลาสติกหุ้มฝาขวดน้ำดื่ม (Cap Seal) 2) การเลิกใช้ไมโครบีดส์จากพลาสติก 3) การเลิกใช้ถุงพลาสติกหูหิ้วขนาดบาง ร่วมกับภาคีเครือข่ายห้างสรรพสินค้า ซุปเปอร์มาร์เก็ต และร้านสะดวกซื้อ 4) การลด เลิกใช้กล่องโฟมบรรจุอาหาร แก้วพลาสติกแบบบาง และหลอดพลาสติก ภายในปี 2565 โดยความร่วมมือจากภาครัฐและเอกชน 5) การสร้างความรู้ความเข้าใจ สร้างการมีส่วนร่วมของทุกภาคส่วนเกี่ยวกับการป้องกันและแก้ไขปัญหาขยะพลาสติก รณรงค์ประชาสัมพันธ์เผยแพร่ข้อมูลข่าวสารเกี่ยวกับการจัดการขยะพลาสติกผ่านช่องทางต่าง ๆ 6) การจัดทำฐานข้อมูล Material Flow of Plastic ของประเทศไทย 7) การจัดตั้งพื้นที่นำร่อง เพื่อเป็นชุมชนตัวอย่างด้านการจัดการขยะพลาสติก 8) การพัฒนาแนวทางการใช้ประโยชน์จากขยะพลาสติก 9) การจัดประชุมเชิงปฏิบัติการเพื่อชี้แจงทำความเข้าใจและรับฟังความคิดเห็นจากหน่วยงานจังหวัด ร้านขายของชำและตลาดสด เพื่อขยายผลการดำเนินมาตรการงดให้ถุงพลาสติก 10) การขับเคลื่อนการดำเนินงานเกี่ยวกับการจัดการพลาสติกแบบใช้ครั้งเดียวและขยะพลาสติก จากธุรกิจสินค้าออนไลน์ 11) การลงนามบันทึกความร่วมมือ (MOU) การลดการใช้พลาสติกแบบใช้ครั้งเดียวจากการบริการส่งอาหาร (Food Delivery) 12) การขับเคลื่อนโครงการความร่วมมือระหว่างประเทศเพื่อป้องกันและแก้ไขปัญหาขยะพลาสติกในทะเล ร่วมกับองค์กรต่าง ๆ อาทิ ธนาคารโลก ธนาคารพัฒนาเอเชีย องค์กรความร่วมมือระหว่างประเทศของเยอรมัน และ 13) การกำหนดมาตรการกำกับเพื่อควบคุมการนำเข้าเศษพลาสติกจากต่างประเทศ
“นายกรัฐมนตรีชื่นชมภาครัฐ เอกชน และประชาชน ที่มีส่วนสำคัญในการช่วยลดการใช้พลาสติก ลดการสร้างขยะและรักษาสิ่งแวดล้อม ซึ่งเป็นส่วนช่วยสำคัญในการบริหารจัดการขยะ เพิ่มความเป็นมิตรต่อสิ่งแวดล้อม  และยังเป็นการเริ่มต้นที่จะเกิดการสร้างคุณภาพชีวิตที่ดี พร้อมกับการพัฒนาประเทศให้เติบโตไปในภายภาคหน้าอย่างยั่งยืนด้วย” นางสาวรัชดาฯ กล่าว
...................

ที่มา : https://www.thaigov.go.th/news/contents/details/49609