รัฐบาลไทย-ข่าวทำเนียบรัฐบาล-คํากล่าว พลเอก ประยุทธ์ จันทร์โอชา นายกรัฐมนตรี ในพิธีเปิดรับนักท่องเที่ยวภายใต้รูปแบบ Samui Plus Model


วันศุกร์ที่ 16 กรกฎาคม 2564
พิมพ์
คํากล่าว พลเอก ประยุทธ์ จันทร์โอชา  นายกรัฐมนตรี ในพิธีเปิดรับนักท่องเที่ยวภายใต้รูปแบบ Samui Plus Model
คํากล่าว พลเอก ประยุทธ์ จันทร์โอชา  นายกรัฐมนตรี ในพิธีเปิดรับนักท่องเที่ยวภายใต้รูปแบบ Samui Plus Model
ในวันพฤหัสบดีที่ 15 กรกฎาคม 2564 เวลา 18.30 น. ณ SEEN BEACH CLUB SAMUI อำเภอเกาะสมุย จังหวัดสุราษฎร์ธานี
คํากล่าว
พลเอก ประยุทธ์ จันทร์โอชา  นายกรัฐมนตรี
ในพิธีเปิดรับนักท่องเที่ยวภายใต้รูปแบบ Samui Plus Model
ในวันพฤหัสบดีที่ 15 กรกฎาคม 2564 เวลา 18.30 น.
ณ SEEN BEACH CLUB SAMUI
อำเภอเกาะสมุย จังหวัดสุราษฎร์ธานี
---------
สวัสดีพี่น้องชาวเกาะสมุย
ผู้ประกอบการธุรกิจและบริการ
นักท่องเที่ยวทุกท่าน
ผมมีความยินดีเป็นอย่างยิ่งที่ได้เป็นประธานในพิธีเปิดรับนักท่องเที่ยวภายใต้รูปแบบ “Samui Plus Model” ในวันนี้
การเปิดรับนักท่องเที่ยวภายใต้รูปแบบ “Samui Plus Model” ถือเป็นการดำเนินการที่มีความต่อเนื่องจาก โครงการ “Phuket Sandbox” ซึ่งผมได้เดินทางไปทำพิธีเปิดมาแล้ว เมื่อในวันที่ 1 กรกฎาคม 2564 ที่ผ่านมา เพื่อเปิดรับนักท่องเที่ยวชาวต่างชาติที่ได้รับวัคซีนแล้วเข้ามาท่องเที่ยวในประเทศไทย โดยมีเป้าหมายสำคัญ คือ การฟื้นฟูเศรษฐกิจการท่องเที่ยวของหมู่เกาะทะเลใต้ ทั้งเกาะสมุย เกาะพงัน และเกาะเต่า ตลอดจนพื้นที่อื่นๆ โดยคำนึงถึงความปลอดภัยด้านสาธารณสุขของนักท่องเที่ยวและพี่น้องประชาชนในพื้นที่เป็นหลัก
ผมขอชื่นชมจังหวัดสุราษฎร์ธานีที่รักษาสถานะจำนวนผู้ติดเชื้อรายใหม่ได้เป็นอย่างดี สะท้อนถึงการบริหารจัดการด้านการแพทย์ และสาธารณสุขที่เป็นไปตามมาตรการอย่างเคร่งครัด ทั้งมาตรการการเฝ้าระวังพื้นที่ มาตรการป้องกันควบคุมโรค มาตรการป้องกันส่วนบุคคล มาตรการด้านสังคม และการกำกับติดตาม รวมทั้งระบบการรายงาน การส่งต่อ และการรักษา อย่างเป็นระบบและมีประสิทธิภาพ
อย่างไรก็ตาม สำหรับการเปิดรับนักท่องเที่ยวชาวต่างชาติ สิ่งสำคัญคือ การสื่อสารให้นักท่องเที่ยวเข้าใจถึงเงื่อนไขการท่องเที่ยวในเกาะสมุย เนื่องจากมีหลายประเด็นที่แตกต่างจากการเปิด Phuket Sandbox เช่น การกำหนดให้นักท่องเที่ยวอยู่ในบริเวณโรงแรมที่พักในช่วง 3 วันแรก โดยอยู่ภายใต้การดูแลร่วมกับโรงพยาบาลในพื้นที่ การสร้างความเข้าใจในเรื่องการสร้างภูมิคุ้มกันหมู่ของบุคลากรที่เป็นพนักงานบริการด่านหน้าก็จะเป็นส่วนสำคัญที่จะช่วยเสริมสร้างความมั่นใจ คลายความวิตกกังวลต่อนักท่องเที่ยว ตลอดจนการสร้างความมั่นใจเรื่องความปลอดภัยที่จะมาประเทศไทย ด้วยการส่งเสริมประชาสัมพันธ์เครื่องหมายมาตรฐาน SHA และ SHA PLUS เพื่อการันตีความสะอาดปลอดภัยให้กับผู้ประกอบการแหล่งท่องเที่ยว
ผมมีความเชื่อมั่นว่า พี่น้องประชาชน ผู้ประกอบการ ชาวเกาะสมุยเกาะพะงัน เกาะเต่า จะสามารถผ่านสถานการณ์ความท้าทายนี้ไปได้ ด้วยความมุ่งมั่นทุ่มเทของเจ้าหน้าที่ทุกภาคส่วน ทั้งฝ่ายปกครอง สาธารณสุขอำเภอ อสม. ผู้ประกอบการท่องเที่ยว และโดยเฉพาะพี่น้องประชาชนในพื้นที่ ถือเป็นส่วนสำคัญในการที่จะช่วยสื่อสารสร้างความเข้าใจ เน้นย้ำความพร้อมในพื้นที่ ให้นักท่องเที่ยวมีความเชื่อมั่น และเดินทางมาท่องเที่ยวมากยิ่งขึ้น เพื่อฟื้นเศรษฐกิจการท่องเที่ยวและบริการของประเทศไทยให้กลับมาโดยเร็วที่สุด เพื่อคืนรอยยิ้ม คืนความสุขกลับสู่คนไทยอีกครั้ง
สุดท้ายนี้ ผมขอส่งมอบความปรารถนาดี มายังทุกท่านและขอให้การจัดงาน “Samui Plus Grand Opening” ในวันนี้ สัมฤทธิผลตามที่มุ่งหวังทุกประการ
ขอบคุณครับ
-----------------

ที่มา : https://www.thaigov.go.th/news/contents/details/43804