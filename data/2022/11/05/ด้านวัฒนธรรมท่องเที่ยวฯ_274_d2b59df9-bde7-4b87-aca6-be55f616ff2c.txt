รัฐบาลไทย-ข่าวทำเนียบรัฐบาล-วธ.เดินหน้าส่งเสริมท่องเที่ยวเชิงวัฒนธรรม จัดมหกรรมท่องเที่ยวเชิงวัฒนธรรมวิถีบูรพา 8 จังหวัดภาคตะวันออกในรูปแบบออนไลน์ สร้างรายได้สู่ชุมชนและประเทศ


วันพุธที่ 8 ธันวาคม 2564
วธ.เดินหน้าส่งเสริมท่องเที่ยวเชิงวัฒนธรรม จัดมหกรรมท่องเที่ยวเชิงวัฒนธรรมวิถีบูรพา 8 จังหวัดภาคตะวันออกในรูปแบบออนไลน์  สร้างรายได้สู่ชุมชนและประเทศ
วธ.เดินหน้าส่งเสริมท่องเที่ยวเชิงวัฒนธรรม จัดมหกรรมท่องเที่ยวเชิงวัฒนธรรมวิถีบูรพา 8 จังหวัดภาคตะวันออกในรูปแบบออนไลน์  สร้างรายได้สู่ชุมชนและประเทศ เสริมสร้างเศรษฐกิจฐานรากของชุมชน
วธ.เดินหน้าส่งเสริมท่องเที่ยวเชิงวัฒนธรรม จัดมหกรรมท่องเที่ยวเชิงวัฒนธรรมวิถีบูรพา 8 จังหวัดภาคตะวันออกในรูปแบบออนไลน์  สร้างรายได้สู่ชุมชนและประเทศ เสริมสร้างเศรษฐกิจฐานรากของชุมชน
นายอิทธิพล คุณปลื้ม รัฐมนตรีว่าการกระทรวงวัฒนธรรม เปิดเผยว่า รัฐบาลได้กำหนดยุทธศาสตร์ชาติ ระยะ 20 ปี มีเป้าหมายพัฒนาประเทศสู่ความมั่นคง มั่งคั่ง และยั่งยืน และนโยบายโมเดลเศรษฐกิจใหม่ BCG พลิกโฉมประเทศไทยให้สามารถสร้างมูลค่าทางเศรษฐกิจได้อย่างเต็มศักยภาพ โดยอาศัยฐานความเข้มแข็งของประเทศ โดยเฉพาะด้านวัฒนธรรม ซึ่งวธ.ได้ขับเคลื่อนนโยบายรัฐบาลในการสร้างความเข้มแข็งให้แก่ระบบเศรษฐกิจฐานรากในระดับชุมชนและท้องถิ่นโดยมุ่งส่งเสริมการต่อยอดวัฒนธรรมด้วยการนำคุณค่าของวัฒนธรรมมาสร้างสรรค์สินค้าและบริการเพื่อเพิ่มมูลค่าทางเศรษฐกิจ สร้างรายได้จากการท่องเที่ยวและบริการทางวัฒนธรรม โดยนำทุนและทรัพยากรทางวัฒนธรรมที่หลากหลายมาต่อยอดในการสร้างงาน สร้างรายได้ให้แก่ชุมชนและประเทศ เสริมสร้างเศรษฐกิจฐานรากของชุมชนให้เกิดความเข้มแข็งอย่างยั่งยืน
รัฐมนตรีว่าการกระทรวงวัฒนธรรม กล่าวอีกว่า ในพื้นที่ 8 จังหวัดภาคตะวันออก ได้แก่ ชลบุรี ฉะเชิงเทรา ระยอง จันทบุรี ตราด นครนายก ปราจีนบุรีและสระแก้ว มีทุนทางวัฒนธรรมที่มีอัตลักษณ์และเอกลักษณ์มากมาย หลายจังหวัดมีประเพณีหนึ่งเดียวในโลกสามารถพัฒนาต่อยอดเป็นแหล่งท่องเที่ยวเชิงวัฒนธรรมได้อย่างเต็มรูปแบบ และเผยแพร่ให้เป็นที่รู้จักระดับประเทศและนานาชาติ อีกทั้งมีแหล่งท่องเที่ยวทางธรรมชาติหลากหลายสอดคล้องกับนโยบายโมเดลเศรษฐกิจใหม่ BCG ของรัฐบาลในเรื่องการท่องเที่ยวสีเขียว และปัจจุบันวธ.ส่งเสริมให้เกิดชุมชนคุณธรรมฯกว่า 25,000 ชุมชนทั่วประเทศ ซึ่งในปี 2564 วธ.พัฒนาต่อยอดชุมชนคุณธรรมฯสู่การท่องเที่ยวเชิงวัฒนธรรม “เที่ยวชุมชน ยลวิถี” และคัดเลือก 10 สุดยอดชุมชนต้นแบบ“เที่ยวชุมชน ยลวิถี”ซึ่งได้รับโล่เกียรติเชิดชูเกียรติจากพลเอกประยุทธ์ จันทร์โอชา นายกรัฐมนตรี เมื่อเร็วๆนี้ โดยหนึ่งในสุดยอดชุมชนต้นแบบ“เที่ยวชุมชน ยลวิถี”คือ ชุมชนคุณธรรมบ้านเก่าริมน้ำประแส ต.ปากน้ำประแส อ.แกลง จ.ระยอง
นายอิทธิพล กล่าวด้วยว่า วธ.โดยสำนักงานวัฒนธรรมจังหวัด(สวจ.) 8 จังหวัดภาคตะวันออกทางจังหวัด เครือข่ายทางวัฒนธรรมและชุมชนคุณธรรมฯแต่ละจังหวัดร่วมกันจัดงาน“มหกรรมท่องเที่ยวเชิงวัฒนธรรมวิถีบูรพา ภายใต้วัฒนธรรมวิถีชีวิตใหม่แบบออนไลน์ของภาคตะวันออก” เนื่องจากสถานการณ์การแพร่ระบาดของโรคไวรัสโคโรน่า 2019 (โควิด-19)  จึงได้ปรับรูปแบบงานเป็นแบบออนไลน์  โดยครั้งแรกจัดเมื่อวันที่ 3 ธันวาคมที่ผ่านมา ณ จังหวัดชลบุรี และจะจัดครั้งที่สอง ในวันที่ 8 ธันวาคม ณ จังหวัดตราด และครั้งที่สาม ในวันที่ 13 ธันวาคม  2564 ณ จังหวัดนครนายก มีกิจกรรมการแสดงศิลปวัฒนธรรมพื้นบ้าน การแสดงของศิลปินที่มีชื่อเสียง ของดีวิถีชุมชนภาคตะวันออก การสาธิตและจำหน่ายผลิตภัณฑ์ชุมชน อาหารพื้นบ้านของชุมชนคุณธรรมฯและชุมชนเครือข่ายในจังหวัดภาคตะวันออก โดยดูข้อมูลเพิ่มเติมและรับชมได้ทาง Facebook Live ทางเพจวัฒนธรรมตะวันออกของดี วิถีบูรพา  ซึ่งงานนี้มุ่งส่งเสริมการท่องเที่ยว เชิงวัฒนธรรมเพื่อเตรียมพร้อมรับนักท่องเที่ยว หลังผ่อนคลายจากสถานการณ์การแพร่ระบาดของโรคโควิด-19 ทั้งนี้ ได้กำชับสวจ.และทุกภาคส่วนปฏิบัติตามมาตรการของกระทรวงสาธารณสุขอย่างเคร่งครัด เพื่อป้องกันการแพร่ระบาดของโรคโควิด-19 และเพื่อให้การส่งเสริมการท่องเที่ยวเชิงวัฒนธรรมเดินหน้าต่อไป

ที่มา : https://www.thaigov.go.th/news/contents/details/49232