รัฐบาลไทย-ข่าวทำเนียบรัฐบาล-คนขับแท็กซี่ ซาบซึ้ง ข้าวสารอาหารแห้ง ถูกส่งถึงมือช่วยบรรเทาผลกระทบช่วงโควิด


วันอังคารที่ 3 สิงหาคม 2564
พิมพ์
คนขับแท็กซี่ ซาบซึ้ง ข้าวสารอาหารแห้ง ถูกส่งถึงมือช่วยบรรเทาผลกระทบช่วงโควิด
คนขับแท็กซี่ ซาบซึ้ง ข้าวสารอาหารแห้ง ถูกส่งถึงมือช่วยบรรเทาผลกระทบช่วงโควิด
เมื่อวันที่ 3 สิงหาคม 2564 นายสุชาติ ชมกลิ่น รัฐมนตรีว่าการกระทรวงแรงงาน มอบหมายให้นางธิวัลรัตน์ อังกินันทน์ ที่ปรึกษารัฐมนตรีว่าการกระทรวงแรงงาน ลงพื้นที่มอบข้าวสารอาหารแห้งที่ภาคเอกชนซึ่งเป็นผู้ใหญ่ใจดี ร่วมสนับสนุนให้กระทรวงแรงงานนำไปช่วยเหลือครอบครัวแท็กซี่ที่ได้รับความเดือดร้อนจากผลกระทบโควิด-19 ผ่านมูลนิธิเพื่อคนขับรถแท็กซี่ โดยมี นางเธียรรัตน์ นะวะมะวัฒน์ โฆษกกระทรวงแรงงาน (ฝ่ายการเมือง) นางสาวบุปผา เรืองสุด ผู้ตรวจราชการกระทรวงแรงงาน นายวิฑูรย์ แนวพานิช นายกสมาคมการค้าเครือข่ายแท็กซี่ไทย เข้าร่วมในครั้งนี้ด้วย ณ สหกรณ์แท็กซี่สยาม จำกัด ถนนนวลจันทร์ ระหว่าง 27-29 โครงการสุรีย์พร46/172 แขวงคลองกุ่ม เขตบึงกุ่ม กรุงเทพมหานคร โดย นางธิวัลรัตน์ กล่าวว่า รัฐบาล โดย ท่านนายกรัฐมนตรี พล.อ.ประยุทธ์ จันทร์โอชา ได้เล็งเห็นถึงความลำบากและให้ความห่วงใยพี่น้องอาชีพอิสระ เช่น คนขับรถแท็กซี่ หาบเร่แผงลอย มอเตอร์ไซค์รับจ้าง ขับรถสามล้อ อาชีพธุรกิจกลางคืน อย่างพนักงานเสิร์ฟ นักร้อง นักดนตรี ที่ได้รับผลกระทบจากมาตรการล็อคดาวน์ในพื้นที่ควบคุมสูงสุดจากการแพร่ระบาดของโควิด-19
นางธิวัลรัตน์ กล่าวต่อว่า ในวันนี้ ท่านสุชาติ ชมกลิ่น รัฐมนตรีว่าการกระทรวงแรงงาน ได้เห็นความลำบากและมีความห่วงใยพี่น้องคนขับแท็กซี่ที่ได้รับผลกระทบจากโควิด-19 จึงมอบหมายให้ดิฉันและคณะได้ลงพื้นที่เพื่อมามอบข้าวสารอาหารแห้งที่ภาคเอกชนซึ่งเป็นผู้ใหญ่ใจดีอย่างเครือซีพี เครื่องดื่มคาราบาวแดง และบริษัท ไทยยูเนี่ยน กรุ๊ป ร่วมสนับสนุนให้กระทรวงแรงงานนำไปช่วยเหลือครอบครัวแท็กซี่ที่ได้รับความเดือดร้อนจากผลกระทบโควิด-19 ผ่านประธานมูลนิธิเพื่อคนขับรถแท็กซี่ รวมทั้งสนับสนุนงบประมาณแก่มูลนิธิเพื่อคนขับรถแท็กซี่นำเงินไปให้ครอบครัวคนขับแท็กซี่จัดทำข้าวกล่องส่งแคมป์คนงาน ซึ่งจากการลงพื้นที่ได้พูดคุยและให้กำลังใจพี่น้องคนขับแท็กซี่ ขอให้มั่นใจว่ารัฐบาลและกระทรวงแรงงานโดยท่านนายกรัฐมนตรีจะไม่ทิ้งใครไว้ข้างหลัง
ด้าน นายวิฑูรย์ แนวพานิช นายกสมาคมการค้าเครือข่ายแท็กซี่ไทย กล่าวว่า จากการที่ผมได้เข้าพบท่านรัฐมนตรีแรงงานเมื่อวานนี้ เพื่อรายงานสภาพปัญหาของคนขับแท็กซี่ให้ท่านได้ทราบ และท่านรัฐมนตรีแรงงานได้แจ้งให้ผมทราบว่าท่านนายกรัฐมนตรี พล.อ.ประยุทธ์ จันทร์โอชา ได้ห่วงใยอาชีพแท็กซี่มาโดยตลอด จึงได้สั่งการให้กระทรวงแรงงานดูแลเยียวยาผู้ประกอบอาชีพอิสระได้สมัครมาตรา 40 เพื่อจะได้รับการเยียวยาไม่ให้ตกหล่น เบื้องต้นท่านได้มอบข้าวสารขนาดถุงละ 5 กิโลกรัมมาให้จำนวน 1,000 ถุง ในวันนี้ทางมูลนิธิจึงได้ส่งข่าวผ่านช่องทางต่าง ๆ เพื่อให้พี่น้องสมาชิกแท็กซี่มารับข้าวสารตามเจตนารมย์ของท่านสุชาติ ชมกลิ่นรัฐมนตรีแรงงาน เพื่อบรรเทาผลกระทบอย่างเร่งด่วน พี่น้องแท็กซี่ที่มารับสิ่งของต่างซาบซึ้งใจและฝากขอบคุณท่านนายกรัฐมนตรี ที่ระลึกถึงพวกเขา พี่น้องชาวแท็กซี่เดือดร้อนมานาน อยู่กรุงเทพต้องซื้อข้าวกินไม่เหมือนอยู่ต่างจังหวัด ข้าวสาร 5 กิโลมีความหมายมาก คนขับแท็กซี่ฝากขอบคุณที่เป็นกำลังใจให้ในครั้งนี้
+++++++++++++++++++
กองเผยแพร่และประชาสัมพันธ์
3 สิงหาคม 2564

ที่มา : https://www.thaigov.go.th/news/contents/details/44388