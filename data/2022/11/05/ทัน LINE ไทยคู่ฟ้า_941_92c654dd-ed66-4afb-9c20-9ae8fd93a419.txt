รัฐบาลไทย-ข่าวทำเนียบรัฐบาล-สปสช. เตรียมยกเลิกจ่ายค่าตรวจโควิด สำหรับ รพ. นอกระบบบัตรทอง หลังสถานการณ์โควิดดีขึ้น


วันเสาร์ที่ 11 มิถุนายน 2565
สปสช. เตรียมยกเลิกจ่ายค่าตรวจโควิด สำหรับ รพ. นอกระบบบัตรทอง หลังสถานการณ์โควิดดีขึ้น
.....
จากสถานการณ์โควิด-19 ในปัจจุบันที่เริ่มผ่านพ้นช่วงวิกฤต กระทรวงสาธารณสุข (สธ.) ได้จัดทำแผนและมาตรการการบริหารจัดการสถานการณ์โรคโควิด-19 สู่โรคประจำถิ่น (Endemic Approach to COVID-19) เพื่อให้ประชาชนกลับมาดำเนินชีวิตภายใต้การใช้ชีวิตวิถีปกติใหม่
.
ดังนั้นหน่วยงานที่บริหารจัดการกองทุนสุขภาพภาครัฐ ประกอบด้วย สปสช. กรมบัญชีกลาง สำนักงานประกันสังคม กองเศรษฐกิจสุขภาพฯ สธ. พิจารณาแล้วเห็นว่าในระยะต่อไป ไม่จำเป็นต้องตรวจคัดกรองเชิงรุก และประชาชนสามารถตรวจคัดกรองด้วย ATK ด้วยตนเองในหน่วยบริการได้ จึงมีมติร่วมกันให้ปรับเงื่อนไขอัตราจ่ายบริการโรคโควิด-19 ในภาพรวม โดยยกเลิกตรวจคัดกรองเชิงรุกนอกหน่วยบริการ เพื่อให้สอดคล้องกับการเดินหน้าไปสู่โรคประจำถิ่นของสธ.
.
ด้วยเหตุนี้ คณะกรรมการหลักประกันสุขภาพแห่งชาติ (บอร์ด สปสช.) จึงมีมติให้ยกเลิกจ่ายค่าบริการตรวจคัดกรองโรคโควิด-19 ในหน่วยบริการนอกระบบหลักประกันสุขภาพแห่งชาติ คงเหลือแต่หน่วยบริการในระบบเท่านั้น โดยให้มีผลตั้งแต่วันที่ 1 ก.ค. 65 เป็นต้นไป
.
อย่างไรก็ตาม สปสช. ยังคงให้บริการประชาชนกลุ่มบัตรทองที่ป่วยโควิด เพื่อเข้ารักษาในระบบ Home Isolation หรือติดต่อรับยาที่ร้านขายยาที่ร่วมโครงการอย่างต่อเนื่อง กรณีมีข้อสงสัย สอบถามเพิ่มเติมได้ที่ สายด่วน สปสช. 1330
#ไทยคู่ฟ้า #ร่วมต้านโควิด19
-------------------

ที่มา : https://www.thaigov.go.th/news/contents/details/55610