รัฐบาลไทย-ข่าวทำเนียบรัฐบาล-โฆษกรัฐบาลเผย “นายกฯ” สั่งดูแลค่าครองชีพประชาชน ก.พาณิชย์เร่งพูดคุยผู้ประกอบการศูนย์อาหาร ช่วยลดต้นทุนค่าใช้จ่ายอาหารจานด่วน เพิ่มรายการอาหารทางเลือกใหม่ ๆ


วันจันทร์ที่ 15 พฤศจิกายน 2564
พิมพ์
โฆษกรัฐบาลเผย “นายกฯ” สั่งดูแลค่าครองชีพประชาชน ก.พาณิชย์เร่งพูดคุยผู้ประกอบการศูนย์อาหาร ช่วยลดต้นทุนค่าใช้จ่ายอาหารจานด่วน เพิ่มรายการอาหารทางเลือกใหม่ ๆ
โฆษกรัฐบาลเผย “นายกฯ” สั่งดูแลค่าครองชีพประชาชน ก.พาณิชย์เร่งพูดคุยผู้ประกอบการศูนย์อาหาร ช่วยลดต้นทุนค่าใช้จ่ายอาหารจานด่วน เพิ่มรายการอาหารทางเลือกใหม่ ๆ
นายธนกร วังบุญคงชนะ โฆษกประจำสำนักนายกรัฐมนตรี เผย พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ติดตามสถานการณ์ประจำวัน ทราบถึงความเดือดร้อนของพี่น้องประชาชน ขณะนี้ร้านอาหารตามสั่ง/อาหารจานด่วน มีการปรับราคาขึ้นหลายรายการ เนื่องจากช่วงนี้ วัตถุดิบที่ใช้ประกอบอาหารมีราคาสูงอาทิ น้ำมันปาล์ม ไข่ไก่ ผักสด สั่งการ ให้กระทรวงพาณิชย์และหน่วยงานที่เกี่ยวข้อง เข้าไปตรวจสอบดูแลในเรื่องดังกล่าว ซึ่งกรมการค้าภายในแจ้งว่า จะมีการหารือกับห้างสรรพสินค้าที่ให้บริหารศูนย์อาหาร Food court เพื่อหาแนวทางช่วยเหลือผู้ประกอบการในแง่ต้นทุนการผลิต ค่าเช่า ส่วนแบ่งการขาย รวมถึงหารือกับผู้ประกอบการตลาดสด เร่งติดตามราคาสินค้า อาหารสด เครื่องปรุงต่าง ๆ ช่วยลดภาระต้นทุนให้กับผู้ประกอบการที่ขายอาหารจานด่วนไม่ให้ขาดทุน และยังสามารถจัดจำหน่ายรายการอาหารทางเลือกอื่น ๆ ในราคาที่เหมาะสม ลดภาระค่าครองชีพของประชาชนผู้บริโภคในขณะนี้
“ทั้งนี้ รัฐบาลยังมีโครงการคนละครึ่ง และร้านอาหารธงฟ้าราคาประหยัด ที่จะสามารถช่วยลดค่าครองชีพให้กับประชาชนในการซื้อของอุปโภคบริโภคในราคาที่ถูกลง และยังได้วางแผนการลงทะเบียนบัตรสวัสดิการแห่งรัฐรอบใหม่ เพื่อช่วยเหลือประชาชนที่เดือดร้อนให้ทั่วถึง” นายธนกร กล่าว

ที่มา : https://www.thaigov.go.th/news/contents/details/48237