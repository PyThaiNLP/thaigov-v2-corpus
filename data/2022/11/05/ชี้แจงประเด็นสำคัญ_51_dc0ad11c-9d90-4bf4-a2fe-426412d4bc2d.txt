รัฐบาลไทย-ข่าวทำเนียบรัฐบาล-คค. ชี้แจงกรณีข้อเรียกร้องมาตรการช่วยเหลือผู้ประกอบการขับรถแท็กซี่


วันอังคารที่ 8 มีนาคม 2565
พิมพ์
คค. ชี้แจงกรณีข้อเรียกร้องมาตรการช่วยเหลือผู้ประกอบการขับรถแท็กซี่
อธิบดีกรมการขนส่งทางบก เผยที่ผ่านมากรมการขนส่งทางบกได้ออกมาตรการให้ความช่วยเหลือผู้ประกอบอาชีพขับรถแท็กซี่ที่ได้รับผลกระทบจากสถานการณ์โควิด-19 ต่อเนื่อง
วันที่ 8 มีนาคม 2565  นายจิรุตม์ วิศาลจิตร  อธิบดีกรมการขนส่งทางบก กล่าวชี้แจงกรณีราคาแก๊ส และราคาน้ำมันที่พุ่งสูง ซ้ำเติมด้วยสถานการณ์การแพร่ระบาดของโรคติดเชื้อไวรัสโคโรนา 2019 (COVID-19) และ น.ส.เกณิกา ตาปสนันทน์ รองโฆษกพรรคไทยสร้างไทย ขอให้ช่วยเหลือ  ด้วยการเจรจากับบริษัทสินเชื่อต่าง ๆ และไฟแนนซ์ หามาตรการลดเงินต้นและดอกเบี้ย พร้อมแหล่งเงินกู้ดอกเบี้ยต่ำ  ที่เข้าถึงได้ง่าย เพื่อให้สามารถประกอบอาชีพต่อไปได้ ขณะนี้กรมการขนส่งทางบกอยู่ระหว่างการหารือร่วมกับผู้แทนหน่วยงานที่มีขอบข่ายหน้าที่โดยตรง เช่น ธนาคารแห่งประเทศไทย เพื่อกำหนดแนวทางการช่วยเหลือที่เหมาะสมต่อไป
กระทรวงคมนาคมและกรมการขนส่งทางบกได้มีมาตรการให้ความช่วยเหลือผู้ประกอบอาชีพขับรถแท็กซี่ ดังนี้
1.มาตรการลดค่าใช้จ่าย ได้แก่
1) การขยายอายุรถแท็กซี่จาก 9 ปี เป็น 12 ปี
2) การอนุญาตให้ใช้เทคโนโลยีทางเลือกอื่นแทนเครื่องบันทึกการเดินทาง (GPS) ในรถแท็กซี่
2.มาตรการเพิ่มรายได้ ได้แก่
1) การให้ติดตั้งสื่อโฆษณาบนรถแท็กซี่
2) การกำหนดให้เรียกเก็บค่าสัมภาระได้กรณีการให้บริการทั้งเข้าและออกท่าอากาศยานดอนเมืองและท่าอากาศยานสุวรรณภูมิ
3. มาตรการช่วยเหลือจากผลกระทบของการแพร่ระบาดของโรคติดเชื้อไวรัสโคโรนา 2019 (COVID-19)
1) กระทรวงคมนาคมร่วมกับกระทรวงสาธารณสุขได้ให้ผู้ขับรถสาธารณะทุกประเภทรวมถึงผู้ขับรถแท็กซี่ ซึ่งเป็นบุคลากรด่านหน้าภาคการขนส่งสาธารณะเข้ารับการฉีดวัคซีนป้องกันเชื้อไวรัสโคโรนา 2019 (COVID-19) ณ สถานีกลางบางซื่อ เพื่อเร่งสร้างภูมิคุ้มกันป้องกันการแพร่ระบาดและสร้างความเชื่อมั่นให้แก่ผู้ใช้บริการและผู้ขับรถแท็กซี่ โดยดำเนินการระหว่างวันที่ 24 พ.ค. - 30 มิ.ย. 2564  ซึ่งมีผู้ขับรถแท็กซี่ได้รับการฉีดวัคซีนไปแล้วจำนวน 18,427 คน ทั้งนี้ผู้ขับรถแท็กซี่ที่มีความประสงค์จะขอรับวัคซีนเพิ่มเติม กระทรวงคมนาคมได้ประสานไปยังกระทรวงสาธารณสุข ให้ลงทะเบียนเข้ารับการฉีดวัคซีนป้องกันเชื้อไวรัสโคโรนา 2019 (COVID-19) ที่สถานีกลางบางซื่อได้
2) กรมการขนส่งทางบกได้ดำเนินการติดฉากกั้นระหว่างที่นั่งผู้ขับรถกับคนโดยสาร (Partition) ภายในรถแท็กซี่นำร่อง จำนวน 3,000 คัน เพื่อช่วยป้องกันการแพร่กระจายเชื้อจากการไอหรือจามซึ่งจะมีส่วนช่วยลดการแพร่ระบาดของโรคติดเชื้อไวรัสโคโรนา 2019 (COVID-19) และสร้างความมั่นใจในการใช้บริการรถแท็กซี่
3) กรมการขนส่งทางบกดำเนินโครงการช่วยเหลือกลุ่มอาชีพผู้ขับรถยนต์รับจ้าง (รถแท็กซี่) และรถจักรยานต์สาธารณะ ที่มีอายุ 65 ปี ที่ได้รับผลกระทบจากการแพร่ระบาดของโรคติดเชื้อไวรัสโคโรนา 2019 (COVID-19) โดยให้เงินช่วยเหลือกับคนขับรถแท็กซี่ที่มีอายุ 65 ปี ขึ้นไป ในเขตพื้นที่ควบคุมสูงสุดและเข้มงวด 29 จังหวัด ที่ไม่สามารถสมัครเป็นผู้ประกันตนตามมาตรา 33 มาตรา 39 และมาตรา 40 แห่งพระราชบัญญัติประกันสังคม พ.ศ. 2533 และที่แก้ไขเพิ่มเติม ซึ่งมีผู้ได้รับเงินช่วยเหลือแล้ว จำนวน 4,811 คน

ที่มา : https://www.thaigov.go.th/news/contents/details/52287