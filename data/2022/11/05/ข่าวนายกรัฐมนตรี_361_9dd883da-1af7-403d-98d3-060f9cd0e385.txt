รัฐบาลไทย-ข่าวทำเนียบรัฐบาล-นายกฯ เป็นประธานพิธีมอบธงสัญลักษณ์โครงการแสดงศิลปกรรมร่วมสมัยนานาชาติ ครั้งที่ 3 ส่งต่อ จ.เชียงรายเป็นเจ้าภาพครั้งต่อไป


วันศุกร์ที่ 11 มีนาคม 2565
พิมพ์
นายกฯ เป็นประธานพิธีมอบธงสัญลักษณ์โครงการแสดงศิลปกรรมร่วมสมัยนานาชาติ ครั้งที่ 3  ส่งต่อ จ.เชียงรายเป็นเจ้าภาพครั้งต่อไป
นายกรัฐมนตรี เป็นประธานพิธีมอบธงสัญลักษณ์โครงการแสดงศิลปกรรมร่วมสมัยนานาชาติ ครั้งที่ 3  ส่งต่อ จ.เชียงรายเป็นเจ้าภาพครั้งต่อไป ขับเคลื่อนประเทศไทยด้านศิลปวัฒนธรรม ให้ก้าวสู่ระดับสากล
วันนี้ (11 มี.ค.65) เวลา 09.30 น. ณ ตึกภักดีบดินทร์ ทำเนียบรัฐบาล พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เป็นประธานในพิธีมอบธงสัญลักษณ์โครงการแสดงศิลปกรรมร่วมสมัยนานาชาติ ครั้งที่ 3 Thailand Biennale, Chiang Rai 2023” ผ่านสื่อในรูปแบบออนไลน์ ไปยังศูนย์การค้า Terminal 21 จังหวัดนครราชสีมา เพื่อจังหวัดนครราชสีมาได้ส่งต่อธงสัญลักษณ์ให้กับจังหวัดเชียงรายในการเป็นเจ้าภาพครั้งต่อไป โดยมีนายอิทธิพล คุณปลื้ม รัฐมนตรีว่าการกระทรวงวัฒนธรรม นางยุพา ทวีวัฒนะกิจบวร ปลัดกระทรวงวัฒนธรรม นายภาสกร บุญญลักษม์ ผู้ว่าราชการจังหวัดเชียงราย นายวิเชียร จันทรโณทัย ผู้ว่าราชการจังหวัดนครราชสีมา กลุ่มศิลปินจังหวัดนครราชสีมา และกลุ่มศิลปินจังหวัดเชียงราย เข้าร่วมด้วย พร้อมมีการถ่ายทอดสดผ่านเพจ Facebook Live ของสำนักงานศิลปวัฒนธรรมร่วมสมัยให้ประชาชนผู้สนใจร่วมรับชมด้วย นายธนกร วังบุญคงชนะ โฆษกประจำสำนักนายกรัฐมนตรี สรุปสาระสำคัญดังนี้
นายกรัฐมนตรีได้ชมวีดิทัศน์ภาพการดำเนินงานโครงการการแสดงศิลปกรรมร่วมสมัยนานาชาติ Thailand Biennale, Korat 2021 และชมการแสดงศิลปกรรมร่วมสมัยนานาชาติของจังหวัดเชียงราย โดยนายกรัฐมนตรีกล่าวเปิดงาน ย้ำถึงศักยภาพประเทศไทยว่ามีต้นทุนทางวัฒนธรรมที่หลากหลาย โดยเฉพาะงานทางด้านศิลปะ สามารถนำไปสร้างมูลค่าเพิ่มทางเศรษฐกิจ สร้างรายได้ให้กับประเทศเป็นจำนวนมาก ซึ่งการส่งเสริมงานศิลปะร่วมสมัย จำเป็นต้องดำเนินการให้เป็นรูปธรรม อาทิ การสร้างการรับรู้และความเข้าใจในงานศิลปะให้แก่ประชาชน การส่งเสริมให้ศิลปินได้แสดงออกซึ่งผลงานศิลปะทั้งเวทีในประเทศและต่างประเทศ การพัฒนาบุคลากรและแหล่งเรียนรู้ด้านศิลปะ รวมถึงการส่งเสริมแหล่งท่องเที่ยวทางศิลปวัฒนธรรม ซึ่งเป็นไปตามนโยบายของรัฐบาลในการส่งเสริมการพัฒนาอุตสาหกรรมสร้างสรรค์ วัฒนธรรม และบริการที่มีมูลค่าสูงอย่างต่อเนื่อง โดยเริ่มจากสินค้าและการบริการทางวัฒนธรรมที่มีศักยภาพ 5 F ประกอบด้วย มวยไทย (Fighting) ผ้าไทยและการออกแบบแฟชั่น (Fashion) อาหาร (Food) ภาพยนตร์และวีดิทัศน์ (Film) การอนุรักษ์และการขับเคลื่อนเทศกาล ประเพณีสู่ระดับโลก (Festival)
นายกรัฐมนตรีกล่าวถึงการจัดโครงการไทยแลนด์ เบียนนาเล่ ว่า การแสดงศิลปกรรมร่วมสมัยนานาชาติ Thailand Biennale, Korat 2021 นับเป็นครั้งที่ 2 ต่อจากจังหวัดกระบี่ และเป็นหนึ่งในโครงการฯ ที่ตอบสนองนโยบายของรัฐบาล ที่มุ่งส่งเสริมการแสดงความสามารถในการสร้างสรรค์งานศิลปะร่วมสมัย โดยบูรณาการความร่วมมือของทุกภาคส่วนทั้งคนในพื้นที่ ชุมชน และเครือข่ายศิลปินจากทั่วโลก ในการต่อยอดศิลปวัฒนธรรมร่วมสมัยไปสู่นานาชาติ พร้อมทั้ง นายกรัฐมนตรีได้แสดงความเชื่อมั่นว่าโครงการนี้จะประสบความสำเร็จและเกิดผลสัมฤทธิ์ในระยะยาว สามารถเพิ่มจำนวนนักท่องเที่ยว กระตุ้นให้ประชาชนหันมาสนใจงานศิลปะ ซึ่งจะเป็นแนวทางหนึ่งในการสร้างคนที่มีคุณภาพ มีวิธีคิด มีมุมมองที่สร้างสรรค์ มีจิตสำนึกและรักในวัฒนธรรมที่เป็นเอกลักษณ์ของชาติ รวมทั้งสามารถสร้างมูลค่าทางเศรษฐกิจของอุตสาหกรรมสร้างสรรค์จากงานศิลปวัฒนธรรมร่วมสมัยได้มากยิ่งขึ้น พร้อมขอบคุณพลังความร่วมมือจากทุกภาคส่วนซึ่งถือเป็นหัวใจสำคัญที่จะนำมาซึ่งความสำเร็จ ในการขับเคลื่อนประเทศไทยในด้านศิลปวัฒนธรรมให้ก้าวไปสู่ระดับสากลอย่างต่อเนื่อง เพื่อช่วยสร้างงานศิลปวัฒนธรรมและเศรษฐกิจไทยให้เข้มแข็ง เติบโตได้อย่างมั่นคง และยั่งยืนตลอดไป
จากนั้นเป็นพิธีการส่งมอบธงสัญลักษณ์โครงการการแสดงศิลปกรรมร่วมสมัยนานาชาติ ไทยแลนด์ เบียนนาเล่ โดยรัฐมนตรีว่าการกระทรวงวัฒนธรรม ได้มอบธงสัญลักษณ์แด่นายกรัฐมนตรี ก่อนโบกธงสัญลักษณ์และปักลงแท่นที่เตรียมไว้ เพื่อผู้ว่าราชการจังหวัดนครราชสีมาได้ส่งมอบธงสัญลักษณ์ให้ปลัดกระทรวงวัฒนธรรม ส่งมอบต่อให้ผู้ว่าราชการจังหวัดเชียงรายในโอกาสที่จังหวัดเชียงรายจะเป็นเจ้าภาพจัดโครงการการแสดงศิลปกรรมร่วมสมัยนานาชาติ Thailand Biennale, Chiang Rai 2023” ในครั้งที่ 3 เพื่อขับเคลื่อนและดำเนินการในฐานะทูตทางวัฒนธรรมที่จะเชื่อมและกระชับสัมพันธไมนตรีกับนานาประเทศให้แน่นแฟ้นต่อไป ในตอนท้าย นายกรัฐมนตรีได้โบกมือทักทายให้กับกลุ่มศิลปินจังหวัดนครราชสีมาและศิลปินจังหวัดเชียงรายด้วย เพื่อเป็นขวัญกำลังใจเพื่อร่วมขับเคลื่อนโครงการดังกล่าวไปด้วยกัน ให้เกิดประโยชน์สูงสุดแก่ประชาชนในพื้นที่ต่อไป
-------------
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/52440