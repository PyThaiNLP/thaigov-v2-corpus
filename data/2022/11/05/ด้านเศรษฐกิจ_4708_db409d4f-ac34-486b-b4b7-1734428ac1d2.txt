รัฐบาลไทย-ข่าวทำเนียบรัฐบาล-รฟท. ร่วมกับ กองอำนวยการรักษาความมั่นคงภายในราชอาณาจักร ภาค 4 เพิ่มความเข้มข้นในการรักษาความปลอดภัยเส้นทางรถไฟภาคใต้


วันจันทร์ที่ 8 สิงหาคม 2565
รฟท. ร่วมกับ กองอำนวยการรักษาความมั่นคงภายในราชอาณาจักร ภาค 4 เพิ่มความเข้มข้นในการรักษาความปลอดภัยเส้นทางรถไฟภาคใต้
ก่อนเปิดเดินรถจากยะลา - สุไหงโกลก เต็มรูปแบบได้ภายในวันนี้
นายเอกรัช ศรีอาระยันพงษ์  ผู้อำนวยการศูนย์ประชาสัมพันธ์ การรถไฟแห่งประเทศไทย (รฟท.) กระทรวงคมนาคม เปิดเผยว่า จากกรณีเกิดเหตุกลุ่มคนร้ายไม่ทราบจำนวน ใช้อาวุธปืนลอบยิงขบวนรถเร็วที่ 171 (กรุงเทพ - สุไหงโกลก) ขณะทำขบวนถึงหลักกิโลเมตรที่ 1068/9-16 ระหว่างสถานีบาลอ - รือเสาะ จังหวัดนราธิวาส เมื่อวันที่ 4 สิงหาคม ที่ผ่านมา ไม่มีผู้โดยสารหรือเจ้าหน้าที่ได้รับบาดเจ็บหรือเสียชีวิต จากเหตุการณ์
ในครั้งนี้ทำให้หัวรถจักรดีเซลได้รับความเสียหาย กระจกด้านหน้าฝั่งพนักงานขับรถแตก และหม้อน้ำรถจักรรั่ว ทำให้การรถไฟฯ ต้องประกาศหยุดเดินรถในเส้นทางช่วงดังกล่าวเป็นการชั่วคราวนั้น สำหรับความคืบหน้าล่าสุดนายสุชีพ สุขสว่าง รองผู้ว่าการกลุ่มธุรกิจการเดินรถ การรถไฟฯ ได้ร่วมประชุมกับ พล.ต.อุทิศ อนันตนานนท์ รองแม่ทัพภาค 4 / รอง ผอ.รมน. ภาค 4 สน. เพื่อหาแนวทางการแก้ไขปัญหา และเพิ่มความเข้มข้นในการรักษาความปลอดภัยเส้นทางเดินรถภาคใต้จากสถานียะลา- สุไหงโกลก เพื่อสร้างความมั่นใจให้แก่ประชาชนในการเดินทาง โดยทำให้วันนี้ (7 สิงหาคม 2565) สามารถกลับมาเปิดการเดินรถ ได้อย่างเต็มรูปแบบอีกครั้ง
ที่ผ่านมา รฟท. ได้ร่วมกับฝ่ายความมั่นคง ในการเพิ่มระดับการรักษาความปลอดภัยและเฝ้าระวังอย่างเข้มงวด พร้อมทั้ง เดินหน้ากิจกรรมมวลชนสัมพันธ์กับชุมชนในพื้นที่ ตามนโยบายของนายนิรุฒ มณีพันธ์ ผู้ว่า รฟท. ที่กำชับให้เจ้าหน้าที่ รฟท. ปฏิบัติหน้าที่โดยเน้นสร้างการมีส่วนร่วมจากชุมชนอย่างใกล้ชิด ด้วยการเปิดรับฟังความเห็นจากทุกภาคส่วน  ซึ่งได้รับความร่วมมือเป็นอย่างดี จากพี่น้องประชาชน ผู้นำศาสนา และหน่วยงานท้องถิ่น ในการนำเสนอความเห็นเพื่อนำมาใช้ปรับแนวทางเดินรถในพื้นที่จังหวัดชายแดนภาคใต้ ให้มีความสะดวก รวดเร็ว ปลอดภัยต่อประชาชน
นอกจากนี้ รฟท. ได้ขอความร่วมมือพี่น้องประชาชนในเส้นทางรถไฟ ระหว่างสถานีบาลอ - รือเสาะ ได้ร่วมใจแสดงออกถึงพลังของประชาชนกับหน่วยงานภาครัฐต่างๆ ที่จะร่วมกันปกป้อง ดูแลความปลอดภัยเส้นทางรถไฟ เพื่อให้เส้นเลือดใหญ่ในการคมนาคมมีความปลอดภัย การรถไฟฯ ทำหน้าที่ให้บริการแก่ประชาชนในพื้นที่ และอยากให้ทุกภาคส่วนเล็งเห็นถึงความสำคัญของการขนส่งทางรถไฟที่ประหยัด สะดวก และให้บริการพี่น้องประชาชนในการเดินทาง โดยไม่มีการแบ่งแยก สีผิว เชื้อชาติ ศาสนา และอยากให้ทุกคนร่วมกันปกป้องรักษาการคมนาคมระบบรางเพื่อให้บริการพี่น้องประชาชนได้อย่างต่อเนื่อง
อย่างไรก็ตาม การรถไฟฯ ขอความร่วมมือประชาชน หากพบบุคคลหรือวัตถุต้องสงสัย สามารถแจ้งได้ที่ศูนย์บริการลูกค้าสัมพันธ์ หมายเลขโทรศัพท์ 1690 ตลอด 24 ชั่วโมง.

ที่มา : https://www.thaigov.go.th/news/contents/details/57741