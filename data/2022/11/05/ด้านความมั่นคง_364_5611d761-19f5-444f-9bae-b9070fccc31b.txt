รัฐบาลไทย-ข่าวทำเนียบรัฐบาล-รมว.สุชาติ สั่งกสร. ลงพื้นที่เจรจาหาข้อยุติโรงงานไฟไหม้ย่านกิ่งแก้ว นายจ้าง เผยยืนยันไม่ลอยแพลูกจ้างแน่


วันพฤหัสบดีที่ 21 ตุลาคม 2564
พิมพ์
รมว.สุชาติ สั่งกสร. ลงพื้นที่เจรจาหาข้อยุติโรงงานไฟไหม้ย่านกิ่งแก้ว นายจ้าง เผยยืนยันไม่ลอยแพลูกจ้างแน่
รมว.แรงงาน สั่งการกสร. ลงพื้นที่ตรวจสอบเหตุไฟไหม้โรงงานรองเท้า ย่านกิ่งแก้ว เผยผลการเจรจานายจ้าง ขอเวลาเจรจากับทางธนาคารและบริษัทประกันภัยก่อน เบื้องต้นยังไม่สามารถให้คำตอบเรื่องการปิดกิจการได้ พร้อมยืนยันดูแลลูกจ้างให้ได้สิทธิประโยชน์ตามกฎหมายแน่นอน
นายสุชาติ ชมกลิ่น รัฐมนตรีว่าการกระทรวงแรงงาน เปิดเผยถึง กรณีเกิดเหตุเพลิงไหม้โรงงาน บริษัท วัฒนาฟุตแวร์ จำกัด (มหาชน) ประกอบกิจการผลิตรองเท้าหนัง จ.สมุทรปราการ เมื่อวันที่ 19 ตุลาคม 2564 ที่ผ่านมา จากรายงานข้อเท็จจริงพบว่า เจ้าหน้าที่ดับเพลิงองค์การบริหารส่วนตำบลราชาเทวะ สามารถเข้าควบคุมเหตุเพลิงไหม้ของโรงงานได้ เมื่อเวลา 23.30 น. ทั้งนี้ไม่มีลูกจ้างได้รับบาดเจ็บหรือเสียชีวิต กระทรวงแรงงานภายใต้การกำกับดูแลของ พล.อ.ประวิตร วงษ์สุวรรณ รองนายกรัฐมนตรี มีความห่วงใยต่อเหตุการณ์ดังกล่าว จึงมอบหมายให้ ดร.จำลอง ช่วยรอด คณะที่ปรึกษารัฐมนตรีว่าการกระทรวงแรงงาน และนายนิยม สองแก้ว อธิบดีกรมสวัสดิการและคุ้มครองแรงงาน (กสร.) พร้อมเจ้าหน้าที่หน่วยงานในสังกัดกระทรวงแรงงาน ลงพื้นที่เข้าไปตรวจสอบสถานที่เกิดเหตุ พร้อมชี้แจงแนวทางปฏิบัติให้กับนายจ้างและลูกจ้างทราบ เพื่อไม่ให้เกิดข้อขัดแย้งหรือเกิดกรณีพิพาทตามมา ซึ่งเหตุเพลิงไหม้ทำให้เกิดความเสียหายแก่โรงงานและต้องหยุดกระบวนการผลิตชั่วคราว นายจ้างอาจใช้สิทธิหยุดกิจการชั่วคราว ตามมาตรา 75 แห่งพระราชบัญญัติคุ้มครองแรงงาน พ.ศ. 2541 โดยจ่ายเงินให้แก่ลูกจ้างร้อยละ 75 ของค่าจ้างในวันทำงาน สำหรับส่วนของโรงงานที่ไม่ได้เกิดไฟไหม้ นายจ้างสามารถมอบหมายให้ลูกจ้างทำงานได้และต้องจ่ายค่าจ้างตามปกติ ทั้งนี้หากมีการเลิกจ้างลูกจ้าง นายจ้างต้องจ่ายค่าชดเชย สินจ้างแทนการบอกกล่าวล่วงหน้า ค่าจ้างสำหรับวันหยุดพักผ่อนประจำปี และเงินสวัสดิการอื่นๆ ตามกฎหมาย รวมไปถึงสิทธิประโยชน์ทดแทนการว่างงานกรณีเลิกจ้างร้อยละ 70 ของค่าจ้างรายวันสำหรับการว่างงานเพราะเหตุถูกเลิกจ้างโดยให้ได้รับครั้งละไม่เกิน 200 วัน ทั้งนี้กระทรวงแรงงานได้ให้สำนักงานจัดหางาน จ.สมุทรปราการ เตรียมหาตำแหน่งงานรองรับกรณีนายจ้างไม่สามารถจ้างลูกจ้างทำงานต่อไปได้ ในเบื้องต้นมี 16 บริษัท เปิดรับสมัครงาน 36 ตำแหน่ง จำนวน 411 อัตรา และบริษัท ซีพีเอฟ (ประเทศไทย) จำกัด (มหาชน) ยินดีรับลูกจ้างที่ตกลงทั้งหมดเข้าทำงาน พร้อมเน้นย้ำให้ทุกหน่วยงานของกระทรวงแรงงานเร่งดำเนินการช่วยเหลือนายจ้าง ลูกจ้างให้เป็นไปตามสิทธิของกฎหมายที่เกี่ยวข้องต่อไป
นายนิยม สองแก้ว อธิบดีกรมสวัสดิการและคุ้มครองแรงงาน (กสร.) กล่าวว่า กสร. ได้เร่งดำเนินการตามข้อสั่งการของท่านรมว.สุชาติ โดยร่วมชี้แจงและหารือถึงแนวทางปฏิบัติตามกฎหมายแรงงาน หลังมีข่าวว่าโรงงานเสียหายจนต้องหยุดกิจการ อาจส่งผลให้ลูกจ้างตกงานทันที ซึ่งจากผลการหารือเมื่อวันที่ 20 ตุลาคม 2564 นายจ้างแจ้งว่าขณะนี้ยังไม่สามารถเข้าไปภายในโรงงานได้เนื่องจากต้องรอทางเจ้าหน้าที่กองพิสูจน์หลักฐาน และเจ้าหน้าที่กองควบคุมอาคาร สำนักการโยธา เข้าตรวจสอบสถานที่เกิดเหตุ ทั้งนี้นายจ้างขอเวลาหารือกับทางธนาคารและทางบริษัทประกันภัยในเบื้องต้นก่อน เนื่องจากขณะนี้โรงงานประสบปัญหาทางการเงิน พร้อมยืนยันว่าจะจ่ายเงินเดือนลูกจ้างทุกคนจนถึงสิ้นเดือนตุลาคมนี้ โดยในวันจันทร์ที่ 1 พฤศจิกายน 2564 กรมได้กำหนดนัดนายจ้างและทุกฝ่ายที่เกี่ยวข้อง เข้ามาพูดคุยเพื่อเจรจาหาข้อยุติรวมถึงแนวทางการดำเนินกิจการต่อไป

ที่มา : https://www.thaigov.go.th/news/contents/details/47256