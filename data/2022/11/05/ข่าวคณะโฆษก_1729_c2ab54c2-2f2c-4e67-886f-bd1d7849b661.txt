รัฐบาลไทย-ข่าวทำเนียบรัฐบาล-โฆษกรัฐบาลเผย นายกฯ เตือนประชาชนระวังตกเป็นเหยื่อมิจฉาชีพหลอกขายชุดตรวจ ATK กำชับเจ้าหน้าที่ตำรวจเร่งดำเนินการจับกุม ไม่ให้เกิดความเสียหายแก่ประชาชน


วันพฤหัสบดีที่ 9 มิถุนายน 2565
พิมพ์
โฆษกรัฐบาลเผย นายกฯ เตือนประชาชนระวังตกเป็นเหยื่อมิจฉาชีพหลอกขายชุดตรวจ ATK กำชับเจ้าหน้าที่ตำรวจเร่งดำเนินการจับกุม ไม่ให้เกิดความเสียหายแก่ประชาชน
โฆษกรัฐบาลเผย นายกฯ เตือนประชาชนระวังตกเป็นเหยื่อมิจฉาชีพหลอกขายชุดตรวจ ATK กำชับเจ้าหน้าที่ตำรวจเร่งดำเนินการจับกุม ไม่ให้เกิดความเสียหายแก่ประชาชน ขณะที่ผู้ติดเชื้อโควิด-19 จำนวน 3,185 ราย มาจากภายในประเทศทั้งหมด
วันนี้ (9 มิถุนายน 2565) นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ฝากเตือนประชาชนให้ระมัดระวังหลังพบกรณีการหลอกขายชุดตรวจ Antigen Test Kit (ATK) ผ่านทางเฟซบุ๊ก  โดยกำชับเจ้าหน้าที่ตำรวจเร่งตรวจสอบและดำเนินการจับกุมผู้กระทำผิดมาดำเนินคดี ขอประชาชนอย่าหลงกล ตรวจสอบร้านค้าก่อนทำการโอนทุกครั้ง เพื่อไม่ให้ตกเป็นเหยื่อของมิจฉาชีพ  นายกรัฐมนตรียังฝากให้เน้นว่า  แม้ขณะนี้สถานการณ์โควิด-19 ในไทยคลี่คลาย ดีขึ้นเป็นลำดับ แต่การตรวจคัดกรองตนเอง เพื่อป้องกันการแพร่ระบาดในกลุ่มและครอบครัว ยังเป็นสิ่งสำคัญ
ทั้งนี้ เจ้าหน้าที่ตำรวจกองกำกับการ 4 กองบังคับการปราบปรามการกระทำความผิดเกี่ยวกับการคุ้มครองผู้บริโภค (กก.4 บก.ปคบ.) ได้จับกุมผู้ต้องหาจำนวน 6 ราย ซึ่งหลอกขายชุดตรวจ Antigen Test Kit (ATK) ผ่านทางเฟซบุ๊ก จากการสอบสวนเบื้องต้นยังไม่ปักใจเชื่อคำให้การของผู้ต้องหา โดยจะทำการสืบสวนขยายผลต่อไป หากประชาชนท่านใดเคยถูกหลอกขายชุดตรวจ Antigen Test Kit (ATK) สามารถแจ้งข้อมูลกับเจ้าหน้าที่เพื่อประกอบการดำเนินคดีเพิ่มเติมกับกลุ่มผู้ต้องหาต่อไป
สำหรับสถานการณ์การแพร่ระบาดของโควิด-19 วันนี้ พบผู้ติดเชื้อโควิด-19 รายใหม่ 3,185 ราย จำแนกเป็น ผู้ติดเชื้อในประเทศ 3,185 ราย และผู้ป่วยมาจากต่างประเทศ 0 ราย ผู้เสียชีวิตเพิ่มขึ้น 23 ราย ผู้ที่กำลังรักษาตัว 25,262 ราย และมียอดผู้ที่หายป่วยกลับบ้านแล้ว 3,326 ราย ทำให้มียอดผู้ป่วย ยืนยันสะสมตั้งแต่ 1 ม.ค. 65 จำนวน 2,253,617 ราย จำนวนผู้ที่หายป่วยสะสมจำนวน 2,253,034 ราย จำนวนผู้ป่วยปอดอักเสบรักษาตัวอยู่ในโรงพยาบาล 678 ราย

ที่มา : https://www.thaigov.go.th/news/contents/details/55533