รัฐบาลไทย-ข่าวทำเนียบรัฐบาล-“ชัยวุฒิ”นำทีมเด็กไทยคว้ารางวัลแข่งหุ่นยนต์ระดับโลกเข้าพบนายกฯ


วันพฤหัสบดีที่ 11 สิงหาคม 2565
“ชัยวุฒิ”นำทีมเด็กไทยคว้ารางวัลแข่งหุ่นยนต์ระดับโลกเข้าพบนายกฯ
“ชัยวุฒิ”นำทีมเด็กไทยคว้ารางวัลแข่งหุ่นยนต์ระดับโลกเข้าพบนายกฯ
วันนี้ (11 สิงหาคม 2565 ) นายชัยวุฒิ ธนาคมานุสรณ์ รัฐมนตรีว่าการกระทรวงดิจิทัลเพื่อเศรษฐกิจเเละสังคม (ดีอีเอส) นำคณะผู้ได้รับรางวัลจากการแข่งขันหุ่นยนต์ระดับโลก World RoboCup 2022 โดยมีคณะผู้จัดงาน World RoboCup 2022 และตัวแทนนักเรียนนักศึกษาทีมหุ่นยนต์ประเทศไทยที่ได้รับรางวัล ทีมต่างๆ เข้าพบนายกรัฐมนตรี(พลเอก ประยุทธ์ จันทร์โอชา) ณ ห้องสีม่วง ตึกไทยคู่ฟ้า ทำเนียบรัฐบาล
กระทรวงดิจิทัลฯ ให้การสนับสนุนการจัดการแข่งขันหุ่นยนต์ระดับโลก ภายใต้ชื่องาน “World RoboCup 2022, Bangkok, Thailand” จัดขึ้นระหว่างวันที่ 13 – 17 กรกฎาคม 2565 ณ ศูนย์นิทรรศการและการประชุมไบเทคกรุงเทพมหานคร มีผู้เข้าร่วมงานมากกว่า 3,000 คน จาก 45 ประเทศทั่วโลก และเยาวชนไทย ได้แสดงศักยภาพในการแข่งขันจนได้รับรางวัลในการแข่งขันหุ่นยนต์ระดับโลกในครั้งนี้หลายรายการ
ทั้งนี้ตัวแทนเยาวชนของไทย 7 ทีม จาก 6 สถาบันการศึกษา ได้รับหลายรางวัลสำคัญในประเภทหุ่นยนต์ในบ้าน/เพื่อการศึกษา และหุ่นยนต์กู้ภัย โดยมีรายชื่อทีมที่คว้ารางวัล ดังนี้
1. ทีม SeaSky จาก โรงเรียน มอ. วิทยานุสรณ์
2. ทีม iRAP ROBOT จากมหาวิทยาลัยเทคโนโลยีพระจอมเกล้าพระนครเหนือ
3. ทีม BART LAB Rescue Robotics จากมหาวิทยาลัยมหิดล
4. ทีม E-TECH All DAY จากวิทยาลัยเทคโนโลยีภาคตะวันออก (อี.เทค)
5. ทีม E-TECH All NIGHT จากวิทยาลัยเทคโนโลยีภาคตะวันออก (อี.เทค)
6.ทีม SMT robot จาก โรงเรียนราชวินิตบางแก้ว
7. ทีม TPA – TOA Witthaya จาก โรงเรียนทีโอเอวิทยา เทศบาล ๑  วัดคำสายทอง
“วันนี้ ผมขอขอบคุณคณะผู้จัดงาน World RoboCup 2022 จากมหาวิทยาลัยมหิดล รวมผู้แทนนักศึกษาจากสถาบันต่างๆ ที่มีความตั้งใจร่วมเสนอผลงานในกิจกรรมครั้งนี้ การจัดงาน World RoboCup 2022, Bangkok, Thailand มีวัตถุประสงค์เพื่อส่งเสริมผลักดันการวิจัยด้านปัญญาประดิษฐ์และการพัฒนาภาคอุตสาหกรรม โดยเฉพาะอุตสาหกรรมหุ่นยนต์และระบบอัตโนมัติของประเทศ สร้างกลุ่มเครือข่ายความร่วมมือในการถ่ายทอดแลกเปลี่ยนองค์ความรู้ในวิชาการด้านหุ่นยนต์ระหว่างสถาบันการศึกษาทุกระดับชั้นรวมถึงหน่วยงานวิจัยต่าง ๆ ทั่วโลก”นายชัยวุฒิกล่าว
โดยนายกรัฐมนตรี กล่าวชื่นชม แสดงความยินดี กับคณะผู้จัดงานและทีมผู้เข้าแข่งขัน พร้อมให้โอวาทและรับชมการแสดงหุ่นยนต์ ซึ่งได้รับรางวัลชนะเลิศ
**************

ที่มา : https://www.thaigov.go.th/news/contents/details/57914