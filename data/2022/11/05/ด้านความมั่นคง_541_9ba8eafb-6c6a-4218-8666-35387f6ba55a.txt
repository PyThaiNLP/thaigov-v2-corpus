รัฐบาลไทย-ข่าวทำเนียบรัฐบาล-สุชาติ สั่งการข้ามทวีป ให้ช่วยเหลือ เยียวยา ผู้เสียชีวิตและบาดเจ็บ กรณีปั้นจั่นล้มทับห้องแถวบริเวณก่อสร้างคอนโด


วันพุธที่ 8 ธันวาคม 2564
พิมพ์
สุชาติ สั่งการข้ามทวีป ให้ช่วยเหลือ เยียวยา ผู้เสียชีวิตและบาดเจ็บ กรณีปั้นจั่นล้มทับห้องแถวบริเวณก่อสร้างคอนโด
รมว.แรงงาน สั่งการจากสหรัฐอาหรับเอมิเรตส์ ส่งพนักงานตรวจความปลอดภัยลงพื้นที่ตรวจสอบเหตุปั้นจั่นล้มทับห้องแถว ณ โครงการก่อสร้างคอนโดมิเนียม อำเภอบางบ่อ จังหวัดสมุทรปราการ เป็นเหตุให้มีผู้เสียชีวิต 1 ราย บาดเจ็บ 3 ราย เร่งช่วยเหลือเยียวยา
นายสุชาติ ชมกลิ่น รัฐมนตรีว่าการกระทรวงแรงงาน กล่าวในระหว่างปฏิบัติราชการที่ประเทศสหรัฐอาหรับเอมิเรตส์ว่า หลังจากได้รับรายงานว่าได้เกิดอุบัติเหตุปั้นจั่นที่กำลังก่อสร้างคอนโดมิเนียมล้มทับห้องแถวบริเวณใกล้สถานที่ก่อสร้าง จึงได้สั่งการให้กรมสวัสดิการและคุ้มครองแรงงานเร่งส่งพนักงานตรวจความปลอดภัยลงพื้นที่ตรวจสอบสถานที่เกิดเหตุ และอำนวยความสะดวกให้กับญาติผู้เสียชีวิต ในเรื่องสิทธิประโยชน์และเงินเยียวยาที่พึงได้รับ และดูแลผู้ได้รับบาดเจ็บให้ได้รับการรักษาเป็นอย่างดี ผลของการลงพื้นที่พบว่า ปั้นจั่นหอสูงขนาดพิกัดน้ำหนักยก 2 ตัน ความสูงประมาณ 30 เมตร แขนยาวประมาณ 40 เมตร ได้ล้มทับห้องเช่าชั้นเดียว ณ โครงการก่อสร้างคอนโดมิเนียม K-Series Bangplee อำเภอบางบ่อ จังหวัดสมุทรปราการ โดยมีบริษัท แสนสิริ จำกัด (มหาชน) เป็นเจ้าของโครงการ ได้ว่าจ้างบริษัท คอนสตรัคชั่น ไลน์ จำกัด ประกอบกิจการรับเหมาก่อสร้าง เป็นผู้รับเหมาก่อสร้าง มีลูกจ้าง ณ โครงการก่อสร้าง 16 คน (ชาย 12 คน หญิง 4 คน) และมีลูกจ้างรวมกับผู้รับเหมาช่วง 59 คน ไม่มีเจ้าหน้าที่ความปลอดภัยในการทำงาน ระยะเวลาก่อสร้างเริ่มตั้งแต่ 1 ตุลาคม 2564 ถึง 30 กันยายน 2565 ลักษณะโครงการก่อสร้าง เป็นอาคารชุดพักอาศัยสูง 6 ชั้น 4 อาคาร ขณะนี้อยู่ระหว่างการก่อสร้างชั้นที่ 2 จำนวน 2 อาคาร จากการสอบถามนางสาวจิตตรา อินต๊ะ เจ้าหน้าที่ธุรการของบริษัท คอนสตรัคชั่น ไลน์ จำกัด ได้ให้ข้อมูลว่า ขณะเกิดเหตุปั้นจั่นไม่มีการใช้งาน แต่ผู้ควบคุมปั้นจั่นได้อยู่บนห้องควบคุม และเห็นว่าปั้นจั่นค่อยๆ ล้มเอียงลงมาจนทับห้องเช่า ผู้ควบคุมปั้นจั่นจึงได้ยึดเกาะโครงปั้นจั่นลงมาได้รับบาดเจ็บที่แขนเล็กน้อย สาเหตุคาดว่าพื้นที่ติดตั้งปั้นจั่นไม่มั่นคงแข็งแรง ไม่สามารถรองรับน้ำหนักของปั้นจั่นได้ เป็นเหตุให้ปั้นจั่นล้มทับห้องเช่าที่อยู่บริเวณใกล้เคียง
นายนิยม สองแก้ว อธิบดีกรมสวัสดิการและคุ้มครองแรงงาน กล่าวเพิ่มเติมว่า พนักงานตรวจความปลอดภัย ลงพื้นที่ตรวจสอบสถานที่เกิดเหตุดังกล่าว พบความเสียหาย ปั้นจั่นหอสูง พิกัดน้ำหนักยก 2 ตัน 1 เครื่อง ห้องเช่าของประชาชนเสียหาย นายสิริราช นรสาร ผู้ควบคุมปั้นจั่น ซึ่งเป็นลูกจ้างผู้ได้รับบาดเจ็บเล็กน้อย ประชาชน เสียชีวิต 1 ราย คือนายเฉลิม จำนงค์ และบาดเจ็บ 2 ราย คือ น.ส.พิยะดา คิอันธิ และนายเอี่ยม กันธิยา นายจ้างปฏิบัติไม่ถูกต้องตามกฎกระทรวงกําหนดมาตรฐานในการบริหารและการจัดการด้านความปลอดภัย อาชีวอนามัย และสภาพแวดล้อมในการทํางานเกี่ยวกับงานก่อสร้าง พ.ศ. 2564 ข้อ 4 ให้นายจ้างจัดทําพื้นที่ทํางานก่อสร้างให้ มีความมั่นคงแข็งแรงสามารถรองรับ น้ำหนักเครื่องจักรและอุปกรณ์ได้อย่างปลอดภัย และกฎกระทรวงฯ เกี่ยวกับเครื่องจักร ปั้นจั่น และหม้อน้ำ พ.ศ. 2564 โดยพนักงานตรวจความปลอดภัย มีหนังสือเชิญนายจ้างให้มาพบวันที่ 15 ธันวาคม 2564 เวลา 09.30 น. และประสานสำนักงานประกันสังคมจังหวัดสมุทรปราการ เพื่อตรวจสอบสิทธิการได้รับเงินช่วยเหลือฯ และจะดำเนินการตามอำนาจหน้าที่ต่อไป

ที่มา : https://www.thaigov.go.th/news/contents/details/49219