รัฐบาลไทย-ข่าวทำเนียบรัฐบาล-นายก ห่วงใย สั่ง รมว.เฮ้ง ดูแลช่วยเหลือหนุ่มเพชรบูรณ์ตกงานอย่างเต็มกำลัง 


วันอาทิตย์ที่ 12 มิถุนายน 2565
นายก ห่วงใย สั่ง รมว.เฮ้ง ดูแลช่วยเหลือหนุ่มเพชรบูรณ์ตกงานอย่างเต็มกำลัง
...
เมื่อวันที่ 12 มิถุนายน 2565 นายสุชาติ ชมกลิ่น รัฐมนตรีว่าการกระทรวงแรงงาน เปิดเผยถึงกรณีที่สื่อโซเชียลนำเสนอหนุ่มรายหนึ่งชื่อ นายสุระชัย ไชยบาล หรือ กอล์ฟ อายุ 35 ปี ชาวจังหวัดเพชรบูรณ์ ถูกเลิกจ้างเนื่องจากลางานเพื่อไปดูแลภรรยาที่ป่วย ทันทีที่ทราบข่าวดังกล่าวท่านนายกรัฐมนตรีและรัฐมนตรีว่าการกระทรวงกลาโหม พล.อ.ประยุทธ์ จันทร์โอชา และ พล.อ.ประวิตร วงษ์สุวรรณ รองนายกรัฐมนตรี ซึ่งท่านกำกับดูแลกระทรวงแรงงาน ได้มีความห่วงใยจึงได้ให้กระทรวงแรงงานลงพื้นที่เข้าไปดูแลให้ความช่วยเหลืออย่างใกล้ชิด ผมจึงได้สั่งการให้ 5 เสือแรงงานในพื้นที่ จ.เพชรบูรณ์ ได้แก่ แรงงานจังหวัด จัดหางานจังหวัด ผู้อำนวยการสำนักงานพัฒนาฝีมือแรงงานเพชรบูรณ์ สวัสดิการและคุ้มครองแรงงานจังหวัด และประกันสังคมจังหวัด ได้ลงพื้นที่เข้าไปช่วยเหลือลูกจ้างทันที ซึ่งพบว่า นายสุระชัย ไชยบาล ลูกจ้างรายดังกล่าว ต้องการที่จะประกอบอาชีพเป็นช่างตัดผม จึงมอบหมายให้กรมพัฒนาฝีมือแรงงาน เร่งฝึกอบรมให้ความรู้ด้านช่างตัดผมและมอบอุปกรณ์ตัดผมเป็นเครื่องมือไว้ประกอบอาชีพให้แก่นายสุระชัยอย่างเร่งด่วน โดยระหว่างการฝึกอบรมจะพาภรรยาที่ป่วย และลูกที่เพิ่งคลอดเข้ามาพักที่หอพักของสำนักงานพัฒนาฝีมือแรงงานเพชรบูรณ์ด้วย
นายสุชาติ กล่าวต่อว่า ในวันนี้ผมยังได้มอบหมายให้ นางสาวสุกัญญา องค์วิเศษไพบูลย์ แรงงานจังหวัดเพชรบูรณ์ เป็นตัวแทนพร้อมด้วยหัวหน้าส่วนราชการหน่วยงานในสังกัดกระทรวงแรงงานจังหวัดเพชรบูรณ์ ลงพื้นที่นำเงินส่วนตัวและสิ่งของไปมอบช่วยเหลือให้นายสุระชัย เพื่อเป็นค่าใช้จ่ายในการเดินทาง ค่ารถ ค่าที่พัก ที่จะพาภรรยาที่ป่วยไปทำคีโมฉายแสงที่โรงพยาบาลร้อยเอ็ด จำนวน 3 ครั้งๆ ละ 5,000 บาท รวมเป็นเงิน 15,000 บาท และมอบเงินอีกส่วนหนึ่งให้เป็นค่านม ค่าแพมเพิส ไว้เลี้ยงดูลูกที่เพิ่งคลอดได้เพียง 6 เดือน อีกเดือนละ 2,500 บาท เพื่อช่วยบรรเทาภาระค่าใช้จ่ายไปในเบื้องต้น จนกว่านายสุระชัยจะอบรมกับกรมพัฒนาฝีมือแรงงานแล้วเสร็จและออกมาประกอบอาชีพเลี้ยงดูครอบครัวได้
"ท่านนายกรัฐมนตรีห่วงใย และกำชับให้กระทรวงแรงงานลงพื้นที่เข้าไปช่วยเหลือดูแลอย่างใกล้ชิด ผมจึงได้ให้แรงงานจังหวัดเป็นตัวแทนไปมอบเงินและสิ่งของช่วยเหลือ เพื่อบรรเทาความเดือดร้อนในเบื้องต้น เมื่อหลังจากฝึกอบรมเสร็จสิ้นแล้ว ผมและเพื่อนๆ จะรวบรวมเงินซื้อเครื่องมือและอุปกรณ์การตัดผมเพื่อมอบให้นายสุระชัยไว้ประกอบอาชีพด้วย ซึ่งสอดคล้องกับนโยบายกระทรวงแรงงานที่เราดูแลแรงงานเหมือนคนในครอบครัว และนโยบายของรัฐบาลที่จะไม่ทิ้งใครไว้ข้างหลัง " นายสุชาติ กล่าวในท้ายสุด

ที่มา : https://www.thaigov.go.th/news/contents/details/55629