รัฐบาลไทย-ข่าวทำเนียบรัฐบาล-รมว.พม. ชื่นชมคนดี คุณลุงถีบสามล้อ จ.ชลบุรี เก็บสร้อยทอง หนัก 6 บาท คืนเจ้าของ พร้อมช่วยทำบัตรประชาชนเข้าถึงสวัสดิการของรัฐ เร่งรับวัคซีนโควิด - 19 เข็มแรก และเบี้ยผู้สูงอายุ


วันอังคารที่ 25 มกราคม 2565
รมว.พม. ชื่นชมคนดี คุณลุงถีบสามล้อ จ.ชลบุรี เก็บสร้อยทอง หนัก 6 บาท คืนเจ้าของ พร้อมช่วยทำบัตรประชาชนเข้าถึงสวัสดิการของรัฐ เร่งรับวัคซีนโควิด - 19 เข็มแรก และเบี้ยผู้สูงอายุ
รมว.พม. ชื่นชมคนดี คุณลุงถีบสามล้อ จ.ชลบุรี เก็บสร้อยทอง หนัก 6 บาท คืนเจ้าของ พร้อมช่วยทำบัตรประชาชนเข้าถึงสวัสดิการของรัฐ เร่งรับวัคซีนโควิด - 19 เข็มแรก และเบี้ยผู้สูงอายุ
วันที่ 24 มกราคม 2565 เวลา 16.00 น. นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) และคณะผู้บริหารกระทรวง พม. ลงพื้นที่จังหวัดชลบุรี ณ โสภณ ซุปเปอร์ ตำบลหนองปลาไหล อำเภอบางละมุง เพื่อมอบประกาศเกียรติคุณให้นายมหา แสงทอง คุณลุงถีบสามล้อรับจ้างตลาดวัดกลาง จังหวัดชลบุรี อายุ 82 ปี ที่เก็บสร้อยคอทองคำหนัก 6 บาท พร้อมจี้ทองคำ และได้ส่งคืนเจ้าของ
นายจุติ กล่าวว่า ตนขอขอบคุณลุงมหา แสงทอง ที่เป็นคนดี ถึงแม้ว่าจะอยู่ที่ไหนก็ตาม แต่ว่าคุณธรรม จริยธรรมนั้น สูงส่งเสมอ ขอคารวะด้วยใจ และขอให้บุญกุศล ความดีที่คุณลุงสะสมและรักษามาจนถึงวันนี้ จงคุ้มครองคุณลุงให้อยู่รอดปลอดภัยและแข็งแรง คุณลุงคือตัวอย่างที่ทำให้คนรุ่นหลังเห็นว่า คนดีตกน้ำไม่ไหล ตกไฟไม่ไหม้  ขอขอบคุณผู้ว่าราชการจังหวัดชลบุรีที่ทำเรื่องบัตรประชาชนของคุณลุงจนสำเร็จ  และขอบคุณทีม One Home ของกระทรวง พม. ที่พยายามในเรื่องนี้ ซึ่งยากแต่ก็ทำจนสำเร็จ นับเป็นข่าวดีของประเทศไทยว่าเราทำงานข้ามกระทรวงกันและบูรณาการกัน ฉะนั้น ประเทศไทยวันนี้ดีขึ้นอีกแล้ว
นายจุติ กล่าวเพิ่มเติมว่า สำหรับนายมหา แสงทอง มีชื่อ - นามสกุลจริง ตามทะเบียนราษฎร คือ นายสุนทร โนนทิง ไม่มีบัตรประจำตัวประชาชนและเอกสารทางทะเบียนราษฎร ทำให้ไม่สามารถได้รับสิทธิและสวัสดิการสังคมต่างๆ จากภาครัฐ ซึ่งเดิมคุณลุงมหาเกิดที่จังหวัดขอนแก่น แล้วได้ออกมาจากบ้านและเดินทางไปทำงานในจังหวัดต่างๆ จนกระทั่งมารับจ้างถีบสามล้อที่ตลาดวัดกลาง จังหวัดชลบุรี และเก็บของเก่าขายหารายได้เพียงลำพัง ทั้งนี้ ในลำดับแรกกระทรวง พม. ต้องช่วยเหลือเรื่องการทำบัตรประจำตัวประชาชนให้คุณลุงมหา ซึ่งขณะนี้ สำนักงานพัฒนาสังคมและความมั่นคงของมนุษย์จังหวัดชลบุรีและจังหวัดขอนแก่นได้ทำงานร่วมกัน ผ่านการประสานงานของผู้ว่าราชการจังหวัด เพื่อเขียนคำร้องในการทำบัตรประจำตัวประชาชน พร้อมทั้งติดตามหาญาติและตรวจสอบข้อเท็จจริงของคุณลุงมหา โดยคาดว่า คุณลุงมหาจะได้รับบัตรประจำตัวประชาชนภายในเดือนกุมภาพันธ์ 2565 จากนั้น ทางสำนักงานพัฒนาสังคมและความมั่นคงของมนุษย์จังหวัดชลบุรี จะดำเนินการให้คุณลุงมหาได้รับการฉีดวัคซีนป้องกันโควิด - 19 เข็มแรก โดยเร็วที่สุด อีกทั้งทำเรื่องขอรับเบี้ยยังชีพผู้สูงอายุ สิทธิและสวัสดิการสังคมต่าง ๆ จากภาครัฐโดยด่วนต่อไป

ที่มา : https://www.thaigov.go.th/news/contents/details/50864