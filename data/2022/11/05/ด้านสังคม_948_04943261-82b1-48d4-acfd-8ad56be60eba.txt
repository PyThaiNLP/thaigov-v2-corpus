รัฐบาลไทย-ข่าวทำเนียบรัฐบาล-“อนุทิน” เผยระบบหลักประกันสุขภาพของไทย ช่วยให้ทุกคนได้เข้าถึงบริการสุขภาพ โดยเฉพาะช่วงโควิด 19


วันพฤหัสบดีที่ 9 ธันวาคม 2564
“อนุทิน” เผยระบบหลักประกันสุขภาพของไทย ช่วยให้ทุกคนได้เข้าถึงบริการสุขภาพ โดยเฉพาะช่วงโควิด 19
รองนายกรัฐมนตรีและรัฐมนตรีว่าการกระทรวงสาธารณสุข เปิดงานวันหลักประกันสุขภาพสากล เผยระดับโลกชื่นชมความสำเร็จของประเทศไทย ซึ่งเป็นเครื่องพิสูจน์ว่าระบบหลักประกันสุขภาพเกิดขึ้นได้แม้มีงบประมาณปานกลาง
รองนายกรัฐมนตรีและรัฐมนตรีว่าการกระทรวงสาธารณสุข เปิดงานวันหลักประกันสุขภาพสากล เผยระดับโลกชื่นชมความสำเร็จของประเทศไทย ซึ่งเป็นเครื่องพิสูจน์ว่าระบบหลักประกันสุขภาพเกิดขึ้นได้แม้มีงบประมาณปานกลาง ช่วยลดความเหลื่อมล้ำการเข้าถึงบริการสุขภาพได้ โดยเฉพาะช่วงโควิด 19 ประเทศไทยให้การตรวจหาเชื้อ รักษาพยาบาล และฉีดวัคซีน ทั้งคนไทยและต่างชาติ ตามหลักการ “ไม่มีใครปลอดภัย จนกว่าทุกคนจะปลอดภัย”
วันนี้ (9 ธันวาคม 2564) ที่กระทรวงการต่างประเทศ นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข พร้อมด้วย นายดอน ปรมัตถ์วินัย รองนายกรัฐมนตรีและรัฐมนตรีว่าการกระทรวงการต่างประเทศ เปิดงานวันหลักประกันสุขภาพถ้วนหน้าสากล 2021 : ไม่ทิ้งใครไว้ข้างหลัง ลงทุนในระบบสุขภาพ เพื่อสุขภาพที่ดีของทุกคน จัดโดยกระทรวงการต่างประเทศ กระทรวงสาธารณสุข และสำนักงานหลักประกันสุขภาพแห่งชาติ เพื่อแบ่งปันประสบการณ์การดำเนินงานระบบหลักประกันสุขภาพของประเทศไทย โดยมี นพ.เกียรติภูมิ วงศ์รจิต ปลัดกระทรวงสาธารณสุข เข้าร่วมงานด้วย
นายอนุทินกล่าวว่า ในปี พ.ศ. 2555 สมัชชาใหญ่แห่งสหประชาชาติกำหนดให้วันที่ 12 ธันวาคมของทุกปี เป็นวันหลักประกันสุขภาพสากล เพื่อสนับสนุนให้ทุกประเทศมีระบบหลักประกันสุขภาพ โดยปีนี้กำหนดหัวข้อการรณรงค์ คือ ไม่ทิ้งใครไว้ข้างหลัง ลงทุนในระบบสุขภาพ เพื่อสุขภาพที่ดีของทุกคน เพื่อสนับสนุนประเทศต่าง ๆ ให้มีการลงทุนด้านสุขภาพอย่างเพียงพอ ให้ประชาชนเข้าถึงบริการสาธารณสุขที่มีคุณภาพและครบวงจรลดความเหลื่อมล้ำ ไม่ทิ้งใครไว้ข้างหลัง ทั้งนี้ ในช่วงการระบาดของโรคโควิด 19 ระบบหลักประกันสุขภาพของประเทศไทยแสดงให้เห็นว่า เป็นระบบหลักประกันสุขภาพสำหรับทุกคน ช่วยให้ประชาชนเข้าถึงบริการตรวจหาเชื้อโควิดทั้ง RT-PCR  ATK การรักษาพยาบาล และการรับวัคซีนป้องกันโรคทั้งคนไทยและชาวต่างชาติที่อาศัยอยู่ในประเทศไทย โดยไม่เสียค่าใช้จ่าย เนื่องจากจะไม่มีใครปลอดภัยจนกว่าพวกเราทุกคนจะปลอดภัยทั้งหมด
“ประเทศไทยดำเนินงานระบบหลักประกันสุขภาพมากว่า 2 ทศวรรษ ได้รับการยอมรับความสำเร็จและพิสูจน์ในเวทีระดับโลกว่า ระบบหลักประกันสุขภาพไม่ใช่เป้าหมายที่เกินฝัน เป็นสิ่งที่เป็นไปได้ ช่วยให้คนเข้าถึงการรักษา ลดภาระค่ารักษาพยาบาล โดยเฉพาะโรคที่มีค่าใช้จ่ายสูง เช่น โรคมะเร็ง โรคไต การฟอกเลือด ช่วยปกป้องประชาชนและส่งเสริมการเข้าถึงระบบสุขภาพ สิ่งเหล่านี้เป็นผลของการลงทุนในระบบสุขภาพของประเทศไทย ทั้งนี้ การส่งเสริมและสร้างความแข็งแกร่งให้แก่ระบบหลักประกันสุขภาพ ไม่ใช่แค่เพื่อการต่อสู้กับโรคโควิด 19 แต่เพื่อมุ่งไปสู่เป้าหมายการพัฒนาที่ยั่งยืน (SDGs)” นายอนุทินกล่าว
*********************************** 9 ธันวาคม 2564

ที่มา : https://www.thaigov.go.th/news/contents/details/49312