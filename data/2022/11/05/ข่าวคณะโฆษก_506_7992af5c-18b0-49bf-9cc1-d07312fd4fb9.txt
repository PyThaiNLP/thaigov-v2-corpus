รัฐบาลไทย-ข่าวทำเนียบรัฐบาล-โฆษกรัฐบาลเผย “นายกฯ” พอใจเปิดประเทศ 14 วัน ผลตอบรับดีตามคาด นักท่องเที่ยวต่างชาติเดินทางเข้าไทยแล้วเกือบ 40,000 ราย สายการบินเตรียมเพิ่มเที่ยวบินเข้าไทย จำนวนที่ได้รับการอนุมัติ


วันอาทิตย์ที่ 14 พฤศจิกายน 2564
พิมพ์
โฆษกรัฐบาลเผย “นายกฯ” พอใจเปิดประเทศ 14 วัน ผลตอบรับดีตามคาด นักท่องเที่ยวต่างชาติเดินทางเข้าไทยแล้วเกือบ 40,000 ราย สายการบินเตรียมเพิ่มเที่ยวบินเข้าไทย จำนวนที่ได้รับการอนุมัติ
โฆษกรัฐบาลเผย “นายกฯ” พอใจเปิดประเทศ 14 วัน ผลตอบรับดีตามคาด นักท่องเที่ยวต่างชาติเดินทางเข้าไทยแล้วเกือบ 40,000 ราย สายการบินเตรียมเพิ่มเที่ยวบินเข้าไทย จำนวนที่ได้รับการอนุมัติ  Thailand Pass QR Code 134,086 ราย
วันที่ 14 พ.ย.64 นายธนกร วังบุญคงชนะ โฆษกประจำสำนักนายกรัฐมนตรี เผย พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม พอใจผลลัพธ์จากมาตรการเปิดประเทศต้อนรับนักท่องเที่ยวตลอด 2 สัปดาห์ที่ผ่านมา ได้รับการตอบรับจากนักท่องเที่ยวเดินทางเข้าไทย ทั้งรูปแบบ Test and Go / Sandbox / กักตัว 7 และ 10 วัน สะสมเกือบ 40,000 ราย ขณะที่สายการบินที่แสดงความจำนงเปิดเส้นทางการบินจากภูมิภาคยุโรปและตะวันออกกลางเข้าประเทศไทยเพิ่ม ตามความต้องการ (Demand) ที่เพิ่มมากขึ้น ทั้งนี้ ตั้งแต่วันที่ 1 พฤศจิกายน 2564 ภาพรวมเที่ยวบินระหว่างประเทศได้มีการเพิ่ม 18 สายการบินด้วยกัน จำนวนเที่ยวบินระหว่างประเทศที่ขอทำการบิน ณ สนามบินสุวรรณภูมิในเดือนพฤศจิกายน จำนวน 2,008 เที่ยวบิน รวมกว่า 60 สายการบิน และตารางบินระหว่างประเทศสนามบินภูเก็ต รวม 793 เที่ยวบิน 19 สายการบิน เพิ่มขึ้นร้อยละ 39 จากเดือนตุลาคม โดย บริษัท วิทยุการบินแห่งประเทศไทย จำกัด (บวท.) ได้คาดการณ์ปริมาณเที่ยวบินรวมเพิ่มขึ้นเฉลี่ยวันละ 990 เที่ยวบิน หรือเพิ่มขึ้นคิดเป็นร้อยละ 25 ของเดือนที่ผ่านมา
โฆษกประจำสำนักนายกรัฐมนตรี เปิดเผยตัวเลขผู้เดินทางเข้าประเทศ สะสมตั้งแต่วันที่ 1 - 12 พ.ย. 64 มีจำนวน 39,519 คน (ข้อมูล ณ วันที่ 13 พ.ย. 64) แบ่งเป็น ระบบ Test and Go จำนวน 23,715 คน Sandbox จำนวน 1,325 คน รูปแบบกักตัว 7 วัน จำนวน  517 คน และรูปแบบกักตัว 10 วัน 1,263 คน โดยนักท่องเที่ยวแบบ Test and Go เดินทางเข้ามาผ่านท่าอากาศยานสุวรรณภูมิ 22,711 คน ท่าอากาศยานดอนเมือง 202 คน ท่าอากาศยานเชียงใหม่ 211 คน ท่าอากาศยานภูเก็ต 3,592 คน และท่าอากาศยานสมุย 645 คน โดยภาพรวมพบผู้ติดเชื้อ 46 คน คิดเป็น 0.12%
ทั้งนี้ มีผู้ลงทะเบียนเพื่อขอรับ Thailand Pass QR Code ผ่านเว็บไซต์ tp.consular.go.th แล้ว ตั้งแต่ 1- 13 พฤศจิกายน มีจำนวน 173,637 ราย ได้รับการอนุมัติ จำนวน 134,086ราย ขณะที่สถิติการสมัครเพื่อรับมาตรฐาน SHA Plus+ ปรับตัวเพิ่มขึ้น ณ 11 พ.ย.  มีสถานประกอบการที่ผ่านมาตรฐาน จำนวน 5,760 แห่ง  โดยมีโรงแรมที่พักและโฮมสเตย์ จำนวน 2,302 แห่ง และ ภัตตาคารและร้านอาหารจำนวน 578 แห่ง เป็นต้น
โฆษกประจำสำนักนายกรัฐมนตรียังกล่าวว่า ในการประชุม ศบค. นายกรัฐมนตรียังได้มอบหมายให้กระทรวงดีอีเอส กระทรวงการท่องเที่ยวและกีฬา การท่องเที่ยวแห่งประเทศไทย เร่งแก้ไขปัญหาระบบ Thailand Pass ที่ใช้ระยะเวลาค่อนข้างนานในการอนุมัติ ซึ่งคาดว่าต่อไปนี้ระบบจะสามารถทำการอนุมัติ Thailand Pass QR Code ได้รวดเร็วมากยิ่งขึ้น
“ผลตอบรับการเปิดประเทศ ตั้งแต่ประกาศเปิดประเทศ 1 พ.ย. ทั้งดีมานด์เที่ยวบินและจำนวนนักท่องเที่ยวที่ต้องการเดินทางเข้าสู่ประเทศไทยเพิ่มมากขึ้นนั้น สะท้อนให้เห็นว่า ต่างชาติมีความเชื่อมั่นว่าไทยมีศักยภาพ มีมาตรการสาธารณสุขที่รัดกุม สามารถควบคุมและป้องกันการแพร่ระบาดของโรคได้ ควบคู่ไปกับการเปิดประเทศรับนักท่องเที่ยวจากต่างประเทศ ทำให้ภาคธุรกิจ ผู้ประกอบการทั้งตลอดห่วงโซ่อุตสาหกรรมการท่องเที่ยวกลับมาเปิดกิจการดำเนินการได้มากขึ้น นายกรัฐมนตรีในฐานะผู้อำนวยการ ศบค. ยังให้แนวทางเตรียมความพร้อมเพื่อเปิดพื้นที่ท่องเที่ยวเพิ่มเติมในปลายปีนี้และต้นปีหน้าอีกด้วย” นายธนกร กล่าว

ที่มา : https://www.thaigov.go.th/news/contents/details/48195