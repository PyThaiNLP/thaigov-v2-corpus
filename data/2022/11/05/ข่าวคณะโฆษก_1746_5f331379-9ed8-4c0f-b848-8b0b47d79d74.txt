รัฐบาลไทย-ข่าวทำเนียบรัฐบาล-โฆษกรัฐบาลเผย นายกฯ เตือนสติผู้ชุมนุมโดยเฉพาะเยาวชนให้คิดถึงอนาคตและพ่อแม่ ชี้ไม่ใช่เวลาก่อความวุ่นวาย สร้างความเดือดร้อนแต่ควรร่วมมือฟื้นฟูบ้านเมือง


วันอาทิตย์ที่ 12 มิถุนายน 2565
พิมพ์
โฆษกรัฐบาลเผย นายกฯ เตือนสติผู้ชุมนุมโดยเฉพาะเยาวชนให้คิดถึงอนาคตและพ่อแม่ ชี้ไม่ใช่เวลาก่อความวุ่นวาย สร้างความเดือดร้อนแต่ควรร่วมมือฟื้นฟูบ้านเมือง
โฆษกรัฐบาลเผย นายกฯ เตือนสติผู้ชุมนุมโดยเฉพาะเยาวชนให้คิดถึงอนาคตและพ่อแม่ ชี้ไม่ใช่เวลาก่อความวุ่นวาย สร้างความเดือดร้อนแต่ควรร่วมมือฟื้นฟูบ้านเมือง
วันที่ 12 มิถุนายน 2565 นายธนกร วังบุญคงชนะ โฆษกประจำสำนักนายกรัฐมนตรี กล่าวถึงเหตุการณ์ผู้ชุมนุมก่อความไม่สงบบริเวณสามเหลี่ยมดินแดงเมื่อคืนนี้ ว่า พลเอก ประยุทธ์ จันทร์โอชา นายกรัฐมนตรีและ รมว.กลาโหม แสดงความห่วงใยบรรดาผู้ชุมนุมซึ่งอาจมีเยาวชนเข้าร่วมและกระทำผิดกฎหมาย หากเจ้าหน้าที่สืบสวนตรวจสอบพบว่าผิดจริงและถูกดำเนินคดี เยาวชนเหล่านี้ก็จะเสียประวัติ เป็นการทำลายอนาคตตัวเองโดยรู้เท่าไม่ถึงการณ์ จึงอยากเตือนสติขอให้คิดถึงวันข้างหน้า คิดถึงพ่อแม่ผู้ปกครอง และผู้อื่นที่ได้รับความเดือดร้อนและไม่เกี่ยวข้องด้วย เวลานี้ทุกคนควรหันหน้ามาร่วมมือกันฟื้นฟูประเทศหลังโรคโควิดเริ่มคลี่คลายและแก้ไขปัญหาปากท้องที่มาจากวิกฤติโลก ไม่ใช่เวลาที่ควรสร้างความวุ่นวายซ้ำเติมโดยไม่จำเป็น
“รัฐบาลได้รับฟังเสียงสะท้อนจากผู้ที่อยู่ในเหตุการณ์ว่าไม่อยากให้เกิดภาพแบบนี้ขึ้นมาอีก ดังนั้นผู้ที่คิดจะชุมนุมจึงควรตระหนักถึงผลที่ตามมาให้มาก ทั้งปัญหาการจราจรและการปะทะกัน แม้จะอ้างว่าเป็นการชุมนุมด้วยความสงบและได้ประกาศยุติแล้ว แต่สุดท้ายก็มีผู้ชุมนุมบางส่วนเดินทางไปบริเวณสามเหลี่ยมดินแดงและได้ก่อความวุ่นวายขึ้นทำลายรถของทางราชการ ตลอดจนมีการใช้พรุ ประทัดยักษ์ ลูกแก้ว ขวดแก้วปาใส่เจ้าหน้าที่รักษาความสงบบริเวณดังกล่าว ซึ่งการกระทำดังกล่าวแสดงให้เห็นว่าเป็นการชุมนุมที่ไม่สงบและยังมีการใช้อาวุธทำร้ายเจ้าหน้าที่ ก่อความวุ่นวายสร้างความปั่นป่วนวุ่นวาย เหมือนกับว่าไม่ยอมรับกฎกติกาหรือกระบวนการที่ถูกต้องตามที่ตนเองเรียกร้องมาตลอด ซึ่งเจ้าหน้าที่สามารถจับกุมได้หลายคน” นายธนกร กล่าว

ที่มา : https://www.thaigov.go.th/news/contents/details/55628