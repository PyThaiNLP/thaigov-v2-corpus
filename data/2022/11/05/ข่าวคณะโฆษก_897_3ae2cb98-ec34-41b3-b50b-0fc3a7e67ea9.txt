รัฐบาลไทย-ข่าวทำเนียบรัฐบาล-โฆษกรัฐบาลสวน "พิธา" ถามใจตัวเองก่อน อยากเป็นเสาหลักให้ประชาชนหรือใครกันแน่ ยันเสถียรภาพรัฐบาลยังเหนียวแน่น สถานการณ์ใน พปชร.เรื่องปกติของพรรคการเมือง


วันเสาร์ที่ 22 มกราคม 2565
พิมพ์
โฆษกรัฐบาลสวน "พิธา" ถามใจตัวเองก่อน อยากเป็นเสาหลักให้ประชาชนหรือใครกันแน่ ยันเสถียรภาพรัฐบาลยังเหนียวแน่น สถานการณ์ใน พปชร.เรื่องปกติของพรรคการเมือง
โฆษกรัฐบาลสวน "พิธา" ถามใจตัวเองก่อน อยากเป็นเสาหลักให้ประชาชนหรือใครกันแน่ ยันเสถียรภาพรัฐบาลยังเหนียวแน่น สถานการณ์ใน พปชร.เรื่องปกติของพรรคการเมือง เหน็บเสียสมาธิทำงานเพราะต้องคอยแก้ข่าวที่ทำประชาชนสับสน
วันที่ 22 มกราคม 2565 นายธนกร วังบุญคงชนะ โฆษกประจำสำนักนายกรัฐมนตรี กล่าวถึงกรณีที่นายพิธา ลิ้มเจริญรัตน์ ส.ส.บัญชีรายชื่อ และหัวหน้าพรรคก้าวไกล ระบุว่า ปัญหาความขัดแย้งภายในพรรคพลังประชารัฐจะส่งผลกระทบต่อเสถียรภาพทางการเมืองของรัฐบาลแน่นอน ฝ่ายค้านต้องเป็นเสาหลักในการสู้วิกฤตขณะที่รัฐบาลไม่มีสมาธิในตอนนี้ว่า ยืนยันว่ารัฐบาลภายใต้การนำของ พล.อ.ประยุทธ์ จันทร์โอชา นายกรัฐมนตรี และ รมว.กลาโหม ยังบริหารประเทศเพื่อแก้ปัญหาความเดือดร้อนให้กับประชาชนอย่างเต็มที่ พรรคร่วมรัฐบาลยังคงเหนียวแน่น ร่วมกันทำงานอย่างเข้าขา ขณะที่สถานการณ์ในพรรคพลังประชารัฐนั้นถือเป็นเรื่องปกติของพรรคการเมือง ซึ่งทุกพรรคก็เคยเป็น แต่สุดท้ายก็จบลงด้วยดี ดังนั้น หากจะมีคนที่เสียสมาธิ ก็น่าจะเป็นนายพิธามากกว่า ที่สบช่อง เห็นโอกาส หลังจากที่ฝ่ายค้านไร้ประสิทธิภาพในการทำงานมานาน จึงเสียสมาธิ รีบโดดเกาะกระแส กลัวตกขบวนไปกับเขาด้วย
"หากฝ่ายค้านเป็นเสาหลักในการทำหน้าที่ตรวจสอบการทำงานของรัฐบาลอย่างเข้มแข็ง ประชาชนย่อมได้ประโยชน์สูงสุด แต่ที่ผ่านมาเห็นมีแต่โดดไปร่วมกับม็อบบนถนนบ้าง ทะเลาะกับพรรคร่วมฝ่ายค้านด้วยกันเองบ้าง จึงไม่แน่ใจว่าอยากจะเป็นเสาหลักให้กับใครกันแน่ อยากให้ถามใจตัวเองก่อน ถ้านายพิธาอยากเป็นเสาหลักให้กับประชาชน ก็ควรกลับมาทำหน้าที่ฝ่ายค้านในสภาฯ ให้เต็มที่ ไม่ใช่คอยจ้องแต่จะเล่นเกมส์การเมืองจนลืมหน้าที่ที่ฝ่ายค้านควรต้องทำ และถ้ารัฐบาลจะต้องเสียสมาธิ ก็เพราะต้องมาคอยแก้ข่าวที่ฝ่ายค้านทำให้ประชาชนสับสนรายวัน แทนที่จะได้เร่งแก้ปัญหาให้กับประชาชนอย่างที่ควรจะเป็นมากกว่า" นายธนกร กล่าว

ที่มา : https://www.thaigov.go.th/news/contents/details/50780