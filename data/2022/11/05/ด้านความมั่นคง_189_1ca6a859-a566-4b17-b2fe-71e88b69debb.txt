รัฐบาลไทย-ข่าวทำเนียบรัฐบาล-‘โฆษกแรงงาน’เตือนผู้ประกันตน ม.39 ใน 13 จังหวัด กลุ่มที่เงินยังไม่เข้า รีบผูกพร้อมเพย์


วันพุธที่ 25 สิงหาคม 2564
‘โฆษกแรงงาน’เตือนผู้ประกันตน ม.39 ใน 13 จังหวัด กลุ่มที่เงินยังไม่เข้า รีบผูกพร้อมเพย์
‘โฆษกแรงงาน’  เปิดเผยภาพรวมการจ่ายเงินเยียวยาผู้ประกันตนมาตรา 39 ใน 13 จังหวัด เตือนผู้ประกันตน ม.39 ใน 13 จังหวัด กลุ่มที่เงินยังไม่เข้า รีบผูกพร้อมเพย์
เมื่อวันที่ 24 สิงหาคม 2564 นางเธียรรัตน์ นะวะมะวัฒน์ โฆษกกระทรวงแรงงาน (ฝ่ายการเมือง) เปิดเผยภาพรวมการจ่ายเงินเยียวยาผู้ประกันตนมาตรา 39 ใน 13 จังหวัด รอบที่ 1 จำนวน 5,000 บาท เมื่อวานนี้ (23 ส.ค.64) ได้แก่ กรุงเทพมหานคร นครปฐม นนทบุรี ปทุมธานี สมุทรปราการ สมุทรสาคร นราธิวาส ปัตตานี ยะลา และสงขลา เพิ่มเติม จังหวัดฉะเชิงเทรา ชลบุรี และพระนครศรีอยุธยา พบว่า มีจำนวนที่โอนทั้งสิ้น 1,123,746 ราย โอนสำเร็จ 1,020,852 ราย โอนไม่สำเร็จ 102,894 ราย เนื่องจากไม่ผูกพร้อมเพย์ 99,940 ราย บัญชีปิด 1,412 ราย ไม่มีบัญชี 972 คน บัญชีติดเงื่อนไข 11 ราย เลขที่บัญชีไม่ถูกต้อง 112 ราย ไม่สามารถทำรายการได้ 447 ราย
นางเธียรรัตน์ กล่าวต่อว่า ทั้งนี้ ผู้ประกันตนที่ยังไม่ได้รับสิทธิเนื่องจากการโอนไม่สำเร็จ สามารถตรวจสอบรายชื่อผู้ประกันตนที่โอนไม่สำเร็จได้ที่เว็บไซต์สำนักงานประกันสังคม www.sso.go.th หน้าตรวจสอบสิทธิ กรณีไม่สามารถโอนเงินสำเร็จด้วยสาเหตุที่ผู้ประกันตนไม่ผูกพร้อมเพย์ ขอให้ติดต่อธนาคารเจ้าของบัญชี ส่วนกรณีที่ไม่ได้รับสิทธิผู้ประกันตนสามารถยื่นทบทวนสิทธิได้ตั้งแต่วันที่ 1 - 30 กันยายน 2564 นี้
“การโอนเงินเยียวยาแก่ผู้ประกันตนมาตรา 39 ใน 13 จังหวัด รายละ 5,000 บาท ถือเป็นการบรรเทาความเดือดร้อนแก่ภาคแรงงานที่ได้รับผลกระทบจากโควิด-19 ตามเจตนารมณ์ของท่านนายกรัฐมนตรีและรัฐบาลที่จะไม่ทิ้งใครไว้ข้างหลัง เพื่อให้แรงงานอยู่ได้ ธุรกิจเดินหน้าต่อไปได้และก้าวข้ามสถานการณ์โควิดในครั้งนี้ไปด้วยกัน”นางเธียรรัตน์ กล่าวในท้ายสุด

ที่มา : https://www.thaigov.go.th/news/contents/details/45118