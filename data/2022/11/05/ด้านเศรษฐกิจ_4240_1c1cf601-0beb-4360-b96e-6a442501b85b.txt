รัฐบาลไทย-ข่าวทำเนียบรัฐบาล-กรุงไทย “ติดปีกอุตสาหกรรมไทยสู่อนาคต” ขนทัพใหญ่เสิร์ฟผลิตภัณฑ์-บริการการเงินครบวงจร ในงาน FTI EXPO 2022 เชียงใหม่


วันอังคารที่ 28 มิถุนายน 2565
พิมพ์
กรุงไทย “ติดปีกอุตสาหกรรมไทยสู่อนาคต” ขนทัพใหญ่เสิร์ฟผลิตภัณฑ์-บริการการเงินครบวงจร ในงาน FTI EXPO 2022 เชียงใหม่
กรุงไทยร่วมงาน FTI EXPO 2022 : SHAPING FUTURE INDUSTRIES มหกรรมแสดงสินค้าและนวัตกรรมของอุตสาหกรรมไทย ระหว่างวันที่ 29 มิถุนายน - 3 กรกฎาคม 2565 ณ ศูนย์ประชุมและแสดงสินค้านานาชาติฯ จังหวัดเชียงใหม่
ธนาคารกรุงไทย ในฐานะธนาคารพาณิชย์ชั้นนำของประเทศ ตระหนักถึงความสำคัญของภาคอุตสาหกรรมไทยต่อการพัฒนาเศรษฐกิจของประเทศ ภายใต้บริบทการเปลี่ยนแปลงของโลกธุรกิจที่ทุกอุตสาหกรรมต่างมุ่งสู่ดิจิทัล โดยมุ่งมั่นนำเทคโนโลยีและนวัตกรรมทางการเงิน มาพัฒนาผลิตภัณฑ์และบริการ เพื่อตอบโจทย์การทำธุรกิจทุกมิติ และเสริมความแข็งแกร่งให้กับภาคอุตสาหกรรมไทย สามารถเติบโตได้อย่างยั่งยืน โดยธนาคารเข้าร่วมงาน FTI EXPO 2022 : SHAPING FUTURE INDUSTRIES มหกรรมแสดงสินค้าและนวัตกรรมของอุตสาหกรรมไทย เพื่อนำเสนอผลิตภัณฑ์และบริการทางการเงินสำหรับลูกค้าธุรกิจแบบครบวงจร ภายใต้แนวคิด “ติดปีกอุตสาหกรรมไทยสู่อนาคต” ครอบคลุมทั้งผลิตภัณฑ์สินเชื่อ อัตราดอกเบี้ยพิเศษ และ Digital Solution ตัวช่วยสำคัญในการบริหารจัดการทางการเงิน ทำให้เรื่องธุรกิจง่าย สะดวกและรวดเร็ว ซึ่งงานจัดขึ้นระหว่างวันที่ 29 มิถุนายน - 3 กรกฎาคม 2565 ณ ศูนย์ประชุมและแสดงสินค้านานาชาติฯ จังหวัดเชียงใหม่
ธนาคารได้ร่วมนำเสนอผลิตภัณฑ์และบริการทางการเงินสำหรับลูกค้าธุรกิจแบบครบวงจร ภายใต้การออกแบบบูธภายในงานที่สะท้อนถึงพันธกิจหลักที่มุ่งสู่การเป็นธนาคารเพื่อความยั่งยืน ด้วยโครงสร้างสถาปัตยกรรมรูปทรงเรขาคณิตแบบสมมาตร เปรียบเสมือนปีกนกขนาดใหญ่ที่โอบอุ้มชีวิตคนไทย แบ่งพื้นที่เป็น 3 โซน
โซนที่ 1 สมการ X2G2X “กรุงไทยติดปีกให้ชีวิตคนไทย” นำเสนอยุทธศาสตร์ธนาคาร ที่มีจุดเริ่มต้นจากภาครัฐ พัฒนาเชื่อมโยงด้วยดิจิทัลแพลตฟอร์ม ไปยังภาคธุรกิจและประชาชนผ่าน 5 Ecosystems หลัก คือ ภาครัฐ การชำระเงิน การศึกษา ขนส่งมวลชน สุขภาพและการรักษาพยาบาล เพื่อพัฒนาคุณภาพชีวิตลูกค้าทุกกลุ่มให้ดีขึ้นในทุกวัน ลดความเหลื่อมล้ำ ให้สังคมเดินหน้าไปพร้อมกัน โดยไม่ทิ้งใครไว้ข้างหลัง
โซนที่ 2 Krungthai Sustainability “กรุงไทยติดปีกไทยสู่ความยั่งยืน” นำเสนอแผนงานและผลงานของธนาคารที่ดำเนินธุรกิจอย่างมีความรับผิดชอบต่อสิ่งแวดล้อม สังคม และธรรมาภิบาล (ESG) พร้อมนำเป้าหมายการพัฒนาอย่างยั่งยืน (Sustainable Development Goals : SDGs) เข้ามาเป็นส่วนหนึ่งในการดำเนินงาน เช่น ด้านการพัฒนาเศรษฐกิจ ลดความเหลื่อมล้ำ เป็นต้น โดยธนาคารจัดทำโครงการ “กรุงไทยรักชุมชน” นำความรู้ทางการเงินไปพัฒนาให้ชุมชนพึ่งพาตนเอง เติบโตแข็งแกร่งอย่างยั่งยืน นอกจากนี้ ยังจัดแสดงตู้ Refund Machine “เปลี่ยนการทิ้งเป็นพลังสร้างสรรค์” นำขวดพลาสติกใสมาหยอดคืนที่ตู้ เพื่อสะสมแต้มแลกของรางวัล ทำให้การรีไซเคิลเป็นเรื่องง่ายและสนุก ด้วยความมุ่งมั่นในการทำธุรกิจอย่างยั่งยืนของธนาคาร ส่งผลให้ได้รับการยอมรับจากองค์กรชั้นนำทั้งในประเทศและต่างประเทศ สะท้อนได้จากรางวัลที่ธนาคารได้รับในปี 2564 รวมจำนวน 38 รางวัล
โซนที่ 3 Business Solutions “กรุงไทยติดปีกอุตสาหกรรมไทยสู่อนาคต” จัดทัพบริการจัดการทางการเงินครบวงจรเสริมความแข็งแกร่งสำหรับผู้ประกอบการ ต่อยอดโอกาส สร้างธุรกิจให้เติบโตอย่างยั่งยืน เริ่มต้นด้วย สินเชื่อธุรกิจ ดอกเบี้ยเริ่มต้น 2 % ต่อปี ผ่อนนานสูงถึง 10 ปี สินเชื่อเพื่อคู่ค้า ทั้งสินเชื่อ Supplier O/D สินเชื่อหมุนเวียนสำหรับเสริมสภาพคล่องให้ Supplier เพื่อให้มีเงินทุนหมุนเวียนอย่างต่อเนื่อง และสินเชื่อคู่ค้าพารวย วงเงิน O/D สำหรับร้านค้า ซื้อก่อนจ่ายทีหลัง เบิกใช้สะดวกผ่านแอปพลิเคชัน Krungthai NEXT และ Krungthai Business
พร้อมเสริมทัพด้วย Digital Solutions ทางการเงินเต็มรูปแบบ ทำให้การบริหารการเงินเป็นเรื่องง่าย ทั้งในประเทศและต่างประเทศ ด้วย Krungthai Business ตัวช่วยจัดการด้านการเงินสำหรับธุรกิจ ง่าย ครบ จบในแอปฯ เดียว โอนรับจ่ายไม่อั้น เริ่มต้นเพียง 111 บาท/ปี Krungthai Smart Trade บริการออนไลน์สำหรับทำธุรกรรมต่างประเทศ และธุรกรรมบัญชีเงินฝากเงินตราต่างประเทศ (FCD) เต็มรูปแบบ รองรับ 16 สกุลเงิน Krungthai Smart FX บริการซื้อขายเงินตราต่างประเทศ แบบเรียลไทม์ (ทั้ง Same Day และ Forward สูงสุด 1 ปี) ได้ถึง 13 สกุลเงิน โปรโมชั่นพิเศษสำหรับลูกค้านิติบุคคล ลูกค้าใหม่ 100 ท่านแรก สมัครใช้บริการ Krungthai Smart FX และมียอดทำธุรกรรมผ่าน Krungthai Smart FX ตั้งแต่เดือนมิถุนายน – สิงหาคม 2565 จำนวน 20,000 ดอลลาร์สหรัฐหรือเทียบเท่า รับ Voucher มูลค่า 500 บาท ลูกค้าปัจจุบัน รับ Voucher สูงสุด 1,000 บาท เมื่อทำธุรกรรมผ่าน Krungthai Smart FX ตามเงื่อนไขธนาคาร
นอกจากนี้ยังดูแลครบให้ผู้ประกอบการธุรกิจนำเข้า-ส่งออก ด้วย Krungthai Logistics Card ช่วยให้ชำระค่าภาษีและค่าธรรมเนียมการขนส่งสินค้า ได้สะดวก ง่ายกว่าเดิม ที่การท่าเรือแห่งประเทศไทย บมจ.การบินไทย และ บริษัท ดับบลิวเอฟเอสพีจีคาร์โก้ บริการออกหนังสือค้ำประกันศุลกากรผ่านแดน ASEAN (ACTS) ช่วยให้การขนส่งสินค้าผ่านแดนระหว่าง 7 ประเทศอาเซียนได้สะดวกขึ้น และเพื่อให้สอดคล้องกับเป้าหมายด้านสิ่งแวดล้อมและยุทธศาสตร์ประเทศ ในการพัฒนาเศรษฐกิจชีวภาพ เศรษฐกิจหมุนเวียน และเศรษฐกิจสีเขียว (Bio-Circular-Green Economy: BCG Model) ธนาคารมีนโยบายสนับสนุนธุรกิจที่เป็นมิตรกับสิ่งแวดล้อม (Green Financing) ประกอบด้วย สินเชื่อกองทุนสิ่งแวดล้อม เพื่อลงทุนระบบบำบัดของเสียในธุรกิจ ดอกเบี้ยคงที่ 3% ต่อปี ตลอดอายุสัญญา ผ่อนนานสูงสุด 7 ปี สินเชื่อธุรกิจเพื่ออนุรักษ์พลังงานและสิ่งแวดล้อม เพื่อการติดตั้งแผงโซลาร์เซลล์ ดอกเบี้ยเริ่มต้น MRR-1% ต่อปี ผ่อนนานสูงสุด 10 ปี
สำหรับผู้ประกอบการที่สนใจ ติดต่อสอบถามข้อมูลเพิ่มเติมได้ที่ ธนาคารกรุงไทยทุกสาขา สำนักงานธุรกิจทั่วประเทศ โทร. 02-111-1111 หรือ https://krungthai.com/link/fti-expo2022-pr

ที่มา : https://www.thaigov.go.th/news/contents/details/56225