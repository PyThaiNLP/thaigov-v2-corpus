รัฐบาลไทย-ข่าวทำเนียบรัฐบาล-วธ.เดินหน้าจับมือ อว. เฟ้นหานวัตกรรมวัฒนธรรม วิจัย ความคิดสร้างสรรค์ ขับเคลื่อนซอฟต์พาวเวอร์ (Soft Power) สร้างภาพลักษณ์ การยอมรับ และภาคีเครือข่ายในระดับโลก


วันอังคารที่ 12 กรกฎาคม 2565
วธ.เดินหน้าจับมือ อว.  เฟ้นหานวัตกรรมวัฒนธรรม วิจัย ความคิดสร้างสรรค์ ขับเคลื่อนซอฟต์พาวเวอร์ (Soft Power) สร้างภาพลักษณ์ การยอมรับ และภาคีเครือข่ายในระดับโลก
วธ.เดินหน้าจับมือ อว.  เฟ้นหานวัตกรรมวัฒนธรรม วิจัย ความคิดสร้างสรรค์ ขับเคลื่อนซอฟต์พาวเวอร์ (Soft Power) สร้างภาพลักษณ์ การยอมรับ และภาคีเครือข่ายในระดับโลก
วธ.เดินหน้าจับมือ อว.  เฟ้นหานวัตกรรมวัฒนธรรม วิจัย ความคิดสร้างสรรค์ ขับเคลื่อนซอฟต์พาวเวอร์ (Soft Power) สร้างภาพลักษณ์ การยอมรับ และภาคีเครือข่ายในระดับโลก เตรียมประชุมระดมความเห็นทุกภาค จัดตั้งคณะกรรมการนโยบายทำแผนปฏิบัติความร่วมมือว่าด้วยการพัฒนาทุนทางวัฒนธรรมและระบบนิเวศนวัตกรรมทางวัฒนธรรมด้วยการวิจัยและนวัตกรรม (พ.ศ. ๒๕๖๕ - ๒๕๗๐)
วันที่ ๑๒ กรกฎาคม ๒๕๖๕ นายอิทธิพล คุณปลื้ม รัฐมนตรีว่าการกระทรวงวัฒนธรรม เป็นประธานในพิธีลงนามบันทึกความเข้าใจ (MOU) ความร่วมมือว่าด้วยการพัฒนาทุนทางวัฒนธรรมและระบบนิเวศนวัตกรรมวัฒนธรรมด้วยการวิจัยและนวัตกรรม ระหว่างกระทรวงวัฒนธรรม (วธ.) กับกระทรวงการอุดมศึกษา วิทยาศาสตร์ วิจัยและนวัตกรรม (อว.) โดยมี ดร. ยุพา ทวีวัฒนะกิจบวร ปลัด วธ. และศาสตราจารย์ ดร. นายแพทย์ สิริฤกษ์ ทรงศิวิไล ปลัด อว. เป็นผู้ลงนาม ณ ห้องแกลอรี่ ๕ ชั้น ๑ หอศิลป์แห่งชาติ กระทรวงวัฒนธรรม จากนั้นมีการเสวนา ในหัวข้อ “การพัฒนาทุนทางวัฒนธรรมด้วยการวิจัย และนวัตกรรม” โดยมีวิทยากร ๔ คน ประกอบด้วย ดร.กาญจนา วานิชกร รองผู้อำนวยการสำนักงานสภานโยบายการอุดมศึกษา วิทยาศาสตร์ วิจัยและนวัตกรรม (สอวช.), นางวิรยาร์ ชำนาญพล ผู้อำนวยการกลุ่มระบบสารสนเทศมรดกศิลปวัฒนธรรม ศูนย์เทคโนโลยีสารสนเทศมรดกศิลปวัฒนธรรม กรมศิลปากร , นายกรกต อารมย์ดี ศิลปินศิลปาธร และ นายสุทธิพงษ์ สุริยะ นักตกแต่งอาหาร (Food Stylist) เจ้าของรางวัล Gourmand World Cookbook Awards
นายอิทธิพล กล่าวว่า จากความร่วมมือ วธ. และ อว. ได้พัฒนาแนวทางความร่วมมือและบูรณาการงานด้านศิลปวัฒนธรรม วิทยาศาสตร์ การวิจัยและนวัตกรรม เพื่อสร้างความตระหนักรับรู้และความเข้าใจของทุกภาคส่วนเกี่ยวกับความสัมพันธ์ระหว่างศิลปวัฒนธรรมและวิทยาศาสตร์ ส่งเสริม อนุรักษ์ ฟื้นฟู และต่อยอดทุนทางวัฒนธรรม ไปสู่การพัฒนาผลิตภัณฑ์ทางวัฒนธรรมของไทยในรูปแบบใหม่ ๆ เพื่อเป็นเสาหลักในการพัฒนาสังคมและยกระดับเศรษฐกิจไทยในอนาคต ด้วยนวัตกรรมวัฒนธรรมใหม่ จึงได้มีการลงนามบันทึกความเข้าใจ (MOU) ความร่วมมือว่าด้วยการพัฒนาทุนทางวัฒนธรรมและระบบนิเวศนวัตกรรมวัฒนธรรม ด้วยการวิจัยและนวัตกรรม ระหว่าง วธ. กับ อว. (พ.ศ. ๒๕๖๕ - ๒๕๗๐) ขึ้นเพื่อเป็นหมุดหมายของบริบทใหม่ในการผสมผสานระหว่างศิลปวัฒนธรรมกับวิทยาศาสตร์ นวัตกรรม และเทคโนโลยี  เน้นพัฒนาสถานะ บทบาท และทักษะของทรัพยากรบุคคล เพิ่มพูนความคิดสร้างสรรค์ และการใช้วิทยาศาสตร์ เทคโนโลยี และนวัตกรรม ก่อให้เกิดความภาคภูมิใจในอัตลักษณ์ท้องถิ่น สร้างเกียรติภูมิของประเทศ โดยใช้หลักการ “๒ ปัจจัย ๓ เป้าหมาย” กล่าวคือ ๒ ปัจจัย ได้แก่ “วัฒนธรรม” และ “นวัตกรรม” ๓ แนวทาง ประกอบด้วย ๑. พัฒนาระบบนิเวศนวัตกรรมวัฒนธรรม ๒. พัฒนากำลังคนในอุตสาหกรรมวัฒนธรรมและผู้บริโภค และ ๓. ใช้นวัตกรรมวัฒนธรรม ขับเคลื่อนซอฟต์พาวเวอร์ (Soft Power) สร้างภาพลักษณ์ การยอมรับ และภาคีเครือข่ายในระดับโลก
“หลังจากมีการลงนามในบันทึกความเข้าใจฯ แล้ว จะมีการจัดการประชุมเชิงปฏิบัติการ (Workshop) เพื่อระดมความเห็นของทุกภาคส่วนที่เกี่ยวข้อง และจะจัดตั้งคณะกรรมการนโยบายส่งเสริมการพัฒนาทุนทางวัฒนธรรมและระบบนิเวศนวัตกรรมทางวัฒนธรรมด้วยการวิจัยและนวัตกรรม เพื่อสนับสนุน ผลักดัน และติดตามผลการดำเนินงานในแนวทางความร่วมมือด้านต่าง ๆ ภายใต้บันทึกความเข้าใจฉบับนี้ รวมถึงจัดทำแผนปฏิบัติการความร่วมมือว่าด้วยการพัฒนาทุนทางวัฒนธรรมและระบบนิเวศนวัตกรรมทางวัฒนธรรมด้วยการวิจัยและนวัตกรรม (พ.ศ. ๒๕๖๕ - ๒๕๗๐) เพื่อกำหนดแนวทางการดำเนินงานและการประเมินผลการ โดยมีเป้าหมาย คือ ยกระดับประเทศไทยเป็นประเทศชั้นนำด้านนวัตกรรมทางวัฒนธรรมในระดับเอเชียและระดับโลก และขับเคลื่อนประเทศไทยสู่อันดับโลกด้านวัฒนธรรม Soft Power การวิจัย นวัตกรรม และความคิดสร้างสรรค์ที่สูงขึ้น” รมว.วธ. กล่าว

ที่มา : https://www.thaigov.go.th/news/contents/details/56851