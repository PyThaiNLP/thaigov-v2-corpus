รัฐบาลไทย-ข่าวทำเนียบรัฐบาล-โฆษกรัฐบาลเผย “นายกฯ”สั่งการเร่งช่วยเหลือผู้ประสบภัยน้ำท่วมเต็มที่ พร้อมแสดงความเสียใจต่อครอบครัวผู้เสียชีวิตกรณีรถยนต์พลัดตกคอสะพาน อ.สุคิริน จ.นราธิวาส


วันจันทร์ที่ 28 กุมภาพันธ์ 2565
พิมพ์
โฆษกรัฐบาลเผย “นายกฯ”สั่งการเร่งช่วยเหลือผู้ประสบภัยน้ำท่วมเต็มที่ พร้อมแสดงความเสียใจต่อครอบครัวผู้เสียชีวิตกรณีรถยนต์พลัดตกคอสะพาน อ.สุคิริน จ.นราธิวาส
โฆษกรัฐบาลเผย “นายกฯ”สั่งการเร่งช่วยเหลือผู้ประสบภัยน้ำท่วมเต็มที่ พร้อมแสดงความเสียใจต่อครอบครัวผู้เสียชีวิตกรณีรถยนต์พลัดตกคอสะพาน อ.สุคิริน จ.นราธิวาส
วันที่ 28 ก.พ. 65 นายธนกร วังบุญคงชนะ เปิดเผยว่า จากสถานการณ์อุทกภัยในพื้นที่ 5 จังหวัดภาคใต้ (จังหวัดนครศรีธรรมราช พัทลุง ปัตตานี ยะลา และนราธิวาส) พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหมรับทราบรายงานเหตุรถยนต์กระบะพลัดตกคอสะพานบ้านโนนสมบูรณ์ ม. 5 ต.ภูเขาทอง อ.สุคิริน จ.นราธิวาส เป็นเหตุให้มีผู้เสียชีวิต จำนวน 6 ราย นั้น นายกรัฐมนตรีแสดงความเสียใจต่อครอบครัวผู้เสียชีวิต สั่งการเจ้าหน้าที่ร่วมกับกองทัพลงพื้นที่เฝ้าระวังที่พื้นที่อาจจะเกิดน้ำท่วมฉับพลัน รวมถึงจุดเสี่ยงตามสถานที่ต่าง ๆ โดยเฉพาะเส้นทางสัญจร กำชับให้นำเครื่องกีดขวางและนำป้ายประกาศมาติดตั้งไว้ เพื่อเป็นการป้องกันอันตรายที่อาจจะเกิดขึ้นได้และไม่ต้องการให้มีเหตุการณ์ซ้ำรอยสร้างความสูญเสียต่อชีวิต และสร้างความเสียหายต่อทรัพย์สินขึ้นอีก
นายธนกรกล่าวว่า นายกรัฐมนตรีเฝ้าติดตามสถานการณ์อย่างใกล้ชิด มีความกังวลใจ แสดงความห่วงใยต่อความปลอดภัยของพี่น้องประชาชน ขอให้พี่น้องประชาชนรับฟังการแจ้งเตือนภัยจากหน่วยงานราชการอยู่ตลอดเวลา ขอความร่วมมืออย่าเดินทางไปในจุดที่มีกระแสน้ำไหลเชี่ยว รวมถึงตามจุดเสี่ยงต่าง ๆ เพื่อความปลอดภัย ในสถานการณ์แบบนี้ ขอให้ทุกคนระมัดระวังตัวเอง ระมัดระวังคนในครอบครัวโดยเฉพาะเด็ก ผู้สูงอายุ และผู้ป่วยติดเตียง หากจำเป็นต้องอพยพขอให้รีบอพยพไปในที่ปลอดภัยตามคำแนะนำของเจ้าหน้าของรัฐ
“ในส่วนของผู้เสียชีวิต ขอให้ส่วนราชการในพื้นที่เป็นผู้แทนของรัฐบาล เร่งเข้าไปช่วยเหลือเยียวยาตามสิทธิที่ได้รับ รวมถึงสอบถามให้ความช่วยเหลือในการจัดพิธีผู้เสียชีวิตอย่างเต็มที่ พร้อมกับขอให้เฝ้าระวังสถานการณ์อย่างใกล้ชิด โดยเฉพาะการแจ้งเตือนสถานการณ์น้ำ ต้องแจ้งให้พี่น้องประชาชนทราบทันสถานการณ์ ขอให้คำนึงถึงความปลอดภัยในชีวิตและทรัพย์สินของพี่น้องประชาชนเป็นอันดับแรก” นายธนกรกล่าว

ที่มา : https://www.thaigov.go.th/news/contents/details/51999