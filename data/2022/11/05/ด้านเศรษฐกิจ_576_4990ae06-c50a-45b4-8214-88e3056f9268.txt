รัฐบาลไทย-ข่าวทำเนียบรัฐบาล-กระทรวงเกษตรฯ จับกระแส วันที่ 8 เดือน 8 จัดแคมเปญ “เกษตรกรแฮปปี้” ขายมังคุดจากเกษตรกรภาคใต้ ในราคา 4 โล 100


วันอาทิตย์ที่ 8 สิงหาคม 2564
กระทรวงเกษตรฯ จับกระแส วันที่ 8 เดือน 8 จัดแคมเปญ “เกษตรกรแฮปปี้” ขายมังคุดจากเกษตรกรภาคใต้ ในราคา 4 โล 100
กระทรวงเกษตรฯ จับกระแส วันที่ 8 เดือน 8 จัดแคมเปญ “เกษตรกรแฮปปี้” ขายมังคุดจากเกษตรกรภาคใต้ ในราคา 4 โล 100 เพื่อช่วยเกษตรกรไทยฝ่าวิกฤตโควิด-19
ดร.เฉลิมชัย ศรีอ่อน รัฐมนตรีว่าการกระทรวงเกษตรและสหกรณ์ Live สด คิกออฟเปิดตัวแคมเปญ “เกษตรกรแฮปปี้” ภายใต้แนวคิด “คนกินยิ้มได้ เกษตรกรไทยแฮปปี้” ผ่านการถ่ายทอดสด Live Streaming ซึ่งกิจกรรมดังกล่าว เป็นหนึ่งในมาตรการที่ช่วยเหลือเกษตรกรชาวสวนมังคุดในพื้นที่ 14 จังหวัดภาคใต้ ที่ได้รับผลกระทบจากสถานการณ์การแพร่ระบาดของโควิด-19 และให้ประชาชนสามารถสั่งซื้อมังคุดในราคา 4 โล 100 สำหรับมังคุดคละเกรดคุณภาพสดอร่อย ภายใต้ความร่วมมือจากหลากหลายภาคส่วน เช่น บริษัท เซ็นทรัลพัฒนา จำกัด (มหาชน), บริษัท เซ็นทรัล ฟู้ด รีเทล จำกัด (ท็อปส์ และเซ็นทรัล ฟู้ด ฮอลล์), บริษัท ไปรยณีย์ไทย, สมาคมขนส่งโลจิสติกส์, บริษัทแกร็บ และร้านธงฟ้า เป็นต้น โดยใช้ศูนย์การค้าเซ็นทรัล พระราม 9 และเซ็นทรัล เวสต์เกต เป็นจุด Drop off เพื่อกระจายสินค้า ภายใต้มาตรการควบคุมโรคของ ศบค. ซึ่งขณะนี้เป็นที่น่ายินดีว่าหลังจากเริ่มเปิดรับพรีออร์เดอร์มาเป็นเวลา 2 วัน ได้รับความสนใจจากผู้บริโภคเป็นจำนวนมากที่สั่งซื้อกันเข้ามาในจำนวนเกินกว่า 100 ตันแล้ว
“จากสถานการณ์โควิด-19 ที่ส่งผลกระทบต่อพี่น้องเกษตรกรชาวสวนมังคุด 14 จังหวัดภาคใต้ จึงได้เรียกประชุมคณะกรรมการพัฒนาและบริหารจัดการผลไม้ (Fruit Board) เป็นการเร่งด่วน เพื่อร่วมกันประเมินสถานการณ์ปริมาณและราคาของมังคุด รวมทั้งผลสำเร็จของมาตรการเร่งด่วนในการแก้ไขปัญหามังคุดราคาตกต่ำที่ได้ดำเนินการไปแล้วของหน่วยงานต่าง ๆ ซึ่งถึงแม้ว่าวันนี้จะมีสัญญาณที่ดีว่าราคามังคุดทั้งหน้าแผงและหน้าล้งปรับตัวสูงขึ้น แต่ยังมีความไม่แน่นอนของเสถียรภาพราคา จึงต้องมีมาตรการเสริมเพื่อช่วยกระตุ้นการบริโภค โดยเฉพาะกลุ่มผู้บริโภคในประเทศ ที่เป็นส่วนสำคัญในภาวะที่การส่งออกยังมีอุปสรรคจากสถานการณ์โควิด-19 ซึ่งมังคุดภายใต้แคมเปญนี้ เป็นมังคุดดี สดจากต้น อร่อย ส่งตรงจากสวนเมืองใต้ ที่ตั้งใจปลูกโดยชาวสวนแท้ ๆ รับประกันคุณภาพโดยกระทรวงเกษตรและสหกรณ์ และที่สำคัญการซื้อมังคุดครั้งนี้รับทันทีสองต่อ คือ ได้ทานมังคุดดี ๆ และยังมีส่วนช่วยสร้างรอยยิ้ม และส่งกำลังใจให้ชาวสวนมังคุดด้วย จึงขอเชิญประชาชนทุกท่านให้ร่วมกันซื้อมังคุดคัดเกรค คุณภาพสดอร่อย ในราคา 4 โล 100 เพื่อช่วยเกษตรกรไทยไปด้วยกัน” ดร.เฉลิมชัย กล่าว
ทั้งนี้ รัฐมนตรีว่าการกระทรวงเกษตรและสหกรณ์ ในฐานะประธาน Fruit Board ได้สั่งการล่วงหน้าให้ทุกส่วนราชการในสังกัดกระทรวงเกษตรฯ เช่น กรมชลประทาน กรมส่งเสริมการเกษตร กรมประมง และกรมส่งเสริมสหกรณ์ ช่วยกันซื้อมังคุด จนทำให้สามารถช่วยระบายมังคุดออกจากแหล่งผลิตหลายร้อยตัน นอกจากนี้ ยังขอให้ภาครัฐภาคเอกชนช่วยกันซื้อมังคุดให้มากที่สุด เพื่อเป็นการช่วยเหลือเกษตรกรอีกทางหนึ่งด้วย

ที่มา : https://www.thaigov.go.th/news/contents/details/44558