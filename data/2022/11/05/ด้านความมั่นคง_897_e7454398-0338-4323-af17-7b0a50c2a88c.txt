รัฐบาลไทย-ข่าวทำเนียบรัฐบาล-นายก ห่วงแรงงานไทยในต่างแดน รมว.สุชาติ ส่ง‘โฆษก’นำทีมเยี่ยมให้กำลังใจ รุกขยายตลาดถึงเมืองดูไบ


วันพุธที่ 30 มีนาคม 2565
นายก ห่วงแรงงานไทยในต่างแดน รมว.สุชาติ ส่ง‘โฆษก’นำทีมเยี่ยมให้กำลังใจ รุกขยายตลาดถึงเมืองดูไบ
...
เมื่อวันที่ 30 มีนาคม 2565 นายสุชาติ ชมกลิ่น รัฐมนตรีว่าการกระทรวงแรงงาน มอบหมายให้ นางเธียรรัตน์ นะวะมะวัฒน์  โฆษกกระทรวงแรงงาน (ฝ่ายการเมือง) เป็นหัวหน้าคณะทีมไทยแลนด์ พร้อมด้วย นายไพโรจน์ โชติกเสถียร อธิบดีกรมการจัดหางาน และคณะ ตรวจเยี่ยมพบปะให้กำลังใจแรงงานไทยที่ทำงานในสถานประกอบการ ณ โรงแรม Centara Mirage Beach Resort,Dubai สหรัฐอาหรับเอมิเรตส์ สำหรับโรงแรมแห่งนี้มีแรงงานไทยทำงานอยู่จำนวน 59 คน ในหลายตำแหน่ง เช่น Front Office Waiter/Waitress HR Spa Therapist ฯลฯ ทั้งนี้ ฝ่ายแรงงานประจำสถานเอกอัครราชทูต ณ กรุงอาบูดาบี ได้พบปะสถานประกอบการเพื่อขยายตลาดแรงงาน พบว่า ปัจจุบันโรงแรมดังกล่าวมีความต้องการที่จะรับสมัครแรงงานไทย จำนวน 25 คน โดยวิธีจ้างตรงในตำแหน่งต่าง ๆ ได้แก่ Waiter/Waitress 14 อัตรา เงินเดือน 1,350 ดีแรห์ม Restaurant Supervisor 2 อัตรา เงินเดือน 2,500 ดีแรห์ม Bartender 2 อัตรา เงินเดือน 1,800 – 1,900 ดีแรห์มCommis 1 /Commis 2 /Commis 3 อย่างละ 1-2 อัตรา เงินเดือน 1,800/1,600/1,400 ดีแรห์ม ตามลำดับคุณสมบัติ มีประสบการณ์ในการทำงานที่เกี่ยวข้อง 1-2 ปี มีใจรักงานบริการ สามารถทำงานภายใต้ความกดดันได้ ผู้สนใจส่ง Resume และรูปถ่าย ผ่าน Email : jamornpansi@chr.co.th หรือ careercdd@outlook.com ซึ่งแรงงานจะได้รับสิทธิประโยชน์อื่น ๆ ได้แก่ ที่พัก อาหาร รถรับส่งฟรี เป็นไปตามกฎหมายแรงงานของยูเออีอีกด้วย
“การเดินทางมาราชการประเทศสหรัฐอาหรับเอมิเรตส์ในครั้งนี้ ท่านสุชาติ รัฐมนตรีว่าการกระทรวงแรงงาน มีภารกิจเข้าร่วมประชุม World Government Summit ครั้งที่ 8 กับคณะของท่านสุพัฒนพงษ์ พันธ์มีเชาว์ รองนายกรัฐมนตรีและรัฐมนตรีว่าการกระทรวงพลังงาน ที่เป็นหัวหน้าคณะผู้แทนไทย จึงได้มอบหมายให้ดิฉันมาพบปะพูดคุยกับแรงงานไทยที่จากบ้านมาทำงานต่างแดน สอบถามสารทุกข์สุกดิบ พร้อมส่งกำลังใจและความห่วงใยจากท่านนายกรัฐมนตรี พล.อ.ประยุทธ์ จันทร์โอชา ท่านรองนายกรัฐมนตรี พล.อ.ประวิตร วงษ์สุวรรณ และท่านสุชาติ ชมกลิ่น รัฐมนตรีว่าการกระทรวงแรงงาน รวมถึงผู้บริหารกระทรวงแรงงานทุกท่าน ที่มีความห่วงใย และกำชับมอบหมายให้มาสอบถามพูดคุยกับพี่น้องแรงงานไทยทุกคนด้วยตัวเอง”นางเธียรรัตน์ กล่าวในท้ายสุด
นายไพโรจน์ โชติกเสถียร อธิบดีกรมการจัดหางาน กล่าวว่า การจ้างงานในตำแหน่งดังกล่าวข้างต้นนายจ้างในสหรัฐอาหรับเอมิเรตส์มีความประสงค์จ้างแรงงานไทยโดยวิธีการจ้างตรง ซึ่งโรงแรม Centara Mirage Beach Resort เป็นโรงแรมแบรนด์ของคนไทยและปัจจุบันได้มีการจ้างแรงงานไทยถึงเกือบ 60 คน และทราบว่าทางโรงแรมยังแจ้งความต้องการแรงงานไทยเพิ่มอีกเกือบ 25 คน จึงเป็นโอกาสอันดีของแรงงานไทยที่จะมาทำงานในต่างประเทศกับโรงแรมแบรนด์ไทยในต่างประเทศอย่างถูกต้องตามกฎหมาย และทางท่านสุชาติ ชมกลิ่น รัฐมนตรีว่าการกระทรวงแรงงาน ได้มีการออกข่าวประชาสัมพันธ์ผ่านสื่อต่างๆ หลายช่องทางในประเทศไทย เพื่อส่งเสริมให้แรงงานไทยที่มีทักษะฝีมือได้มีโอกาสมาทำงานในต่างประเทศ
นำประสบการณ์ รายได้กลับประเทศไทยอีกด้วย

ที่มา : https://www.thaigov.go.th/news/contents/details/53117