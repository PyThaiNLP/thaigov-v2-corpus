รัฐบาลไทย-ข่าวทำเนียบรัฐบาล-ดีอีเอส ปั้นกองสื่อสารโทรคมนาคมใหม่ ขับเคลื่อนงานด้านการสื่อสาร รับมือการเปลี่ยนแปลงด้านการสื่อสารของโลก


วันศุกร์ที่ 25 มีนาคม 2565
ดีอีเอส ปั้นกองสื่อสารโทรคมนาคมใหม่ ขับเคลื่อนงานด้านการสื่อสาร รับมือการเปลี่ยนแปลงด้านการสื่อสารของโลก
ดีอีเอส ปั้นกองสื่อสารโทรคมนาคมใหม่ ขับเคลื่อนงานด้านการสื่อสาร รับมือการเปลี่ยนแปลงด้านการสื่อสารของโลก
ดีอีเอส จัดอบรมสัมมนาเพื่อขับเคลื่อนงานด้านการสื่อสารโทรคมนาคม รองรับสภาพการณ์การเปลี่ยนแปลงด้านการสื่อสารของโลก ยกบทบาทกองสื่อสารโทรคมนาคมใหม่ หนุนขับเคลื่อนงานด้านการสื่อสารสร้างความมั่นคงและการจัดการวิกฤติระดับชาติ
นายณัฐพล ณัฏฐสมบูรณ์ รองปลัดกระทรวงดิจิทัลเพื่อเศรษฐกิจและสังคม ดีอีเอส เป็นประธานกล่าวเปิดโครงการอบรมสัมมนาเพื่อขับเคลื่อนงานด้านการสื่อสารโทรคมนาคม  โดยมี นายมนัส ทรงแสง ประธานสหพันธ์สมาคมวิทยุสมัครเล่นควบคุมข่ายประเทศไทย คุณวรภัทร ภัทรธรรม บริษัท Intel Microelectronics (Thailand) Ltd. ผู้อำนวยการกองยุทธศาสตร์และแผนงาน ผู้อำนวยการกองสื่อสารโทรคมนาคม และผู้เข้าร่วมการฝึกอบรม ร่วมงาน ณ โรงแรมเดอะเฮอริเทจพัทยาบีชรีสอร์ท จังหวัดชลบุรี  เป็นการจัดอบรมสัมมนาเพื่อขับเคลื่อนงานด้านการสื่อสารโทรคมนาคม ของสำนักงานปลัดกระทรวงดิจิทัลเพื่อเศรษฐกิจ
ที่ผ่านมา กระทรวงตระหนักถึงความสำคัญในการพัฒนาเทคโนโลยีและนวัตกรรมดิจิทัลด้านการสื่อสารเพื่อรองรับสภาพการณ์การเปลี่ยนแปลงด้านการสื่อสารของโลกและของประเทศ จึงเล็งเห็นว่า การพัฒนา บริหารจัดการ และกำกับดูแลโครงสร้างพื้นฐานด้านการสื่อสาร สารสนเทศ และโทรคมนาคมในอนาคต จำเป็นต้องมีทิศทางนโยบายที่ชัดเจน
ทั้งนี้ เพื่อให้เกิดการพัฒนาและการลงทุนในด้านการสื่อสาร โทรคมนาคมเป็นไปอย่างเหมาะสม เกิดการบูรณาการโครงข่าย (โครงข่ายมีสายและไร้สาย) เพื่อลดการลงทุนที่ซ้ำซ้อน การขยายพื้นที่ให้บริการ โดยเฉพาะบริการโครงข่ายแบบมีสาย เพื่อให้ครอบคลุมประชากรมากขึ้น
กระทรวงฯในฐานะเป็นผู้กำกับดูแลภารกิจของกองสื่อสารโทรคมนาคม ที่กำลังจะเปลี่ยนชื่อและบทบาทภารกิจใหม่เป็นกองการสื่อสารโทรคมนาคม เล็งเห็นถึงความสำคัญของ Landscape หรือภูมิทัศน์การสื่อสารโทรคมนาคมทั้งระดับโลก  ระดับภูมิภาค ระดับประเทศ ลงถึงระดับหน่วยงานที่มีการเปลี่ยนแปลงอย่างรวดเร็ว ทั้งจากความก้าวหน้า ความพร้อมด้านทักษะของคน เครื่องมือ โครงสร้างพื้นฐานด้านเทคโนโลยีดิจิทัล และจากการกระตุ้นของสถานการณ์โรคระบาดโควิด-19 ก็ยิ่งเร่งให้เกิดการเปลี่ยนแปลงดังกล่าว
กระทรวงดิจิทัลเพื่อเศรษฐกิจและสังคม มีภารกิจด้านการสื่อสารโทรคมนาคม ที่มีบทบาทสำคัญต่อสังคมและการเปลี่ยนแปลงของประเทศ และเพื่อให้สอดคล้องกับภารกิจที่เปลี่ยนแปลงไป สำนักงานปลัดกระทรวง จึงปรับปรุงกฎกระทรวง โดยเพิ่มอำนาจหน้าที่ของสำนักงานปลัดกระทรวง ในการศึกษา วิเคราะห์ และเสนอแนะนโยบายและแผนด้านการสื่อสาร ด้านโทรคมนาคม ด้านไปรษณีย์ รวมทั้งสนับสนุนงานด้านความมั่นคงและการจัดการวิกฤติระดับชาติโดยมีการจัดตั้ง กองการสื่อสารโทรคมนาคม หรือ กส. เพื่อมารองรับภารกิจในส่วนนี้
ดังนั้น เราในฐานะบุคลากรที่อยู่ในองค์กรที่ประชาชนและสังคมเข้าใจว่าจะต้องพัฒนา รับมือกับสิ่งที่จะเกิดขึ้นด้านการสื่อสารโทรคมนาคมได้เป็นอย่างดี จึงควรจะต้องมีความรู้ที่อย่างเท่าทันสถานการณ์หรือสามารถคิดไปข้างหน้า และสำคัญที่สุด คือ นำความรู้นั้น ๆ มาทำงานได้อย่างมีประสิทธิ ประสิทธิผล เพื่อให้สามารถบรรลุผลเป้าหมายและเกิดผลสัมฤทธิ์ตามภารกิจของกระทรวงฯ
“ด้านการสื่อสารโทรคมนาคม ผมเห็นว่าพวกเรามีหลายเรื่องที่ต้องมีการเตรียมความพร้อม ในด้านต่างๆ เพิ่มเติมเสริมสร้างองค์ความรู้ กระบวนการปฏิบัติงาน ข้อมูลข่าวสาร ภายในองค์กรที่ทันสมัย รวมถึงการแบ่งมอบภารกิจให้สอดคล้องตามกฎกระทรวงที่ได้มีการปรับปรุง ขอขอบคุณ วิทยากรทุกท่าน ที่มาช่วยให้ความรู้และเตรียมแนวทางในการขับเคลื่อนงานด้านการสื่อสารโทรคมนาคม หลังจากอบรมแล้ว ผมคาดหวังว่าเราจะได้กรอบแนวทางการดำเนินการขับเคลื่อนงาน ด้านการสื่อสารโทรคมนาคมที่ตอบสนองตัวชี้วัดในระดับต่าง ๆ และตามที่ สำนักงาน ก.พ.ร. กำหนด รวมถึงโครงการสำคัญที่จะช่วยผลักดันให้งานด้านการสื่อสารโทรคมนาคม ขับเคลื่อนประเทศ ขับเคลื่อนเศรษฐกิจและสังคม เป็นประโยชน์ต่อประชาชนต่อไป”รองปลัดกล่าว
**********************

ที่มา : https://www.thaigov.go.th/news/contents/details/52932