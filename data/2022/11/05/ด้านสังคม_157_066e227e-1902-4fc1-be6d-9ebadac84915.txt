รัฐบาลไทย-ข่าวทำเนียบรัฐบาล-พม. ลงพื้นที่ตรวจเยี่ยมจุดพักคอยเพื่อดูแลผู้ป่วยติดเชื้อโควิด-19 ของชุมชนริมทางรถไฟสายท่าเรือ เขตคลองเตย พร้อมทั้งมอบแอลกอฮอล์ จำนวน 10 ลิตร เพื่อช่วยเหลือกลุ่มเปราะบางในชุมชน


วันอังคารที่ 13 กรกฎาคม 2564
พม. ลงพื้นที่ตรวจเยี่ยมจุดพักคอยเพื่อดูแลผู้ป่วยติดเชื้อโควิด-19 ของชุมชนริมทางรถไฟสายท่าเรือ เขตคลองเตย พร้อมทั้งมอบแอลกอฮอล์ จำนวน 10 ลิตร เพื่อช่วยเหลือกลุ่มเปราะบางในชุมชน
พม. ลงพื้นที่ตรวจเยี่ยมจุดพักคอยเพื่อดูแลผู้ป่วยติดเชื้อโควิด-19 ของชุมชนริมทางรถไฟสายท่าเรือ เขตคลองเตย พร้อมทั้งมอบแอลกอฮอล์ จำนวน 10 ลิตร เพื่อช่วยเหลือกลุ่มเปราะบางในชุมชน
วันนี้ (13 ก.ค. 64) เวลา 08.45 น. นางสาวแรมรุ้ง วรวัธ รองปลัดกระทรวงการพัฒนาสังคมและความมั่นคงของมนุษย์ (รองปลัด พม.)  ลงพื้นที่ตรวจเยี่ยมจุดพักคอยเพื่อดูแลผู้ป่วยติดเชื้อโควิด-19 ของชุมชนริมทางรถไฟสายท่าเรือ ณ บริเวณลานสนามกีฬาใต้ทางด่วน เขตคลองเตย กรุงเทพฯ พร้อมทั้งมอบแอลกอฮอล์ จำนวน 10 ลิตร ให้กับนายปานชัย แก้วอัมพรดี ประธานอาสาสมัครพัฒนาสังคมและความมั่นคงของมนุษย์ (อพม.) กรุงเทพมหานคร เพื่อนำไปแจกจ่ายช่วยเหลือกลุ่มเปราะบางและประชาชนที่ได้รับผลกระทบจากการแพร่ระบาดของโรคโควิด-19 นอกจากนี้ ยังได้เดินทางไปตรวจเยี่ยมศูนย์พักคอยเพื่อรองรับผู้ป่วยติดเชื้อโควิด-19 ณ วัดสะพาน เขตคลองเตย กรุงเทพฯ
นางสาวแรมรุ้ง กล่าวว่า จากกรณี ชุมชนริมทางรถไฟสายท่าเรือ ย่านคลองเคย กรุงเทพฯ ได้จัดตั้งจุดพักคอยชั่วคราวเพื่อรองรับผู้ป่วยติดเชื้อโควิด-19 บริเวณลานสนามกีฬาใต้ทางด่วน เพื่อดูแลผู้ป่วยติดเชื้อโควิด-19 ในชุมชนระหว่างรอหาเตียงเพื่อเข้ารับการรักษาตามกระบวนการสาธารณสุข อีกทั้งศูนย์พักคอยเพื่อรองรับผู้ป่วยติดเชื้อโควิด-19 ณ วัดสะพาน มีความหนาแน่นทั้งนี้ นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) มีความห่วงใยชาวชุมชนที่ได้รับผลกระทบจากการแพร่ระบาดของโรคโควิด-19  จึงมอบหมายให้ตน พร้อมนายโชคชัย วิเชียรชัยยะ รองอธิบดีกรมพัฒนาสังคมและสวัสดิการ (รองอธิบดี พส.) และ ศูนย์ช่วยเหลือสังคม สายด่วน พม. โทร. 1300 ลงพื้นที่ตรวจเยี่ยมและให้กำลังใจชาวชุมชน  รวมทั้งพูดคุยกับผู้แทนชุมชนถึงปัญหาและความต้องการความช่วยเหลือในระยะเร่งด่วน ในเบื้องต้น ได้มอบแอลกอฮอล์ จำนวน 10 ลิตร เพื่อให้นำไปแจกจ่ายช่วยเหลือชาวชุมชน โดยการลงพื้นที่ครั้งนี้ พบว่า จุดพักคอยชั่วคราวเพื่อรองรับผู้ป่วยติดเชื้อโควิด-19 ของชุมชนดังกล่าว ปัจจุบันมีผู้ป่วย จำนวน 3 คน ในขณะที่มีเต้นท์รองรับผู้ป่วย จำนวน 30 เต้นท์ โดยมีเครื่องอุปโภคบริโภคที่ได้รับบริจาคและครัวกลางสำหรับผู้ป่วย
นางสาวแรมรุ้ง กล่าวเพิ่มเติมว่า หากประชาชนกำลังประสบปัญหาความเดือดร้อนและความยากลำบากจากผลกระทบของโรคโควิด-19 หรือชุมชนใดต้องการความช่วยเหลือเร่งด่วน สามารถติดต่อได้ที่ ศูนย์ช่วยเหลือสังคม สายด่วน พม. โทร. 1300 ตลอด 24 ชั่วโมง และสำนักงานพัฒนาสังคมและความมั่นคงของมนุษย์จังหวัดทั่วประเทศ หรือประสานขอความช่วยเหลือผ่าน อพม. ในพื้นที่

ที่มา : https://www.thaigov.go.th/news/contents/details/43722