รัฐบาลไทย-ข่าวทำเนียบรัฐบาล-กรมธนารักษ์เปิดระบบให้ดูรายการทรัพย์สินที่จะเปิดประมูลได้แล้วตั้งแต่บัดนี้เป็นต้นไป


วันจันทร์ที่ 28 กุมภาพันธ์ 2565
พิมพ์
กรมธนารักษ์เปิดระบบให้ดูรายการทรัพย์สินที่จะเปิดประมูลได้แล้วตั้งแต่บัดนี้เป็นต้นไป
กรมธนารักษ์เปิดประมูลขายที่ราชพัสดุที่ได้มาโดยคำพิพากษาของศาลให้ตกเป็นของแผ่นดิน ซึ่งเป็นทรัพย์สินที่ยึดมาในคดีมูลฐานความผิดในการฟอกเงินตาม กม. ปปง. ป.ป.ช. โดยเปิดประมูลผ่านระบบอิเล็กทรอนิกส์ Treasury e-Auction ครั้งที่ 1 ของปี 2565 ช่วงปลาย มี.ค.65
วันนี้ (28 กุมภาพันธ์ 2565) ณ กรมธนารักษ์ นายประภาศ คงเอียด อธิบดีกรมธนารักษ์ เปิดเผยว่า กรมธนารักษ์จะเปิดประมูลขายที่ราชพัสดุที่ได้มาโดยคำพิพากษาของศาลให้ตกเป็นของแผ่นดิน ซึ่งเป็นทรัพย์สินที่ยึดมาในคดีมูลฐานความผิดในการฟอกเงินตามกฎหมาย ปปง. ป.ป.ช. โดยจะเปิดประมูลผ่านระบบอิเล็กทรอนิกส์ Treasury e-Auction ครั้งที่ 1 ของปี 2565 ในช่วงปลายเดือนมีนาคม 2565
อธิบดีกรมธนารักษ์กล่าวต่อว่า กรมธนารักษ์ได้เปิดระบบ Treasury e-Auction เพื่อให้ประชาชนได้ค้นหา เลือกชมทรัพย์สินได้แล้วตั้งแต่บัดนี้เป็นต้นไป ซึ่งในครั้งนี้จะมีการนำที่ราชพัสดุออกมาเปิดประมูลออนไลน์ จำนวน 44 รายการ อยู่ในพื้นที่กรุงเทพมหานคร และอีก 13 จังหวัด ได้แก่ นนทบุรี ชลบุรี พระนครศรีอยุธยา ยโสธร ปทุมธานี ภูเก็ต เชียงใหม่ ลำพูน สมุทรปราการ นครสวรรค์ กระบี่ กาญจนบุรี และนราธิวาส
ผู้ที่สนใจเข้าร่วมประมูลสามารถเข้าชมทรัพย์สินผ่านทางเว็บไซต์ https://auction.treasury.go.th ได้ตั้งแต่บัดนี้เป็นต้นไป และสามารถลงทะเบียนสมัครสมาชิกและวางเงินประกันการประมูลในระบบประมูลได้ในเดือนมีนาคม 2565 สามารถสอบถามรายละเอียด หรือติดตามข้อมูลข่าวสารของกรมธนารักษ์เพิ่มเติมได้ที่  www.treasury.go.th หรือ Facebook กรมธนารักษ์

ที่มา : https://www.thaigov.go.th/news/contents/details/52010