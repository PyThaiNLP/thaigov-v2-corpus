รัฐบาลไทย-ข่าวทำเนียบรัฐบาล-กรมทางหลวงชนบท ปรับปรุงภูมิทัศน์สวนสุขภาพในพื้นที่ จ.สมุทรปราการ ส่งเสริมสุขภาพที่ดีและสร้างสรรค์พื้นที่สาธารณประโยชน์ เพื่อพัฒนาคุณภาพชีวิตของประชาชน


วันจันทร์ที่ 24 มกราคม 2565
กรมทางหลวงชนบท ปรับปรุงภูมิทัศน์สวนสุขภาพในพื้นที่ จ.สมุทรปราการ ส่งเสริมสุขภาพที่ดีและสร้างสรรค์พื้นที่สาธารณประโยชน์ เพื่อพัฒนาคุณภาพชีวิตของประชาชน
กรมทางหลวงชนบท (ทช.) กระทรวงคมนาคม ปรับปรุงภูมิทัศน์ในพื้นที่สวนสุขภาพลัดโพธิ์บริเวณใต้สะพานภูมิพล 1 และสะพานภูมิพล 2 สวนสุขภาพบางหญ้าแพรกและพื้นที่ใต้ทางยกระดับถนนวงแหวนอุตสาหกรรม อำเภอพระประแดง จังหวัดสมุทรปราการ
กรมทางหลวงชนบท (ทช.) กระทรวงคมนาคม ปรับปรุงภูมิทัศน์ในพื้นที่สวนสุขภาพลัดโพธิ์บริเวณใต้สะพานภูมิพล 1 และสะพานภูมิพล 2 สวนสุขภาพบางหญ้าแพรกและพื้นที่ใต้ทางยกระดับถนนวงแหวนอุตสาหกรรม อำเภอพระประแดง จังหวัดสมุทรปราการ พัฒนาสภาพแวดล้อมและพื้นที่บริเวณแนวเส้นทางในโครงข่ายให้มีความร่มรื่นสวยงาม เพิ่มพื้นที่พักผ่อนหย่อนใจและส่งเสริมสุขภาพที่ดีให้กับประชาชน ตามนโยบายของนายศักดิ์สยาม ชิดชอบ รัฐมนตรีว่าการกระทรวงคมนาคม ในการสร้างสรรค์พื้นที่ตามแนวเส้นทางในโครงข่ายสำหรับสาธารณประโยชน์ เพื่อส่งเสริมการมีคุณภาพชีวิตที่ดีให้กับประชาชน
นายอภิรัฐ ไชยวงศ์น้อย อธิบดีกรมทางหลวงชนบท เปิดเผยว่า นอกเหนือจากภารกิจหลักในการก่อสร้างและพัฒนาเชื่อมโยงโครงข่ายทางให้สมบูรณ์แล้ว ทช. ได้คำนึงถึงความสำคัญด้านการมีคุณภาพชีวิตและสุขภาพที่ดีของประชาชน โดยมุ่งเน้นการเพิ่มพื้นที่สำหรับสาธารณประโยชน์ในเขตเมือง เพื่อให้ประชาชนและชุมชนโดยรอบได้มีสถานที่พักผ่อนหย่อนใจ ออกกำลังกายและทำกิจกรรมกลางแจ้งร่วมกันในบรรยากาศที่มีความร่มรื่นสวยงาม และมีสภาพแวดล้อมที่ดี ดังนั้น ทช. จึงได้ดำเนินการพัฒนาปรับปรุงภูมิทัศน์และพื้นที่ภายในสวนสุขภาพบริเวณแนวเส้นทางในโครงข่าย ได้แก่ สวนสุขภาพลัดโพธิ์บริเวณใต้สะพานภูมิพล 1 และสะพานภูมิพล 2 สวนสุขภาพ บางหญ้าแพรก และพื้นที่ใต้ทางยกระดับถนนวงแหวนอุตสาหกรรม อำเภอพระประแดง จังหวัดสมุทรปราการ โดยจัดทำลานพักผ่อนและลานสำหรับทำกิจกรรมกลางแจ้ง เช่น สนามบาสเกตบอล สนามเด็กเล่น และเส้นทางวิ่งภายในสวนสุขภาพ เป็นต้น พร้อมติดตั้งเครื่องออกกำลังกายและเครื่องเล่นสำหรับเด็ก รวมไปถึงการปรับปรุงบริเวณริมสระน้ำในสวนสุขภาพลัดโพธิ์ด้วยการปลูกไม้ล้มลุกเพื่อความสวยงามและดำเนินการวางกล่องหินป้องกันการกัดเซาะ (Gabion box) บริเวณเชิงลาดตลิ่งริมสระน้ำเพื่อป้องกันการพังทลายของดิน นอกจากนี้ ทช. ยังคำนึงถึงความปลอดภัยของประชาชนที่เดินทางมาใช้บริการพื้นที่สาธารณะ จึงได้ปรับปรุงบำรุงระบบไฟฟ้าแสงสว่างให้เพียงพอและเหมาะสมต่อการใช้งาน โดยปัจจุบันประชาชนสามารถเดินทางมาใช้บริการสวนสุขภาพลัดโพธิ์ได้ตั้งแต่เวลา 05.00 น. - 21.00 น. และสวนสุขภาพบางหญ้าแพรก เวลา 05.00 น. - 20.00 น.
อย่างไรก็ตาม การเพิ่มพื้นที่สำหรับทำกิจกรรมกลางแจ้งและพักผ่อนหย่อนใจให้กับประชาชน นับเป็นอีกหนึ่งภารกิจที่ ทช. ดำเนินการควบคู่ไปกับการก่อสร้างและพัฒนาโครงข่ายทางอย่างต่อเนื่อง เพื่อสร้างสรรค์พื้นที่สำหรับสาธารณประโยชน์และส่งเสริมคุณภาพชีวิตที่ดีให้กับประชาชนต่อไป

ที่มา : https://www.thaigov.go.th/news/contents/details/50806