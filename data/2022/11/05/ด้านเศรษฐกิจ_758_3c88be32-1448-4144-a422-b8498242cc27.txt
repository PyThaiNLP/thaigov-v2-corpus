รัฐบาลไทย-ข่าวทำเนียบรัฐบาล-บขส. คว้าแชมป์ทำคะแนนสูงสุดอันดับ 1 ของหน่วยงานในสังกัดกระทรวงคมนาคม


วันเสาร์ที่ 28 สิงหาคม 2564
บขส. คว้าแชมป์ทำคะแนนสูงสุดอันดับ 1 ของหน่วยงานในสังกัดกระทรวงคมนาคม
จากการประเมินคุณธรรมและความโปร่งใสในการดำเนินงานของหน่วยงานภาครัฐ ปี 2564
นายสัญลักข์ ปัญวัฒนลิขิต กรรมการผู้จัดการใหญ่ บริษัท ขนส่ง จำกัด (บขส.) กระทรวงคมนาคม เปิดเผยว่า สำนักงานคณะกรรมการป้องกันและปราบปรามการทุจริตแห่งชาติ (ป.ป.ช.) ได้ประกาศผลการประเมินคุณธรรมและความโปร่งใส ในการดำเนินงานของหน่วยงานภาครัฐ (Integrity and Transparency Assessment : ITA) ประจำปีงบประมาณ2564 โดย บขส. ได้คะแนน 95.82 อยู่ในระดับ AA ซึ่งเป็นคะแนนสูงสุดอันดับที่ 1 ของหน่วยงาน ในสังกัดกระทรวงคมนาคม (18 หน่วยงาน) และอยู่ในอันดับที่ 16 ของหน่วยงานรัฐวิสาหกิจที่เข้าร่วมการประเมิน ITA (51 หน่วยงาน)
กรรมการผู้จัดการใหญ่ บขส. กล่าวด้วยว่า การที่ บขส. ได้คะแนนการประเมินสูงกว่าปีที่ผ่านมา จากคะแนน 77.05 เป็นผลมาจากการที่ผู้บริหาร และพนักงาน ร่วมแรงร่วมใจกันปรับปรุงกระบวนการทำงานในแต่ละด้าน ให้สอดคล้องตามเกณฑ์ชี้วัด รวมทั้งได้นำข้อบกพร่องในปี 2563 มาปรับปรุงแก้ไข เพื่อให้การดำเนินงานมีคุณภาพ และจะช่วยกันรักษามาตรฐานการบริหารจัดการองค์กรที่ดี มีคุณธรรม และความโปร่งใส เพื่อสร้างความเชื่อมั่น ให้กับประชาชน และผู้มีส่วนได้ส่วนเสียต่อไป

ที่มา : https://www.thaigov.go.th/news/contents/details/45259