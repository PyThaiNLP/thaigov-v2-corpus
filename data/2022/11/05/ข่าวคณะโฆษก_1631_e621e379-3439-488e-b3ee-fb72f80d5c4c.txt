รัฐบาลไทย-ข่าวทำเนียบรัฐบาล-ครม. รับทราบรายงานกองทุนเพื่อความเสมอภาคทางการศึกษา ปี 64 ช่วยเหลือนักเรียนกลุ่มเสี่ยงกว่า 2.9 แสนคน โรงเรียนพื้นที่ห่างไกล 600 แห่ง


วันอังคารที่ 24 พฤษภาคม 2565
พิมพ์
ครม. รับทราบรายงานกองทุนเพื่อความเสมอภาคทางการศึกษา ปี 64 ช่วยเหลือนักเรียนกลุ่มเสี่ยงกว่า 2.9 แสนคน โรงเรียนพื้นที่ห่างไกล 600 แห่ง
ครม. รับทราบรายงานกองทุนเพื่อความเสมอภาคทางการศึกษา ปี 64 ช่วยเหลือนักเรียนกลุ่มเสี่ยงกว่า 2.9 แสนคน โรงเรียนพื้นที่ห่างไกล 600 แห่ง
วันนี้ 24 พฤษภาคม 2565 นายธนกร  วังบุญคงชนะ โฆษกประจำสำนักนายกรัฐมนตรี เปิดเผยว่า ที่ประชุมคณะรัฐมนตรี (ครม.) รับทราบผลการดำเนินงานของกองทุนเพื่อความเสมอภาคทางการศึกษา (กสศ.)  ประจำปี 2565 โดยเฉพาะมาตรการเร่งด่วนในช่วงการแพร่ระบาดของโควิด-19 ที่ได้ให้ความช่วยเหลือเพิ่มเติมแก่นักเรียนในครอบครัวยากจนพิเศษ กลุ่มช่วงชั้นรอยต่อของการศึกษา (อ.3, ป.6 และ ม.3) ที่มีความเสี่ยงสูงที่จะหลุดจากระบบการศึกษา จำนวน 2.9 แสนคน สร้างโอกาสทางการศึกษาสำหรับเยาวชนยากจนหรือด้อยโอกาส ให้เข้าถึงการศึกษาพัฒนาโรงเรียนในพื้นที่ห่างไกลที่เป็นโรงเรียนปลายทางของนักศึกษา ทุนครูรัก(ษ์) ถิ่น และการพัฒนาโรงเรียนในพื้นที่ห่างไกลตามเป้าหมาย จำนวน 600 แห่ง  รวมทั้งโครงการจัดการศึกษาเชิงพื้นที่เพื่อความเสมอภาคทางการศึกษา โดยส่งเสริมและสนับสนุนให้จังหวัดหรือท้องถิ่นมีระบบการช่วยเหลือและแก้ปัญหา เด็กและเยาวชนนอกระบบการศึกษาระดับพื้นที่ ผ่านต้นแบบและระบบการทำงานใหม่ ๆ
โฆษกประจำสำนักนายกรัฐมนตรี กล่าวเพิ่มเติมว่า กลุ่มผู้ได้รับประโยชน์ เช่น เด็กปฐมวัยที่ขาดแคลนทุนทรัพย์ในศูนย์พัฒนาเด็กเล็ก  และเด็กและเยาวชนนอกระบบการศึกษา โครงการสนับสนุนการพัฒนาครูและเด็กนอกระบบ การศึกษา โดยช่วยเหลือและพัฒนาเด็กและเยาวชนนอกระบบการศึกษาให้ได้รับโอกาส ในการเรียนรู้อย่างเหมาะสมตามบริบทและสภาพปัญหา รวมทั้งส่งเสริมและพัฒนาศักยภาพ และทักษะของครูนอกระบบเพื่อให้สามารถจัดกระบวนการเรียนรู้ได้อย่างมีคุณภาพ โครงการ ทุนนวัตกรรมสายอาชีพชั้นสูง มีการสนับสนุนและช่วยเหลือทุนการศึกษาแก่เยาวชนที่ขาดแคลนทุนทรัพย์หรือด้อยโอกาสให้มีโอกาสศึกษาต่อในระดับ ปวช. และ ปวส. ในสาขาที่สอดคล้องกับ ความต้องการแรงงานฝีมือ เช่น การแปรรูปอาหาร เกษตรและเทคโนโลยีชีวภาพ รวมทั้งโครงการสร้างโอกาสทางการศึกษาสำหรับนักเรียนในพื้นที่ห่างไกล เป็นครูรุ่นใหม่เพื่อพัฒนาคุณภาพโรงเรียนของชุมชน เป็นต้น

ที่มา : https://www.thaigov.go.th/news/contents/details/54949