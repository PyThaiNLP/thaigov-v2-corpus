รัฐบาลไทย-ข่าวทำเนียบรัฐบาล-การรถไฟแห่งประเทศไทย ชี้แจงภาพศูนย์อาหาร ภายในสถานีกลางบางซื่อ เป็นแค่ศูนย์อาหารที่จัดทำขึ้นชั่วคราวเพื่อรองรับผู้มาฉีดวัคซีน พร้อมรับฟังความเห็นจากทุกภาคส่วน


วันเสาร์ที่ 25 ธันวาคม 2564
การรถไฟแห่งประเทศไทย ชี้แจงภาพศูนย์อาหาร ภายในสถานีกลางบางซื่อ เป็นแค่ศูนย์อาหารที่จัดทำขึ้นชั่วคราวเพื่อรองรับผู้มาฉีดวัคซีน พร้อมรับฟังความเห็นจากทุกภาคส่วน
ตามที่มีสื่อสังคมออนไลน์มีการเผยแพร่ภาพศูนย์อาหาร (ชั่วคราว) ภายในสถานีกลางบางซื่อ บริเวณทางเข้าประตู 4 พร้อมแสดงความคิดเห็นว่าไม่มีความเหมาะสม กับตัวอาคารสถานีที่มีความทันสมัย สะอาด สวยงาม เป็นการจัดเตรียมศูนย์อาหารชั่วคราว สำหรับผู้เข้ามาใช้บริการ
ตามที่มีสื่อสังคมออนไลน์มีการเผยแพร่ภาพศูนย์อาหาร (ชั่วคราว) ภายในสถานีกลางบางซื่อ บริเวณทางเข้าประตู 4 พร้อมแสดงความคิดเห็นว่าไม่มีความเหมาะสม กับตัวอาคารสถานีที่มีความทันสมัย สะอาด สวยงาม
นายเอกรัช ศรีอาระยันพงษ์ ผู้อำนวยการศูนย์ประชาสัมพันธ์ การรถไฟแห่งประเทศไทย (รฟท.) กระทรวงคมนาคม ชี้แจงว่า รูปภาพศูนย์อาหารดังกล่าว เป็นการจัดเตรียมศูนย์อาหารชั่วคราว สำหรับรองรับผู้เข้ามาใช้บริการฉีดวัคซีนที่สถานีกลางบางซื่อ ซึ่งยังไม่ใช้ร้านค้าหรือศูนย์อาหารที่จะให้บริการในพื้นที่เชิงพาณิชย์ของสถานีกลางบางซื่อแต่อย่างใด โดยพื้นที่ให้บริการศูนย์อาหาร และบริการทางเชิงพาณิชย์ในขณะนี้ อยู่ระหว่างขั้นตอนการออกแบบและดำเนินการจัดทำพื้นที่เชิงพาณิชย์ดังกล่าวให้มีความเหมาะสม สะอาด สวยงาม ทันสมัย เหมาะสมกับรูปแบบตัวอาคารสถานีและสามารถให้บริการแก่ประชาชนได้อย่างดีที่สุด
อย่างไรก็ตาม รฟท. ขอขอบคุณและพร้อมรับฟังความเห็นจากประชาชน และทุกภาคส่วนเพื่อนำไปทำการปรับปรุงการให้บริการให้ดียิ่งขึ้นเสมอ และสามารถตอบโจทย์ความต้องการของผู้ใช้บริการ โดยยึดประโยชน์ของประชาชนเป็นที่ตั้ง  และเหมาะสมกับภาพลักษณ์ของสถานีกลางบางซื่อ ดังนั้น รฟท. จึงได้สั่งการให้ผู้เกี่ยวข้องเข้าไปปรับรูปแบบของโต๊ะ เก้าอี้ ของศูนย์อาหารชั่วคราวแล้ว อีกทั้ง ยังจัดให้มีตู้อาหาร เครื่องดื่ม แบบหยอดเหรียญอัตโนมัติไว้รองรับให้บริการเพิ่มเติมอีกด้วย เพื่อให้บริการแก่ประชาชนที่มาใช้บริการได้รับความสะดวกสบายสูงสุดต่อไป

ที่มา : https://www.thaigov.go.th/news/contents/details/49894