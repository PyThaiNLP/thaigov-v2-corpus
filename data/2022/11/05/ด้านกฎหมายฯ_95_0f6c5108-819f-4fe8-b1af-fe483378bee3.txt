รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม มอบกรมราชทัณฑ์ทำแม่พิมพ์แคปซูลฟ้าทะลายโจร ใช้ในเรือนจำ-ขายให้ชาวบ้าน ราคาจับต้องได้เพื่อทำยาใช้เองในครอบครัว


วันจันทร์ที่ 26 กรกฎาคม 2564
พิมพ์
รัฐมนตรีว่าการกระทรวงยุติธรรม มอบกรมราชทัณฑ์ทำแม่พิมพ์แคปซูลฟ้าทะลายโจร ใช้ในเรือนจำ-ขายให้ชาวบ้าน ราคาจับต้องได้เพื่อทำยาใช้เองในครอบครัว
รัฐมนตรีว่าการกระทรวงยุติธรรม  มอบกรมราชทัณฑ์ทำแม่พิมพ์แคปซูลฟ้าทะลายโจร ใช้ในเรือนจำ-ขายให้ชาวบ้าน ราคาจับต้องได้เพื่อทำยาใช้เองในครอบครัว
นายสมศักดิ์ เทพสุทิน รัฐมนตรีว่าการกระทรวงยุติธรรม เปิดเผยว่า หลังจากที่ตนได้สั่งการให้เรือนจำแต่ละจังหวัดที่มีพื้นที่เพาะปลูกทดลองปลูกสมุนไพรฟ้าทะลายโจร เพื่อเป็นตัวเลือกในการรักษาโควิด-19 หากที่ใดมีเมล็ดพันธุ์เพียงพอก็ให้ใช้เมล็ดปลูก แต่หากมีไม่พอก็ให้ใช้แนวทางของเรือนจำชั่วคราวเขาพลอง จ.ชัยนาท คือ เมื่อต้นแก่ที่เก็บใบให้หมด แล้วน้ำต้นที่เหลือมาตัดเป็นข้อๆแล้วนำมาแช่น้ำยาเร่งราก ให้ข้อแรกเป็นราก ส่วนข้อบนจะงอกเป็นกิ่ง แล้วเสียบไปในแกลบดำ ประมาณ 10 วันรากจะงอก นำไปลงแปลงได้ ไม่ต้องรอถึง 4 เดือนเพื่อเก็บเมล็ดมาปลูก เป็นการช่วยลดเวลา เพราะขณะนี้ความต้องการฟ้าทะลายโจรมีมากจนไม่เพียงพอต่อความต้องการ ส่วนการเก็บใบมาอบ ถ้าไม่มีเตาอบ สามารถผึ่งลมให้แห้งได้ หรือตากที่แดดอ่อนๆ เพราะกลัวว่าหากแดดแรงเกินไป สารคลอโรฟิลล์ในใบจะหายไปหมด แล้วเมื่อใบแห้งก็เอามาบดเป็นผงเพื่อบรรจุในแคปซูลได้
นายสมศักดิ์ กล่าวอีกว่า จากการลงพื้นที่เรือนจำชั่วคราวเขาพลองตนได้เห็นกล่องบรรจุแคปซูลสมุนไพรด้วยมือที่ทำจากไม้ บรรจุได้ครั้งละ 100 เม็ด ใช้เวลาทำประมาณ 10 นาทีต่อรอบ เป็นสิ่งประดิษฐ์ที่น่าสนใจ ตนจึงได้สั่งให้อธิบดีกรมราชทัณฑ์นำแบบไปศึกษาแล้วแกะออกมาส่งให้ทุกเรือนจำผลิต เพื่อใช้ในเรือนจำเองและนำมาขายให้กับชาวบ้าน เพื่อให้พวกเขาสามารถผลิตยาฟ้าทะลายโจรได้เองเพื่อใช้ในครอบครัวและหากเหลือก็สามารถขายให้กับเพื่อนบ้านได้ด้วย ซึ่งราคาขายตนคิดว่าจะมีราคาไม่แพงอาจจะอันละประมาณ 1,000 บาท โดยใช้ไม้เนื้อแข็งปานกลาง ส่วนเครื่องบดราคาในท้องตลาดมีตั้งแต่ 500 บาท ซึ่งการทำแม่พิมพ์ออกมาจะเป็นการสนับสนุนเกษตกรและให้ชาวบ้านสามารถทำยาใช้เองได้ รวมถึงเป็นการสร้างอาชีพให้กับผู้ต้องขังด้วย ซึ่งฟ้าทะลายโจรในช่วงนี้อาจจะไม่เพียงพอ แต่ขณะนี้คือช่วงฤดูฝนจะปลูกขึ้นได้ง่าย คาดว่าอีกไม่นานน่าจะมีเพียงพอต่อความต้องการ ดังนั้นเราควรทำแม่พิมพ์เตรียมเอาไว้ได้เลย ซึ่งหากเป็นผู้ต้องขังที่เชี่ยวชาญงานไม้อาจทำได้วันละ 1-2 ชิ้นเลยทีเดียว

ที่มา : https://www.thaigov.go.th/news/contents/details/44125