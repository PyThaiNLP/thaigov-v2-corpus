รัฐบาลไทย-ข่าวทำเนียบรัฐบาล-รมว.พม. เปิดงาน "น้อมรำลึกพ่อหลวงของแผ่นดิน" ประกวดภาพวาดพระบรมสาทิสลักษณ์ ธนบัตร เหรียญ และปฏิทิน พร้อมย้ำเป็นพลเมืองดีเพื่อลูกหลาน


วันจันทร์ที่ 14 กุมภาพันธ์ 2565
รมว.พม. เปิดงาน "น้อมรำลึกพ่อหลวงของแผ่นดิน" ประกวดภาพวาดพระบรมสาทิสลักษณ์ ธนบัตร เหรียญ และปฏิทิน พร้อมย้ำเป็นพลเมืองดีเพื่อลูกหลาน
รมว.พม. เปิดงาน "น้อมรำลึกพ่อหลวงของแผ่นดิน" ประกวดภาพวาดพระบรมสาทิสลักษณ์ ธนบัตร เหรียญ และปฏิทิน พร้อมย้ำเป็นพลเมืองดีเพื่อลูกหลาน
วันที่ 13 ก.พ. 65 เวลา 10.00 น. นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานเปิดงาน "น้อมรำลึกพ่อหลวงของแผ่นดิน" จัดโดยสมาคมศิษย์เก่านิเทศศาสตร์ มหาวิทยาลัยราชภัฏพิบูลสงครามพิษณุโลก ร่วมกับ สมาคมสื่อสารมวลชนพิษณุโลก และเทศกาลนครพิษณุโลก โดยมีนางพัชรี อาระยะกุล ปลัดกระทรวงการพัฒนาสังคมและความมั่นคงของมนุษย์ และคณะผู้บริหาร เข้าร่วมงาน ณ สวนเฉลิมพระเกียรติ พระบาทสมเด็จพระเจ้าอยู่หัว เฉลิมพระชนมพรรษา 80 พรรษา อำเภอเมือง จังหวัดพิษณุโลก
นายจุติ กล่าวว่า งาน "น้อมรำลึกพ่อหลวงของแผ่นดิน" จัดขึ้นเพื่อน้อมรำลึกในพระมหากรุณาธิคุณ พระบาทสมเด็จพระบรมชนกาธิเบศรมหาภูมิพลอดุลยเดชมหาราชบรมนาถบพิตร (รัชกาลที่ 9) ทรงปฏิบัติพระราชกรณียกิจนานัปการต่อพสกนิกรชาวไทย เป็นการแสดงความจงรักภักดีต่อสถาบันพระมหากษัตริย์ อีกทั้งปลูกฝังเด็กและเยาวชนให้รักชาติ ศาสนา พระมหากษัตริย์ อันเป็นพลเมืองที่ดีของประเทศ โดยมีการจัดประกวดสิ่งของที่ระลึก แบ่งออกเป็น 3 ประเภท ประกอบด้วย 1.ภาพวาดพระบรมสาทิสลักษณ์ ชนะเลิศรับโล่รางวัลจากนายชวน หลีกภัย ประธานรัฐสภาและประธานสภาผู้แทนราษฎร พร้อมเงินรางวัล 2.ธนบัตร เหรียญ ชนะเลิศรับโล่รางวัลจากนายจุรินทร์ ลักษณวิศิษฏ์ รองนายกรัฐมนตรี และรัฐมนตรีว่าการกระทรวงพาณิชย์ พร้อมเงินรางวัล และ 3.ปฏิทิน ชนะเลิศรับโล่รางวัลจากนายอิทธิพล คุณปลื้ม รัฐมนตรีว่าการกระทรวงวัฒนธรรม พร้อมเงินรางวัล รวมทั้งรางวัลรองชนะเลิศจะได้รับใบประกาศเกียรติคุณ นอกจากนี้ ยังมีการจัดนิทรรศการภาพถ่ายและภาพวาดพระบรมสาทิสลักษณ์เกี่ยวกับพระราชกรณียกิจพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร (รัชกาลที่ 9)
นายจุติ กล่าวเพิ่มเติมว่า มีคนกล่าวไว้ว่า ถ้าไม่มีอดีตย่อมไม่มีอนาคต สถาบันพระมหากษัตริย์ได้ปกปักษ์พื้นแผ่นดินแห่งนี้ให้กับลูกหลานได้มีชีวิตอยู่อย่างสุขสบาย วันนี้ กระทรวง พม. ในฐานะตัวแทนของรัฐบาล อยากบอกว่าเราระลึกอดีตและมองสู่อนาคตเสมอ สำหรับงานนิทรรศการในวันนี้มีความหมายอย่างยิ่ง เมื่อตนดูแล้วน้อมรำลึกในพระมหากรุณาธิคุณ พระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร (รัชกาลที่ 9) ซึ่งทรงงานหนัก ด้วยวิริยะ ความเพียร  พระองค์ทรงสอนลูกหลานด้วยการกระทำ ว่าประโยชน์ส่วนรวม ประเทศชาติ มาก่อนประโยชน์ส่วนตนเสมอ ทั้งนี้ จากกรมประชาสงเคราะห์เดิมได้มาเป็นกระทรวง พม. ในวันนี้ จึงยกตัวอย่างได้ว่าพื้นที่แรกที่หยุดการปลูกฝิ่น ซึ่งเป็นสินค้าต้องห้ามแล้วเปลี่ยนมาเป็นการปลูกใบชาขาย จากพระปรีชาสามารถพระองค์ทรงมองการไกลว่า คนไทยอยู่ด้วยสินค้าที่ผิดกฎหมายและเป็นภัยต่อมนุษยชาติไม่ได้ นอกจากนี้ ตนอยากจะฝากไว้ว่า อาชีพเศรษฐกิจฐานราก ประชาชนจะสามารถหารายได้เสริม เพิ่มทักษะ และเพิ่มความเด่นของอัตลักษณ์ของจังหวัดพิษณุโลกและคนไทยให้มีค่ามากยิ่งขึ้น และขอฝากทุกคนไว้ว่า ประเทศไทยมีประวัติศาสตร์และมีอดีตอันยิ่งใหญ่ จงภูมิใจในความยิ่งใหญ่ของประวัติศาสตร์ชาติไทย และหวังว่ารุ่นลูกหลานของเราจะรักษาไว้ได้สืบไป

ที่มา : https://www.thaigov.go.th/news/contents/details/51510