รัฐบาลไทย-ข่าวทำเนียบรัฐบาล-นายกรัฐมนตรีร่วมยินดี “โปรจีน” อาฒยา ฐิติกุล นักกอล์ฟวัย 19 ปี คว้าแชมป์รายการแอลพีจีเอทัวร์ พร้อมขอบคุณนักกีฬาทุกคนที่สร้างชื่อเสียงให้ประเทศไทย


วันจันทร์ที่ 28 มีนาคม 2565
พิมพ์
นายกรัฐมนตรีร่วมยินดี “โปรจีน” อาฒยา ฐิติกุล นักกอล์ฟวัย 19 ปี คว้าแชมป์รายการแอลพีจีเอทัวร์ พร้อมขอบคุณนักกีฬาทุกคนที่สร้างชื่อเสียงให้ประเทศไทย
นายกรัฐมนตรีร่วมยินดี “โปรจีน” อาฒยา ฐิติกุล นักกอล์ฟวัย 19 ปี คว้าแชมป์รายการแอลพีจีเอทัวร์ พร้อมขอบคุณนักกีฬาทุกคนที่สร้างชื่อเสียงให้ประเทศไทย
วันที่ 28 มี.ค. 2565 น.ส.ไตรศุลี ไตรสรณกุล รองโฆษกประจำสำนักนายกรัฐมนตรี กล่าวว่า พล.อ.ประยุทธ์ จันทร์โอชา นายกรัฐมนตรีและรมว.กลาโหม ได้ร่วมแสดงความยินดีกับ “โปรจีน” อาฒยา ฐิติกุล นักกอล์ฟหญิงวัย 19 ปี ที่คว้าแชมป์รายการแอลพีจีเอทัวร์ เจทีบีซี คลาสสิก ที่รัฐแคลิฟอร์เนีย ประเทศสหรัฐอเมริกา เป็นนักกอล์ฟหญิงชาวไทย คนที่ 6 ที่ครองแชมป์แอลพีจีเอ รายการแข่งขันกอล์ฟเมเจอร์ระดับโลก และเป็นแชมป์รายการนี้ที่อายุน้อยที่สุดในรอบ 6 ปี
นายกรัฐมนตรีชื่นชมพร้อมขอบคุณในความทุ่มเทของนักกีฬาทุกคนที่เข้าร่วมการแข่งขัน ทั้งที่ได้รับและไม่ได้รับรางวัล ผู้ฝึกสอน ผู้สนับสนุนนักกีฬา เนื่องจากการเข้าร่วมแข่งขันรายการระดับโลกเป็นการแสดงให้เห็นถึงศักยภาพของคนไทยให้เป็นที่ยอมรับ และเป็นแบบอย่างและแรงบันดาลใจให้เยาวชนในการพัฒนาศักยภาพตนเอง
“นายกรัฐมนตรีขอบคุณทั้งนักกีฬาและผู้เกี่ยวข้องทุกๆคน ที่ได้มีส่วนทำให้ในช่วงหลายปีที่ผ่านมานักกีฬาไทยได้คว้าแชมป์ระดับโลกในหลายชนิดกีฬา หรือแม้ไม่ได้แชมป์แต่ก็มีฝีมือการเล่นอยู่ในอันดับต้น ๆ ไม่ว่าจะเป็นกอล์ฟ แบดมินตัน มวยสากล  เทควันโด วอลเลย์บอล ฟุตบอล ซึ่งนอกจากจะสร้างชื่อเสียงให้ประเทศแล้วยังสร้างแรงกระตุ้นให้เยาวชนไทยสนใจการเล่นกีฬาที่สามารถเป็นอาชีพแล้วยังเป็นการสร้างค่านิยมการออกกำลังกาย การมีสุขภาพที่ดีซึ่งเป็นพื้นฐานความมั่นคงของประเทศ” น.ส.ไตรศุลี กล่าว
...............................

ที่มา : https://www.thaigov.go.th/news/contents/details/52997