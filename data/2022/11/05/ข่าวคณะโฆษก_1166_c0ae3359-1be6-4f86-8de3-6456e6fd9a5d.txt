รัฐบาลไทย-ข่าวทำเนียบรัฐบาล-​โฆษกรัฐบาลเผย นายกฯ ชื่นชมปฏิบัติการส่งคนไทยในยูเครนกลับบ้านประสบความสำเร็จ ขอบคุณหน่วยงานที่เกี่ยวข้องร่วมดำเนินการอย่างมีประสิทธิภาพ


วันจันทร์ที่ 7 มีนาคม 2565
​โฆษกรัฐบาลเผย นายกฯ ชื่นชมปฏิบัติการส่งคนไทยในยูเครนกลับบ้านประสบความสำเร็จ ขอบคุณหน่วยงานที่เกี่ยวข้องร่วมดำเนินการอย่างมีประสิทธิภาพ
​โฆษกรัฐบาลเผย นายกฯ ชื่นชมปฏิบัติการส่งคนไทยในยูเครนกลับบ้านประสบความสำเร็จ ขอบคุณหน่วยงานที่เกี่ยวข้องร่วมดำเนินการอย่างมีประสิทธิภาพ
นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม รับทราบความคืบหน้าการดำเนินการส่งตัวคนไทยในยูเครนกลับบ้านเพิ่มเติม ดีใจที่พี่น้องชาวไทยทุกคนที่แสดงความประสงค์เดินทางกลับถึงประเทศไทยแล้ว ขอบคุณเจ้าหน้าที่ทุกฝ่ายที่มีส่วนร่วมปฏิบัติภารกิจนี้ รวมทั้ง นายกรัฐมนตรีห่วงใยต่อผู้ที่ประสงค์จะอยู่ในยูเครนกับครอบครัวต่อ โดยได้สั่งการเน้นย้ำหน่วยงานที่รับผิดชอบต้องเตรียมพร้อมให้ความช่วยเหลือหากเกิดความตึงเครียดเพิ่มเติม
โฆษกประจำสำนักนายกรัฐมนตรีกล่าวว่า กระทรวงการต่างประเทศ โดยสถานเอกอัครราชทูต ณ กรุงวอร์ซอ ประเทศโปแลนด์รายงานความคืบหน้าการช่วยเหลือคนไทยในยูเครน โดยคณะคนไทยชุดที่ 6 จำนวน 14 คนได้เดินทางโดยสายการบินกาตาร์กลับประเทศไทยและมีกำหนดเดินทางถึงสนามบินสุวรรณภูมิในวันนี้ (7 มีนาคม 2565) เวลา 12.40 น. และคณะคนไทยชุดที่ 7 จำนวน 12 คน จะเดินทางโดยสายการบินไทยออกจากกรุงบูคาเรสต์ในวันนี้และมีกำหนดถึงประเทศไทยในวันที่ 8 มีนาคม 2565 เวลา 06.50 น. นอกจากนี้ สถานเอกอัครราชทูตฯ ได้นำคนไทยคนสุดท้ายออกจากยูเครนเข้าพักที่กรุงวอร์ซอเพื่อเตรียมเดินทางกลับประเทศไทยแล้ว เป็นผลสำเร็จของปฏิบัติการที่ได้นำคนไทยจำนวน 230 คนออกจากยูเครนได้อย่างรวดเร็ว และปลอดภัย
ในการนี้ นายธนกรฯ กล่าวว่า ขอขอบคุณหน่วยงานที่เกี่ยวข้อง กระทรวงการต่างประเทศ กระทรวงสาธารณสุข กระทรวงแรงงาน ตลอดจนคนไทยและนายจ้างแรงงานไทยในยูเครน ที่ได้มีส่วนร่วมในการช่วยพาคนไทยออกจากยูเครนในครั้งนี้
“นายกรัฐมนตรีแสดงความขอบคุณต่อหน่วยงานทุกฝ่ายที่ดำเนินงานอย่างมีประสิทธิภาพแม้อยู่ภายใต้สถานการณ์ที่ตึงเครียดในยูเครน ชื่นชมทุกภาคส่วนทั้งภาครัฐ ภาคเอกชน รวมถึงภาคประชาชนที่ได้ให้การสนับสนุน รวมทั้ง ยังคงห่วงใยชาวไทยที่แสดงความประสงค์ที่จะอยู่กับครอบครัวที่ยูเครน พร้อมกันนี้ นายกรัฐมนตรีหวังว่าสถานการณ์จะดีขึ้น ยืนยันว่าไทยสนับสนุนการใช้สันติวิธีในการแก้ไขปัญหาเพื่อลดความสูญเสียและผลกระทบ” นายธนกรฯ กล่าว
อนึ่ง สถานเอกอัครราชทูต ณ กรุงวอร์ซอ ขอให้พิจารณาเดินทางออกจากยูเครน และหากต้องการความช่วยเหลือ โปรดติดต่อสถานเอกอัครราชทูตฯ ทางไลน์ระหว่างสถานเอกอัครราชทูตฯ กับคนไทยในยูเครนได้ตลอดเวลาหรือโทรศัพท์ฉุกเฉินหมายเลข + 48 696 642 348

ที่มา : https://www.thaigov.go.th/news/contents/details/52243