รัฐบาลไทย-ข่าวทำเนียบรัฐบาล-กระทรวงยุติธรรม เดินหน้าศูนย์ต่อต้านข่าวปลอม รุกประชาสัมพันธ์ผ่านเครือข่ายทั่วประเทศ พร้อมเปิดช่องทางให้ประชาชนแจ้งเบาะแส


วันอังคารที่ 3 สิงหาคม 2564
พิมพ์
กระทรวงยุติธรรม เดินหน้าศูนย์ต่อต้านข่าวปลอม รุกประชาสัมพันธ์ผ่านเครือข่ายทั่วประเทศ พร้อมเปิดช่องทางให้ประชาชนแจ้งเบาะแส
กระทรวงยุติธรรม เดินหน้าศูนย์ต่อต้านข่าวปลอม รุกประชาสัมพันธ์ผ่านเครือข่ายทั่วประเทศ พร้อมเปิดช่องทางให้ประชาชนแจ้งเบาะแส
ในวันอังคารที่ 3 สิงหาคม 2564 เวลา 10.30 น. นายวัลลภ นาคบัว รองปลัดกระทรวงยุติธรรม และโฆษกกระทรวงยุติธรรม ในฐานะผู้อำนวยการศูนย์ต่อต้านข่าวปลอม (Anti Fake News Center) กระทรวงยุติธรรม เป็นประธานการประชุมคณะทำงานศูนย์ต่อต้านข่าวปลอม (Anti Fake News Center) กระทรวงยุติธรรม ครั้งที่ 2/2564 โดยมีโฆษกประจำหน่วยงานในสังกัดกระทรวงยุติธรรม พร้อมด้วยคณะทำงานฯ และผู้ที่เกี่ยวข้องเข้าร่วมประชุมผ่านทางระบบการประชุมทางไกล เพื่อรับทราบผลการดำเนินงานการตรวจสอบข่าวปลอมของหน่วยงานในสังกัดกระทรวงยุติธรรม ประจำเดือน กรกฎาคม 2564 และหารือแนวทางการดำเนินงานของศูนย์ต่อต้านข่าวปลอม (Anti Fake News Center) กระทรวงยุติธรรม ให้สอดรับกับข้อสั่งการนายกรัฐมนตรี กรณีการจัดการข่าวปลอมที่ส่งผลกระทบต่อสังคม ในคราวประชุมคณะรัฐมนตรี เมื่อวันที่ 27 กรกฎาคม 2564 โดยคณะรัฐมนตรีมีมติให้ทุกส่วนราชการและหน่วยงานของรัฐจัดตั้งหน่วยงานภายในขึ้น เพื่อรับผิดชอบในการติดตามและตรวจสอบข้อมูลข่าวสารต่างๆ ที่เกี่ยวข้องกับส่วนราชการ/หน่วยงานของรัฐที่เผยแพร่ในสื่อต่าง ๆ ให้อย่างถูกต้อง รวดเร็ว และต่อเนื่อง รวมทั้งให้ดำเนินการแก้ไขปัญหาข่าวปลอมและเผยแพร่ข้อเท็จจริงในสื่อของหน่วยงานให้รวดเร็ว ทันท่วงที ภายใน 24 ชั่วโมง พร้อมจัดส่งข้อมูลข่าวสารที่ถูกต้องดังกล่าว ให้ศูนย์ต่อต้านข่าวปลอม (Anti Fake News Center) กรมประชาสัมพันธ์ และสำนักงาน กสทช. ทราบโดยด่วนคู่ขนานกันไปด้วย
นายวัลลภ นาคบัว รองปลัดกระทรวงยุติธรรมและโฆษกกระทรวงยุติธรรม ในฐานะผู้อำนวยการศูนย์ต่อต้านข่าวปลอม (Anti Fake News Center) กระทรวงยุติธรรม เปิดเผยว่า กระทรวงยุติธรรม ได้จัดตั้งศูนย์ต่อต้านข่าวปลอม (Anti Fake News Center) กระทรวงยุติธรรม ขึ้น ตามคำสั่งกระทรวงยุติธรรม ที่ 203/2564 เมื่อวันที่ 18 มิถุนายน 2564 เพื่อดำเนินการตรวจสอบวิเคราะห์ข้อมูลข่าวสารที่มีผลกระทบหรือประเด็นข่าวเชิงลบที่มีการนำเสนอผ่านทางสื่อสารมวลชน สื่อสังคมออนไลน์ที่คลาดเคลื่อนจากความเป็นจริงและส่งผลกระทบ รวมทั้งข่าวที่ได้รับจากศูนย์สืบสวนและต่อต้านข่าวสารอันเป็นเท็จในสถานการณ์การแพร่ระบาดของเชื้อไวรัสโคโรนา 2019 (COVID-19) ของกรมสอบสวนคดีพิเศษ และศูนย์ต่อต้านข่าวปลอม ประเทศไทย กระทรวงดิจิทัลเพื่อเศรษฐกิจและสังคม โดยชี้แจงข้อเท็จจริงให้สื่อมวลชน และเผยแพร่ให้สาธารณชนได้รับทราบ ภายใน 24 ชั่วโมง ให้สอดรับกับสถานการณ์ปัจจุบันตามนโยบายของนายกรัฐมนตรี
นายวัลลภ กล่าวว่า การประชุมคณะทำงานศูนย์ฯ ครั้งนี้ เพื่อติดตามความคืบหน้าการดำเนินงานการตรวจสอบและชี้แจงกรณีมีข่าวปลอมและข่าวบิดเบือนของหน่วยงานในสังกัดกระทรวงยุติธรรม ประจำเดือนกรกฎาคม 2564 โดยผลการดำเนินงาน พบว่า กระทรวงยุติธรรม มีการตรวจสอบและชี้แจงประเด็นข่าวปลอม จำนวน 7 ประเด็น ประกอบด้วย ข่าวปลอม 1 ประเด็น ข่าวบิดเบือน 6 ประเด็น ซึ่งเป็นประเด็นที่เกี่ยวข้องกับกรมบังคับคดี กรมราชทัณฑ์ และสำนักงาน ป.ป.ส. ทั้งนี้ ทุกหน่วยงานได้มีการตรวจสอบและชี้แจงภายใน 24 ชั่วโมง เพื่อเสนอข้อเท็จจริงและสร้างความเข้าใจที่ถูกต้องให้แก่สาธารณชนได้รับทราบผ่านช่องทางต่าง ๆ แล้ว
นายวัลลภ กล่าวต่อว่า เพื่อเป็นการเพิ่มศักยภาพในการบริหารจัดการศูนย์ต่อต้านข่าวปลอม (Anti Fake News Center) กระทรวงยุติธรรม ที่ประชุมได้หารือแนวทางการดำเนินงานของศูนย์ฯ ให้สอดรับกับข้อสั่งการนายกรัฐมนตรี ประเด็นการจัดการข่าวปลอมที่ส่งผลกระทบต่อสังคม โดยมอบหมายผู้อํานวยการกองกฎหมาย สำนักงานปลัดกระทรวงยุติธรรม และผู้อํานวยการส่วนคดีเทคโนโลยีและสารสนเทศ ๒ กรมสอบสวนคดีพิเศษ เป็นผู้ประสานการทำงานกับกองบัญชาการตำรวจสืบสวนสอบสวนอาชญากรรมทางเทคโนโลยี (บช.สอท.) กรณีมีการดำเนินคดีกับผู้ที่สร้างความเสียหาย นอกจากนี้ ที่ประชุม ได้เพิ่มช่องทางการเผยแพร่ข่าวประชาสัมพันธ์ชี้แจงให้ทั่วถึงมากยิ่งขึ้น โดยผ่านเครือข่ายสำนักงานยุติธรรมจังหวัด ศูนย์ยุติธรรมชุมชน และเครือข่ายอาสาสมัครคุมประพฤติ ทั่วประเทศ
ทั้งนี้ ประชาชนสามารถติดตามตรวจสอบประเด็นข่าวชี้แจง และผลการดำเนินงานของศูนย์ต่อต้านข่าวปลอม (Anti Fake News Center) กระทรวงยุติธรรม ได้ที่เว็บไซต์ของกระทรวงยุติธรรม www.moj.go.th และหากท่านพบเบาะแสข่าวปลอมหรือข้อมูลที่มีการบิดเบือน หรือประเด็นข้อสงสัยเกี่ยวกับกระทรวงยุติธรรมและหน่วยงานในสังกัด สามารถแจ้งเบาะแสได้ที่ แฟนเพจเฟซบุ๊ก กระทรวงยุติธรรม Ministry Of Justice, Thailand หรือสายด่วนยุติธรรม โทร. 1111 กด 77 ฟรี ตลอด 24 ชั่วโมง

ที่มา : https://www.thaigov.go.th/news/contents/details/44398