รัฐบาลไทย-ข่าวทำเนียบรัฐบาล-รัฐมนตรีช่วยเกษตรฯ ตรวจเยี่ยมการดำเนินงานของด่านศุลกากรหนองคายและหน่วยงานในสังกัดกระทรวงเกษตรฯ


วันพฤหัสบดีที่ 13 มกราคม 2565
รัฐมนตรีช่วยเกษตรฯ ตรวจเยี่ยมการดำเนินงานของด่านศุลกากรหนองคายและหน่วยงานในสังกัดกระทรวงเกษตรฯ
รัฐมนตรีช่วยเกษตรฯ ตรวจเยี่ยมการดำเนินงานของด่านศุลกากรหนองคายและหน่วยงานในสังกัดกระทรวงเกษตรฯ พร้อมหามาตรการส่งเสริมสินค้าเกษตรส่งออกไปยังต่างประเทศ
นายประภัตร โพธสุธน รัฐมนตรีช่วยว่าการกระทรวงเกษตรและสหกรณ์ เปิดเผยภายหลังติดตามสถานการณ์การค้าชายแดน ณ ห้องประชุมด่านศุลกากรหนองคาย อ.เมือง จ.หนองคาย ว่า หลังจากได้มีการเปิดวิ่งรถไฟจีน - ลาว (คุนหมิง - เวียงจันทร์) เมื่อวันที่ 3 ธันวาคม 2564 ที่ผ่านมา ซึ่งมีระยะทางประมาณ 1,035 กิโลเมตร ทำให้ผู้ประกอบการประหยัดต้นทุนและระยะเวลาในการขนส่งสินค้าจากไทยไปจีน และ สปป.ลาว รวมไปถึงภูมิภาคตะวันออกกลาง และทวีปยุโรป ส่งผลให้จังหวัดหนองคายกลายเป็นศูนย์กลางการค้า การลงทุน การค้าชายแดน การท่องเที่ยว การขนส่งโลจิสติกส์ รวมถึงด้านการบริการที่พัก โรงแรม ร้านอาหาร และมีสินค้านำเข้าและส่งออกเพิ่มมากขึ้นด้วย นอกจากนี้ ยังมีการหารือถึงการเปิดด่านแบบ One day go ระหว่างไทยกับ สปป.ลาว แบบไปเช้าเย็นกลับ ซึ่งจะทำให้ได้ประโยชน์ร่วมกันทั้งสองประเทศอีกด้วย
ทั้งนี้ รัฐมนตรีช่วยว่าการกระทรวงเกษตรและสหกรณ์ ได้มอบแนวทางการดำเนินงานต่อหน่วยงานในสังกัดกระทรวงเกษตรและสหกรณ์ และหน่วยงานที่เกี่ยวข้อง โดยให้ดูสถานการณ์การผลิตสินค้าเกษตรว่ามีสินค้าชนิดใดที่สามารถส่งออกผ่านเส้นทางดังกล่าวได้ ควรหามาตรการที่จะส่งเสริมและผลักดันสินค้าเกษตร ทั้งด้านพืช ประมง ปศุสัตว์ ให้สามารถส่งออกไปยังประเทศต่าง ๆ ได้ต่อไป
จากนั้นได้ลงพื้นที่ตรวจเยี่ยมการดำเนินงาน ณ ด่านสะพานมิตรภาพไทย-ลาว แห่งที่ 1 ซึ่งได้มีการปล่อยขบวนรถขนส่งสินค้าด้านการเกษตร ที่ผ่านพิธีการศุลกากรเรียบร้อยแล้ว

ที่มา : https://www.thaigov.go.th/news/contents/details/50508