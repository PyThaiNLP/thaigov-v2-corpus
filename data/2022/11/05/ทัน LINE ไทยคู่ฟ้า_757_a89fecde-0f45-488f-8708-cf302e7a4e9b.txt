รัฐบาลไทย-ข่าวทำเนียบรัฐบาล-นายกฯ หนุนตั้ง “คณะทำงานฮาลาลไทยแลนด์” เพิ่มช่องทางการส่งออกสินค้าฮาลาล เจาะตลาดกลุ่มประเทศมุสลิม


วันพฤหัสบดีที่ 31 มีนาคม 2565
นายกฯ หนุนตั้ง “คณะทำงานฮาลาลไทยแลนด์” เพิ่มช่องทางการส่งออกสินค้าฮาลาล เจาะตลาดกลุ่มประเทศมุสลิม
.....
พลเอก ประยุทธ์ จันทร์โอชา นายกรัฐมนตรี ได้ติดตามความคืบหน้าการประชุมคณะกรรมการส่งเสริมสินค้าและผลิตผลการเกษตรมาตรฐานฮาลาล ที่ล่าสุดมีมติให้จัดตั้ง “คณะทำงานฮาลาลไทยแลนด์ (Thailand Halal Taskforce)”
.
เป็นการบูรณาการความร่วมมือทั้งภาครัฐและภาคเอกชน ดำเนินการภายใต้แผนปฏิบัติการฮาลาล (Thailand Halal Blueprint) ซึ่งเป็นแผนแม่บท สำหรับการพัฒนาอุตสาหกรรมฮาลาลของไทยให้มีศักยภาพในการแข่งขันในตลาดที่สำคัญ
.
ที่ผ่านมา ประเทศไทยเป็นผู้ผลิตและส่งออกอาหารอันดับ 13 ของโลก จึงมีศักยภาพในการผลิตและส่งออกสินค้าฮาลาล คาดว่า สินค้าฮาลาลของไทยจะสามารถเข้าถึงตลาดประชากรมุสลิมที่มีจำนวนกว่า 2,000 ล้านคน พร้อมดำเนินการต่อยอดโครงการลงทุนในเขตส่งเสริมอุตสาหกรรมเกษตรฮาลาล 5 จังหวัดภาคใต้ คือ ยะลา นราธิวาส ปัตตานี สตูล และสงขลา
.
นายกฯ ได้เล็งเห็นถึงความสำคัญของการขยายความร่วมมือด้านการค้าการลงทุนของไทยในต่างประเทศ เพื่อเพิ่มมูลค่าทางเศรษฐกิจ โดยเชื่อมั่นว่าคณะทำงานดังกล่าว จะสามารถเร่งรัดการขยายความร่วมมือด้านสินค้าเกษตรและอาหารมาตรฐานฮาลาล ซึ่งเป็นตลาดใหญ่มีมูลค่าตลาดกว่า 30 ล้านล้านดอลลาร์สหรัฐได้สำเร็จ จนเป็นที่ยอมรับจากผู้บริโภคได้ทั้งในประเทศและต่างประเทศ
.
อ่านเพิ่มเติม คลิก https://www.thaigov.go.th/news/contents/details/53090
#ไทยคู่ฟ้า #ร่วมต้านโควิด19
-------------------

ที่มา : https://www.thaigov.go.th/news/contents/details/53142