รัฐบาลไทย-ข่าวทำเนียบรัฐบาล-รัฐบาลเดินหน้าต่อโครงการบ้านหลวงบนที่ราชพัสดุเขตพญาไท


วันอังคารที่ 23 สิงหาคม 2565
พิมพ์
รัฐบาลเดินหน้าต่อโครงการบ้านหลวงบนที่ราชพัสดุเขตพญาไท
รัฐบาลเดินหน้าต่อโครงการบ้านหลวงบนที่ราชพัสดุเขตพญาไท
นางสาวรัชดา ธนาดิเรก รองโฆษกประจำสำนักนายกรัฐมนตรี เปิดเผยหลังการประชุมคณะรัฐมนตรี (ครม.) เมื่อวันที่ 23 สิงหาคม 2565 ว่า ตามที่รัฐบาลได้ดำเนินนโยบายสร้างความมั่นคงด้านที่อยู่อาศัยให้กับประชาชนทุกกลุ่ม โดยกำหนดแผนแม่บทการพัฒนาที่อยู่อาศัย ระยะ 20 ปี (พ.ศ. 2560 - 2579) ซึ่งภายใต้แผนนี้ ครอบคลุมการพัฒนาที่อยู่อาศัยสำหรับข้าราชการด้วย มีเป้าหมายก่อสร้างที่อยู่อาศัยรวม 123,000 หน่วย โดยดำเนินการผ่าน 2 โครงการ คือ 1.โครงการบ้านสวัสดิการข้าราชการ เป็นการสร้างความมั่นคงด้านการอยู่อาศัยให้กับข้าราชการและเจ้าหน้าที่ชั้นผู้น้อยให้ได้มีที่อยู่อาศัยในลักษณะเช่าซื้อเป็นของตนเอง ตั้งเป้า 89,000 หน่วย และ 2.โครงการบ้านพักข้าราชการ (บ้านหลวง) เป็นการจัดที่อยู่อาศัยในรูปแบบรัฐสวัสดิการ ตั้งเป้า 25,000 หน่วย เพื่อยกระดับคุณภาพชีวิตด้านที่อยู่อาศัยให้แก่ข้าราชการและเจ้าหน้าที่ชั้นผู้น้อยของหน่วยงานของรัฐ และเป็นการสร้างขวัญกำลังใจกับผู้ที่ปฏิบัติหน้าที่ห่างไกลจากภูมิลำเนา
วันนี้ ครม.อนุมัติกรอบวงเงินงบประมาณโครงการบ้านพักข้าราชการ (บ้านหลวง) เพิ่มเติม จำนวน 1 อาคาร รวม 79 ห้อง วงเงิน 75 ล้านบาท ของสำนักงบประมาณ โครงการนี้ตั้งอยู่บนที่ดินราชพัสดุประมาณ 1 ไร่ ในซอยลือชา แขวงพญาไท เขตพญาไท กทม. ซึ่งสำนักงบประมาณได้รับอนุญาตให้ใช้ที่ดินราชพัสดุแปลงดังกล่าวแล้ว ทั้งนี้ ที่ประชุมให้สำนักงบประมาณพิจารณากำหนดหลักเกณฑ์การคัดเลือกกลุ่มเป้าหมายที่จะเข้าพักอาศัยในโครงการให้มีความชัดเจน รอบคอบ และเป็นธรรม โดยให้ความสำคัญกับข้าราชการและเจ้าหน้าที่ผู้มีรายได้น้อยเป็นลำดับแรก
นางสาวรัชดากล่าวด้วยว่า นับตั้งแต่ปี 2560 ครม.ได้อนุมัติโครงการบ้านพักข้าราชการ (บ้านหลวง) แล้วรวมทั้งสิ้น 8,744 หน่วย วงเงินงบประมาณ 11,002 ล้านบาท ปัจจุบัน ข้อมูล ณ 1 ก.ค.2565 ได้ดำเนินการก่อสร้างไปแล้ว 3,426 หน่วย รวมวงเงิน 6,486 ล้านบาท ของ 12 หน่วยงาน อาทิ กองบัญชาการกองทัพไทย กองทัพบก กองทัพเรือ กองทัพอากาศ กรมประชาสัมพันธ์ สำนักงานตำรวจแห่งชาติ กระทรวงยุติธรรม กระทรวงศึกษาธิการ

ที่มา : https://www.thaigov.go.th/news/contents/details/58356