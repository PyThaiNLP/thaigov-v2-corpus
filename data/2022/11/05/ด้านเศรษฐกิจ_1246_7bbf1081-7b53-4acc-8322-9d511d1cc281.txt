รัฐบาลไทย-ข่าวทำเนียบรัฐบาล-รมช.มนัญญา ยันสถานการณ์น้ำกาฬสินธุ์ไม่ซ้ำรอยปี 54


วันเสาร์ที่ 9 ตุลาคม 2564
รมช.มนัญญา ยันสถานการณ์น้ำกาฬสินธุ์ไม่ซ้ำรอยปี 54
รมช.มนัญญา ยันสถานการณ์น้ำกาฬสินธุ์ไม่ซ้ำรอยปี 54 ลงพื้นที่ตรวจติดตามเตรียมรับมือมวลน้ำพร้อมเฝ้าระวังพื้นที่เกษตร
นางสาวมนัญญา ไทยเศรษฐ์ รัฐมนตรีช่วยว่าการกระทรวงเกษตรละสหกรณ์ พร้อมด้วย นายวิศิษฐ์ ศรีสุวรรณ์ อธิบดีกรมส่งเสริมสหกรณ์ นายสมบัติ ตงเต๊า รองอธิบดีกรมวิชาการเกษตร และคณะ ลงพื้นที่ตรวจติดตามสถานการณ์น้ำ เพื่อเตรียมรับมือกับมวลน้ำจากจังหวัดชัยภูมิ ไหลลงมาตามลำน้ำ ผ่านจังหวัดกาฬสินธุ์ และจังหวัดอื่นๆ ก่อนไหลลงสู่แม่น้ำมูลและแม่น้ำโขง ตลอดจนมอบถุงยังชีพ ข้าวสารอาหารแห้ง เมล็ดพันธุ์ถั่วลิสงไทนาน9 กรมวิชาการเกษตร พร้อมรับฟังปัญหา และให้กำลังใจชาวบ้านในตำบลลำชี ณ วัดลำชีศรีวนาราม ต.ลำชี อ.ฆ้องชัย จ.กาฬสินธุ์
นางสาวมนัญญา เปิดเผยว่า จากการรับฟังรายงานสถานการณ์น้ำ ซึ่งเกิดจากอิทธิพลของพายุเตี้ยนหมู่ที่ผ่านมา ทำให้มีฝนตกหนักใน จ.ชัยภูมิ และเกิดอุทกภัยขึ้น โดย จ.ชัยภูมิเป็นต้นน้ำของแม่น้ำชี ทำให้มวลน้ำจำนวนมากไหลลงสู่แม่น้ำชี และไหลลงมาที่ จ.ขอนแก่น จนน้ำล้นตลิ่งเข้าท่วมพื้นที่ของขอนแก่น และขณะนี้มวลน้ำได้ไหลต่อเนื่องลงมาถึงอำเภอกันทรวิชัย      จ.มหาสารคามแล้ว คาดการณ์ว่ามวลน้ำจะไหลลงมาสู่พื้นที่ จ.กาฬสินธุ์ ในอีก 2-3 วันนี้ อย่างไรก็ตามขอให้พี่น้องเกษตรกร ประชาชนมั่นใจว่าสถานการณ์น้ำปีจะไม่ซ้ำรอยปี 2554 เนื่องจากกระทรวงเกษตรฯ โดยกรมชลประทาน มีแผนบริหารจัดการน้ำที่ดี และมีพื้นที่รับน้ำแก้มลิง ตลอดจนมาตรการเยียวยาตามระเบียบกระทรวงการคลังว่าด้วยเงินทดรองราชการเพื่อช่วยเหลือผู้ประสบภัยพิบัติกรณีฉุกเฉิน พ.ศ. 2562 และหลักเกณฑ์วิธีปฏิบัติปลีกย่อยเกี่ยวกับการให้ความช่วยเหลือด้านการเกษตรผู้ประสบภัยพิบัติกรณีฉุกเฉิน พ.ศ. 2564 คือ ครัวเรือนละไม่เกิน 30 ไร่ แบ่งเป็น ข้าว ไร่ละ 1,340 บาท พืชไร่และพืชผัก ไร่ละ 1,980 บาท ไม้ผลไม้ยืนต้นและอื่นๆ ไร่ละ 4,048 บาท
ทั้งนี้ จ.กาฬสินธุ์ ได้มีการเตรียมความพร้อมในการรับมวลน้ำดังกล่าว โดยมีพนังกั้นน้ำลำชี ความยาวประมาณ 53 กม. ไว้ป้องกันน้ำท่วมได้ และได้ทำการเตรียมความพร้อมรับสถานการณ์ อย่างไรก็ตามยังมีพื้นที่บางส่วนที่อยู่นอกเขตพนัง เช่น บ้านท่าแห่ บ้านโนนชัย ต.ฆ้องชัย และบ้านด่านใต้ บ้านเหล่าอ้อย ต.ร่องคำ ซึ่งเป็นพื้นที่ลุ่มตำ่ น้ำอาจล้นตลิ่งเข้าท่วมพื้นที่การเกษตรบางส่วน ซึ่งทางจังหวัดกาฬสินธุ์ ได้มีหนังสือแจ้งเตือนไปยังอำเภอที่เกี่ยวข้องให้เฝ้าระวัง แจ้งเตือนประชาชน และขนย้ายสิ่งของเก็บขึ้นที่สูงไว้เป็นระยะอย่างต่อเนื่องแล้ว

ที่มา : https://www.thaigov.go.th/news/contents/details/46775