รัฐบาลไทย-ข่าวทำเนียบรัฐบาล-กรมท่าอากาศยาน ประสานสายการบินนกแอร์ เร่งชี้แจงผู้โดยสาร กรณียกเลิกเที่ยวบินเส้นทางดอนเมือง - เบตง


วันพุธที่ 16 มีนาคม 2565
กรมท่าอากาศยาน ประสานสายการบินนกแอร์ เร่งชี้แจงผู้โดยสาร กรณียกเลิกเที่ยวบินเส้นทางดอนเมือง - เบตง
ตามที่สายการบินนกแอร์ได้ยกเลิกเที่ยวบินเส้นทางดอนเมือง - เบตง - ดอนเมือง ในวันที่ 16 และ 18 มีนาคม 2565 นั้น
กรมท่าอากาศยาน (ทย.) กระทรวงคมนาคม ได้ประสานกับสายการบินนกแอร์ ถึงเหตุการณ์ดังกล่าวดังนี้
สายการบินนกแอร์ยืนยันว่ามีความพร้อมและจะทำการบินเส้นทางดังกล่าวแน่นอน แต่ทั้งนี้ได้ยกเลิกเที่ยวบินเนื่องจากเกิดข้อผิดพลาดด้านการวางแผนการตลาด จึงต้องมีการทบทวนร่วมกับหน่วยงานที่เกี่ยวข้อง โดยในวันศุกร์ที่ 18 มีนาคม 2565 สายการบินจะทำการบินไฟลท์โปรโมตการท่องเที่ยวเบตง (Influencer Flight) โดยจะเชิญนักข่าว Youtuber, Social Media, Influencer และบริษัททัวร์ ซึ่งสายการบินนกแอร์จะมีการแถลงข่าวเพื่อชี้แจงข้อมูลต่างๆเพื่อความเข้าใจที่ถูกต้อง ในวันที่ 16 มีนาคม 2565
สำหรับแนวทางชดเชยผู้โดยสารที่ได้ทำการซื้อบัตรโดยสาร เส้นทาง ดอนเมือง - เบตง - ดอนเมือง ในวันที่ 16 และ 18 มีนาคม 2565 สายการบินจะทำการคืนเงินค่าโคยสารเต็มจำนวน ภายใน 7 วัน พร้อมทั้งค่าชดเชยการแจ้งยกเลิกเที่ยวบินล่วงหน้าตามประกาศสำนักงานการบินพลเรือนแห่งประเทศไทย อีกรายละ 1,200.- บาท
โดย กรมท่าอากาศยานจะได้ประสานและติดตามกับสายการบินนกแอร์ ถึงแนวทางการปฏิบัติและรายละเอียดต่าง ๆ เพื่อให้ข้อมูลที่ถูกต้องและอำนวยความสะดวกแก่ผู้โดยสารต่อไป

ที่มา : https://www.thaigov.go.th/news/contents/details/52609