รัฐบาลไทย-ข่าวทำเนียบรัฐบาล-คณะกรรมการจัดระบบการจราจรทางบก ติดตามความคืบหน้าการแก้ไขปัญหาการขนส่งและจราจรของประเทศ ครั้งที่ 1/2565


วันพฤหัสบดีที่ 24 กุมภาพันธ์ 2565
คณะกรรมการจัดระบบการจราจรทางบก ติดตามความคืบหน้าการแก้ไขปัญหาการขนส่งและจราจรของประเทศ ครั้งที่ 1/2565
เพื่อช่วยพัฒนาระบบคมนาคมและแก้ไขปัญหาการขนส่งและจราจร สามารถขับเคลื่อนแผนต่าง ๆ ให้ได้ตามเป้าหมายที่ได้กำหนดไว้
วันนี้ (24 กุมภาพันธ์ 2565) เวลา 10.00 น. พลเอก ประวิตร วงษ์สุวรรณ รองนายกรัฐมนตรี เป็นประธานการประชุมคณะกรรมการจัดระบบการจราจรทางบก (คจร.) ครั้งที่ 1/2565 ณ ห้องประชุม 301 ชั้น 3 ตึกบัญชาการ 1 ทำเนียบรัฐบาล โดยมี นายชยธรรม์ พรหมศร ปลัดกระทรวงคมนาคม นายนิรัตน์ พงษ์สิทธิถาวร รองปลัดกระทรวงมหาดไทย คณะกรรมการจัดระบบการจราจรทางบก และหน่วยงานที่เกี่ยวข้อง เข้าร่วมประชุม และมีผู้อำนวยการสำนักงานนโยบายและแผนการขนส่งและจราจร เป็นกรรมการและเลขานุการ
ที่ประชุม คจร. ได้รับทราบรายงานความคืบหน้าการดำเนินการที่สำคัญ จำนวน 6 เรื่อง ได้แก่
1) ความคืบหน้าการดำเนินการตามมติคณะอนุกรรมการประสานการแก้ไขปัญหาจราจรและขนส่งระยะเร่งด่วนในเขตกรุงเทพมหานครและปริมณฑล ครั้งที่ 1/2564
2) การดำเนินงานตามแผนแม่บทระบบขนส่งมวลชนทางรางในเขตกรุงเทพมหานครและปริมณฑล
3) ความคืบหน้าแผนแม่บทการแก้ไขปัญหาการจราจรในเขตกรุงเทพมหานครและปริมณฑล
4) การดำเนินการระบบขนส่งสาธารณะเพื่อการเชื่อมต่อการเดินทาง สถานีรถไฟชานเมืองสายสีแดง (สถานีรังสิต) ตามมติ อจร. จังหวัดปทุมธานี
5) แนวทางการพัฒนาระบบเทคโนโลยีด้านการจราจรและขนส่งเพื่อแก้ไขปัญหาจราจรในเขตกรุงเทพมหานครและปริมณฑล
6) สรุปผลการดำเนินงานคณะอนุกรรมการจัดระบบการจราจรทางบก ปีงบประมาณ 2564
สำหรับการประชุมครั้งนี้มีเรื่องพิจารณาที่สำคัญเพื่อแก้ไขปัญหาจราจร ได้แก่ รายงานผลการศึกษาเพื่อแก้ไขปัญหาการจราจรบนโครงข่ายทางพิเศษ ในภาพรวมทั้งระบบ โดยที่ประชุมได้เห็นชอบรายงานผลการศึกษาฯ ดังกล่าว ตามที่คณะรัฐมนตรี (ครม.) มีมติมอบหมายให้การทางพิเศษแห่งประเทศไทย (กทพ.) ดำเนินการศึกษาแนวทางการดำเนินการที่เหมาะสมและเป็นไปได้ เพื่อแก้ไขปัญหาการจราจรติดขัดในภาพรวมทั้งระบบ แบ่งเป็นแผนการแก้ไขปัญหาการจราจรบนโครงข่ายทางพิเศษในปัจจุบัน จำนวน 21 โครงการ ค่าลงทุนโครงการรวม 47,533.81 ล้านบาท และโครงการทางพิเศษเพิ่มเติมอีก จำนวน 11 โครงการ ค่าลงทุนโครงการรวม 312,789 ล้านบาท ทั้งนี้ กทพ. ได้จัดทำลำดับความสำคัญและกรอบระยะเวลาดำเนินการ (Action Plan) เรียบร้อยแล้ว และมอบกระทรวงคมนาคมนำเสนอต่อ ครม. ต่อไป
นอกจากนี้ ที่ประชุมได้พิจารณาแผนพัฒนาการเดินทางทางน้ำในเขตกรุงเทพมหานครและปริมณฑล และการเชื่อมต่อการเดินทางรูปแบบอื่น ซึ่งเป็นนโยบายของนายศักดิ์สยาม ชิดชอบ รัฐมนตรีว่าการกระทรวงคมนาคม โดยแผนดังกล่าวเน้นการพัฒนาการเดินทางทางน้ำให้เป็นทางเลือกการเดินทาง ที่มีประสิทธิภาพ (Transport Efficiency) ปลอดภัยและเป็นมิตรกับสิ่งแวดล้อม (Green & Safety Transport) ประชาชนทุกกลุ่มเข้าถึงได้ (Inclusive Transport) และเชื่อมต่อการเดินทางรูปแบบอื่นแบบไร้รอยต่อ (Seamless Transport) โดยในอนาคตจะมีการปรับปรุงท่าเรือให้มีมาตรฐานและมีสิ่งอำนวยความสะดวกรองรับสำหรับคนทุกคน มีการเพิ่มจำนวนจุดเชื่อมต่อระหว่างการขนส่งทางน้ำกับระบบการขนส่งสาธารณะทางรางและถนน รวมทั้ง มีมาตรการส่งเสริมให้ประชาชนหันมาใช้บริการทางเรือในเขตกรุงเทพมหานครและปริมณฑลเพิ่มมากขึ้น ตลอดจนพัฒนาเส้นทางเดินเรือในคลองที่ได้รับอนุมัติให้เดินเรือมีความสามารถในการให้บริการ ทั้งนี้ ที่ประชุมได้มีมติเห็นชอบแผนพัฒนาการเดินทางทางน้ำในเขตกรุงเทพมหานครและปริมณฑล และการเชื่อมต่อ การเดินทางรูปแบบอื่น และมอบหมายให้ สนข. ผลักดันแผนไปสู่การปฏิบัติในแผนระดับที่ 3 และรายงาน ให้ คจร. ทราบในการประชุมครั้งต่อไป
ทั้งนี้ ที่ประชุมได้กำชับให้หน่วยงานที่เกี่ยวข้องบูรณาการความร่วมมือและเร่งรัดการดำเนินงาน เพื่อช่วยพัฒนาระบบคมนาคมและแก้ไขปัญหาการขนส่งและจราจร สามารถขับเคลื่อนแผนต่าง ๆ ให้ได้ตามเป้าหมายที่ได้กำหนดไว้

ที่มา : https://www.thaigov.go.th/news/contents/details/51895