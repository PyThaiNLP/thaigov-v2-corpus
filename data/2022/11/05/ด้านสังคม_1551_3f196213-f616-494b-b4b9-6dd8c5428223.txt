รัฐบาลไทย-ข่าวทำเนียบรัฐบาล-ดีอีเอส บูรณาการทุกหน่วยงานเร่งจัดการปัญหาและข้อร้องเรียนธุรกรรมออนไลน์


วันอังคารที่ 17 พฤษภาคม 2565
ดีอีเอส บูรณาการทุกหน่วยงานเร่งจัดการปัญหาและข้อร้องเรียนธุรกรรมออนไลน์
ดีอีเอส บูรณาการทุกหน่วยงานเร่งจัดการปัญหาและข้อร้องเรียนธุรกรรมออนไลน์
เมื่อวันที่ 17 พฤษภาคม 2565 พ.ต.อ.อัครพล บุณโยปัษฎัมภ์ ผู้ช่วยปลัดกระทรวงดิจิทัลเพื่อเศรษฐกิจและสังคม เป็นประธานการประชุมคณะกรรมการป้องกันและจัดการปัญหาและข้อร้องเรียนที่เกี่ยวข้องกับธุรกรรมออนไลน์ ครั้งที่ 3/2565 โดยมีนายเนวินธุ์ ช่อชัยทิพฐ์ ผู้ช่วยรัฐมนตรีประจำกระทรวงดิจิทัลเพื่อเศรษฐกิจและสังคม เข้าร่วม พร้อมด้วยผู้แทนจากกองบังคับการปราบปรามการกระทำความผิดเกี่ยวกับอาชญากรรมทางเทคโนโลยี (ปอท.) ศูนย์ปราบปรามอาชญากรรมทางเทคโนโลยีสารสนเทศ (ศปอส.ตร) ศูนย์ช่วยเหลือและจัดการปัญหาออนไลน์ (1212 ETDA) กองบัญชาการสืบสวนสอบสวนอาชญากรรมทางเทคโนโลยี (บช.สอท.) กองบังคับการปราบปรามการกระทำความผิดเกี่ยวกับการคุ้มครองผู้บริโภค (บก.ปคบ.) ธนาคารแห่งประเทศไทย (ธปท.) สำนักงานคณะกรรมการกิจการกระจายเสียง กิจการโทรทัศน์และกิจการโทรคมนาคมแห่งชาติ (กสทช.) สภาองค์กรของผู้บริโภค ฯลฯ ณ ห้องประชุม MDES 1 ชั้น 9 สำนักงานปลัดกระทรวงดิจิทัลเพื่อเศรษฐกิจและสังคม
โดยที่ประชุมได้รับรายงานความคืบหน้า เรื่องกระบวนการรับเรื่องร้องเรียนของศูนย์ช่วยเหลือและจัดการปัญหาออนไลน์ (1212 ETDA) และการสรุปรูปแบบกลโกงของแก๊ง Call Center ในปัจจุบัน หลังจากนั้นยังได้พิจารณาวาระสำคัญ ได้แก่ 1) การแลกเปลี่ยนข้อมูลแต่ละหน่วยงานถึงแนวทางการรับเรื่องสถานการณ์ปัญหาออนไลน์ในปัจจุบัน (กสทช.) เช่น การรับมือเรื่องร้องเรียนปัญหาแก๊ง Call Center ที่แจ้งผ่านสำนักงาน กสทช. การแลกเปลี่ยนสื่อประชาสัมพันธ์เพื่อเผยแพร่ป้องกันเฝ้าระวังแก่ประชาชน แนวทางการจัดการปัญหาแก๊ง Call Center ร่วมกับผู้ให้บริการเครือข่ายโทรศัพท์มือถือ (ศปอส.ตร.) และกระบวนการดำเนินการจัดการแก้ไขปัญหาเรื่องร้องเรียนในอนาคตของ ศปอส.ตร. ที่มีการรับเรื่องต่อจากศูนย์ช่วยเหลือและจัดการปัญหาออนไลน์ (1212 ETDA)
นอกจากนี้ที่ประชุมยังได้พิจารณาประเด็นที่สำคัญ ดังนี้ 1) ที่ประชุมพิจารณาจัดตั้งทีมเฉพาะกิจดำเนินการเรื่องการเชื่อมโยงข้อมูลเรื่องร้องเรียนระหว่างหน่วยงาน ให้เกิดประสิทธิภาพ รวดเร็ว และสร้างความเชื่อมั่นให้แก่ประชาชน 2) ให้ ศปอส.ตร. และศูนย์ช่วยเหลือและจัดการปัญหาออนไลน์ (1212 ETDA) ประสานงานและหารือระหว่างกันในการบริหารจัดการเรื่องร้องเรียนและการส่งต่อข้อมูลระหว่างกัน เพื่อให้เกิดความคล่องตัวและบริการประชาชนได้อย่างครบครัน 3) ขอความร่วมมือให้แต่ละหน่วยงานที่มีสื่อประชาสัมพันธ์ส่งมายังศูนย์ช่วยเหลือและจัดการปัญหาออนไลน์ (1212 ETDA) เพื่อแลกเปลี่ยนสื่อประชาสัมพันธ์และจัดทำแผนการออกสื่อในภาพรวม ให้การดำเนินการเผยแพร่ประชาสัมพันธ์เป็นไปในทิศทางเดียวกัน 4) การสร้างฐานข้อมูล ทุกหน่วยงานควรมีการรวบรวมข้อมูลเรื่องร้องเรียนไว้ที่เดียวกัน เพื่อจะได้ไม่ซ้ำซ้อนต่อการดำเนินการจัดการ
ทั้งนี้ภายใต้นโยบายของรัฐบาลและกระทรวงดิจิทัลเพื่อเศรษฐกิจและสังคม ต้องการที่จะป้องกันและบรรเทาความเดือดร้อนของประชาชนที่ได้รับผลกระทบจากการถูกหลอกลวงหรือทำให้หลงเชื่อจากบุคคลผู้ไม่หวังดี โดยการใช้ระบบการสื่อสารทางโทรศัพท์ หรือการใช้แอปพลิเคชันออนไลน์ต่างๆ
**********************

ที่มา : https://www.thaigov.go.th/news/contents/details/54664