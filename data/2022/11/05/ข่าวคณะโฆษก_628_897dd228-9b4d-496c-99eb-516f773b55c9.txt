รัฐบาลไทย-ข่าวทำเนียบรัฐบาล-โฆษกรัฐบาล เผย “นายกฯ” มอบ รอง.นรม.สุพัฒนพงษ์ ฯ นั่งประธานคณะกรรมการตรวจสอบข้อเท็จจริง ฯ โครงการนิคมอุตสาหกรรมจะนะ นายกฯ สั่งให้รับฟังความเห็นทุกฝ่าย


วันพฤหัสบดีที่ 9 ธันวาคม 2564
พิมพ์
โฆษกรัฐบาล เผย “นายกฯ” มอบ รอง.นรม.สุพัฒนพงษ์ ฯ นั่งประธานคณะกรรมการตรวจสอบข้อเท็จจริง ฯ  โครงการนิคมอุตสาหกรรมจะนะ นายกฯ สั่งให้รับฟังความเห็นทุกฝ่าย
โฆษกรัฐบาล เผย “นายกฯ” มอบ รอง.นรม.สุพัฒนพงษ์ ฯ นั่งประธานคณะกรรมการตรวจสอบข้อเท็จจริง ฯ  โครงการนิคมอุตสาหกรรมจะนะ นายกฯ สั่งให้รับฟังความเห็นทุกฝ่าย ให้ครบทุกมิติ เน้นแก้ปัญหารอบด้าน ยึดประโยชน์สูงสุดของประเทศและประชาชนในพื้นที่
วันนี้ (9 ธ.ค.64) นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า พลเอก ประยุทธ์   จันทร์โอชา นายกรัฐมนตรีและรัฐมนตรีว่าการกระทรวงกลาโหม ลงนามคำสั่งสำนักนายกรัฐมนตรีที่ 330/2564 ลงวันที่ 3 ธันวาคม 64  แต่งตั้งนายสุพัฒนพงษ์  พันธ์มีเชาว์ รองนายกรัฐมนตรีและรัฐมนตรีว่าการกระทรวงพลังงาน เป็นประธานคณะกรรมการตรวจสอบข้อเท็จจริงกรณีการดำเนินการขยายผลโครงการเมืองต้นแบบ “สามเหลี่ยมมั่นคง มั่นคั่ง ยั่งยืน” ไปสู่เมืองต้นแบบที่ 4 อำเภอจะนะ จังหวัดสงขลา “เมืองต้นแบบอุตสาหกรรมก้าวหน้าแห่งอนาคต”  โดยสั่งให้เน้นการตรวจสอบและรับฟังปัญหาให้ครบทุกมิติ เพื่อนำไปสู่การพัฒนาภาคใต้อย่างยั่งยืน โดยต้องยึดประโยชน์สูงสุดของประเทศและประชาชนในพื้นที่
โฆษกประจำสำนักนายกรัฐมนตรียังยืนยันว่า ที่ผ่านมาคณะรัฐมนตรีประชุมเมื่อวันที่ 15 ธันวาคม 2563 มีมติเพียงรับทราบรายงานผลการหารือแนวทางการแก้ไขปัญหาของกลุ่มจะนะรักษ์ถิ่น ตามที่คณะกรรมการแก้ไขปัญหาของขบวนการประชาชนเพื่อสังคมที่เป็นธรรมเสนอ โดย ครม. มอบหมายให้คณะกรรมการแก้ไข ฯ  นำรายงานผลการหารือไปพิจารณาร่วมกับหน่วยงานที่เกี่ยวข้อง เพื่อให้แนวทางปฏิบัติที่ชัดเจน เพื่อกลับมาเสนอคณะรัฐมนตรีเพื่อพิจารณาต่อไป
“นายกรัฐมนตรีรับฟังและห่วงใยทุกปัญหาของพี่น้องคนไทย รวมทั้งโครงการนิคมอุตสาหกรรมจะนะ ยืนยันว่าการลงไปในพื้นที่ของคณะทำงาน ชุดที่แล้ว เพื่อรวบรวมข้อมูลและเสนอรายงานผ่านคณะกรรมการตามขั้นตอน ให้คณะรัฐมนตรีทราบถึงประเด็นต่างๆ ในพื้นที่ ทั้งนี้ นายกรัฐมนตรียังเน้นว่า การดำเนินโครงการ ฯ ทุกอย่างต้องผ่านประชาพิจารณ์และรับฟังความคิดเห็นของประชาชนในพื้นที่ ทุกขั้นตอนต้องถูกต้อง สุจริต โปร่งใสและประชาชนต้องเห็นชอบ เป้าหมายสูงสุดคือ เพื่อการพัฒนาประเทศและประชาชนในพื้นที่ได้ประโยชน์ อย่างไรก็ตาม นโยบายต่าง ๆ ที่รัฐบาลดำเนินการส่วนหนึ่งต้องมาจากความต้องการของพี่น้องประชาชนด้วย”   โฆษกประจำสำนักนายกรัฐมนตรี กล่าว
-----------------

ที่มา : https://www.thaigov.go.th/news/contents/details/49272