รัฐบาลไทย-ข่าวทำเนียบรัฐบาล-โฆษกรัฐบาลเผยนายกฯ กำชับให้กรมทรัพย์สินทางปัญญาเดินหน้าแก้ไขปัญหาการละเมิดทรัพย์สินทางปัญญาอย่างต่อเนื่อง


วันพุธที่ 4 พฤษภาคม 2565
โฆษกรัฐบาลเผยนายกฯ กำชับให้กรมทรัพย์สินทางปัญญาเดินหน้าแก้ไขปัญหาการละเมิดทรัพย์สินทางปัญญาอย่างต่อเนื่อง
พร้อมมุ่งมั่นพัฒนาระบบทรัพย์สินทางปัญญาให้เกิดการสร้างสรรค์นวัตกรรมและเทคโนโลยีใหม่ ๆ
วันนี้ (3 พ.ค. 2565) นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม กำชับให้กรมทรัพย์สินทางปัญญาเดินหน้าแก้ไขปัญหาการละเมิดทรัพย์สินทางปัญญาของไทยอย่างต่อเนื่อง หลังจากที่ไทยยังรักษาสถานะอยู่ในบัญชีประเทศที่ต้องจับตามอง (Watch List: WL) จากประกาศสถานะการคุ้มครองทรัพย์สินทางปัญญาของประเทศคู่ค้ารายสำคัญ ภายใต้กฎหมายการค้าสหรัฐฯ มาตรา 301 พิเศษ (Special 301) ประจำปี 2565 ของผู้แทนการค้าสหรัฐอเมริกา (USTR)
โฆษกประจำสำนักนายกรัฐมนตรี กล่าวว่า จากข้อมูลของกรมทรัพย์สินทางปัญญาพบว่า แม้ประเทศไทยจะยังคงรักษาสถานะเดิม ซึ่งยังอยู่ในบัญชีประเทศที่ต้องจับตามอง (Watch List: WL) และยังคงมีข้อห่วงกังวลอยู่บางประการ แต่สหรัฐฯ ชื่นชมไทยที่พัฒนาทรัพย์สินทางปัญญาในหลายมิติ ทั้งด้านการปราบปรามการละเมิดทรัพย์สินทางปัญญา ซึ่งที่ผ่านมากรมทรัพย์สินทางปัญญาบูรณาการการทำงานกับหน่วยงานที่เกี่ยวข้องอย่างต่อเนื่องและมุ่งมั่นแก้ไขปัญหาอย่างจริงจัง พร้อมทั้งผลักดันการแก้ไขกฎหมายสิทธิบัตร การแก้ไขปัญหาการละเมิดลิขสิทธิ์ Software ในภาครัฐ รวมทั้งเมื่อต้นปีที่ผ่านมามีการผลักดันการแก้ไขกฎหมายลิขสิทธิ์สำเร็จ ทำให้ให้ไทยพร้อมเข้าเป็นภาคีสนธิสัญญาว่าด้วยลิขสิทธิ์ขององค์การทรัพย์สินทางปัญญาโลก
นายธนกรฯ กล่าวเพิ่มเติมว่า ด้วยการกำกับดูแลสั่งการของนายกรัฐมนตรี รัฐบาลโดยกรมทรัพย์สินทางปัญญามีความมุ่งมั่นพัฒนาระบบทรัพย์สินทางปัญญาของประเทศอย่างต่อเนื่อง เสริมสร้างและอำนวยความสะดวกให้เกิดการสร้างสรรค์นวัตกรรมและเทคโนโลยีใหม่ ๆ ด้านทรัพย์สินทางปัญญา รวมทั้งจะมีส่วนช่วยยกระดับให้เกิดความเชื่อมั่นต่อนักลงทุนนานาชาติให้เข้ามาดำเนินธุรกิจในประเทศไทยมากยิ่งขึ้น กรมทรัพย์สินทางปัญญาได้ทำงานเชิงรุกจนเกิดผลเป็นรูปธรรม ทั้งการพัฒนาระบบจดทะเบียนแบบ Fast Track การให้คำปรึกษาด้านทรัพย์สินทางปัญญาอย่างครบวงจร การส่งเสริมการสร้างสรรค์และใช้ประโยชน์ทรัพย์สินทางปัญญาในเชิงพาณิชย์ ไปจนถึงการเข้มงวดปราบปรามการละเมิดทรัพย์สินทางปัญญาทุกรูปแบบ
“นายกรัฐมนตรีมีความมุ่งมั่นที่จะแก้ไขปัญหาเรื่องทรัพย์สินทางปัญญาในทุกมิติ เพื่อให้ไทยพ้นจากบัญชีประเทศที่ต้องจับตามอง (Watch List: WL) พร้อมกำชับกรมทรัพย์สินทางปัญญาและหน่วยงานที่เกี่ยวข้องสร้างความเข้าใจกับสหรัฐฯ เพื่อให้รับทราบความก้าวหน้าด้านการคุ้มครองทรัพย์สินทางปัญญาที่รัฐบาลได้ผลักดันอย่างต่อเนื่อง พร้อมเดินหน้าปราบปรามการละเมิดทรัพย์สินทางปัญญาอย่างเข้มงวด อย่างไรก็ตาม นายกรัฐมนตรีได้ชื่นชมกรมทรัพย์สินทางปัญญาและหน่วยงานที่เกี่ยวข้องทุกฝ่ายที่บูรณาการความร่วมมือระหว่างกัน และทำงานเชิงรุกร่วมกัน ทั้งการปราบปราบการละเมิดทรัพย์สินทางปัญญา จัดกิจกรรมรณรงค์ และสร้างความตระหนักรู้ด้านทรัพย์สินทางปัญญามาโดยตลอด ซึ่งนายกรัฐมนตรีขอบคุณเจ้าหน้าที่หน่วยงานที่เกี่ยวข้องทุกคนหวังว่าผลการทำงานจะเห็นผลสำเร็จเป็นรูปธรรม เป็นขวัญและกำลังใจให้เจ้าหน้าที่ทุกคน” โฆษกประจำสำนักนายกรัฐมนตรีกล่าว

ที่มา : https://www.thaigov.go.th/news/contents/details/54197