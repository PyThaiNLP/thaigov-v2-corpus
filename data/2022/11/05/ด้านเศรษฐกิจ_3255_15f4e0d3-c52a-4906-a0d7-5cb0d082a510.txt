รัฐบาลไทย-ข่าวทำเนียบรัฐบาล-หนอนหนังสือเตรียมพร้อม !! รฟท. ร่วมสร้างสรรค์สังคมอุดมปัญญา เปิดพื้นที่สถานีกลางบางซื่อจัดงานสัปดาห์หนังสือแห่งชาติ ครั้งที่ 50 และสัปดาห์หนังสือนานาชาติ ครั้งที่ 20


วันพุธที่ 23 มีนาคม 2565
หนอนหนังสือเตรียมพร้อม !! รฟท. ร่วมสร้างสรรค์สังคมอุดมปัญญา เปิดพื้นที่สถานีกลางบางซื่อจัดงานสัปดาห์หนังสือแห่งชาติ ครั้งที่ 50 และสัปดาห์หนังสือนานาชาติ ครั้งที่ 20
ภายใต้แนวคิดการบรรจบกันของการเดินทางทั้งด้านความคิดและการคมนาคมขนส่ง สร้างประสบการณ์รูปแบบใหม่ ระหว่าง 26 มีนาคม - 6 เมษายน 2565 นี้
การรถไฟแห่งประเทศไทย (รฟท.) กระทรวงคมนาคม ร่วมสร้างสรรค์สังคมอุดมปัญญา เปิดพื้นที่สถานีกลางบางซื่อจัดงานสัปดาห์หนังสือแห่งชาติ ครั้งที่ 50 และสัปดาห์หนังสือนานาชาติ ครั้งที่ 20 แม้ปัจจุบันสื่อดิจิทัลจะเข้ามามีอิทธิพลต่อวิถีชีวิตของผู้คนอย่างมากมาย แต่ก็ปฏิเสธไม่ได้ว่า มนต์เสน่ห์ของตัวอักษรผ่านหน้ากระดาษ ยังคงมีเอกลักษณ์เฉพาะตัว และมีผู้คนไม่น้อยยังคงหลงใหล ต้องการสัมผัสกลิ่นอายน้ำหมึกบนหน้ากระดาษหนังสือกันอยู่ และยิ่งเมื่อพูดถึงการเลือกซื้อหนังสือดีๆ สักเล่ม หลายคนก็คงคิดไปถึงบรรยากาศในงานมหกรรมหนังสือแห่งชาติ  ซึ่งในช่วง 2 ปีที่ผ่านมา ผลกระทบจากการแพร่ระบาดของโรคติดเชื้อไวรัส COVID-19  ทำให้การจัดงานสัปดาห์หนังสือแห่งชาติ ต้องมีการปรับเปลี่ยนรูปแบบไปบ้าง ทั้งในรูปแบบออนไลน์ ควบคู่กับออฟไลน์ เพื่อลดความเสี่ยงของการแพร่ระบาดของโรคติดเชื้อไวรัส COVID-19
อย่างไรก็ตาม เมื่อวันที่ 13 มกราคม 2565 ที่ผ่านมา นับเป็นข่าวดีสำหรับชาวหนอนหนังสือ เมื่อกระทรวงคมนาคมและ รฟท. ได้สนับสนุนการจัดกิจกรรมโดยเปิดใช้พื้นที่ของสถานีกลางบางซื่อ จัด 2 งานใหญ่ งานสัปดาห์หนังสือแห่งชาติครั้งที่ 50 และสัปดาห์หนังสือนานาชาติ ครั้งที่ 20 ระหว่างวันที่ 26 มีนาคม – 6 เมษายน 2565  บนพื้นที่ใช้สอยภายกว้างขวางกว่า 20,000 ตารางเมตร เพื่อนำพาชาวหนอนหนังสือ หวนกลับไปสัมผัสบรรยากาศในงานมหกรรมงานหนังสือระดับประเทศอีกครั้ง ที่สำคัญภายในงาน ยังเปรียบเสมือนการเดินทางมาบรรจบกันของ 2 เรื่องราว ทางด้านความคิดและการคมนาคมขนส่ง นั่นคือการเปิดให้ประชาชนได้สัมผัสประสบการณ์เดินทาง ผ่านระบบรางอันทันสมัยของสถานีกลางบางซื่อ ที่จะกลายเป็นศูนย์กลางการคมนาคมขนส่งของไทยในอนาคต ควบคู่ไปกับการเดินทางผ่านความคิดในงานสัปดาห์หนังสือแห่งชาติ ที่เปิดให้ผู้รักการอ่านได้กลับมาเลือกซื้อหนังสือ ติดไม้ติดมือกลับบ้าน ตลอดจนร่วมรับฟัง แลกเปลี่ยนมุมมองในงานเสวนา เพื่อเปิดประสบการณ์ใหม่ๆ ผ่านการชมนิทรรศการมากมายอีกด้วย
นายเอกรัช ศรีอาระยันพงษ์ ผู้อำนวยการศูนย์ประชาสัมพันธ์ รฟท. เปิดเผยว่า การเปิดพื้นที่สถานีกลางบางซื่อ สำหรับจัดงานสัปดาห์หนังสือแห่งชาติครั้งที่ 50 และสัปดาห์หนังสือนานาชาติ ครั้งที่ 20 ระหว่างวันที่ 26 มีนาคม - 6 เมษายน 2565  เกิดขึ้นได้จากความร่วมมือของกระทรวงคมนาคม การรถไฟแห่งประเทศไทย สมาคมผู้จัดพิมพ์และผู้จำหน่ายหนังสือแห่งประเทศไทย และภาคีเครือข่ายสมาชิก โดยมีวัตถุประสงค์เพื่อต้องการปลูกฝังนิสัยรักการอ่าน และสร้างสรรค์สังคมอุดมปัญญาให้เกิดขึ้นในสังคมไทย รวมทั้งยังเป็นการเฉลิมฉลองในโอกาสครบรอบ 125 ปี ของ รฟท. ในวันที่ 26 มีนาคม นี้ด้วย
“การจัดงานมหกรรมหนังสือแห่งชาติ และงานหนังสือนานาชาติครั้งนี้ คาดจะได้รับความสนใจจากผู้คนจำนวนมาก เนื่องจากมีสถานที่จัดงานตั้งอยู่ใจกลางเมือง สามารถเดินทางด้วยรถไฟฟ้าชานเมืองสายสีแดง ระบบขนส่งสาธารณะต่างๆ บริเวณจัดงานเริ่มตั้งแต่ประตู 1 โซนรถไฟฟ้าชานเมืองสายสีแดง ประตู 4 โซนรถไฟทางไกล โถงด้านหน้า ชั้นลอย และด้านในของสถานีกลางบางซื่อ ซึ่งทำให้ประชาชน สามารถเดินทางมาเข้าร่วมงานได้อย่างสะดวกสบาย” สอบถามข้อมูลเพิ่มเติมได้ที่ ศูนย์บริการลูกค้าสัมพันธ์ โทรศัพท์สายด่วน 1690 หรือติดตามข่าวสารได้ที่ เฟซบุ๊คเพจทีมพีอาร์การรถไฟแห่งประเทศไทย
ข้อมูลการเดินทาง
สำหรับผู้ที่สนใจเข้าร่วมงาน สามารถเดินทางได้ง่ายๆด้วย
- รถไฟฟ้าชานเมืองสายสีแดง 2 สาย สถานีกลางบางซื่อ - รังสิต และสถานีกลางบางซื่อ - ตลิ่งชัน ลงที่สถานีกลางบางซื่อ ขบวนรถไฟชานเมืองทุกขบวน ลงที่สถานีชุมทางบางซื่อ
- รถไฟฟ้า MRT สายสีน้ำเงิน ช่วงหัวลำโพง - หลักสองและบางซื่อ-ท่าพระ ลงที่สถานีบางซื่อ แล้วเดินตามทางเชื่อมเข้าสถานีกลางบางซื่อได้ทันที
- รถประจำทาง มีรถผ่าน 3 สายคือ สาย 49 ช่วงสถานีกลางบางซื่อ-สถานีรถไฟหัวลำโพง, สาย 67 ช่วงสถานีกลางบางซื่อ-เซ็นทรัลพระราม 3 และสาย 77 ช่วงสถานีกลางบางซื่อ-สถานีรถไฟแอร์พอร์ตเรลลิงก์มักกะสัน

ที่มา : https://www.thaigov.go.th/news/contents/details/52868