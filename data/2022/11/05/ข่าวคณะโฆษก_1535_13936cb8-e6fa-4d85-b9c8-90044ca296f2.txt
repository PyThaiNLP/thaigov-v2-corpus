รัฐบาลไทย-ข่าวทำเนียบรัฐบาล-โฆษกรัฐบาลเผย “นายกฯ” ห่วงใยน้ำท่วมฉับพลัน จ.สุราษฎร์ธานี สั่งการทุกฝ่ายเร่งช่วยเหลือประชาชน เฝ้าระวังติดตามสถานการณ์ใกล้ชิดตลอด 24 ชม.


วันเสาร์ที่ 7 พฤษภาคม 2565
พิมพ์
โฆษกรัฐบาลเผย “นายกฯ” ห่วงใยน้ำท่วมฉับพลัน จ.สุราษฎร์ธานี สั่งการทุกฝ่ายเร่งช่วยเหลือประชาชน เฝ้าระวังติดตามสถานการณ์ใกล้ชิดตลอด 24 ชม.
โฆษกรัฐบาลเผย “นายกฯ” ห่วงใยน้ำท่วมฉับพลัน จ.สุราษฎร์ธานี สั่งการทุกฝ่ายเร่งช่วยเหลือประชาชน เฝ้าระวังติดตามสถานการณ์ใกล้ชิดตลอด 24 ชม.
วันที่ 7 พ.ค. 65 นายธนกร วังบุญคงชนะ โฆษกประจำสำนักนายกรัฐมนตรี เผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ห่วงใยประชาชน จ.สุราษฎร์ธานี หลังได้รับทราบรายงานสถานการณ์ฝนตกหนักในพื้นที่ จ.สุราษฎร์ธานี ซึ่งมี 3 อำเภอที่ได้รับผลกระทบน้ำท่วมฉับพลัน น้ำป่าไหลหลาก และน้ำล้นตลิ่ง ได้แก่ อ.วิภาวดี อ.ไชยา และ อ.ท่าฉาง รวม 3 ตำบล 8 หมู่บ้าน ซึ่งนายกรัฐมนตรีมีความห่วงใยประชาชนทุกครัวเรือนที่ได้รับผลกระทบ กำชับสั่งการให้กระทรวงมหาดไทย กรมป้องกันและบรรเทาสาธารณภัย หน่วยทหารในพื้นที่ ตำรวจภูธร จ.สุราษฎร์ธานี และหน่วยงานที่เกี่ยวข้องลงพื้นที่ให้ความช่วยเหลือประชาชนในเบื้องต้น ย้ำให้แจ้งเตือนประชาชนที่อาศัยอยู่ริมคลองได้เฝ้าระวัง ให้ขนย้ายสิ่งของจำเป็นขึ้นที่สูง พร้อมให้จัดเจ้าหน้าที่เฝ้าระวังติดตามสถานการณ์อย่างใกล้ชิดตลอด 24 ชั่วโมง
นายธนกรกล่าวว่า จากประกาศของกรมอุตุนิยมวิทยาฉบับล่าสุดเมื่อช่วงเช้าที่ผ่านมา เตือนภัยลักษณะอากาศหย่อมความกดอากาศต่ำกำลังแรงบริเวณอ่าวเบงกอลตอนล่าง ทวีกำลังเป็นพายุไซโคลนช่วง 7 - 9 พ.ค. นี้ ประเทศไทยจึงจะมีฝนเพิ่มขึ้นและมีฝนตกหนักบางแห่ง และส่งผลภาคใต้ฝนตกหนัก น้ำป่าไหลหลาก มีคลื่นลมแรง ซึ่งนายกรัฐมนตรีติดตามสถานการณ์และฝากความห่วงใยมายังประชาชนภาคใต้ได้ระวังอันตรายจากฝนตกหนักและฝนตกสะสม รวมทั้งฝากให้ชาวเรือเดินเรือด้วยความระมัดระวังและหลีกเลี่ยงบริเวณที่มีฝนฟ้าคะนองด้วย
“นายกรัฐมนตรีขอให้ประชาชนติดตามการแจ้งเตือนฝนตกหนักจากส่วนราชการอย่างใกล้ชิด ขอให้เจ้าหน้าที่ในพื้นที่โดยเฉพาะส่วนท้องถิ่น ซึ่งอยู่ส่วนหน้าคอยให้ความช่วยเหลือประชาชนในพื้นที่ ให้ได้รับผลกระทบจากสถานการณ์ให้น้อยที่สุด รวมทั้งให้เร่งแบ่งเบาความเดือดร้อนของประชาชนทันที และแจ้งเตือนให้ประชาชนเตรียมพร้อมอพยพได้ทันท่วงที” นายธนกร กล่าว

ที่มา : https://www.thaigov.go.th/news/contents/details/54322