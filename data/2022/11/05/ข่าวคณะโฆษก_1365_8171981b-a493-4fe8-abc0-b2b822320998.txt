รัฐบาลไทย-ข่าวทำเนียบรัฐบาล-ครม.อนุมัติจัดสรรอัตราข้าราชการตั้งใหม่ เพื่อนำไปกำหนดเป็นอัตรากำลังแทนให้แก่ส่วนราชการที่ส่งข้าราชการไปปฏิบัติหน้าที่ในศูนย์อำนวยการรักษาผลประโยชน์ของชาติทางทะเล (ศรชล.)


วันอังคารที่ 5 เมษายน 2565
พิมพ์
ครม.อนุมัติจัดสรรอัตราข้าราชการตั้งใหม่ เพื่อนำไปกำหนดเป็นอัตรากำลังแทนให้แก่ส่วนราชการที่ส่งข้าราชการไปปฏิบัติหน้าที่ในศูนย์อำนวยการรักษาผลประโยชน์ของชาติทางทะเล (ศรชล.)
ครม.อนุมัติจัดสรรอัตราข้าราชการตั้งใหม่ เพื่อนำไปกำหนดเป็นอัตรากำลังแทนให้แก่ส่วนราชการที่ส่งข้าราชการไปปฏิบัติหน้าที่ในศูนย์อำนวยการรักษาผลประโยชน์ของชาติทางทะเล (ศรชล.) รวม 855 อัตรา งบประมาณด้านบุคลากรเพิ่มขึ้น 407.94 ล้านบาทต่อปี
วันที่ 5 เมษายน 2565 น.ส.ไตรศุลี ไตรสรณกุล รองโฆษกประจำสำนักนายกรัฐมนตรีกล่าวว่า คณะรัฐมนตรี (ครม.) อนุมัติจัดสรรอัตราข้าราชการตั้งใหม่ เพื่อนำไปกำหนดเป็นอัตรากำลังแทนให้แก่ส่วนราชการที่ส่งข้าราชการไปปฏิบัติหน้าที่ในศูนย์อำนวยการรักษาผลประโยชน์ของชาติทางทะเล(ศรชล.)  สำนักนายกรัฐมนตรี รวม 203 อัตรา ได้แก่ กรมเจ้าท่า 45 อัตรา, กรมทรัพยากรทางทะเลและชายฝั่ง 45 อัตรา, กรมประมง 45 อัตรา, กรมศุลกากร 45 อัตรา และกรมสวัสดิการและคุ้มครองแรงงาน 23 อัตรา ซึ่งทั้ง 5 หน่วยงาน จะมีงบประมาณค่าใช้จ่ายด้านบุคลากรสำหรับอัตราข้าราชการตั้งใหม่รวม 90.53 ล้านบาทต่อปี โดยกำหนดเงื่อนไขไม่ให้นำตำแหน่งดังกล่าวไปใช้ในภารกิจอื่น และไม่ใช้เพื่อเลื่อนระดับตำแหน่งหรือปรับปรุงการกำหนดตำแหน่งเป็นระดับสูงขึ้น  รวมทั้งไม่ให้นำไปใช้สำหรับการบริหารทรัพยากรบุคคลในลักษณะเดียวกันกับกรอบอัตรากำลังปกติของส่วนราชการ
นอกจากนี้ครม.ยังอนุมัติจัดสรรอัตราข้าราชการทหารตั้งใหม่ เพื่อนำไปกำหนดเป็นอัตรากำลังแทนให้แก่กองทัพเรือ ที่ส่งข้าราชการทหารไปปฏิบัติหน้าที่ในศรชล. รวม 652 อัตรา  โดยจะมีงบประมาณค่าใช้จ่ายด้านบุคคลสำหรับข้าราชการตั้งใหม่ของกองทัพเรือจำนวน 317.40 ล้านบาทต่อปี ซึ่งเมื่อรวมทั้งหมด 6 หน่วยงานจะมีอัตราข้าราชการตั้งใหม่เพื่อนำไปกำหนดเป็นอัตรากำลังแทนให้แก่ส่วนราชการจำนวน 855 อัตรา และงบประมาณด้านบุคลากรเพิ่มขึ้นรวม 407.94 ล้านบาทต่อปี
สำหรับศรชล.นั้น จัดตั้งขึ้นตามมาตรา 17 ของพระราชบัญญัติการรักษาผลประโยชน์ของชาติทางทะเล พ.ศ. 2562 มีฐานะเป็นส่วนราชการรูปแบบเฉพาะในสังกัดสำนักนายกรัฐมนตรี ภายใต้การบังคับบัญชาของนายกรัฐมนตรี มีภารกิจและขอบเขตความรับผิดชอบเกี่ยวกับการรักษาผลประโยชน์ของชาติทางทะเล มีลักษณะโครงสร้างแบบผสมผสานและการทำงานแบบเครือข่าย(Networking) ร่วมกับหน่วยงานที่เกี่ยวข้อง เน้นการบริหารงานแบบบูรณาการที่มีเป้าหมายการดำเนินการร่วมกันทั้งในเชิงภารกิจและเชิงพื้นที่  โดยกำหนดให้หน่วยงานของรัฐจัดส่งเจ้าหน้าที่ไปปฏิบัติหน้าที่ในศรชล.ตามที่ผู้อำนวยการศรชล.ร้องขอ ระยะเวลาหมุนเวียนคราวละ 1-2 ปี

ที่มา : https://www.thaigov.go.th/news/contents/details/53317