รัฐบาลไทย-ข่าวทำเนียบรัฐบาล-โฆษกรัฐบาลเผย นายกรัฐมนตรี แนะลดป่วยหนักและการเสียชีวิตต้องฉีดวัคซีนเพื่อสร้างภูมิคุ้มกัน โดยเฉพาะกลุ่ม 608 และผู้มีโรคประจำตัว วันนี้พบผู้ติดเชื้อ 1,967 ราย และผู้เสียชีวิต 19 ราย


วันศุกร์ที่ 17 มิถุนายน 2565
พิมพ์
โฆษกรัฐบาลเผย นายกรัฐมนตรี แนะลดป่วยหนักและการเสียชีวิตต้องฉีดวัคซีนเพื่อสร้างภูมิคุ้มกัน โดยเฉพาะกลุ่ม 608 และผู้มีโรคประจำตัว วันนี้พบผู้ติดเชื้อ 1,967 ราย และผู้เสียชีวิต 19 ราย
โฆษกรัฐบาลเผย นายกรัฐมนตรี แนะลดป่วยหนักและการเสียชีวิตต้องฉีดวัคซีนเพื่อสร้างภูมิคุ้มกัน โดยเฉพาะกลุ่ม 608 และผู้มีโรคประจำตัว วันนี้พบผู้ติดเชื้อ 1,967 ราย และผู้เสียชีวิต 19 ราย
วันนี้ (17 มิถุนายน 2565) นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม แนะประชาชนให้เข้ารับการฉีดวัคซีนเข็มกระตุ้น รวมถึงผู้ที่ยังไม่ได้รับวัคซีน โดยเฉพาะกลุ่ม 608 และผู้ป่วยที่มีโรคประจำตัว เพื่อเป็นการสร้างภูมิคุ้มกันป้องกันการติดเชื้อ ลดอาการป่วยหนัก และการเสียชีวิต หลังประเทศไทยมีการผ่อนคลายมาตรการให้มีการเปิดประเทศ เปิดสถานบริการ ผับ บาร์ คาราโอเกะ ประชาชนกลับมาดำเนินชีวิตตามปกติ สถานที่ท่องเที่ยวมีผู้คนมากขึ้น หลายประเทศต่างชื่นชมเราที่สามารถแก้ไขและปรับตัวเข้ากับสถานการณ์ของโรคโควิด-19 ได้ดี  ทั้งนี้ เราทุกคนยังต้องคอยเฝ้าระวัง สวมหน้ากากอนามัย ล้างมือ และฉีดวัคซีนตามที่สาธารณสุขกำหนด เพื่อเราจะได้ดำเนินชีวิตไปกับโควิด-19 ได้
โฆษกประจำสำนักนายกรัฐมนตรี กล่าวเพิ่มเติมว่า วันนี้ เวลา 9.30 น. นายกรัฐมนตรี เป็นประธานการประชุมคณะกรรมการบริหารสถานการณ์การแพร่ระบาดของโรคไวรัสโคโรนา 2019 (โควิด-19) ครั้งที่ 9/2565 เพื่อประชุมหารือ พิจารณาเกี่ยวกับการปรับมาตรการต่าง ๆ ให้สอดคล้องกับสถานการณ์โควิด-19 ในปัจจุบัน โดยต้องมองความปลอดภัยของประชาชนเป็นหลัก
สำหรับสถานการณ์การแพร่ระบาดของโควิด-19 วันนี้ พบผู้ติดเชื้อโควิด-19 รายใหม่ 1,967 ราย จำแนกเป็น ผู้ติดเชื้อในประเทศ 1,966 ราย และผู้ป่วยมาจากต่างประเทศ 1 ราย ผู้เสียชีวิตเพิ่มขึ้น 19 ราย ผู้ที่กำลังรักษาตัว 21,030 ราย และมียอดผู้ที่หายป่วยกลับบ้านแล้ว 2,123 ราย ทำให้มียอดผู้ป่วย ยืนยันสะสมตั้งแต่ 1 ม.ค. 65 จำนวน 2,271,445 ราย จำนวนผู้ที่หายป่วยสะสมจำนวน 2,274,934 ราย จำนวนผู้ป่วยปอดอักเสบรักษาตัวอยู่ในโรงพยาบาล 598 ราย ขณะที่ภาพรวมการฉีดวัคซีนโควิด-19 สรุปจำนวนผู้ที่ได้รับได้รับวัคซีนสะสม ตั้งแต่ 28 ก.พ. 64 - 16 มิ.ย. 65 รวม 138,441,640 โดส ใน 77 จังหวัด แบ่งเป็นผู้ได้รับวัคซีนเข็มที่ 1 สะสม 56,826,807 โดส ผู้ได้รับวัคซีนเข็มที่ 2 สะสม 52,861,813 โดส ผู้ได้รับวัคซีนเข็มที่ 3 สะสม 25,093,138 โดส และผู้ได้รับวัคซีนเข็มที่ 4 สะสม 3,659,882 โดส

ที่มา : https://www.thaigov.go.th/news/contents/details/55808