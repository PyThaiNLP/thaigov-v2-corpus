รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม เปิดการสัมมนา “ทิศทางโทษประหารชีวิตกับบริบทของสังคมไทย”


วันศุกร์ที่ 28 มกราคม 2565
พิมพ์
รัฐมนตรีว่าการกระทรวงยุติธรรม เปิดการสัมมนา “ทิศทางโทษประหารชีวิตกับบริบทของสังคมไทย”
รัฐมนตรีว่าการกระทรวงยุติธรรม เปิดการสัมมนา “ทิศทางโทษประหารชีวิตกับบริบทของสังคมไทย”
ในวันพฤหัสบดีที่ ๒๗ มกราคม ๒๕๖๕ ระหว่างเวลา ๐๙.๐๐ – ๑๒.๓๐ น. นายสมศักดิ์  เทพสุทิน รัฐมนตรีว่าการกระทรวงยุติธรรม เป็นประธานกล่าวเปิดการสัมมนา “ทิศทางโทษประหารชีวิตกับบริบทของสังคมไทย” โดยมีนายเรืองศักดิ์  สุวารี อธิบดีกรมคุ้มครองสิทธิและเสรีภาพ เป็นผู้กล่าวรายงานและชี้แจงวัตถุประสงค์ของการสัมมนาฯ ซึ่งจัดขึ้นในรูปแบบออนไลน์ โดยกรมคุ้มครองสิทธิและเสรีภาพ โดยกองสิทธิมนุษยชนระหว่างประเทศ และกองยุทธศาสตร์และแผนสิทธิมนุษยชนแห่งชาติ สำหรับการสัมมนาฯ มีวัตถุประสงค์เพื่อสร้างความรู้ความเข้าใจเกี่ยวกับโทษประหารชีวิต ทั้งในบริบทสากลและบริบทสังคมไทย รวมถึงเป็นเวทีแลกเปลี่ยนเรียนรู้ข้อคิดเห็น และข้อเสนอแนะต่าง ๆ เพื่อนำไปประกอบการพิจารณากำหนดทิศทางในการรณรงค์เปลี่ยนแปลงโทษประหารชีวิตให้สอดคล้องกับบริบทของสังคมไทยต่อไป ทั้งนี้ กลุ่มเป้าหมายในการสัมมนาฯ ประกอบด้วยผู้แทนจากภาครัฐ ภาคเอกชน ภาคประชาสังคม และประชาชนผู้สนใจ รวมจำนวนประมาณ ๔๒๐ คน
การสัมมนาฯ ดังกล่าว ได้มีผู้ทรงคุณวุฒิเข้าร่วมบรรยายในหลายประเด็น ได้แก่ ประเด็นสิทธิมนุษยชนกับการใช้โทษประหารชีวิต ภาพรวมและแนวโน้มโทษประหารชีวิตในบริบทสากล นอกจากนี้ ยังมีการเสวนา “ทิศทางโทษประหารชีวิตกับบริบทของสังคมไทย” โดยผู้ทรงคุณวุฒิ และผู้แทนจากสำนักงานกิจการยุติธรรม และกรมคุมประพฤติ โดยมีผู้แทนจากกรมคุ้มครองสิทธิและเสรีภาพ  เป็นผู้ดำเนินรายการ
ทั้งนี้ ผู้เข้าร่วมการสัมมนาฯ ได้ให้ความสนใจ แสดงความคิดเห็น และแลกเปลี่ยนมุมมองร่วมกันอย่างกว้าง โดยกรมคุ้มครองสิทธิและเสรีภาพ จะได้นำไปประมวลประกอบการจัดทำรายงานเสนอรัฐมนตรีว่าการกระทรวงยุติธรรมต่อไป

ที่มา : https://www.thaigov.go.th/news/contents/details/50987