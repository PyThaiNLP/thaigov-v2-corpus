รัฐบาลไทย-ข่าวทำเนียบรัฐบาล-วธ.เปิดตัว 4 ดีไซเนอร์ชื่อดังออกแบบ-แคทวอล์คแฟชั่นผ้าไทยลายอัตลักษณ์สุดล้ำนำเทรนด์


วันอังคารที่ 9 สิงหาคม 2565
วธ.เปิดตัว 4 ดีไซเนอร์ชื่อดังออกแบบ-แคทวอล์คแฟชั่นผ้าไทยลายอัตลักษณ์สุดล้ำนำเทรนด์
วธ.เปิดตัว 4 ดีไซเนอร์ชื่อดังออกแบบ-แคทวอล์คแฟชั่นผ้าไทยลายอัตลักษณ์สุดล้ำนำเทรนด์ สร้างสีสันผ้าไทยฟีเว่อร์ในงานผ้ายิ่งใหญ่ “ภูษาศิลป์ จากท้องถิ่นสู่สากล” วันที่ 11-14 ส.ค. นี้ ที่ชั้น 5 รอยัล พารากอน ฮอลล์ สยามพารากอน
วธ.เปิดตัว 4 ดีไซเนอร์ชื่อดังออกแบบ-แคทวอล์คแฟชั่นผ้าไทยลายอัตลักษณ์สุดล้ำนำเทรนด์ สร้างสีสันผ้าไทยฟีเว่อร์ในงานผ้ายิ่งใหญ่ “ภูษาศิลป์ จากท้องถิ่นสู่สากล” วันที่ 11-14 ส.ค. นี้ ที่ชั้น 5 รอยัล พารากอน ฮอลล์ สยามพารากอน
นายอิทธิพล คุณปลื้ม รัฐมนตรีว่าการกระทรวงวัฒนธรรม (รมว.วธ.) เปิดเผยว่า กระทรวงวัฒนธรรม (วธ.) มุ่งขับเคลื่อนนโยบายรัฐบาลในการสืบสานงานศิลปวัฒนธรรมของชาติตามพระราชปณิธานของสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ที่ทรงมีพระวิริยอุตสาหะ ปฏิบัติพระราชกรณียกิจในการส่งเสริมเรื่อง “ผ้าไทย” รวมทั้งผลักดันยุทธศาสตร์ชาติ 20 ปีด้านการสร้างความสามารถในการแข่งขัน “Soft Power” ขับเคลื่อนอุตสาหกรรมวัฒนธรรมที่มีศักยภาพโดยเฉพาะการพัฒนาผ้าไทย การออกแบบลวดลายและแฟชั่น เพื่อยกระดับผ้าไทยสู่สากล ภายใต้วิสัยทัศน์ “วัฒนธรรมทำดี ทำงาน ทำเงิน” ส่งเสริมให้วัฒนธรรมสร้างเศรษฐกิจฐานราก สร้างงาน สร้างรายได้แก่ชุมชนและประเทศ ประกอบกับ ครม.เห็นชอบให้วันที่ 12 สิงหาคมของทุกปี เป็นวันผ้าไทยแห่งชาติ วธ. จึงร่วมกับหน่วยงานภาครัฐ ภาคเอกชน และเครือข่ายทางวัฒนธรรมทั่วประเทศ จัดงานเฉลิมพระเกียรติสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง เนื่องในโอกาสมหามงคลเฉลิมพระชนมพรรษา 90 พรรษา 12 สิงหาคม 2565 “ภูษาศิลป์ จากท้องถิ่นสู่สากล” วันที่ 11-14 สิงหาคม  2565 ณ ชั้น 5 รอยัล พารากอน ฮอลล์ สยามพารากอน
รมว.วธ. กล่าวว่า หนึ่งในกิจกรรมที่น่าสนใจภายในงานเฉลิมพระเกียรติฯ “ภูษาศิลป์ จากท้องถิ่นสู่สากล” คือ นิทรรศการและการแสดงแบบผ้าไทยลายอัตลักษณ์ 4 ภาค ที่ได้รับเกียรติจาก 4 ดีไซเนอร์ชั้นนำ ที่มีผลงานในระดับนานาชาติ มาหยิบยกผ้าไทยลายอัตลักษณ์ที่มีความโดดเด่นแสดงถึงอัตลักษณ์ของจังหวัดทั้ง 76 จังหวัด นำมาออกแบบและตัดเย็บด้วยดีไซน์ที่สวยงามและทันสมัยในฉบับดีไซเนอร์ชั้นนำของประเทศไทย ได้แก่ 1.พิจิตรา บุณยรัตพันธุ์ (แบรนด์ PICHITA) ดีไซเนอร์ที่เลือกใช้ผ้าของภาคเหนือ อาทิ ลายศิลาล้อมเพชร จากจังหวัดกำแพงเพชร ผ้าฝ้ายทอมือย้อมสีธรรมชาติ นำมาออกแบบให้มีความทันสมัยเข้ากับยุคสมัยใหม่ และผ้าซิ่นตีนจกลายปลาสังคโลก (ลายปลาคู่) จากจังหวัดสุโขทัย เป็นผ้าฝ้ายจกด้วยมือ นำมาทำเป็นเสื้อคลุม สวมใส่ได้ง่ายขึ้น 2. ศิริชัย ทหรานนท์ (แบรนด์ THEATRE) ดีไซเนอร์ที่เลือกใช้ผ้าของภาคกลาง ลายโบสถ์หลวงพ่อโสธร จากจังหวัดฉะเชิงเทรา นำมาตัดเย็บแบบ zero west มีคู่สีทันสมัยเหมาะสำหรับคนยุคใหม่
3. อธิษฐ์ ฐิรกิตติวัฒน์  (แบรนด์ SURFACE) ดีไซเนอร์ที่เลือกใช้ผ้าของภาคตะวันออกเฉียงเหนือ ผ้าขิดสลับหมี่” จากจังหวัดหนองบัวลำภู และผ้ามัดหมี่ย้อมคราม ทอมือ ลายสะเก็ดธรรม จากจังหวัดสกลนคร ออกแบบชุดด้วยแรงบันดาลใจจากลายผ้าที่มีความสนุกสนานในตัวเอง 4. หิรัญกฤษฏิ์ ภัทรบริบูรณ์กุล (แบรนด์ SANTI SUK SPACE) ดีไซเนอร์ที่ใช้ผ้าของภาคใต้ เลือกใช้ผ้าที่มีความสนุกสนานของสีสัน ออกแบบเป็นเครื่องแต่งกายในแบบตอนใต้ของอิตาลี-สเปน โดยสามารถรับชมผลงานผ้าไทยลายอัตลักษณ์จาก 4 ดีไซเนอร์ชั้นนำ  และผ้าลายอัตลักษณ์ทั้ง 76 จังหวัดได้ภายในงานอีกด้วย นอกจากนี้ยังมีนิทรรศการและการแสดงแบบผ้าไทยร่วมสมัย โดยได้เชิญดีไซน์เนอร์ร่วมสมัยชั้นนำมาร่วมออกแบบด้วย อาทิ ธีระ ฉันทสวัสดิ์  (แบรนด์ T-RA) และเอก ทองประเสริฐ (แบรนด์ เอก ทองประเสริฐ์) ผู้สนใจสอบถามรายละเอียดเพิ่มเติมได้ที่ สายด่วนวัฒนธรรม 1765

ที่มา : https://www.thaigov.go.th/news/contents/details/57812