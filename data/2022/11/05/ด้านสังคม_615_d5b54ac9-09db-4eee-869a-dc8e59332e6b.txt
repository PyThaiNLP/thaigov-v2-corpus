รัฐบาลไทย-ข่าวทำเนียบรัฐบาล-พม. ร่วมประชุมเสาสังคมและวัฒนธรรมอาเซียน พร้อมสร้างประชาคมด้วยภูมิคุ้มกัน โดยไม่ทิ้งใครไว้ข้างหลัง


วันพฤหัสบดีที่ 30 กันยายน 2564
พม. ร่วมประชุมเสาสังคมและวัฒนธรรมอาเซียน พร้อมสร้างประชาคมด้วยภูมิคุ้มกัน โดยไม่ทิ้งใครไว้ข้างหลัง
พม. ร่วมประชุมเสาสังคมและวัฒนธรรมอาเซียน พร้อมสร้างประชาคมด้วยภูมิคุ้มกัน โดยไม่ทิ้งใครไว้ข้างหลัง
เมื่อวันที่ 29 ก.ย. 64 เวลา 08.30 น. ที่ห้องประชุม ชั้น 8 กระทรวงการพัฒนาสังคมและความมั่นคงของมนุษย์ นางจตุพร โรจนพานิช ผู้ตรวจราชการกระทรวงการพัฒนาสังคมและความมั่นคงของมนุษย์ พร้อมด้วยคณะผู้บริหารกระทรวง พม. รวมถึงผู้แทนหน่วยงานภายใต้ประชาคมสังคมและวัฒนธรรมอาเซียนของประเทศไทย ได้แก่ กระทรวงการต่างประเทศ กระทรวงวัฒนธรรม กระทรวงแรงงาน กระทรวงสาธารณสุข และกระทรวงทรัพยากรธรรมชาติและสิ่งแวดล้อม เข้าร่วมการประชุมคณะมนตรีประชาคมสังคมและวัฒนธรรมอาเซียน ครั้งที่ 26 (26th ASEAN Socio-Cultural Community (ASCC) Council Meeting) ผ่านระบบการประชุมทางไกล (Video Conference) จัดโดยกระทรวงวัฒนธรรม เยาวชน และการกีฬา (Ministry of Culture, Youth and Sports) ประเทศบรูไนดารุสซาลาม ในฐานะประธานอาเซียนปี 2564 ทั้งนี้ มีคณะมนตรีประชาคมสังคมและวัฒนธรรมอาเซียน เลขาธิการอาเซียน รองเลขาธิการอาเซียนสำหรับประชาคมสังคมและวัฒนธรรมอาเซียน หัวหน้าเจ้าหน้าที่อาวุโสสำหรับคณะมนตรีประชาคมสังคมและวัฒนธรรมอาเซียน และคณะผู้แทนจากประเทศสมาชิกอาเซียน เข้าร่วมประชุมดังกล่าว
นางจตุพร  กล่าวต่อไปว่า การประชุมครั้งนี้ มีการรายงานความก้าวหน้าและความสำเร็จในการดำเนินงานตามแผนงานสำคัญภายใต้ประชาคมสังคมและวัฒนธรรมอาเซียน เช่น กลยุทธ์และความริเริ่มแบบองค์รวมเพื่อเชื่อมภูมิภาคอาเซียนให้ตอบสนองกับเหตุฉุกเฉินและภัยพิบัติ (ASEAN SHIELD) และแพลตฟอร์มเศรษฐกิจใส่ใจ (Care Economy Platform) โดยเฉพาะการพิจารณาเอกสารผลลัพธ์สำคัญภายใต้ประชาคมสังคมและวัฒนธรรมอาเซียน ที่จะมีการเสนอต่อการประชุมสุดยอดอาเซียน ครั้งที่ 38 และการประชุมสุดยอดอื่นๆ ที่เกี่ยวข้อง จำนวนทั้งหมด 28 ฉบับ อีกทั้งที่ประชุมมีการรับรองร่างถ้อยแถลงร่วมสำหรับการประชุมคณะมนตรีประชาคมสังคมและวัฒนธรรมอาเซียน ครั้งที่ 26
นางจตุพร กล่าวเพิ่มเติมว่า ตนได้รับการมอบหมายจากรัฐมนตรีว่าการกระทรวงการพัฒนาสังคมและความมั่นคงของมนุษย์ (นายจุติ ไกรฤกษ์) ให้ปฏิบัติหน้าที่ในฐานะหัวหน้าคณะผู้แทนไทยในระดับรัฐมนตรี ทั้งนี้ ขอแสดงความยินดีต่อ ดาโต๊ะ อามีนู๊ดดิน ฮิซาน รัฐมนตรีว่าการกระทรวงวัฒนธรรม เยาวชน และการกีฬา ประเทศบรูไนดารุสซาลาม ในฐานะประธานคณะมนตรีประชาคมสังคมและวัฒนธรรมอาเซียน สำหรับความสำเร็จในการดำเนินงานตามแผนงานหลักของประชาคมสังคมและวัฒนธรรมอาเซียน ปี 2564 และขอชื่นชมประเทศบรูไนดารุสซาลามในการให้ความสำเร็จกับเด็กและเยาวชนด้วยการบรรจุแผนงานสำคัญและเอกสารผลลัพธ์สำคัญที่เกี่ยวข้อง อาทิ การจัดเวทีเสวนานวัตกรรม การจ้างงานเยาวชน และการใช้เทคโนโลยีดิจิทัลในมุมมองของประชาคมสังคมและวัฒนธรรมอาเซียน ครั้งที่ 1 แผนงานด้านสถาบันการศึกษาเยาวชนอาเซียน ตลอดจนการจัดทำเอกสารผลลัพธ์สำคัญต่างๆ ที่เกี่ยวข้องกับเด็กและเยาวชน อีกทั้งขอชื่นชมการดำเนินงานของคณะเจ้าหน้าที่อาวุโสสำหรับคณะมนตรีประชาคมสังคมและวัฒนธรรมอาเซียน และองค์กรอาเซียนเฉพาะสาขาภายใต้ประชาคมสังคมและวัฒนธรรมอาเซียน ท่ามกลางความไม่แน่นอนและความท้าทายที่เกิดจากสถานการณ์การแพร่ระบาดของโควิด-19 ยกตัวอย่าง เช่น การดำเนินงานของสาขาสวัสดิการสังคมและการพัฒนาและสาขาการส่งเสริมและคุ้มครองสิทธิสตรีและสิทธิเด็ก ซึ่งประเทศไทยมุ่งหวังที่จะให้มีการรับรองและการรับทราบเอกสารผลลัพธ์ที่เกี่ยวข้องและมุ่งหวังต่อความก้าวหน้าในประเด็นเรื่องการเสริมพลังครอบครัว การระรานต่อเด็ก การเสริมสร้างความเข้มแข็งให้กับงานสังคมสงเคราะห์ เด็กในบริบทของการโยกย้ายถิ่นฐาน และการแสวงหาผลประโยชน์จากเด็กในสื่อออนไลน์สำหรับการดำเนินงานของสาขาเยาวชน นอกจากนี้ ขอชื่นชมการจัดทำรายงานการสำรวจเกี่ยวกับด้านที่ 5 ของดัชนีการพัฒนาเยาวชนอาเซียน การตระหนักรู้ ค่านิยมและอัตลักษณ์อาเซียน ซึ่งจะเป็นการส่งเสริมการมีส่วนร่วมของเยาวชนในการดำเนินงานของอาเซียน
นางจตุพร กล่าวในตอนท้ายว่า ทั้งนี้ สำหรับการดำเนินการในอนาคตนั้น ประเทศไทยยังคงให้คำมั่นในการสานต่อความร่วมมือกับประเทศสมาชิกอาเซียน เพื่อสร้างอาเซียนให้เป็นประชาคมที่มีความครอบคลุมและมีภูมิคุ้มกัน โดยไม่ทิ้งใครไว้ข้างหลัง สำหรับการประชุมคณะมนตรีประชาคมสังคมและวัฒนธรรมอาเซียน ครั้งที่ 27 ในปี 2565  ประเทศกัมพูชาได้รับหน้าที่เป็นเจ้าภาพจัดการประชุมในวันที่ 30 มีนาคม 2565

ที่มา : https://www.thaigov.go.th/news/contents/details/46418