รัฐบาลไทย-ข่าวทำเนียบรัฐบาล-อนุทิน ขอแสดงความเสียใจเหตุกราดยิง รพ.สนาม สบยช. สั่งเยียวยาผู้เคราะห์ร้ายเต็มที่


วันพฤหัสบดีที่ 24 มิถุนายน 2564
อนุทิน ขอแสดงความเสียใจเหตุกราดยิง รพ.สนาม สบยช. สั่งเยียวยาผู้เคราะห์ร้ายเต็มที่
รองนายกรัฐมนตรีและรัฐมนตรีว่าการกระทรวงสาธารณสุข เยี่ยมให้กำลังใจเจ้าหน้าที่รพ.สนาม สบยช. หลังเกิดเหตุคนร้ายกราดยิง พร้อมเยียวยาผู้เคราะห์ร้าย ให้โรงพยาบาลในสังกัดทุกแห่งเข้มมาตรการรักษาความปลอดภัย ป้องกันการเกิดเหตุซ้ำ
รองนายกรัฐมนตรีและรัฐมนตรีว่าการกระทรวงสาธารณสุข เยี่ยมให้กำลังใจเจ้าหน้าที่รพ.สนาม สบยช. หลังเกิดเหตุคนร้ายกราดยิง พร้อมเยียวยาผู้เคราะห์ร้าย ให้โรงพยาบาลในสังกัดทุกแห่งเข้มมาตรการรักษาความปลอดภัย ป้องกันการเกิดเหตุซ้ำ
วันนี้ (24 มิถุนายน 2564) ที่สถาบันบำบัดรักษาและฟื้นฟูผู้ติดยาเสพติดแห่งชาติบรมราชชนนี (สบยช.) จ.ปทุมธานี นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข พร้อมด้วยนายแพทย์สมศักดิ์ อรรฆศิลป์ อธิบดีกรมการแพทย์ และคณะ ลงพื้นที่เยี่ยม สร้างขวัญกำลังใจบุคลากร โดยมีนายแพทย์สรายุทธ์ บุญชัยพานิชวัฒนา ผู้อำนวยสถาบันบำบัดรักษาและฟื้นฟูผู้ติดยาเสพติดแห่งชาติบรมราชชนนี รายงานเหตุการณ์ ภายหลังเกิดเหตุคนร้ายบุกยิงผู้ป่วยโควิด 19 หอผู้ป่วยโควิดส่วนขยาย @สบยช. 6+1 เป็นโรงพยาบาลสนามในพื้นที่ของ สบยช. เสียชีวิต 1 ราย
นายอนุทินให้สัมภาษณ์ว่า ขอแสดงความเสียใจกับผู้เคราะห์ร้ายต่อเหตุการณ์ที่เกิดขึ้น และขอเป็นกำลังใจให้บุคลากรทุกคนที่เผชิญเหตุ ซึ่งสถาบันแห่งนี้มีระบบรักษาความปลอดภัย การคัดกรองผู้เข้า-ออก นอกจากนี้ เจ้าหน้าที่ที่ดูแลผู้ป่วยโควิดทีมนี้ผ่านการอบรมแผนเผชิญเหตุ ตามหลักสูตรการจัดการภาวะวิกฤติของหลักสูตรทีม Thailand EMT กรมการแพทย์ ทำให้เจ้าหน้าที่มีสติ ไม่ตระหนก สามารถรับมือกับเหตุการณ์ฉุกเฉินที่เกิดขึ้นโดยไม่ได้คาดหมายได้เป็นอย่างดี แต่เนื่องจากโรงพยาบาล เป็นสถานที่ที่มีการรับผู้ป่วยตลอด 24 ชม. ทำให้ไม่สามารถปิดการเข้าออกในยามวิกาลได้ อย่างไรก็ตาม เหตุการณ์เช่นนี้ไม่ควรเกิดขึ้นในโรงพยาบาล ซึ่งควรเป็นสถานที่ที่ปลอดภัย จึงได้สั่งการให้โรงพยาบาลทุกแห่งอย่างเข้มยกระดับมาตรฐานความปลอดภัย ป้องกันการเกิดเหตุซ้ำ ทั้งการเสริมกำลังเจ้าหน้าที่รักษาความปลอดภัย ประสานเจ้าหน้าที่ตำรวจให้เข้ามาดูแลเป็นพิเศษ เพิ่มความถี่การตรวจเวรยาม การตรวจคัดกรองเดินทางเข้า-ออกในโรงพยาบาล โดยเฉพาะในยามวิกาล
“ขอชื่นชมเจ้าหน้าที่และผู้ป่วยที่เข้มแข็ง ไม่ตระหนก มีสติ เมื่อเกิดเหตุการณ์ฉุกเฉินได้ช่วยกันอพยพผู้ป่วยไปทางบันไดหนีไฟและนำไปสู่จุดที่ปลอดภัยตามแผนที่ได้ซักซ้อมมาแล้ว ทำให้ไม่เกิดการสูญเสียเพิ่มมากไปกว่านี้” นายอนุทินกล่าว
นายอนุทินกล่าวต่อว่า  กระทรวงสาธารณสุขเยียวยาผู้เคราะห์ร้ายจากเหตุการณ์ครั้งนี้อย่างเต็มที่ เบื้องต้นมีการเยียวยาตามมาตรา 41 และเจ้าหน้าที่ได้พูดคุยและให้กำลังใจครอบครัวผู้เคราะห์ร้าย สำหรับผู้ป่วยอื่นๆ ในโรงพยาบาลสนามที่อยู่ในเหตุการณ์ ยังมีขวัญกำลังใจดี อาจมีบางคนตกใจเสียขวัญบ้าง ซึ่งได้รับการดูแลเยียวยาสภาพจิตใจโดยทีมจิตแพทย์แล้ว และมีการให้กำลังใจซึ่งกันและกัน ในส่วนคนร้ายทราบว่าเป็นผู้ที่ไม่ได้มีความตั้งใจมาปองร้ายผู้ป่วยโควิด 19 และไม่ได้รู้จักกันมาก่อน ในเรื่องคดีความขอให้เป็นหน้าที่ของเจ้าหน้าที่ตำรวจต่อไป
ทั้งนี้ หอผู้ป่วยโควิดส่วนขยาย @สบยช. 6+1 เป็นโรงพยาบาลสนามขนาด 230 เตียง ในอนาคตเตรียมพร้อมปรับให้เป็นโรงพยาบาลรับผู้ป่วยกลุ่มสีเหลือง เพิ่มประมาณ 400-500 เตียง เพื่อแบ่งเบาภาระของโรงพยาบาลหลักในพื้นที่กทม. และปริมณฑล
***************************************** 24 มิถุนายน 2564

ที่มา : https://www.thaigov.go.th/news/contents/details/43060