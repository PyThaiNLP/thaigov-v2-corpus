รัฐบาลไทย-ข่าวทำเนียบรัฐบาล-รฟม. จัดประชุมชี้แจง โครงการรถไฟฟ้าสายสีส้ม ช่วงบางขุนนนท์ - มีนบุรี (สุวินทวงศ์)


วันพุธที่ 15 มิถุนายน 2565
รฟม. จัดประชุมชี้แจง โครงการรถไฟฟ้าสายสีส้ม ช่วงบางขุนนนท์ - มีนบุรี (สุวินทวงศ์)
การคัดเลือกเอกชนเข้าร่วมลงทุน
วันนี้ (15 มิถุนายน 2565) นายกิตติกร ตันเปาว์ รองผู้ว่าการ (วิศวกรรมและก่อสร้าง) การรถไฟฟ้าขนส่งมวลชนแห่งประเทศไทย (รฟม.) กระทรวงคมนาคม เป็นประธานในการประชุมชี้แจงการคัดเลือกเอกชนเข้าเป็นผู้ร่วมลงทุนโครงการรถไฟฟ้าสายสีส้ม ช่วงบางขุนนนท์ - มีนบุรี (สุวินทวงศ์) ณ ห้องประชุม 1 ชั้น 9 อาคาร 1 รฟม. ซึ่งการจัดประชุมในครั้งนี้ มีวัตถุประสงค์เพื่อชี้แจงรายละเอียด แก่เอกชนผู้ซื้อเอกสารสำหรับการคัดเลือกเอกชน (เอกสาร RFP) ถึงประเด็นที่ควรทราบเกี่ยวกับรายละเอียดโครงการหรืองานในสัญญา รวมถึงรายละเอียดการคัดเลือกเอกชนเข้าร่วมลงทุนโครงการ เพื่อเป็นข้อมูลประกอบการจัดทำเอกสารข้อเสนอฯ สำหรับการร่วมลงทุนก่อสร้างงานโยธา การจัดหาระบบรถไฟฟ้า การให้บริการการเดินรถไฟฟ้า และการซ่อมบำรุงรักษา ต่อไป
โดยที่ผ่านมา รฟม. ได้เปิดจำหน่ายเอกสาร RFP ระหว่างวันที่ 27 พฤษภาคม 2565 ถึง 10 มิถุนายน 2565 และมีบริษัทเอกชนสนใจซื้อเอกสารฯ รวมจำนวนทั้งสิ้น 14 ราย ได้แก่
1. บริษัท ทางด่วนและรถไฟฟ้ากรุงเทพ จำกัด (มหาชน)
2. บริษัท ซิโน–ไทย เอ็นจีเนียริ่ง แอนด์ คอนสตรัคชั่น จำกัด (มหาชน)
3. บริษัท อิตาเลียนไทย ดีเวล๊อปเมนต์ จำกัด (มหาชน)
4. บริษัท ระบบขนส่งมวลชนกรุงเทพ จำกัด (มหาชน)
5. บริษัท ช.การช่าง จำกัด (มหาชน)
6. China Harbour Engineering Company Limited
7. บริษัท บีทีเอส กรุ๊ป โฮลดิ้งส์ จำกัด (มหาชน)
8. โตคิว คอนสตรัคชั่น คัมพานี ลิมิเต็ด
9. Incheon Transit Corporation
10. บริษัท ยูนิค เอ็นจิเนียริ่ง แอนด์ คอนสตรัคชั่น จํากัด (มหาชน)
11. บริษัท กัลฟ์ เอ็นเนอร์จี ดีเวลลอปเมนท์ จำกัด (มหาชน)
12. RH International (Singapore) Corporation PTE. LTD.
13. Kumagai Gumi Co., LTd.
14. บริษัท ซีเมนต์ โมบิลิตี้ จำกัด
สำหรับขั้นตอนต่อไป รฟม. มีกำหนดการให้เอกชนยื่นข้อเสนอภายในเดือนกรกฎาคม 2565 โดยคาดว่าจะสามารถลงนามในสัญญาร่วมลงทุนได้ภายในปลายปี 2565 ทั้งนี้ โครงการรถไฟฟ้าสายสีส้ม ช่วงบางขุนนนท์ - มีนบุรี (สุวินทวงศ์) มีแนวเส้นทางเชื่อมระหว่างกรุงเทพมหานคร ทิศตะวันออกและทิศตะวันตก ระยะทาง 35.9 กิโลเมตร แบ่งเป็นส่วนตะวันออก (ช่วงศูนย์วัฒนธรรมแห่งประเทศไทย -  มีนบุรี) ระยะทาง 22.5 กิโลเมตร จำนวน 17 สถานี (สถานีใต้ดิน 10 สถานี และ สถานียกระดับ 7 สถานี) และส่วนตะวันตก (ช่วงบางขุนนนท์ - ศูนย์วัฒนธรรมแห่งประเทศไทย) ระยะทาง 13.4 กิโลเมตร จำนวน 11 สถานี (สถานีใต้ดินตลอดสาย) ติดตามข้อมูลข่าวสาร รฟม. ได้ที่เว็บไซต์ รฟม. www.mrta.co.th เฟซบุ๊กแฟนเพจการรถไฟฟ้าขนส่งมวลชนแห่งประเทศไทย หรือ Call Center รฟม. โทร.0 2716 4044
“30 ปี รฟม. เชื่อมต่อเส้นทางสู่ความยั่งยืน Completing Connection, Mission for All”

ที่มา : https://www.thaigov.go.th/news/contents/details/55749