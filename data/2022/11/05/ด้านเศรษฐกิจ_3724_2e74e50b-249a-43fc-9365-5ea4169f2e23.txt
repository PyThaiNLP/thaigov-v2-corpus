รัฐบาลไทย-ข่าวทำเนียบรัฐบาล-บขส. กลับมาเปิดเดินรถเส้นทางระหว่างประเทศ มุกดาหาร-สะหวันนะเขตแล้ว หลัง สปป.ลาว ประกาศเปิดด่านชายแดน


วันจันทร์ที่ 9 พฤษภาคม 2565
บขส. กลับมาเปิดเดินรถเส้นทางระหว่างประเทศ มุกดาหาร-สะหวันนะเขตแล้ว หลัง สปป.ลาว ประกาศเปิดด่านชายแดน
สั่งทุกฝ่ายเตรียมความพร้อมอำนวยความสะดวกประชาชนเดินทางในช่วงวันหยุดยาวสุดสัปดาห์นี้ แนะผู้โดยสารสมัครสมาชิก บขส.Card รับส่วนลด 5% และรับคะแนนสะสมคูณ
นายสัญลักข์ ปัญวัฒนลิขิต กรรมการผู้จัดการใหญ่ บริษัท ขนส่ง จำกัด กระทรวงคมนาคม เปิดเผยว่า ในช่วงสุดสัปดาห์นี้ เป็นวันพืชมงคลและวันวิสาขบูชา ซึ่งเป็นวันหยุดยาวติดต่อกัน คาดว่าจะมีประชาชนเดินทาง (เที่ยวไป-กลับ) มากกว่าช่วงเวลาปกติที่มีผู้โดยสารใช้บริการ ประมาณวันละ 40,000 คน ดังนั้นเพื่อเตรียมความพร้อมในการอำนวยความสะดวกและรองรับการเดินทางของประชาชน จึงได้สั่งการไปยังเจ้าหน้าที่ทุกฝ่ายให้เตรียมพร้อมอำนวยความสะดวกประชาชน และให้เข้มงวดในการดูแลความปลอดภัยทั้งในสถานีขนส่งผู้โดยสาร และรถโดยสาร รวมทั้งให้ปฏิบัติตามมาตรการสาธารณสุข เพื่อเฝ้าระวังและป้องกันการแพร่ระบาดของโรคติดเชื่อไวรัส COVID-19 ทั้งนี้ ปัจจุบัน บริษัท ขนส่ง จำกัด (บขส.) เปิดให้บริการเดินรถเส้นทางภาคเหนือ จำนวน 14 เส้นทาง 40 เที่ยววิ่ง ภาคตะวันออกเฉียงเหนือและภาคตะวันออก จำนวน 24 เส้นทาง 54 เที่ยววิ่ง และเส้นทางภาคใต้ จำนวน 13 เส้นทาง 36 เที่ยววิ่ง ซึ่งผู้ใช้บริการสามารถเช็คข้อมูลการเดินทาง และจองตั๋ว บขส. ผ่านช่องทางออนไลน์ Application E-Ticket และ Website บขส. www.transport.co.th หรือสอบถามข้อมูลการเดินทางเพิ่มเติมได้ที่ Call Center 1490 เรียก บขส.ตลอด 24 ชั่วโมง
สำหรับการเปิดเดินรถเส้นทางระหว่างประเทศ หลังจากทาง สปป.ลาว ได้ผ่อนผันการเข้าออกบริเวณด่านชายแดน ล่าสุด บขส. ได้กลับมาเปิดให้บริการเดินรถเส้นทางสายที่ 4  จังหวัดมุกดาหาร - สะหวันนะเขต แล้ว ตั้งแต่วันนี้ (9 พฤษภาคม 2565) เป็นต้นไป โดยจะเดินรถผ่านสะพานมิตรภาพไทย - ลาว แห่งที่ 2 ระยะทาง 17 กิโลเมตร ใช้เวลาประมาณ 1 ชั่วโมง ค่าโดยสาร 45 บาท ส่วนเส้นทางระหว่างประเทศอื่น ๆ บขส. ยังคงหยุดการเดินรถชั่วคราว แต่คาดว่าจะสามารถทยอยเปิดให้บริการได้ในเร็ว ๆ นี้
กรรมการผู้จัดการใหญ่ บขส. กล่าวเพิ่มเติมว่า เพื่อช่วยแบ่งเบาภาระค่าใช้จ่ายในการเดินทาง บขส. ขอเชิญชวนผู้ใช้บริการ สมัครสมาชิก บขส. Card เพื่อรับสิทธิ์ส่วนลดค่าโดยสาร 5% เมื่อซื้อตั๋วโดยสาร บขส. ณ ช่องจำหน่ายตั๋วของ บขส. ทั่วประเทศ หรือผ่านทางออนไลน์ Application : E-ticket , Website บขส. (สำหรับลูกค้าสมาชิก บขส. Card ที่จองตั๋วออนไลน์ เดินทางระหว่างวันที่ 12 - 16 พฤษภาคม 2565 จะได้รับแต้มสะสมคูณ 2 ทันที) สอบถามรายละเอียดโปรโมชันต่าง ๆ เพิ่มเติมได้ที่ งานการตลาดและลูกค้าสัมพันธ์ โทร. 0-2537-8737 ทุกวันจันทร์ - ศุกร์ ในเวลาทำการ นอกจากนี้ เมื่อจองตั๋วและชำระค่าตั๋วโดยสาร บขส. ผ่านเคาน์เตอร์เซอร์วิส ในร้าน 7-Eleven ทุกสาขาทั่วประเทศ จะได้รับสิทธิ์ซื้อ Package Viu Premium 1 เดือน แถมฟรี 1 เดือน ในราคา 99 บาท และหากซื้อตั๋วโดยสาร บขส. ผ่านเคาน์เตอร์เซอร์วิส จะได้รับเพิ่ม M-Stamp มูลค่า 5 บาท โปรโมชันเริ่มตั้งแต่วันนี้ ถึง 23 มิถุนายน 2565

ที่มา : https://www.thaigov.go.th/news/contents/details/54384