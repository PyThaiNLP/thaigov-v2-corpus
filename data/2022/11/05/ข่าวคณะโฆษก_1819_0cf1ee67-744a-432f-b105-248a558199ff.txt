รัฐบาลไทย-ข่าวทำเนียบรัฐบาล-โฆษกรัฐบาลเผย “นายกฯ” ห่วงผู้ประสบเหตุไฟไหม้ชุมชนบ่อนไก่ สั่งการ พม. ร่วม กทม. เร่งดูแลให้ความช่วยเหลือผู้ประสบภัย พร้อมให้หน่วยงานที่เกี่ยวข้องลงพื้นที่ สำรวจพื้นที่ชุมชนแออัด


วันพุธที่ 22 มิถุนายน 2565
พิมพ์
โฆษกรัฐบาลเผย “นายกฯ” ห่วงผู้ประสบเหตุไฟไหม้ชุมชนบ่อนไก่ สั่งการ พม. ร่วม กทม. เร่งดูแลให้ความช่วยเหลือผู้ประสบภัย พร้อมให้หน่วยงานที่เกี่ยวข้องลงพื้นที่ สำรวจพื้นที่ชุมชนแออัด
โฆษกรัฐบาลเผย “นายกฯ” ห่วงผู้ประสบเหตุไฟไหม้ชุมชนบ่อนไก่ สั่งการ พม. ร่วม กทม. เร่งดูแลให้ความช่วยเหลือผู้ประสบภัย พร้อมให้หน่วยงานที่เกี่ยวข้องลงพื้นที่ สำรวจพื้นที่ชุมชนแออัด ทั่วกรุงเทพฯ และปริมณฑล วางแผนเผชิญเหตุกรณีพื้นที่เข้าถึงยาก
วันที่ 22 มิถุนายน 2565 นายธนกร วังบุญคงชนะ โฆษกประจำสำนักนายกรัฐมนตรี เผยว่า พลเอก ประยุทธ์ จันทร์โอชา นายกรัฐมนตรี ติดตามเหตุเพลิงไหม้ชุมชนพัฒนาบ่อนไก่ ถนนพระรามที่ 4 แขวงลุมพินี เขตปทุมวัน กรุงเทพฯ วานนี้ (21 มิ.ย.65) ซึ่งเป็นพื้นที่ชุมชนแออัด ส่วนใหญ่เป็นบ้านไม้ และห้องเช่าเกือบร้อยหลังคาเรือน มีซอยแคบทำให้รถดับเพลิงและการลำเลียงน้ำเข้าไปฉีดดับเพลิงค่อนข้างยากลำบาก โดยนายกรัฐมนตรีมีความห่วงใยและฝากกำลังใจถึงประชาชนผู้ได้รับผลกระทบ ซึ่งขณะนี้กรุงเทพมหานครและหน่วยงานที่เกี่ยวข้องได้ให้การดูแลเบื้องต้นที่ศูนย์พักพิงชั่วคราว บริเวณศูนย์สร้างสุขทุกวัยบ่อนไก่ (ศูนย์เยาวชนบ่อนไก่) แล้ว
โฆษกประจำสำนักนายกรัฐมนตรีกล่าวว่า นายกรัฐมนตรีได้ขอให้กระทรวงมหาดไทย และหน่วยงานที่เกี่ยวข้องบูรณาการ เร่งสำรวจพื้นที่ชุมชนแอดอัดทั่วกรุงเทพฯ และปริมณฑลในปัจจุบันให้ครอบคลุม พร้อมกับให้วางแผนเผชิญเหตุ เพื่อให้ความช่วยเหลือผู้ประสบสาธารณภัยในกรณีพื้นที่เข้าถึงยาก ให้มีการบูรณาการจัดการในภาวะฉุกเฉิน เพื่อเผชิญเหตุการณ์ฉุกเฉินที่เกิดขึ้นทุกรูปแบบได้อย่างมีประสิทธิภาพ รวมถึงต้องลดความสูญเสียที่จะมีต่อชีวิตและทรัพย์สินของประชาชน ให้มีผลกระทบน้อยที่สุด
“นายกรัฐมนตรีเน้นให้มีการป้องกันมิให้เกิดความเสี่ยงใหม่ และลดความเสี่ยงที่มีอยู่เดิม เพื่อป้องกันการเกิดเหตุสาธารณภัย ป้องกันไม่ให้เกิดการสูญเสีย สำหรับกรณีผู้ประสบภัยเหตุเพลิงไหม้ชุมชนพัฒนาบ่อนไก่ นายกรัฐมนตรีมีความห่วงใย โดยได้สั่งการเพิ่มเติมให้กระทรวงการพัฒนาสังคมและความมั่นคงของมนุษย์ ให้ความช่วยเหลือดูแลผู้ประสบภัยร่วมกับกรุงเทพมหานครอย่างใกล้ชิด ให้สำรวจและรับฟังปัญหา ความต้องการ เพื่อรัฐบาลจะได้เร่งแก้ปัญหาโดยเร็วที่สุด” โฆษกประจำสำนักนายกรัฐมนตรีกล่าว
..........................

ที่มา : https://www.thaigov.go.th/news/contents/details/55978