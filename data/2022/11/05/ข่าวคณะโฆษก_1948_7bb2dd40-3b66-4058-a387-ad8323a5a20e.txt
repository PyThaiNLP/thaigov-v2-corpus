รัฐบาลไทย-ข่าวทำเนียบรัฐบาล-นายกรัฐมนตรี มอบหน่วยงานเกี่ยวข้องต่อยอด "ไม้กลายเป็นหิน" จ.ตากเป็นแหล่งท่องเที่ยวกระจายรายได้ลงเศรษฐกิจชุมชนอย่างยั่งยืน


วันอาทิตย์ที่ 10 กรกฎาคม 2565
พิมพ์
นายกรัฐมนตรี มอบหน่วยงานเกี่ยวข้องต่อยอด "ไม้กลายเป็นหิน" จ.ตากเป็นแหล่งท่องเที่ยวกระจายรายได้ลงเศรษฐกิจชุมชนอย่างยั่งยืน
นายกรัฐมนตรี มอบหน่วยงานเกี่ยวข้องต่อยอด "ไม้กลายเป็นหิน" จ.ตากเป็นแหล่งท่องเที่ยวกระจายรายได้ลงเศรษฐกิจชุมชนอย่างยั่งยืน หลัง Guinness World Records บันทึกไม้กลายเป็นหินยาวที่สุดในโลก
เมื่อวันที่ 10 ก.ค.65 น.ส.ไตรศุลี ไตรสรณกุล รองโฆษกประจำสำนักนายกรัฐมนตรี เปิดเผยว่า พล.อ.ประยุทธ์ จันทร์โอชา นายกรัฐมนตรีและ รมว.กลาโหม ขอบคุณและชื่นชมกรมทรัพยากรธรณี กระทรวงทรัพยากรธรรมชาติและสิ่งแวดล้อม  รวมถึงภาคีเครือข่าย ทั้งภาครัฐและเอกชน ที่ร่วมกันผลักดัน ให้ “ไม้กลายเป็นหิน” ณ อุทยานแห่งชาติดอยสอยมาลัย จังหวัดตาก ถูกบันทึกสถิติโลก “ไม้กลายเป็นหินที่ยาวที่สุดในโลก” ต่อ Guinness World Records ได้สำเร็จ  เชื่อว่าจะส่งผลดีต่อการเรียนรู้ของเยาวชน ตลอดจนผู้ที่มีความสนใจด้านแหล่งธรณีวิทยาที่สำคัญในประเทศไทย
น.ส.ไตรศุลี กล่าวว่า นายกรัฐมนตรี ยังมอบหมายให้หน่วยงานที่เกี่ยวข้อง ไม่ว่าจะเป็น กระทรวงการท่องเที่ยวและกีฬา  กระทรวงทรัพยากรธรรมชาติและสิ่งแวดล้อม  บูรณาการร่วมกับจังหวัด ท้องถิ่น เพื่อส่งเสริมการท่องเที่ยวเชิงธรณีวิทยา โดยไม้กลายเป็นหิน ณ อุทยานแห่งชาติดอยสอยมาลัย จังหวัดตาก มีความโดดเด่น มีเอกลักษณ์เฉพาะตัว และมีความสมบูรณ์ โดยมีความยาวมากถึง 69.70 เมตร นอกจากนี้ ในพื้นที่บริเวณดังกล่าว ยังค้นพบไม้กลายเป็นหินที่เป็นต้นไม้ใหญ่อีก 6 ต้น ความยาวราว 30 - 45 เมตร เส้นผ่าศูนย์กลาง 0.5 - 2.0 เมตร และคาดว่าน่าจะมีไม้กลายเป็นหินอีกเป็นจำนวนมากในบริเวณนั้น
น.ส.ไตรศุลี กล่าวว่า การผลักดันจน “ไม้กลายเป็นหิน” ณ อุทยานแห่งชาติดอยสอยมาลัย จังหวัดตาก ถูกบันทึกเป็น “ไม้กลายเป็นหินที่ยาวที่สุดในโลก” จะช่วยพัฒนาเศรษฐกิจของชุมชนรอบข้างอย่างยั่งยืน ผ่านการท่องเที่ยวเชิงธรณีวิทยา  วัฒนธรรม ซึ่งเป็นแนวนโยบายที่รัฐบาลผลักดันให้มีการแสวงหาและเปิดแหล่งท่องท่องเที่ยวชุมชนใหม่ๆ  เพื่อให้เป็นจุดหมายปลายทางดึงดูดนักท่องเที่ยวจากแหล่งท่องเที่ยวหลักให้เข้าไปยังชุมชน มีการใช้จ่ายทั้งเรื่องของที่พัก การเดินทาง อาหาร ของที่ระลึก เม็ดเงินกระจายลงไปยังท้องถิ่นอย่างทั่วถึง พร้อมๆกับการอนุรักษ์มรดกของท้องถิ่น เพื่อส่งมอบให้คนรุ่นต่อไป

ที่มา : https://www.thaigov.go.th/news/contents/details/56738