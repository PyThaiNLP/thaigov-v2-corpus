รัฐบาลไทย-ข่าวทำเนียบรัฐบาล-เผยผลสำรวจ Gallup Global Emotions 2022 ไม่มีเนื้อหาการจัดอันดับประเทศไทยยิ้มให้ผู้คนเป็นอันดับ 9 ของเอเชียตะวันออกเฉียงใต้


วันพุธที่ 20 กรกฎาคม 2565
พิมพ์
เผยผลสำรวจ Gallup Global Emotions 2022  ไม่มีเนื้อหาการจัดอันดับประเทศไทยยิ้มให้ผู้คนเป็นอันดับ 9 ของเอเชียตะวันออกเฉียงใต้
เผยผลสำรวจ Gallup Global Emotions 2022  ไม่มีเนื้อหาการจัดอันดับประเทศไทยยิ้มให้ผู้คนเป็นอันดับ 9 ของเอเชียตะวันออกเฉียงใต้
วันที่ 20 ก.ค. 2565  น.ส.ไตรศุลี ไตรสรณกุล รองโฆษกประจำสำนักนายกรัฐมนตรี กล่าวว่า ตามที่ได้มีการรายงานข่าวผ่านสื่อหลายช่องทาง เกี่ยวกับผลสำรวจ Gallup Global Emotions Report 2022 ในหัวข้อ  A Southeast Asian Country That Treats People With a smile (ประเทศในเอเชียตะวันออกเฉียงใต้ที่ยิ้มแย้มให้ผู้คนมากที่สุด)  โดยอ้างอิงข้อมูลจากเพจ Southeast Asia Stats และในรายงานดังกล่าวระบุว่า ประเทศไทยได้รับการจัดให้อยู่ในอันดับ 9 ของเอเชียตะวันออกเฉียงใต้นั้น
จากการตรวจสอบต้นฉบับรายงาน Gallup Global Emotions 2022  ซึ่งมีการอ้างอิงตามรายงานข่าวแล้ว ไม่พบเนื้อหารายงานหรือการสำรวจในหัวข้อ A Southeast Asian Country That Treats People With a smile แต่อย่างใด
น.ส.ไตรศุลี กล่าวว่า ประเด็นหลักของการสำรวจและการจัดทำรายงาน Gallup Global Emotions 2022  เป็นการระบุถึงดัชนีของอารมณ์เชิงบวก เชิงลบ ความเครียด ตลอดจนความกังวลของผู้คนทั่วโลก โดย Gallup ซึ่งเป็นผู้ดำเนินการสำรวจได้เก็บข้อมูลและสัมภาษณ์ผู้ที่มีอายุตั้งแต่ 15 ปีขึ้นไป ใน 122 ประเทศ เกือบ 127,000 คนในปี 2564 และต้นปี 2565 ที่ผ่านมา โดยพบว่าในภาพรวมดัชนีประสบการณ์เชิงลบของคนทั่วโลกปรับตัวเพิ่มขึ้น โดยมีความกังวล ความเครียดมากยิ่งขึ้นในช่วงที่โลกได้เผชิญกับภาวะสงคราม เงินเฟ้อ และการระบาดใหญ่ตลอด 2 ปีที่ผ่านมา ในขณะที่ประสบการณ์เชิงบวกในภาพรวมปรับตัวลดลง
ทั้งนี้ ตามรายงานระบุถึงประเทศที่ผู้คนได้รับมีประสบการณ์เชิงบวกมากที่สุด(Highest Positive Experiences)  5 ประเทศได้แก่ ปานามา(85) อินโดนีเซีย(84)  ปารากวัย(84) เอลซัลวาดอร์(82) และฮอนดูรัส(82) ส่วนประเทศที่มีประสบการณ์เชิงบวกน้อย (Lowest Positive Experiences)  5 ประเทศ ได้แก่ อัฟกานิสถาน(32) เลบานอน(37) ตุรเคีย(42) อียิปต์(52) และเนปาล(53)
อย่างไรก็ตาม คำถามเกี่ยวกับการยิ้มและหัวเราะเป็น 1 ใน 5 คำถามที่ผู้สำรวจใช้ถามผู้คนใน 122 ประเทศ เพื่อเก็บข้อมูลเกี่ยวกับประสบการณ์เชิงบวก (Positive Experience Index Question) แต่ไม่ได้มีการระบุในรายงานแต่อย่างใดว่าแต่ละประเทศ รวมถึงประเทศในภูมิภาคเอเชียตะวันออกเฉียงใต้มีคะแนนอยู่ที่เท่าใด
น.ส.ไตรศุลี กล่าวว่า  การที่ไทยเป็นหนึ่งในประเทศอันดับต้นๆ ที่เป็นจุดหมายปลายทางของนักท่องเที่ยวทั่วโลก รอยยิ้มของคนไทย และจิตใจที่ดีของคนไทยเป็นหนึ่งในปัจจัยสำคัญที่ดึงดูดให้นักท่องเที่ยวเลือกเดินทางมาเยือนและยกให้ประเทศไทยเป็น “Land of smile”
ในช่วงของการผ่อนคลายมาตรการและเปิดประเทศรับนักท่องเที่ยวอีกครั้งนั้น รัฐบาลก็ขอเชิญชวนคนไทยร่วมเป็นเจ้าบ้านที่ดีในการดูแลต้อนรับและสร้างความประทับใจให้นักท่องเที่ยวจากทั่วโลก ให้เป็นความร่วมมือจากประชาชนและทุกภาคส่วนในการฟื้นฟูเศรษฐกิจการท่องเที่ยวไปด้วยกัน

ที่มา : https://www.thaigov.go.th/news/contents/details/57049