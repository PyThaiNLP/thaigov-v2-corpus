รัฐบาลไทย-ข่าวทำเนียบรัฐบาล-เขตสุขภาพที่ 7 ต่อยอดกัญชาทางธุรกิจ ชูจุดเด่นอัตลักษณ์อีสาน ทั้งอาหารพื้นถิ่น - นวดขิดสปาอีสาน


วันศุกร์ที่ 1 เมษายน 2565
เขตสุขภาพที่ 7 ต่อยอดกัญชาทางธุรกิจ ชูจุดเด่นอัตลักษณ์อีสาน ทั้งอาหารพื้นถิ่น - นวดขิดสปาอีสาน
รองนายกรัฐมนตรีและรัฐมนตรีว่าการกระทรวงสาธารณสุข เปิดประชุมวิชาการกัญชาทางการแพทย์ เขตสุขภาพที่ 7 เสริมความเข้มแข็งการขับเคลื่อนงานกัญชาเสรีทางการแพทย์ สร้างศักยภาพ สร้างความรู้ความเข้าใจเกี่ยวกับกัญชากัญชงในทุกมิติ ต่อยอดธุรกิจใน 4 จังหวัดอีสาน
รองนายกรัฐมนตรีและรัฐมนตรีว่าการกระทรวงสาธารณสุข เปิดประชุมวิชาการกัญชาทางการแพทย์ เขตสุขภาพที่ 7 เสริมความเข้มแข็งการขับเคลื่อนงานกัญชาเสรีทางการแพทย์ สร้างศักยภาพ สร้างความรู้ความเข้าใจเกี่ยวกับกัญชากัญชงในทุกมิติ ต่อยอดธุรกิจใน 4 จังหวัดอีสาน “ร้อยแก่นสารสินธุ์” ด้วยจุดเด่นของอัตลักษณ์อีสานทั้งอาหารพื้นถิ่นจากกัญชา และนวดขิดสปาอีสาน
วันนี้ (1 เมษายน 2565) ที่ ศูนย์ประชุมและแสดงสินค้านานาชาติขอนแก่น จ.ขอนแก่น นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข พร้อมด้วย นพ.เกียรติภูมิ วงศ์รจิต ปลัดกระทรวงสาธารณสุข เปิดการประชุมวิชาการกัญชาทางการแพทย์ เขตสุขภาพที่ 7 โดยมีผู้บริหารกระทรวงสาธารณสุข หน่วยงานภาครัฐ เอกชน อสม.และประชาชนเข้าร่วมงานจำนวนมาก
นายอนุทินกล่าวว่า กระทรวงสาธารณสุขขับเคลื่อนนโยบายกัญชาทางการแพทย์อย่างต่อเนื่อง เป้าหมายให้มีการใช้ประโยชน์จากกัญชาทางการแพทย์ และผลักดันให้เป็นพืชเศรษฐกิจของชุมชน โดยให้แต่ละเขตสุขภาพจัดการประชุมวิชาการกัญชาทางการแพทย์ เพื่อเร่งสร้างการรับรู้และความเข้าใจให้กับประชาชนและผู้ประกอบการในการนำกัญชามาใช้ประโยชน์และต่อยอดทางธุรกิจเป็นผลิตภัณฑ์สุขภาพ ผลิตภัณฑ์เสริมความงามและอาหารซึ่งเขตสุขภาพที่ 7 ได้ขับเคลื่อนกัญชาเสรีทางการแพทย์อย่างครบวงจร วิสาหกิจชุมชนและผู้ประกอบการในพื้นที่มีการนำกัญชา กัญชง มาต่อยอดทางธุรกิจด้วยการใช้จุดเด่นของอัตลักษณ์อีสาน เช่น อาหารพื้นถิ่นที่มีส่วนผสมจากกัญชา อาทิ น้ำปลาร้าปรุงรสผสมใบกัญชา น้ำพริกกัญชา ดักแด้ทอดกรอบผสมใบกัญชา น้ำมัลเบอร์รี่ผสมใบกัญชา ผลิตภัณฑ์เสริมความงามขัดพอกและบำรุงผิวจากเมล็ดกัญชง ที่น่าสนใจคือ การนำผลิตภัณฑ์กัญชา- กัญชงไปประยุกต์ใช้ในธุรกิจสปาให้มีเอกลักษณ์เฉพาะตัว “นวดอีสานขิดเส้น” ภายใต้แนวคิดนวดกันชง ดื่มกัญชาในสปาอีสาน ช่วยให้ผู้รับบริการรู้สึกสบายและผ่อนคลายยิ่งขึ้น นับว่าช่วยต่อยอดธุรกิจและเพิ่มมูลค่าทางเศรษฐกิจของแต่ละจังหวัดในเขตสุขภาพที่ 7 ได้เป็นอย่างดี
ด้าน นพ.เกียรติภูมิ วงศ์รจิต ปลัดกระทรวงธารณสุข กล่าวว่า เขตสุขภาพที่ 7 ซึ่งประกอบด้วยจังหวัดขอนแก่น ร้อยเอ็ด มหาสารคาม และกาฬสินธุ์ ได้ขับเคลื่อนงานกัญชาอย่างเข้มแข็ง มีพื้นที่สำหรับปลูกกัญชา-กัญชง ถึง 160,463 ตารางเมตร เป็นกัญชา 57 แห่ง และกัญชง 114 แห่ง มีโรงพยาบาลที่มีศักยภาพในการผลิตยาจากกัญชาและผลิตภัณฑ์สมุนไพร คือ โรงพยาบาลมหาสารคาม โรงพยาบาลสุวรรณภูมิ จ.ร้อยเอ็ด โรงพยาบาลกมลาไสย
จ.กาฬสินธุ์ โรงพยาบาลพล จ.ขอนแก่น ส่วนคลินิกกัญชาทางการแพทย์ มีการเปิดให้บริการในโรงพยาบาลสังกัดกระทรวงสาธารณสุขในเขตสุขภาพรวม 74 แห่ง หรือ 96.1% รพ.สต. 9 แห่ง และยังมีโรงพยาบาลเอกชนเปิดให้บริการอีก 4 แห่ง ช่วยทำให้ผู้ป่วยสามารถเข้าถึงยากัญชาทั้งแผนไทย แผนปัจจุบันได้สะดวกขึ้น เฉพาะเดือนมีนาคม 2565 โรงพยาบาลในเขตสุขภาพที่ 7 จ่ายสารสกัดกัญชาสำหรับการรักษา 360 ขวด จ่ายยาตำรับกัญชาแผนไทย เช่น ตำรับศุขไสยาศน์ ตำรับทำลายพระสุเมรุ ฯลฯ รวม 102,787 หน่วย และมีผู้ป่วยระยะประคับประคองที่ได้รับยากัญชาทั้งหมด 125 คน ช่วยให้ผู้ป่วยมีคุณภาพชีวิตที่ดีขึ้น
************************************** 1 เมษายน 2565

ที่มา : https://www.thaigov.go.th/news/contents/details/53200