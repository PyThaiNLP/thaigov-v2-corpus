รัฐบาลไทย-ข่าวทำเนียบรัฐบาล-​กระทรวงคมนาคมจัดกิจกรรมเฉลิมพระเกียรติ สมเด็จพระนางเจ้าสุทิดา พัชรสุธาพิมลลักษณพระบรมราชินี


วันพฤหัสบดีที่ 30 มิถุนายน 2565
​กระทรวงคมนาคมจัดกิจกรรมเฉลิมพระเกียรติ สมเด็จพระนางเจ้าสุทิดา พัชรสุธาพิมลลักษณพระบรมราชินี
เนื่องในโอกาสวันเฉลิมพระชนมพรรษา 3 มิถุนายน 2565
นายศักดิ์สยาม ชิดชอบ รัฐมนตรีว่าการกระทรวงคมนาคม เป็นประธานเปิดกิจกรรมเฉลิมพระเกียรติ สมเด็จพระนางเจ้าสุทิดา พัชรสุธาพิมลลักษณ พระบรมราชินี เนื่องในโอกาสวันเฉลิมพระชนมพรรษา 3 มิถุนายน 2565 เพื่อแสดงความจงรักภักดีและสำนึกในพระมหากรุณาธิคุณ โดยมี นายวิรัช พิมพะนิตย์ ที่ปรึกษารัฐมนตรีว่าการกระทรวงคมนาคม นางสุขสมรวย วันทนียกุล เลขานุการรัฐมนตรีว่าการกระทรวงคมนาคม นายชยธรรม์ พรหมศร ปลัดกระทรวงคมนาคม นายพิศักดิ์ จิตวิริยะวศิน และนายสรพงศ์ ไพฑูรย์พงษ์ รองปลัดกระทรวงคมนาคม ผู้บริหารและหัวหน้าหน่วยงานในสังกัดกระทรวงคมนาคม เข้าร่วมกิจกรรมฯ ในวันที่ 30 มิถุนายน 2565 ณ กระทรวงคมนาคม
ด้วยสำนักนายกรัฐมนตรีได้เชิญชวนให้ทุกภาคส่วนจัดกิจกรรมจิตอาสาบำเพ็ญสาธารณประโยชน์และบำเพ็ญสาธารณกุศลเฉลิมพระเกียรติ สมเด็จพระนางเจ้าฯ พระบรมราชินี เนื่องในโอกาสวันเฉลิมพระชนมพรรษา 3 มิถุนายน 2565 โดยกระทรวงคมนาคมได้จัดกิจกรรมเฉลิมพระเกียรติฯ ประกอบด้วย กิจกรรมจิตอาสาพัฒนา ด้วยการปรับปรุงภูมิทัศน์กระทรวงฯ ซึ่งได้ร่วมกันปลูกต้นรวงผึ้งและจัดสวนหย่อมเพื่อเพิ่มพื้นที่สีเขียวภายในสถานที่ปฏิบัติงาน กิจกรรมบำเพ็ญสาธารณกุศลเพื่อถวายเป็นพระราชกุศล ร่วมบริจาคเงินและสิ่งของเพื่อมอบให้แก่โรงเรียนบ้านแม่สะเป่ใต้ ตำบลขุนยวม อำเภอขุมยวม จังหวัดแม่ฮ่องสอน ซึ่งเป็นโรงเรียนที่ขาดแคลนในพื้นที่ที่ห่างไกลและประสงค์รับการช่วยเหลือ และโรงเรียนชุมชนวัดหน้าไม้ ตำบลหน้าไม้ อำเภอลาดหลุมแก้ว จังหวัดปทุมธานี ในการนี้ กระทรวงฯ และหน่วยงานในสังกัดได้จัดและตกแต่งสถานที่ประดับพระฉายาลักษณ์ ประดับธงชาติคู่กับธงอักษรพระนามาภิไธย ส.ท. และประดับผ้าระบายสีม่วงร่วมกับผ้าระบายขาว ซึ่งเป็นไปด้วยความเรียบง่ายและสมพระเกียรติ และจัดตั้งโต๊ะหมู่ประดิษฐานพระฉายาลักษณ์ พร้อมเครื่องราชสักการะ เพื่อให้ผู้บริหาร ข้าราชการ พนักงานข้าราชการ เจ้าหน้าที่ และประชาชนที่มาติดต่อราชการ ได้ร่วมแสดงความจงรักภักดีและสำนึกในพระมหากรุณาธิคุณ
ในโอกาสนี้ นายศักดิ์สยาม ชิดชอบ ได้กล่าวน้อมรำลึกในพระมหากรุณาธิคุณ ที่ทรงปฏิบัติพระราชกรณียกิจ นำมาซึ่งความผาสุกของพสกนิกรทั่วทั้งแผ่นดิน รวมทั้งได้ปลูกต้นรวงผึ้งร่วมกับผู้บริหาร และเจ้าหน้าที่ เพื่อปรับภูมิทัศน์ภายในกระทรวงฯ ด้วย

ที่มา : https://www.thaigov.go.th/news/contents/details/56364