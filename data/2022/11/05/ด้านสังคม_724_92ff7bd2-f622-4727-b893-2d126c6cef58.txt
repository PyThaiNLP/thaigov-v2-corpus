รัฐบาลไทย-ข่าวทำเนียบรัฐบาล-รมช.สธ. นำคณะผู้บริหาร ผู้แทนพยาบาล ถวายราชสักการะสมเด็จย่า เนื่องในวันพระราชสมภพและวันพยาบาลแห่งชาติ


วันพฤหัสบดีที่ 21 ตุลาคม 2564
รมช.สธ. นำคณะผู้บริหาร ผู้แทนพยาบาล ถวายราชสักการะสมเด็จย่า เนื่องในวันพระราชสมภพและวันพยาบาลแห่งชาติ
รัฐมนตรีช่วยว่าการกระทรวงสาธารณสุข นำข้าราชการ ผู้แทนพยาบาลภาครัฐและเอกชน วางพานพุ่มถวายราชสักการะ สมเด็จพระศรีนครินทราบรมราชชนนี เนื่องวันคล้ายวันพระราชสมภพและวันพยาบาลแห่งชาติ
รัฐมนตรีช่วยว่าการกระทรวงสาธารณสุข นำข้าราชการ ผู้แทนพยาบาลภาครัฐและเอกชน วางพานพุ่มถวายราชสักการะ สมเด็จพระศรีนครินทราบรมราชชนนี เนื่องวันคล้ายวันพระราชสมภพและวันพยาบาลแห่งชาติ น้อมรำลึกถึงพระมหากรุณาธิคุณที่ทรงอุทิศพระองค์ปฏิบัติพระราชภารกิจพัฒนาสุขภาพและความเป็นอยู่ของประชาชน และทรงมีพระเมตตาต่อวิชาชีพการพยาบาลและการผดุงครรภ์อย่างหาที่สุดมิได้
วันนี้ (21 ตุลาคม 2564) ที่ กระทรวงสาธารณสุข จ.นนทบุรี ดร.สาธิต ปิตุเตชะ รัฐมนตรีช่วยว่าการกระทรวงสาธารณสุข นายแพทย์ณรงค์ สายวงศ์ รองปลัดกระทรวงสาธารณสุข รศ.ดร.ทัศนา บุญทอง นายกสภาการพยาบาล และรศ.สุปาณี เสนาดิสัย นายกสมาคมพยาบาลแห่งประเทศไทยฯ นำผู้บริหาร ข้าราชการ เจ้าหน้าที่  ผู้แทนพยาบาลจากภาครัฐและเอกชน และนักศึกษาพยาบาล ร่วมพิธีวางพานพุ่มถวายราชสักการะสมเด็จพระศรีนครินทราบรมราชชนนี ณ พระราชานุสาวรีย์สมเด็จพระมหิตลาธิเบศร อดุลยเดชวิกรม พระบรมราชชนก และสมเด็จพระศรีนครินทราบรมราชชนนี เนื่องในวันคล้ายวันพระราชสมภพของสมเด็จพระศรีนครินทราบรมราชชนนี และวันพยาบาลแห่งชาติ
ดร.สาธิต กล่าวว่า คณะรัฐมนตรีมีมติกำหนดให้วันที่ 21 ตุลาคม ของทุกปี เป็นวันพยาบาลแห่งชาติ ซึ่งมีความสำคัญยิ่งสำหรับผู้ประกอบวิชาชีพการพยาบาลและการผดุงครรภ์ในประเทศไทย เนื่องจากเป็นวันคล้ายวันพระราชสมภพของสมเด็จพระศรีนครินทราบรมราชชนนี ทรงอุทิศพระองค์ปฏิบัติพระราชภารกิจพัฒนาสุขภาพและความเป็นอยู่ของประชาชน เสริมสร้างและพัฒนางานด้านสุขอนามัยแก่ประชาชนในประเทศไทย ด้วยทรงตระหนักในปัญหาความทุกข์ยากเดือดร้อนด้านสุขอนามัย โรคภัยต่าง ๆ ของประชาชนในชนบทที่ห่างไกล และทรงมีพระเมตตาต่อวิชาชีพการพยาบาลและการผดุงครรภ์อย่างหาที่สุดมิได้
วันที่ 21 ตุลาคม ของทุกปี ผู้ประกอบวิชาชีพการพยาบาลและการผดุงครรภ์ทั่วประเทศ จึงพร้อมใจกันน้อมรำลึกถึงพระมหากรุณาธิคุณของพระองค์ ที่ทรงมีต่อพสกนิกรชาวไทย และต่อผู้ประกอบวิชาชีพการพยาบาลและการผดุงครรภ์ทั่วประเทศ ตลอดจนพร้อมใจกันประกอบกิจกรรมเฉลิมพระเกียรติคุณให้แผ่ไพศาล
******************************** 21 ตุลาคม 2564

ที่มา : https://www.thaigov.go.th/news/contents/details/47263