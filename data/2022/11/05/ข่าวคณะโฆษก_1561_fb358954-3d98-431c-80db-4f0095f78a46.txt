รัฐบาลไทย-ข่าวทำเนียบรัฐบาล-โฆษกรัฐบาลเผย นายกฯ ชื่นชม “ธัชกร บัวศรี” คว้าแชมป์การแข่งขันจักรยานยนต์ชิงแชมป์โลก JuniorGP ที่ประเทศโปรตุเกส สร้างชื่อเสียงให้ประเทศไทย


วันพุธที่ 11 พฤษภาคม 2565
โฆษกรัฐบาลเผย นายกฯ ชื่นชม “ธัชกร บัวศรี” คว้าแชมป์การแข่งขันจักรยานยนต์ชิงแชมป์โลก JuniorGP ที่ประเทศโปรตุเกส สร้างชื่อเสียงให้ประเทศไทย
โฆษกรัฐบาลเผย นายกฯ ชื่นชม “ธัชกร บัวศรี” คว้าแชมป์การแข่งขันจักรยานยนต์ชิงแชมป์โลก JuniorGP ที่ประเทศโปรตุเกส สร้างชื่อเสียงให้ประเทศไทย
วันนี้ (11 พฤษภาคม 2565) นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ชื่นชมและยินดีกับ นายธัชกร บัวศรี หรือ “ก๊องส์” นักบิดดาวรุ่งไทยวัย 21 ปี ที่สามารถคว้าชัยชนะจากการแข่งขันจักรยานยนต์ดาวรุ่งชิงแชมป์โลก รายการ เอฟไอเอ็ม จูเนียร์จีพี เวิลด์ แชมเปี้ยนชิพ (FIM JuniorGP World Championship) สนามแรกแห่งฤดูกาล 2022 ซึ่งจัดขึ้น ณ สนามเซอร์กิโต เดอ เอสโตริล (Circuito do Estoril)  ประเทศโปรตุเกส เมื่อวันที่ 8 พฤษภาคม 2565 ที่ผ่านมา ถือเป็นการสร้างประวัติศาสตร์นักบิดไทยคนแรกที่คว้าชัยชนะในการแข่งขันในครั้งนี้
โฆษกประจำสำนักนายกรัฐมนตรี กล่าวว่า นายธัชกร บัวศรี ทำผลงานได้ดีเยี่ยมขึ้นนำในโค้งแรก อยู่ในกลุ่มท็อป 5 อย่างต่อเนื่อง ก่อนแซงขึ้นนำในรอบสุดท้าย นักบิดไทยเข้ามาในอันดับ 2 แต่ผู้เข้าแข่งขันที่เข้ามาคันแรกถูกปรับอันดับในรอบสุดท้าย ส่งผลให้นักบิดไทยสร้างประวัติศาสตร์คว้าชัยชนะครั้งแรกได้สำเร็จ จากนักบิดแถวหน้าของโลกกว่า 30 คนมาครอง ด้วยเวลารวม 30 นาที 04.966 วินาที ทำให้ “ก๊องส์-ธัชกร บัวศรี” รั้งจ่าฝูงบนตารางด้วยแต้มสะสม 25 คะแนนเต็ม และมีกำหนดแข่งขันจูเนียร์จีพีสนามที่ 2 ต่อไป ณ สนามเซอร์กิต ริคาร์โด ทอร์โม (Circuit Ricardo Tormo) เมืองบาเลนเซีย ประเทศสเปน ระหว่างวันที่ 21-22 พฤษภาคม 2565 นี้
“นายกรัฐมนตรีชื่นชมในความมุ่งมั่นตั้งใจและความพยายามฝึกฝนของนักกีฬาจนสามารถคว้าชัยในการแข่งขันระดับโลกมาได้สำเร็จ สร้างความภาคภูมิใจให้แก่ตนเองและคนไทยทั้งประเทศ และขอบคุณผู้มีส่วนเกี่ยวข้องทุกฝ่าย ในการร่วมผลักดันนักกีฬาไทยไปสู่เวทีระดับนานาชาติ  โดยขอให้คำนึงว่าตนเปรียบเหมือนทูตวัฒนธรรมคนหนึ่ง ยึดหลักการมีน้ำใจนักกีฬา และหมั่นสร้างมิตรภาพระหว่างผู้ร่วมการแข่งขันเพื่อภาพลักษณ์ที่ดี ทั้งนี้ หวังเป็นอย่างยิ่งว่าชัยชนะที่ไทยได้รับตลอดมา จะสามารถเป็นแรงบันดาลใจให้แก่เยาวชนให้ใช้เวลาว่างให้เป็นประโยชน์ และตั้งใจทำสิ่งที่ชอบอย่างมุ่งมั่นตั้งใจทำอย่างเต็มที่ เพื่อบรรลุเป้าหมายที่หวังไว้” นายธนกร กล่าว

ที่มา : https://www.thaigov.go.th/news/contents/details/54450