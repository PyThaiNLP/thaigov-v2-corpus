รัฐบาลไทย-ข่าวทำเนียบรัฐบาล-รมว.สุชาติ ร่วมคณะ นายก ลงสกลนคร เยี่ยมแรงงานนอกระบบ สร้างอาชีพ กระตุ้นเศรษฐกิจชุมชน


วันพุธที่ 15 มิถุนายน 2565
พิมพ์
รมว.สุชาติ ร่วมคณะ นายก ลงสกลนคร เยี่ยมแรงงานนอกระบบ สร้างอาชีพ กระตุ้นเศรษฐกิจชุมชน
รมว.สุชาติ ร่วมคณะ นายก ลงสกลนคร เยี่ยมแรงงานนอกระบบ สร้างอาชีพ กระตุ้นเศรษฐกิจชุมชน
เมื่อวันที่ 15 มิถุนายน 2565 นายสุชาติ ชมกลิ่น รัฐมนตรีว่าการกระทรวงแรงงาน ร่วมคณะของพล.อ.ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ลงพื้นที่ตรวจราชการจังหวัดสกลนคร โดยมี นางเธียรรัตน์ นะวะมะวัฒน์ โฆษกกระทรวงแรงงาน (ฝ่ายการเมือง) นายไพโรจน์ โชติกเสถียร อธิบดีกรมการจัดหางาน นายประทีป ทรงลำยอง อธิบดีกรมพัฒนาฝีมือแรงงาน นายนิยม สองแก้ว อธิบดีกรมสวัสดิการและคุ้มครองแรงงาน นายบุญสงค์ ทัพชัยยุทธ์ เลขาธิการสำนักงานประกันสังคม พร้อมด้วยผู้บริหารระดับสูงกระทรวงแรงงานเข้าร่วมในครั้งนี้ด้วย นางจุรีรัตน์ เทพอาสน์ ผู้ว่าราชการจังหวัดสกลนคร กล่าวต้อนรับ นายสุชาติ ชมกลิ่น รมว.แรงงาน ได้นำนายกรัฐมนตรีเยี่ยมชมบูธของหน่วยงานในสังกัดกระทรวงแรงงานจังหวัดสกลนคร ประกอบด้วย กลุ่มทอผ้าย้อมสีเปลือกไม้บ้านผักคำภู กลุ่มงานหัตถกรรมตำบลค้อเขียว กิจกรรมการเพิ่มประสิทธิภาพการย้อมด้วยการใช้พืชสีคราม และโครงการแรงงานพันธุ์ดีตามวิถีเศรษฐกิจพอเพียง โอกาสนี้ นายกรัฐมนตรีได้พบปะกลุ่มแรงงานนอกระบบและให้กำลังใจแกนนำอาสาสมัครแรงงานระดับตำบลและเครือข่ายด้านแรงงานของจังหวัดสกลนครที่มาร่วมต้อนรับ ซึ่งอาสาสมัครแรงงานเหล่านี้เป็นผู้เชื่อมประสานภารกิจของกระทรวงแรงงานไปสู่พื้นที่ เป็นผู้ที่มีความเสียสละอุทิศตนเพื่อส่วนรวม ทำงานใกล้ชิดกับพี่น้องประชาชนในชุมชน ในการนำภารกิจประสานการให้บริการด้านแรงงาน เพื่อให้ประชาชนมีงานทำ มีทักษะฝีมือ มีอาชีพ มีรายได้ ได้รับการคุ้มครองและมีหลักประกันทางสังคมที่ยั่งยืนอีกด้วย
จากนั้น นายกรัฐมนตรีและคณะ ยังได้พบกับญาติและลูกสาวของ น.ส.ศุภรัตน์ งันลาโสม สาวไทยที่ประสบอุบัติเหตุพลัดลงมาจากตึกเสียชีวิตที่เมืองเบลล่า ประเทศโอมานเมื่อวันที่ 27 พฤษภาคมที่ผ่านมา และรัฐบาล กระทรวงแรงงาน กระทรวงการต่างประเทศ และหน่วยงานที่เกี่ยวข้องได้ประสานความช่วยเหลือ ในวันนี้ญาติและลูกสาวจึงได้เดินทางมาขอบคุณนายกรัฐมนตรีและคณะที่ได้ช่วยเหลือนำศพกลับมาบำเพ็ญกุศลตามความประสงค์ของญาติที่จังหวัดสกลนครได้สำเร็จ
นายสุชาติ กล่าวต่อว่า ท่าน พล.อ.ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม และ ท่าน พล.อ.ประวิตร วงษ์สุวรรณ รองนายกรัฐมนตรี ซึ่งกำกับดูแลกระทรวงแรงงาน ได้ให้ความสำคัญกับการส่งเสริมการประกอบอาชีพกลุ่มอาชีพแรงงานนอกระบบ รวมทั้งกลุ่มวิสาหกิจชุมชนเพื่อสนับสนุนให้เกิดการจ้างงานในระดับพื้นที่และพัฒนาต่อยอดเป็นผู้ประกอบการเอสเอ็มอี เพื่อให้สอดคล้องกับนโยบายรัฐบาลที่ได้ให้ความสำคัญกับแรงงานนอกระบบ เนื่องจากเป็นแรงงานกลุ่มใหญ่ที่สุดของประเทศ ที่เป็นกำลังสำคัญในการขับเคลื่อนการพัฒนาเศรษฐกิจของประเทศให้สามารถแข่งขันกับนานาประเทศได้ ทั้งนี้ ปัจจุบันกระทรวงแรงงานได้เสนอ พ.ร.บ. ส่งเสริมการพัฒนาคุณภาพชีวิตและคุ้มครองแรงงานนอกระบบ พ.ศ. .... เพื่อดูแลพี่น้องแรงงานนอกระบบ ซึ่ง ครม. ได้มีมติอนุมัติหลักการแล้วเมื่อวันที่28 ธ.ค. 2564 เพื่อยกระดับคุณภาพชีวิตที่ดีให้แก่แรงงานนอกระบบให้สามารถเข้าถึงสิทธิขั้นพื้นฐานในการประกอบอาชีพ ได้รับการคุ้มครอง มีหลักประกันทางสังคม และรวมกลุ่มจัดตั้งองค์กรได้
+++++++++++++++++++
กองเผยแพร่และประชาสัมพันธ์
15 มิถุนายน 2565

ที่มา : https://www.thaigov.go.th/news/contents/details/55750