รัฐบาลไทย-ข่าวทำเนียบรัฐบาล-"นรม.และรมว.กห. สั่งกองทัพ คงเข้มข้นคุมชายแดนและสนับสนุนตั้ง CI และ รพ.สนาม รับมือโอมิคอน"


วันจันทร์ที่ 28 กุมภาพันธ์ 2565
"นรม.และรมว.กห. สั่งกองทัพ คงเข้มข้นคุมชายแดนและสนับสนุนตั้ง CI และ รพ.สนาม รับมือโอมิคอน"
พ.อ.วันชนะ สวัสดี รองโฆษก กห. เปิดเผยว่า เวลา พล.อ.ชัยชาญ ช้างมงคล รมช.กห. พร้อม ปล.กห. ได้ร่วมประชุมกับทุกเหล่าทัพ ตร.และ กอ.รมน.ผ่าน ระบบ VTC ณ ศาลาว่าการกลาโหม
เพื่อติดตามสถานการณ์และสนับสนุนรัฐบาลแก้ปัญหาวิกฤตโควิดที่พบผู้ติดเชื้อโอมิครอนมากขึ้น
รมช.กห. ได้กล่าวย้ำว่าพล.อ.ประยุทธ์ จันทร์โอชา นรม.และรมว.กห. ขอบคุณกำลังพลที่ร่วมหมุนเวียนบริจาคโลหิตต่อเนื่องแล้ว กว่า 70 ล้านมิลลิลิตร ยามวิกฤตขาดแคลนโลหิตในการช่วยเหลือชีวิตผู้ป่วยฉุกเฉินได้มากที่ผ่านมา
นรม.และรมว.กห.ยังกำชับสั่งการทุกเหล่าทัพ โดยเฉพาะ กองกำลังป้องกันชายแดนทั้งทางบกและทางน้ำ ให้คงความเข้มข้นในการสกัดกั้นและทำลายเครือข่ายการลักลอบเข้าเมืองผิดกฎหมาย ให้ถึงผู้นำพาและผู้อยู่เบื้องหลังทั้งหมดไม่มียกเว้น
พร้อมกันนี้ ขอให้ติดตามสถานการณ์และเตรียมความพร้อมสนับสนุน ศบค.ในการรับมือกับการแพร่ระบาดของโอมิครอนซึ่งพบผู้ป่วยติดเชื้อมากขึ้น โดยขอให้ทุกเหล่าทัพเตรียม รพ.สนาม ทั่วประเทศกว่า 8,500 เตียง และหน่วยทหาร ที่จัดทำเป็นแยกกักตัวชุมชน (CI) กว่า 50 แห่ง รวมกว่า 3,200 เตียง ให้พร้อมใช้งานทันที
พร้อมทั้งจัดเตรียมระบบขนส่งรับตัวผู้ป่วยแยกจากชุมชนออกสู่การรักษา (ศูนย์การเคลื่อนย้าย) รวมทั้งขอให้สนับสนุนการจัดตั้งศูนย์ปฏิบัติการภาวะฉุกเฉิน (EOC) ระดับพื้นที่ในกรุงเทพมหานคร ทั้ง 50 เขตและทุกจังหวัด เพื่อสนับสนุนระบบสาธารณสุขรองรับสถานการณ์ผู้ติดเชื้อที่มีแนวโน้มมากขึ้นอย่างต่อเนื่องในวงกว้าง

ที่มา : https://www.thaigov.go.th/news/contents/details/52005