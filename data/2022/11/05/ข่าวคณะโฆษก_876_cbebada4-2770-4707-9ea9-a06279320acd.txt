รัฐบาลไทย-ข่าวทำเนียบรัฐบาล-ครม. ตั้ง ม.ล. ชโยทิตฯ เป็นที่ปรึกษา นรม. ทำหน้าที่ผู้แทนการค้าไทย


วันอังคารที่ 18 มกราคม 2565
พิมพ์
ครม. ตั้ง ม.ล. ชโยทิตฯ เป็นที่ปรึกษา นรม. ทำหน้าที่ผู้แทนการค้าไทย
ครม. ตั้ง ม.ล. ชโยทิตฯ เป็นที่ปรึกษา นรม. ทำหน้าที่ผู้แทนการค้าไทย
วันที่ 18 มกราคม 2565 นายธนกร วังบุญคงชนะ โฆษกประจำสำนักนายกรัฐมนตรี เปิดเผย วันนี้ ที่ประชุมคณะรัฐมนตรี  รับทราบ การแต่งตั้ง หม่อมหลวงชโยทิต กฤดากร เป็นที่ปรึกษานายกรัฐมนตรีเพื่อทำหน้าที่ผู้แทนการค้าไทย มีผลตั้งแต่ 6 มกราคม 2565 เป็นต้นไป พร้อมมอบหมายให้กระทรวงการต่างประเทศ และกระทรวงพาณิชย์สนับสนุนและอำนวยความสะดวกในการปฏิบัติหน้าที่ โดยมีสำนักเลขาธิการนายกรัฐมนตรีดำเนินการเกี่ยวกับงานด้านเลขานุการให้ผู้แทนการค้าไทย
โฆษกประจำสำนักนายกรัฐมนตรี ยังเปิดเผยว่า ระเบียบสำนักนายกรัฐมนตรีว่าด้วยผู้แทนการค้าไทย พ.ศ. 2552 กำหนดให้ในการดำเนินนโยบายด้านการค้าและการลงทุนระหว่างประเทศ นายกรัฐมนตรีมีอำนาจแต่งตั้งผู้ทรงคุณวุฒิเป็นที่ปรึกษานายกรัฐมนตรีเพื่อทำหน้าที่ผู้แทนการค้าไทยจำนวนไม่เกิน 5 คน โดยแต่งตั้งคนหนึ่งเป็นประธานผู้แทนการค้าไทยทำหน้าที่ประสาน การปฎิบัติงานของผู้แทนการค้าไทยด้วย
อนึ่ง ผู้แทนการค้าไทย มีอำนาจหน้าที่ตามระเบียบสำนักนายกรัฐมนตรีว่าด้วยผู้แทนการค้าไทย พ.ศ. 2552 โดยเป็นผู้แทนพิเศษของนายกรัฐมนตรี ในการเจรจากับต่างประเทศหรือกับองค์การระหว่างประเทศในด้านการค้าและการลงทุนระหว่างประเทศ รวมทั้งเรื่องอื่นที่เกี่ยวเนื่อง เพื่อให้เป็นไปตามนโยบาย ยุทธศาสตร์ ท่าทีของรัฐบาลและคณะกรรมการนโยบายเศรษฐกิจระหว่างประเทศ ตามประเด็นที่นายกรัฐมนตรีมอบหมาย เสนอแนะ และให้คำปรึกษาแก่นายกรัฐมนตรีเกี่ยวกับการดำเนินนโยบายการค้าและการลงทุนระหว่างประเทศ และเศรษฐกิจระหว่างประเทศ รวมทั้งผลกระทบที่เกิดจากการดำเนินการดังกล่าว หรือผลกระทบด้านการค้าและการลงทุนระหว่างประเทศจากการคำเนินนโยบายด้านอื่น ๆ รวมทั้งบูรณาการและประสานการปฏิบัติตามนโยบายด้านการค้าและการลงทุนระหว่างประเทศ
------------------------

ที่มา : https://www.thaigov.go.th/news/contents/details/50646