รัฐบาลไทย-ข่าวทำเนียบรัฐบาล-นายกฯ พอใจผลดำเนินนโยบายเกษตรแปลงใหญ่ ปฏิรูปการเกษตรไทย สั่ง เร่งโครงการเกษตรสมัยใหม่ ให้ทันกรอบเวลา


วันพุธที่ 30 มิถุนายน 2564
พิมพ์
นายกฯ พอใจผลดำเนินนโยบายเกษตรแปลงใหญ่ ปฏิรูปการเกษตรไทย สั่ง เร่งโครงการเกษตรสมัยใหม่ ให้ทันกรอบเวลา
รองโฆษกรัฐบาลเผยนายกรัฐมนตรี พอใจผลดำเนินนโยบายเกษตรแปลงใหญ่ ปฏิรูปการเกษตรไทย สั่ง เร่งโครงการเกษตรสมัยใหม่ ให้ทันกรอบเวลา
เมื่อวันที่ 30 มิ.ย. 64 น.ส.ไตรศุลี ไตรสรณกุล รองโฆษกประจำสำนักนายกรัฐมนตรี เปิดเผยว่า พล.อ.ประยุทธ์ จันทร์โอชา นายกรัฐมนตรีและ รมว.กลาโหม พอใจผลการดำเนินงานตามนโยบายเกษตรแปลงใหญ่  เพื่อส่งเสริมการรวมกลุ่มเกษตรกร สร้างความเข้มแข็งและพัฒนาเครือข่ายความร่วมมือระหว่างกลุ่มเกษตรกร วิสาหกิจชุมชน และสหกรณ์ รวมถึงเชื่อมโยงไปถึงผู้ประกอบการภาคเอกชนและหน่วยงานที่เกี่ยวข้อง ให้เกษตรกรสามารถลดต้นทุนการผลิต มีผลผลิตต่อหน่วยเพิ่มขึ้น ผลผลิตมีคุณภาพได้มาตรฐาน และสอดคล้องกับความต้องการของตลาด ภายใต้การบูรณาการของหน่วยงานภาครัฐและเอกชน
โดยผลงานการดำเนินงาน ได้รับความสนใจจากเกษตรกรเป็นอย่างดี ปี 2559 มีเกษตรกรเข้าร่วม จำนวน 591 แปลง 80,656 ราย 1,249,613 ไร่ , ปี 2560 จำนวน 1,722 แปลง 124,085 ราย 1,638,592 ไร่ , ปี 2561 จำนวน 1,640 แปลง 91,741 ราย 1,220,906 ไร่ , ปี 2562 จำนวน 1,579 แปลง 78,927 ราย พื้นที่ 1,055,194. ไร่ , ปี 2563 จำนวน 1,366 แปลง 64,346 ราย พื้นที่  756,132 ไร่
น.ส.ไตรศุลี กล่าวว่า ปัจจุบันรัฐบาลมีโครงการยกระดับเกษตรแปลงใหญ่ด้วยเกษตรสมัยใหม่และเชื่อมโยงตลาด เพื่อให้เงินสนับสนุนในการซื้อเครื่องมือและอุปกรณ์รวมทั้งวัสดุทางการเกษตรแก่เกษตรกรกลุ่มเป้าหมายจำนวน 5,250 แปลง ครอบคลุมเกษตรกร 262,500 ราย พื้นที่ 5,003,250 ไร่ โดยขณะนี้มีเกษตรกรเข้าร่วมโครงการแล้วทั้งสิ้น 3,501 แปลง นายกรัฐมนตรี จึงกำชับให้กระทรวงเกษตรและสหกรณ์ โดยกรมส่งเสริมการเกษตร เร่งรัด ติดตาม กำกับการดำเนินงานโครงการฯให้ทันตามกรอบเวลา เพื่อให้เกษตรกรมีการนำเทคโนโลยีและนวัตกรรมที่มีความหลากหลายมาประยุกต์ใช้ในการพัฒนาศักยภาพความเข้มแข็งในการบริหารจัดการแปลงใหญ่
น.ส.ไตรศุลี กล่าวว่า นโยบายเกษตรแปลงใหญ่ เป็นการปฏิรูปภาคการเกษตร ให้เกษตรกรไทยมีชีวิตความเป็นอยู่ที่ดีขึ้น  โดยเปลี่ยนจากการเกษตรแบบเดิมที่ต่างคนต่างทำ เป็นการรวมกลุ่มกันคิด เพื่อผลิตตามความต้องการของตลาด มีการสร้างเครือข่ายบริหารจัดการร่วมกัน โดยมีภาครัฐให้การสนับสนุน ทั้งนี้ การรวมกลุ่มเป็นเกษตรแปลงใหญ่นั้น ยังช่วยให้ลดต้นทุนการผลิต เกษตรกรมีอำนาจในการต่อรองมากขึ้น สร้างความเข้มแข็งและพัฒนาเครือข่ายความร่วมมือระหว่างกลุ่มเกษตรกรวิสาหกิจชุมชน และสหกรณ์ ได้เป็นอย่างดี
-----------------

ที่มา : https://www.thaigov.go.th/news/contents/details/43264