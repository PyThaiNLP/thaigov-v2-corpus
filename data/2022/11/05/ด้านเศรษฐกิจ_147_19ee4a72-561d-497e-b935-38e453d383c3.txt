รัฐบาลไทย-ข่าวทำเนียบรัฐบาล-โค้งสุดท้าย “รางวัลอุตสาหกรรม” เข้มข้น 40 ปี กระทรวงอุตสาหกรรม การันตีคุณภาพ


วันเสาร์ที่ 26 มิถุนายน 2564
พิมพ์
โค้งสุดท้าย “รางวัลอุตสาหกรรม” เข้มข้น 40 ปี กระทรวงอุตสาหกรรม การันตีคุณภาพ
กระทรวงอุตสาหกรรม เตรียมจัดงานใหญ่ปลายปี พิธีมอบรางวัลอุตสาหกรรม ประจำปี พ.ศ.2564 นายกรัฐมนตรี เป็นประธานมอบรางวัล เข้าสู่โค้งสุดท้ายการคัดเลือกเข้มข้นกว่าทุกปีที่ผ่านมา
นายสุริยะ จึงรุ่งเรืองกิจ รัฐมนตรีว่าการกระทรวงอุตสาหกรรม เปิดเผยถึงการจัดงานมอบรางวัลอุตสาหกรรม ประจำปี พ.ศ. 2564 (The Prime Minister’s Industry Award 2021) ว่า ปลายปีนี้กระทรวงอุตสาหกรรมจะจัดงานมอบรางวัลอุตสาหกรรม ประจำปี พ.ศ. 2564 ซึ่งเป็นกิจกรรมที่กระทรวงอุตสาหกรรมให้ความสำคัญ โดยเรียนเชิญท่านนายกรัฐมนตรี พลเอก ประยุทธ์ จันทร์โอชา เป็นประธานในการมอบรางวัล ซึ่งได้จัดต่อเนื่องมาเป็นประจำทุกปีตั้งแต่ปี พ.ศ. 2524 เป็นต้นมา เพื่อประกาศเกียรติคุณแก่ผู้ประกอบการภาคอุตสาหกรรมทุกระดับ ที่มีความเป็นเลิศในแต่ละด้านตามประเภทรางวัลที่กำหนด เป็นรางวัลแห่งเกียรติยศ ทรงคุณค่า สมควรมอบให้แก่ผู้ประกอบการที่ผ่านการพิจารณาคัดเลือกเพื่อเป็นแบบอย่างที่ดีแก่ผู้ประกอบการรายอื่น ตลอดจนเป็นขวัญและกำลังใจให้ผู้ประกอบการในการสร้างสรรค์สิ่งที่เป็นประโยชน์ต่อการพัฒนาอุตสาหกรรมของประเทศ โดยกระทรวงอุตสาหกรรมมุ่งหวังให้เกิดการพัฒนามาตรฐานการประกอบการในด้านต่าง ๆ อย่างมีศักยภาพ เพื่อยกระดับขีดความสามารถในการผลิตของภาคอุตสาหกรรม และเพิ่มศักยภาพในการแข่งขันทางการค้า ซึ่งจะเป็นผลดีต่อการเจริญเติบโตของประเทศโดยรวม
นายกอบชัย สังสิทธิสวัสดิ์ ปลัดกระทรวงอุตสาหกรรม ในฐานะประธานกรรมการคณะกรรมการจัดงานรางวัลอุตสาหกรรม ประจำปี พ.ศ. 2564 เปิดเผยว่า ปีนี้มีรางวัลเพิ่มขึ้นอีก 1 ประเภทรางวัล คือ รางวัลอุตสาหกรรมดีเด่น ประเภทเศรษฐกิจหมุนเวียน ที่กระทรวงอุตสาหกรรมขานรับนโยบายรัฐบาลในการขับเคลื่อนการพัฒนาเศรษฐกิจควบคู่ไปกับการรักษาสิ่งแวดล้อมในสามมิติพร้อมกัน หรือ BCG โมเดล ได้แก่Bio Circular และ Green เพื่อปกป้องสิ่งแวดล้อมให้คงอยู่อย่างยั่งยืน สำหรับเกณฑ์ในการคัดเลือกสถานประกอบการเพื่อรับรางวัลอุตสาหกรรมในปีนี้มีความเข้มข้นกว่าทุกปีที่ผ่านมา โดยจะมอบรางวัลให้กับสถานประกอบการที่มีคะแนนสูงสุดเป็น 3 อันดับแรกของแต่ละประเภทรางวัลเท่านั้น ในกรณีที่มีการแข่งขันสูงหรือมีคะแนนเท่ากันหลายราย อาจจะเพิ่มจำนวนรางวัลได้ โดยให้คณะกรรมการฯ เป็นผู้พิจารณา ผู้ประกอบการที่ได้รับการพิจารณาคัดเลือกจะต้องผ่านหลักเกณฑ์ที่เข้มงวดหลายด้าน แสดงถึงความมุ่งมั่น วิริยะอุตสาหะ ในการพัฒนาศักยภาพทั้งในด้านคุณภาพ ความปลอดภัย การอนุรักษ์สิ่งแวดล้อมและพลังงาน รวมไปถึงการพัฒนานวัตกรรมสร้างสรรค์ที่เป็นประโยชน์ต่อภาคอุตสาหกรรมโดยรวม ซึ่งกระทรวงอุตสาหกรรมการันตีความทรงคุณค่าของรางวัลอุตสาหกรรม ที่ดำเนินการอย่างต่อเนื่องมาตลอด 40 ปี
นายวันชัย พนมชัย เลขาธิการสำนักงานมาตรฐานผลิตภัณฑ์อุตสาหกรรม (สมอ.) กล่าวเพิ่มเติมว่า ปีนี้สมอ. ได้รับมอบหมายให้เป็นหน่วยงานหลักในการจัดงานรางวัลอุตสาหกรรม ประจำปี พ.ศ. 2564 ซึ่งมีรางวัลจำนวน 15 ประเภทรางวัล ได้แก่ 1. รางวัลอุตสาหกรรมยอดเยี่ยม 2. รางวัลอุตสาหกรรมดีเด่น แบ่งออกเป็น 9 ประเภท ได้แก่ 1) ประเภทการเพิ่มผลผลิต 2) ประเภทการรักษาคุณภาพสิ่งแวดล้อม 3) ประเภทการบริหารความปลอดภัย 4) ประเภทการบริหารงานคุณภาพ 5) ประเภทการจัดการพลังงาน 6) ประเภทการจัดการโลจิสติกส์และโซ่อุปทาน 7) ประเภทอุตสาหกรรมศักยภาพประเภทความรับผิดชอบต่อสังคม 9) ประเภทเศรษฐกิจหมุนเวียน 3. รางวัลอุตสาหกรรมขนาดกลางและขนาดย่อมดีเด่น แบ่งเป็น5 ประเภท ได้แก่ 1) ประเภทการบริหารจัดการ 2) ประเภทการพัฒนาผลิตภัณฑ์เชิงสร้างสรรค์ 3) ประเภทการจัดการเทคโนโลยีเชิงนวัตกรรม 4) ประเภทบริหารธุรกิจสู่สากล และ 5) ประเภทการจัดการโลจิสติกส์และโซ่อุปทาน มีสถานประกอบการสมัครเข้ารับการคัดเลือกจำนวนทั้งสิ้น 332 ราย ขณะนี้อยู่ระหว่างการพิจารณาคัดเลือกจากคณะทำงานแต่ละประเภทรางวัลอย่างเข้มข้น แต่เนื่องจากสถานการณ์โควิด-19 ทำให้ไม่สามารถลงพื้นที่ตรวจประเมินสถานประกอบการได้ คณะกรรมการฯ จึงต้องขยายระยะเวลาการพิจารณาคัดเลือกออกไป ซึ่งคาดว่าจะแล้วเสร็จภายในเดือนตุลาคม ประกาศผลผู้ได้รับการคัดเลือกในเดือนพฤศจิกายน และจัดพิธีมอบรางวัลในเดือนธันวาคม “การตรวจประเมินสถานประกอบการเพื่อคัดเลือกผู้ที่จะได้รับรางวัลอุตสาหกรรมนั้น มีความจำเป็น เพื่อให้เห็นสถานที่จริงในการปฏิบัติงานกระบวนการทำงาน บุคลากร เพื่อความโปร่งใสเป็นธรรมในการคัดเลือกผู้ได้รับรางวัล เนื่องจากปีนี้มีการปรับเกณฑ์การพิจารณาคัดเลือก ซึ่งจะเข้มข้นกว่าทุกปีที่ผ่านมา” นายวันชัยฯ กล่าวทิ้งท้าย
#รัฐมนตรีว่าการกระทรวงอุตสาหกรรม #กระทรวงอุตสาหกรรม #สำนักงานมาตรฐานผลิตภัณฑ์อุตสาหกรรม #พิธีมอบรางวัลอุตสาหกรรม2564

ที่มา : https://www.thaigov.go.th/news/contents/details/43118