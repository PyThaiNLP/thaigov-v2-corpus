รัฐบาลไทย-ข่าวทำเนียบรัฐบาล-นายกรัฐมนตรีเตรียมนำคณะรัฐมนตรี ลงพื้นที่และประชุม ครม. สัญจร และลงพื้นที่ ณ กระบี่/ตรัง ระหว่างวันที่ 15-16 พ.ย. นี้ เป็นการประชุมคณะรัฐมนตรีอย่างเป็นทางการนอกสถานที่ครั้งแรกของปี


วันอังคารที่ 9 พฤศจิกายน 2564
พิมพ์
นายกรัฐมนตรีเตรียมนำคณะรัฐมนตรี ลงพื้นที่และประชุม ครม. สัญจร และลงพื้นที่ ณ กระบี่/ตรัง ระหว่างวันที่ 15-16 พ.ย. นี้ เป็นการประชุมคณะรัฐมนตรีอย่างเป็นทางการนอกสถานที่ครั้งแรกของปี
นายกรัฐมนตรีเตรียมนำคณะรัฐมนตรี ลงพื้นที่และประชุม ครม. สัญจร และลงพื้นที่ ณ กระบี่/ตรัง ระหว่างวันที่ 15-16 พ.ย. นี้ เป็นการประชุมคณะรัฐมนตรีอย่างเป็นทางการนอกสถานที่ครั้งแรกของปีนี้ พร้อมพบปะผู้ประกอบการเดินหน้าการท่องเที่ยวฝั่งอันดามัน
วันนี้ (9 พ.ย.64) นายธนกร วังบุญคงชนะ โฆษกประจำสำนักนายกรัฐมนตรี เผยว่า พล.อ.ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เตรียมเดินทางตรวจราชการจังหวัดกระบี่ และจังหวัดตรัง และประชุมคณะรัฐมนตรีอย่างเป็นทางการนอกสถานที่ (ครม. สัญจร) ครั้งที่ 1/2564 ระหว่างวันที่ 15-16 พฤศจิกายน 2564 ณ จังหวัดกระบี่ ติดตามความก้าวหน้าพร้อมหารือผู้ประกอบการในพื้นที่ ภายหลังจากที่มีการเปิดประเทศต้อนรับนักท่องเที่ยวเดินทางมาท่องเที่ยวในประเทศไทย   โฆษกประจำสำนักนายกรัฐมนตรี เปิดเผยภารกิจนายกรัฐมนตรี ดังนี้
วันที่ 15 พ.ย.  ช่วงเช้า นายกรัฐมนตรีจะเดินทางไปจังหวัดกระบี่  เพื่อรับฟังบรรยายสรุป โครงการปรับปรุงอาคารที่พักผู้โดยสารท่าอากาศยานนานาชาติ จ.กระบี่  จากนั้นไปยังศูนย์พัฒนาประสิทธิภาพการให้ความช่วยเหลือและสร้างความปลอดภัยทางการท่องเที่ยว  จ.กระบี่ ต.ไสไทย อ.เมืองกระบี่  ซึ่งองค์การบริหารส่วนจังหวัดกระบี่ และสำนักงานป้องกันและบรรเทาสาธารณภัยจังหวัดกระบี่ ได้ดำเนินการจัดตั้งศูนย์นี้ขึ้นมา เพื่อเป็นศูนย์ฝึกอบรมให้ความช่วยเหลือประชาชน ที่ได้คุณภาพมาตรฐานสากล เป็นสถานที่ฝึกอบรมฝึกสอนด้านการดับเพลิงและกู้ภัยแก่เจ้าหน้าที่ดับเพลิงและกู้ภัยของกลุ่มจังหวัดภาคใต้ฝั่งอันดามัน เป็นแหล่งเรียนรู้ให้กับผู้ที่สนใจจากจังหวัดอื่นๆ ให้มาศึกษาหลักสูตรการดับเพลิงและการกู้ภัยที่ครบวงจร จากนั้น ไปยังศูนย์การเรียนรู้วัฒนธรรมอันดามันเทศบาลเมืองกระบี่ ต.ปากน้ำ เพื่อเป็นประธานพิธีในเปิดศูนย์จำหน่ายผลิตภัณฑ์ชุมชนสินค้าโอทอปชุมชน(ANDAMAN OTOP SHOP) 6 จังหวัด (ระนอง ภูเก็ต พังงาน กระบี่ ตรัง และสตูล) พร้อมเยี่ยมชมศูนย์จำหน่ายและทักทายผู้ประกอบการร้านค้าและประชาชน
ในช่วงบ่าย นายกรัฐมนตรีและคณะจะตรวจเยี่ยมชุมชนท่องเที่ยวคลองหรูด (คลองน้ำใส) ต.หนองทะเล และ เป็นประธานพิธีเปิดอุทยานต้อนรับการท่องเที่ยวเมืองกระบี่ และพบผู้ประกอบการ ผู้นำท้องถิ่น และประชาชน พร้อมร่วมปลูกต้นจิกทะเล ณ  อุทยานแห่งชาติหาดนพรัตน์ธารา-หมู่เกาะพีพี ต.อ่าวนาง อ.เมืองกระบี่
รุ่งขึ้น วันที่ 16 พ.ย. นายกรัฐมนตรีจะเป็นประธานการประชุม ครม.สัญจร ณ โรงแรมโซฟิเทล กระบี่ โภคีธรา กอล์ฟ แอนด์ สปา รีสอร์ท โดยก่อนการประชุม นายกรัฐมนตรีจะเยี่ยมชมนิทรรศการกลุ่มจังหวัดภาคใต้ฝั่งอันดามัน จากนั้น เป็นประธานการประชุมการพัฒนาเศรษฐกิจและสังคมกลุ่มจังหวัดภาคใต้ฝั่งอันดามัน ร่วมกับผู้ว่าราชการ 6 จังหวัด ต่อด้วยการประชุมคณะรัฐมนตรีอย่างเป็นทางการนอกสถานที่ ครั้งที่ 1/2564  ซึ่งภายหลังจากการประชุมเสร็จสิ้น นายกรัฐมนตรีออกเดินทางโดยเฮลิคอปเตอร์ไปยัง จังหวัดตรัง เพื่อเป็นประธานในพิธีเปิด "ท่าเรือปากเมง เปิดประตูสู่อันดามัน"  ซึ่งก่อนหน้านี้ได้มีการพัฒนาปรับปรุงโครงสร้างท่าเรือฯ เนื่องมาจากอายุการใช้งานของท่าเรือที่มีมากกว่า 20 ปี ทำให้ท่าเรือฯ มีสภาพชำรุดทรุดโทรม อาจก่อให้เกิดอันตรายต่อนักม่องเที่ยวที่ใช้บริการ   ปัจจุบันการปรับปรุงแล้วเสร็จ คาดว่าจะพร้อมให้บริการประชาชนและนักท่องเที่ยว พร้อมต้อนรับการเปิดประเทศและการท่องเที่ยวให้กับจังหวัดตรัง  รับนักท่องเที่ยวที่เดินทางจากหาดปากเมงไปยังแหล่งท่องเที่ยวตามเกาะต่างๆ คาดว่า จะมีนักท่องเที่ยวมาใช้บริการจำนวนมาก โอกาสนี้ นายกฯ พบผู้ประกอบการด้านการท่องเที่ยวและประชาชนในพื้นที่ ก่อนเดินทางกลับกรุงเทพมหานคร
โฆษกประจำสำนักนายกรัฐมนตรี ยังกล่าวว่า การประชุม ครม.สัญจร จังหวัดกระบี่ในครั้งนี้  รัฐบาลให้ความสำคัญต่อการกระตุ้นเศรษฐกิจและส่งเสริมการท่องเที่ยวในแหล่งท่องเที่ยวที่สำคัญ โดยเฉพาะการท่องเที่ยวฝั่งอันดามันที่จะมีนักท่องเที่ยวเดินทางเข้ามา ภายหลังจากที่ได้มีการประกาศ "เปิดประเทศ" รับนักท่องเที่ยว โดยได้มีการบริหารจัดการรองรับนักท่องเที่ยวเพื่อเชื่อมโยง Phuket Sandbox และ Samui Plus  Model เป็นจุดที่จะส่งต่อนักท่องเที่ยวไปยังแหล่งท่องเที่ยวอื่นๆ เพื่อกระจายรายได้จากการท่องเที่ยวให้เกิดขึ้นมากที่สุด ยกระดับการท่องเที่ยวที่มีมาตรฐานและคุณภาพระดับโลก นอกจากนี้ ยังมีการหารือกับภาคธุรกิจ เอกชน และผู้ประกอบการในพื้นที่ เพี่อส่งเสริมการพัฒนาแหล่งท่องเที่ยวที่ในประเทศ จำเป็นต้องทีการปรับตัวและแก้ไขปัญหา ควบคู่ไปกับการพัฒนา โดยต้องอาศัยเทคโนโลยีและการเชื่อมโยงของแหล่งท่องเที่ยวให้มีศักยภาพ  ซึ่งนายกรัฐมนตรีหวังการลงพื้นที่ในครั้งนี้ จะสร้างความเชื่อมั่นให้คนไทยกลับมาใช้ชีวิตตามปกติ ตามมาตรการด้านสาธารณสุข การป้องกันโรคที่ยังเข้มงวด และอีกด้านหนึ่งกระตุ้นเศรษฐกิจการท่องเที่ยวกลับมาคึกคักอีกครั้ง

ที่มา : https://www.thaigov.go.th/news/contents/details/47998