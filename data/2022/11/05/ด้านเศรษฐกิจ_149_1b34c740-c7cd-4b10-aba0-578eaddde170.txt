รัฐบาลไทย-ข่าวทำเนียบรัฐบาล-เกษตรปลอดภัย ใส่ใจเกษตรกร สู้ภัยโรคลัมปี สกิน


วันเสาร์ที่ 26 มิถุนายน 2564
เกษตรปลอดภัย ใส่ใจเกษตรกร สู้ภัยโรคลัมปี สกิน
รมช.มนัญญา เปิดงาน “เกษตรปลอดภัย ใส่ใจเกษตรกร สู้ภัยโรคลัมปี สกิน” จ.มหาสารคาม สร้างความมั่นใจผู้บริโภคทานเนื้อดื่มนมโคได้ พร้อมติดตามความก้าวหน้าโครงการตามนโยบายสำคัญ
นางสาวมนัญญา ไทยเศรษฐ์ รัฐมนตรีช่วยว่าการกระทรวงเกษตรและสหกรณ์ ลงพื้นที่ตรวจติดตามการดำเนินงานตามนโยบายกระทรวงเกษตรและสหกรณ์ และเป็นประธานพิธีเปิดงาน “เกษตรปลอดภัย ใส่ใจเกษตรกร สู้ภัยโรคลัมปี สกิน” ณ ศูนย์ธุรกิจสหกรณ์การเกษตรเพื่อการตลาดลูกค้า ธกส.มหาสารคาม จำกัด ต.ท่าสองคอน อ.เมืองมหาสารคาม จ.มหาสารคาม โดยมี นายธรรมนูญ แก้วคำ รองผู้ว่าราชการจังหวัดมหาสารคาม นางวันเพ็ญ เศรษฐรักษา ที่ปรึกษารัฐมนตรีช่วยว่าการกระทรวงเกษตรและสหกรณ์ นายพิเชษฐ์ วิริยะพาหะ อธิบดีกรมวิชาการเกษตร นายวิศิษฐ์ ศรีสุวรรณ์ อธิบดีกรมส่งเสริมสหกรณ์ นายพจน์พิรัชต์ เนียมจุ้ย รองอธิบดีกรมตรวจบัญชีสหกรณ์ หัวหน้าส่วนราชการในสังกัดกระทรวงเกษตรและสหกรณ์องค์บริหารส่วนจังหวัดมหาสารคาม เกษตรกร และสมาชิกสหกรณ์ เข้าร่วม
รมช.มนัญญา กล่าวว่า ตามที่ได้พบสถานการณ์การระบาดของโรคลัมปี สกิน(Lumpy Skin Disease : LSD) ในโค-กระบือ ซึ่งเป็นปัญหาเร่งด่วนของประเทศไทยที่ต้องเร่งให้ความช่วยเหลือและบรรเทาความเดือดร้อนแก่เกษตรกร และสมาชิกสหกรณ์ โดย จ.มหาสารคาม ในพื้นที่ 13 อำเภอ มีสหกรณ์และกลุ่มเกษตรกรผู้เลี้ยงโค-กระบือ ได้รับผลกระทบสัตว์ป่วยสะสม จำนวน 30,165 ตัว คิดเป็น 11.85% ของสัตว์ทั้งหมด ตายสะสม จำนวน 1,517 ตัว คิดเป็น 0.60% สัตว์ป่วยคงเหลือ 5,237 ตัว คิดเป็น 2.06% (ข้อมูล ณวันที่ 23 มิ.ย. 64) เกษตรกรมีความวิตกกังวลต่อการระบาดของโรคดังกล่าว กระทรวงเกษตรและสหกรณ์จึงได้ติดตามสถานการณ์อย่างใกล้ชิดและกำชับให้หน่วยงานที่เกี่ยวข้องเร่งแก้ไขปัญหาการควบคุมโรคอย่างเร่งด่วน ตลอดจนได้มีการจัดกิจกรรมรณรงค์ป้องกันและกำจัดโรคลัมปี สกิน ในพื้นที่ที่มีการระบาดของโรค เพื่อควบคุม ป้องกัน และกำจัดโรคให้เป็นไปอย่างมีประสิทธิภาพ และเพื่อเป็นการแสดงความเชื่อมั่นให้กับผู้บริโภค ดื่มนม ผลิตภัณฑ์นม และอาหารปลอดภัย รวมทั้งคลายความวิตกกังวลของพี่น้องเกษตรกร กระทรวงเกษตรและสหกรณ์ จึงได้จัดกิจกรรม “เกษตรปลอดภัย ใส่ใจเกษตรกร สู้ภัยโรคลัมปี สกิน” ในวันนี้ขึ้น พร้อมทั้งได้มอบยากำจัดแมลง จำนวน 300 แกลลอน และเสบียงอาหารสัตว์ 200 ฟ่อน (หญ้าแห้งแพงโกล่าอัดฟ่อน) มอบเมล็ดพันธุ์ถั่วลิสงสายพันธ์ุขอนแก่น 6 และเวชภัณฑ์ ให้แก่ตัวแทนสหกรณ์ เกษตรกรเพื่อช่วยเหลือผู้ได้รับผลกระทบจากการระบาดของโรค และเพื่อสร้างขวัญกำลังใจแก่เกษตรกรและเจ้าหน้าที่ผู้ปฏิบัติทุกภาคส่วน
ทั้งนี้ จ.มหาสารคาม สำนักงานปศุสัตว์จังหวัดมหาสารคาม ภาคีเครือข่าย และหน่วยงานปกครองส่วนท้องถิ่น ได้ดำเนินการเฝ้าระวัง ป้องกันควบคุมโรคลัมปีสกิน ตามมาตรการของกรมปศุสัตว์มาโดยตลอด และได้ประกาศกำหนดเขตโรคระบาดชนิดโรคลัมปี สกิน ในโค–กระบือ ประกาศเขตพื้นที่ประสบภัยพิบัติ และประกาศเขตการให้ความช่วยเหลือผู้ประสบภัยพิบัติกรณีฉุกเฉิน 12 อำเภอ ตลอดจน อปท. ให้การช่วยเหลือ สนับสนุนเวชภัณฑ์ ยากำจัดแมลง 81 แห่ง เป็นเงิน5,341,665 บาท และ อบจ.เตรียมอนุมัติเงินสนับสนุนเงินสำหรับเวชภัณฑ์อีก500,000 บาท เพื่อช่วยเหลือเยียวยา บรรเทาความเดือดร้อนให้กับพี่น้องเกษตรกรที่เลี้ยงโค–กระบือ ในพื้นที่มหาสารคาม อีกทั้ง ได้เร่งจัดหาวัคซีนเข้ามาเพิ่มเติมให้กับจังหวัด และจะประสานสำนักงานคณะกรรมการอาหารและยา (อย.) เพื่อให้เร่งรับรองวัคซีนโดยเร็ว
โอกาสนี้ รมช.เกษตรฯ ได้ร่วมปรุงเมนูผลิตภัณฑ์ใหม่จากนมโค “ตังเมนมสด (NU GUT Takkasira)” ของแปลงใหญ่โคนม สหกรณ์ผู้เลี้ยงโคนมโคกก่อ จำกัด ซึ่งเป็นการเพิ่มมูลค่าผลิตผล และแก้ไขปัญหาน้ำนมดิบล้นระบบ โดยนำน้ำนมดิบที่ได้จากแปลงใหญ่โคนมมาพัฒนาผลิตภัณฑ์ใหม่ สร้างทางเลือกการแปรรูปเพื่อเพิ่มมูลค่า ขยายช่องทางตลาดใหม่ เป็นความร่วมมือระหว่างวิทยาลัยอาชีวศึกษามหาสารคาม กับสหกรณ์ผู้เลี้ยงโคนมโคกก่อ จำกัด ทั้งนี้ สมาชิกสหกรณ์ผู้เลี้ยงโคนมโคกก่อ จำกัด จากการระบาดของโรคลัมปี สกิน เบื้องต้นสหกรณ์ และกลุ่มเกษตรกรที่มีศักยภาพ ได้ให้ความช่วยเหลือแก่สมาชิกไปแล้ว เช่น การให้ความรู้ด้านการป้องกัน ดูแลสุขภาพสัตว์ การสนับสนุนเวชภัณฑ์รักษาสัตว์ และจ่ายค่ารักษา
นอกจากนี้  ได้ติดตามความก้าวหน้าการดำเนินงานตามนโยบายกระทรวงเกษตรฯซึ่งมีโครงการที่สำคัญ อาทิ  1) โครงการปรับโครงสร้างการผลิต การรวบรวมและแปรรูปของสถาบันเกษตรกร รองรับผลผลิตทางการเกษตร มีสหกรณ์เข้าร่วมโครงการ และได้รับเงินอุดหนุนดำเนินการ จำนวน 2 สหกรณ์ คือ สหกรณ์การเกษตรเชียงยืน จำกัด และสหกรณ์การเกษตรนาเชือก จำกัด 2) โครงการนำลูกหลานเกษตรกรกลับบ้าน สานต่ออาชีพเกษตรกร มีสหกรณ์สมัครเข้าร่วมโครงการจำนวน 12 สหกรณ์ สมาชิก 39 ราย และมีสมาชิกได้รับใบรับรองมาตรฐานปลอดภัยจากสารพิษ จำนวน 3 ราย 3) โครงการซุปเปอร์มาร์เก็ตสหกรณ์ เพื่อเชื่อมโยงเครือข่ายระหว่างสหกรณ์ผู้ผลิตได้นำสินค้า ผลิตผลทางการเกษตรของสมาชิกมาจำหน่าย และการส่งเสริมการขายตลาดออนไลน์ กระจายถึงมือผู้บริโภคผ่านซูเปอร์มาร์เก็ตสหกรณ์ มีสหกรณ์เข้าร่วมโครงการ จำนวน 3 สหกรณ์ คือ สหกรณ์การเกษตรบรบือ จำกัด สหกรณ์เครดิตยูเนี่ยนหนองบัวแปะ จำกัด และสหกรณ์การเกษตรเพื่อการตลาดลูกค้า ธ.ก.ส.มหาสารคาม จำกัด และ 4) โครงการส่งเสริมอาชีพสมาชิกสหกรณ์/กลุ่มเกษตรกร ตามซุปเปอร์มาเก็ตสหกรณ์ จำนวน 4 สหกรณ์คือ สหกรณ์การเกษตรกันทรวิชัย จำกัด ผลิตภัณฑ์โจ๊ก และข้าวสารบัววิชัย จากข้าวแปลงใหญ่, สหกรณ์เครดิตยูเนี่ยนหนองบัวแปะ จำกัด ผลิตภัณฑ์น้ำพริกนรก ข้าวหอมนิลจากข้าวแปลงใหญ่ ผักปลอดภัยจากสารพิษ, สหกรณ์เครดิตยูเนี่ยนตำบลแคน จำกัด, ผลิตภัณฑ์ปลาร้าบองลายแคน และสหกรณ์เครดิตยูเนี่ยนหนองแวงบกไผ่ล้อม จำกัด ผลิตภัณฑ์ปลาร้าทรงเครื่องแจ่วกลองยาว เป็นต้น ซึ่งแผนการดำเนินงานในอนาคต สำนักงานสหกรณ์จังหวัดมหาสารคาม มีเป้าหมายในการพัฒนาผลิตภัณฑ์ และบรรจุภัณฑ์ รวมทั้งส่งเสริมสินค้าให้มีใบรับรองมาตรฐานปลอดภัยมาตรฐานอาหารและยา เพิ่มช่องทางการตลาด และส่งเสริมอาชีพให้สมาชิกผลิตวัตถุดิบป้อนกลุ่มอาชีพผลิตสินค้าและแปรรูปผลิตภัณฑ์เพื่อสร้างรายได้อย่างยั่งยืน
รมช.เกษตรฯ ยังได้มอบอุปกรณ์การตลาด ได้แก่ เครื่องตัดหญ้า จำนวน 70 เครื่องให้กับสหกรณ์การเกษตรเชียงยืน จำกัด และรถแทรคเตอร์พร้อมอุปกรณ์ต่อพ่วง ให้กับสหกรณ์การเกษตรนาเชือก จำกัด ตามโครงการปรับโครงสร้างการผลิต การรวบรวมและการแปรรูปของสถาบันเกษตรกรรองรับผลผลิตทางการเกษตร รวมทั้งมอบใบรับรองมาตรฐานปลอดภัยจากสารพิษ (GAP) ให้แก่สมาชิกสหกรณ์โครงการนำลูกหลานเกษตรกรกลับบ้าน สานต่ออาชีพการเกษตร จำนวน 3  รายและมอบใบรับรองมาตรฐานฟาร์มโคนมและการผลิตน้ำนมดิบ (GAP,GFM) ให้กับตัวแทนฟาร์มโคนมสหกรณ์ผู้เลี้ยงโคนมโคกก่อ จำกัด  จากนั้นพบปะสมาชิกสหกรณ์และเยี่ยมชมผลิตภัณฑ์ในโครงการนำลูกหลานเกษตรกรกลับบ้านฯโครงการซุปเปอร์มาร์เก็ตสหกรณ์ ผลิตภัณฑ์ของกลุ่มอาชีพสังกัดสหกรณ์ เป็นต้น.

ที่มา : https://www.thaigov.go.th/news/contents/details/43123