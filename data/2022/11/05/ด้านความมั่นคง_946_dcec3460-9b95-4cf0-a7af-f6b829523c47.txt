รัฐบาลไทย-ข่าวทำเนียบรัฐบาล-ปลัด มท. และนายกสมาคมแม่บ้าน มท. ลงพื้นที่ตรวจติดตามการดำเนินงานกลุ่มทอผ้าย้อมครามบ้านดอนกอย และการก่อสร้างวิชชาลัยดอนกอย พร้อมแนะน้อมนำพระดำริมาขับเคลื่อนอย่างต่อเนื่อง เพื่อพัฒนา


วันอาทิตย์ที่ 10 เมษายน 2565
พิมพ์
ปลัด มท. และนายกสมาคมแม่บ้าน มท. ลงพื้นที่ตรวจติดตามการดำเนินงานกลุ่มทอผ้าย้อมครามบ้านดอนกอย และการก่อสร้างวิชชาลัยดอนกอย พร้อมแนะน้อมนำพระดำริมาขับเคลื่อนอย่างต่อเนื่อง เพื่อพัฒนา
ปลัด มท. และนายกสมาคมแม่บ้าน มท. ลงพื้นที่ตรวจติดตามการดำเนินงานกลุ่มทอผ้าย้อมครามบ้านดอนกอย และการก่อสร้างวิชชาลัยดอนกอย พร้อมแนะน้อมนำพระดำริมาขับเคลื่อนอย่างต่อเนื่อง เพื่อพัฒนาคุณภาพชีวิตของตนเองและครอบครัวให้เกิดความยั่งยืน
เมื่อวันที่ 9 เม.ย. 65 เวลา 16.00 น. ที่โรงเรียนบ้านดอนกอย อ.พรรณานิคม จ.สกลนคร นายสุทธิพงษ์ จุลเจริญ ปลัดกระทรวงมหาดไทย พร้อมด้วย ดร.วันดี กุญชรยาคง จุลเจริญ นายกสมาคมแม่บ้านมหาดไทย ลงพื้นที่ตรวจเยี่ยมการดำเนินงานกลุ่มทอผ้าย้อมครามบ้านดอนกอย และประชุมติดตามการดำเนินงานโครงการศูนย์เรียนรู้ผ้าย้อมครามบ้านดอนกอย “วิชชาลัยดอนกอย วิถีแห่งการพัฒนาที่ยั่งยืน” โดยมี นายสมคิด จันทมฤก อธิบดีกรมการพัฒนาชุมชน นางจุรีรัตน์ เทพอาสน์ ผู้ว่าราชการจังหวัดสกลนคร นายวรงค์ แสงเมือง ผู้อำนวยการสำนักส่งเสริมภูมิปัญญาท้องถิ่นและวิสาหกิจชุมชน คุณรติรส จุลชาต คุณธนันท์รัฐ ธนเสฏฐการย์ คุณศรินดา จามรมาน ที่ปรึกษาโครงการผ้าไทยใส่ให้สนุก นายสมาน พั่วโพธิ์ พัฒนาการจังหวัดสกลนคร หัวหน้าส่วนราชการประจำจังหวัด นายอรุณ ชัยราช ผู้อำนวยการโรงเรียนบ้านดอนกอย เจ้าหน้าที่พัฒนาชุมชน นางถวิล อุปรี ประธานกลุ่มทอผ้าย้อมครามบ้านดอนกอย และสมาชิกกลุ่มทอผ้าบ้านดอนกอย ร่วมประชุม
นายสุทธิพงษ์ จุลเจริญ ปลัดกระทรวงมหาดไทย เปิดเผยว่า "ดอนกอยโมเดล" เป็นพระราชปณิธานของสมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา ที่ทรงมุ่งมั่นทุ่มเทในการสร้างคุณภาพชีวิต ยกระดับคุณภาพชีวิต บนพื้นฐานภูมิปัญญาชาวไทยให้ดีขึ้น โดยมีวันประวัติศาสตร์ที่สำคัญ คือ เมื่อวันที่ 15 พฤศจิกายน 2563 ได้ทรงเสด็จทอดพระเนตรงานผ้าคราม ​ณ หมู่บ้านดอนกอย อ.พรรณานิคม จ.สกลนคร เพื่อต่อยอดพัฒนาผ้าครามให้เป็นที่รู้จักและเพิ่มรายได้ทางเศรษฐกิจ และวิถีชีวิตของชาวบ้านดียิ่งขึ้นต่อไป ซึ่งพระองค์ท่านทรงให้ความสำคัญและมีพระดำรัสเกี่ยวกับการพัฒนาต่อยอดการดำเนินงานของกลุ่มทอผ้าย้อมครามบ้านดอนกอย โดยรับสั่งให้กระทรวงมหาดไทย โดยกรมการพัฒนาชุมชน และคณะทำงานโครงการผ้าไทยใส่ให้สนุก ได้ติดตามการพัฒนาอย่างต่อเนื่อง ซึ่งการลงพื้นที่ตรวจเยี่ยมในวันนี้ จึงเป็นการนำพระดำรัสที่ทรงรำลึกถึงและห่วงใยพวกเรากลุ่มทอผ้าย้อมครามบ้านดอนกอย เพื่อสร้างขวัญกำลังใจให้กับสมาชิกกลุ่มในการมุ่งมั่นตั้งใจสืบสาน รักษา ต่อยอด พระราชปณิธานในสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ด้วยการสนองงานสมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา ทั้งการขับเคลื่อนการพัฒนาศักยภาพตนเองอย่างต่อเนื่องและการน้อมนำพระดำรัส คำแนะนำพระราชทานต่าง ๆ มาใช้ในการพัฒนาลวดลายผลิตภัณฑ์ให้มีความทันสมัย เป็นมิตรกับสิ่งแวดล้อม เข้าถึงประชาชนกลุ่มผู้ซื้อทุกกลุ่มอย่างหลากหลาย เพื่อสร้างรายได้นำไปจุนเจือครอบครัว อันจะส่งผลให้มีคุณภาพชีวิตที่ดีขึ้นอย่างยั่งยืน
"โครงการ "ผ้าไทยใส่ให้สนุก" เป็นโครงการที่สมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา ทรงมีพระดำริที่อยากจะให้พวกเรา ทั้งคนทอผ้า ทั้งดีไซเนอร์ และคนทุกเพศทุกวัย ได้มีโอกาสนำผ้าไทยไปตัดเย็บชุดให้เหมาะสมกับที่ตนเองชอบ ประยุกต์ ปรับปรุงลวดลายให้ทันสมัย โดยทรงมีพระเมตตาพระราชทานพระวินิจฉัย ทรงให้คำแนะนำการออกแบบลวดลาย ด้วยการไม่ทิ้งลวดลายของเก่า แต่ต่อยอดดัดแปลงโดยนำลายมาผสมผสาน ย่อส่วน ปรับปรุงอัตลักษณ์ความเป็นไทย และท้องถิ่น ทำให้พวกเราได้มีผ้าสวย ๆ ไว้สวมใส่และจำหน่าย สอดคล้องกับพระประสงค์ที่ทรงอยากเห็นพวกเราได้พึ่งพาตนเอง คือ มีวัตถุดิบ ปลูกเอง หาเองได้ และที่สำคัญช่วยลดภาวะโลกร้อน เพราะถ้าใช้สีเคมี เมื่อเทลงดินสภาพดินเสีย คนทำก็เจอมลพิษ คนสวมใส่ก็มลพิษเต็มตัว และด้วยพระมหากรุณาของพระองค์ท่าน ทำให้ช่วงการระบาดของโรคโควิด-19 พี่น้องคนดอนกอย และคนนาหว้า รวมถึงคนทำผ้าทอผ้าทั่วประเทศ ลืมตาอ้าปากได้ และมีรายได้นำไปจุนเจือครอยครัว ส่งลูกหลานเรียนหนังสือ" นายสุทธิพงษ์ฯ กล่าวในช่วงต้น
ดร.วันดี กุญชรยาคง จุลเจริญ นายกสมาคมแม่บ้านมหาดไทย กล่าวว่า ด้วยพระมหากรุณาของสมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา ที่มีต่อพสกนิกรของพระองค์ท่าน คือ กลุ่มทอผ้าย้อมคราม บ้านดอนกอย ได้ถูกรวบรวมเป็น "หนังสือดอนกอยโมเดล" เพื่อแสดงให้รู้ว่า พระองค์รักทุกคน ซึ่งแนวทางและวิธีการที่พระองค์พระราชทาน ทำให้สามารถพัฒนากลุ่มพี่น้องชาวดอนกอยให้มีรายได้เพิ่มขึ้น ซึ่งจากการสอบถามจากสมาชิกกลุ่มทำให้ได้ทราบว่า ปัจจุบันมีรายได้จากการทอผ้าย้อมครามเดือนละ 8,000 - 9,000 บาท/คน และยังมีออร์เดอร์สั่งจองเป็นจำนวนมากจนต้องจัดคิว ซึ่งนับว่าเป็นความสำเร็จในการพัฒนาจากน้ำพระทัยของพระองค์ท่านที่มีต่อพี่น้องกลุ่มทอผ้าย้อมครามบ้านดอนดอยอย่างยิ่ง
นางถวิล อุปรี ประธานกลุ่มทอผ้าย้อมครามบ้านดอนกอย กล่าวว่า ปัจจุบันกลุ่มทอผ้าย้อมครามบ้านดอนกอย มีสมาชิกกลุ่ม 60 คน ซึ่งก่อนหน้านี้สมาชิกจะมีรายได้จากการทอผ้า คนละ 700 บาท/เดือน แต่ภายหลังจากที่สมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา เสด็จฯ มาเยี่ยมและพระราชทานคำแนะนำแนวทางการปรับปรุง เมท่อวันที่ 15 พฤศจิกายน 2563 แล้ว เพียงแค่เดือนเดียว ทำให้สมาชิกกลุ่มฯ มีรายได้เพิ่มขึ้นเป็นคนละ 7,000 บาท/เดือน ทำให้มีเงินสำหรับใช้จ่ายในครอบครัวส่งลูกเรียนได้สะดวกสบายเพิ่มมากขึ้นจากในอดีตอย่างมาก และพระองค์ท่านยังได้ส่งผู้เชี่ยวชาญ เช่น ครูโจ (คุณธนันท์รัฐ ธนเสฏฐการย์) ลงมาติดตามให้คำแนะนำและร่วมพัฒนาลวดลายผ้ากับพวกเรา จนทุกวันนี้ แม้ว่าจะอยู่ในช่วงการระบาดของโรคโควิด-19 สมาชิกกลุ่มฯ ก็ยังมีรายได้ และยังมียอดสั่งจองเป็นจำนวนมากอีกด้วย ซึ่งพวกเราทุกคนจะมุ่งมั่นพัฒนาลวดลายผลิตภัณฑ์ผ้าย้อมครามบ้านดอนกอย และถ่ายทอดสู่รุ่นลูกรุ่นหลาน เพื่อให้มีคุณภาพชีวิตที่ดีขึ้น ตามพระประสงค์ตลอดไป
ด้าน นางจุรีรัตน์ เทพอาสน์ ผู้ว่าราชการจังหวัดสกลนคร กล่าวว่า จังหวัดสกลนครได้จัดทำโครงการสร้างศูนย์เรียนรู้ผ้าย้อมครามบ้านดอนกอย “วิชชาลัยดอนกอย วิถีแห่งการพัฒนาที่ยั่งยืน” เพื่อพัฒนาสถานที่ผลิตผ้าย้อมครามบ้านดอนกอยให้มีศักยภาพ พร้อมเป็นแหล่งเรียนรู้การทอผ้าย้อมครามให้ชุมชน และพื้นที่ใกล้เคียง สามารถสร้างรายได้ให้แก่ชุมชน ซึ่งกรมการพัฒนาชุมชน ได้สนับสนุนงบประมาณให้จังหวัดสกลนคร ดำเนินการก่อสร้างศูนย์เรียนรู้ผ้าย้อมครามบ้านดอนกอย “วิชชาลัยดอนกอย วิถีแห่งการพัฒนาที่ยั่งยืน” งบประมาณ 6,253,000 บาท ดำเนินการก่อสร้างศูนย์เรียนรู้ผ้าย้อมครามบ้านดอนกอย ขนาด 15 X 40 เมตร จำนวน 1 หลัง และก่อสร้างห้องน้ำสาธารณะ ขนาด 5.70 X 8.00 เมตร จำนวน 1 แห่ง ณ ที่ราชพัสดุโรงเรียนบ้านดอนกอย หมู่ที่ 2 ตำบลสว่าง อำเภอพรรณานิคม จังหวัดสกลนคร
นายสุทธิพงษ์ จุลเจริญ ปลัดกระทรวงมหาดไทย กล่าวว่า ในส่วนของการดำเนินงานโครงการสร้างศูนย์เรียนรู้ผ้าย้อมครามบ้านดอนกอย “วิชชาลัยดอนกอย วิถีแห่งการพัฒนาที่ยั่งยืน” ในขณะนี้มีความคืบหน้าของการก่อสร้าง ทั้งนี้ ขอให้โยธาธิการและผังเมืองจังหวัด และพัฒนาการจังหวัด ได้ร่วมกันดำเนินการปรับปรุงแก้ไขอัตลักษณ์รูปแบบของศูนย์เรียนรู้โดยประยุกต์งานศิลปะที่สะท้อนถึงความเป็นบ้านดอนกอยและผสมผสานบูรณาการด้วยการนำหลักทฤษฎีใหม่ประยุกต์สู่โคก หนอง นามาใช้ให้สมบูรณ์ ซึ่งเป็นการน้อมนำหลักทฤษฎีใหม่ ของพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร เพิ่งได้รับการสืบสาน รักษา ต่อยอด โดยพระบาทสมเด็จพระเจ้าอยู่หัว อย่างต่อเนื่อง ดังที่ได้พระราชทานภาพวาดฝีพระหัตถ์ โคก หนอง นา แห่งน้ำใจและความหวัง ซึ่งถือเป็นน้ำพระราชหฤทัยที่พระองค์ท่านทรงห่วงใยพวกเราปวงพสกนิกรชาวไทยของพระองค์ เช่น การออกแบบพื้นที่ที่กำหนดเป็นแหล่งน้ำให้มีลักษณะคล้ายคลึงแหล่งน้ำธรรมชาติมากที่สุด เพื่อให้สตว์น้ำมีที่อยู่อาศัยที่เหมาะสม เป็นแหล่งอาหาร แหล่งหลบภัย และทำให้เกิดทัศนศิลป์ที่ส่งผลต่ออารมณ์ความรู้สึกที่สุนทรี และป่า 3 อย่าง ประโยชน์ 4 อย่าง ปลูกป่า 3 อย่าง คือ ป่าไม้ใช้สอย ได้แก่ ไม้โตเร็วสำหรับใช้ในครัวเรือน ป่าไม้กินได้ คือไม้ผล และป่าไม้เศรษฐกิจ คือไม้ที่ปลูกไว้ขาย และได้ประโยชน์อย่างที่ 4 คือ ช่วยอนุรักษ์ดินและน้ำ และท้ายที่สุดจะเกิดประโยชน์ในการย้อมผ้าได้ โดยปลูกไม้ที่นำมาทำสีย้อมผ้าได้ให้มีปริมาณให้มากที่สุด
"ขอให้พวกเราทุกคนได้น้อมสำนึกในพระมหากรุณาของสมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา หรือ "ทูลกระหม่อมเจ้าหญิงของคนดอนกลอย" ที่ทรงห่วงใย และทรงมุ่งมาดปรารถนาอยากให้เรายืนอยู่ด้วยลำแข้งของพวกเราเองให้ได้ โดยทางราชการ ทั้งกระทรวงมหาดไทย กรมการพัฒนาชุมชน จังหวัดสกลนคร และคณะทำงานโครงการผ้าไทยใส่ให้สนุก มีความยินดีและเต็มใจ เพื่อนำเอาความรัก ความเมตตาของพระองค์มาทำให้พวกเรามีกำลังใจ รวมทั้งท่านผู้ว่าราชการจังหวัดสกลนคร พัฒนาการจังหวัด และข้าราชการในพระบาทสมเด็จพระเจ้าอยู่หัวทุกคนให้ได้มีกำลังใจในการดูแลทุกข์สุขของพี่น้องประชาชนชาวสกลนครเพิ่มมากขึ้น และโดยเฉพาะอย่างยิ่งพี่น้องชาวดอนกอยที่พระองค์ท่านได้ทรงลงมาร่วมเรียนรู้และพัฒนาผลิตภัณฑ์ผ้าย้อมครามไปกับพวกเรา ซึ่งแสดงให้เห็นเป็นที่ประจักษ์แล้วว่า พระองค์ทรงมีเป้าหมายเดียวกับพวกเราทุกคนในการสืบสาน รักษา อัตลักษณ์ ภูมิปัญญา หัตถศิลป์ หัตถกรรมของไทย ให้คงอยู่คู่กับชาวบ้านดอนกอย ชาวสกลนคร และประเทศไทยอย่างยั่งยืน" นายสุทธิพงษ์ฯ กล่าวในช่วงท้าย

ที่มา : https://www.thaigov.go.th/news/contents/details/53482