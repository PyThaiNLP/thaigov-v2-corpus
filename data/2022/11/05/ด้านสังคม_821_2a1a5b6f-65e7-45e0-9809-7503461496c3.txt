รัฐบาลไทย-ข่าวทำเนียบรัฐบาล-"สาธิต" เตรียมชง ครม.ให้ค่าตอบแทน อสม. 1,500 บาทตลอดชีพ


วันอาทิตย์ที่ 14 พฤศจิกายน 2564
"สาธิต" เตรียมชง ครม.ให้ค่าตอบแทน อสม. 1,500 บาทตลอดชีพ
รัฐมนตรีช่วยว่าการกระทรวงสาธารณสุข ตรวจเยี่ยมให้กำลังใจ อสม.เกาะลันตา เผยรับวัคซีนโควิดและสมัครเข้าร่วมฌาปนกิจสงเคราะห์ครบ 100% เตรียมเสนอ ครม.ให้ได้รับค่าตอบแทน 1,500 บาทตลอดชีพ และกู้เงินจากสิทธิฌาปนกิจสงเคราะห์ได้กรณีมีความจำเป็น
"สาธิต" เตรียมชง ครม.ให้ค่าตอบแทน อสม. 1,500 บาทตลอดชีพ
รัฐมนตรีช่วยว่าการกระทรวงสาธารณสุข ตรวจเยี่ยมให้กำลังใจ อสม.เกาะลันตา เผยรับวัคซีนโควิดและสมัครเข้าร่วมฌาปนกิจสงเคราะห์ครบ 100% เตรียมเสนอ ครม.ให้ได้รับค่าตอบแทน 1,500 บาทตลอดชีพ และกู้เงินจากสิทธิฌาปนกิจสงเคราะห์ได้กรณีมีความจำเป็น
วันนี้ (14 พฤศจิกายน 2564) ที่สำนักงานสาธารณสุขอำเภอเกาะลันตา จังหวัดกระบี่ ดร.สาธิต ปิตุเตชะ รัฐมนตรีช่วยว่าการกระทรวงสาธารณสุข ให้สัมภาษณ์ภายหลังลงพื้นที่ตรวจเยี่ยมให้กำลังใจอาสาสมัครสาธารณสุขประจำหมู่บ้าน (อสม.) เกาะลันตา ว่า อสม.เกาะลันตามีประมาณ 500 กว่าคน ได้รับวัคซีนโควิด 19 ครบทุกคนแล้ว มีความปลอดภัยในการดูแลสุขภาพประชาชนในพื้นที่ สำหรับการดูแลสวัสดิการให้แก่ อสม.นั้น กระทรวงสาธารณสุข โดยกรมสนับสนุนบริการสุขภาพ (สบส.) ได้ดำเนินการเรื่องฌาปนกิจสงเคราะห์ให้แก่ครอบครัว อสม. ซึ่ง อสม.เกาะลันตาได้สมัครเข้าร่วมครบทั้งหมด และหากเจ็บป่วยสามารถเข้ารักษาห้องพิเศษได้ในอัตรา 1,500 บาท
ส่วนเรื่องของค่าตอบแทน เยียวยา ชดเชย และเสี่ยงภัย สำหรับการปฏิบัติงานของ อสม. 1,500 บาท ระยะเวลา 19 เดือน ซึ่งจะสิ้นสุดในช่วงเดือนพฤศจิกายนนี้ กระทรวงสาธารณสุขกำลังดำเนินการเสนอต่อคณะรัฐมนตรี (ครม.) เพื่อขอให้ได้ค่าตอบแทน 1,500 บาทตลอดชีพ ซึ่งตรงนี้จะช่วยเหลือ อสม.ในการนำมาชำระค่าฌาปนกิจสงเคราะห์ 200 บาทต่อเดือน นอกจากนี้ กำลังหารือในการเพิ่มสิทธิให้สามารถนำสวัสดิการฌาปนกิจสงเคราะห์ไปเป็นหลักทรัพย์ค้ำประกันกู้เงิน สำหรับ อสม.ที่มีความเดือดร้อนจริงๆ เช่น ซ่อมบ้าน เป็นต้น โดยจะพิจารณาความจำเป็นเฉพาะรายและต้องได้รับการเซ็นยินยอมจากทายาทด้วย
สำหรับอสม.รายใหม่ที่เป็น อสม.สมทบ จำนวน 3-4 หมื่นคน ที่ยังไม่สามารถสมัครเข้าร่วมฌาปนกิจสงเคราะห์ได้ จะเร่งหารือแนวทางในการผลักดันให้เข้าสู่ระบบการดูแลส่วนนี้ต่อไป ดร.สาธิตกล่าว
************************************** 14 พฤศจิกายน 2564

ที่มา : https://www.thaigov.go.th/news/contents/details/48207