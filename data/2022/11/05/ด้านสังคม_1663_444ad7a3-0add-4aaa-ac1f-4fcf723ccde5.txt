รัฐบาลไทย-ข่าวทำเนียบรัฐบาล-ชัยวุฒิ ย้ำตำรวจทั่วประเทศ PDPA มุ่งคุ้มครองสิทธิข้อมูลส่วนบุคคลของ ปชช.


วันศุกร์ที่ 10 มิถุนายน 2565
ชัยวุฒิ ย้ำตำรวจทั่วประเทศ PDPA มุ่งคุ้มครองสิทธิข้อมูลส่วนบุคคลของ ปชช.
ชัยวุฒิ ย้ำตำรวจทั่วประเทศ PDPA มุ่งคุ้มครองสิทธิข้อมูลส่วนบุคคลของ ปชช.
นายชัยวุฒิ ธนาคมานุสรณ์ รัฐมนตรีว่าการกระทรวงดิจิทัลเพื่อเศรษฐกิจและสังคม ย้ำตำรวจทั่วประเทศว่า PDPA มุ่งคุ้มครองสิทธิในข้อมูลส่วนบุคคลของคนไทยทุกคน ทั้งเบอร์โทรศัพท์ ที่อยู่ ประวัติ รสนิยมทางเพศ เป็นต้น ขอให้ตำรวจช่วยชี้แจง พ.ร.บ.คุ้มครองข้อมูลส่วนบุคคล พ.ศ. 2562 (PDPA)  ที่เริ่มบังคับใช้ 1 มิ.ย. 65 ให้ประชาชนเข้าใจว่า ยังใช้ชีวิตเหมือนปกติ ถ่ายรูป โพสท์รูป ติดคนอื่นได้ ไม่ต้องกังวล ตราบใดที่ไม่ไปสร้างความเสียหาย หรือ เอารูปคนอื่นไปหาผลประโยชน์
ในวันที่ 10 มิ.ย. นายชัยวุฒิ ธนาคมานุสรณ์ รัฐมนตรีว่าการกระทรวงดิจิทัลเพื่อเศรษฐกิจและสังคม ได้กล่าวเปิดงานอบรม “PDPA ข้อกฎหมายและแนวปฏิบัติสำหรับสำนักงานตำรวจแห่งชาติ” สำหรับตำรวจทั่วทั้งประเทศ โดยเป็นการร่วมจัดอบรม ระหว่างสำนักงานตำรวจแห่งชาติ และกระทรวงดิจทัลเพื่อเศรษฐกิจและสังคม เพื่อมุ่งให้ความรู้ที่ถูกต้อง ตลอดจนแนวปฏิบัติสำหรับตำรวจทั่วประเทศ
นายชัยวุฒิกล่าวว่า ข้าราชการตำรวจและสำนักงานตำรวจแห่งชาติ เป็นกลไกสำคัญในการคุ้มครองสิทธิข้อมูลส่วนบุคคลของ ปชช. โดยเฉพาะ กฎหมายฉบับนี้ มีทั้งโทษทางแพ่ง โทษทางอาญา และโทษทางปกครอง มุ่งลงโทษอาชญากรและคนร้าย ซึ่งคิดว่า เป็นเรื่องที่สำคัญที่ทางผู้เข้าร่วมอบรมต้องรู้ ให้ครบถ้วน ถูกต้อง
นายเวทางค์ พ่วงทรัพย์ รองปลัดกระทรวงดิจิทัลฯ ปฏิบัติหน้าที่เลขาธิการคณะกรรมการคุ้มครองข้อมูลส่วนบุคคล กล่าวว่า การจัดอบรมในครั้งนี้ เป็นไปตามนโยบายของกระทรวงดิจิทัลฯ ที่ต้องการให้ PDPA เกิดประโยชน์กับประชาชน ในขณะเดียวกัน มุ่งให้ผู้ที่เกี่ยวข้องมีภาระในการปฎิบัติตามกฎหมายน้อยที่สุด สะท้อนการเริ่มบังคับใช้ในช่วงแรก ที่ไม่ควรเป็นภาระมากเกินไป เน้นการให้ความรู้และตักเตือน และการอบรมนี้ เป็นส่วนหนึ่งของการ สร้างความรู้ความเข้าใจที่ถูกต้อง โดยกระทรวงดิจิทัลฯ จัดร่วมกับสำนักงานตำรวจแห่งชาติ
“PDPA สนับสนุนการทำงานของตำรวจ มีการยกเว้น PDPA สำหรับตำรวจที่ทำงานตามอำนาจหน้าที่ตามกฎหมาย อย่างไรก็ตาม เจ้าหน้าที่ตำรวจ ต้องมีความระมัดระวังในการเก็บรักษาข้อมูลส่วนบุคคลของประชาชนที่ได้มา อย่าให้รั่วไหล หรือถูกนำไปใช้อย่างผิดกฎหมาย” รัฐมนตรีชัยวุฒิ กล่าว
ข้อมูลเพิ่มเติม fb PDPC Thailand หรือ โทร 1111
**************

ที่มา : https://www.thaigov.go.th/news/contents/details/55584