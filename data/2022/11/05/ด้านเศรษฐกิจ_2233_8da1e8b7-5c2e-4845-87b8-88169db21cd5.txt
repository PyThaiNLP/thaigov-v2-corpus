รัฐบาลไทย-ข่าวทำเนียบรัฐบาล-กระทรวงเกษตรฯ ร่วมออกร้านจำหน่ายสินค้าเกษตรในงานกาชาดออนไลน์ ประจำปี 2564


วันอังคารที่ 14 ธันวาคม 2564
กระทรวงเกษตรฯ ร่วมออกร้านจำหน่ายสินค้าเกษตรในงานกาชาดออนไลน์ ประจำปี 2564
กระทรวงเกษตรฯ ร่วมออกร้านจำหน่ายสินค้าเกษตรในงานกาชาดออนไลน์ ประจำปี 2564 ระหว่างวันที่ 14 – 27 ธันวาคม 2564 ในรูปแบบออนไลน์
ดร.ทองเปลว กองจันทร์ ปลัดกระทรวงเกษตรและสหกรณ์ เปิดเผยว่า กระทรวงเกษตรและสหกรณ์ ร่วมออกร้านจำหน่ายสินค้าเกษตรในงานกาชาดออนไลน์ ซึ่งในปี 2564 นี้ สภากาชาดไทยได้กำหนดจัดงานกาชาดออนไลน์ ระหว่างวันที่ 14 – 27 ธันวาคม 2564 ในรูปแบบออนไลน์ 14 วัน 24 ชั่วโมง ซึ่งมีกิจกรรมมากมาย อาทิ สอยดาว บิงโก การแสดงศิลปวัฒนธรรม ประกวดขวัญใจงานกาชาด พร้อมจำหน่ายสินค้าแบบ Non-Stop ราคาดี จัดเต็มกว่า 4,000 ร้าน ทั้งนี้ ในส่วนของกระทรวงเกษตรและสหกรณ์ได้ร่วมจำหน่ายสินค้าทางการเกษตรที่มาในรูปแบบออนไลน์ ไม่ว่าจะเป็น ไส้กรอกอีสานไขมันต่ำ สเต็กหมู/เนื้อแช่แข็ง จากกรมปศุสัตว์ ชุดของขวัญปีใหม่ผลิตภัณฑ์น้ำมันมะพร้าว ข้าวไรซ์เบอร์รี่ จากกรมส่งเสริมการเกษตร ไข่ไก่สด ลำไยพันธุ์อีดอ จากกรมส่งเสริมสหกรณ์ สินค้าเกษตรและแปรรูปต่าง ๆ ในเขตปฏิรูปที่ดิน จากสำนักงานการปฏิรูปที่ดินเพื่อเกษตรกรรม ผัก ผลไม้ ออร์แกนิค ปลอดภัยไร้สารเคมี จากสำนักงานมาตรฐานสินค้าเกษตรและอาหารแห่งชาติ และผลิตภัณฑ์ทอมือย้อมสีธรรมชาติ ออกแบบโดยภูมิปัญญาชนเผ่าดาราอั้ง จากสถาบันวิจัยและพัฒนาพื้นที่สูง (องค์การมหาชน) เป็นต้น ผ่านทาง https://kachadonline.moac.go.th/
นอกจากนี้ ภายในงานยังมีโปรโมชั่นและโค้ดส่วนลดสุดพิเศษแบบวันต่อวันจากหน่วยงานที่เข้าร่วมจัดงาน และสำหรับรางวัลที่จะได้รับจากสลากบำรุงสภากาชาดไทยของกระทรวงเกษตรและสหกรณ์ ปี 2564 ได้แก่ รางวัลที่ 1 ทองคำแท่ง มูลค่า 700,000 บาท จำนวน 1 รางวัล รางวัลที่ 2 ทองคำแท่ง มูลค่า 400,000 บาท จำนวน 1 รางวัล รางวัลที่ 3 ทองคำแท่งหนัก 1 บาท มูลค่า 140,500 บาท จำนวน 5 รางวัล และรางวัลที่ 4 ทองคำแท่งหนัก 2 สลึง มูลค่า 140,500 บาท จำนวน 10 รางวัล อีกทั้งยังได้ลุ้นรางวัลเลขท้าย 3 ตัว จำนวน 60 รางวัล เป็นบัตรกำนัลของห้างโลตัส รางวัลละ 2,000 บาท และรางวัลเลขท้าย 2 ตัว จำนวน 600 รางวัล เป็นบัตรกำนัลของห้างโลตัส รางวัลละ 1,000 บาท ซึ่งสามารถซื้อสลากบำรุงสภากาชาดไทยของกระทรวงเกษตรและสหกรณ์ ทางออนไลน์ได้ที่ www.งานกาชาด.com เริ่มตั้งแต่วันที่ 14 ธันวาคม 2564 โดยจะเริ่มจับรางวัลในวันที่ 27 ธันวาคม 2564 เวลา 09.00 น. เป็นต้นไป
ผู้ที่สนใจสามารถเข้าชมงานกาชาดออนไลน์ ประจำปี 2564 เริ่มตั้งแต่วันที่ 14 ธันวาคม 2464 เวลา 19.00 น.
เป็นต้นไป จนถึง 27 ธันวาคม 2564 ที่ www.redcrossfair.com และ facebook : งานกาชาด Red Cross Fair

ที่มา : https://www.thaigov.go.th/news/contents/details/49448