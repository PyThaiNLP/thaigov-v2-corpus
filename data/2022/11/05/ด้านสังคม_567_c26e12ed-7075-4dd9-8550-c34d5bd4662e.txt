รัฐบาลไทย-ข่าวทำเนียบรัฐบาล-รมว.สธ. ยืนยัน ไทยยังไม่ได้รับเอกสารแจ้งบริจาคไฟเซอร์เพิ่มจากสหรัฐฯ


วันพฤหัสบดีที่ 23 กันยายน 2564
รมว.สธ. ยืนยัน ไทยยังไม่ได้รับเอกสารแจ้งบริจาคไฟเซอร์เพิ่มจากสหรัฐฯ
รองนายกรัฐมนตรี และรัฐมนตรีว่าการกระทรวงสาธารณสุข ชี้ข่าวไทยไม่เซ็นรับวัคซีนไฟเซอร์ที่สหรัฐฯจะบริจาค ไม่เป็นความจริง ขณะนี้กระทรวงการต่างประเทศไทยยังไม่ได้รับการประสานทางการทูตจากสหรัฐฯเรื่องการบริจาควัคซีนเพิ่มเติม
นายอนุทิน ชาญวีรกูล รองนายกรัฐมนตรี และรัฐมนตรีว่าการกระทรวงสาธารณสุข กล่าวถึงกรณีมีข่าวว่าสหรัฐฯ จะบริจาควัคซีนไฟเซอร์ให้ไทยอีก 1 ล้านโดส แต่ไทยยังไม่ลงนามรับวัคซีน ว่า การดำเนินการในเรื่องต่างๆ ระหว่างประเทศ จะมีขั้นตอนพิธีการที่เป็นสากล ผ่านกระทรวงการต่างประเทศที่เป็นหน่วยงานรับผิดชอบหลักซึ่งการสนับสนุนวัคซีนไฟเซอร์ 1.5 ล้านโดสให้กับไทย เมื่อปลายเดือนกรกฎาคม 2564 ที่ผ่านมา สถานทูตสหรัฐฯ ได้มีเอกสารทางการทูต ถึงกระทรวงการต่างประเทศของไทยเป็นการล่วงหน้า เพื่อแสดงความประสงค์ของรัฐบาลสหรัฐฯ ที่จะมอบวัคซีนมาช่วยเหลือการดำเนินงานป้องกันควบคุมโรคติดเชื้อไวรัสโคโรนา 2019 ในประเทศไทย และรัฐบาลได้มอบหมายให้กระทรวงสาธารณสุข โดยกรมควบคุมโรค จัดทำแผนการฉีดให้กับประชาชนกลุ่มเป้าหมาย ซึ่งได้กระจายวัคซีนไปทุกจังหวัดให้ดำเนินการฉีดตามแผนเรียบร้อยแล้ว
สำหรับวัคซีนไฟเซอร์ที่มีข่าวจะบริจาคเพิ่มอีก 1 ล้านโดสนั้น จากการประสานข้อมูลกับกระทรวงการต่างประเทศ ทราบว่าขณะนี้ยังไม่ได้รับเอกสารทางการทูตจากรัฐบาลสหรัฐฯ แจ้งเรื่องการสนับสนุนวัคซีนให้กับไทยเพิ่มเติม ดังนั้นข่าวดังกล่าวจึงไม่เป็นความจริง
****************************************  23 กันยายน 2564

ที่มา : https://www.thaigov.go.th/news/contents/details/46122