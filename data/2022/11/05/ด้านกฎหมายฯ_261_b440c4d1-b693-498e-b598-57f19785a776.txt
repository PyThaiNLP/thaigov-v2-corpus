รัฐบาลไทย-ข่าวทำเนียบรัฐบาล-กระทรวงยุติธรรม โดยกรมคุ้มครองสิทธิและเสรีภาพ ร่วมกับ สหกิจคริสเตียนแห่งประเทศไทย ลงนามบันทึกข้อตกลงความร่วมมือ (MOU) การดำเนินงานด้านการส่งเสริมสิทธิและเสรีภาพของประชาชน


วันพุธที่ 20 ตุลาคม 2564
พิมพ์
กระทรวงยุติธรรม โดยกรมคุ้มครองสิทธิและเสรีภาพ ร่วมกับ สหกิจคริสเตียนแห่งประเทศไทย ลงนามบันทึกข้อตกลงความร่วมมือ (MOU) การดำเนินงานด้านการส่งเสริมสิทธิและเสรีภาพของประชาชน
กระทรวงยุติธรรม โดยกรมคุ้มครองสิทธิและเสรีภาพ ร่วมกับ สหกิจคริสเตียนแห่งประเทศไทย ลงนามบันทึกข้อตกลงความร่วมมือ (MOU) การดำเนินงานด้านการส่งเสริมสิทธิและเสรีภาพของประชาชน ภายใต้หลักการมีส่วนร่วม “บวร” บ้าน วัดโรงเรียน
วันนี้ (วันพุธที่ 20 ตุลาคม 2564) เวลา 13.00 น. ณ สหกิจคริสเตียนแห่งประเทศไทย กรุงเทพฯ ดร.โฆสิต สุวินิจจิต คณะที่ปรึกษารัฐมนตรีว่าการกระทรวงยุติธรรม ในฐานะ ประธานกรรมการยุทธศาสตร์ พัฒนาและบูรณาการเครือข่ายภาคประชาชน กระทรวงยุติธรรม เป็นประธานและสักขีพยานในพิธีลงนามบันทึกข้อตกลงความร่วมมือ (MOU) การดำเนินงานด้านการส่งเสริมสิทธิและเสรีภาพของประชาชน โดยมี นายเรืองศักดิ์ สุวารี อธิบดีกรมคุ้มครองสิทธิและเสรีภาพ  ลงนามในบันทึกข้อตกลงร่วมกับ ศาสนาจารย์ ดร. มาโนช แจ้งมุข ประธานสหกิจคริสเตียนแห่งประเทศไทย และมี ศาสนาจารย์สัมพันธ์ ตั้งชวลิต และ นายธีรยุทธ แก้วสิงห์ ผู้เชี่ยวชาญเฉพาะด้านพิทักษ์สิทธิและเสรีภาพ ร่วมลงนามในฐานะพยาน ซึ่งมีนางสุจิตรา แก้วไกร ผู้อำนวยการกองพิทักษ์สิทธิและเสรีภาพ ดร.ธปภัค บูรณะสิงห์ ผู้อำนวยการกองส่งเสริมการระงับข้อพิพาท นายณัฐพล ด่านจิตร์ตรง ผู้อำนวยการกองส่งเสริมสิทธิและเสรีภาพ คณะผู้บริหารจากทั้ง 2 หน่วยงาน และเจ้าหน้าที่ที่เกี่ยวข้อง เข้าร่วมเป็นเกียรติ
สำหรับการจัดบันทึกข้อตกลงความร่วมมือ (MOU) การดำเนินงานด้านการคุ้มครองสิทธิและเสรีภาพของประชาชนในครั้งนี้ มีกรอบความร่วมมือที่สำคัญ ระหว่างกรมคุ้มครองสิทธิและเสรีภาพ กระทรวงยุติธรรม กับ สหกิจคริสเตียนแห่งประเทศไทย คือ
1. การสนับสนุนส่งเสริมและจัดการศึกษาเกี่ยวกับสิทธิเสรีภาพ สิทธิมนุษยชน ผ่านหลักสูตรสิทธิมนุษยชนศึกษา และความรู้เกี่ยวกับกฎหมาย ให้เป็นส่วนหนึ่งของหลักสูตรการเรียนการสอนในกิจการของสภาคริสตจักรในประเทศไทย ด้วยการพัฒนาบุคลากรของหน่วยงานให้มีความรู้เกี่ยวกับสิทธิ หน้าที่ เสรีภาพ สิทธิมนุษยชนและการคุ้มครองสิทธิเสรีภาพ การไกล่เกลี่ยข้อพิพาท โดยบูรณาการหลักคุณธรรมและพระคริสตธรรม ขับเคลื่อนกิจกรรมศาสนา สู่ความมั่นคง สังคมศีลธรรมนำสันติสุขอย่างยั่งยืน
2. การคุ้มครองสิทธิและเสรีภาพของประชาชน และการไกล่เกลี่ยข้อพิพาท ด้วยการมีส่วนร่วมภายใต้หลัก “บวร” บ้านวัด โรงเรียน ซึ่งเป็นองค์กรที่สำคัญในการขับเคลื่อนการพัฒนาที่ยั่งยืน โดยการจัดสถานที่ตั้งศูนย์ไกล่เกลี่ยข้อพิพาทของภาคประชาชน เพื่อเป็นการส่งเสริมคุ้มครองสิทธิเสรีภาพให้กับประชาชนได้เป็นช่องทางการเข้าถึงกระบวนการยุติธรรม
คณะที่ปรึกษารัฐมนตรีว่าการกระทรวงยุติธรรมฯ กล่าวว่า กรมคุ้มครองสิทธิและเสรีภาพ กระทรวงยุติธรรม และสหกิจคริสเตียนแห่งประเทศไทย ได้ริเริ่มบูรณาการความร่วมมือการดำเนินงานด้านการคุ้มครองสิทธิและเสรีภาพของประชาชนและการไกล่เกลี่ยข้อพิพาท โดยบูรณาการพระคริสตธรรมในการขับเคลื่อนกิจการสภาคริสตจักรในประเทศไทยสู่ความมั่นคงและสังคมดำรงศีลธรรม เพื่อให้เกิดความสมานฉันท์ในสังคมและประเทศชาติ
อธิบดีกรมคุ้มครองสิทธิและเสรีภาพ เปิดเผยว่า กรมคุ้มครองสิทธิและเสรีภาพ กระทรวงยุติธรรม มีภารกิจสำคัญ คืองานขับเคลื่อนแผนสิทธิมนุษยชนของประเทศไทย แผนปฎิบัติการระดับชาติว่าด้วยธุรกิจกับสิทธิมนุษยชน งานส่งเสริมการปฎิบัติงานตามกฎหมาย จำนวน 3 ฉบับ คือ การเยียวยาผู้เสียหายและจำเลยในคดีอาญา การคุ้มครองพยานในคดีอาญา การไกล่เกลี่ยข้อพิพาท การผลักดันร่างกฎหมายที่สำคัญเพื่อคุ้มครองสิทธิเสรีภาพ พี่น้องประชาชน รวมถึงการปฎิบัติตามพันธกรณีว่าด้วยสิทธิมนุษยชน จำนวน 5 ฉบับ ที่ประเทศไทยได้เข้าร่วมตามหลักขององค์การสหประชาชาติ ซึ่งการจัดพิธีลงนามบันทึกข้อตกลง ฯ ในวันนี้ เป็นจุดเริ่มต้นที่ทั้งสองหน่วยงานจะได้ประสานความร่วมมือ สนับสนุนส่งเสริมและจัดการศึกษาเกี่ยวกับสิทธิ เสรีภาพ สิทธิมนุษยชนศึกษา และความรู้เกี่ยวกับกฎหมาย ให้เป็นส่วนหนึ่งของหลักสูตรการเรียนการสอนในโรงเรียน ด้วยการนำหลักพระคริสตธรรมนำมาเผยแพร่ศาสนา พร้อมขับเคลื่อนงานด้านส่งเสริมสิทธิเสรีภาพและสิทธิมนุษยชนได้อย่างถูกต้องด้วยหลักคุณธรรมอย่างยั่งยืน ภายใต้หลักการ “บวร” บ้าน วัด โรงเรียน ซึ่งเป็นพระราชดำริของพระบาทสมเด็จพระเจ้าอยู่หัวฯ รัชการที่ 9 ซึ่งเป็นแนวทางการพัฒนาที่ยั่งยืนและสอดคล้องกับวิถีชีวิตด้วยการบ่งเพาะคุณธรรมให้แก่คนในสังคม ชุมชน ท้องถิ่น และทุกภาคส่วนของสังคมที่ยั่งยืน ต่อไป

ที่มา : https://www.thaigov.go.th/news/contents/details/47231