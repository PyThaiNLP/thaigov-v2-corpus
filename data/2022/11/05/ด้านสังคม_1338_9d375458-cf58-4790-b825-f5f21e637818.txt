รัฐบาลไทย-ข่าวทำเนียบรัฐบาล-“อนุทิน” เปิดงาน Thailand International Health Expo 2022 แสดงศักยภาพด้านการแพทย์และสาธารณสุขไทย


วันพฤหัสบดีที่ 17 มีนาคม 2565
“อนุทิน” เปิดงาน Thailand International Health Expo 2022 แสดงศักยภาพด้านการแพทย์และสาธารณสุขไทย
รองนายกรัฐมนตรีและรัฐมนตรีว่าการกระทรวงสาธารณสุข เปิดงาน Thailand International Health Expo 2022 ภายใต้แนวคิด “สร้างสุขภาพ เสริมเศรษฐกิจ เพื่อคุณภาพชีวิตประชาชน” ในรูปแบบ Hybrid Expo แสดงศักยภาพด้านการแพทย์และสาธารณสุขไทย
รองนายกรัฐมนตรีและรัฐมนตรีว่าการกระทรวงสาธารณสุข เปิดงาน Thailand International Health Expo 2022 ภายใต้แนวคิด “สร้างสุขภาพ เสริมเศรษฐกิจ เพื่อคุณภาพชีวิตประชาชน” ในรูปแบบ Hybrid Expo แสดงศักยภาพด้านการแพทย์และสาธารณสุขไทย ผลักดันธุรกิจสุขภาพสู่เวทีโลก สร้างมูลค่าทางเศรษฐกิจ พร้อมก้าวสู่การเป็นศูนย์กลางการท่องเที่ยวและการดูแลสุขภาพของโลก จัดขึ้นระหว่างวันที่ 17 – 20 มีนาคม นี้ ที่ รอยัล พารากอน ฮอลล์ ชั้น 5 สยามพารากอน
วันนี้ (17 มีนาคม 2565) ที่ ศูนย์การค้าสยามพารากอน กรุงเทพมหานคร นายอนุทิน ชาญวีรกูล รองนายกรัฐมนตรี และรัฐมนตรีว่าการกระทรวงสาธารณสุข พร้อมด้วย ดร.สาธิต ปิตุเตชะ รัฐมนตรีช่วยว่าการกระทรวงสาธารณสุข นพ.เกียรติภูมิ วงศ์รจิต ปลัดกระทรวงสาธารณสุข นพ.ธงชัย กีรติหัตถยากร รองปลัดกระทรวงสาธารณสุข นพ.ธเรศ กรัษนัยรวิวงค์ อธิบดีกรมสนับสนุนบริการสุขภาพ นายจิรุตถ์ อิศรางกูร ณ อยุธยา ผู้อำนวยการสำนักงานส่งเสริมการจัดประชุมและนิทรรศการ (องค์การมหาชน) นายยุทธศักดิ์ สุภสร ผู้ว่าการการท่องเที่ยวแห่งประเทศไทย ดร.สุปรีดา อดุลยานนท์ ผู้จัดการกองทุนสนับสนุนการสร้างเสริมสุขภาพ และนพ.วิฑูรย์ ด่านวิบูลย์ ผู้อำนวยการองค์การเภสัชกรรม ร่วมเปิดงาน Thailand International Health Expo 2022 โดยได้รับเกียรติจาก Dr. Tedros Adhanom Ghebreyesus ผู้อำนวยการใหญ่องค์การอนามัยโลก ร่วมประกาศความเชื่อมั่นในสถานการณ์โรคโควิด 19 และระบบวัคซีนของโลก ผ่านระบบ Video Conference
นายอนุทิน กล่าวว่า ประเทศไทยเป็นเมืองเป้าหมายด้านสุขภาพของโลก มีระบบการจัดการโรคติดต่อและวัคซีนที่ดี มีความพร้อมในการให้บริการทางการแพทย์ที่มีคุณภาพและมาตรฐานในระดับสากล เป็นที่ยอมรับของชาวต่างชาติ โดยมีโรงพยาบาลในประเทศที่ได้รับการจัดอันดับให้เป็นโรงพยาบาลที่ดีที่สุดในโลก ประจำปี 2565 (The World's Best Hospitals 2022) รวมทั้งรัฐบาลยังมีนโยบายส่งเสริมการท่องเที่ยวเชิงสุขภาพ และมีเป้าหมายให้ประเทศไทยเป็นศูนย์กลางการดูแลสุขภาพด้วยกัญชาทางการแพทย์ กระทรวงสาธารณสุขและหน่วยงานพันธมิตรจึงร่วมกันจัดงาน Thailand International Health Expo 2022 ภายใต้แนวคิด “สร้างสุขภาพ เสริมเศรษฐกิจ เพื่อคุณภาพชีวิตประชาชน” นำเสนอนวัตกรรมเทคโนโลยีด้านการแพทย์และสาธารณสุข สินค้า บริการ กิจกรรมให้ความรู้ด้านสุขภาพ พร้อมทั้งการประชุมวิชาการทางการแพทย์และสาธารณสุขระดับโลก เพื่อแสดงศักยภาพและขีดความสามารถของประเทศไทยในด้านอุตสาหกรรมและบริการการแพทย์ครบวงจร ผลักดันธุรกิจสุขภาพของไทยให้เป็นที่รู้จักมากยิ่งขึ้น เกิดการกระตุ้นเศรษฐกิจ และสร้างมูลค่าจากการให้บริการ Magnet จับคู่เจรจาทางธุรกิจ และขับเคลื่อนไปสู่การเป็นศูนย์กลางด้านการท่องเที่ยวและการดูแลสุขภาพของโลกต่อไป
ด้าน นพ.ธเรศ กรัษนัยรวิวงค์ อธิบดีกรมสนับสนุนบริการสุขภาพ กล่าวว่า งานครั้งนี้จัดขึ้นในลักษณะห่วงโซ่คุณค่า ตั้งแต่ต้นน้ำ กลางน้ำ ปลายน้ำ ในรูปแบบ Hybrid Expo เชื่อมโยงระบบสาธารณสุขและอุตสาหกรรมสุขภาพทั่วโลกไว้ในที่เดียวกัน โดยมีธีมหลัก “Empowering Smart Healthcare Innovations การขับเคลื่อนนวัตกรรมการดูแลสุขภาพอัจฉริยะ” ดำเนินการตามมาตรการปลอดภัยสำหรับองค์กร หรือ COVID Free Setting อย่างเคร่งครัด ภายในงานแบ่งเป็น 9 โซน อาทิ การประชุมสัมมนาด้านนวัตกรรมเทคโนโลยีทางการแพทย์ การจัดแสดงการแพทย์เสมือนจริง หุ่นยนต์และเทคโนโลยีอุปกรณ์ทางการแพทย์ การดูแลสุขภาพทุกกลุ่มวัย รวมถึงอารยสถาปัตย์ (Friendly Design) จากหน่วยงานทั้งเครือข่ายรัฐและเอกชนชั้นนำ ในด้าน Service, Wellness, Product และ Academic เป็นต้น
นอกจากนี้ ยังมีผู้เชี่ยวชาญด้านการแพทย์แผนจีน การแพทย์แผนไทย และการแพทย์ผสมผสาน มาให้บริการแก่ประชาชนฟรี และบริการฉีดวัคซีนโควิด 19 เข็ม 3 (ไฟเซอร์) สำหรับเด็ก เยาวชน และประชาชนทั่วไปฟรี โดยลงทะเบียนผ่านแอปพลิเคชั่น QueQ เลือกศูนย์ฉีดวัคซีน กทม. และเลือกศูนย์ Thailand International Health Expo 2022 ระบุเลขบัตรประชาชน วัน เวลา ที่ต้องการรับบริการ ลงทะเบียนได้ตลอด 24 ชั่วโมง ถึงวันที่ 19 มีนาคม 2565 ทั้งนี้ นักธุรกิจและประชาชนผู้ที่สนใจสามารถเข้าร่วมงานได้ตั้งแต่วันที่ 17 – 20 มีนาคม 2565 ที่ รอยัล พารากอน ฮอลล์ ชั้น 5 ศูนย์การค้าสยามพารากอน
****************************************** 17 มีนาคม 2565

ที่มา : https://www.thaigov.go.th/news/contents/details/52670