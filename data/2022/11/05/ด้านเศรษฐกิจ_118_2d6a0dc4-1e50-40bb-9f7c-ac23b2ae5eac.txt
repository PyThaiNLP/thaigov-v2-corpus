รัฐบาลไทย-ข่าวทำเนียบรัฐบาล-ความคืบหน้าการลงทะเบียนโครงการยิ่งใช้ยิ่งได้ใน 2 วันแรก


วันพุธที่ 23 มิถุนายน 2564
พิมพ์
ความคืบหน้าการลงทะเบียนโครงการยิ่งใช้ยิ่งได้ใน 2 วันแรก
จากการเปิดรับลงทะเบียนใน 2 วันแรก มีประชาชนลงทะเบียนแล้วจำนวน 336,377 คน (ข้อมูล ณ วันที่ 23 มิถุนายน 2564 เวลา 12.00 น.) โดยประชาชนยังสามารถลงทะเบียนโครงการยิ่งใช้ยิ่งได้อย่างต่อเนื่องได้ตั้งแต่เวลา 06.00 – 22.00 ของทุกวัน จนกว่าจะครบ 4 ล้านสิทธิ
นางสาวกุลยา ตันติเตมิท ผู้อำนวยการสำนักงานเศรษฐกิจการคลัง ในฐานะโฆษกกระทรวงการคลัง เปิดเผยความคืบหน้าของการลงทะเบียนรับสิทธิโครงการยิ่งใช้ยิ่งได้ว่า จากการเปิดรับลงทะเบียนใน 2 วันแรก มีประชาชนลงทะเบียนแล้วจำนวน 336,377 คน (ข้อมูล ณ วันที่ 23 มิถุนายน 2564 เวลา 12.00 น.) โดยประชาชนยังสามารถลงทะเบียนโครงการยิ่งใช้ยิ่งได้อย่างต่อเนื่องได้ตั้งแต่เวลา 06.00 – 22.00 ของทุกวัน จนกว่าจะครบ 4 ล้านสิทธิ ผ่านเว็บไซต์ www.ยิ่งใช้ยิ่งได้.com เพียงเว็บไซต์เดียวที่กระทรวงการคลังกำหนด หรือผ่าน g-Wallet บนแอปพลิเคชัน “เป๋าตัง”
กระทรวงการคลังขอย้ำว่า ประชาชนจะสามารถเข้าร่วมโครงการของรัฐได้เพียงโครงการเดียว โดยหากประชาชนที่ได้รับสิทธิโครงการคนละครึ่งระยะที่ 3 หรือโครงการเพิ่มกำลังซื้อให้แก่ผู้ต้องการความช่วยเหลือเป็นพิเศษและมีความประสงค์จะลงทะเบียนเข้าร่วมโครงการยิ่งใช้ยิ่งได้จะต้องลงทะเบียนผ่าน g-wallet บนแอปพลิเคชัน “เป๋าตัง” เพียงช่องทางเดียว ภายในวันจันทร์ที่ 28 มิถุนายน 2564 เวลา 22.00 น. และสามารถเปลี่ยนแปลงโครงการได้เพียง 1 ครั้งและไม่สามารถเปลี่ยนแปลงได้อีก นอกจากนี้ ประชาชนที่เข้าร่วมโครงการยิ่งใช้ยิ่งได้จะได้รับการยกเว้นภาษีเงินได้บุคคลธรรมดาสำหรับเงินสนับสนุน e-Voucher จากภาครัฐจำนวนสูงสุด 7,000 บาท สำหรับซื้อสินค้าหรือค่าบริการที่กำหนด แต่จะไม่ใช่การแจกเงินสดจำนวน 7,000 บาท ซึ่งโครงการยิ่งใช้ยิ่งได้ รัฐบาลจะสนับสนุนเป็น e – Voucher เมื่อประชาชนใช้จ่ายค่าสินค้าหรือบริการ ได้แก่ ค่าอาหาร เครื่องดื่ม สินค้าทั่วไป ค่าบริการนวด สปา ทำผมทำเล็บ ไม่รวมถึงสลากกินแบ่ง เครื่องดื่มแอลกอฮอล์ ยาสูบ น้ำมันและก๊าซสำหรับเติมยานพาหนะ บัตรกำนัล (gift voucher) บัตรเงินสด (gift card) และสินค้ารูปแบบอื่น ๆ ที่เป็นการชำระค่าสินค้าหรือบริการล่วงหน้า ผ่าน g-wallet บนแอปพลิเคชัน “เป๋าตัง” ตั้งแต่วันที่ 1 กรกฎาคม – 30 กันยายน 2564 เวลา 06.00 – 23.00 น. วงเงินใช้จ่ายที่จะนำมาคำนวณสิทธิ e-Voucher ไม่เกิน 60,000 บาทต่อคน ซึ่งยอดใช้จ่ายที่นำมาคำนวณสิทธิต้องไม่เกิน 5,000 บาทต่อคนต่อวัน และจะได้รับสิทธิ e - Voucher สะสมสูงสุดไม่เกิน 7,000 บาทต่อคน ซึ่งสิทธิ e -Voucher จะคืนเป็นวงเงินเข้าใน g-Wallet ทุกวันที่ 7 ของเดือนถัดไป ทั้งนี้ สามารถใช้จ่ายด้วย e -Voucher ร้านที่เข้าร่วมโครงการได้ตั้งแต่วันที่ 7 สิงหาคม – 31 ธันวาคม 2564 โดยไม่สามารถแลกเป็นเงินสดได้
สำหรับผู้ประกอบการร้านค้าที่สนใจเข้าร่วมโครงการยิ่งใช้ยิ่งได้และมีคุณสมบัติเป็นไปตามที่กำหนด ได้แก่ ร้านค้าทั่วไป ร้านอาหารและเครื่องดื่ม ร้านธงฟ้า ร้าน OTOP ผู้ประกอบการบริการนวด สปา ทำผม ทำเล็บ ที่จดทะเบียนภาษีมูลค่าเพิ่ม สามารถลงทะเบียนเข้าร่วมโครงการได้ตั้งแต่วันที่ 14 มิถุนายน 2564 เวลา 06.00 น. – 22.00 น. เป็นต้นไป ผ่านเว็บไซต์ www.ยิ่งใช้ยิ่งได้.com หรือสาขาธนาคารกรุงไทยฯ โดยจากข้อมูล ณ วันที่ 22 มิถุนายน 2564 เวลา 22.00 น. มีจำนวนผู้ประกอบการร้านค้าที่ลงทะเบียนเข้าร่วมโครงการกว่า 39,682 ราย
โฆษกกระทรวงการคลังได้ให้ข้อมูลเพิ่มเติมว่า โครงการยิ่งใช้ยิ่งได้ไม่เกี่ยวข้องกับมาตรการช้อปดีมีคืนที่ให้หักลดหย่อนภาษีเงินได้บุคคลธรรมดาสำหรับค่าซื้อสินค้าหรือค่าบริการตามจำนวนที่จ่ายจริงแต่ไม่เกิน 30,000 บาท ที่ได้ดำเนินการไปเมื่อช่วงปลายปี 2563 (วันที่ 23 ตุลาคม 2563 ถึงวันที่ 31 ธันวาคม 2563) ดังนั้น ประชาชนที่เคยเข้าร่วมโครงการช้อปดีมีคืนจะสามารถลงทะเบียนเข้าร่วมโครงการยิ่งใช้ยิ่งได้ โดยประชาชนสามารถติดตามข่าวสารจากกระทรวงการคลัง
สำนักงานเศรษฐกิจการคลัง โทร. 02 273 9020 ต่อ 3503 3516 3506 3502 3536 3515
ธนาคารกรุงไทย จำกัด (มหาชน) โทร. 02-111-1122

ที่มา : https://www.thaigov.go.th/news/contents/details/43023