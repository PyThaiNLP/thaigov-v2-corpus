รัฐบาลไทย-ข่าวทำเนียบรัฐบาล-รฟม. ประมวลภาพทดสอบการเดินรถไฟฟ้าโมโนเรลสายสีเหลือง เป็นครั้งแรก


วันอังคารที่ 30 พฤศจิกายน 2564
รฟม. ประมวลภาพทดสอบการเดินรถไฟฟ้าโมโนเรลสายสีเหลือง เป็นครั้งแรก
...
การรถไฟฟ้าขนส่งมวลชนแห่งประเทศไทย (รฟม.) เผยแพร่ประมวลภาพทดสอบการเดินรถไฟฟ้าโมโนเรลสายสีเหลือง เป็นครั้งแรก เมื่อวันจันทร์ที่ 29 พฤศจิกายน 2564 ที่ผ่านมา ใช้เส้นทาง ศูนย์ซ่อมบำรุง (Depot) ผ่านไปยังสถานีศรีเอี่ยม สถานีศรีอุดม สถานีสวนหลวง ร.9 สถานีศรีนครินทร์ 38 และสถานีศรีนุช รวมระยะทางประมาณ 6 กิโลเมตร จากระยะทางทั้งหมดของสายทาง 30.4 กิโลเมตร (ตั้งแต่สถานีลาดพร้าว - สถานีสำโรง) เพื่อตรวจสอบความเข้ากันได้ของโครงสร้างงานโยธากับขบวนรถไฟฟ้า และระบบจ่ายไฟฟ้า ด้วยความเร็วไม่เกิน 25 กิโลเมตรต่อชั่วโมง ทั้งนี้ รถไฟฟ้าโมโนเรลสายสีเหลือง สามารถทำความเร็วได้ถึง 80 กิโลเมตรต่อชั่วโมง
การทดสอบครั้งนี้ ใช้ขบวนรถที่จะเปิดให้บริการจริง รูปลักษณ์โฉบเฉี่ยวทันสมัย ภายในห้องโดยสารกระจกกว้างสามารถชมทัศนียภาพภาพนอกได้อย่างชัดเจน มีจำนวน 4 ตู้ต่อขบวน ตัวรถกว้าง 3.16 เมตร น้ำหนัก 14,500 – 15,000 กิโลกรัมต่อตู้ โดยระยะแรกจะเปิดให้บริการ 4 ตู้ต่อขบวน รองรับผู้โดยสารได้ 17,000 คนต่อชั่วโมงต่อทิศทาง และสามารถเพิ่มตู้โดยสารได้สูงสุด 7 ตู้ต่อขบวน จะรองรับผู้โดยสารได้มากถึง 28,000 คนต่อขบวนต่อทิศทาง
รถไฟฟ้าโมโนเรลสายสีเหลือง ช่วงลาดพร้าว - สำโรง จะมีทั้งหมด 30 ขบวน ปัจจุบันเดินทางมาถึงประเทศไทยแล้ว 22 ขบวน คาดว่าจะครบถ้วนประมาณไตรมาสแรกของปี 2565 และจะพร้อมเปิดให้บริการประมาณกลางปี 2565 ติดตามข้อมูลข่าวสาร รฟม. เพิ่มเติมได้ที่เว็บไซต์ รฟม. www.mrta.co.th และเฟซบุ๊กแฟนเพจการรถไฟฟ้าขนส่งมวลชนแห่งประเทศไทย หรือ Call Center รฟม. โทร. 0 2716 4044

ที่มา : https://www.thaigov.go.th/news/contents/details/48907