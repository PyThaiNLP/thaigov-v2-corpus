รัฐบาลไทย-ข่าวทำเนียบรัฐบาล-ผู้ช่วยรัฐมนตรีประจำกระทรวงยุติธรรม เผย รัฐมนตรีว่าการกระทรวงยุติธรรม ห่วงครอบครัวน้องชมพู่ มอบกรมคุ้มครองสิทธิฯ โอนเงินเยียวยาเข้าบัญชีแทน หลังเจอวิกฤตโควิด ลงพื้นที่ส่งมอบไม่ได้


วันอาทิตย์ที่ 1 สิงหาคม 2564
พิมพ์
ผู้ช่วยรัฐมนตรีประจำกระทรวงยุติธรรม เผย รัฐมนตรีว่าการกระทรวงยุติธรรม ห่วงครอบครัวน้องชมพู่ มอบกรมคุ้มครองสิทธิฯ โอนเงินเยียวยาเข้าบัญชีแทน หลังเจอวิกฤตโควิด ลงพื้นที่ส่งมอบไม่ได้
ผู้ช่วยรัฐมนตรีประจำกระทรวงยุติธรรม เผย รัฐมนตรีว่าการกระทรวงยุติธรรม ห่วงครอบครัวน้องชมพู่ มอบกรมคุ้มครองสิทธิฯ โอนเงินเยียวยาเข้าบัญชีแทน หลังเจอวิกฤตโควิด ลงพื้นที่ส่งมอบไม่ได้ ย้ำพร้อมช่วยเหลือเหยื่อทุกราย หวังลดเหลื่อมล้ำสร้างความเป็นธรรม
สืบเนื่องจากเมื่อวันที่ 11 พฤษภาคม 2563 น้องชมพู่ ด.ญ.วัย 3 ขวบ ได้หายตัวปริศนาไปในช่วงที่พ่อแม่ออกจากบ้านไปทำงาน จนกระทั่งวันที่ 14 พฤษภาคม 2563 ได้พบเป็นศพเสียชีวิต บนเขาภูเหล็กไฟ จ.มุกดาหาร
วันนี้ (วันอาทิตย์ที่ 1 สิงหาคม 2564) น.ส.ณัฐธ์ภัสส์ ยงใจยุทธ ผู้ช่วยรัฐมนตรีประจำกระทรวงยุติธรรม เปิดเผยว่า นายสมศักดิ์ เทพสุทิน รัฐมนตรีว่าการกระทรวงยุติธรรม ได้แสดงความห่วงใยและติดตามอย่างใกล้ชิดมาโดยตลอด โดยมอบหมายให้ นายเรืองศักดิ์ สุวารี อธิบดีกรมคุ้มครองสิทธิและเสรีภาพ ดำเนินการช่วยเหลือ และหลังจากที่คณะกรรมการประจำจังหวัดมุกดาหาร ได้อนุมัติเงินให้ความช่วยเหลือเยียวยาทายาทผู้เสียหายในคดีอาญา ตาม พ.ร.บ.ค่าตอบแทนผู้เสียหาย และค่าทดแทนและค่าใช้จ่ายแก่จำเลยในคดีอาญา พ.ศ.2544 และที่แก้ไขเพิ่มเติม (ฉบับที่ 2) พ.ศ. 2559 ดังนี้ 1.ค่าตอบแทนกรณีถึงแก่ความตาย 50,000 บาท 2.ค่าจัดการศพ 20,000 บาท และ 3.ค่าขาดอุปการะเลี้ยงดู 40,000 บาท รวมเป็นเงินทั้งสิน 110,000 บาท และได้มอบหมายให้ตนลงพื้นที่เพื่อมอบเงินเยียวยาให้แก่ทายาทและให้กำลังใจเนื่องจากเป็นคดีที่สาธารณชนและประชาชนให้ความสนใจ แต่ด้วยสถานการณ์โรคระบาดโควิด-19 ที่เพิ่มขึ้นอย่างต่อเนื่อง จึงไม่อาจลงพื้นที่ได้ กรมคุ้มครองสิทธิฯ จึงจะโอนเงินเยียวยาเข้าบัญชีธนาคารให้แก่ทายาทคือ น.ส.สาวิตรี วงศ์ศรีชา แม่ของน้องชมพู่ ในวันที่ 3 สิงหาคม 2564 นี้
"กระทรวงยุติธรรม โดยกรมคุ้มครองสิทธิและเสรีภาพ พร้อมให้ความช่วยเหลือเยียวยาประชาชนที่ตกเป็นเหยื่อหรือผู้เสียหายในคดีอาญา เพื่ออำนวยความยุติธรรม ลดความเหลื่อมล้ำ สร้างความเป็นธรรม ให้เกิดขึ้นกับสังคมไทย โดยสามารถติดต่อขอรับความช่วยเหลือได้ที่ ส่วนกลาง (กรมคุ้มครองสิทธิและเสรีภาพ) และ ส่วนภูมิภาค (สำนักงานยุติธรรมจังหวัด ทุกแห่งทั่วประเทศ) หรือติดต่อได้ที่ สายด่วนยุติธรรม โทร. 1111 กด 77" น.ส.ณัฐธ์ภัสส์ กล่าว

ที่มา : https://www.thaigov.go.th/news/contents/details/44314