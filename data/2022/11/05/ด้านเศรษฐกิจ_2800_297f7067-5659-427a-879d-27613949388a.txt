รัฐบาลไทย-ข่าวทำเนียบรัฐบาล-รองปลัดเกษตรฯ อำพันธุ์ มั่นใจโครงการยกระดับแปลงใหญ่ฯ


วันศุกร์ที่ 4 กุมภาพันธ์ 2565
รองปลัดเกษตรฯ อำพันธุ์ มั่นใจโครงการยกระดับแปลงใหญ่ฯ
รองปลัดเกษตรฯ อำพันธุ์ มั่นใจโครงการยกระดับแปลงใหญ่ฯ ช่วยกลุ่มเกษตรกรลดต้นทุนและเพิ่มศักยภาพด้านตลาด
นายอำพันธุ์ เวฬุตันติ รองปลัดกระทรวงเกษตรและสหกรณ์ ลงพื้นที่ติดตามการดำเนินงานของกลุ่มแปลงใหญ่โคนมบ้านเนินดินแดง อำเภอทับสะแก ซึ่งเป็นหนึ่งในกลุ่มแปลงใหญ่ที่ได้รับการสนับสนุนงบประมาณจากโครงการยกระดับแปลงใหญ่ด้วยเกษตรสมัยใหม่และเชื่อมโยงการตลาด ปี 2564 ของกระทรวงเกษตรและสหกรณ์ โดยกลุ่มแปลงใหญ่ดังกล่าวได้รับงบประมาณจากโครงการจำนวน 2,901,500 บาท เพื่อจัดซื้อวัสดุการแปรรูปนมและก่อสร้างร้านจำหน่ายผลิตภัณฑ์นมของกลุ่ม ในการต่อยอดผลิตภัณฑ์นมสดของกลุ่ม โดยกลุ่มแปลงใหญ่โคนมบ้านเนินดินแดงปัจจุบันเป็นวิสาหกิจชุมชนที่มีสมาชิกกว่า 210 ราย ประธานกลุ่มแปลงใหญ่ คือ นายวิชัย หอมทั่ว โดยสมาชิกผลิตนมภายใต้การจัดการของสหกรณ์โคนมบ้านเนินดินแดง ซึ่งผู้จัดการแปลง คุณพราว ฉาบเพชร ช่วยในการดูแลบริหารจัดหาร กำลังการผลิตนมวันละ 42 ตัน มีปริมาณนมที่เกินโควต้าการผลิต วันละประมาณ 3 ตัน จึงต้องมีการนำมาบริหารจัดการเพื่อให้เกิดมูลค่า โดยการแปรรูปเป็นนมยูเอชที นมพาสเจอร์ไรซ์ และผลิตภัณ์ที่เกี่ยวข้องกับนม ซึ่งโครงการยกระดับแปลงใหญ่ฯ สามารถช่วยลดต้นทุนการผลิตลงได้อย่างมาก จากที่ต้องจ้างผลิต กลุ่มสามารถนำผลผลิตส่วนเกินมาแปรรูปและจำหน่ายเป็นผลิตภัณฑ์กลุ่มได้กว่าวันละ 100 กก. ซึ่งมีกำไรกว่า 3 เท่าตัว นับเป็นการลดต้นทุนการผลิตและเพิ่มมูลค่านม และเชื่อมโยงการตลาดให้กับผลิตของกลุ่มได้อย่างครบวงจร  ซึ่งเมื่อกลุ่มมีผลประกอบการที่ดีก็มีแผนจะเพิ่มกำลังการผลิตเพื่อจะได้นำนมส่วนเกินมาทำผลิตภัณฑ์เพิ่มเติมได้อีก สินค้าของกลุ่มที่ผลิตนับได้ว่าเป็นนมคุณภาพแท้ และช่วยระบายนมที่ล้นตลาด สามารถสร้างรายได้ให้ชุมชนได้เป็นอย่างดี
ทั้งนี้ รองปลัดกระทรวงเกษตรและสหกรณ์ได้ชื่นชมกลุ่มแปลงใหญ่ที่มีความเข้มแข็ง สามารถต่อยอดกิจกรรมตอบโจทย์ความต้องการของสมาชิกและดำเนินการได้ครบทั้งวงจร เป็นไปตามวัตถุประสงค์โครงการยกระดับแปลงใหญ่ฯ ที่กระทรวงเกษตรฯได้สนับสนุนไป และกำชับให้เจ้าหน้าที่ที่เกี่ยวข้องและกลุ่มช่วยติดตามดำเนินการให้สมาชิกช่วยกันในเรื่องการควบคุมคุณภาพฟาร์มโคนม ให้ผ่านมาตรฐานให้ครบ 100% ซึ่งจะช่วยเพิ่มศักยภาพให้การจัดการตลาดนมของประเทศมีประสิทธิภาพต่อไป

ที่มา : https://www.thaigov.go.th/news/contents/details/51263