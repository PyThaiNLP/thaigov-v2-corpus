รัฐบาลไทย-ข่าวทำเนียบรัฐบาล-กรมทางหลวงชนบท ปรับปรุงถนนเชิงลาดสะพานสมเด็จพระศรีสุริเยนทร์ อ.อัมพวา จ.สมุทรสงคราม เสร็จสมบูรณ์


วันศุกร์ที่ 20 พฤษภาคม 2565
กรมทางหลวงชนบท ปรับปรุงถนนเชิงลาดสะพานสมเด็จพระศรีสุริเยนทร์ อ.อัมพวา จ.สมุทรสงคราม เสร็จสมบูรณ์
สนับสนุนยุทธศาสตร์การท่องเที่ยวและการขนส่ง กระจายรายได้สู่ชุมชนอย่างยั่งยืน ตามนโยบายของรัฐมนตรีว่าการกระทรวงคมนาคม
กรมทางหลวงชนบท (ทช.) กระทรวงคมนาคม โดยแขวงทางหลวงชนบทสมุทรสงคราม ดำเนินการปรับปรุงถนนเชิงลาดสะพาน งานบำรุง สาย สส.001 สะพานสมเด็จพระศรีสุริเยนทร์ อำเภออัมพวา จังหวัดสมุทรสงคราม พร้อมติดตั้งกำแพงกันเสียงชนิดโปร่ง ติดตั้งไฟฟ้าแสงสว่างแบบโคมไฟ LED เสร็จสมบูรณ์
ทั้งนี้ เพื่อสนับสนุนยุทธศาสตร์การท่องเที่ยวและการขนส่งในพื้นที่ เนื่องจากสะพานดังกล่าวเป็นสะพานข้ามแม่น้ำแม่กลอง เชื่อมระหว่าง 3 อำเภอ ประกอบด้วย อำเภอเมือง อำเภออัมพวา อำเภอบางคนที ประชาชนและนักท่องเที่ยวจะใช้สัญจรเพื่อไปตลาดน้ำอัมพวา ตลาดน้ำบางน้อย ตลาดน้ำท่า ค่ายบางกุ้ง โบสถ์คริสต์ และตลาด 100 ปี บางนกแขวก ซึ่งเป็นสถานที่ท่องเที่ยวชื่อดังของจังหวัดสมุทรสงคราม อันเป็นการส่งเสริมเศรษฐกิจกระจายรายได้สู่ชุมชนอย่างยั่งยืน ตามนโยบายของนายศักดิ์สยาม ชิดชอบ รัฐมนตรีว่าการกระทรวงคมนาคม นอกจากนี้ ประชาชนสามารถใช้สะพานฯ เชื่อมไปยังทางหลวงแผ่นดินหมายเลข 325 (สมุทรสงคราม – บางแพ) เพื่อเดินทางเข้าสู่จังหวัดนครปฐม ราชบุรี เพชรบุรี กรุงเทพฯ ได้ รวมถึงใช้เป็นเส้นทางขนส่งพืชผลทางการเกษตร อาทิ กล้วย มะพร้าว ส้มโอ น้ำตาลมะพร้าว ฯลฯ ได้อย่างสะดวกรวดเร็วปลอดภัยอีกด้วย

ที่มา : https://www.thaigov.go.th/news/contents/details/54805