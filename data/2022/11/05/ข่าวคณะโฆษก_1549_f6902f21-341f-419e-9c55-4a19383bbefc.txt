รัฐบาลไทย-ข่าวทำเนียบรัฐบาล-โฆษกรัฐบาลเผย นายกรัฐมนตรี แนะจังหวัด จัดทำแผนปฏิบัติการเตรียมพร้อมไวรัสโควิด-19 สู่โรคประจำถิ่นหลัง สธ. ประกาศลดระดับเตือนภัย “โควิด” จากระดับ 4 เหลือระดับ 3 ทั่วประเทศ


วันอังคารที่ 10 พฤษภาคม 2565
พิมพ์
โฆษกรัฐบาลเผย นายกรัฐมนตรี แนะจังหวัด จัดทำแผนปฏิบัติการเตรียมพร้อมไวรัสโควิด-19  สู่โรคประจำถิ่นหลัง สธ. ประกาศลดระดับเตือนภัย “โควิด” จากระดับ 4 เหลือระดับ 3  ทั่วประเทศ
โฆษกรัฐบาลเผย นายกรัฐมนตรี แนะจังหวัด จัดทำแผนปฏิบัติการเตรียมพร้อมไวรัสโควิด-19  สู่โรคประจำถิ่นหลัง สธ. ประกาศลดระดับเตือนภัย “โควิด” จากระดับ 4 เหลือระดับ 3  ทั่วประเทศ วันนี้ พบผู้ติดเชื้อโควิด-19 รายใหม่ 6,230 ราย
วันนี้  (10 พฤษภาคม 2565)  นายธนกร วังบุญคงชนะ โฆษกประจำสำนักนายกรัฐมนตรี เผย พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เสนอแนะทุกจังหวัดจัดทำแผนปฏิบัติการเตรียมพร้อมเข้าสู่ระยะโรคประจำถิ่น ภายหลัง ที่ประชุมศูนย์ปฏิบัติการด้านการแพทย์และสาธารณสุข กรณีโควิด-19 เห็นชอบประกาศลดระดับการเตือนภัยโควิดจากระดับ 4 เหลือระดับ 3 ทั่วประเทศ  สอดคล้องสถานการณ์โลก รวมถึงสถานการณ์ของผู้ติดเชื้อปอดอักเสบ ใส่เครื่องหายใจ และผู้เสียชีวิตในประเทศ มีแนวโน้มที่ลดลง  ทำให้ขณะนี้มีจังหวัดที่เข้าสู่ระยะทรงตัว (Plateau) แล้ว 23 จังหวัด และจังหวัดที่สถานการณ์ดีขึ้นอยู่ในระยะขาลง (Declining) 54 จังหวัด ทั้งนี้ เพื่อการมีส่วนร่วมของผู้ประกอบการ หน่วยงานภาครัฐ และประชาชน ให้ช่วยกันขับเคลื่อนเศรษฐกิจให้ดำเนินต่อไปได้ โดยเน้นให้ประชาชนทุกคน ต้องปฏิบัติตาม มาตรการ 2U คือ Universal Prevention ป้องกันตนเองครอบจักรวาล ใส่หน้ากาก ล้างมือ เว้นระยะห่าง และ Universal Vaccination อย่างเคร่งครัด เพื่อช่วยกันเดินหน้าเข้าสู่โรคประจำถิ่นต่อไป
สำหรับสถานการณ์การแพร่ระบาดของโควิด-19 วันนี้ พบผู้ติดเชื้อโควิด-19 รายใหม่ 6,230 ราย จำแนกเป็น ผู้ติดเชื้อในประเทศ 6,226 ราย และผู้ป่วยมาจากต่างประเทศ 4 ราย  ผู้เสียชีวิตเพิ่มขึ้น 53 ราย ผู้ที่กำลังรักษาตัว 80,002 ราย และมียอดผู้ที่หายป่วยกลับบ้านแล้ว 11,132 ราย ทำให้มียอดผู้ป่วย ยืนยันสะสมตั้งแต่ 1 ม.ค. 65 จำนวน 2,114,133 ราย จำนวนผู้ที่หายป่วยสะสมจำนวน 2,059,876 ราย ผู้ป่วยปอดอักเสบรักษาตัวอยู่ในโรงพยาบาล 1,481 ราย เฉลี่ยจังหวัดละ 19 ราย อัตราครองเตียง ร้อยละ 18.5 ขณะที่รายงานภาพรวมการฉีดวัคซีนโควิด-19 สรุปจำนวนผู้ที่ได้รับได้รับวัคซีนสะสม ตั้งแต่ 28 ก.พ. 64 - 8 พ.ค. 65 รวม 134,727,990 โดส ใน 77 จังหวัด แบ่งเป็นผู้ได้รับวัคซีนเข็มที่ 1 สะสม 56,409,347 โดส ผู้ได้รับวัคซีนเข็มที่ 2 สะสม 51,658,780 โดส ผู้ได้รับวัคซีนเข็มที่ 3 สะสม 23,804,324 โดส และผู้ได้รับวัคซีนเข็มที่ 4 สะสม 2,855,539 โดส

ที่มา : https://www.thaigov.go.th/news/contents/details/54396