รัฐบาลไทย-ข่าวทำเนียบรัฐบาล-ก.แรงงาน สุดปัง เสนออาชีพอิสระ สร้างงาน สร้างรายได้ รองรับโควิด-19


วันพุธที่ 4 พฤษภาคม 2565
พิมพ์
ก.แรงงาน สุดปัง เสนออาชีพอิสระ สร้างงาน สร้างรายได้ รองรับโควิด-19
กระทรวงแรงงาน แนะนำอาชีพอิสระร่วม 200 อาชีพ  ลงทุนน้อย ทำง่าย รายได้ดี
นายสุชาติ ชมกลิ่น รัฐมนตรีว่าการกระทรวงแรงงาน เผย รัฐบาลภายใต้การนำของพลเอก ประยุทธ์ จันทร์โอชา นายกรัฐมนตรี และพลเอก ประวิตร วงษ์สุวรรณ รองนายกรัฐมนตรี ซึ่งกำกับดูแลกระทรวงแรงงาน ให้ความสำคัญกับการส่งเสริม ต่อยอดการประกอบอาชีพ เพื่อให้ประชาชนมีงานทำ มีรายได้ มีคุณภาพชีวิตที่ดี โดยเฉพาะในสถานการณ์การแพร่ระบาดของโควิด – 19 ที่ประชาชนบางส่วนมีรายได้ลดลงจากการปรับลดชั่วโมงทำงาน หรือตกอยู่ในภาวะว่างงานชั่วคราว ซึ่งกระทรวงแรงงานโดยกรมการจัดหางานได้เตรียมข้อมูลอาชีพอิสระเพื่อเป็นทางเลือกให้กับประชาชน แบ่งเป็น 10 หมวดหมู่ จำนวน 199 อาชีพ ซึ่งเป็นอาชีพที่ทำได้ง่าย รายได้ดี เป็นที่นิยมในปัจจุบันเหมาะสมกับทุกเพศทุกวัย ประชาชนที่สนใจสามารถเข้าชมได้ที่เว็บไซต์กองส่งเสริมการมีงานทำ กรมการจัดหางาน www.doe.go.th/vgnew เลือกหัวข้อ “อาชีพอิสระ 2022”
ด้านนายไพโรจน์ โชติกเสถียร อธิบดีกรมการจัดหางาน เผยว่า กรมการจัดหางานได้เตรียมอาชีพอิสระไว้ ซึ่งประกอบไปด้วยข้อมูลและคลิปสาธิตอาชีพ เพื่ออำนวยความสะดวกให้กับประชาชนผ่านช่องทางออนไลน์
สำหรับ “อาชีพอิสระ 2022” ที่กรมการจัดหางานรวบรวมไว้ มีด้วยกัน 10 ประเภทอาชีพอิสระ ดังนี้
1.ประเภทการขายและการให้บริการ อาทิ ดูแลผู้สูงอายุ แอดมินเพจ/ดูแลร้านค้าออนไลน์
2.ประเภทการใช้เทคนิคและความรู้เฉพาะด้าน อาทิ รับทำโมเดล 3 มิติ รับตัดต่อวีดิโอ รับสร้าง/ตอบแบบสอบถาม
3.ประเภทการออกแบบ อาทิ รับออกแบบโลโก้ รับทำ sticker Line รับออกแบบและวาดภาพประกอบ Map Designer
4.ประเภทการสอน อาทิ สอนภาษา รับสอนโหราศาสตร์ สอนลงทุน/เล่นหุ้น
5.ประเภทงานประดิษฐ์ หัตถกรรม และภูมิปัญญา อาทิ ทำน้ำปรุง ทำแป้งพวง เสื้อมัดย้อม ทำกำไลหินนำโชค
6.ประเภทการตัด – เย็บ อาทิ รับซ่อมตุ๊กตา เย็บเสื้อผ้าสุนัข รับตัด-เย็บ/แก้ไขเสื้อผ้า
7.ประเภทการทำอาหาร อาทิ ชิฟฟ่อนมะพร้าวอ่อน วุ้นข้าวเหนียวมะม่วง คาราเมลคอนเฟลก น้ำผลไม้สกัดเย็น
8.ประเภทการให้คำปรึกษา อาทิ ที่ปรึกษาทางกฎหมาย รับวางแผนการเดินทาง
9.ประเภทการเขียนและรีวิว อาทิ นักเขียน รับรีวิวอาหาร รับโปรโมทสินค้า รับเขียนบทความ
10.ประเภทการเกษตรและเลี้ยงสัตว์ อาทิ เลี้ยงจิ้งหรีด เพาะเห็ดนางฟ้า ปลูกข้าวโพดอ่อน เลี้ยงกบฮอร์นฟรอก ปลูกกล้วยไม้ เลี้ยงด้วงสาคู
ทั้งนี้ ผู้สนใจที่ต้องการสอบถามข้อมูลเพิ่มเติมสามารถติดต่อได้ที่สำนักงานจัดหางานจังหวัดทุกจังหวัด สำนักงานจัดหางานกรุงเทพมหานครพื้นที่ 1 – 10 หรือที่สายด่วนกระทรวงแรงงาน โทร.1506 กด 2 กรมการจัดหางาน หรือสายด่วนกรมการจัดหางาน โทร.1694

ที่มา : https://www.thaigov.go.th/news/contents/details/54206