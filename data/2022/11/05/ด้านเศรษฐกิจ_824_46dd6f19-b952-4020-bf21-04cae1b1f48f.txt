รัฐบาลไทย-ข่าวทำเนียบรัฐบาล-กรมทางหลวง หนุนท่องเที่ยวไทย เร่งขยายทางหลวงหมายเลข 4169 สายทางรอบเกาะสมุย


วันศุกร์ที่ 3 กันยายน 2564
กรมทางหลวง หนุนท่องเที่ยวไทย เร่งขยายทางหลวงหมายเลข 4169 สายทางรอบเกาะสมุย
เพื่ออำนวยความสะดวกปลอดภัยและส่งเสริมการท่องเที่ยวตามนโยบายรัฐบาล
กรมทางหลวง (ทล.) กระทรวงคมนาคม ขานรับนโยบายของนายศักดิ์สยาม ชิดชอบ รัฐมนตรีว่าการกระทรวงคมนาคม ที่ได้มอบให้ ทล. ดำเนินการพัฒนาโครงสร้างพื้นฐานด้านคมนาคมขนส่งพัฒนาโครงข่ายทางหลวงในพื้นที่ภาคใต้ พร้อมให้เร่งดำเนินโครงการก่อสร้างทางหลวงหมายเลข 4169 สายทางรอบเกาะสมุยที่ยังอยู่ระหว่างการก่อสร้างให้เสร็จสมบูรณ์ตลอดเส้นทาง 50 กิโลเมตร โดยที่ผ่านมา ทล. ได้ขยายเส้นทางแล้วเสร็จและเปิดให้บริการเพื่ออำนวยความสะดวกประชาชนไปแล้ว รวมระยะทาง 34 กิโลเมตร ขณะนี้เหลือการก่อสร้างเพียง ตอนบ้านหัวถนน - บ้านเฉวง ซึ่งเป็นช่วงสุดท้าย รัฐมนตรีว่าการกระทรวงคมนาคมจึงผลักดันให้เร่งขยายเส้นทางเพิ่มช่องจราจรในส่วนที่เหลืออีก 15.5 กิโลเมตร เพื่อรองรับการขยายตัวของเศรษฐกิจ ส่งเสริมการท่องเที่ยว และยกระดับคุณภาพชีวิตประชาชนและนักท่องเที่ยว ให้สามารถเดินทางได้อย่างสะดวกรวดเร็วปลอดภัยตามนโยบายของรัฐบาล
ทล. โดยสำนักก่อสร้างทางที่ 1 จึงเร่งดำเนินโครงการก่อสร้างทางหลวงหมายเลข 4169 สายทางรอบเกาะสมุย ตอนบ้านหัวถนน - บ้านเฉวง โดยมีจุดเริ่มต้น ที่ กม. 14+000 ท้องที่บ้านหัวถนน ตำบลหน้าเมือง และจุดสิ้นสุด ที่ กม. 29+531 ท้องที่บ้านเฉวง ตำบลบ่อผุด อำเภอเกาะสมุย จังหวัดสุราษฎร์ธานี  โดยก่อสร้างเป็นมาตรฐานทางชั้น 1 ขนาด 2 ช่องจราจร ไป - กลับ ผิวทางเป็นแอสฟัลท์คอนกรีต สำหรับรูปแบบการก่อสร้าง แบ่งตามลักษณะภูมิประเทศและความกว้างของเขตทางหลวง โดยคำนึงถึงการใช้ประโยชน์ของพื้นที่ให้เหมาะสมกับเขตทางหลวง เนื่องจากสภาพพื้นที่โดยทั่วไปเป็นภูมิประเทศสลับเนินเขา ย่านชุมชนที่อยู่อาศัยหนาแน่น โดยแบ่งรูปแบบการก่อสร้าง ดังนี้
1. รูปแบบสำหรับเขตทางกว้าง 12 เมตร ช่องจราจรกว้าง 3.50 เมตร ไม่มีไหล่ทาง มีทางเท้าทั้งสองข้าง กว้างข้างละ 2.50 เมตร
2. รูปแบบสำหรับเขตทางกว้าง 16 เมตร ช่องจราจรกว้าง 3.00 เมตร มีไหล่ทางทั้งสองข้างทาง กว้างข้างละ 2.25 เมตร และมีทางเท้าทั้งสองข้างทาง กว้างข้างละ 2.75 เมตร
3. รูปแบบสำหรับเขตทางกว้าง 30 เมตร ช่องจราจรกว้าง 3 เมตร มีไหล่ทางทั้งสองข้างทาง กว้างข้างละ 3 เมตร
รวมงานติดตั้งไฟฟ้าแสงสว่างและไฟสัญญาณจราจรบนทางหลวงตลอดเส้นทาง งบประมาณ 700,980,000 บาท ปัจจุบันการก่อสร้างมีความคืบหน้าประมาณ 70% คาดว่าจะก่อสร้างจะแล้วเสร็จประมาณเดือนมีนาคม 2565
ทั้งนี้ทางหลวงสายดังกล่าว เดิมชื่อถนนทวีราษฎร์ภักดี เป็นถนนวงแหวนรอบตัวเกาะสมุยผ่านย่านชุมชนต่าง ๆ อ้อมรอบเกาะ กลับมาที่จุดเดิมบริเวณหน้าที่ว่าการอำเภอเมืองเกาะสมุย เมื่อโครงการก่อสร้างแล้วเสร็จจะเติมเต็มโครงข่ายทางหลวงสาย 4169 ให้สมบูรณ์ตลอดเส้นทาง รองรับปริมาณการจราจรที่เพิ่มสูงขึ้น ยกระดับความปลอดภัยการคมนาคมขนส่ง กระตุ้นการท่องเที่ยวของจังหวัดสุราษฎร์ธานีและพื้นที่ภาคใต้ ช่วยการกระจายความเจริญทางด้านเศรษฐกิจในระดับท้องถิ่นและระดับประเทศ

ที่มา : https://www.thaigov.go.th/news/contents/details/45489