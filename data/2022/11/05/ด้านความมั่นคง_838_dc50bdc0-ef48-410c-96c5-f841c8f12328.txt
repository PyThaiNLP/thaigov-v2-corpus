รัฐบาลไทย-ข่าวทำเนียบรัฐบาล-​ซาอุพอใจ รมว.เฮ้ง ขานรับ นายก มอบ กพร. นำคณะ เยี่ยมชมศูนย์ทดสอบฝีมือแรงงานสาขาการจัดการโรงแรมและบริการของไทย


วันจันทร์ที่ 14 มีนาคม 2565
​ซาอุพอใจ รมว.เฮ้ง ขานรับ นายก มอบ กพร. นำคณะ เยี่ยมชมศูนย์ทดสอบฝีมือแรงงานสาขาการจัดการโรงแรมและบริการของไทย
...
เมื่อวันที่ 14 มีนาคม 2565 นายสุชาติ ชมกลิ่น รัฐมนตรีว่าการกระทรวงแรงงาน มอบหมายให้ นายประทีป ทรงลำยอง อธิบดีกรมพัฒนาฝีมือแรงงาน นำคณะผู้แทนทางวิชาการของซาอุดีอาระเบีย ในโอกาสเดินทางมาเยือนประเทศไทยระหว่างวันที่ 12-16 มีนาคมนี้ เพื่อเข้าร่วมการประชุมเชิงวิชาการเกี่ยวกับการจัดส่งแรงงานระหว่างกระทรวงแรงงานของไทยและกระทรวงทรัพยากรมนุษย์และการพัฒนาสังคมซาอุดีอาระเบีย ได้เข้าเยี่ยมชมกิจกรรมการฝึกอบรมการประกอบอาหารฮาลาล และการเตรียมความพร้อมในการจัดตั้งเป็นศูนย์ฝึกอบรมและศูนย์ทดสอบมาตรฐานฝีมือแรงงาน สาขางานบริการโรงแรม พนักงานบริการห้องพักและการประกอบอาหารฮาลาล ณ สถาบันฝึกอบรมด้านการโรงแรม The Bazaar Hotel Bangkok เพื่อเตรียมความพร้อมแรงงานไทยก่อนไปทำงานในประเทศซาอุดีอาระเบีย โดยมี นายสมาสภ์ ปัทมะสุคนธ์  ผู้ช่วยปลัดกระทรวงแรงงาน คณะผู้บริหาร และเจ้าหน้าที่กระทรวงแรงงาน ร่วมให้การต้อนรับ โดยนายประทีป กล่าวว่า พล.อ. ประยุทธ์ จันทร์โอชา นายกรัฐมนตรีและ รมว.กลาโหม มีนโยบายเร่งส่งแรงงานไทยไปทำงานประเทศซาอุดิอาระเบีย ซึ่งกระทรวงแรงงานขานรับนโยบายดังกล่าว และท่านสุชาติ  ชมกลิ่น รมว.แรงงาน ได้มอบหมายให้กรมพัฒนาฝีมือแรงงาน เตรียมความพร้อมของศูนย์ทดสอบมาตรฐานฝีมือแรงงาน และสถานทดสอบฝีมือแรงงาน เพื่ออำนวยความสะดวกและให้บริการแก่แรงงานที่ประสงค์จะไปทำงานประเทศซาอุดิอาระเบีย และในวันนี้ตนได้รับมอบหมายจาก รมว.แรงงาน ให้นำคณะผู้แทนทางวิชาการของซาอุดีอาระเบียมาเยี่ยมชมการฝึกอบรมและทดสอบฝีมือแรงงาน ซึ่งเป็นการนำเสนอการฝึกอบรมในภาคบริการ โดย น.ส.สถาปนิก ทุ่งทอง ผู้บริหารโรงแรม The Bazzar Hotel Bangkok และดูงานกิจกรรมด้าน Room Service และการทำเครื่องดื่มสมุนไพรประยุกต์ นำเสนอโดย อ.สุรเชษฐ์ ดิเรกบุษราคม หรือ เชฟตั้ม จำนวน 2 เมนู ได้แก่ บลูฮาวายสมุนไพร และกระเจี๊ยบอิตาเลี่ยนโซดาวุ้นสมุนไพร
นายประทีป กล่าวต่อว่า การเยี่ยมชมการฝึกอบรมและทดสอบฝีมือแรงงานในครั้งนี้เบื้องต้นคณะผู้แทนทางวิชาการซาอุดีอาระเบีย มีความพอใจในความพร้อมของการฝึกอบรมและทดสอบฝีมือแรงงาน และได้กล่าวว่า นอกจากทางซาอุต้องการแรงงานในสาขาช่างเชื่อม โดยเฉพาะช่างเชื่อมใต้น้ำ และช่างเคาะพ่นสี รวมถึง Medical Staff ด้วยแล้ว ยังต้องการแรงงานในสาขาพ่อครัวหรือเชฟ พนักงานโรงแรมอีกด้วย ซึ่งทางกรมพัฒนาฝีมือแรงงานได้เตรียมการรองรับส่งแรงงานไทยไปประเทศซาอุดีอาระเบีย โดยเตรียมพร้อมดำเนินการอำนวยความสะดวกของการฝึกอบรมและทดสอบฝีมือแรงงานในสาขาอาชีพซึ่งกำลังเป็นที่ต้องการ ซึ่งการทดสอบมาตรฐานฝีมือแรงงานนั้น กรมพัฒนาฝีมือแรงงาน ได้มีการหารือพิจารณาแนวทางการใช้มาตรฐานฝีมือแรงงานแห่งชาติ โดยการปรับปรุงหลักสูตร ค่าธรรมเนียม แบบทดสอบให้สอดคล้องกับตำแหน่งงาน รวมถึงการกำหนดมาตรฐาน มาตรฐานกลาง มาตรฐานฝีมือแรงงานแห่งชาติ และรูปแบบที่นายจ้างต้องการ
"การทดสอบมาตรฐานฝีมือแรงงานเป็นการการันตีความรู้ความสามารถ ช่วยสร้างความมั่นใจ และเป็นใบเบิกทางให้แก่แรงงานที่ต้องการจะไปทำงานยังต่างประเทศ ช่วยเพิ่มโอกาสการมีงานทำและเพิ่มความก้าวหน้าในอาชีพ สำหรับผู้ที่ผ่านการทดสอบฝีมือ ในส่วนของนายจ้างได้ทราบและมั่นใจได้ว่าบุคคลนั้นเป็นผู้ที่มีความรู้และทักษะฝีมือตรงตามตำแหน่งงานที่ต้องการ รวมทั้งเพื่อเตรียมความพร้อมให้แก่แรงงานไทยสามารถได้เข้ารับการฝึกอบรมและทดสอบฝีมือแรงงานก่อนไปทำงานในชาอุดีอาระเบียให้เป็นไปด้วยความเรียบร้อยและมีประสิทธิภาพตามข้อกำหนดและกรอบความร่วมมือของทั้งสองฝ่ายอีกด้วย" นายประทีป กล่าวในท้ายสุด
ทั้งนี้ ท่านที่สนใจไปทำงานในประเทศซาอุดีอาระเบีย สามารถลงทะเบียนผ่านระบบอิเล็กทรอนิกส์การบริหารแรงงานไทยไปต่างประเทศได้ที่เว็บไซต์ http://toea.doe.go.th  เลือก “ลงทะเบียน” เลือก “คนหางาน” ทั้งนี้สามารถศึกษาคู่มือวิธีการลงทะเบียนคนหางานได้ที่หน้าเว็บไซต์ระบบอิเล็กทรอนิกส์การบริหารแรงงานไทยไปต่างประเทศ และสามารถคิดตามข่าวสารได้ที่เว็บไซต์ www.doe.go.th/overseas. หรือติดต่อสำนักงานจัดหางานได้ทุกจังหวัด ในวันเวลาราชการ หรือที่สายด่วนกระทรวงแรงงาน โทร.1506 กด 2 กรมการจัดหางาน

ที่มา : https://www.thaigov.go.th/news/contents/details/52536