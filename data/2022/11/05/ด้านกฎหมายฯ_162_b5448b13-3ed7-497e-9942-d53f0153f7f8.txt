รัฐบาลไทย-ข่าวทำเนียบรัฐบาล-กระทรวงยุติธรรม โดยกรมคุ้มครองสิทธิและเสรีภาพ เดินหน้าจัดตั้งศูนย์ไกล่เกลี่ยภาคประชาชนเต็มทุกพื้นที่


วันเสาร์ที่ 21 สิงหาคม 2564
พิมพ์
กระทรวงยุติธรรม โดยกรมคุ้มครองสิทธิและเสรีภาพ เดินหน้าจัดตั้งศูนย์ไกล่เกลี่ยภาคประชาชนเต็มทุกพื้นที่
กระทรวงยุติธรรม โดยกรมคุ้มครองสิทธิและเสรีภาพ เดินหน้าจัดตั้งศูนย์ไกล่เกลี่ยภาคประชาชนเต็มทุกพื้นที่ โดยการจัดระบบการบริหารงาน มุ่งสร้างความเข้าใจในกระบวนการไกล่เกลี่ย อำนวยความยุติธรรมแก่ประชาชน
วันนี้ (วันเสาร์ที่ 21 สิงหาคม 2564) กรมคุ้มครองสิทธิและเสรีภาพ เดินหน้าอย่างเต็มรูปแบบตามนโยบายของ นายสมศักดิ์ เทพสุทิน รัฐมนตรีว่าการกระทรวงยุติธรรม ในการขับเคลื่อนพระราชบัญญัติการไกล่เกลี่ยข้อพิพาท พ.ศ. 2562 โดยการจัดระบบการบริหารงาน มุ่งสร้างความเข้าใจในกระบวนการไกล่เกลี่ย พัฒนากฎหมายการไกล่เกลี่ย พัฒนาการเข้าถึงและการให้บริการที่ทันสมัยและทั่วถึง และสร้างมาตรฐานผู้ทำหน้าที่ไกล่เกลี่ย อำนวยความยุติธรรมแก่ประชาชน ส่งเสริมระบบยุติธรรมทางเลือก ระบบยุติธรรมชุมชน และการมีส่วนร่วมของประชาชน จัดระบบการบริหารงานในกระบวนการยุติธรรมทุกด้านให้มีประสิทธิภาพ เป็นธรรม ไม่เลือกปฏิบัติ ให้ประชาชนเข้าถึงกระบวนการยุติธรรมได้โดยสะดวกรวดเร็ว และไม่เสียค่าใช้จ่ายสูงเกินสมควร
โดยเมื่อวันที่ 18 สิงหาคม 2564 ได้มีการจัดการประชุมเชิงปฏิบัติการถวายความรู้แด่พระสังฆาธิการ เกี่ยวกับพระราชบัญญัติการไกล่เกลี่ยข้อพิพาท พ.ศ. 2562 และจัดทำแผนการจัดตั้งศูนย์ไกล่เกลี่ยข้อพิพาทภาคประชาชน ตามบันทึกความร่วมมือที่ดำเนินงานด้านการคุ้มครองสิทธิและเสรีภาพของประชาชน ระหว่าง กรมคุ้มครองสิทธิและเสรีภาพ กับ สำนักงานพระพุทธสาสนาแห่งชาติ และตามมติมหาเถรสมาคม ให้เจ้าคณะกรุงเทพมหานคร เจ้าคณะเขต เจ้าคณะแขวง เจ้าคณะจังหวัด เจ้าคณะอำเภอ เจ้าคณะตำบล และวัดที่มีความพร้อมเป็นสถานที่ตั้งศูนย์ไกลเกลี่ยข้อพิพาทภาคประชาชน โดยจะขยายผลให้มีศูนย์ไกล่เกลี่ยข้อพิพาทภาคประชาชนครอบคลุมพื้นที่ 180 แขวง ของกรุงเทพมหานคร
นายเรืองศักดิ์ สุวารี อธิบดีกรมคุ้มครองสิทธิและเสรีภาพ กล่าวว่า การเข้าถึงสิทธิต่างๆ ของประชาชนต้องได้รับโดยสะดวก รวดเร็ว และไม่มีค่าใช้จ่าย ประชาชนสามารถใช้บริการได้ทุกที่ โดยกรมคุ้มครองสิทธิและเสรีภาพ ได้เพิ่มช่องทางและอำนวยความสะดวกให้ประชาชนเข้าถึงการไกล่เกลี่ยข้อพิพาทตามกฎหมาย ผ่านศูนย์ไกล่เกลี่ยข้อพิพาทภาคประชาชนในทุกพื้นที่ และทางออนไลน์ http://emediation.rlpd.go.th โดยสามารถยื่นคำร้องขอไกล่เกลี่ยข้อพิพาทและติดตามความคืบหน้าในการให้บริการได้ตลอด 24 ชั่วโมง
ทั้งนี้ สามารถติดต่อขอรับความช่วยเหลือได้ที่ ส่วนกลาง (กรมคุ้มครองสิทธิและเสรีภาพ) และ ส่วนภูมิภาค (สำนักงานยุติธรรมจังหวัด ทุกแห่งทั่วประเทศ) หรือ ติดต่อที่ "สายด่วนยุติธรรม โทร. 1111 กด 77"

ที่มา : https://www.thaigov.go.th/news/contents/details/44995