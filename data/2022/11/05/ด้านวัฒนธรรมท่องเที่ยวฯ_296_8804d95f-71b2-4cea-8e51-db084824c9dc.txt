รัฐบาลไทย-ข่าวทำเนียบรัฐบาล-บอร์ดกวช.รับทราบผลสรุปกิจกรรมสวดมนต์ข้ามปีในปี 2564 มีวัดและศาสนสถานร่วมจัดกิจกรรม 17,806 แห่ง มีผู้เข้าร่วมกิจกรรมทั้งหมด 4,040,256 คน วัดไทยในต่างประเทศเข้าร่วม 38 แห่ง


วันจันทร์ที่ 10 มกราคม 2565
บอร์ดกวช.รับทราบผลสรุปกิจกรรมสวดมนต์ข้ามปีในปี 2564 มีวัดและศาสนสถานร่วมจัดกิจกรรม 17,806 แห่ง มีผู้เข้าร่วมกิจกรรมทั้งหมด 4,040,256 คน วัดไทยในต่างประเทศเข้าร่วม 38 แห่ง
บอร์ดกวช.รับทราบผลสรุปกิจกรรมสวดมนต์ข้ามปีในปี 2564 มีวัดและศาสนสถานร่วมจัดกิจกรรม 17,806 แห่ง มีผู้เข้าร่วมกิจกรรมทั้งหมด 4,040,256 คน วัดไทยในต่างประเทศเข้าร่วม 38 แห่งใน 22 ประเทศ
บอร์ดกวช.รับทราบผลสรุปกิจกรรมสวดมนต์ข้ามปีในปี 2564 มีวัดและศาสนสถานร่วมจัดกิจกรรม 17,806 แห่ง มีผู้เข้าร่วมกิจกรรมทั้งหมด 4,040,256 คน วัดไทยในต่างประเทศเข้าร่วม 38 แห่งใน 22 ประเทศ
วันที่ 10 มกราคม 2565 ที่ศูนย์ประชุมกระทรวงวัฒนธรรมชั้น 8 อาคารวัฒนธรรมวิศิษฏ์ นายอิทธิพล คุณปลื้ม รัฐมนตรีว่าการกระทรวงวัฒนธรรม ในฐานะรองประธานกรรมการวัฒนธรรมแห่งชาติ(กวช.)  กล่าวภายหลังเข้าร่วมประชุมคณะกรรมการกวช. ครั้งที่ 1/2565 โดยมีนายวิษณุ เครืองาม รองนายกรัฐมนตรีและประธานกวช.เป็นประธานการประชุมว่า ที่ประชุมได้รับรายงานจากคณะอนุกรรมการขับเคลื่อนการดำเนินงานด้านศาสนาเกี่ยวกับผลการจัดกิจกรรม “สวดมนต์ข้ามปี เสริมสิริมงคลทั่วไทย ส่งท้ายปีเก่าวิถีใหม่ พุทธศักราช 2564 ต้อนรับศักราชใหม่ 2565” ระหว่างวันที่ 31 ธันวาคม 2564 ถึงวันที่ 1 มกราคม 2565 โดยได้รับพระเมตตาจากสมเด็จพระอริยวงศาคตญาณ สมเด็จพระสังฆราช สกลมหาสังฆปริณายก ประทานไฟพระฤกษ์ให้แก่กระทรวงวัฒนธรรม (วธ.) เพื่อเชิญไปถวายเจ้าคณะจังหวัดทุกจังหวัดทั่วประเทศสำหรับจุดประกอบในพิธีสวดมนต์ข้ามปีฯทั้งในส่วนกลางและส่วนภูมิภาค ซึ่งในส่วนกลางจัดกิจกรรมสวดมนต์ข้ามปี ณ วัดพระเชตุพนวิมลมังคลาราม และวัดอรุณราชวราราม กรุงเทพฯ และส่วนภูมิภาคจัดกิจกรรมสวดมนต์ข้ามปี ได้แก่ ภาคเหนือที่วัดพระธาตุดอยตุง จ.เชียงราย ภาคตะวันออกเฉียงเหนือที่วัดโพธิสมภรณ์ จ.อุดรธานี และภาคใต้ที่วัดเขาสุวรรณประดิษฐ์ จ.สุราษฎร์ธานี ซึ่งได้มีการถ่ายทอดสดจากสถานีโทรทัศน์ ช่อง 7HD และ Facebook Live วัดโพธิ์ท่าเตียน Wat Pho และ Facebook Live กรมการศาสนา ขณะเดียวกันกรมการศาสนาได้จัดทำแอปพลิเคชันสวดมนต์ข้ามปีเพื่อให้ประชาชนทุกกลุ่มทุกวัยสามารถเข้าร่วมกิจกรรมต่างๆ เช่น  กิจกรรมสวดมนต์ 10 วัด 10 รัชกาล โดยสามารถเลือกวัด เลือกบทสวดมนต์และช่วงเวลาในการสวดมนต์ได้
รัฐมนตรีว่าการกระทรวงวัฒนธรรม กล่าวอีกว่า นอกจากนี้ จังหวัดที่มีพื้นที่ชายแดนติดกับประเทศเพื่อนบ้านได้จัดกิจกรรมสวดมนต์ข้ามปีอาเซียน 15 จังหวัด ประกอบด้วยระนอง หนองคาย สุรินทร์ อุบลราชธานี มุกดาหาร บึงกาฬ เลย นครพนม สงขลา แม่ฮ่องสอน ตราด ศรีสะเกษ เชียงราย ตากและสระแก้ว อีกทั้งมีการจัดกิจกรรมสวดมนต์ข้ามปีในต่างประเทศ โดยได้รับความร่วมมือจากมหาวิทยาลัยมหาจุฬาลงกรณราชวิทยาลัย ในการประสานกับวัดไทยและวัดพุทธในต่างประเทศเข้าร่วมกิจกรรมสวดมนต์ข้ามปี 38 แห่งใน 22 ประเทศ เช่น วัดพระธาตุหลวงจอมคำ ประเทศเมียนมา วัดองค์ตื้อมหาวิหาร ประเทศลาว วัดไทยพุทธคยา ประเทศอินเดีย วัดญาณประทีป ประเทศนิวซีแลนด์ ทั้งนี้ ทุกจังหวัดและทุกพื้นที่ปฏิบัติตามมาตรการการป้องกันการแพร่ระบาดของโรคติดเชื้อไวรัสโคโรนา 2019 (โควิด -19) อย่างเคร่งครัด ซึ่งกรมการศาสนาได้รับความร่วมมือจากสำนักงานสถิติแห่งชาติในการสรุปสถิติการจัดกิจกรรมสวดมนต์ข้ามปี ทั้งประเทศโดยพบว่า มีวัดและศาสนสถานร่วมจัดกิจกรรม 17,806 แห่ง มีผู้เข้าร่วมกิจกรรม 1,332,125 คน และมีผู้เข้าร่วมกิจกรรมออนไลน์ 2,708,131 คน ซึ่งสรุปโดยภาพรวมมีผู้เข้าร่วมกิจกรรมทั้งหมด 4,040,256 คน
นายอิทธิพล กล่าวด้วยว่า ขณะเดียวกันตนได้แจ้งต่อที่ประชุมว่า วธ.ได้มอบหมายให้กรมการศาสนาจัดทำแอปพลิเคชันในเทศกาลวันสำคัญทางพระพุทธศาสนา เช่น วันมาฆบูชา วันวิสาขบูชา วันอาสาฬหบูชา เพื่อส่งเสริมให้ประชาชนได้มีส่วนร่วมทำกิจกรรมทางพระพุทธศาสนาและสอดรับกับสถานการณ์การแพร่ระบาดของโรคโควิด-19 ด้วย

ที่มา : https://www.thaigov.go.th/news/contents/details/50385