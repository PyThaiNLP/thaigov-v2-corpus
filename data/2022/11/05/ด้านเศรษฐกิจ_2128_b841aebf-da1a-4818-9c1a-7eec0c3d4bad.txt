รัฐบาลไทย-ข่าวทำเนียบรัฐบาล-การรถไฟแห่งประเทศไทย เปิดเดินขบวนรถจักรไอน้ำประวัติศาสตร์ เส้นทางกรุงเทพ - อยุธยา - กรุงเทพ เนื่องในวันชาติ และวันพ่อแห่งชาติ 5 ธันวาคม 2564


วันอาทิตย์ที่ 5 ธันวาคม 2564
การรถไฟแห่งประเทศไทย เปิดเดินขบวนรถจักรไอน้ำประวัติศาสตร์ เส้นทางกรุงเทพ - อยุธยา - กรุงเทพ เนื่องในวันชาติ และวันพ่อแห่งชาติ 5 ธันวาคม 2564
นายนิรุฒ มณีพันธ์ ผู้ว่าการรถไฟแห่งประเทศไทย เป็นประธานในพิธีปล่อยขบวนรถจักรไอน้ำประวัติศาสตร์ เส้นทาง กรุงเทพ - อยุธยา - กรุงเทพ เพื่อเฉลิมพระเกียรติเนื่องในวันคล้ายวันพระราชสมภพของพระบาทสมเด็จพระปรมินทรมหาภูมิพลอดุลยเดช บรมนาถบพิตร  5 ธันวาคม 2564
เมื่อเวลา 08.00 น. วันที่ 5 ธันวาคม 2564 สถานีกรุงเทพ (หัวลำโพง) นายนิรุฒ มณีพันธ์ ผู้ว่าการรถไฟแห่งประเทศไทย เป็นประธานในพิธีปล่อยขบวนรถจักรไอน้ำประวัติศาสตร์ เส้นทาง กรุงเทพ - อยุธยา - กรุงเทพ เพื่อเฉลิมพระเกียรติเนื่องในวันคล้ายวันพระราชสมภพของพระบาทสมเด็จพระปรมินทรมหาภูมิพลอดุลยเดช บรมนาถบพิตร  5 ธันวาคม 2564 โดยมีผู้บริหารการรถไฟฯ  เจ้าหน้าที่ ประชาชน พร้อมสื่อมวลชนเข้าร่วมในพิธี
นายเอกรัช ศรีอาระยันพงษ์ ผู้อำนวยการศูนย์ประชาสัมพันธ์ การรถไฟแห่งประเทศไทย (รฟท.) กระทรวงคมนาคม เปิดเผยว่า เนื่องในวันที่ 5 ธันวาคม ของทุกปี รัฐบาลประกาศให้เป็นวันคล้ายวันพระราชสมภพของพระบาทสมเด็จพระปรมินทรมหาภูมิพล อดุลยเดช บรมนาถบพิตร วันชาติ และวันพ่อแห่งชาติ ในโอกาสนี้ การรถไฟฯ ได้จัดกิจกรรมเพื่อแสดงออกถึงความจงรักภักดี นำขบวนรถจักรไอน้ำประวัติศาสตร์แบบแปซิฟิค หมายเลข 824 และ 850 รุ่นหลังสงครามโลกครั้งที่ 2 มาจัดเดินขบวนรถพิเศษนำเที่ยวเส้นทางกรุงเทพถึงอยุธยา ให้บริการแก่ประชาชน และนักท่องเที่ยว เพื่อให้มีส่วนร่วมน้อมรำลึกถึงพระมหากรุณาธิคุณของพระองค์ที่มีต่อปวงชนชาวไทย
ทั้งนี้ การจัดเดินขบวนรถจักรไอน้ำขบวนประวัติศาสตร์ เส้นทางกรุงเทพ - อยุธยา ครั้งนี้ รฟท. ได้จัดให้บริการ 2 รูปแบบ
➡️ ขบวนรถไฟชั้น 3 ธรรมดา อัตราค่าโดยสารไป - กลับ ผู้ใหญ่/เด็ก คนละ 299 บาท บริการอาหารว่าง น้ำดื่มบนขบวนรถ ทั้งเที่ยวไป - กลับ พร้อมกิจกรรมบนขบวนรถไฟ) เดินทางท่องเที่ยวเองภายในเกาะเมืองอยุธยา สักการะสิ่งศักดิ์สิทธิ์ และวัดสำคัญๆ รอบเมืองกรุงเก่า เพลิดเพลินกับการซื้อสินค้าในแหล่งท่องเที่ยวสำคัญ
➡️ แบบแพคเกจด้วยตู้รถไฟ OTOP TRAIN อัตราค่าโดยสารไป - กลับ ผู้ใหญ่/เด็ก คนละ 2,999 บาท บริการอาหารว่าง น้ำดื่มบนขบวนรถ ทั้งทั้งไป - กลับ นำท่านล่องเรือชมความงามรอบเกาะอยุธยา รื่นรมย์กับบรรยากาศสองฟากฝั่งแม่น้ำป่าสัก เชื่อมต่อกับแม่น้ำเจ้าพระยา ผ่านสักการะวัดสำคัญ ๆ รอบเมืองกรุงเก่า เช่น วัดพุทไธสวรรค์ โบสถ์คริสต์ เซนต์ยอเซฟ วัดไชยวัฒนาราม พร้อมบริการอาหารกลางวันบนเรือเจ้าพระยามารวย เที่ยวชมสถานที่สำคัญๆ ด้วยรถปรับอากาศ ปิดท้ายด้วยการร่วมถวายสังฆทาน ณ พระอุโบสถวัดหน้าพระเมรุ พร้อมให้บริการโดยมัคคุเทศก์ ทีมงานดูแลตลอดการเดินทาง และมีประกันอุบัติเหตุการเดินทางให้
สำหรับขบวนรถจักรไอน้ำประวัติศาสตร์ ออกเดินทางจากสถานีกรุงเทพเวลา 08:10 น. ถึงสถานีอยุธยาเวลา 10:25 น. ขบวนจะหยุดรับ - ส่งผู้โดยสาร ที่สถานีสามเสน บางซื่อ บางเขน หลักสี่ ดอนเมือง รังสิต นักท่องเที่ยวสามารถขึ้นหรือลงตามสถานีดังกล่าวข้างต้นได้ และนักท่องเที่ยวสามารถเที่ยวชมเมืองอยุธยาได้ตามอัธยาศัยประมาณ 6 ชั่วโมง จากนั้นรถจักรไอน้ำจะออกจากสถานีอยุธยาเวลา 16:40 น. และถึงสถานีกรุงเทพเวลา 18: 55 น.
นายเอกรัชกล่าวว่า รฟท. ได้จัดเดินขบวนรถพิเศษนำเที่ยวสายประวัติศาสตร์ ขบวนรถจักรไอน้ำแบบแปซิฟิค หมายเลข 824 และ 850 รุ่นหลังสงครามโลกครั้งที่ 2 มาใช้ลากจูงขบวนในโอกาสพิเศษและในวันสำคัญ  โดยจะนำออกมาให้บริการประชาชน 6 ครั้ง ประกอบด้วย
1. วันที่ 23 ตุลาคม 2564 วันปิยมหาราช
2. วันที่ 5 ธันวาคม 2564 วันพระราชสมภพพระบาทสมเด็จพระปรมินทรมหาภูมิพล อดุลยเดช บรมนาถบพิตร เส้นทางกรุงเทพ - อยุธยา - กรุงเทพ
3. วันที่ 26 มีนาคม 2565 วันสถาปนากิจการรถไฟ
4. วันที่ 3 มิถุนายน 2565 วันเฉลิมพระชนมพรรษา สมเด็จพระนางเจ้าสุทิดา พัชรสุธาพิมลลักษณ พระบรมราชินี
5. วันที่ 28 กรกฎาคม 2565 วันเฉลิมพระชนมพรรษาของพระบาทสมเด็จพระเจ้าอยู่หัวมหาวชิราลงกรณ บดินทรเทพยวรางกูร
6. วันที่ 12 สิงหาคม 2565 วันแม่แห่งชาติ
Facebook ทีมพีอาร์การรถไฟแห่งประเทศไทย (red arrow right)https://www.facebook.com/129946050353608/posts/5246943061987189/?d=n
Twitter SRT OFFICIAL @PR_SRT (red arrow right) https://twitter.com/pr_srt/status/1467311781735321601?s=21
INSTAGRAM SRT OFFICIAL (red arrow right)https://www.instagram.com/p/CXFW9Gph3ce/?utm_medium=copy_link

ที่มา : https://www.thaigov.go.th/news/contents/details/49129