รัฐบาลไทย-ข่าวทำเนียบรัฐบาล-‘รมช.มนัญญา’ ชูต้นแบบสหกรณ์การเกษตรยั่งยืนแม่ทา เชื่อมโยงตลาดพืชผักอินทรีย์ของเกษตรกรรุ่นใหม่


วันศุกร์ที่ 25 มีนาคม 2565
‘รมช.มนัญญา’ ชูต้นแบบสหกรณ์การเกษตรยั่งยืนแม่ทา เชื่อมโยงตลาดพืชผักอินทรีย์ของเกษตรกรรุ่นใหม่
‘รมช.มนัญญา’ ชูต้นแบบสหกรณ์การเกษตรยั่งยืนแม่ทา เชื่อมโยงตลาดพืชผักอินทรีย์ของเกษตรกรรุ่นใหม่ ผลักดันผลิตสินค้าเกษตรปลอดภัยต่อผู้บริโภค ยกระดับจัดที่ดินทํากินชุมชนแม่ทา
รมช.มนัญญา ไทยเศรษฐ์ รัฐมนตรีช่วยว่าการกระทรวงเกษตรและสหกรณ์ ตรวจเยี่ยมการดำเนินงานของสหกรณ์การเกษตรยั่งยืนแม่ทา จำกัด พร้อมด้วย นายวิศิษฐ์ ศรีสุวรรณ อธิบดีกรมส่งเสริมสหกรณ์ นายอัชฌา สุวรรณนิตย์ รองอธิบดีกรมส่งเสริมสหกรณ์ และคณะ ณ สหกรณ์การเกษตรยั่งยืนแม่ทา จำกัด ตำบลแม่ทา อำเภอแม่ออน จังหวัดเชียงใหม่ โดยรับฟังบรรยายการดำเนินกิจการของสหกรณ์ฯ ตามโครงการจัดที่ดินทำกินให้ชุมชน ตามนโยบายของคณะกรรมการนโยบายที่ดินแห่งชาติ (คทช.) ตลอดจนเยี่ยมชมแปลงเกษตรอินทรีย์ พร้อมรับฟังบรรยายแนวคิดการเชื่อมโยงตลาดพืชผักอินทรีย์ของเกษตรกรรุ่นใหม่
รมช.มนัญญา กล่าวว่า สหกรณ์การเกษตรยั่งยืนแม่ทา จำกัด ได้ให้ความสำคัญและความร่วมมือในการดำเนินการตามนโยบายต่าง ๆ ของกระทรวงเกษตรและสหกรณ์ รวมถึงนโยบายที่สำคัญของกรมส่งเสริมสหกรณ์ด้วยดีเสมอมา สหกรณ์ฯ และชุมชน ได้ขับเคลื่อนนโยบายสำคัญ และงานเร่งด่วนตามนโยบายรัฐบาลได้หลายเรื่อง โดยเฉพาะโครงการจัดที่ดินทำกินให้ชุมชนตามนโยบายรัฐบาล (คทช.) ตั้งแต่ปี 2558 จำนวน 6 ชุมชน ใน 4 จังหวัด และชุมชนแม่ทาเป็นชุมชนแรกเริ่มในโครงการดังกล่าว ซึ่งสหกรณ์การเกษตรยั่งยืนแม่ทา จำกัด ได้ขับเคลื่อนเศรษฐกิจของชุมชน เพื่อสนองต่อโครงการ คทช. มาโดยตลอด โดยเฉพาะการส่งเสริมอาชีพให้แก่เกษตรกรสมาชิกในชุมชนให้มีความอยู่ดีกินดีอย่างพอเพียง และยั่งยืน ตามหลักและวิธีการของสหกรณ์ การรู้จักนำวิถีแนวคิดของคนรุ่นใหม่มาผสมผสานกับคนรุ่นเก่า การอยู่ร่วมกันแบบมีส่วนร่วม การจัดสรรปันส่วน และการควบคุมตามระบอบประชาธิปไตย โดยเฉพาะแผนการส่งเสริมการเกษตรแบบอินทรีย์ในสหกรณ์ ซึ่งสอดคล้องกับแผนปฏิบัติการด้านเกษตรอินทรีย์ พ.ศ. 2560 – 2565 โครงการ คทช. เป็นการบูรณาการร่วมกันระหว่างหน่วยงานต่าง ๆ โดยกระทรวงเกษตรและสหกรณ์ ทำหน้าที่เป็นคณะอนุกรรมการในด้านส่งเสริมและพัฒนาอาชีพ  มีหน้าที่จัดทำแผนการส่งเสริมและพัฒนาอาชีพและการตลาด พัฒนาระบบสาธารณูปโภค รวมถึงคุณภาพชีวิตและการสร้างรายได้ในรูปแบบสหกรณ์หรือรูปแบบอื่นที่เหมาะสม
“โครงการจัดที่ดินทำกินให้ชุมชนตามนโยบายรัฐบาลในพื้นที่ ตำบลแม่ทา อำเภอแม่ออน จังหวัดเชียงใหม่ นับว่าเป็นพื้นที่ต้นแบบ ให้แก่พื้นที่โครงการ คทช.หลาย ๆ แห่ง ได้นำไปศึกษาและใช้แนวคิดของชุมชนแห่งนี้ไปปรับใช้ ส่วนหนึ่งของความสำเร็จ เกิดจากความเข้มแข็งของผู้นำชุมชน ความร่วมมือจากชาวแม่ทา และองค์กรทางเศรษฐกิจในชุมชน อย่างสหกรณ์ที่พยายามขับเคลื่อนร่วมกับชุมชนอย่างมีเอกภาพ เป็นไปในทิศทางเดียวกัน ระบบสหกรณ์ ยังคงมีความสำคัญต่อการพัฒนาเศรษฐกิจและสังคมของสมาชิกในชุมชนแห่งนี้ ให้ดียิ่งขึ้นไปเรื่อย ๆ และฝากความหวังไว้กับคนรุ่นใหม่ ให้ช่วยกันขับเคลื่อน ระบบเกษตรและการตลาดอินทรีย์ ที่สร้างความปลอดภัยต่อสุขภาพผู้คนในสังคม สร้างความมั่นคงทางรายได้ของคนในชุมชน ให้มีความเข้มแข็ง และยั่งยืน เพื่อให้เป็นไปตามแผนปฏิบัติราชการ และวิสัยทัศน์ ของกระทรวงเกษตรและสหกรณ์ ปี 2565 คือ ภาคเกษตรมั่นคง เกษตรกรมั่งคั่ง ทรัพยากรเกษตรยั่งยืน ต่อไป” รมช.มนัญญา กล่าว
สำหรับพื้นที่ชุมชนบ้านแม่ทา อำเภอแม่ออน จังหวัดเชียงใหม่ ในโครงการจัดที่ดินให้ชุมชนตามนโยบายรัฐบาล มีพื้นที่รับมอบจากกรมป่าไม้  2,323 แปลง 1,190 ราย รวมพื้นที่ 7,282 ไร่  คทช.จังหวัดอนุญาตให้ราษฎรเข้าทำประโยชน์ 1,374 ราย 2,693 แปลง พื้นที่ 5,586 ไร่ กระทรวงเกษตรและสหกรณ์ โดยกรมส่งเสริมสหกรณ์ ได้ส่งเสริมสนับสนุน อาทิ การสนับสนุนเครื่องจักรและอุปกรณ์ ในปีงบประมาณ 2561 ในโครงการส่งเสริมและพัฒนาอาชีพเพื่อแก้ไขปัญหาที่ดินทำกินของเกษตรกร (ไทยนิยม ยั่งยืน) ดังนี้ 1. อุปกรณ์ตัดแต่งผลลิตการเกษตร จำนวน 127,000 บาท 2. ห้องเย็นจัดเก็บผลผลิตการเกษตร จำนวน 400,000 บาท และ 3. ปรับปรุงอาคารรับซื้อผลผลิตการเกษตร จำนวน 369,500 บาท นอกจากนี้ ยังส่งเสริมด้านการผลิตพืชผักอินทรีย์ของชุมชน ทั้งในด้านการวางแผนการผลิต การวิเคราะห์สำรวจตลาด การสำรวจภาวะเศรษฐกิจ โดยให้สหกรณ์เป็นเจ้าของโรงเรือน และให้บริการไปยังสมาชิกชุมชน ทั้งที่เป็นสมาชิกและไม่เป็นสมาชิก โดยมี อบต.แม่ทา เป็นที่ปรึกษา ขณะนี้มีสมาชิกเข้าร่วมโครงการ จำนวน 70 คน โดยตั้งแต่ปี 2558 – 2564 ที่ผ่านมา สหกรณ์สามารถบริการชุมชนในเรื่องของการส่งเสริมการปลูกพืชผักอินทรีย์ จำนวนทั้งสิ้น  158 ชนิด.

ที่มา : https://www.thaigov.go.th/news/contents/details/52938