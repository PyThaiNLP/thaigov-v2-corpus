รัฐบาลไทย-ข่าวทำเนียบรัฐบาล-นายกฯ ขอบคุณกลุ่มบริษัท ปตท. และ คิง เพาเวอร์ มอบสิ่งของและเงินบริจาคสนับสนุนการแก้ไขปัญหาการแพร่ระบาดของโควิด-19 ย้ำรัฐบาลจะเร่งรัดจัดหาทุกอย่างให้เพียงพอ


วันพุธที่ 21 กรกฎาคม 2564
พิมพ์
นายกฯ ขอบคุณกลุ่มบริษัท ปตท. และ คิง เพาเวอร์ มอบสิ่งของและเงินบริจาคสนับสนุนการแก้ไขปัญหาการแพร่ระบาดของโควิด-19 ย้ำรัฐบาลจะเร่งรัดจัดหาทุกอย่างให้เพียงพอ
นายกฯ ขอบคุณกลุ่มบริษัท ปตท. และ คิง เพาเวอร์ มอบสิ่งของและเงินบริจาคสนับสนุนการแก้ไขปัญหาการแพร่ระบาดของโควิด-19 ย้ำรัฐบาลจะเร่งรัดจัดหาทุกอย่างให้เพียงพอ
วันนี้ (21 ก.ค.64) เวลา 14.00 น. ณ ตึกภักดีบดินทร์ ทำเนียบรัฐบาล พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ในนามผู้อำนวยการ ศบค. ให้ภาคเอกชน ได้แก่ คณะผู้บริหาร กลุ่มบริษัท ปตท. จำกัด (มหาชน) นำโดยนายทศพร ศิริสัมพันธ์ กรรมการอิสระและประธานกรรมการฯ  และคณะผู้บริหารกลุ่มบริษัท คิง เพาเวอร์ โดยนางสาวอรุณรุ่ง ศรีวัฒนประภา ผู้ช่วยประธานเจ้าหน้าที่ฝ่ายการเงิน พร้อมคณะ เข้าพบเพื่อมอบสิ่งของและเงินบริจาคสนับสนุนการแก้ไขปัญหาการแพร่ระบาดของโรคติดเชื้อไวรัสโคโรนา 2019 (โควิด-19) โดยมี นายอุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข    นายสุพัฒนพงษ์ พันธ์มีเชาว์ รองนายกรัฐมนตรีและรัฐมนตรีว่าการกระทรวงพลังงาน นายดิสทัต โหตระกิตย์ เลขาธิการนายกรัฐมนตรี และนายอนุชา บูรพชัยศรี โฆษกประจำสำนักนายกรัฐมนตรี ร่วมด้วย
โอกาสนี้ นายกรัฐมนตรี ได้รับมอบยาเรมเดชิเวียร์ (Remdesivir) จำนวน 2,000 ขวด จากคณะผู้บริหาร กลุ่มบริษัท ปตท. จำกัด (มหาชน) เพื่อนำไปใช้สำหรับการรักษาผู้ป่วยติดเชื้อโควิด-19 และเพื่อเป็นการเพิ่มปริมาณสำรองยาในประเทศให้เพียงพอกับผู้ป่วยติดเชื้อโควิด-19 ภายในประเทศ ซึ่งจะสามารถเพิ่มประสิทธิภาพในการรักษาและลดการเสียชีวิตของผู้ป่วยได้  ซึ่งยาเรมเดชิเวียร์เป็นหนึ่งในยาที่ได้รับการอนุมัติและบรรจุในบัญชียาสำหรับใช้รักษาผู้ป่วยติดเชื้อโควิด-19 จากคณะกรรมการอาหารและยาแห่งสหรัฐอเมริกา (เมื่อ พ.ศ. 2563) สำหรับใช้รักษาผู้ป่วยติดเชื้อโควิด-19 ที่มีอาการรุนแรงในหลายประเทศทั่วโลก เช่น สหรัฐอเมริกา สหภาพยุโรป อังกฤษ ออสเตรเลีย อินเดีย สิงค์โปร์ ญี่ปุ่น และเกาหลีใต้ เป็นต้น ทั้งยังสามารถใช้รักษาหญิงตั้งครรภ์ซึ่งเป็นผู้ป่วยติดเชื้อโควิด-19 ที่มีโอกาสเสี่ยงต่อการแพ้จากการใช้ยาฟาริพิราเวียร์ (Favipiravir) ในการรักษา ช่วยลดความเสี่ยงของการเสียชีวิตในกลุ่มหญิงตั้งครรภ์เพิ่มขึ้นด้วย  ทั้งนี้ ผู้บริหารกลุ่มบริษัท ปตท. จำกัด (มหาชน) ขอเป็นกำลังใจให้กับรัฐบาลในการทำงานและจะอยู่เคียงข้างสนับสนุนการทำงานของรัฐบาลอย่างเต็มที่เพื่อให้คนไทยและประเทศก้าวผ่านวิกฤตครั้งนี้ไปด้วยกัน
พร้อมกันนี้ นายกรัฐมนตรีรับมอบเงินจากคณะผู้บริหาร กลุ่มบริษัท คิง เพาเวอร์ ซึ่งเป็นรายได้จากการจำหน่ายเสื้อสโมสรเลสเตอร์ซิตี้ ภายใต้โครงการ THAILAND SMILES WITH YOU โดยไม่หักค่าใช้จ่าย จำนวน 25,000,000 บาท เพื่อสนับสนุนการดำเนินงานแก้ไขปัญหาการแพร่ระบาดของโรคติดเชื้อไวรัสโคโรนา 2019 (โควิด-19) โดยแบ่งเงินสำหรับการสนับสนุน ดังนี้  1) โครงการวัคซีนโควิด-19 ของรัฐบาล จำนวน 20 ล้านบาท และ 2) โครงการพัฒนาวัคซีนของมูลนิธิรามาธิบดีฯ จำนวน 5 ล้านบาท
นายกรัฐมนตรี กล่าวในนามของรัฐบาล คณะรัฐมนตรี  ศบค. และหน่วยงานที่เกี่ยวข้อง ขอบคุณคณะผู้บริหารทั้ง 2 หน่วยงาน คือ กลุ่มบริษัท ปตท. จำกัด (มหาชน) และกลุ่มบริษัท คิง เพาเวอร์ ที่ได้ร่วมกันมอบสิ่งของและเงินบริจาคสนับสนุนการแก้ไขปัญหาการแพร่ระบาดของโรคติดเชื้อไวรัสโคโรนา 2019 (โควิด-19) ที่เกิดขึ้นในขณะนี้ ซึ่งเป็นห้วงเวลาที่จำเป็นที่ทุกฝ่ายจะได้มาร่วมกันทั้งประชาชน ภาครัฐ และภาคเอกชนที่ได้เข้ามาสนับสนุนในสิ่งต่าง ๆ รวมถึงการสนับสนุนเงินบริจาคด้วย ความร่วมมือของทุกภาคส่วน แสดงให้เห็นถึงน้ำใจและจิตใจแห่งความรักสามัคคีของคนไทยที่จะจับมือเดินหน้าไปด้วยกันโดยไม่ทิ้งใครไว้ข้างหลัง และเป็นกำลังใจที่สำคัญสำหรับการปฏิบัติหน้าที่ของบุคลากรทางการแพทย์ เจ้าหน้าที่ด่านหน้า และผู้ที่เกี่ยวข้องทุกฝ่าย ในการร่วมกันแก้ไขปัญหาการแพร่ระบาดของโรคติดเชื้อไวรัสโคโรนา 2019 (โควิด-19) ให้ผ่านพ้นวิกฤตครั้งนี้ไปให้ได้   นายกรัฐมนตรียืนยันจะนำเงินที่ได้รับมอบดังกล่าวไปให้เป็นไปตามวัตถุประสงค์ที่กำหนด รวมถึงนำไปใช้ประโยชน์กับบุคคลการทางการแพทย์ อุปกรณ์เครื่องมือทางการแพทย์ และอื่น ๆ ที่จำเป็นสำหรับการแก้ไขปัญหาแก้ไขปัญหาการแพร่ระบาดของโรคติดเชื้อไวรัสโคโรนา 2019 (โควิด-19)
--------------
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/43979