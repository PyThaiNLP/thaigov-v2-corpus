รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม ติดตามคดีรถหรู กำชับกรมสอบสวนคดีพิเศษ เร่งทำให้เสร็จภายใน 6 เดือน


วันพุธที่ 10 พฤศจิกายน 2564
พิมพ์
รัฐมนตรีว่าการกระทรวงยุติธรรม ติดตามคดีรถหรู กำชับกรมสอบสวนคดีพิเศษ เร่งทำให้เสร็จภายใน 6 เดือน
รัฐมนตรีว่าการกระทรวงยุติธรรม ติดตามคดีรถหรู กำชับกรมสอบสวนคดีพิเศษ เร่งทำให้เสร็จภายใน 6 เดือน ผิดว่ากันตามผิดไม่มีรังแกกัน ขอผู้ครอบครองรีบมาชี้แจง ให้กรมรายงานความคืบหน้าทุก 2 สัปดาห์ เผยสอบเสร็จส่งอัยการแล้ว 167 คดี มูลค่า 800 ล้านบาท
เมื่อวันที่ 10 พฤศจิกายน 2565 เวลา 10.00 น. ที่กระทรวงยุติธรรม มีการประชุมคณะผู้บริหารกระทรวงยุติธรรม โดยมีนายสมศักดิ์ เทพสุทิน รัฐมนตรีว่าการกระทรวงยุติธรรม เป็นประธานการประชุม พร้อมด้วย ว่าที่ ร.ต.ธนกฤต จิตรอารีย์รัตน์ เลขานุการ รมว.ยุติธรรม นายธนวัชร นิติกาญจนา ที่ปรึกษา รมว.ยุติธรรม นายวัลลภ นาคบัว รองปลัดกระทรวงยุติธรรม อธิบดีกรมต่างๆและผู้บริหาร เข้าร่วมประชุม
นายสมศักดิ์ ได้ติดตามความคืบหน้าคดีรถหรู ที่ถือเป็นนโยบายหลักในการเร่งจัดการคดีให้เรียบร้อยหลังจากที่มอบหมายให้ นพ.ไตรยฤทธิ์ เตมหิวงศ์ อธิบดีกรมสอบสวนคดีพิเศษ (ดีเอสไอ) เร่งดำเนินการให้เรียบร้อยภายใน 6 เดือน โดยขอให้ดีเอสไอรายงานความคืบหน้าทุก 2 สัปดาห์ เผื่อกรณีมีปัญหาติดขัดอะไรจะได้เร่งแก้ไขโดยเร็ว คัดไหนผิดก็ยึดตกเป็นของหลวง ไม่มีการรังแกกัน ดังนั้นผู้ที่ครอบครองรถต้องรีบเข้ามาให้ปากคำมาให้ข้อมูล การเร่งคดีเพื่อให้จบกระบวนการทำงานของดีเอสไอ ซึ่งความคืบหน้าคดีรถหรูล่าสุด กรมศุลกากรประเมินราคาและภาษีแล้ว 1,428 คัน ทางดีเอสไอได้มอบหมายผู้เชี่ยวชาญคดีพิเศษดำเนินการสอบสวนแล้ว 854 คดี พบผู้ต้องหาเป็นนิติบุคคล 113 ราย และเป็นบุคคลธรรมดา 1 ราย รวม 114 ราย และได้ตั้งเป็นคดีพิเศษ 207 คดี สอบสวนเสร็จสิ้นและส่งสำนวนให้พนักงานอัยการแล้ว 167 สำนวนคดี มูลค่าประมาณ 800 ล้านบาท สำนวนอยู่ระหว่างการสอบสวนคดีพิเศษ 40 คดี และสำนวนอยู่ระหว่างมอบหมายผู้รับผิดชอบ 367 คดี

ที่มา : https://www.thaigov.go.th/news/contents/details/48043