รัฐบาลไทย-ข่าวทำเนียบรัฐบาล-ครม.ยกเลิกวันหยุดพิเศษ 27 ก.ค.64 หลีกเลี่ยงการเดินทางข้ามจังหวัด


วันอังคารที่ 29 มิถุนายน 2564
พิมพ์
ครม.ยกเลิกวันหยุดพิเศษ 27 ก.ค.64 หลีกเลี่ยงการเดินทางข้ามจังหวัด
ครม.ยกเลิกวันหยุดพิเศษ 27 ก.ค.64 หลีกเลี่ยงการเดินทางข้ามจังหวัด
นางสาวรัชดา ธนาดิเรก รองโฆษกประจำสำนักนายกรัฐมนตรี เปิดเผยหลังการประชุมคณะรัฐมนตรี (ครม.) เมื่อวันที่ 29 มิถุนายน 2564 ว่า ครม.มีมติเห็นชอบให้ยกเลิกวันหยุดพิเศษในวันอังคารที่ 27 กรกฎาคม 2564 ตามที่เคยมีมติไปแล้วเมื่อ 29 ธันวาคม 2563  ซึ่งในครั้งนั้น รัฐบาลต้องการให้ประชาชนได้มีวันหยุดยาว 5 วันติดต่อกัน จะได้มีการเดินทางและท่องเที่ยวเป็นการกระตุ้นเศรษฐกิจในประเทศ สำหรับช่วงวันหยุดดังกล่าวประกอบด้วยวันเสาร์ที่ 24 กรกฎาคม 2564 เป็นวันอาสาฬบูชา วันอาทิตย์ที่ 25 กรกฎาคม 2564 เป็นวันเข้าพรรษา วันจันทร์ที่ 26 กรกฎาคม 2564 เป็นวันหยุดชดเชยวันอาสาฬหบูชา และวันพุธที่ 28 กรกฎาคม 2564 เป็นวันเฉลิมพระชนมพรรษา สมเด็จพระเจ้าอยู่หัวฯ
แต่ด้วยสถานการณ์การแพร่ระบาดของโรคโควิด-19 ในปัจจุบันนี้ เป็นที่น่ากังวลในหลายพื้นที่ มีการเฝ้าระวังอย่างเข้มงวด และขอความร่วมมือจากประชาชนหลีกเลี่ยงการเดินทางข้ามจังหวัด ครม.จึงเห็นชอบให้ยกเลิกวันหยุดพิเศษดังกล่าว
ทั้งนี้ ครม. ยังได้กำชับให้หน่วยงานราชการและองค์กรที่เกี่ยวข้องให้อำนวยความสะดวกแก่ประชาชนในเรื่องของการยกเลิก การเปลี่ยนตั๋วเดินทาง และการจองที่พัก แก่ประชาชนที่วางแผนการเดินทางไว้ล่วงหน้าแล้ว
---------------------------

ที่มา : https://www.thaigov.go.th/news/contents/details/43229