รัฐบาลไทย-ข่าวทำเนียบรัฐบาล-บขส. ประชุมแผนเตรียมความพร้อมอำนวยความสะดวกประชาชนเดินทางช่วงเทศกาลสงกรานต์ 2565


วันอังคารที่ 29 มีนาคม 2565
บขส. ประชุมแผนเตรียมความพร้อมอำนวยความสะดวกประชาชนเดินทางช่วงเทศกาลสงกรานต์ 2565
บขส. ประชุมแผนเตรียมความพร้อมอำนวยความสะดวกประชาชนเดินทางช่วงเทศกาลสงกรานต์ 2565 คาดจะมีประชาชนเดินทางเพิ่มขึ้นจากช่วงเทศกาลปีใหม่ที่ผ่านมาประมาณ 30% พร้อมคุมเข้มความปลอดภัย พนักงานขับรถ สารเสพติดและแอลกอฮอล์เป็นศูนย์
นายสัญลักข์ ปัญวัฒนลิขิต กรรมการผู้จัดการใหญ่ บริษัท ขนส่ง จำกัด (บขส.) กระทรวงคมนาคม เป็นประธานในการประชุมแผนปฏิบัติการเดินรถวันหยุดเทศกาลสงกรานต์ ประจำปี 2565 ร่วมกับผู้แทนหน่วยงานที่เกี่ยวข้อง อาทิ กรมการขนส่งทางบก การรถไฟแห่งประเทศไทย องค์การขนส่งมวลชนกรุงเทพ สำนักงานนโยบายและแผนการขนส่งและจราจร สำนักงานเขตจตุจักร กองบังคับการตำรวจจราจร กองบังคับการตำรวจนครบาล 2 สถานีตำรวจนครบาลบางซื่อ และสถานีตำรวจนครบาลประชาชื่น ในวันที่ 29 มีนาคม 2565 ณ ห้องประชุม 1 ชั้น 4 อาคารสถานีขนส่งผู้โดยสารกรุงเทพ (จตุจักร)
นายสัญลักข์ ปัญวัฒนลิขิต กล่าวว่า ในช่วงเทศกาลสงกรานต์ที่จะถึงนี้คาดการณ์ว่าจะมีผู้โดยสารเริ่มทยอยเดินทางออกจากกรุงเทพฯ ไปยังจังหวัดต่าง ๆ ทั่วทุกภูมิภาค ตั้งแต่วันที่ 11 - 12 เมษายน 2565 และจะเดินทางกลับในระหว่างวันที่ 16 - 18 เมษายน 2565 โดย บขส. คาดการณ์ว่าจำนวนผู้ใช้บริการในช่วงเทศกาลสงกรานต์จะเพิ่มขึ้นจากเทศกาลปีใหม่ที่ผ่านมาประมาณ 30% เนื่องจากรัฐบาลได้ผ่อนปรนมาตรการต่าง ๆ มากขึ้น ทั้งนี้คาดว่าจะมีผู้โดยสารเดินทางในเที่ยวไป เฉลี่ยวันละ 40,000 คน ใช้รถโดยสาร (รถ บขส. รถร่วม รถตู้) เฉลี่ยวันละ 3,700 เที่ยว ส่วนเที่ยวกลับคาดว่ามีผู้โดยสารใช้บริการเฉลี่ยวันละ 38,000 คน ใช้รถโดยสารประมาณ 3,700 เที่ยว อย่างไรก็ดีในช่วงที่สถานการณ์ราคาน้ำมันมีความผันผวนและมีแนวโน้มสูงขึ้น บขส. ยอมแบกรับภาระต้นทุนค่าน้ำมัน และยังไม่มีนโยบายปรับขึ้นราคาค่าโดยสาร เพื่อเป็นทางเลือกในการเดินทางให้กับพี่น้องประชาชน ผู้โดยสารสามารถจองตั๋วล่วงหน้าเดินทางในช่วงเทศกาลสงกรานต์ 2565 ได้แล้ว ผ่านช่องทางการจำหน่ายตั๋วของ บขส. อาทิ Application E-Ticket เว็บไซต์ บขส. www.transport.co.th  เคาน์เตอร์จำหน่ายตั๋ว บขส. เคาน์เตอร์เซอร์วิส และตัวแทนจำหน่ายตั๋วของ บขส. ทั่วประเทศ สอบถามข้อมูล   การเดินทางเพิ่มเติมได้ที่ Call Center โทร. 1490 เรียก บขส. ตลอด 24 ชั่วโมง
ทั้งนี้ เพื่อเตรียมความพร้อมในการจัดรถโดยสารอำนวยความสะดวกประชาชน และป้องกันปัญหาผู้โดยสารตกค้าง บขส. ได้ขอความร่วมมือผู้ประกอบการนำรถโดยสารไม่ประจำทางมาวิ่งเสริมเที่ยววิ่ง ประมาณ 700 คัน และได้ทำหนังสือขออนุญาตต่อนายทะเบียน กรมการขนส่งทางบก รวมทั้งได้ประสานขอเจ้าหน้าที่จากกรมการขนส่งทางบกมาอำนวยความสะดวกออกใบอนุญาตนำรถออกวิ่งนอกเส้นทางสถานีขนส่งผู้โดยสารกรุงเทพ (จตุจักร) ระหว่างวันที่ 11 - 12 เมษายน 2565
กรรมการผู้จัดการใหญ่ บขส. กล่าวเพิ่มเติมว่า ในส่วนของมาตรการความปลอดภัยในการเดินทางโดยรถโดยสารสาธารณะในช่วงเทศกาลสงกรานต์ เพื่อให้เป็นไปตามนโยบายของนายศักดิ์สยาม ชิดชอบ รัฐมนตรีว่าการกระทรวงคมนาคม ที่ได้ให้ความสำคัญในเรื่องความปลอดภัยในการเดินทางของพี่น้องประชาชนในช่วงเทศกาล บขส. ได้เน้นย้ำให้พนักงานขับรถ บขส. ทุกคน ต้องมีผลตรวจหาสารเสพติดและแอลกอฮอล์เป็นศูนย์ รวมทั้งได้ขอความร่วมมือไปยังผู้ประกอบการรถร่วมบริการให้ตรวจสารเสพติดและแอลกอฮอล์พนักงานขับรถเช่นเดียวกัน นอกจากนี้รถโดยสารทุกคันที่นำมาวิ่งให้บริการต้องตรวจเช็กสภาพให้พร้อมใช้งาน มีการติดตั้งระบบ GPS ควบคุมความเร็วบนรถโดยสาร ไม่เกิน 90  กิโลเมตร/ชั่วโมง และ บขส. จัดพนักงานขับรถ 2 คน ในเส้นทางสายยาวที่มีระยะทางเกิน 400 กิโลเมตร
ด้านมาตรการป้องกันและควบคุมการแพร่ระบาดของโรคติดเชื้อไวรัส COVID-19 บขส. ยังคงมีการคุมเข้มอย่างต่อเนื่อง โดยพนักงานประจำรถต้องตรวจหาเชื้อไวรัส COVID-19 แบบ Antigen Test Kit หรือ ATK ทุก 3 วัน มีการล้างทำความสะอาดรถโดยสารทุกคันก่อนนำมาวิ่งให้บริการ ตามมาตรการสาธารณสุข รวมทั้งขอความร่วมมือผู้โดยสาร สวมหน้ากากอนามัยหรือหน้ากากผ้า ขณะใช้บริการที่สถานีขนส่งและบนรถโดยสารตลอดการเดินทาง รวมถึงให้ลงทะเบียนผ่านแอปพลิเคชันไทยชนะหรือแพลตฟอร์มไทยชนะทุกครั้งที่ใช้บริการรถโดยสารสาธารณะและที่สถานีขนส่งผู้โดยสารด้วย
ด้านมาตรการด้านความปลอดภัยและการจราจร บขส. มีการบูรณาการร่วมกับหน่วยงานที่เกี่ยวข้อง โดยขอความร่วมมือไปยังกองบังคับการตำรวจจราจร สถานีตำรวจนครบาลบางซื่อ สถานีตำรวจนครบาลตลิ่งชัน และสถานีตำรวจนครบาลทองหล่อ สนับสนุนเจ้าหน้าที่ตำรวจมาอำนวยความสะดวกการจราจรโดยรอบสถานีขนส่งผู้โดยสารกรุงเทพ ทั้ง 5 แห่ง และได้ตั้งจุดร้องเรียนบริเวณประชาสัมพันธ์ ชั้น 1 และชั้น 3 สถานีขนส่งผู้โดยสารกรุงเทพ (จตุจักร) รวมทั้งให้คำแนะนำประชาสัมพันธ์แก่ผู้โดยสาร โดยดำเนินการตั้งแต่วันที่ 11 - 12 เมษายน 2565 ระหว่างเวลา 17.00 - 24.00 น. และจัดเตรียมห้องปฐมพยาบาล First Aid Room บริเวณชั้น 1 เพื่อรองรับผู้ป่วยฉุกเฉินด้วย

ที่มา : https://www.thaigov.go.th/news/contents/details/53063