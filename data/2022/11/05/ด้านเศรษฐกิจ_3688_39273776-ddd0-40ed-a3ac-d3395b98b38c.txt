รัฐบาลไทย-ข่าวทำเนียบรัฐบาล-กรมทางหลวงขยายทางหลวงหมายเลข 348 สายอำเภออรัญประเทศ - อำเภอโคกสูง แล้วเสร็จ


วันพฤหัสบดีที่ 5 พฤษภาคม 2565
กรมทางหลวงขยายทางหลวงหมายเลข 348 สายอำเภออรัญประเทศ - อำเภอโคกสูง แล้วเสร็จ
พื่อรองรับเขตเศรษฐกิจพิเศษสระแก้ว ตามนโยบายของ นายศักดิ์สยาม  ชิดชอบ รัฐมนตรีว่าการกระทรวงคมนาคม ที่ต้องการบูรณาการพัฒนาด้านคมนาคมและระบบโลจิสติกส์
นายสราวุธ ทรงศิวิไล อธิบดีกรมทางหลวง กระทรวงคมนาคม เปิดเผยว่า ทางหลวงแผ่นดินหมายเลข 348 สายอรัญประเทศ - นางรอง หรือ ถนนธนวิถี เป็นเส้นทางที่เชื่อมต่อระหว่างภาคตะวันออกกับภาคอีสานตอนใต้ มีจุดเริ่มต้นบริเวณตัวอำเภออรัญประเทศ จังหวัดสระแก้ว ผ่านอำเภอโคกสูง สิ้นสุดที่ทางหลวงแผ่นดินหมายเลข 24 (ถนนเดชอุดม) ที่อำเภอนางรอง จังหวัดบุรีรัมย์ ระยะทางประมาณ 141 กิโลเมตร อยู่ในความดูแลของแขวงทางหลวงสระแก้ว (วัฒนานคร) และแขวงทางหลวงบุรีรัมย์ สำนักทางหลวงที่ 10 นครราชสีมา โครงการดังกล่าวเป็นการก่อสร้างเพื่อเป็นโครงการสนับสนุนเขตเศรษฐกิจพิเศษสระแก้ว เป็นโครงการสำคัญตามมติคณะกรรมการร่วมภาครัฐและเอกชนเพื่อแก้ไขปัญหาทางเศรษฐกิจ (กรอ.) ช่วยแก้ไขปัญหาจราจร ลดอุบัติเหตุ เพิ่มประสิทธิภาพในการรองรับจราจร เพิ่มความสะดวกในการเดินทางของผู้สัญจรในพื้นที่จังหวัดสระแก้ว และบุรีรัมย์ให้มีความคล่องตัวมากขึ้น
โครงการก่อสร้างทางหลวงหมายเลข 348 สายอำเภออรัญประเทศ - อำเภอโคกสูง เดิมทางสายนี้เป็นทางหลวงขนาด 2 ช่องจราจรไป - กลับ แต่เนื่องจากปัจจุบันไม่สามารถรองรับปริมาณจราจรที่เพิ่มจำนนมากขึ้น จึงได้ทำการขยายช่องจราจร โดยเริ่มก่อสร้างระหว่าง กม. ที่ 2+700 - 22+664 ระยะทาง 19.96 กิโลเมตร ในพื้นที่อำเภออรัญประเทศ จังหวัดสระแก้ว เป็นมาตรฐานทางชั้นพิเศษ 4 ช่องจราจร ขยายคันทางจาก 2 ช่องจราจร  เป็น 4 ช่องจราจร (ไป - กลับข้างละ 2 ช่องจราจร) กว้างช่องละ 3.5 เมตร ผิวทางและไหล่ทางเป็นแอสฟัลท์คอนกรีต ไหล่ทางด้านนอกกว้าง 2.5 เมตร แบ่งทิศทางจราจรด้วยเกาะกลางแบบยก กว้าง 5.1 เมตร พร้อมติดตั้งไฟฟ้าแสงสว่าง ไฟสัญญาณจราจร ไฟกระพริบบนทางหลวง ก่อสร้างศาลาทางหลวงและสะพานลอยคนเดินข้ามเพื่อให้เกิดประโยชน์สูงสุด วงเงินงบประมาณ 900,525,944 บาท ทั้งนี้ เมื่อโครงการดังกล่าวก่อสร้างแล้วเสร็จจะเป็นการรองรับเขตเศรษฐกิจพิเศษตามแนวชายแดน ของชาวสระแก้ว อรัญประเทศ และโคกสูง ช่วยเพิ่มประสิทธิภาพโครงข่ายโลจิสติกส์ของประเทศ เพื่อพัฒนาไปสู่การเป็นศูนย์กลางคมนาคมขนส่งของภูมิภาคอาเซียน เกิดความสะดวกรวดเร็วในการเดินทาง ลดค่าใช้จ่าย และระยะเวลาในการเดินทางทำให้โครงข่ายทางหลวงของประเทศมีความสมบูรณ์ยิ่งขึ้น ช่วยเพิ่มความปลอดภัยและลดการเกิดอุบัติเหตุบนถนน ช่วยแก้ไขปัญหาการจราจรติดขัดในช่วงเทศกาล พัฒนาคุณภาพชีวิตความเป็นอยู่ของประชาชนในภูมิภาคให้ดีขึ้น กรมทางหลวงขอความร่วมมือผู้ใช้ทางปฏิบัติตาม “ชีวิตวิถีใหม่ ขับขี่อย่างปลอดภัย ไร้อุบัติเหตุ” ขับขี่ด้วยความระมัดระวังเพื่อความปลอดภัยของตัวท่านและผู้ร่วมทาง ประชาชนสามารถสอบถามเส้นทางการเดินทางได้ที่สายด่วนกรมทางหลวง โทร. 1586 (โทรฟรีทุกเครือข่ายตลอด 24 ชั่วโมง)

ที่มา : https://www.thaigov.go.th/news/contents/details/54252