รัฐบาลไทย-ข่าวทำเนียบรัฐบาล-ครม.อนุมัติให้โอนเงินของกองทุนเพื่อการฟื้นฟูและพัฒนาระบบสถาบันการเงินเข้าบัญชีสะสมเพื่อการชำระคืนต้นเงินกู้ชดใช้ความเสียหายของกองทุนฟื้นฟูฯในปีงบประมาณ 2565 เพิ่มเติม


วันอังคารที่ 5 กรกฎาคม 2565
พิมพ์
ครม.อนุมัติให้โอนเงินของกองทุนเพื่อการฟื้นฟูและพัฒนาระบบสถาบันการเงินเข้าบัญชีสะสมเพื่อการชำระคืนต้นเงินกู้ชดใช้ความเสียหายของกองทุนฟื้นฟูฯในปีงบประมาณ 2565 เพิ่มเติม
ครม.อนุมัติให้โอนเงินของกองทุนเพื่อการฟื้นฟูและพัฒนาระบบสถาบันการเงินเข้าบัญชีสะสมเพื่อการชำระคืนต้นเงินกู้ชดใช้ความเสียหายของกองทุนฟื้นฟูฯในปีงบประมาณ 2565 เพิ่มเติม จำนวน 4,031 ล้านบาท
วันที่ 5 กรกฎาคม 2565 น.ส.ไตรศุลี ไตรสรณกุล รองโฆษกประจำสำนักนายกรัฐมนตรีกล่าวว่า คณะรัฐมนตรี (ครม.) อนุมัติให้โอนเงินของกองทุนเพื่อการฟื้นฟูและพัฒนาระบบสถาบันการเงินเข้าบัญชีสะสมเพื่อการชำระคืนต้นเงินกู้ชดใช้ความเสียหายของกองทุนเพื่อการฟื้นฟูและพัฒนาระบบสถาบันการเงินในปีงบประมาณ 2565 เพิ่มเติม จำนวน 4,031 ล้านบาท  เพื่อชำระคืนต้นเงินกู้และดอกเบี้ยที่กระทรวงการคลังกู้ตามพระราชกำหนดให้อำนาจกระทรวงการคลังกู้เงินและจัดการเงินกู้เพื่อช่วยเหลือกองทุนเพื่อการฟื้นฟูและพัฒนาระบบสถาบันการเงิน พ.ศ. 2541 (FIDF 1) และพระราชกำหนดให้อำนาจกระทรวงการคลังกู้เงินและจัดการเงินกู้เพื่อช่วยเหลือกองทุนเพื่อการฟื้นฟูและพัฒนาระบบสถาบันการเงิน ระยะที่สอง พ.ศ.2545 (FIDF 3) ในปีงบประมาณ 2565 รวมจำนวนทั้งสิ้น 6,531 ล้านบาท
ทั้งนี้ที่ผ่านมา ครม.เคยมีมติอนุมัติให้โอนเงินหรือสินทรัพย์ของกองทุนฯเพื่อชำระคืนต้นเงินกู้และดอกเบี้ย FIDF 1และ FIDF 3 มาแล้วรวม 19 ครั้ง วงเงินรวมทั้งสิ้น 236,887 ล้านบาท โดยกระทรวงการคลังรายงานว่า ในเดือนพฤษภาคม 2565 กองทุนฯ ได้รับเงินปันผลจากธนาคารกรุงไทย จำกัด (มหาชน)และบริษัทบริหารสินทรัพย์ กรุงเทพพาณิชย์ จำกัด(มหาชน)รวมจำนวน 4,031 ล้านบาท ซึ่งคณะกรรมการจัดการกองทุนมีมติเมื่อวันที่ 1 กันยายน 2564 ให้เสนอครม.อนุมัติให้โอนเงินกองทุนดังกล่าว เพื่อชำระคืนต้นเงินกู้และดอกเบี้ย FIDF 1 และ FIDF 3 สำหรับปีงบประมาณ 2565 เพิ่มเติมทั้งจำนวน โดยในปีงบประมาณ2565 จะมีเงินกองทุนที่นำส่งเข้าบัญชีสะสมฯ เพื่อชำระต้นเงินกู้และดอกเบี้ย FIDF 1 และFIDF 3 รวมจำนวนทั้งสิ้น 6,531 ล้านบาท
สำหรับข้อมูล ณ วันที่ 30 เมษายน 2565 มียอดหนี้ต้นเงินกู้ FIDF 1 และ FIDF 3 ดังนี้ ยอดรวมต้นเงินกู้ที่รับมาดำเนินการตามพระราชกำหนดปรับปรุงการบริหารหนี้เงินกู้ที่กระทรวงการคลังกู้เพื่อช่วยเหลือกองทุนเพื่อการฟื้นฟูและพัฒนาระบบสถาบันการเงิน พ.ศ. 2555 จำนวน 1,138,305 ล้านบาท มียอดชำระหนี้สะสมตั้งแต่เดือนกุมภาพันธ์ 2555-เมษายน 2565 รวม 775,298 ล้านบาท เป็นการชำระหนี้เงินต้นจำนวน 438,954 ล้านบาท และดอกเบี้ย จำนวน 336,331 ล้านบาท และค่าบริหารจัดการจำนวน 12 ล้านบาท โดยมียอดหนี้คงค้าง ณ เดือนเมษายน 2565  จำนวน  685,004 ล้านบาท

ที่มา : https://www.thaigov.go.th/news/contents/details/56565