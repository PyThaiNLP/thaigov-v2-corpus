รัฐบาลไทย-ข่าวทำเนียบรัฐบาล-สถาบันการบินพลเรือน จัดพิธีลงนามบันทึกข้อตกลงความร่วมมือทางวิชาการ กับสถาบันเทคโนโลยีพระจอมเกล้าเจ้าคุณทหารลาดกระบัง


วันจันทร์ที่ 15 สิงหาคม 2565
สถาบันการบินพลเรือน จัดพิธีลงนามบันทึกข้อตกลงความร่วมมือทางวิชาการ กับสถาบันเทคโนโลยีพระจอมเกล้าเจ้าคุณทหารลาดกระบัง
...
สถาบันการบินพลเรือน (สบพ.) รัฐวิสาหกิจสังกัด กระทรวงคมนาคม จัดพิธีลงนามบันทึกข้อตกลงความร่วมมือทางวิชาการกับสถาบันเทคโนโลยีพระจอมเกล้าเจ้าคุณทหารลาดกระบัง โดยมี นางสาวภัคณัฏฐ์  มากช่วย ผู้ว่าการสถาบันการบินพลเรือน และ ผู้ช่วยศาสตราจารย์  ดร. เสริมศักดิ์ อยู่เย็น คณบดีวิทยาลัยอุตสาหกรรมการบินนานาชาติ สถาบันเทคโนโลยีพระจอมเกล้าเจ้าคุณทหารลาดกระบัง เป็นผู้ร่วมลงนาม พร้อมด้วย ดร. ศิริพร เย็นเปี่ยม ที่ปรึกษาคณะอนุกรรมาธิการด้านคมนาคมทางอากาศ หัวหน้าศูนย์นวัตกรรมและบริการ และอาจารย์วิทยาลัยอุตสาหกรรมการบินนานาชาติ สถาบันเทคโนโลยีพระจอมเกล้าเจ้าคุณทหารลาดกระบัง ร่วมเป็นสักขีพยาน  เมื่อวันที่ 15 สิงหาคม 2565  ณ สบพ. กรุงเทพฯ
การจัดพิธีลงนามครั้งนี้ เป็นการลงนามในบันทึกข้อตกลงความร่วมมือทางวิชาการ โดยมีวัตถุประสงค์เพื่อมุ่งผลสัมฤทธิ์ในการพัฒนาอุตสาหกรรมด้านการบิน ซึ่งสถาบันการบินพลเรือนเป็นสมาชิกโครงการ ICAO TRAINAIR PLUS ระดับ Regional Training Centre of Excellence (RTCE) ได้รับการรับรองความเชี่ยวชาญใน 2 สาขา ได้แก่ Air Navigation Services และ Flight Safety Management สามารถจัดหลักสูตรฝึกอบรมที่มีมาตรฐานสากล และวิทยาลัยอุตสาหกรรมการบินนานาชาติ สถาบันเทคโนโลยีพระจอมเกล้าเจ้าคุณทหารลาดกระบัง เป็นสถาบันการศึกษาที่เน้นด้านการบินและวิศวกรรมศาสตร์ ให้บริการด้านวิชาการแก่นักศึกษา การเป็นพันธมิตรร่วมกันจึงนับเป็นจุดเริ่มต้นที่ดีในก้าวสู่อุตสาหกรรมด้านการบิน
นางสาวภัคณัฏฐ์  มากช่วย ผู้ว่าการสถาบันการบินพลเรือน  กล่าวว่า ความร่วมมือในครั้งนี้ จะมุ่งเน้นเทคโนโลยีใหม่ นั่นคือ Unmanned aircraft systems หรือ UAS และ Unmanned aircraft systems traffic management หรือ UTM ซึ่งเป็นเรื่องที่มีศักยภาพอีกมากในการร่วมมือพัฒนาด้านวิชาการ งานวิจัย และสร้างหลักสูตรการเรียนรู้ อีกทั้งยังเป็นได้ทั้งในรูปแบบห้องเรียน และระบบ e-Learning โดยอาศัยความเชี่ยวชาญจากทั้งสองสถาบัน ซึ่งความร่วมมือในการวิจัยระบบ ATM UTM ได้ร่วมกับนักวิจัยจากบริษัท วิทยุการบินแห่งประเทศไทย จำกัด อีกด้วย โดยมี Prof Daniel Delahaya จาก  ENAC ในการให้ความรู้ ซึ่งจะช่วยส่งเสริมคุณภาพในความร่วมมือครั้งนี้ให้เป็นที่ยอมรับในสากล และเพิ่มขีดความสามารถในการแข่งขัน ตลอดจนสามารถเพิ่มมูลค่าทางเศรษฐกิจของประเทศต่อไป

ที่มา : https://www.thaigov.go.th/news/contents/details/58026