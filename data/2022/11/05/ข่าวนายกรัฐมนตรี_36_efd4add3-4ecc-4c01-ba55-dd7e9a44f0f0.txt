รัฐบาลไทย-ข่าวทำเนียบรัฐบาล-บอร์ด 5G เห็นชอบโครงการนำร่องอัจฉริยะด้านการเกษตร การแพทย์ การเดินทาง การท่องเที่ยว และการบริการ


วันพฤหัสบดีที่ 22 กรกฎาคม 2564
พิมพ์
บอร์ด 5G เห็นชอบโครงการนำร่องอัจฉริยะด้านการเกษตร การแพทย์ การเดินทาง การท่องเที่ยว และการบริการ
บอร์ด 5G เห็นชอบโครงการนำร่องอัจฉริยะด้านการเกษตร การแพทย์ การเดินทาง การท่องเที่ยว และการบริการ
วันนี้ (22 ก.ค.64)   เวลา 13.30 น. พลเอก ประยุทธ์ จันทร์โอชา  นายกรัฐมนตรีและรัฐมนตรีว่าการกระทรวงกลาโหม เป็นประธานการประชุมคณะกรรมการขับเคลื่อน 5G แห่งชาติ ครั้งที่ 2/2564 (ผ่านระบบ Video Conference) โดยมีนายชัยวุฒิ ธนาคมานุสรณ์ รัฐมนตรีว่าการกระทรวงดิจิทัลเพื่อเศรษฐกิจและสังคม เข้าร่วมด้วย
นายอนุชา บูรพชัยศรี โฆษกประจำสำนักนายกรัฐมนตรี เปิดเผยว่า  นายกรัฐมนตรีกล่าวถึงแก้ปัญหาของประเทศที่เกิดขึ้นขณะนี้ต้องพึ่งพาเทคโนโลยีดิจิทัล 5G มาใช้ในการทำงานและแพลตฟอร์มต่าง ๆ เทคโนโลยี 5G เป็นเทคโนโลยีใหม่ ที่จะเป็นโอกาสขับเคลื่อนให้เกิดการเปลี่ยนแปลง โดยเฉพาะในสถานการณ์โควิด-19 จะต้องมีการถ่ายทอดองค์ความรู้การใช้ประโยชน์จากเทคโนโลยี 5G  ที่ประสบผลสำเร็จ เช่น การนำร่อง Smart Hospital ณ โรงพยาบาลศิริราช การทำเกษตรดิจิทัล ณ ศูนย์ฝึกอบรมผาหมี จ. เชียงราย รวมทั้งต้องทำให้ประชาชนทุกคนมีโอกาสในการใช้ประโยชน์จาก 5G อย่างเท่าเทียม ส่งเสริมคนรุ่นใหม่ หรือ Startup ให้ตระหนักถึงการดำเนินงานขับเคลื่อน 5G ของภาครัฐ และทุกภาคส่วนต้องร่วมมือกันในการสร้างกำลังคนด้านดิจิทัลให้เพียงพอและมีทักษะในการใช้งานเทคโนโลยีดิจิทัลในการปฏิบัติงานได้
ทั้งนี้ ที่ประชุมได้มีการพิจารณาและหารือในประเด็นสำคัญสรุป ดังนี้  เห็นชอบการดําเนินโครงการนําร่องการพัฒนาย่านเทคโนโลยี 5G ต้นแบบสําหรับให้บริการประชาชน (5G District) จังหวัดเชียงใหม่ ใน  2 ด้าน ด้านการเดินทาง (5G Mobility) การสร้างบริการผ่านการให้บริการในแอปพลิเคชันเดียว อาทิ รถเมล์ รถแดง รถแท็กซี่รถตู้รับจ้าง รถมอเตอร์ไซค์รับจ้าง รถเช่า และรถรับจ้างอื่นๆ เป็นต้น และด้านสุขภาพ (5G Healthcare) จัดตั้ง 5G Hospital ยกระดับอุปกรณ์ Telemedicine ในพื้นที่ห่างไกลให้รองรับเทคโนโลยี 5G และใช้อุปกรณ์ Digital Health ต่าง ๆ เพื่อช่วยให้แพทย์และ/หรือ บุคลากรทางการแพทย์สามารถทําการวินิจฉัยอาการทางไกล
นอกจากนี้  ที่ประชุมมีมติเห็นชอบโครงการ 5G Use Case ระบบในการคัดกรองและแจ้งเตือน สําหรับ Phuket Sandbox เตรียมความพร้อมในการเปิดเศรษฐกิจท่องเที่ยวจังหวัดภูเก็ต โดยมอบหมายให้มหาวิทยาลัยสงขลานครินทร์เป็นผู้ดําเนินการ พร้อมมอบหมายให้กระทรวงดิจิทัลเพื่อเศรษฐกิจและสังคม โดยรัฐมนตรีว่าการกระทรวงดิจิทัลเพื่อเศรษฐกิจและสังคม เป็นประธานการบูรณาการระบบการลงทะเบียนนักท่องเที่ยวให้เป็น single sign-on เพื่อลดการกรอกข้อมูลซ้ำซ้อน
นอกจากนี้ ที่ประชุมได้รับทราบและติดตามความคืบหน้าโครงการนำร่องการใช้ประโยชน์ 5G ของประเทศไทยในระระยะสั้น ได้แก่ 1) โครงการนำร่องเกษตรดิจิทัลด้วยเทคโนโลยี 5G ณ ศูนย์ฝึกอบรมผาหมี จ.เชียงราย และ 2) โครงการนำร่องโรงพยาบาลอัจฉริยะ (Smart Hospital) ณ โรงพยาบาลศิริราช  โครงการส่งเสริมการใช้ประโยชน์จากเทคโนโลยี 5G ในภาคอุตสาหกรรม
นายกรัฐมนตรี ชื่นชมความคืบหน้าโครงการนำร่องการใช้ประโยชน์ 5G ของประเทศไทยในระยะสั้น รวมทั้งโครงการนำร่องเกษตรดิจิทัลด้วยเทคโนโลยี 5G ณ ศูนย์ฝึกอบรมผาหมี จ.เชียงราย  พร้อมแนะให้มีการขยายการดำเนินการในลักษณะดังกล่าวไปในพื้นที่อื่นด้วย ส่วนโครงการนำร่องโรงพยาบาลอัจฉริยะ (Smart Hospital) ณ โรงพยาบาลศิริราช ให้เน้นคุณภาพบริการและรักษาพยาบาลตั้งแต่ระบบปฐมภูมิ ทุติยภูมิ และตติยภูมิ ซึ่งต้องให้ประชาชนทุกกลุ่มเข้าถึงระบบบริการรักษาพยาบาลอย่างเพียงพอทั่วถึง สร้างความเท่าเทียมในด้านโอกาสและเป็นธรรม โดยขยายการดำเนินการไปสู่โรงพยาบาลอื่น ๆ ต่อไปด้วย
ก่อนสิ้นสุดการประชุม นายกรัฐมนตรีย้ำว่าขณะนี้โลกกำลังเปลี่ยนแปลงไปสู่การใช้เทคโนโลยีดิจิทัล และ AI ประเทศไทยต้องมีการเตรียมความพร้อมเรื่องนี้ให้ทันกับสถานการณ์ที่เกิด รวมถึงการเตรียมทรัพยากรบุคคลให้มีขีดความสามารถศักยภาพเพิ่มขึ้นรองรับการพัฒนาประเทศและเทคโลยีดิจิทัล ผลิตคนให้สอดคล้องตามความต้องการของตลาดและผู้ประกอบการ ควบคู่กับการสร้างเรียนรู้และฝึกอบรมคนหรือแรงงานไทยที่ยังเข้าไม่ถึงเทคโนโลยีให้สามารถที่จะทำงานร่วมกับเครื่องจักรหรือเทคโนโลยีสมัยใหม่ได้ เพื่อสามารถที่จะอยู่ได้และไม่เกิดปัญหาคนตกงานตามมาภายหลัง และแก้ปัญหาการขาดแคลนแรงงานของประเทศในอนาคตด้วย
------------

ที่มา : https://www.thaigov.go.th/news/contents/details/44026