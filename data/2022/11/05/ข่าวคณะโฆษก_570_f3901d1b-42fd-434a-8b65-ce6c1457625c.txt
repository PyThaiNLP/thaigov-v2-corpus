รัฐบาลไทย-ข่าวทำเนียบรัฐบาล-โฆษกรัฐบาลเผย นายกฯ ชื่นชมภาพรวมการท่องเที่ยวหลังเปิดประเทศไม่ถึงเดือน สั่งการสาธารณสุข ความมั่นคง คมนาคม ท่องเที่ยว เฝ้าระวังไวรัสโควิดสายพันธ์ออมิครอนในแอฟริกาใต้ใกล้ชิด


วันอาทิตย์ที่ 28 พฤศจิกายน 2564
พิมพ์
โฆษกรัฐบาลเผย นายกฯ ชื่นชมภาพรวมการท่องเที่ยวหลังเปิดประเทศไม่ถึงเดือน สั่งการสาธารณสุข ความมั่นคง คมนาคม ท่องเที่ยว เฝ้าระวังไวรัสโควิดสายพันธ์ออมิครอนในแอฟริกาใต้ใกล้ชิด
โฆษกรัฐบาลเผย นายกฯ ชื่นชมภาพรวมการท่องเที่ยวหลังเปิดประเทศไม่ถึงเดือน สั่งการสาธารณสุข ความมั่นคง คมนาคม ท่องเที่ยว เฝ้าระวังไวรัสโควิดสายพันธ์ออมิครอนในแอฟริกาใต้ใกล้ชิด คุมเข้มคัดกรองการเดินทางเข้าประเทศเข้มงวดเพื่อปกป้องประเทศและคนไทย
วันนี้ (28 พ.ย. 2564) นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ชื่นชมผลสำเร็จจากการเปิดประเทศรับนักท่องเที่ยวต่างชาติ เมื่อวันที่ 1 พฤศจิกายน ที่ผ่านมา พบว่ามีนักท่องเที่ยวเดินทางเข้าประเทศไทย ทั้งแบบการยกเว้นการกักตัว (Test and Go) พื้นที่นำร่องท่องเที่ยว (Sandbox Programme) และ การกักตัว ณ สถานกักกัน (Alternative Quarantine) ปรับขึ้นมาอยู่ที่ประมาณ 4,000 คนต่อวัน ทำให้มีจำนวนนักท่องเที่ยวสะสมตั้งแต่วันที่ 1- 25 พฤศจิกายน 2564 อยู่ที่กว่า 1 แสนคน ส่วนใหญ่มาจากเยอรมนี สหรัฐอเมริกา สหราชอาณาจักร รัสเซีย และฝรั่งเศส นอกจากนี้ในส่วนของความคืบหน้าการเปิดประเทศด้วยระบบ Thailand Pass สถิติผู้ลงทะเบียนขอเดินทางเข้าประเทศไทยผ่านระบบ Thailand Pass ทางเว็บไซต> https://tp.consular.go.th ถึงเดือนมกราคม 2565 แล้วจำนวนกว่า 3 แสนคน เพียงเปิดประเทศไม่ถึงเดือน ซึ่งถือว่าได้รับการตอบรับค่อนข้างดี โดยเฉพาะมาตรการเทส แอนด์ โก ที่สามารถสร้างความมั่นใจให้กับนักท่องเที่ยวต่างชาติได้ เที่ยวบินเพิ่มมากขึ้นแนวโน้มฟื้นตัวได้ค่อนข้างดี โดยล่าสุดที่ประชุม ศบค. ได้เห็นชอบมาตรการผ่อนคลายการเดินทางเข้าประเทศเพิ่มเติมเพื่อให้การเดินทางเข้ามาในประเทศสะดวกมากยิ่งขึ้น คือ ผู้เดินทางที่มีผลตรวจ RT-PCR เป็นลบภายใน 72 ชั่วโมง เมื่อเดินทางถึงไทยให้ตรวจด้วยชุดตรวจ ATK เท่านั้น หากผลเป็นลบก็เข้าประเทศได้เลย ต่างจากเดิมที่ต้องรอผลตรวจ RT-PCR ก่อน
นายธนกร กล่าวอีกว่า แม้จะมีการผ่อนคลายมาตรการสำหรับผู้เดินทางเข้าประเทศ แต่นายกรัฐมนตรีได้กำชับให้หน่วยงานทั้งด้านสาธารณสุข ความมั่นคง คมนาคม และการท่องเที่ยว เฝ้าระวังและติดตามสถานการณ์การแพร่ระบาดของไวรัสโควิด-19 สายพันธุ์ออมิครอน (Omicron) ที่พบในแอฟริกาใต้ในต่างประเทศอย่างใกล้ชิด สั่งการให้ผู้ปฏิบัติงานด่านหน้า ปฏิบัติตามมาตรการการคัดกรองที่เข้มงวด เพื่อความปลอดภัยของประชาชนในประเทศและสร้างความเชื่อมั่นให้กับภาคการท่องเที่ยวของไทย โดยรัฐบาลได้คาดการณ์เป้าหมายรายได้รวมการท่องเที่ยวในปี 2565 อยู่ที่ 1.5 ล้านล้านบาท หรือประมาณ 50% ของปี 2562 และในปี 2566 เพิ่มเป็น 2.4 ล้านล้านบาท หรือประมาณ 80% ของปี 2562 ส่วนปี 2567 คาดว่าจะมีรายได้กลับไปเท่ากับรายได้ของปี 2562 ซึ่งเป็นปีก่อนวิกฤตโควิด อยู่ที่ประมาณ 3 ล้านล้านบาท
“การท่องเที่ยวของไทยมีทิศทางดีขึ้น จากการประกาศเดินหน้าเปิดประเทศภายใต้การบริหารของ พลเอก ประยุทธ์ จันทร์โอชา นายกรัฐมนตรี ประเทศไทยสามารถดูแลเรื่องของเศรษฐกิจและสาธารณสุขควบคู่กันไปได้ รัฐบาลได้ดำเนินมาตรการคัดกรองการเดินทางเข้าไทยอย่างเข้มงวด อย่างไรก็ตามท่านนายกฯ ขอให้ทุกคนรีบเข้ารับวัคซีนเมื่อมีโอกาส ฉีดให้ครบโดส และยึดมาตรการป้องกันตัวเองแบบ Universal Prevention สวมหน้ากากอนามัยและล้างมือบ่อยๆ อย่าประมาท รวมทั้งสถานประกอบการยึดปฏิบัติตามข้อกำหนด COVID Free Setting อย่างเข้มงวดเพื่อควบคุมการแพร่ระบาด และร่วมกันเดินหน้าพลิกโฉมประเทศด้านการท่องเที่ยวต่อไป” นายธนกร กล่าว

ที่มา : https://www.thaigov.go.th/news/contents/details/48797