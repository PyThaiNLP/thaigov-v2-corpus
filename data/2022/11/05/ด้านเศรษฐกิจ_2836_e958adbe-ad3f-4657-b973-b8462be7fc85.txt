รัฐบาลไทย-ข่าวทำเนียบรัฐบาล-ดีอีเอส ร่วมบรรยาย “แผนแม่บทอาเซียนด้านดิจิทัล ค.ศ. 2025 ในงาน The IIC’s Annual Asia Telecommunications & Media Forum


วันพุธที่ 9 กุมภาพันธ์ 2565
ดีอีเอส ร่วมบรรยาย “แผนแม่บทอาเซียนด้านดิจิทัล ค.ศ. 2025 ในงาน The IIC’s Annual Asia Telecommunications & Media Forum
ดีอีเอส ร่วมบรรยาย “แผนแม่บทอาเซียนด้านดิจิทัล ค.ศ. 2025 ในงาน The IIC’s Annual Asia Telecommunications & Media Forum
เมื่อวันที่ 9 กุมภาพันธ์ 2565 นายณัฐพล ณัฏฐสมบูรณ์  รักษาราชการในตำแหน่งรองปลัดกระทรวงดิจิทัลเพื่อเศรษฐกิจและสังคม (ออต. รก. รดศ.) ได้ร่วมเป็นผู้บรรยาย (Speaker) ในการประชุม The IIC’s Annual Asia Telecommunications & Media Forum ผ่านระบบการประชุมทางไกล หัวข้อ “แผนแม่บทอาเซียนด้านดิจิทัล ค.ศ. 2025 สู่ความก้าวหน้าในการพัฒนาเศรษฐกิจและสังคมของภูมิภาคอาเซียนอย่างเป็นรูปธรรมอย่างไร” (Session 1: ASEAN Digital Masterplan – how will it translate into real economic and societal progress for the region?) โดยมีผู้ร่วมอภิปรายจากบริษัทเอกชน อาทิ Amazon และ Microsoft และมีผู้แทนจากภาครัฐและภาคเอกชน หน่วยงานกำกับดูแล และภาคอุตสาหกรรม เข้าร่วมการประชุมฯ
โอกาสนี้ ออต.รก.รดศ. ได้นำเสนอความก้าวหน้าในการพัฒนาด้านดิจิทัลของภูมิภาคอาเซียนภายใต้แผนแม่บทอาเซียนด้านดิจิทัล ค.ศ. 2025 ซึ่งเป็นกรอบการดำเนินงานสำคัญในการผลักดันการปรับเปลี่ยนไปสู่ดิจิทัลของภูมิภาค โดยมุ่งเน้นการตอบสนองและการฟื้นตัวจากโรคโควิด – 19    การพัฒนาเทคโนโลยี 5G เพื่อส่งเสริมโครงสร้างพื้นฐานด้านการเชื่อมโยงที่ทั่วถึงและมีประสิทธิภาพ  การสร้างสรรค์และการพัฒนานวัตกรรมเพื่อรองรับความท้าทายและการเปลี่ยนแปลงอย่างรวดเร็วของเทคโนโลยีในอนาคต การพัฒนาศักยภาพบุคลากรเพื่อประยุกต์ใช้เทคโนโลยีดิจิทัลให้เกิดประโยชน์สูงสุด การปกป้องข้อมูลและการรักษาความมั่นคงปลอดภัยไซเบอร์ อันจะนำไปสู่การพัฒนาเศรษฐกิจดิจิทัลของภูมิภาคอาเซียนที่ครอบคลุม มั่นคงปลอดภัย และยั่งยืนต่อไป
**********************

ที่มา : https://www.thaigov.go.th/news/contents/details/51399