รัฐบาลไทย-ข่าวทำเนียบรัฐบาล-กรมศุลกากรนำห้องพัก 100 ห้อง จัดทำศูนย์พักคอย (Community Isolation)


วันพุธที่ 11 สิงหาคม 2564
พิมพ์
กรมศุลกากรนำห้องพัก 100 ห้อง จัดทำศูนย์พักคอย (Community Isolation)
รมว.คลัง และคณะ ตรวจเยี่ยมการเตรียมความพร้อมของอาคารที่พักศูนย์ฝึกอบรมสถาบันวิทยาการศุลกากร  ตั้งอยู่ในพื้นที่เขตบางคอแหลมโดยให้กรุงเทพมหานครใช้เป็นศูนย์พักคอยเพื่อรองรับผู้ป่วยโรคติดเชื้อไวรัสโคโรนา 2019 (COVID-19)
วันนี้ (11 สิงหาคม 2564) นายพชร อนันตศิลป์ อธิบดีกรมศุลกากร ให้การต้อนรับ นายอาคม เติมพิทยาไพสิฐ รัฐมนตรีว่าการกระทรวงการคลัง พร้อมคณะผู้บริหารกระทรวงการคลัง และนายอัศวิน ขวัญเมือง ผู้ว่าราชการกรุงเทพมหานคร พร้อมคณะผู้บริหาร ที่เดินทางตรวจเยี่ยมการเตรียมความพร้อมของอาคารที่พักศูนย์ฝึกอบรมสถาบันวิทยาการศุลกากร  ตั้งอยู่ในพื้นที่เขตบางคอแหลมโดยให้กรุงเทพมหานครใช้เป็นศูนย์พักคอยเพื่อรองรับผู้ป่วยโรคติดเชื้อไวรัสโคโรนา 2019 (COVID-19)
นายพชร อนันตศิลป์ อธิบดีกรมศุลกากร กล่าวว่า เนื่องจากสถานการณ์การแพร่ระบาดของโรคติดเชื้อไวรัสโคโรนา 2019 (COVID-19) พบผู้ติดเชื้อ จำนวนมาก ที่ยังไม่ได้รับการรักษาเนื่องจากเตียงเต็ม ดังนั้น เพื่อเป็นการบรรเทาความเดือดร้อนและช่วย เหลือพี่น้องประชาชนในพื้นที่กรุงเทพมหานคร กรมศุลกากรร่วมกับโรงพยาบาลเจริญกรุงประชารักษ์ได้จัดเตรียมอาคารที่พักของเจ้าหน้าที่จำนวน 100 ห้อง (400 เตียง) ปรับเปลี่ยนเป็นศูนย์พักคอย (Community Isolation) รองรับผู้ป่วย โดยได้เตรียมห้องโทรทัศน์วงจรปิด (CCTV) เพื่อให้แพทย์เฝ้าติดตามอาการผู้ป่วยอย่างใกล้ชิด พร้อมกับได้จัดหาเตียงนอน ชั้นเก็บของ พร้อมสิ่งอำนวยความสะดวกที่มีความจำเป็นในชีวิตประจำวัน ให้แก่ผู้ป่วยอีกด้วย
อธิบดีกรมศุลกากร กล่าวต่ออีกว่า นอกจากนี้  กรมศุลกากรได้เตรียมพื้นที่ในการจัดทำศูนย์พักคอยสำหรับเจ้าหน้าที่กรมศุลกากรที่มีความเสี่ยงในการติดเชื้อโควิด-19 ไว้ที่อาคารสโมสร กรมศุลกากร คลองเตย ซึ่งกรมศุลกากรจะเป็นผู้ดูแลร่วมกับโรงพยาบาลวชิรพยาบาล  สำหรับการดำเนินการดังกล่าวข้างต้น จะสามารถบรรเทาความเดือดร้อนของพี่น้องประชาชนในพื้นที่กรุงเทพมหานครได้ อีกทั้งยังสนองนโยบายของรัฐบาลและกระทรวงการคลัง ที่เน้นการให้ความช่วยเหลือ พี่น้องประชาชน เป็นสำคัญ

ที่มา : https://www.thaigov.go.th/news/contents/details/44668