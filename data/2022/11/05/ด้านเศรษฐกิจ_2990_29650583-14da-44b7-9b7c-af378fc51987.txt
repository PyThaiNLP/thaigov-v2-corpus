รัฐบาลไทย-ข่าวทำเนียบรัฐบาล-นายอธิรัฐ รัตนเศรษฐ รัฐมนตรีช่วยว่าการกระทรวงคมนาคม สั่งการกรมเจ้าท่า สนับสนุนการค้นหาผู้สูญหายจากเหตุพัดตกสปีดโบ๊ทกลางแม่น้ำเจ้าพระยา


วันศุกร์ที่ 25 กุมภาพันธ์ 2565
นายอธิรัฐ รัตนเศรษฐ รัฐมนตรีช่วยว่าการกระทรวงคมนาคม สั่งการกรมเจ้าท่า สนับสนุนการค้นหาผู้สูญหายจากเหตุพัดตกสปีดโบ๊ทกลางแม่น้ำเจ้าพระยา
พร้อมสั่งให้กวดขันเรือทุกลำต้องสวมเสื้อชูชีพ
นายอธิรัฐ รัตนเศรษฐ รัฐมนตรีช่วยว่าการกระทรวงคมนาคม เปิดเผยถึงกรณีได้รับแจ้งเหตุมีคนตกเรือสปีดโบ๊ท สูญหายในแม่น้ำเจ้าพระยา ช่วงเวลาประมาณ 23.00 น. ของวันที่ 24 ก.พ. 2565 บริเวณสะพานพระราม 7 ภายหลังเจ้าหน้าที่ได้รับแจ้ง กรมเจ้าท่าโดยสำนักงานเจ้าท่า สาขานนทบุรีได้นำเรือตรวจการณ์เจ้าท่า 2101 เดินทางไปยังจุดเกิดเหตุ เบื้องต้นทราบชื่อผู้ประสบเหตุ คือ น.ส.นิดา พัชรวีระพงษ์ หรือ แตงโม จากนั้นชุดนักประดาน้ำจากมูลนิธิอาสาสมัครกู้ชีพจึงเร่งค้นหาผู้สูญหาย และกลุ่มตรวจการเดินเรือ กรมเจ้าท่า ได้นำเรือตรวจการณ์เจ้าท่า 264 พร้อมเจ้าหน้าที่เขตพื้นที่ที่ 1 ร่วมกับเรือตรวจการณ์เจ้าท่า 2101 ของสำนักงานเจ้าท่าสาขานนทบุรี ออกควบคุมการจราจรทางน้ำให้เเก่ทีมนักประดาน้ำในการค้นหาร่างผู้สูญหายภายในเเม่น้ำเจ้าพระยา บริเวณท่าเรือพิบูลย์สงคราม 1 ซึ่งเป็นเขตช่วงรอยต่อระหว่างกรุงเทพมหานคร กับจังหวัดนนทบุรี พร้อมทั้งขอความร่วมมือเรือทุกลำที่แล่นผ่านให้เดินเรือช้าและเบา ในระหว่างค้นหาผู้สูญหาย ความคืบหน้าจนถึงขณะนี้ยังคงไม่พบผู้สูญหาย แต่กรมเจ้าท่า โดยกลุ่มตรวจการเดินเรือ และสำนักงานเจ้าท่า สาขานนทบุรี ยังคงปฏิบัติงานร่วมกับหน่วยประดาน้ำ มูลนิธิร่วมกตัญญูในการค้นหาร่างผู้สูญหายอย่างต่อเนื่อง
ทั้งนี้ ตนได้สั่งการให้กรมเจ้าท่าเข้มงวดกวดขันเรื่องการสวมใส่เสื้อชูชีพทุกครั้งขณะโดยสารเรือ เพื่อป้องกันการเกิดอุบัติเหตุทางน้ำ และหากประชาชนท่านใดพบเห็นเหตุการณ์ความไม่ปลอดภัยทางน้ำ สามารถโทรแจ้งสายด่วนกรมเจ้าท่า 1199 ได้ตลอด 24 ชั่วโมง

ที่มา : https://www.thaigov.go.th/news/contents/details/51930