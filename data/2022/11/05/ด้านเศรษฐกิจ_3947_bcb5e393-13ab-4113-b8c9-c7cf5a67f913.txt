รัฐบาลไทย-ข่าวทำเนียบรัฐบาล-บขส. พร้อมกลับมาเปิดให้บริการเดินรถเส้นทางระหว่างประเทศไทย - สปป.ลาว รวม 10 เส้นทาง เริ่มตั้งแต่ 15 มิ.ย. นี้


วันเสาร์ที่ 28 พฤษภาคม 2565
บขส. พร้อมกลับมาเปิดให้บริการเดินรถเส้นทางระหว่างประเทศไทย - สปป.ลาว รวม 10 เส้นทาง เริ่มตั้งแต่ 15 มิ.ย. นี้
สอบถามข้อมูลเพิ่มเติมได้ที่ Call Center 1490 เรียก บขส. ตลอด 24 ชั่วโมง
นายสัญลักข์ ปัญวัฒนลิขิต กรรมการผู้จัดการใหญ่ บริษัท ขนส่ง จำกัด กระทรวงคมนาคม เปิดเผยว่า บริษัท ขนส่ง จำกัด (บขส.) เตรียมกลับมาเปิดให้บริการเดินรถเส้นทางระหว่างประเทศไทย - สปป.ลาว เพิ่มเติมอีก 9 เส้นทาง จากเดิมที่เปิดให้บริการในเส้นทางมุกดาหาร - สะหวันนะเขต ไปแล้วเมื่อวันที่ 9 พฤษภาคมที่ผ่านมา จำนวน 1 เส้นทาง รวมเป็น 10 เส้นทาง ประกอบด้วย เส้นทางหนองคาย - นครหลวงเวียงจันทร์ อุดรธานี - นครหลวงเวียงจันทร์ อุบลราชธานี - เมืองปากเซ ขอนแก่น - นครหลวงเวียงจันทร์ กรุงเทพมหานคร - นครหลวงเวียงจันทร์ นครพนม - ท่าแขก อุดรธานี -  ท่าอากาศยานอุดรฯ - หนองคาย - วังเวียง เชียงราย - แขวงบ่อแก้ว และ เส้นทางเลย - แขวงหลวงพระบาง ทั้งนี้คาดว่าจะเริ่มเปิดให้บริการได้ในวันที่ 15 มิถุนายน 2565 ผู้ใช้บริการสามารถจองตั๋ว บขส. ได้ที่ช่องจำหน่ายตั๋วของ บขส. ทั่วประเทศ หรือผ่านทางออนไลน์ Application : E-ticket , Website บขส.
ส่วนเส้นทางระหว่างประเทศไทย - สปป.ลาว จำนวน 3 เส้นทาง ได้แก่ เส้นทางเชียงใหม่ - แขวงหลวงพระบาง กรุงเทพมหานคร - เมืองปากเซ น่าน - แขวงหลวงพระบาง และเส้นทางระหว่างประเทศไทย - กัมพูชา จำนวน 2 เส้นทาง ได้แก่เส้นทาง กรุงเทพมหานคร - อรัญประเทศ - ปอยเปต - เสียมราฐ กรุงเทพมหานคร - อรัญประเทศ - ปอยเปต - พนมเปญ ยังไม่เปิดให้บริการ
กรรมการผู้จัดการใหญ่ บขส. กล่าวด้วยว่า สำหรับเส้นทางในประเทศ บขส. ยังคงเปิดให้บริการ ในเส้นทางภาคเหนือ 14 เส้นทาง 40 เที่ยววิ่ง ภาคตะวันออกเฉียงเหนือและภาคตะวันออก 24 เส้นทาง 54 เที่ยววิ่ง และเส้นทางภาคใต้ 13 เส้นทาง 36 เที่ยววิ่ง ทั้งนี้ การเดินทางเส้นทางในประเทศ ผู้โดยสารที่สมัครสมาชิก บขส. Card จะได้รับสิทธิ์ส่วนลดค่าโดยสาร 5% ทันที ส่วนนักศึกษาและบุคลากรในสังกัดกระทรวงคมนาคม จะได้รับส่วนลดค่าโดยสาร 10% (ไม่รวมค่าธรรมเนียม) ตามเงื่อนไขที่ บขส. กำหนด รวมทั้ง บขส. จะขยายสิทธิพิเศษส่วนลดค่าโดยสาร ไปยังกลุ่มจิตอาสา อสม., อพปร. ในเร็ว ๆ นี้ด้วย นอกจากนี้ บขส. ได้ยกเว้นและลดหย่อนค่าโดยสารให้แก่บุคคลตามเงื่อนไขที่ กรมการขนส่งทางบก (ขบ.) กำหนด โดยสามารถตรวจสอบข้อมูลเพิ่มเติมได้ที่เว็บไซต์ บขส. transport.co.th หรือสอบถามข้อมูลเพิ่มเติมได้ที่ Call Center 1490 เรียก บขส. ตลอด 24 ชั่วโมง

ที่มา : https://www.thaigov.go.th/news/contents/details/55104