รัฐบาลไทย-ข่าวทำเนียบรัฐบาล-วัคซีนแอสตร้าเซนเนก้าจากภูฏาน ถึงไทยแล้ววันนี้


วันศุกร์ที่ 20 สิงหาคม 2564
วัคซีนแอสตร้าเซนเนก้าจากภูฏาน ถึงไทยแล้ววันนี้
กระทรวงสาธารณสุข เผยวัคซีนแอสตร้าเซนเนก้า ที่ ศบค.เห็นชอบ หลักการแลกวัคซีนระหว่างรัฐบาลไทยและรัฐบาลภูฏาน 1.5 แสนโดส ถึงไทยเที่ยงวันนี้ พร้อมกระจายให้พื้นที่ฉีดให้กับกลุ่ม 608 เมื่อผ่านการตรวจสอบคุณภาพโดยกรมวิทยาศาสตร์การแพทย์
วันนี้ (20 สิงหาคม 2564) นายแพทย์เกียรติภูมิ วงศ์รจิต ปลัดกระทรวงสาธารณสุข ให้สัมภาษณ์ว่า  ตามที่ ศบค. เห็นชอบหลักการแลกวัคซีนแอสตร้าเซนเนก้า ระหว่างรัฐบาลไทยและรัฐบาลภูฏาน จำนวน 1.5 แสนโดส และจะส่งคืนให้กับภูฏานในปลายปี 2564 โดยวันนี้ เวลา 12.40 น. วัคซีนล็อตดังกล่าวได้มาถึงท่าอากาศยานสุวรรณภูมิ ประเทศไทยแล้ว เมื่อผ่านขั้นตอนของกรมศุลกากรและนำวัคซีนออกมาแล้ว กรมวิทยาศาสตร์การแพทย์จะดำเนินการตรวจสอบคุณภาพวัคซีน คาดว่าจะใช้เวลา 2-3 วัน และจะกระจายไปยังพื้นที่ต่างๆ เพื่อฉีดให้กับประชากรกลุ่ม 608 ได้แก่ ผู้สูงอายุ 60 ปีขึ้นไป ผู้มีโรคเรื้อรัง 7 กลุ่มโรค และหญิงตั้งครรภ์อายุครรภ์ 12 สัปดาห์ขึ้นไปภายในเดือนสิงหาคมนี้ เพื่อลดการป่วยหนักและเสียชีวิต
************************************ 20 สิงหาคม 2564

ที่มา : https://www.thaigov.go.th/news/contents/details/44942