รัฐบาลไทย-ข่าวทำเนียบรัฐบาล-นายกรัฐมนตรีแถลงผลการเยือนราชอาณาจักรซาอุดีอาระเบียอย่างเป็นทางการ ระหว่างวันที่ 25 - 26 มกราคม 2565


วันศุกร์ที่ 28 มกราคม 2565
พิมพ์
นายกรัฐมนตรีแถลงผลการเยือนราชอาณาจักรซาอุดีอาระเบียอย่างเป็นทางการ ระหว่างวันที่ 25 - 26 มกราคม 2565
นายกรัฐมนตรีแถลงผลการเยือนราชอาณาจักรซาอุดีอาระเบียอย่างเป็นทางการ ระหว่างวันที่ 25 - 26 มกราคม 2565
นายกรัฐมนตรีแถลงผลการเยือนราชอาณาจักรซาอุดีอาระเบียอย่างเป็นทางการ
-----------------------------------
สวัสดีพี่น้องคนไทยทุกท่านครับ
เมื่อวันที่ ๒๕ มกราคม นายกรัฐมนตรีได้เดินทางมาเยือนราชอาณาจักรซาอุดีอาระเบียอย่างเป็นทางการ ตามคำเชิญของ เจ้าชาย มุฮัมมัด บิน ซัลมาน บิน อับดุลอะซีซ อัลซะอูด มกุฎราชกุมาร รองนายกรัฐมนตรี และรัฐมนตรีว่าการกระทรวงกลาโหมซาอุดีอาระเบีย ซึ่งเป็นการเยือนในระดับผู้นำรัฐบาลระหว่างสองประเทศเป็นครั้งแรกในรอบกว่า ๓๐ ปี
โอกาสนี้ นายกรัฐมนตรีได้เข้าเฝ้าฯ และพบหารือกับมกุฎราชกุมารฯ โดยทั้งสองฝ่ายได้เห็นชอบร่วมกันให้ปรับความสัมพันธ์ทางการทูตระหว่างไทยกับซาอุดีอาระเบียให้เป็นปกติอย่างสมบูรณ์แล้ว และพร้อมที่จะเปิดศักราชใหม่ของความสัมพันธ์ระหว่างกันต่อจากนี้ ซึ่งเป็นผลสืบเนื่องจากความพยายามในหลายระดับของทั้งสองฝ่ายในช่วงที่ผ่านมา หลายปี
เราได้หารือเกี่ยวกับการดำเนินความสัมพันธ์ตั้งแต่บัดนี้เป็นต้นไป ซึ่งในระยะแรกจะมีการแต่งตั้งเอกอัครราชทูตและการจัดตั้งกลไกการหารือทวิภาคี เพื่อรื้อฟื้นและส่งเสริมความร่วมมือในมิติต่าง ๆ ที่เป็นผลประโยชน์ร่วมกัน อาทิ การค้าและการลงทุน ความมั่นคงทางอาหาร พลังงาน สาธารณสุข และการท่องเที่ยว รวมทั้งแสวงหาความร่วมมือในสาขาใหม่ ๆ ที่มีศักยภาพ อาทิ สิ่งแวดล้อม พลังงานหมุนเวียน และการเปลี่ยนแปลงทางดิจิทัล
นอกจากนี้ ทั้งสองฝ่ายยังยืนยันที่จะร่วมมือและสนับสนุนซึ่งกันและกันในกรอบพหุภาคีต่าง ๆ อาทิ  OIC  อาเซียน GCC รวมถึงการเป็นเจ้าภาพ APEC ของไทยในปีนี้ด้วย
ในการเดินทางมาเยือนซาอุดีอาระเบียครั้งนี้ มีรองนายกรัฐมนตรีและรัฐมนตรีว่าการกระทรวงการต่างประเทศ รองนายกรัฐมนตรีและรัฐมนตรีว่าการกระทรวงพลังงาน/ และรัฐมนตรีว่าการกระทรวงแรงงาน ร่วมคณะมาด้วย เพื่อติดตามและผลักดันให้เกิดความร่วมมือในส่วนที่เกี่ยวข้องต่อไป ซึ่งวันนี้ก็ได้เริ่มการหารือกันแล้ว หลังจากได้มีการพบปะกันระหว่างนายกรั-บมนตรีและท่านมกุฎราชกุมารฯ
โอกาสนี้ รองนายกรัฐมนตรีและรัฐมนตรีว่าการกระทรวงการต่างประเทศ ได้หารือกับรัฐมนตรีว่าการกระทรวงการต่างประเทศซาอุดีอาระเบียเกี่ยวกับการจัดตั้งกลไกหารือทวิภาคีระหว่างสองประเทศ เพื่อวางแผนกำหนดความเร่งด่วน จัดทำแผนแม่บท หรือ timeline กำหนดสาขาความร่วมมือทางยุทธศาสตร์ระหว่างสองประเทศอย่างเป็นระบบ ให้เกิดการบูรณาการ และจะเป็นกลไกการติดตาม ประเมิน และทบทวนผล อย่างจริงจังเกิดผลเป็นรูปธรรมต่อไป
ขณะที่รัฐมนตรีว่าการกระทรวงแรงงาน ได้หารือกับรัฐมนตรีว่าการกระทรวงแรงงานของซาอุดีอาระเบียเกี่ยวกับการอนุญาตให้แรงงานไทยกลับเข้ามาทำงานในซาอุดีอาระเบียได้ ซึ่งรวมถึงการส่งเสริมแรงงานฝีมือและแรงงานเฉพาะทางของไทย นายกรัฐมนตรีได้สั่งการให้กระทรวงแรงงานเตรียมการไว้แล้ว คาดว่าจะดำเนินการได้เร็วขึ้น
พี่น้องชาวไทยทุกคนครับ
วันนี้เป็นวันแห่งประวัติศาสตร์ การฟื้นฟูความสัมพันธ์ระหว่างไทยกับซาอุดีอาระเบียเป็นประโยชน์ร่วมกันสำหรับทั้งสองประเทศทั้งในมิติการเมือง ความมั่นคง เศรษฐกิจ และสังคม  โดยไทยและซาอุดีอาระเบียสามารถช่วยสนับสนุนเป้าหมายในการพัฒนาของกันและกัน โดยเฉพาะนโยบายเศรษฐกิจ BCG ของไทย กับวิสัยทัศน์ซาอุดีอาระเบีย ค.ศ. 2030 ซึ่งมีความประสานสอดคล้องกันอยู่แล้ว
การฟื้นฟูความสัมพันธ์ยังจะช่วยอำนวยความสะดวกในการเดินทางระหว่างประชาชนของทั้งสองประเทศ และจะช่วยเพิ่มโอกาสทางการค้าและการลงทุนสำหรับไทยและซาอุดีอาระเบีย ซึ่งเป็นเศรษฐกิจที่มีขนาดใหญ่ที่สุดในกลุ่มประเทศอาหรับ โดยเฉพาะการเสริมสร้างบทบาทของไทยในฐานะ “ครัวโลก” เพื่อสนับสนุนความมั่นคงทางอาหารของซาอุดีอาระเบีย และในฐานะ “ศูนย์กลางทางการแพทย์และการท่องเที่ยว” ของไทย โดยคาดว่า นักท่องเที่ยวจากซาอุดีอาระเบียที่จะเพิ่มขึ้นหลังจากนี้จะช่วยสร้างรายได้ให้ไทยไม่ต่ำกว่าปีละ 5,000 ล้านบาท อีกทั้งจะช่วยส่งเสริมความมั่นคงทางพลังงานของไทย ในฐานะที่ซาอุดีอาระเบียเป็นผู้ผลิตและส่งออกน้ำมันอันดับต้นของโลก ทั้งสองฝ่ายได้หารือเรื่องพลังงานหมุนเวียน และการค้าการลงทุนระหว่างกัน
นอกจากนี้ เมื่อการเดินทางไปมาหาสู่ระหว่างกันกลับมาเป็นปกติ ตามมาตรการ ศบค. ก็จะสามารถรื้อฟื้นการกลับเข้าไปทำงานในซาอุดีอาระเบียของแรงงานฝีมือ แรงงานภาคบริการ และแรงงานเฉพาะทางของไทย ซึ่งก่อนการลดความสัมพันธ์ระหว่างกัน เคยมีแรงงานไทยในซาอุดีอาระเบียกว่า 300,000 คน และสร้างรายได้ส่งกลับประเทศไทยมากกว่า 9,000 ล้านบาทต่อปี ซึ่งท่านมกุฎราชกุมารฯ ได้ทรงรับสั่งว่าจะมีการก่อสร้าง ซึ่งจำเป็นต้องใช้แรงงานไทยมาทำงาน
ก่อนเดินทางกลับประเทศไทย นายกรัฐมนตรีได้มีโอกาสพบปะและสอบถามความเป็นอยู่ของชุมชนไทยในซาอุดีอาระเบีย และได้ยืนยันกับพี่น้องคนไทยทุกคนว่า รัฐบาลไทยจะให้ความดูแลคนไทยในซาอุดีอาระเบียเป็นอย่างดีดังเช่นที่ผ่านมา และจะมีโอกาสได้พบกับนักศึกษาไทยด้วย
สุดท้าย นายกรัฐมนตรีขอแสดงความยินดีกับการเริ่มต้นศักราชใหม่ของความสัมพันธ์ไทย - ซาอุดีอาระเบียอีกครั้ง การเยือนครั้งนี้เป็นเพียงจุดเริ่มต้นของความสัมพันธ์และเป็นการเปิดโอกาสสำหรับทั้งสองประเทศในการแสวงหาความร่วมมือระหว่างกันต่อจากนี้ ซึ่งจะยังประโยชน์ให้กับพี่น้องคนไทยและชาวซาอุดีอาระเบียอย่างแน่นอน
ขอบคุณครับ

ที่มา : https://www.thaigov.go.th/news/contents/details/50925