รัฐบาลไทย-ข่าวทำเนียบรัฐบาล-นายก มอบ รมว.สุชาติ เยี่ยมศูนย์แยกกักตัวรักษาในสถานประกอบการ (FAI) ตามมาตรการป้องกันควบคุมโรคในพื้นที่เฉพาะของบริษัท นิสสัน ประเทศไทย จ.สมุทรปราการ


วันจันทร์ที่ 18 ตุลาคม 2564
พิมพ์
นายก มอบ รมว.สุชาติ เยี่ยมศูนย์แยกกักตัวรักษาในสถานประกอบการ (FAI) ตามมาตรการป้องกันควบคุมโรคในพื้นที่เฉพาะของบริษัท นิสสัน ประเทศไทย จ.สมุทรปราการ
นายก มอบ รมว.สุชาติ เยี่ยมศูนย์แยกกักตัวรักษาในสถานประกอบการ (FAI) ตามมาตรการป้องกันควบคุมโรคในพื้นที่เฉพาะของบริษัท นิสสัน ประเทศไทย จ.สมุทรปราการ
เมื่อวันที่ 18 ตุลาคม 2564 พล.อ.ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม มอบหมายให้ นายสุชาติ ชมกลิ่น รัฐมนตรีว่าการกระทรวงแรงงาน ลงพื้นที่ตรวจเยี่ยมศูนย์แยกกักตัวรักษาในสถานประกอบการ (Factory Accommodation Isolation : FAI) ตามมาตรการป้องกันควบคุมโรคในพื้นที่เฉพาะ ณ บริษัท นิสสัน มอเตอร์ (ประเทศไทย) จำกัด ต.ศีรษะจรเข้ใหญ่ อ.บางเสาธง จ.สมุทรปราการ โดยมี นายสุรชัย ชัยตระกูลทอง ผู้ช่วยรัฐมนตรีประจำกระทรวงแรงงาน นางธิวัลรัตน์ อังกินันทน์ ที่ปรึกษารัฐมนตรีว่าการกระทรวงแรงงาน พล.ต.ต.นันทชาติ ศุภมงคล ประจำสำนักเลขาธิการนายกรัฐมนตรี ปฏิบัติหน้าที่ประจำกระทรวงแรงงาน นายบุญชอบ สุทธมนัสวงษ์ ปลัดกระทรวงแรงงาน นายบุญสงค์ ทัพชัยยุทธ์เลขาธิการสำนักงานประกันสังคม นายวันชัย คงเกษม รองผู้ว่าราชการจังหวัดสมุทรปราการ พร้อมด้วยผู้บริหารระดับสูงกระทรวงแรงงาน เข้าร่วมในครั้งนี้ด้วย มี นายอิชาโอะ เซกิกุจิประธานกลุ่มนิสสัน ประเทศไทย นายอัครพล แก้วพินิจ กรรมการผู้จัดการใหญ่สายการผลิตพร้อมเจ้าหน้าที่พนักงานบริษัท นิสสัน มอเตอร์ (ประเทศไทย) จำกัด ให้การต้อนรับ
นายสุชาติ กล่าวว่า เนื่องจากท่านนายกรัฐมนตรีติดภารกิจสำคัญจึงมอบหมายให้ผมมาตรวจเยี่ยมศูนย์แยกรักษาในสถานประกอบการ (FAI) ตามมาตรการป้องกันควบคุมโรคในพื้นที่เฉพาะของบริษัทฯ ในวันนี้ ซึ่งท่านพล.อ.ประยุทธ์ จันทร์โอชา นายกรัฐมนตรี และรัฐมนตรีว่าการกระทรวงกลาโหม มีความห่วงใยพี่น้องประชาชนและขอขอบคุณบริษัท นิสสันมอเตอร์(ประเทศไทย) จำกัด จังหวัดสมุทรปราการเป็นอย่างยิ่ง ที่ร่วมเป็นส่วนหนึ่งในการขับเคลื่อนและป้องกันการแพร่ระบาดของโรคโควิด-19 รัฐบาลภายใต้การนำของท่านพล.อ.ประยุทธ์ จันทร์โอชา และกระทรวงแรงงานภายใต้การกำกับดูแลของ พล.อ.ประวิตร วงษ์สุวรรณ รองนายกรัฐมนตรี มีความห่วงใยต่อพี่น้องประชาชนและผู้ที่ได้รับผลกระทบจากสถานการณ์การแพร่ระบาดของไวรัสโควิด-19 จึงสั่งการให้กระทรวงแรงงานดำเนินมาตรการให้ความช่วยเหลือและเยียวยาผู้ได้รับผลกระทบจากการแพร่ระบาดฯ โดยมีมาตรการสำคัญ ดังนี้ 1) การตรวจคัดกรองโควิดเชิงรุก ภายใต้โครงการแรงงาน...เราสู้ด้วยกัน จำนวน 13 แห่ง ได้แก่ สนามกีฬาไทย– ญี่ปุ่น ปทุมธานี สมุทรปราการ นนทบุรี ชลบุรี เชียงใหม่ สมุทรสาคร ภูเก็ต ระยองพระนครศรีอยุธยา ฉะเชิงเทรา สงขลา และสระบุรี ตั้งแต่วันที่ 9 มกราคม – 31 กรกฎาคม 2564 ตรวจคัดกรองแล้ว 526,657 ราย พบผู้ติดเชื้อ 23,705 ราย คิดเป็นร้อยละ 4.50 2) การฉีดวัคซีนให้แก่ผู้ประกันตนมาตรา 33 ในพื้นที่กรุงเทพมหานครและพื้นที่สีแดง จำนวนกว่า 10 จังหวัด ตั้งแต่วันที่ 7 มิถุนายน – 15 ตุลาคม 2564 มีผู้ประกันตนฉีดวัคซีนแล้ว 2,937,313 รายเป็นของจังหวัดสมุทรปราการ 195,560 ราย 3) การเยียวยานายจ้าง ผู้ประกันตนมาตรา 33 มาตรา 39 และมาตรา 40 ในพื้นที่ที่ได้รับผลกระทบจากการล็อกดาวน์ในพื้นที่ควบคุมสูงสุด29 จังหวัด รวม 12,130,175 ราย เป็นเงิน 99,448,275,000 บาท ผลการดำเนินงานโครงการเยียวยาในพื้นที่จังหวัดสมุทรปราการ รวม 583,848 ราย เป็นเงิน 56,222,386,000 บาท
พร้อมนี้กระทรวงแรงงานได้ริเริ่มดำเนินโครงการ Factory Sandbox โดยใช้แนวคิดในการจัดการโครงสร้างและกระบวนการในลักษณะ “เศรษฐศาสตร์สาธารณสุข”เพื่อสร้างภูมิคุ้มกันให้แก่แรงงานและสร้างความเชื่อมั่นในการขับเคลื่อนระบบเศรษฐกิจจากภาคการผลิตแก่นักลงทุนในสถานประกอบกิจการภาคการผลิตส่งออกขนาดใหญ่ในพื้นที่ 11 จังหวัดนำร่อง ได้แก่ชลบุรี นนทบุรี สมุทรสาคร ปทุมธานี พระนครศรีอยุธยา ฉะเชิงเทรา สมุทรปราการ ระยองสระบุรี ปราจีนบุรี และลพบุรี โดยบูรณาการร่วมกับกระทรวงมหาดไทย กระทรวงสาธารณสุขและกระทรวงอุตสาหกรรม โดยระยะแรก มีเป้าหมายดำเนินการใน 4 จังหวัด ได้แก่ นนทบุรีปทุมธานี สมุทรสาคร และชลบุรี ในสถานประกอบการที่มีผู้ประกันตน 500 คนขึ้นไป ภายใต้สโลแกน “ตรวจ รักษา ควบคุม ดูแล” เริ่ม Kick off พร้อมกัน 4 จังหวัดเมื่อวันที่ 23 สิงหาคมที่ผ่านมา ผลการดำเนินโครงการในระยะแรก ณ วันที่ 15 ตุลาคม 2564 ตรวจคัดกรองโควิดให้แก่ผู้ประกันตนในสถานประกอบการจำนวน 118,339 คน คิดเป็นร้อยละ 47.34 จากเป้าหมาย250,000 คน และฉีดวัคซีนให้แก่ผู้ประกันตนในสถานประกอบการ จำนวน 52,518 คน คิดเป็นร้อยละ 52.52 จากเป้าหมาย 100,000 คน
สำหรับจังหวัดสมุทรปราการจะอยู่ในแผนการดำเนิน ระยะที่ 2 วันนี้จึงเป็นโอกาสดีที่ผมได้มาตรวจเยี่ยมโครงการศูนย์แยกกักตัวรักษาในสถานประกอบการ (Factory Accommodation Isolation : FAI) ตามมาตรการป้องกันควบคุมโรคในพื้นที่เฉพาะของกลุ่มบริษัทนิสสันประเทศไทย
“ผมขอชื่นชมและขอบคุณบริษัท นิสสัน มอเตอร์ (ประเทศไทย) จำกัด จังหวัดสมุทรปราการ ที่ร่วมเป็นส่วนสำคัญในการขับเคลื่อนทางด้านเศรษฐกิจ สังคม และสาธารณสุขของประเทศให้ไปได้ด้วยดี ผมขอเป็นกำลังใจให้ทุกภาคส่วนปลอดภัยจากโควิด-19 และเราจะก้าวไปด้วยกันโดยไม่ทิ้งใครไว้ข้างหลัง” นายสุชาติ กล่าวในท้ายสุด
+++++++++++++++++++
กองเผยแพร่และประชาสัมพันธ์
18 ตุลาคม 2564

ที่มา : https://www.thaigov.go.th/news/contents/details/47119