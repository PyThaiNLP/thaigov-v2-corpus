รัฐบาลไทย-ข่าวทำเนียบรัฐบาล-“เฉลิมชัย”เดินหน้าขยายความร่วมมือด้านการเกษตรกับซาอุดิอาระเบีย เน้นตอบโจทย์วิสัยทัศน์ 2030


วันอาทิตย์ที่ 15 พฤษภาคม 2565
“เฉลิมชัย”เดินหน้าขยายความร่วมมือด้านการเกษตรกับซาอุดิอาระเบีย เน้นตอบโจทย์วิสัยทัศน์ 2030
“เฉลิมชัย”เดินหน้าขยายความร่วมมือด้านการเกษตรกับซาอุดิอาระเบีย เน้นตอบโจทย์วิสัยทัศน์ 2030 มุ่งความมั่นคงด้านอาหาร การค้าสินค้าเกษตรและการลงทุนอุตสาหกรรมเกษตร
ดร.เฉลิมชัย ศรีอ่อน รัฐมนตรีว่าการกระทรวงเกษตรและสหกรณ์ เปิดเผยวันนี้ว่า กระทรวงเกษตรและสหกรณ์เล็งเห็นถึงโอกาสร่วมกันของประเทศไทยและประเทศซาอุดิอาระเบียในการขยายความร่วมมืออย่างใกล้ชิดทางด้านการเกษตร จึงได้มอบหมายให้
นายอลงกรณ์ พลบุตร ที่ปรึกษารัฐมนตรีว่าการกระทรวงเกษตรและสหกรณ์ เป็นหัวหน้าคณะผู้แทนของกระทรวงเกษตรและสหกรณ์เดินทางเยือนซาอุดีอาระเบียระหว่างวันที่ 15-19 พฤษภาคมนี้ ร่วมกับคณะของรัฐบาลและภาคเอกชนโดยการนำของนายดอน ปรมัติถ์วินัย รองนายกรัฐมนตรีและรัฐมนตรีว่าการกระทรวงการต่างประเทศ
ทั้งนี้ กระทรวงเกษตรฯ จะเน้นความร่วมมือทางด้านการเกษตร การชลประทาน การปศุสัตว์และการประมง ฮาลาล อุตสาหกรรมเกษตร รวมทั้งเทคโนโลยีเกษตรและความมั่นคงทางอาหาร (Food Security)โดยสอดคล้องกับนโยบายและยุทธศาสตร์ชาติของไืทยและวิสัยทัศน์ ซาอุดีอาระเบีย 2030 (Saudi 2030) เพื่อยกระดับมิตรภาพและความร่วมมือระหว่างไทยกับซาอุดีอาระเบียสู่มิติแห่งโอกาสของการค้าการลงทุนทางด้านเกษตรและอาหารของกันและกัน.

ที่มา : https://www.thaigov.go.th/news/contents/details/54589