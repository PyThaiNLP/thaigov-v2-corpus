รัฐบาลไทย-ข่าวทำเนียบรัฐบาล-ภาคส่งออก ปลื้ม!! นโยบายแฟคทอรี่แซนด์บ็อกซ์ ของรัฐบาล แก้ปัญหาโควิด-19 ปี 64 โต 17 % มูลค่ารวม 2.71 ล้านเหรียญสหรัฐ สูงสุดรอบ 11 ปี


วันพฤหัสบดีที่ 24 กุมภาพันธ์ 2565
พิมพ์
ภาคส่งออก ปลื้ม!! นโยบายแฟคทอรี่แซนด์บ็อกซ์ ของรัฐบาล แก้ปัญหาโควิด-19 ปี 64 โต 17 % มูลค่ารวม 2.71 ล้านเหรียญสหรัฐ สูงสุดรอบ 11 ปี
. .
เมื่อวันที่ 24 กุมภาพันธ์ 2565 นายสุชาติ ชมกลิ่น รัฐมนตรีว่าการกระทรวงแรงงาน เปิดเผยว่า จากสถานการณ์การแพร่ระบาดของโควิด-19 ทำให้ภาคธุรกิจท่องเที่ยวและบริการ ซึ่งเป็นรายได้สําคัญของประเทศได้รับผลกระทบเป็นวงกว้าง แต่ขณะเดียวกันธุรกิจภาคส่งออกที่มีภาคแรงงานกว่า 2 ล้านคน ใน 4 สาขากลับเติบโต ได้แก่ อาหาร เครื่องมือแพทย์ ยานยนต์ และชิ้นส่วนอิเล็กทรอนิกส์ ซึ่งเป็นผลพวงจากการดำเนินการโครงการ Factory Sandbox ของกระทรวงแรงงานตามนโยบายรัฐบาล ทำให้ธุรกิจส่งออกดังกล่าว เกิดการจ้างงานต่อเนื่อง ผู้ประกอบการสามารถดำเนินธุรกิจต่อไปได้ สะท้อนให้เห็นว่าเป็นผลสำเร็จของโครงการแฟคทอรี่แซนด์บ็อกซ์ ซึ่งเป็นนโยบายรัฐบาล ภายใต้การนำของ พล.อ.ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม และกระทรวงแรงงาน ภายใต้การกำกับดูแลของ พล.อ.ประวิตร วงษ์สุวรรณ รองนายกรัฐมนตรี ที่กระทรวงแรงงานได้บูรณาการร่วมกับ กระทรวงมหาดไทย กระทรวงสาธารณสุข และกระทรวงอุตสาหกรรม ดำเนินการโครงการดังกล่าวด้วยหลักการ “เศรษฐศาสตร์คู่กับสาธารณสุข” สามารถดำเนินการตรวจเเละรับการรักษาโควิด-19 ใน 12 จังหวัด ให้แก่สถานประกอบการ จำนวน 730 แห่ง ลูกจ้าง 349,016 คน รวมทั้งดำเนินการฉีดวัคซีนโควิด-19 ให้แก่ลูกจ้างจำนวน 112,746 คน เพื่อสร้างภูมิคุ้มกันให้แก่แรงงานและสร้างความเชื่อมั่นในการขับเคลื่อนระบบเศรษฐกิจจากภาคการผลิตแก่นักลงทุนในสถานประกอบการภาคการผลิตส่งออกขนาดใหญ่ เป็นกลไกที่พยุงเศรษฐกิจประเทศ กระตุ้นการบริโภคและการส่งออกของประเทศ
นายสุชาติ กล่าวต่อว่า จากข้อมูลของกระทรวงพาณิชย์ที่เปิดเผยถึงตัวเลขการส่งออกเดือนธันวาคม 2564 ขยายตัวถึง 17.14 % ซึ่งสูงสุดในรอบ 11 ปี ทะลุเป้าหมาย คิดเป็นมูลค่ารวม 2.71 แสนล้านเหรียญสหรัฐ ซึ่งเป็นผลพวงจากนโยบายรัฐบาลในการกระตุ้นการจ้างงานช่วยพยุงเศรษฐกิจ โดยเฉพาะโครงการแฟคทอรี่ แซนด์บ็อกซ์ ที่ช่วยพยุงการจ้างงานในอุตสาหกรรมการผลิตกว่าร้อยละ 30 จากผู้ประกันตน 11 ล้านคน ทำให้เศรษฐกิจในภาคอุตสาหกรรมสามารถเดินหน้าต่อไปได้
“นโยบายแฟคทอรี่แซนด์บ็อกซ์ ของรัฐบาล ช่วยแก้ปัญหาโควิด-19 ให้แก่ผู้ประกอบการภาคส่งออกเป็นการป้องกันการแพร่ระบาดในคลัสเตอร์โรงงาน เพื่อให้ประเทศสามารถเดินหน้าต่อไปได้ สร้างความเชื่อมั่นให้กับนักลงทุนทั้งชาวไทย และชาวต่างชาติ รวมทั้งสามารถรักษาระดับการจ้างงานในภาคการผลิตและส่งออกสำคัญได้กว่า 3 ล้านตำแหน่ง” นายสุชาติ กล่าวในท้ายสุด

ที่มา : https://www.thaigov.go.th/news/contents/details/51894