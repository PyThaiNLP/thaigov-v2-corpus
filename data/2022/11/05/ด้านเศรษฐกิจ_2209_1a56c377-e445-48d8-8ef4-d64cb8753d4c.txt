รัฐบาลไทย-ข่าวทำเนียบรัฐบาล-ธ.ก.ส. เริ่มโอนเงินลดต้นทุนและเพิ่มประสิทธิภาพข้าวไร่ละ 1,000 บาท ไม่เกิน 20 ไร่ ให้เกษตรกร 13-17 ธันวาคม 64 นี้


วันอาทิตย์ที่ 12 ธันวาคม 2564
พิมพ์
ธ.ก.ส. เริ่มโอนเงินลดต้นทุนและเพิ่มประสิทธิภาพข้าวไร่ละ 1,000 บาท ไม่เกิน 20 ไร่ ให้เกษตรกร 13-17 ธันวาคม 64 นี้
ธ.ก.ส.พร้อมโอนเงิน ลดต้นทุนการผลิตและเพิ่มประสิทธิภาพการผลิตข้าว ไร่ละ 1,000 บาท ครัวเรือนละ ไม่เกิน 20 ไร่  จำนวน 20,000 บาท ตั้งแต่ 13-17 ธันวาคม 64 นี้ โดยมีเกษตรกรได้รับประโยชน์กว่า 4.45 ล้านครัวเรือน วงเงินกว่า 53,000 ล้านบาท
นายกษาปณ์ เงินรวง รองผู้จัดการธนาคารเพื่อการเกษตรและสหกรณ์การเกษตร (ธ.ก.ส.) เปิดเผยว่า ตามที่ ธ.ก.ส. ได้รับมอบหมายให้ดำเนินการมาตการช่วยเหลือชาวนา ซึ่งได้รับการอนุมัติวงเงินงบประมาณเพิ่มเติมจากคณะรัฐมนตรี เมื่อวันที่ 30 พฤศจิกายน 2564 และคณะกรรมการ ธ.ก.ส. ได้เห็นชอบกรอบการดำเนินงาน เมื่อวันที่ 3 ธันวาคม 2564  ซึ่งในส่วนของ โครงการสนับสนุนค่าบริหารจัดการและพัฒนาคุณภาพผลผลิตเกษตรกรผู้ปลูกข้าว ปีการผลิต 2564/65   เป็นอีกหนึ่งมาตรการ ที่จะเข้าไปช่วยเหลือและบรรเทาความเดือดร้อนของเกษตรกรจากภาระต้นทุนการผลิตที่สูงขึ้น  รวมถึงเป็นการจูงใจให้เกษตรกรดูแลรักษาข้าวให้มีคุณภาพดี เพื่อที่จะมีโอกาสขายข้าวในราคาที่สูงและมีรายได้มากขึ้น โดยรัฐบาลสนับสนุนเงินให้เกษตรกรที่ขึ้นทะเบียนผู้ปลูกข้าว ปีการผลิต 2564/65 รอบที่ 1 กับกรมส่งเสริมการเกษตร กระทรวงเกษตรและสหกรณ์ ในอัตราไร่ละ 1,000 บาท สูงสุดไม่เกิน 20 ไร่ หรือไม่เกิน 20,000 บาทต่อครัวเรือน  วงเงินงบประมาณจำนวน 53,871.84  ล้านบาท เป้าหมายเกษตรกรจำนวน 4.69 ล้านครัวเรือน  โดยจะเริ่มโอนเงินเข้าบัญชีเกษตรกรโดยตรง ระหว่างวันที่ 13 – 17 ธันวาคม 2564  ทั้งนี้ สำหรับภาคตะวันออกเฉียงเหนือและภาคเหนือ ซึ่งเป็นกลุ่มใหญ่จะเริ่มโอนในวันที่ 14 - 17 ธันวาคม 2564 โดยมีเกษตรกรได้รับเงินจำนวน 4,452,805 ครัวเรือน เป็นเงิน 51,988 ล้านบาท
ทั้งนี้ เกษตรกรสามารถตรวจสอบผลการโอนเงินได้ทางแอปพลิเคชัน ธ.ก.ส. A-Mobile ตลอด 24 ชั่วโมง และจะมีข้อความแจ้งเตือนเงินเข้าบัญชีผ่าน LINE Official BAAC Family กรณีที่ลูกค้าสมัครใช้บริการ BAAC Connect รวมถึงสามารถเบิกถอนเงินสดผ่านตู้ ATM ของ ธ.ก.ส. ทั่วประเทศ

ที่มา : https://www.thaigov.go.th/news/contents/details/49368