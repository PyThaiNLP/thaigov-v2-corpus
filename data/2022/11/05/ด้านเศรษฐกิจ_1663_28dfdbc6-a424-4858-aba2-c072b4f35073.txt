รัฐบาลไทย-ข่าวทำเนียบรัฐบาล-กรมทางหลวงร่วมส่งเสริมการท่องเที่ยว ดันเศรษฐกิจไทยสู่ภาคใต้ เร่งขยายสาย อำเภอตะกั่วป่า - อำเภอตะกั่วทุ่ง จังหวัดพังงา


วันศุกร์ที่ 5 พฤศจิกายน 2564
กรมทางหลวงร่วมส่งเสริมการท่องเที่ยว ดันเศรษฐกิจไทยสู่ภาคใต้ เร่งขยายสาย อำเภอตะกั่วป่า - อำเภอตะกั่วทุ่ง จังหวัดพังงา
เป็น 4 ช่องจราจรตลอดสายตามนโยบายรัฐบาล  โดยช่วงตะกั่วป่า - ท้ายเหมืองคืบหน้ากว่า 75 % แล้วเสร็จประมาณเดือนเมษายนปี 2565
กรมทางหลวง (ทล.) กระทรวงคมนาคม ขานรับนโยบายรัฐบาลและนายศักดิ์สยาม ชิดชอบ รัฐมนตรีว่าการกระทรวงคมนาคม ที่ได้มอบให้ดำเนินการพัฒนาโครงข่ายคมนาคมเพิ่มมาตรฐานทางหลวงสายหลักเชื่อมโยงสู่พื้นที่ภาคใต้ โดยทางหลวงหมายเลข 4 (ถนนเพชรเกษม) เป็นเส้นทางสายหลักของภาคใต้ มีความสำคัญต่อการคมนาคมเป็นอย่างมาก ปัจจุบันมีปริมาณจราจรค่อนข้างสูง และมีแนวโน้มเพิ่มขึ้นอย่างรวดเร็ว โดยสภาพทางช่วงจังหวัดระนองและพังงาเป็น 2 ช่องจราจร ประกอบกับเป็นเส้นทางสายหลักของแหล่งท่องเที่ยวในชายฝั่งทะเลอันดามัน รวมทั้งเป็นเส้นทางเชื่อมกับจังหวัดภูเก็ตซึ่งมีท่าอากาศยานนานาชาติ ทล. จึงมีแผนพัฒนาโครงข่ายทางหลวงสายอำเภอตะกั่วป่า - ตะกั่วทุ่ง (บ้านโคกกลอย) เป็นทางหลวงมาตรฐานขนาด 4 ช่องจราจรตลอดเส้นทางรวมระยะทางทั้งสิ้น 77.67 กิโลเมตร เพื่อรองรับปริมาณจราจรที่เพิ่มขึ้นและสนับสนุนการพัฒนาเศรษฐกิจส่งเสริมการท่องเที่ยวในพื้นที่ภาคใต้ โดยที่ผ่านมา ทล. ได้ขยายเส้นทางแล้วเสร็จรวมระยะทาง 43.90 กิโลเมตร และเปิดให้บริการเพื่ออำนวยความสะดวกแก่ประชาชนไปแล้ว
นายสราวุธ ทรงศิวิไล อธิบดีกรมทางหลวง เปิดเผยว่า นายศักดิ์สยาม ชิดชอบ รัฐมนตรีว่าการกระทรวงคมนาคม ได้เร่งรัดการขยายเส้นทางดังกล่าวในส่วนที่เหลือ 33.76 กิโลเมตร เพื่อเติมเต็มโครงข่ายเส้นทางคมนาคมสู่ภาคใต้ให้สมบูรณ์ตลอดเส้นทาง เพื่อรองรับการขยายตัวของเศรษฐกิจ ส่งเสริมการท่องเที่ยว ยกระดับคุณภาพชีวิตประชาชนให้เดินทางได้อย่างสะดวกรวดเร็วปลอดภัยตามนโยบายของรัฐบาล โดยมีช่วงที่อยู่ระหว่างดำเนินการคือ ตอนบ้านเขาหลัก - บ้านลำแก่น ระยะทาง 6 กิโลเมตร ระหว่าง กม. ที่ 797+000 - 803+000 ดำเนินการออกแบบรายละเอียดแล้วเสร็จ และอยู่ระหว่างเตรียมการจัดส่งรายงานการประเมินผลกระทบสิ่งแวดล้อม (EIA)  ให้สำนักงานนโยบายและแผนทรัพยากรธรรมชาติและสิ่งแวดล้อม (สผ.) พิจารณาดำเนินการตามขั้นตอน ทั้งนี้หากรายงาน EIA ผ่านความเห็นชอบจากคณะกรรมการสิ่งแวดล้อมแห่งชาติแล้ว คาดว่าจะเสนอของบประมาณก่อสร้างในปี 2567 ตอนบ้านบางสัก - บ้านเขาหลัก ระยะทาง 20.36 กิโลเมตร และตอนอำเภอตะกั่วป่า - บ้านบางสัก ระยะทาง 7.40 กิโลเมตร ในพื้นที่อำเภอตะกั่วป่า อำเภอท้ายเหมือง จังหวัดพังงา  อยู่ระหว่างการก่อสร้าง รวมระยะทาง 27.76  กิโลเมตร
ทล. โดยสำนักก่อสร้างทางที่ 1 จึงเร่งดำเนินโครงการขยายเส้นทางดังกล่าวทั้ง 2 ตอนให้แล้วเสร็จ โดยขยายเป็นมาตรฐานทางชั้นพิเศษจาก 2 ช่องจราจร เป็น 4 - 6 ช่องจราจร ไป - กลับ ผิวจราจรแบบแอสฟัลท์คอนกรีต กว้างช่องละ 3.5 เมตร ไหล่ทางกว้าง 2.5 เมตร แยกทิศทางการจราจรด้วยเกาะกลางแบบยก (Raised Median) สลับกับเกาะกลางแบบ Concrete Barrier Median ให้สอดคล้องเหมาะสมกับภูมิประเทศและเขตทาง   โดยตอนบ้านบางสัก - บ้านเขาหลัก ช่วง กม. ที่ 792+200 - 795+400 ได้ออกแบบเป็นมาตรฐานทางชั้นพิเศษ 6 ช่องจราจร เกาะกลางแบบยกพร้อมไหล่ทางกว้าง 2.50 เมตร และ Bike Lane กว้าง 2.30 เมตร สำหรับรถจักรยานยนต์และรถจักรยาน เพื่อแบ่งทิศทางการจราจรให้ปลอดภัยมากขึ้น เนื่องจากเป็นแหล่งชุมชน และสถานที่ท่องเที่ยว รวมงานก่อสร้างสะพานคอนกรีต 6 แห่ง และจุดกลับรถใต้สะพาน 1 แห่ง ก่อสร้างศาลาทางหลวงในบริเวณสองข้างทางเพื่ออำนวยความสะดวกให้กับประชาชนจำนวน 15 แห่ง พร้อมติดตั้งไฟฟ้าแสงสว่างตลอดรวมทั้งอุปกรณ์อำนวยความปลอดภัยต่าง ๆ ตามมาตรฐาน ทล. งบประมาณ 1,035 ล้านบาท ปัจจุบันการก่อสร้างคืบหน้าประมาณ 75% คาดว่าจะก่อสร้างแล้วเสร็จประมาณเดือนเมษายน 2565
ทั้งนี้โครงการดังกล่าวหากแล้วเสร็จจะเติมเต็มโครงข่ายระบบคมนาคมให้สมบูรณ์ รองรับปริมาณการจราจรที่เพิ่มสูงขึ้น ยกระดับความปลอดภัยทางถนน และลดระยะเวลาในการเดินทาง เนื่องจากโครงการนี้เป็นส่วนหนึ่งของทางหลวงสายหลักที่สำคัญในการขนส่งสินค้าและการท่องเที่ยวชายฝั่งทะเลอันดามัน ตลอดจนสอดคล้องกับนโยบายของรัฐบาลที่ต้องการพัฒนาโครงข่ายทางหลวงสายหลักเพื่อช่วยกระจายความเจริญทางด้านเศรษฐกิจในระดับท้องถิ่นและระดับประเทศ

ที่มา : https://www.thaigov.go.th/news/contents/details/47879