รัฐบาลไทย-ข่าวทำเนียบรัฐบาล-โฆษกรัฐบาลเผย สลากดิจิทัลงวดแรกหมดภายใน 5 วัน เชื่อช่วยสร้างกลไกให้ราคาสลากกลับมา 80 บาท ขณะที่ “นายกฯ” หวังจำหน่ายสลากออนไลน์เดินหน้าควบคู่ไปกับการขายตามปกติ


วันจันทร์ที่ 6 มิถุนายน 2565
พิมพ์
โฆษกรัฐบาลเผย สลากดิจิทัลงวดแรกหมดภายใน 5 วัน เชื่อช่วยสร้างกลไกให้ราคาสลากกลับมา 80 บาท  ขณะที่ “นายกฯ” หวังจำหน่ายสลากออนไลน์เดินหน้าควบคู่ไปกับการขายตามปกติ
โฆษกรัฐบาลเผย สลากดิจิทัลงวดแรกหมดภายใน 5 วัน เชื่อช่วยสร้างกลไกให้ราคาสลากกลับมา 80 บาท  ขณะที่ “นายกฯ” หวังจำหน่ายสลากออนไลน์เดินหน้าควบคู่ไปกับการขายตามปกติ นำรายได้เข้ารัฐเพื่อการพัฒนาประเทศ
(6 มิถุนายน 2565) นายธนกร วังบุญคงชนะ โฆษกประจำสำนักนายกรัฐมนตรี เปิดเผยถึงโครงการสลากดิจิทัล ที่สำนักงานสลากกินแบ่งรัฐบาลเปิดจำหน่ายผ่านแพลตฟอร์มแอปพลิเคชัน “เป๋าตัง” ตั้งแต่วันที่ 2 มิถุนายน 2565 จำนวน สลากดิจิทัล  ทั้งหมดในระบบ 5,173,500 ล้านฉบับ  ได้รับการตอบรับจากประชาชนทั่วประเทศเป็นอย่างดี จำหน่ายหมดแล้ว
ซึ่งมีผู้ค้าสลากฯ ที่เข้าร่วมโครงการ จำนวน 10,513 ราย และมีผู้ซื้อกว่า 1.2 ล้านคน เป็นการจำหน่ายหมดภายในเพียง 5 วัน ตามที่คาดการณ์ไว้ ซึ่งพลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ได้ติดตามผลตอบรับของประชาชนที่มีต่อโครงการสลากดิจิทัลอย่างต่อเนื่อง โดยนายกรัฐมนตรีชื่นชมการดำเนินงานของคณะกรรมการแก้ไขปัญหาผู้ที่ได้รับความเดือดร้อนจากการเสนอขายหรือขายสลากกินแบ่งรัฐบาลในราคาเกินกว่าที่กำหนดในสลากกินแบ่งรัฐบาล สำนักงานสลากกินแบ่งรัฐบาล ตลอดจนผู้ที่เกี่ยวข้อง ที่ร่วมมือกันแก้ไขปัญหาการขายสลากเกินราคา 80 บาทจนได้ผลขั้นต้นเป็นที่น่าพอใจ
โฆษกประจำสำนักนายกรัฐมนตรีเพิ่มเติมกล่าวว่า การจำหน่ายสลากดิจิทัลในครั้งแรกสามารถจำหน่ายหมดลงอย่างรวดเร็วภายใน 5 วัน แสดงให้เห็นว่าสลากดิจิทัลเป็นที่ต้องการของประชาชน ประชาชนให้การตอบรับดีเกินความคาดหมาย ซึ่งคณะกรรมการฯ จะได้นำข้อเสนอแนะ เสียงสะท้อนต่าง ๆ ของประชาชนที่มีต่อโครงการสลากดิจิทัลไปปรับปรุงพัฒนาให้สอดคล้องกับสถานการณ์ ทั้งเรื่องการขึ้นเงินรางวัล ค่าธรรมเนียม รวมถึงจำนวนปริมาณสลากที่ขายในแพลตฟอร์มเป๋าตังในงวดต่อ ๆ ไป เพื่อลดปัญหาการขายสลากเกินราคาได้ดีขึ้น ทำให้สลากกินแบ่งรัฐบาลกลับมาจำหน่ายที่ราคา 80 บาทได้อย่างเป็นรูปธรรมในที่สุด
“ขอย้ำว่าโครงการสลากดิจิทัล เป็นการเพิ่มทางเลือกให้กับผู้ซื้อ ซึ่งท่านนายกรัฐมนตรีหวังให้การจำหน่ายสลากออนไลน์เดินหน้าควบคู่ไปกับการขายตามปกติ เพื่อให้ทุกฝ่ายสามารถจำหน่ายสลากกินแบ่งรัฐบาลและเป็นการนำรายได้เข้ารัฐเพื่อการพัฒนาประเทศต่อไป” โฆษกประจำสำนักนายกรัฐมนตรีกล่าว

ที่มา : https://www.thaigov.go.th/news/contents/details/55417