รัฐบาลไทย-ข่าวทำเนียบรัฐบาล-โกดังชาบู เปิดร้านอีกครั้ง หลัง พม. ช่วยเติมพลัง แก้มรสุมชีวิต


วันจันทร์ที่ 14 กุมภาพันธ์ 2565
โกดังชาบู เปิดร้านอีกครั้ง หลัง พม. ช่วยเติมพลัง แก้มรสุมชีวิต
โกดังชาบู เปิดร้านอีกครั้ง หลัง พม. ช่วยเติมพลัง แก้มรสุมชีวิต
เมื่อวันที่ 11 ก.พ. 65 เป็นวันแรกที่ร้านโกดังชาบู ย่านตลาดพลู กทม. กลับมาเปิดให้บริการอีกครั้ง หลังจาก 1 สัปดาห์ ที่นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) นำทีมผู้บริหารระดับสูง และเจ้าหน้าที่ พม. ลงพื้นที่เร่งช่วยแก้ปัญหาครอบครัวนางสาวมธุรา  อดเหนียว (แก้ว) เจ้าของร้านโกดังชาบู โดยบอกว่าที่กลับมาอีกครั้งเพราะได้กำลังใจรอบด้าน รวมทั้งเอฟซีต่างเรียกร้องให้เปิดบริการอีกครั้ง
สัปดาห์ที่ผ่านมา กระทรวง พม. มาให้คำปรึกษาเรื่องหนี้สินของร้าน มีเจ้าหน้าที่ธนาคารแห่งประเทศไทยได้มาให้คำแนะนำในการพักชำระหนี้ ส่วนการติดค้างค่าไฟฟ้าจำนวนหลายเดือน ทางการไฟฟ้าฯ ให้ร้านทยอยผ่อนชำระเป็นบางเดือนได้ เพื่อไม่ให้ถูกตัดไฟฟ้า
ส่วนสามีมีอาการป่วยซึมเศร้า ขณะนี้ มีอาการดีขึ้น เนื่องจากมีความผ่อนคลายและรู้สึกดีขึ้น และ ทาง พม.ได้ช่วยเร่งนัดจิตแพทย์เพื่อให้เข้ารับการตรวจสุขภาพและรักษาอย่างถูกต้องภายในเดือน ก.พ. นี้ ขณะที่ กรมกิจการสตรีและสถาบันครอบครัว กรมกิจการเด็กและเยาวชน กระทรวง พม. จะโอนเงินสงเคราะห์เข้าบัญชีให้กับสมาชิก 3 คนๆ ละ 3,000 บาท ที่มีคุณสมบัติตามเกณฑ์ ด้วย
เรื่องบริหารจัดการร้าน ได้นัดทีมร้านอาหารเข้ามาช่วยในเรื่องการลดต้นทุน และเชฟชุมพล แจ้งไพร จะเข้ามาสอนทำอาหารเมนูพิเศษเพื่อรับทำอาหารกล่อง นอกจากนี้ จะช่วยเพิ่มรายได้ด้วยการขายฟักทองออนไลน์ในราคาที่ถูกกว่าซุปเปอร์มาร์เก็ต กระทรวง พม. ช่วยติดต่อ ฟาร์มรัก จังหวัดเชียงใหม่ มาให้  โดยลูกค้าที่สนใจ สั่งซื้อผ่านแอปพลิเคชั่นส่งอาหาร Robinhood ได้ด้วย

ที่มา : https://www.thaigov.go.th/news/contents/details/51542