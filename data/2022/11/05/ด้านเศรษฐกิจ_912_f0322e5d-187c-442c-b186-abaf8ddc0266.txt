รัฐบาลไทย-ข่าวทำเนียบรัฐบาล-“จุรินทร์” เป็นสักขีพยาน MoU โรงแรมส่งเสริมสุขภาพ เริ่มอันดามัน 6 แห่ง หวังดัน ไทยเป็นฮับสุขภาพโลก คาดทำรายเพิ่มกว่า 4 แสนล้านบาทต่อปี


วันอังคารที่ 14 กันยายน 2564
“จุรินทร์” เป็นสักขีพยาน MoU  โรงแรมส่งเสริมสุขภาพ เริ่มอันดามัน 6 แห่ง  หวังดัน ไทยเป็นฮับสุขภาพโลก คาดทำรายเพิ่มกว่า 4 แสนล้านบาทต่อปี
​วันที่  12 กันยายน 2564 เวลา 17.30 น.
นายจุรินทร์ ลักษณวิศิษฏ์ หัวหน้าพรรคประชาธิปัตย์ รองนายกรัฐมนตรี และรัฐมนตรีว่าการกระทรวงพาณิชย์
เป็นประธานในพิธีเปิดเมืองรับนักท่องเที่ยวเข้ามาท่องเที่ยวในพื้นที่เขาหลัก จังหวัดพังงา และเป็นประธานสักขีพยานในพิธีลงนามบันทึกข้อตกลง (MOU) ระหว่างสมาคมโรงแรมที่พักส่งเสริมสุขภาพอันดามันและ อ่าวไทยกับสาธารณสุขจังหวัดพังงา
พร้อมด้วยนางกันตวรรณ ตันเถียร สมาชิกสภาผู้แทนราษฎรจังหวัดพังงา
นายจุฤทธิ์ ลักษณวิศิษฏ์ รองผู้อำนวยการพรรคประชาธิปัตย์และนายสมพงศ์ ดาวพิเศษ ประธานกรรมการบริหารบุญถาวรเซรามิค จำกัด ณ บริเวณริมชายหาดโรงแรม ลา ฟลอร่า (La Flora Khao Lak) อําเภอตะกั่วป่า จังหวัดพังงา
นายจุรินทร์ กล่าวว่า
งานในวันนี้สอดคล้องกับสถานการณ์เป็นอย่างยิ่ง ทั้งนโยบายรัฐบาลในการสร้างความสมดุลระหว่างการแก้ปัญหาโควิดกับการแก้ปัญหาเศรษฐกิจ ให้สามารถเดินหน้าไปพร้อมกันได้ เพื่อประโยชน์ของประเทศในภาพรวมโดยเฉพาะในเรื่องของการท่องเที่ยว
ความพร้อมของจังหวัดพังงาถือว่าอยู่ในเกณฑ์ที่เราจะนับ 1 กันได้แล้ว สำหรับการฉีดวัคซีนประชากรจังหวัดพังงากลุ่มอายุ 60 ปีขึ้นไปและเข้าเกณฑ์ 8 ข้อที่เป็นนโยบายรัฐบาล ฉีดวัคซีนแล้วไม่ต่ำกว่า 80% ขณะเดียวกันเขาหลัก ถือว่าเป็นส่วนหนึ่งของ “อันดามันแซนด์บ็อกซ์” ที่สืบเนื่องมาจาก “ภูเก็ตแซนด์บ็อกซ์”เมื่อนักท่องเที่ยวมาเที่ยวภูเก็ต 7 วันแล้ว สามารถมาเที่ยวเขาหลัก เกาะยาวและกระบี่ได้
โดยประชากรที่นี่ได้รับวัคซีนไปแล้วกว่า 70% ฉะนั้นนักท่องเที่ยวที่จะมาที่นี่ถือว่าปลอดภัยและเป็นไปตามเกณฑ์โลกที่ได้กำหนดไว้ การเริ่มต้นเปิดศักราชที่จะทำให้เขาหลักเป็นศูนย์กลางการแพทย์และสุขภาพ
ในโครงการ The Andaman World Medical & Wellness Hub ถือว่าสอดคล้องกับสถานการณ์และนับหนึ่งได้เร็ว
การลงนามข้อตกลงระหว่างโรงแรมห้าดาว อย่างน้อย 6 แห่งวันนี้ ประกอบด้วย
1.La Flora Khaolak
2.Apsara Beachfront Resort and Villa
3.Graceland Khaolak Beach Resort
4.Ban Khaolak Beach Resort
5.Ramada Khaolak
6.Chongfah Resort Khaolak
โดย 6 แห่ง ที่นำร่องกับสำนักงานสาธารสุขจังหวัดพังงา ที่จะเริ่มต้นทำให้เขาหลักเป็น ฮับของเมดิคอลและเวลเนสของอันดามัน
จากนี้จะขยายผลไปยังโรงแรมที่พักในภูเก็ตรวมทั้งในจังหวัดกระบี่และที่อื่นๆต่อไปในฝั่งอันดามัน จะมีส่วนสำคัญในการเพิ่มจุดขายให้กับการท่องเที่ยว จากการที่เราขาย ชายหาด ทะเล มาเป็นจุดขายในเรื่องของสุขภาพ เพิ่มเติมทั้งในภาคการผลิตผลิตภัณฑ์และภาคบริการ ผลิตภัณฑ์ เช่นอาหารเชิงสุขภาพ หรือสินค้าที่เกี่ยวข้องกับสมุนไพรไทย ภาคบริการ เช่น การนวดไทย สปาไทย รวมทั้งการให้บริการการฟื้นฟูสุขภาพหลังโควิดของนักท่องเที่ยวทั้งไทยและชาวต่างประเทศเป็นต้น
การให้บริการทางการแพทย์จะเริ่มนับหนึ่งจากการทำทันตกรรม และจะมีเพิ่มขึ้นอีกเพื่อให้เป็นฮับของเมดิคอลและเวลเนส ของอันดามันจริงๆ  จะเป็นการเพิ่มจำนวนนักท่องเที่ยวเพิ่มรายได้ให้กับโรงแรมที่นี่และเพิ่มรายได้ให้กับเขาหลัก ทำให้จีดีพีจังหวัดพังงาเพิ่มขึ้นต่อไปในอนาคต
นอกจากนี้มหาวิทยาลัยสงขลานครินทร์
ได้เตรียมการให้การอบรมหลักสูตรโรงแรมที่สนใจจะปรับตัวจากโรงแรมที่พักปกติมาเป็นเวลเนสโฮเทล เพื่อสนองนโยบายให้ที่นี่เป็นฮับการท่องเที่ยวเชิงสุขภาพ
ซึ่งถ้าเราใช้แต่ ทะเล หาดทราย เป็นจุดขายโดยปกติประเทศไทยจะมีรายได้ประมาณ 600,000 ล้านบาทต่อปี แต่ถ้าเอาเวลเนสมาช่วยจะมีรายได้เพิ่มอีกประมาณ 400,000 ล้านบาท รวมแล้วสามารถทำรายได้เป็น 1 ล้านล้านบาทได้ในอนาคต

ที่มา : https://www.thaigov.go.th/news/contents/details/45801