รัฐบาลไทย-ข่าวทำเนียบรัฐบาล-นักกีฬาพาราลิมปิกไทยยังทำผลงานต่อเนื่อง คว้า 1 เงิน จากแบดมินตัน และ อีก 1 ทอง จากบอคเซีย


วันเสาร์ที่ 4 กันยายน 2564
พิมพ์
นักกีฬาพาราลิมปิกไทยยังทำผลงานต่อเนื่อง คว้า 1 เงิน จากแบดมินตัน และ อีก 1 ทอง จากบอคเซีย
นักกีฬาพาราลิมปิกไทยยังทำผลงานต่อเนื่อง คว้า 1 เงิน จากแบดมินตัน และ อีก 1 ทอง จากบอคเซีย
วันนี้ (4 กันยายน 2564) นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เชิญชวนประชาชนไทย ร่วมแสดงความยินดีกับผลงานนักกีฬาพาราลิมปิกไทย และทีมงานที่ได้รับเหรียญรางวัล สร้างชื่อเสียงให้ประเทศ ก่อนที่จะมีพิธีปิด“Tokyo 2020 Paralympics” ในวันพรุ่งนี้ (5 กันยายน 2564) ในโอกาสนี้ นายกรัฐมนตรีแสดงความยินดีกับสุจิรัตน์ ปุกคำ ที่สามารถคว้าเหรียญเงินมาได้สำเร็จ จากกีฬาแบดมินตัน หญิงเดี่ยว คลาส WH1 เป็นเหรียญแรกให้กับทัพนักกีฬาแบดมินตันใน “Tokyo 2020 Paralympics” และยินดีกับทีมนักกีฬาบอคเซีย ที่คว้ามาได้อีก 1 เหรียญทองจาก วรวุฒิ แสงอำภา วิษณุ ฮวดประดิษฐ์ วัชรพล วงษา และสุบิน ทิพย์มะณี ในประเภททีม BC1/2 โดยนับเป็นเหรียญที่ 16 และ 17 ของประเทศไทยในมหกรรมกีฬาครั้งนี้
โฆษกประจำสำนักนายกรัฐมนตรี กล่าวเพิ่มเติมว่า ตลอดระยะเวลาการแข่งขันฯ นักกีฬาพาราลิมปิกทุกคน ได้แสดงให้เห็นถึงความมุ่งมั่น ทุ่มเทเเรงกาย เเรงใจ ในการฝึกซ้อมและการลงแข่งขันอย่างไร้ขีดจำกัด รวมทั้ง มีน้ำใจนักกีฬา เป็นความภาคภูมิใจของตนเอง และครอบครัว และเป็นแบบอย่างให้กับเด็กและเยาวชน ซึ่งจนถึงตอนนี้ ประเทศไทยได้รับแล้วทั้งสิ้น 17 เหรียญ แบ่งเป็น 5 เหรียญทอง 5 เหรียญเงิน และ 7 เหรียญทองแดง

ที่มา : https://www.thaigov.go.th/news/contents/details/45528