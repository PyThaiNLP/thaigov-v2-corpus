รัฐบาลไทย-ข่าวทำเนียบรัฐบาล-กระทรวงเกษตรฯ จัดพิธีทำขวัญเกลือและถ่ายทอดเทคโนโลยีการผลิตเกลือทะเลเพื่อการเริ่มต้นฤดูกาลผลิตใหม่


วันศุกร์ที่ 28 มกราคม 2565
กระทรวงเกษตรฯ จัดพิธีทำขวัญเกลือและถ่ายทอดเทคโนโลยีการผลิตเกลือทะเลเพื่อการเริ่มต้นฤดูกาลผลิตใหม่
กระทรวงเกษตรฯ จัดพิธีทำขวัญเกลือและถ่ายทอดเทคโนโลยีการผลิตเกลือทะเลเพื่อการเริ่มต้นฤดูกาลผลิตใหม่ หวังกระตุ้นให้เกษตรกรพัฒนาการทำนาเกลือทะเล และเริ่มต้นการผลิตในปีการเพาะปลูกใหม่ โดยใช้เทคโนโลยีและภูมิปัญญาที่เหมาะสมกับพื้นที่
นายอลงกรณ์ พลบุตร ที่ปรึกษารัฐมนตรีว่าการกระทรวงเกษตรและสหกรณ์ เป็นประธานเปิดงานสืบสานพิธีทำขวัญเกลือและถ่ายทอดเทคโนโลยีการผลิตเกลือทะเลเพื่อการเริ่มต้นฤดูกาลผลิตใหม่ ณ แปลงนาเกลือ หมู่ที่ 9 ต.บ้านแหลม อ.บ้านแหลม จ.เพชรบุรี ซึ่งกระทรวงเกษตรและสหกรณ์ โดยกรมส่งเสริมการเกษตร ร่วมกับจังหวัดเพชรบุรี สถาบันเกลือทะเล (Salt Academy) ศูนย์ AIC เพชรบุรี มหาวิทยาลัยราชภัฏเพชรบุรี สหกรณ์เกลือ และชาวนาเกลือ 7 จังหวัดในภาคกลาง ภาคใต้ และภาคตะวันออก ซึ่งจะทำพิธีพร้อมกันทุกจังหวัด กำหนดจัดงานดังกล่าวขึ้น เพื่อเป็นขวัญกำลังใจให้แก่เกษตรกรชาวนาเกลือทะเล รวมถึงการรักษาคุณค่าทางประวัติศาสตร์ วัฒนธรรมการทำนาเกลือทะเลของประเทศ สร้างการรับรู้ ประชาสัมพันธ์การผลิตเกลือทะเลของประเทสไทย อีกทั้งเพื่อกระตุ้นให้เกษตรกรพัฒนาการทำนาเกลือทะเล และเริ่มต้นการผลิตในปีการเพาะปลูกใหม่ โดยใช้เทคโนโลยีและภูมิปัญญาที่เหมาะสมกับพื้นที่
"การจัดงานในครั้งนี้ ถือเป็นการรื้อฟื้นประเพณีโบราณของนาเกลือเพื่อความเป็นศิริมงคลฤกษ์งามยามดีเสริมสร้างขวัญและกำลังใจสู่ผลผลิตที่สมบูรณ์ต่อยอดด้วยมาตรฐานและคุณภาพใหม่ (มาตรฐานสินค้าเกษตร (มกษ.) และการปฏิบัติทางการเกษตรที่ดี (GAP) ตลอดจนการพัฒนาผลิตภัณฑ์หลากหลายสร้าง Story สร้างแบรนด์ด้วยการตลาดยุคดิจิทัล" นายอลงกรณ์ กล่าว
ทั้งนี้ เกลือทะเลมีประวัติศาสตร์ยาวนานคู่กับประวัติศาสตร์ไทย ส่วนประวัติศาสตร์โลกนั้นในยุโรปยุคกรีก-โรมันเรียกเกลือว่า สสารแห่งพระเจ้า เป็นยุทธปัจจัยและสารอาหารที่สำคัญมาก การฟื้นฟูให้ความสำคัญกับพิธีทำขวัญเกลือจึงเป็นส่วนหนึ่งของแผนพัฒนาเกลือทะเลไทยเพื่อสร้างขวัญกำลังใจและสร้างแบรนด์เกลือทะเลไทย นอกจากนี้ ยังมีอีกพิธีกรรมคือพิธีแรกนาเกลือในเดือนแรกของการเริ่มต้นฤดูกาลทำนาเกลือเมื่อแดดแรกมาถึงหลังสิ้นฤดูฝนในเดือนตุลาคมหรือพฤศจิกายน
สำหรับพิธีแรกนาขวัญเกลือและพิธีทำขวัญเกลือของชาวนาเกลือสอดคล้องกับวิถีชาวนาและเกษตรกรไทยที่มีพิธีมงตลต้นฤดูการเพาะปลูกคือพิธีพืชมงคลและแรกนาขวัญนาเกลือกับนาข้าวคู่กันมากว่า 800 ปี จนมีเพลงฮิตเพลงหนึ่งชื่อ “หนุ่มนาข้าวสาวนาเกลือ” ยิ่งกว่านั้นยังมีกิจกรรมนาเกลือกับการท่องเที่ยวเชิงเกษตรภายใต้คอนเซ็ปต์ Sand Salt Seafood บนถนนสายเลียบชายทะเล "คลองโคน-ชะอำ" อีกด้วย

ที่มา : https://www.thaigov.go.th/news/contents/details/50988