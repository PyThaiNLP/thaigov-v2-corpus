รัฐบาลไทย-ข่าวทำเนียบรัฐบาล-ธอส. สนับสนุนสินเชื่อโครงการบ้านล้านหลัง ให้เคเอชเอชพีในเครือ SENA เพื่อพัฒนาโครงการ และสินเชื่อลูกค้ารายย่อย วงเงินรวมกว่า 1,000 ล้านบาท


วันอังคารที่ 19 ตุลาคม 2564
พิมพ์
ธอส. สนับสนุนสินเชื่อโครงการบ้านล้านหลัง ให้เคเอชเอชพีในเครือ SENA เพื่อพัฒนาโครงการ และสินเชื่อลูกค้ารายย่อย วงเงินรวมกว่า 1,000 ล้านบาท
ธอส.สนับสนุนนโยบายรัฐบาล และกระทรวงการคลัง ทำให้คนไทยมีบ้าน ผ่านโครงการบ้านล้านหลัง ระยะที่ 2 รวมเป็นวงเงินกว่า 1,000 ลบ. ให้เคเอชเอชพีในเครือ SENA เพื่อพัฒนาโครงการ “เสนา คิทท์ เวสต์เกต-บางบัวทอง” จังหวัดนนทบุรี
ธนาคารอาคารสงเคราะห์ (ธอส.) สนับสนุนนโยบายรัฐบาล และกระทรวงการคลัง ทำให้คนไทยมีบ้าน ผ่านโครงการบ้านล้านหลัง ระยะที่ 2 ล่าสุดอนุมัติวงเงินสินเชื่อเพื่อพัฒนาโครงการที่อยู่อาศัย (Pre Finance) จำนวน 324.6 ล้านบาท และเตรียมวงเงินสนับสนุนสินเชื่อรายย่อย (Post Finance) ในโครงการอีกประมาณ 700 ล้านบาท รวมเป็นวงเงินกว่า 1,000 ล้านบาท ให้กับ บริษัท เคเอชเอชพี ดีเวลลอปเม้นท์ จำกัด บริษัทในเครือของ บริษัท เสนาดีเวลลอปเม้นท์ จำกัด (มหาชน) เพื่อพัฒนาโครงการ “เสนา คิทท์ เวสต์เกต-บางบัวทอง” จังหวัดนนทบุรี ก่อสร้างอาคารคอนโดมิเนียม 10 อาคาร รวม 790 ยูนิต โดยมียูนิตที่มีราคาขาย ไม่เกิน 1.2 ล้านบาทต่อหน่วย ไม่น้อยกว่าร้อยละ 40 ของหน่วยขายทั้งหมด ดันยอดรวมสินเชื่อเพื่อพัฒนาที่อยู่อาศัยสำหรับโครงการบ้านล้านหลัง อนุมัติรวมแล้วกว่า 1,300 ล้านบาท ทำให้มีที่อยู่อาศัยราคาไม่เกิน 1.2 ล้านบาท ได้แล้วกว่า 4,300 ยูนิต
นายฉัตรชัย ศิริไล กรรมการผู้จัดการ ธนาคารอาคารสงเคราะห์ (ธอส.) เปิดเผยว่า ตามที่ ธอส. ได้สานต่อ “โครงการบ้านล้านหลัง ระยะที่ 2” เพื่อสนับสนุนนโยบายรัฐบาล โดยกระทรวงการคลังเพื่อช่วยเหลือประชาชน โดยเฉพาะกลุ่มผู้มีรายได้น้อยที่ไม่สามารถเข้าถึงสินเชื่อในระบบสถาบันการเงิน  ผู้ที่เริ่มต้นทำงาน และผู้สูงอายุ ให้มีที่อยู่อาศัยเป็นของตนเองในระดับราคาซื้อ-ขายไม่เกิน 1.2 ล้านบาท อัตราดอกเบี้ยคงที่ 4 ปีแรกเท่ากับ 1.99% ต่อปี  เงินงวดคงที่ 84 งวดแรก ( 7 ปี )  ล่าสุด ณ วันอาทิตย์ที่ 17 ตุลาคม 2564 เวลา 12.00 น. มีลูกค้าลงทะเบียนเพื่อรับรหัสเข้าร่วมโครงการแล้ว 58,955 ราย คิดเป็นวงเงินสินเชื่อ 70,746  ล้านบาท โดยมีลูกค้าที่เอกสารพร้อมและยื่นกู้ที่สาขาของธนาคารแล้ว 1,976 ราย วงเงินสินเชื่อ 1,688 ล้านบาท และธนาคารได้อนุมัติสินเชื่อแล้วจำนวน 1,388 ราย วงเงินสินเชื่อ 1,129 ล้านบาท สะท้อนให้เห็นถึงสนใจของประชาชนจำนวนมากที่ต้องการมีที่อยู่อาศัยเป็นของตนเองในระดับราคาซื้อ-ขายไม่เกิน 1.2 ล้านบาท และทำให้มีผู้ประกอบการอสังหาริมทรัพย์ต่างให้ความสนใจพัฒนาโครงการที่อยู่อาศัยในราคาซื้อ-ขายไม่เกิน 1.2 ล้านบาทเพิ่มขึ้นต่อเนื่องเช่นกัน ล่าสุด ธอส. ยังได้อนุมัติวงเงินสินเชื่อเพื่อพัฒนาโครงการที่อยู่อาศัย  (Pre Finance) ของโครงการบ้านล้านหลัง จำนวน 324.6 ล้านบาท ให้กับ บริษัท เคเอชเอชพี ดีเวล   ลอปเม้นท์ จำกัด บริษัทในเครือของ บริษัท เสนาดีเวลลอปเม้นท์ จำกัด (มหาชน) เพื่อพัฒนาโครงการ “เสนา คิทท์ เวสต์เกต-บางบัวทอง” จังหวัดนนทบุรี สำหรับใช้เป็นค่าที่ดินและค่าก่อสร้างอาคารคอนโดมิเนียม จำนวน 10 อาคาร รวมหน่วยขายทั้งสิ้น 790 ยูนิต โดยมียูนิตที่มีราคาขาย ไม่เกิน 1.2 ล้านบาทต่อหน่วย จำนวนไม่น้อยกว่าร้อยละ 40 ของหน่วยขายทั้งหมด คิดอัตราดอกเบี้ย MLR – 1.25% ต่อปี (ปัจจุบันอัตราดอกเบี้ย MLR อยู่ที่ 5.750% ต่อปี) พร้อมเตรียมวงเงินสนับสนุนสินเชื่อรายย่อย (Post Finance) สำหรับลูกค้าของโครงการอีกประมาณ 700 ล้านบาท นับเป็นโครงการลำดับที่ 10 ที่ได้รับอนุมัติสินเชื่อเพื่อพัฒนาที่อยู่อาศัยที่เข้าร่วมโครงการบ้านล้านหลัง จาก ธอส. ซึ่งได้อนุมัติวงเงินสินเชื่อเพื่อพัฒนาโครงการไปแล้วรวมกว่า 1,300 ล้านบาท ทำให้มีที่อยู่อาศัยราคาไม่เกิน 1.2 ล้านบาท ได้แล้วกว่า 4,300 ยูนิต
สำหรับโครงการเสนา คิทท์ เวสต์เกต-บางบัวทอง จังหวัดนนทบุรี เป็นที่อยู่อาศัยประเภทคอนโดมิเนียม แบ่งการก่อสร้างออกเป็น 2 เฟส ประกอบด้วย เฟส 1 อาคารชุด 5 ชั้น จำนวน 4 อาคาร ๆ ละ 79 ยูนิต รวมจำนวน 316 ยูนิต และ เฟส 2 อาคารชุด 5 ชั้น จำนวน 6 อาคาร ๆ ละ 79 ยูนิต รวมจำนวน 474 ยูนิต และอาคารพาณิชย์ (เพื่อที่อยู่อาศัย) 4 ชั้น จำนวน 7 ยูนิต โดยมีพื้นที่ใช้สอย 2 แบบ คือ 25 ตารางเมตร และ 38 ตารางเมตร พร้อมด้วยสิ่งอำนวยความสะดวก อาทิ Co-Working Space, ที่จอดรถ, สระว่ายน้ำ, ห้องออกกำลังกาย, สวน และ ระบบรักษาความปลอดภัย สถานที่ตั้งโครงการติดถนนบางกรวย-ไทรน้อย ตำบลบางบัวทอง อำเภอบางบัวทอง จังหวัดนนทบุรี ไม่ห่างจากสถานีรถไฟฟ้า MRT สายสีม่วง  สถานีคลองบางไผ่ โดยเตรียมเปิดให้ผู้ที่สนใจจองและผ่อนดาวน์เริ่มต้นเพียงเดือนละ 1,500 บาท และคาดว่าการก่อสร้างจะแล้วเสร็จและเริ่มเปิดให้เข้าอยู่อาศัยได้ในปี 2565
สอบถามรายละเอียดเพิ่มเติมด้านสินเชื่อโครงการบ้านล้านหลัง ระยะที่ 2 ได้ที่ ธอส. ทุกสาขาทั่วประเทศ หรือ ศูนย์ลูกค้าสัมพันธ์ (Call Center) โทร 0-2645-9000 หรือ Facebook Fanpage ธนาคารอาคารสงเคราะห์ และติดตามข้อมูลข่าวสารของธนาคารได้ที่ Mobile Application : GHB ALL และ www.ghbank.co.th  นอกจากนี้ เสนายังส่งโครงการเสนา คิทท์ คอนโดของคนช่างคิด อีกกว่า 10 โครงการเข้าร่วมโครงการบ้านล้านหลังของ ธอส.  ในหลากหลายทำเล อาทิ ฉลองกรุง-ลาดกระบัง, รังสิต-ติวานนท์, บีทีเอส สะพานใหม่, สุขุมวิท-บางปู,  ศรีนครินทร์-ศรีด่าน เป็นต้น สำหรับผู้ที่มีความพร้อม และมีความต้องการซื้อที่อยู่อาศัยในช่วงนี้ ถือว่าเป็นจังหวะที่ดี สำหรับผู้ที่สนใจสามารถเข้าชมโครงการคุณภาพจากเสนาที่มีให้เลือกหลายทำเลใกล้แหล่งงานเดินทางสะดวก เป็นเจ้าของได้ง่ายกว่าที่คิดในราคาสุดคุ้มได้แล้ววันนี้ ณ Sales Gallery ของแต่ละโครงการหรือ เข้าชมผ่านช่องทางออนไลน์ได้ที่ https://bit.ly/3ztnUbV สอบถามเพิ่มเติมโทร 1775 และ Facebook Senadevelopment Pcl

ที่มา : https://www.thaigov.go.th/news/contents/details/47156