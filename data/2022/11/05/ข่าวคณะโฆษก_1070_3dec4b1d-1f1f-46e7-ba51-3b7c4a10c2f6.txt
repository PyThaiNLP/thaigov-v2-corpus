รัฐบาลไทย-ข่าวทำเนียบรัฐบาล-โฆษกรัฐบาล เผย "นายกฯ" ยืนยันรัฐบาลเตรียมมาตรการรองรับทุกระดับการแพร่ระบาดไว้แล้ว ขอประชาชน เน้นป้องกันเฝ้าระวังตนเองสูงสุด


วันอาทิตย์ที่ 20 กุมภาพันธ์ 2565
พิมพ์
โฆษกรัฐบาล เผย "นายกฯ" ยืนยันรัฐบาลเตรียมมาตรการรองรับทุกระดับการแพร่ระบาดไว้แล้ว ขอประชาชน เน้นป้องกันเฝ้าระวังตนเองสูงสุด
โฆษกรัฐบาล เผย "นายกฯ" ยืนยันรัฐบาลเตรียมมาตรการรองรับทุกระดับการแพร่ระบาดไว้แล้ว   ขอประชาชน เน้นป้องกันเฝ้าระวังตนเองสูงสุด  สำหรับผู้ติดเชื้อกลุ่มสีเขียวขอความร่วมมือเข้าระบบการดูแลที่บ้านหรือชุมชน
วันที่ 19 กุมภาพันธ์ 2565 นายธนกร วังบุญคงชนะ โฆษกประจำสำนักนายกรัฐมนตรี เผย พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหมมีความห่วงใยพี่น้องประชาชทั้งนี้สถานการณ์การระบาดของสายพันธุ์โอมิครอนส่งผลให้จำนวนผู้ติดเชื้อพุ่งสูงขึ้นเป็นจำนวนมากในขณะนี้ ยืนยันรัฐบาลได้เตรียมมาตรการรองรับทุกระดับการระบาดไว้แล้ว ทั้งความพร้อมด้านโรงพยาบาล สถานที่รักษา ยา และเวชภัณฑ์ต่าง ๆ  ขอประชาชนและสถานประกอบการ เน้นการป้องกันเฝ้าระวังตนเองสูงสุด  ต้องสวมหน้ากากอนามัย ล้างมือ และเว้นระยะห่าง ที่สำคัญต้องได้รับวัคซีนเข็มกระตุ้น เพื่อเสริมภูมิคุ้มกัน และเพื่อป้องกันการเจ็บป่วยรุนแรงและเสียชีวิต  ขณะเดียวกัน รัฐบาลขอความร่วมมือประชาชน หากติดเชื้อเป็นกลุ่มอาการสีเขียว คือ ไม่มีอาการหรืออาการเล็กน้อย ขอให้เข้าระบบการดูแลที่บ้านหรือชุมชน (HI/CI First) จะทำให้เตียงในโรงพยาบาลมีเพียงพอรองรับผู้ติดเชื้อที่จำเป็นต้องใช้เตียงในโรงพยาบาล และสำรองเตียงสำหรับกลุ่มเสี่ยง
นายธนกร กล่าวเพิ่มเติมว่า ขอให้ประชาชนที่มีอาการป่วยเพียงเล็กน้อย หรือมีประวัติสัมผัสผู้ติดเชื้อ รีบตรวจหาเชื้อด้วยชุดตรวจ ATK ด้วยตนเอง หากพบว่าผลตรวจเป็นบวกให้ลงทะเบียนเข้าสู่ระบบการรักษา โทรหาผู้ให้บริการด้านการดูแลสุขภาพหรือสายด่วนโควิด-19 เพื่อหาสถานที่และเวลาเพื่อรับการตรวจ ขณะที่กักตัว อย่าออกไปข้างนอกหรือสถานที่สาธารณะ รักษาระยะห่างจากผู้อื่นอย่างน้อย 1 เมตร แม้จะเป็นสมาชิกในครอบครัว สวมหน้ากากอนามัยเพื่อป้องกันการแพร่เชื้อสู่ผู้อื่น
สำหรับสถานการณ์การแพร่ระบาดของโควิด-19 วันนี้ พบผู้ติดเชื้อโควิด-19 รายใหม่ 18,885 ราย ซึ่งเป็นยอดสูงที่สุดของปี 2565 จำแนกเป็น ผู้ติดเชื้อในประเทศ 18,661 ราย และผู้ป่วยมาจากต่างประเทศ 224 ราย ผู้เสียชีวิตเพิ่มขึ้น 29 ราย ผู้ที่กำลังรักษาตัว 157,499 ราย และมียอดผู้ที่หายป่วยกลับบ้านแล้ว 10,946 ราย ทำให้มียอดผู้ป่วยยืนยันสะสมตั้งแต่ 1 ม.ค. 65 จำนวน 469,927 ราย จำนวนผู้ที่หายป่วยสะสมจำนวน 344,775 ราย ขณะที่รายงานภาพรวมการฉีดวัคซีนโควิด-19 สรุปจำนวนผู้ที่ได้รับได้รับวัคซีนสะสม ตั้งแต่ 28 ก.พ. 2564 - 17 ก.พ. 2565 รวม 121,035,637 โดส ใน 77 จังหวัด แบ่งเป็นผู้ได้รับวัคซีนเข็มที่ 1 สะสม 52,985,894 โดส ผู้ได้รับวัคซีนเข็มที่ 2 สะสม 49,362,891 โดส ผู้ได้รับวัคซีนเข็มที่ 3 สะสม 17,274,877 โดส และผู้ได้รับวัคซีนเข็มที่ 4 สะสม 1,411,975 โดส

ที่มา : https://www.thaigov.go.th/news/contents/details/51720