รัฐบาลไทย-ข่าวทำเนียบรัฐบาล-รมช.มนัญญา มอบวัคซีนลัมปี สกิน จ.กาฬสินธุ์


วันเสาร์ที่ 9 ตุลาคม 2564
รมช.มนัญญา มอบวัคซีนลัมปี สกิน จ.กาฬสินธุ์
รมช.มนัญญา มอบวัคซีนลัมปี สกิน จ.กาฬสินธุ์ เร่งเยียวยาเกษตรกรสัตว์ป่วยตายตามหลักเกณฑ์ใหม่
นางสาวมนัญญา ไทยเศรษฐ์ รัฐมนตรีช่วยว่าการกระทรวงเกษตรละสหกรณ์ ลงพื้นที่มอบวัคซีนโรคลัมปี สกิน ให้กับตัวแทนเกษตรกรจำนวน 21 ตำบล ในอำเภอยางตลาด จ.กาฬสินธุ์ และชมการฉีดวัคซีนให้กับกระบือ โดยมี นายวิศิษฐ์ ศรีสุวรรณ์ อธิบดีกรมส่งเสริมสหกรณ์ นายสมบัติ ตงเต๊า รองอธิบดีกรมวิชาการเกษตร หัวหน้าส่วนราชการที่เกี่ยวข้อง และเกษตรกร เข้าร่วม ณ ฟาร์มบ้านสวยด้วยรัก เทศบาลตำบลโคกศรี
รมช.มนัญญา กล่าวว่า ตามที่เกิดการแพร่ระบาดของโรคลัมปี สกิน ในโคกระบือ ซึ่งถือเป็นโรคอุบัติใหม่ที่ไม่เคยเกิดขึ้นมาก่อน กระทรวงเกษตรและสหกรณ์ได้เตรียมการเฝ้าระวังและเตรียมความพร้อมป้องกันเพื่อลดผลกระทบที่อาจเกิดขึ้นในวงกว้าง อีกทั้ง พลเอกประยุทธ์ จันทร์โอชา นายกรัฐมนตรีฯ มีความห่วงใยต่อสถานการณ์อย่างมาก ได้กำชับให้กระทรวงเกษตรฯ เร่งแก้ไขปัญหาอย่างเร่งด่วน ตนในฐานะกำกับดูแลกรมส่งเสริมสหกรณ์ ซึ่งมีสหกรณ์ผู้เลี้ยงโคในภาคตะวันออกเฉียงเหนือจำนวนมาก จึงได้สั่งการให้ติดตามอย่างใกล้ชิด พร้อมกำชับให้หน่วยงานที่เกี่ยวข้องเข้าให้ความช่วยเหลือในด้านการสนับสนุนเวชภัณฑ์ การใช้ยาฆ่าแมลงฉีดพ่นในพื้นที่ น้ำยาฆ่าเชื้อ และยารักษาโรค เพื่อยับยั้งการแพร่ระบาดไม่ให้กระจายไปสู่พื้นที่ที่ยังไม่เกิดโรค
ทั้งนี้ จังหวัดกาฬสินธุ์ เกษตรกรส่วนใหญ่เลี้ยงโคเนื้อเพื่อเป็นสัตว์เศรษฐกิจ การแพร่ระบาดของโรคดังกล่าวทำให้เกษตรกรได้รับความเดือดร้อน ซึ่งในวันนี้ได้มอบวัคซีน จำนวน 3,000 โด๊ส เพื่อช่วยเหลือเกษตรกรผู้ได้รับผลกระทบจากโรคลัมปี สกิน ในเขตอำเภอยางตลาด จ.กาฬสินธุ์
“ฟาร์มบ้านสวยด้วยรักถือเป็นฟาร์มตัวอย่างของ จ.กาฬสินธุ์ ในด้านการอนุรักษ์พันธุ์กระบือพื้นเมือง ซึ่งกระบือไทยเป็นเอกลักษณ์ของประเทศไทย สามารถดึงดูดนักท่องเที่ยวจากต่างประเทศได้ ปัจจุบันจึงมีการเลี้ยงและพัฒนาสายพันธุ์กระบือให้มีความสวยงาม สร้างเป็นสัตว์เศรษฐกิจ ทำรายได้จำนวนมาก จึงอยากส่งเสริมการอนุรักษ์และพัฒนากระบือไทย ตลอดจนเลี้ยงเป็นอาชีพเสริมเพื่อเป็นการสร้างรายได้และมูลค่าเพิ่มของควายไทยต่อไป ดังนั้น จึงต้องเฝ้าระวังในการป้องกันการเกิดโรคลัมปี สกิน อย่างใกล้ชิด และมุ่งหวังให้โรคดังกล่าวนี้หมดไปจากประเทศไทย ” รมช.มนัญญา กล่าว
รมช.เกษตรฯ เปิดเผยถึงด้านการให้ความช่วยเหลือชดเชย กรณีสัตว์ตายจากโรคลัมปี สกิน ตามหลักเกณฑ์เดิม มีเกษตรกรได้รับผลกระทบ จำนวน 1,618 ราย สัตว์จำนวน 1,767 ตัว อย่างไรก็ตาม ได้มีการนำกลับมาแก้ไขตามหลักเกณฑ์ฉบับใหม่ โดยในส่วนของปศุสัตว์มีการปรับเกณฑ์การช่วยเหลือผู้ประสบภัยพิบัติเกือบทุกชนิดสัตว์ และมีอัตราเพิ่มขึ้นสอดคล้องกับสถานการณ์ปัจจุบัน โดยโค ได้ไม่เกินรายละ 5 ตัว อายุน้อยกว่า 6 เดือน 13,000 บาท อายุ 6 เดือนถึง 1 ปี 22,000 บาท อายุมากกว่า 1 ปีถึง 2 ปี 29,000 บาท อายุมากกว่า 2 ปีขึ้นไป 35,000 บาท และกระบือ ไม่เกินรายละ 5 ตัว อายุน้อยกว่า 6 เดือน 15,000 บาท  อายุ 6 เดือนถึง 1 ปี 24,000 บาท อายุมากกว่า 1 ปีถึง 2 ปี 32,000 บาท  อายุมากกว่า 2 ปีขึ้นไป 39,000 บาท
สำหรับสถานการณ์โรคลัมปี สกิน จ.กาฬสินธุ์ (ข้อมูล ณ วันที่ 6 ตุลาคม 2564) มีสัตว์ป่วยสะสม 24,106 ตัว เกษตรกร 10,208 ราย หายป่วยแล้ว 21,254 ตัว ตาย 2,367 ตัว คงเหลือป่วยสะสม 485 ตัว

ที่มา : https://www.thaigov.go.th/news/contents/details/46769