รัฐบาลไทย-ข่าวทำเนียบรัฐบาล-ครม.อนุมัติขยายระยะเวลาการชำระคืนหนี้เงินกู้ค่าออกแบบ ค่าก่อสร้าง และค่าจ้างที่ปรึกษา โครงการรถไฟฟ้ามหานคร สายเฉลิมรัชมงคล ออกไปจนถึงปี 2572


วันอังคารที่ 8 มีนาคม 2565
พิมพ์
ครม.อนุมัติขยายระยะเวลาการชำระคืนหนี้เงินกู้ค่าออกแบบ ค่าก่อสร้าง และค่าจ้างที่ปรึกษา โครงการรถไฟฟ้ามหานคร สายเฉลิมรัชมงคล ออกไปจนถึงปี 2572
ครม.อนุมัติขยายระยะเวลาการชำระคืนหนี้เงินกู้ค่าออกแบบ ค่าก่อสร้าง และค่าจ้างที่ปรึกษา โครงการรถไฟฟ้ามหานคร สายเฉลิมรัชมงคล ออกไปจนถึงปี 2572 โดยให้รัฐบาลรับภาระชำระคืนเงินต้นและดอกเบี้ย
วันที่ 8 มีนาคม 2565 น.ส. ไตรศุลี  ไตรสรณกุล รองโฆษกประจำสำนักนายกรัฐมนตรี กล่าวว่า คณะรัฐมนตรี (ครม.) อนุมัติขยายระยะเวลาการชำระคืนหนี้เงินกู้ค่าออกแบบ ค่าก่อสร้าง และค่าจ้างที่ปรึกษา โครงการรถไฟฟ้ามหานคร สายเฉลิมรัชมงคล ตามมติครม.เมื่อวันที่ 19 มกราคม 2559 ออกไปจนถึงปี 2572
โดยครม.เห็นชอบให้รัฐบาลรับภาระชำระคืนเงินต้นและดอกเบี้ยของเงินกู้ค่าออกแบบ ค่าก่อสร้าง และค่าจ้างที่ปรึกษาต่อไป ตั้งแต่ปีงบประมาณ 2567 จนถึงปีงบประมาณ 2572 ทั้งนี้หากประมาณการรายได้แตกต่างไปจากที่คาดการณ์ไว้มาก ทั้งกรณีสูงหรือต่ำกว่าประมาณการ กระทรวงคมนาคมจะพิจารณานำเสนอการรับภาระหนี้ของรัฐบาลให้ครม.พิจารณาอีกครั้งตามความเหมาะสม โดยครม.ยังมีมติให้สำนักงบประมาณพิจารณาจัดสรรงบประมาณให้แก่การรถไฟฟ้าขนส่งมวลชนแห่งประเทศไทย(รฟม.)เป็นรายปี จนถึงปีงบประมาณ 2572
ทั้งนี้ครม.ได้มีมติเมื่อวันที่ 12 กันยายน 2538 เห็นชอบให้รัฐบาลรับภาระดอกเบี้ยเงินกู้ค่าออกแบบ ค่าก่อสร้างและค่าจ้างที่ปรึกษาโครงการรถไฟฟ้ามหานคร สายเฉลิมรัชมงคลในระยะเวลา 10 ปีแรก ซึ่งที่ผ่านมารฟม.ได้มีการขออนุมัติขยายระยะเวลาชำระหนี้เงินกู้ดังกล่าวออกไปแล้ว 4 ครั้ง โดยในครั้งนี้รฟม.ขออนุมัติขยายระยะเวลาให้รัฐบาลรับภาระคืนเงินต้นและดอกเบี้ยเงินกู้ต่อตั้งแต่ปีงบประมาณ 2567จนสิ้นสุดสัญญาสัมปทานในปี 2572 จากการประมาณการรายได้ที่รฟม.ได้รับจากสัญญาสัมปทานเดินรถจากบริษัท ทางด่วนและรถไฟฟ้ากรุงเทพ จำกัด (มหาชน)หรือ BEM และรายได้ที่รฟม.ดำเนินการเองในส่วนของการพัฒนาเชิงพาณิชย์ในธุรกิจเกี่ยวเนื่องกับกิจการรถไฟฟ้ายังไม่ครอบคลุมค่าใช้จ่ายในการดำเนินงานของรฟม.และการชำระคืนภาระหนี้ที่รฟม.ได้กู้มาดำเนินโครงการรถไฟฟ้าสายต่างๆ ซึ่งมีการทยอยจ่ายคืนชำระหนี้เป็นรายปี และรฟม.ยังต้องนำรายได้ของโครงการฯสายเฉลิมรัชมงคลไปใช้จ่ายในโครงการรถไฟฟ้าสายอื่นๆที่รฟม.รับผิดชอบด้วย
สำหรับภาระหนี้คงค้างของรฟม. ณ วันที่ 31 มีนาคม 2564 พบว่า มีหนี้คงค้างรวม 177,801 ล้านบาท เป็นหนี้เงินกู้จากต่างประเทศ 30,357 ล้านบาท และเงินกู้ภายในประเทศ 147,443 ล้านบาท  โดยโครงการฯสายเฉลิมรัชมงคล มีภาระหนี้คงค้างเงินกู้ภายในประเทศจำนวน 1,550 ล้านบาท และเงินกู้ต่างประเทศ(JICA) จำนวน 29,627 ล้านบาท รวม 31,177 ล้านบาท อย่างไรก็ตามประมาณการภาระหนี้ของโครงการฯ สายเฉลิมรัชมงคลตามเงื่อนไขของสัญญาเงินกู้พบว่าตั้งแต่ปี 2564-2572 จะต้องชำระเงินต้นจำนวน 15,802 ล้านบาท และดอกเบี้ย 8,074 ล้านบาท รวมทั้งสิ้น 23,876 ล้านบาท และช่วงปี 2573-2583มีภาระหนี้ชำระเงินต้นจำนวน  15,967 ล้านบาท และดอกเบี้ยจำนวน 3,232 ล้านบาท รวม 19,200 ล้านบาท
นอกจากนี้ยังได้ประมาณการรายได้  และรายจ่ายรวมของโครงการรถไฟฟ้าสายต่างๆในช่วงสัญญาสัมปทานโครงการฯสายเฉลิมรัชมงคลปี 2564-2572 พบว่า จะมีรายได้รวม 47,391 ล้านบาท และรายจ่าย 119,481  ล้านบาท มีรายจ่ายเกินรายได้จำนวน 72,089 ล้านบาท
--------------------

ที่มา : https://www.thaigov.go.th/news/contents/details/52315