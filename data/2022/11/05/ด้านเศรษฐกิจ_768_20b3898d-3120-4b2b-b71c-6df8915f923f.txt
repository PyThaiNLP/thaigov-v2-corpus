รัฐบาลไทย-ข่าวทำเนียบรัฐบาล-ส่งเงินออม กอช. สะดวก ง่าย ที่ไปรษณีย์ทั่วประเทศ เริ่ม 1 ก.ย. นี้ หนุนคนไทยสะสมเงินบำนาญมีใช้หลังเกษียณ เริ่มต้นเพียง 50 บาท ฟรีค่าธรรมเนียม


วันจันทร์ที่ 30 สิงหาคม 2564
พิมพ์
ส่งเงินออม กอช. สะดวก ง่าย ที่ไปรษณีย์ทั่วประเทศ เริ่ม 1 ก.ย. นี้ หนุนคนไทยสะสมเงินบำนาญมีใช้หลังเกษียณ เริ่มต้นเพียง 50 บาท ฟรีค่าธรรมเนียม
กอช. ร่วมกับไปรษณีย์ไทย เพิ่มช่องทางส่งเงินออมให้สมาชิก กอช. สะดวกสบายยิ่งขึ้น ส่งเงินออมที่ไปรษณีย์ใกล้บ้าน ฟรีค่าธรรมเนียม ออมเงินขั้นต่ำเพียง 50 บ. สูงสุด 13,200 บ./ปี รับเงินสมทบจากรัฐตามช่วงอายุ ยิ่งออมเร็ว ยิ่งดี เริ่ม 1 ก.ย.นี้เป็นต้นไป
กอช.ร่วมกับไปรษณีย์ไทย เพิ่มช่องทางส่งเงินออมให้สมาชิก กอช. สะดวก สบาย ยิ่งขึ้น สมาชิก กอช. ส่งเงินออมที่ไปรษณีย์ใกล้บ้าน ฟรีค่าธรรมเนียม ออมเงินขั้นต่ำเพียง 50 บาท สูงสุด 13,200 บาทต่อปี รับเงินสมทบจากรัฐตามช่วงอายุ ยิ่งออมเร็ว ยิ่งดี มีเงินรายเดือนไว้ใช้หลังเกษียณ เริ่ม 1 กันยายนนี้เป็นต้นไป ที่ไปรษณีย์ทั่วประเทศ
นางสาวจารุลักษณ์ เรืองสุวรรณ เลขาธิการคณะกรรมการกองทุนการออมแห่งชาติ (กอช.) กล่าวว่า  กอช. ให้ความสำคัญกับการพัฒนาช่องทาง ยกระดับการเข้าถึงบริการออมเงินของประชาชนคนไทยมาโดยตลอด และในปีนี้ กอช. ร่วมกับ ไปรษณีย์ไทย เพิ่มหน่วยบริการแก่สมาชิกผ่านเครือข่ายที่ทำการไปรษณีย์ และเคาน์เตอร์ไปรษณีย์ กว่า 1,500 แห่ง ทั่วประเทศ ให้สมาชิกสามารถออมเงินได้สะดวกมากยิ่งขึ้น และฟรีค่าธรรมเนียมอีกด้วย  สำหรับสมาชิก กอช. ที่ต้องการนำส่งเงินออมสะสม ง่ายๆ เพียงแจ้งเลขบัตรประชาชน 13 หลัก หรือนำบัตรประชาชนตัวจริงมาแสดง หรือยื่นบาร์โค้ดในแอปพลิเคชัน กอช. เพื่อทำรายการ โดยสามารถนำส่งเงินออมสะสม ตั้งแต่ 50 บาทขึ้นไป สูงสุดไม่เกิน 13,200 บาท/ปี (เงื่อนไขเป็นไปตามที่ พ.ร.บ. กอช. กำหนด) สมาชิกสามารถดูยอดเงินออมสะสม เงินสมทบที่ได้จากรัฐผ่านแอปพลิเคชัน “กอช.” ได้ด้วยตนเอง สอบถามรายละเอียดเพิ่มเติมได้ที่ กองทุนการออมแห่งชาติ  สายด่วนเงินออม โทร. 02-049-9000
ดร.ดนันท์  สุภัทรพันธุ์ กรรมการผู้จัดการใหญ่ บริษัท ไปรษณีย์ไทย จำกัด (ปณท) กล่าวถึง การให้บริการนำส่งเงินสะสมกองทุนการออมแห่งชาติ หรือ กอช. ที่ได้ร่วมกับไปรษณีย์ไทย ในการอำนวยความสะดวกเพิ่มช่องทางออมเงินให้แก่สมาชิก กอช. “ไปรษณีย์ไทยมีเครือข่ายที่ทำการที่ครอบคลุมอยู่ทั่วประเทศ การจับมือกับ กอช. ในครั้งนี้ จึงถือเป็นการนำเอาจุดแข็งด้านเครือข่ายที่เรามี มาเป็นทางเลือกเพิ่มเติมในการนำส่งเงินออมของสมาชิก กอช. รวมทั้งยังเป็นการต่อยอดการให้บริการ Bank@POST รับฝากเงินสดเข้าบัญชีธนาคาร กว่า 10 ธนาคาร ณ ที่ทำการไปรษณีย์ ซึ่งเปิดให้บริการมาตั้งแต่ปี 2554 และได้รับการตอบรับเป็นอย่างดี โดยเฉพาะกลุ่มประชาชนในพื้นที่ภูมิภาค หรืออยู่ในพื้นที่ห่างไกล ซึ่งไม่สะดวกในการเดินทางไปทำธุรกรรมที่ธนาคาร ก็สามารถมาฝากเงินที่ไปรษณีย์แทนได้ การนำส่งเงินออมสะสมนี้ก็เช่นกัน เราหวังว่าบริการนี้จะช่วยอำนวยความสะดวกให้แก่ประชาชนในทุกพื้นที่ โดยเฉพาะกลุ่มชาวบ้าน แม่ค้าพ่อค้า หรือกลุ่มผู้ประกอบอาชีพอิสระ ให้สามารถนำส่งเงินออมได้ง่ายขึ้น เพื่อจะได้มีเงินออมเก็บไว้ใช้รายเดือนหลังอายุ 60 ปี เริ่มต้นเพียง 50 บาท และไม่มีค่าธรรมเนียมในการนำส่งเงินอีกด้วย”
สอบถามข้อมูลเพิ่มเติม
กองทุนการออมแห่งชาติ (กอช.) ฝ่ายประชาสัมพันธ์และสื่อสารองค์กร
คุณเจษฎา  เจียมใจ (เจต) โทร. 0 2049 9000 ต่อ 308 / 065 296 2265

ที่มา : https://www.thaigov.go.th/news/contents/details/45301