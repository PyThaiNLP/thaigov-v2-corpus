รัฐบาลไทย-ข่าวทำเนียบรัฐบาล-สำนักงานสลากกินแบ่งรัฐบาลประกาศยกเลิกสัญญา-ตัดสิทธิตัวแทนจำหน่ายรายย่อย และผู้มีสิทธิซื้อจอง ที่พบสลากบนแพลตฟอร์มมังกรฟ้าแล้ว


วันอังคารที่ 5 เมษายน 2565
พิมพ์
สำนักงานสลากกินแบ่งรัฐบาลประกาศยกเลิกสัญญา-ตัดสิทธิตัวแทนจำหน่ายรายย่อย และผู้มีสิทธิซื้อจอง ที่พบสลากบนแพลตฟอร์มมังกรฟ้าแล้ว
สำนักงานสลากกินแบ่งรัฐบาลประกาศยกเลิกสัญญา-ตัดสิทธิตัวแทนจำหน่ายรายย่อย และผู้มีสิทธิซื้อจอง ที่พบสลากบนแพลตฟอร์มมังกรฟ้าแล้ว มีผลตั้งแต่ 16 พฤษภาคม 2565 เป็นต้นไป
สำนักงานสลากกินแบ่งรัฐบาลประกาศยกเลิกสัญญา-ตัดสิทธิตัวแทนจำหน่ายรายย่อย และผู้มีสิทธิซื้อจอง ที่พบสลากบนแพลตฟอร์มมังกรฟ้าแล้ว มีผลตั้งแต่ 16 พฤษภาคม 2565 เป็นต้นไป ส่วนสลากที่พบบนแพลตฟอร์มอื่น กำลังอยู่ระหว่างดำเนินการรวบรวม ตรวจสอบข้อมูลเพื่อดำเนินการต่อไป
วันนี้ (5 เมษายน 2565) ที่สำนักงานสลากกินแบ่งรัฐบาล พันโท หนุน ศันสนาคม ผู้อำนวยการสำนักงานสลากกินแบ่งรัฐบาล  กล่าวถึงกรณีคณะอนุกรรมการขับเคลื่อนการแก้ไขปัญหาการเสนอขายหรือขายสลากกินแบ่งรัฐบาลในราคาเกินกว่าที่กำหนดในสลากกินแบ่งรัฐบาล ที่มีนายเสกสกล อัตถาวงศ์ เป็นประธานอนุกรรมการ  แต่งตั้งชุดปฏิบัติการตรวจสอบผู้ค้าคนกลางที่มีพฤติกรรมเสนอขายหรือขายสลากกินแบ่งรัฐบาลในราคาเกินกว่าที่กำหนดโดย พล.ต.ท.สุรเชษฐ์ หักพาล เป็นหัวหน้าชุด เพื่อทำหน้าที่ตรวจสอบผู้ค้าคนกลางที่มีพฤติกรรมเสนอขายหรือขายสลากเกินราคา ตามพระราชบัญญัติสำนักงานสลากกินแบ่งรัฐบาล รวมทั้งกฎหมายอื่นอย่างเคร่งครัด  และเมื่อวันที่ 25 มีนาคม 2565 เวลา 08.30 น. รวม 2 จุด ที่บริษัท มังกรฟ้าล็อตเตอรี่ จำกัด และ บริษัท มังกรฟ้าแม่พลอย ครัวอยู่ศรี จำกัด อ.ปากเกร็ด จ.นนทบุรี และบริษัท มังกรฟ้าฯ สาขาเมืองเลย อ.เมืองเลย จ.เลย จากการตรวจค้น พบสลากกินแบ่งรัฐบาล รวมทั้งหมด 2,027,500 ฉบับ หรือ 20,275 เล่ม
พันโท หนุน ศันสนาคม  กล่าวต่อไปอีกว่า จากข้อมูลที่ได้รับจากชุดปฏิบัติการฯ สำนักงานฯ ได้ดำเนินการตรวจสอบสลากกินแบ่งรัฐบาลจำนวนดังกล่าวแล้ว พบว่า เป็นสลากที่จัดสรรให้ตัวแทนรายย่อย 1,649 เล่ม หรือ 1,181 ราย  ในส่วนของสมาคม/องค์กร 2,281 เล่ม จาก 181 องค์กร และเป็นสลากในส่วนของผู้ซื้อ-จองล่วงหน้าฯ จำนวน 16,345 เล่ม หรือ 7,602 ราย  รวมจำนวนสลาก 20,275 เล่ม จากตัวแทนจำหน่ายรายย่อย สมาคม/องค์กร และผู้ซื้อ-จองล่วงหน้าฯ รวม 8,964 ราย
สำหรับการดำเนินการกับตัวแทนจำหน่าย และผู้ซื้อ-จองล่วงหน้าฯ ซึ่งเป็นผู้ได้รับการจัดสรรสลากที่ไปปรากฎอยู่บนแพลตฟอร์มมังกรฟ้านั้น ผู้อำนวยการสำนักงานสลากกินแบ่งรัฐบาล กล่าวว่า ในส่วนของตัวแทนรายย่อย และผู้ซื้อ-จองล่วงหน้าฯ มีหน้าที่ต้องปฏิบัติตามสัญญา และหลักเกณฑ์ในการรับสลากไปจำหน่าย ซึ่งระบุไว้อย่างชัดเจนว่า ผู้ขายจะต้องไม่ขายสลากเกินราคาที่กำหนดไว้ในสลาก ไม่ว่าจะเป็นการขายโดยเรียกร้องให้ผู้ซื้อ ซื้อสิ่งของอื่นรวมอยู่ด้วยหรือไม่ และรวมทั้งการร้องขอประโยชน์ในลักษณะอื่นใด ถ้าผู้ขายฝ่าฝืนไม่ปฏิบัติตามให้ถือว่าผิดสัญญา รวมถึงนำสลากของตนไปขายให้แก่ผู้อื่นเพื่อนำไปรวมชุด หรือแลกเปลี่ยนสลากกับผู้อื่น หรือหากตรวจพบว่า สลากของผู้ขายไปวางไว้เพื่อเตรียมจำหน่ายที่จุดจำหน่ายของผู้อื่นนอกเหนือจากจุดที่ได้ระบุไว้ ให้สันนิษฐานว่าไม่ได้ขายสลากด้วยตนเอง และถือว่าเป็นการผิดสัญญาซึ่งสำนักงานฯ มีสิทธิบอกเลิกสัญญา หรือยกเลิกสิทธิการเป็นผู้ลงทะเบียนซื้อ-จองล่วงหน้าได้ทันที  ในส่วนของสมาคม/องค์กร สำนักงานฯ จะยกเลิกสิทธิในการรับสลากไปจำหน่ายของสมาชิกในสมาคม/องค์กรนั้นๆ ทันทีเช่นกัน
สำหรับการตรวจค้น บริษัทลอตเตอรี่ออนไลน์ หรือแพลตฟอร์มกองสลากพลัสนั้น เนื่องจากปริมาณสลากมีจำนวนมาก ขณะนี้ อยู่ระหว่างรวบรวมข้อมูลสลากกินแบ่งรัฐบาลที่ตรวจพบเพื่อดำเนินการตรวจสอบและดำเนินการตามขั้นตอนการยกเลิกสัญญาและยกเลิกสิทธิการลงทะเบียนเป็นผู้ซื้อ-จองล่วงหน้าต่อไป  ผู้อำนวยการสำนักงานสลากกินแบ่งรัฐบาล กล่าวในตอนท้าย

ที่มา : https://www.thaigov.go.th/news/contents/details/53339