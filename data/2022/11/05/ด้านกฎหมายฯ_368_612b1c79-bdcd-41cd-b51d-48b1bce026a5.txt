รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม เผยไทย ยกระดับมาตรการปราบยาเสพติดเข้มข้น นานาประเทศขอร่วมมือมากขึ้น หลังออสเตรเลียมอบประกาศเกียรติคุณที่ช่วยจับ 1 ใน14 พ่อค้าสำคัญ


วันพฤหัสบดีที่ 23 ธันวาคม 2564
พิมพ์
รัฐมนตรีว่าการกระทรวงยุติธรรม เผยไทย ยกระดับมาตรการปราบยาเสพติดเข้มข้น นานาประเทศขอร่วมมือมากขึ้น หลังออสเตรเลียมอบประกาศเกียรติคุณที่ช่วยจับ 1 ใน14 พ่อค้าสำคัญ
รัฐมนตรีว่าการกระทรวงยุติธรรม เผยไทย ยกระดับมาตรการปราบยาเสพติดเข้มข้น นานาประเทศขอร่วมมือมากขึ้น หลังออสเตรเลียมอบประกาศเกียรติคุณที่ช่วยจับ 1 ใน14 พ่อค้าสำคัญ พร้อมเห็นปัญหายึดทรัพย์ล่าช้าเพราะขาดนักสืบสวนทรัพย์ เร่งเปิดอบรมหวังทำให้ได้ตามเป้า
นายสมศักดิ์ เทพสุทิน รัฐมนตรีว่าการกระทรวงยุติธรรม กล่าวถึงการร่วมมือปราบปรามยาเสพติดระหว่างประเทศไทยกับต่างประเทศว่า จากการที่ไทยได้รับรางวัลประกาศเกียรติคุณจากออสเตรเลีย โดยมีนายอัลลัน แมคคินนอน เอกอัครราชทูตออสเตรเลียประจำประเทศไทย เป็นผู้มอบให้กับเรา เกิดจากที่เราร่วมมือกันจับนักค้ายาเสพติดรายสำคัญซึ่งเป็น 1 ใน 14 หมายจับสำคัญของออสเตรเลีย ทำให้นานาประเทศเชื่อมั่นในการทำงานเพื่อสาวไปจนถึงคนบงการ ทำให้มีประเทศขอทำงานร่วมกับ ป.ป.ส.มากขึ้น ตนขอยืนยันเราไม่นิ่งดูดาย ไม่เคยต้องการให้ยาเสพติดเข้าประเทศ และการปล่อยยาเสพติดสู่ประเทศที่ 3 จากนี้งานด้านยาเสพติดของเราจะเข้มข้นขึ้น ขณะนี้ประเทศไทยได้มีความร่วมมือกับ 26 ประเทศ ที่ได้แลกเปลี่ยนข่าวสารและประชุมร่วมกันในการป้องกันและปราบปรามยาเสพติด รวมถึงการเพิ่มมาตรการร่วมมือระหว่างประเทศ เพื่อปราบปรามจับกุมนักค้ายาข้ามชาติอย่างเข้มข้น นอกจากนี้ยังมีร่วมมือแลกเปลี่ยนยาเสพติด เพื่อนำไปศึกษาองค์ประกอบเพื่อสืบหาที่มาและร่วมกันสกัดกั้นยาเสพติดอีกด้วย
นายสมศักดิ์ กล่าวอีกว่า ในส่วนของกฎหมายยาเสพติดฉบับใหม่ที่มีผลบังคับใช้ไปแล้ว ต่างชาติก็ได้ให้ความสนใจในเรื่องของการยึดทรัพย์ตัดวงจรยาเสพติดของเรา ที่มีการบัญญัติให้การทำงานของเจ้าหน้าที่ง่ายและปลอดภัยมากขึ้น โดยมีความร่วมมือกับหลายภาคส่วนทั้ง ธนาคาร สถาบันการเงิน กรมสรรพากร ซึ่งในประมวลกฎหมายใหม่นี้ เราจะเน้นการตรวจสอบเส้นทางการเงินของผู้ค้ายาเสพติด ตรวจสอบสเตรทเมนท์ และจะกระจายการศึกษาไปยังเจ้าหน้าที่ทั่วทั้งประเทศในเรื่องของการคำนวณมูลค่าทรัพย์สิน เพื่อกวาดล้างเครือข่ายยาเสพติดให้ลดน้อยถอยลงไปจากประเทศไทย ตามนโยบายของรัฐบาลภายใต้แกนนำของ พล.อ.ประยุทธ์ จันทร์โอชา นายกรัฐมนตรี ที่ให้ความสำคัญในเรื่องนี้ ซึ่งป.ป.ส. ทหาร ตำรวจและอัยการ อาจจะต้องทำงานหนักขึ้น แต่การพิจารณาคดีของศาลจะง่ายกว่าเดิม ตนต้องขอความร่วมมือจากเจ้าหน้าที่ทุกท่านเพื่อลูกหลานและประเทศของเราจะได้มีชีวิตที่ดีขึ้น
"จากนี้เราจะมีการอบรม นักสืบสวนธุรกรรมทางการเงิน และนักสืบทรัพย์เครือข่ายยาเสพติด โดยจะมีผู้รู้ จากธนาคาร สถาบันทางการเงิน สรรพากร ให้เจ้าหน้าที่ทุกจังหวัดได้เรียนรู้เพื่อประโยชน์ในการทำงาน เพื่อประโยชน์ในการทำงาน และหลังจากนั้นอาจจะมีการอบรมต่อในขั้นสูง โดยผมจะเร่งให้มีการเปิดอบรมนี้โดยด่วน ภายในเดือน ม.ค.2565 จะต้องมีความชัดเจน นอกจากนี้ยังจะต้องมีการอบรมการรวบรวมพยานหลักฐานในชั้นสืบสวน ในชั้นอัยการ และการรับฟังพยานหลักฐานในชั้นศาล เพื่อให้ทุกอย่างเป็นมาตรฐานเดียวกัน การทำงานจะได้ราบรื่นไม่เกิดการติดขัดด้วย"นายสมศักดิ์ กล่าว

ที่มา : https://www.thaigov.go.th/news/contents/details/49826