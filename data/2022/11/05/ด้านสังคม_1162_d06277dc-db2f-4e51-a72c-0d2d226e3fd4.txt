รัฐบาลไทย-ข่าวทำเนียบรัฐบาล-“อนุทิน” รับมอบเวชภัณฑ์และอุปกรณ์รักษาข้อเข่าเสื่อมโดยไม่ต้องผ่าตัด


วันจันทร์ที่ 31 มกราคม 2565
“อนุทิน” รับมอบเวชภัณฑ์และอุปกรณ์รักษาข้อเข่าเสื่อมโดยไม่ต้องผ่าตัด
รองนายกรัฐมนตรีและรัฐมนตรีว่าการกระทรวงสาธารณสุข รับมอบเวชภัณฑ์และอุปกรณ์ในการรักษาข้อเข่าเสื่อมโดยไม่ต้องผ่าตัด ด้วยเทคโนโลยีชีวภาพเกล็ดเลือดเข้มข้น มอบให้แก่โรงพยาบาลสงฆ์และโรงพยาบาลในสังกัดกระทรวงสาธารณสุข 20 แห่ง
รองนายกรัฐมนตรีและรัฐมนตรีว่าการกระทรวงสาธารณสุข รับมอบเวชภัณฑ์และอุปกรณ์ในการรักษาข้อเข่าเสื่อมโดยไม่ต้องผ่าตัด ด้วยเทคโนโลยีชีวภาพเกล็ดเลือดเข้มข้น มอบให้แก่โรงพยาบาลสงฆ์และโรงพยาบาลในสังกัดกระทรวงสาธารณสุข 20 แห่ง พร้อมจัดฝึกอบรมเชิงปฏิบัติการสำหรับแพทย์ เพื่อขยายขีดความสามารถในการใช้นวัตกรรมการรักษาข้อเข่าเสื่อมไปยังต่างจังหวัด
วันนี้ (31 มกราคม 2565) ที่สำนักงานปลัดกระทรวงสาธารณสุข จ.นนทบุรี นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข พร้อมด้วยคณะผู้บริหารกระทรวงสาธารณสุข รับมอบเวชภัณฑ์และอุปกรณ์ทางการแพทย์ในโครงการรักษาข้อเข่าเสื่อมที่ไม่ต้องผ่าตัด โดยการใช้เทคโนโลยีชีวภาพเกล็ดเลือดเข้มข้น (Platelet Rich Growth Factors) โดย นายกูรดิสถ์ จันทร์ศรีชวาลา สมาชิกวุฒิสภา/ประธานคณะนักศึกษาวิทยาลัยป้องกันราชอาณาจักร รุ่น 57 และคณะกรรมการนักศึกษาวิทยาลัยป้องกันราชอาณาจักร รุ่น 57 มอบระบบการเตรียมเกล็ดเลือดคุณภาพ ประกอบด้วยเครื่องเตรียมเกล็ดเลือดคุณภาพ 1 เครื่อง และชุดเตรียม 100 ชุด มูลค่า 600,000 บาท เพื่อมอบให้โรงพยาบาลสงฆ์ และพลตำรวจโท นายแพทย์ธนา ธุระเจน นายแพทย์ (สบ 8) โรงพยาบาลตำรวจ และผู้บริหารโครงการฯ พร้อมคณะ มอบชุดเตรียมเกล็ดเลือดคุณภาพ จำนวน 1,000 ชุด มูลค่า 3,000,000 บาท เพื่อมอบให้โรงพยาบาลสังกัดกระทรวงสาธารณสุข 20 แห่ง
นายอนุทินกล่าวว่า เวชภัณฑ์ที่ได้รับในวันนี้มีประโยชน์อย่างมากในการรักษาพระสงฆ์ที่อาพาธและประชาชนที่ป่วยด้วยโรคข้อเข่าเสื่อม ถือเป็นนวัตกรรมการรักษาที่ทันสมัย ใช้เทคโนโลยีเข้ามาช่วย ทำให้ไม่ต้องผ่าตัด ช่วยประหยัดค่าใช้จ่าย ลดระยะเวลาการรักษาและมีความปลอดภัย ซึ่งโครงการนี้ยังได้จัดฝึกอบรมเชิงปฏิบัติการให้กับแพทย์ออร์โธปิดิกส์เพื่อเพิ่มศักยภาพและขยายขีดความสามารถในการใช้นวัตกรรมการรักษาข้อเข่าเสื่อมไปยังจังหวัดต่างๆ อาทิ รพ.สงฆ์ รพ.พระนครศรีอยุธยา รพ.พิจิตร รพ.ระยอง รพ.ขอนแก่น รพ.หาดใหญ่ เป็นต้น ช่วยให้ผู้ป่วยในต่างจังหวัดสามารถเข้าถึงนวัตกรรมการรักษาได้อย่างทั่วถึง ทั้งนี้ หากโครงการฯ ประสบผลสำเร็จก็จะขยายผลให้ครอบคลุมผู้ป่วยทุกสิทธิการรักษาต่อไป
************************************ 31 มกราคม 2565

ที่มา : https://www.thaigov.go.th/news/contents/details/51094