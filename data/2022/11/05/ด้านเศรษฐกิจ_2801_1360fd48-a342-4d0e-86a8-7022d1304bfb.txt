รัฐบาลไทย-ข่าวทำเนียบรัฐบาล-กรมการขนส่งทางบก แนะนำเลือกใช้บริการรถจักรยานยนต์สาธารณะถูกกฎหมาย สังเกตแผ่นป้ายทะเบียนสีเหลือง ผู้ขับขี่สวมเสื้อวิน ข้อมูลบนบัตรประจำตัวและรถต้องถูกต้องและตรงกัน


วันเสาร์ที่ 5 กุมภาพันธ์ 2565
กรมการขนส่งทางบก แนะนำเลือกใช้บริการรถจักรยานยนต์สาธารณะถูกกฎหมาย สังเกตแผ่นป้ายทะเบียนสีเหลือง ผู้ขับขี่สวมเสื้อวิน ข้อมูลบนบัตรประจำตัวและรถต้องถูกต้องและตรงกัน
มั่นใจ ปลอดภัย มีประวัติผู้ขับขี่ สามารถติดตามตัวกรณีเกิดเหตุร้องเรียนได้ทันที
นางพรรณี พุ่มพันธ์ รองอธิบดีกรมการขนส่งทางบก เปิดเผยว่า รถจักรยานยนต์สาธารณะ ถือเป็นอีกหนึ่งทางเลือกการเดินทางที่ประชาชนเลือกใช้บริการ เพราะมีความสะดวกรวดเร็ว เข้า - ออกซอยหรือถนนที่มีขนาดเล็กได้อย่างคล่องตัวกว่ารถโดยสารประเภทอื่น ซึ่งกรมการขนส่งทางบกให้ความสำคัญกับการกำกับดูแลการให้บริการรถจักรยานยนต์สาธารณะให้มีความปลอดภัยและเป็นการสร้างความเชื่อมั่นให้แก่ประชาชน อาทิ การจัดผู้ตรวจการลงพื้นที่อำนวยความสะดวกและตรวจสอบการให้บริการรถจักรยานยนต์สาธารณะต่อเนื่องเป็นประจำ โดยรถจักรยานยนต์ที่สามารถนำมารับส่งผู้โดยสารได้ต้องจดทะเบียนเป็นรถจักรยานยนต์สาธารณะ (ป้ายเหลือง) ต้องมีที่ตั้งวินตามที่ได้รับอนุญาตและให้บริการในเส้นทางหรือพื้นที่ที่ได้รับอนุญาตเท่านั้น ในส่วนของผู้ขับขี่ต้องมีใบอนุญาตขับรถจักรยานยนต์สาธารณะ ต้องแต่งกายตามที่ราชการกำหนดและสวมเสื้อวินที่แสดงบัตรประจำตัวและหมายเลขประจำตัวที่ถูกต้องตรงกันเพื่อให้สังเกตได้ชัดเจน ในขณะที่การเรียกเก็บอัตราค่าโดยสารต้องเป็นไปตามที่ทางราชการกำหนด โดยต้องติดตั้งป้ายแสดงอัตราค่าโดยสารให้ประชาชนรับทราบอย่างชัดเจนในบริเวณที่ตั้งวินด้วย การเข้มงวดตรวจสอบและดำเนินการตามกฎหมายกับรถจักรยานยนต์ส่วนบุคคลที่ลักลอบให้บริการประชาชน เนื่องจากทั้งรถและคนไม่ผ่านการตรวจสอบประวัติอาชญากรรมจากสำนักงานตำรวจแห่งชาติ ไม่มีใบอนุญาตขับรถจักรยานยนต์สาธารณะที่ถูกต้อง ไม่ปรากฏข้อมูลประวัติผู้ขับรถสาธารณะของกรมการขนส่งทางบก ซึ่งจะทำให้ยากแก่การติดตามตัวมาลงโทษ รวมถึงผู้โดยสารจะไม่ได้รับการคุ้มครองสิทธิตามกฎหมายกรณีเกิดเหตุไม่พึงประสงค์หรือเกิดอุบัติเหตุ การสนับสนุนการใช้แอปพลิเคชันเรียกใช้บริการรถจักรยานยนต์สาธารณะรับส่งผู้โดยสารที่ถูกกฎหมาย เพื่อยกระดับการให้บริการรถโดยสารสาธารณะให้สามารถตอบสนองความต้องการประชาชน เกิดประโยชน์กับระบบการขนส่งสาธารณะ ภายใต้กรอบที่กฎหมายอนุญาต
รองอธิบดีกรมการขนส่งทางบก กล่าวเพิ่มเติมว่า นอกจากนี้ กรมการขนส่งทางบก ยังมีมาตรการดำเนินการลงโทษตามกฎหมาย มาตรการตัดคะแนนในอนุญาตขับรถ และการเปรียบเทียบปรับทันที กับผู้ขับขี่รถจักรยานยนต์ส่วนบุคคลที่นำมารับส่งผู้โดยสารอันเป็นการฝ่าฝืนกฎหมาย ทั้งนี้ เพื่อให้ประชาชนได้รับการบริการที่ดี มีความมั่นใจ มีความปลอดภัย และได้รับการให้บริการที่เป็นธรรม จึงแนะนำให้เลือกใช้บริการรถจักรยานยนต์สาธารณะที่ถูกกฎหมาย โดยสังเกตจากแผ่นป้ายทะเบียนสีเหลือง หากประชาชนพบปัญหาจากการใช้บริการรถโดยสารสาธารณะ สามารถร้องเรียนมายังกรมการขนส่งทางบก ระบุรายละเอียดรถที่กระทำความผิด หรือบันทึกภาพนิ่งหรือภาพเคลื่อนไหว ที่เห็นหมายเลขทะเบียนรถได้ชัดเจน เพื่อให้กระบวนการติดตามตัวผู้กระทำผิดมาลงโทษเป็นไปด้วยความรวดเร็ว ส่งข้อมูลได้ที่
- ศูนย์คุ้มครองผู้โดยสารและรับเรื่องร้องเรียน สายด่วน 1584 ตลอด 24 ชั่วโมง
- Line ID “@1584dlt”
- เว็บไซต์ http://ins.dlt.go.th/cmpweb/
- E-Mail : dlt_1584complain@hotmail.com
- เฟซบุ๊ก “1584 ร้องเรียนรถโดยสารสาธารณะ”
กรมการขนส่งทางบกจึงขอให้ประชาชนเลือกใช้บริการรถจักรยานยนต์สาธารณะที่ถูกต้องตามกฎหมาย เพื่อความปลอดภัยในการใช้บริการและได้รับการคุ้มครองสิทธิประโยชน์ตามกฎหมาย

ที่มา : https://www.thaigov.go.th/news/contents/details/51269