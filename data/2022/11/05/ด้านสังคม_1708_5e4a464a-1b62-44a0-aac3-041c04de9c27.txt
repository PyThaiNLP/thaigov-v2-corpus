รัฐบาลไทย-ข่าวทำเนียบรัฐบาล-สธ.แจง จัดซื้อ “วัคซีนโควิด” ตามตัวเลขความต้องการใช้สูงสุด ในคลังเหลือใกล้เคียงจำนวนคนยังไม่ได้เข็มกระตุ้น


วันพฤหัสบดีที่ 23 มิถุนายน 2565
สธ.แจง จัดซื้อ “วัคซีนโควิด” ตามตัวเลขความต้องการใช้สูงสุด ในคลังเหลือใกล้เคียงจำนวนคนยังไม่ได้เข็มกระตุ้น
กระทรวงสาธารณสุข แจง “วัคซีนโควิด” ต้องสั่งจองให้พอกับความต้องการใช้สูงสุด เป็นเรื่องความมั่นคงด้านสุขภาพตามหลักสากล ขณะนี้มีวัคซีนในคลัง 29 ล้านโดส ใกล้เคียงจำนวนคนที่ยังไม่ได้เข็มกระตุ้น 24 ล้านคน แต่คนมารับวัคซีนน้อย เพราะคิดว่าการระบาดดีขึ้น
กระทรวงสาธารณสุข แจง “วัคซีนโควิด” ต้องสั่งจองให้พอกับความต้องการใช้สูงสุด เป็นเรื่องความมั่นคงด้านสุขภาพตามหลักสากล ขณะนี้มีวัคซีนในคลัง 29 ล้านโดส ใกล้เคียงจำนวนคนที่ยังไม่ได้เข็มกระตุ้น 24 ล้านคน แต่คนมารับวัคซีนน้อย เพราะคิดว่าการระบาดดีขึ้น ต้องเร่งรณรงค์มารับเข็มกระตุ้นเพิ่มทุกกลุ่ม พร้อมทั้งส่งวัคซีนไป รพ.สต.ใกล้บ้านเพื่อความสะดวก
วันนี้ (23 มิถุนายน 2565) นพ.รุ่งเรือง กิจผาติ หัวหน้าที่ปรึกษาระดับกระทรวง และโฆษกกระทรวงสาธารณสุข กล่าวถึงกรณีมีการตั้งข้อสังเกตเรื่อง “วัคซีนเต็มแขน” แต่เป็นวัคซีนโควิด 19 เต็มทุกสถานีอนามัย และกำลังจะหมดอายุ เพราะสั่งเข้าแบบไม่มีแผนและใช้งานไม่ทัน ว่า วัคซีนเป็นเรื่องของความมั่นคงทางด้านสุขภาพของประเทศ ซึ่งเป็นเรื่องปกติของทุกประเทศที่จะมีวัคซีนเหลือ ไม่ใช่วัคซีนขาด ส่วนเรื่องของการสั่งจองและซื้อวัคซีนโควิด 19 เข้ามาเพื่อปกป้องประชากรทั่วประเทศและเรื่องหมดอายุนั้น ขอชี้แจงทำความเข้าใจ ว่า วัคซีนโควิด 19 แต่ละชนิดจะต้องมีการสั่งจองล่วงหน้าเป็นปีหรือหลายเดือน เนื่องจากกระบวนการผลิตวัคซีนมีความซับซ้อน และใช้เวลานาน เมื่อผลิตออกมาแล้วจะขอขึ้นทะเบียน อย.เพื่อใช้ในภาวะฉุกเฉิน ซึ่งกำหนดวันหมดอายุ 6 เดือนนับจากวันที่ผลิต หากภายหลังตรวจสอบคุณภาพและประเมินผลแล้วสามารถที่จะนำมาฉีดได้อย่างปลอดภัยและมีประสิทธิผล อย.ก็จะอนุมัติให้ขยายอายุวัคซีนเพื่อให้บริการประชาชนได้มากที่สุด
“เป็นเรื่องพื้นฐานความมั่นคงด้านวัคซีนของประเทศ การจองวัคซีนต้องให้มีจำนวนเพียงพอต่อการป้องกันโรคและรับมือการระบาด ซึ่งในต่างประเทศก็มีการจองวัคซีนไว้ตามความต้องการสูงสุดสำหรับประชาชนทุกคน ซึ่งต้องมีเข็มกระตุ้นด้วย และมีวัคซีนหมดอายุ เช่น ญี่ปุ่น มีข่าวบริจาคและทำลายวัคซีนโควิดมากกว่า 100 ล้านโดส ในหลายเดือนที่ผ่านมา” นพ.รุ่งเรืองกล่าว
นพ.รุ่งเรืองกล่าวว่า ส่วนการบริหารจัดการวัคซีนและการคาดประมาณการฉีดวัคซีน มีการดำเนินการล่วงหน้า จัดหาและจัดส่งวัคซีนไปให้อย่างเพียงพอ โดยวัคซีนเข็มกระตุ้นจากฐานข้อมูลของกระทรวงสาธารณสุขคาดว่า ยังมีผู้ที่จำเป็นต้องได้รับการฉีดเข็มกระตุ้นอีกประมาณ 24 ล้านคน ซึ่งสอดคล้องกับปริมาณวัคซีนที่ได้จัดส่งไปให้กับพื้นที่และหน่วยบริการดำเนินการ แต่ช่วงนี้ที่มีการฉีดวัคซีนได้น้อย เนื่องจากสถานการณ์การระบาดดีขึ้นอย่างมาก และประชาชนยังไม่มารับวัคซีนเข็มกระตุ้น
“การจัดหาวัคซีนไว้เหลือป็นแนวทางการบริหารจัดการตามมาตรฐานสากล และหลักความมั่นคงทางด้านสุขภาพ และตอบโต้ภาวะฉุกเฉินด้านสาธารณสุข ซึ่งขณะนี้ประเทศไทยมีวัคซีนเหลืออยู่ที่คลังส่วนกลาง 29 ล้านโดส และคลังส่วนภูมิภาค 13 ล้านโดส การดำเนินการตามนโยบาย คือ ให้ประชาชนสามารถเข้าถึงวัคซีนได้มากที่สุด จึงเป็นที่มาของจึงเป็นที่มาของการเร่งรัดประชาสัมพันธ์และรณรงค์ให้ประชาชนทุกกลุ่มเข้ารับเข็มกระตุ้นโดย ๆ จัดส่งวัคซีนไปไว้ที่ รพ.สต. เพื่อให้บริการประชาชนได้รับความสะดวกมากที่สุด” นพ.รุ่งเรืองกล่าว
******************************************** 23 มิถุนายน 2565

ที่มา : https://www.thaigov.go.th/news/contents/details/56037