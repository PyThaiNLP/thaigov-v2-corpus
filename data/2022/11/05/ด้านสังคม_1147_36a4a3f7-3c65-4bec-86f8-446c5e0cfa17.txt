รัฐบาลไทย-ข่าวทำเนียบรัฐบาล-ชัยวุฒิ อาการดีขึ้นประชุมรมว.DE อาเซียน ออนไลน์


วันพฤหัสบดีที่ 27 มกราคม 2565
ชัยวุฒิ อาการดีขึ้นประชุมรมว.DE อาเซียน ออนไลน์
ชัยวุฒิ อาการดีขึ้นประชุมรมว.DE อาเซียน ออนไลน์
รมว.ดิจิทัล อาการดีขึ้น กักตัว ร่วมประชุมรัฐมนตรีดิจิทัลเน้นย้ำความมั่นคงปลอดภัยด้านไซเบอร์ของภูมิภาคอาเซียน
นายชัยวุฒิ ธนาคมานุสรณ์ รัฐมนตรีว่าการกระทรวงดิจิทัลเพื่อเศรษฐกิจเเละสังคม หลังจากที่ติดโควิดเข้ารับการรักษาวันนี้ได้ออกมาพักรักษาตัวในระบบโฮมไอโซเลชั่น เเละล่าสุดได้เข้าร่วมประชุม รัฐมนตรีอาเซียนด้านดิจิทัลครั้งที่ 2 (The 2nd ASEAN Digital Ministers Meeting หรือ ADGMIN) ผ่านทางออนไลน์ด้วยสีหน้าที่สดใส ซึ่งการประชุมนี้จัดขึ้นระหว่างวันที่ 27 – 28 มกราคม 2565 ผ่านระบบโดยมีผู้เข้าร่วมการประชุมฯ ประกอบด้วย รัฐมนตรีและผู้แทนของประเทศสมาชิกอาเซียนที่กำกับดูแลด้านดิจิทัลจากประเทศสมาชิกอาเซียน รัฐมนตรีจากประเทศคู่เจรจา ได้แก่ จีน และ อินเดีย รวมทั้งเลขาธิการอาเซียน เข้าร่วมการประชุม
โดย นายชัยวุฒิ ธนาคมานุสรณ์ รมว.ดิจิทัลเพื่อเศรษฐกิจเเละสังคม ได้ร่วมแลกเปลี่ยนความก้าวหน้าการพัฒนาสภาพแวดล้อมด้านดิจิทัล ภายใต้หัวข้อหลักของการประชุม ADGMIN ครั้งที่ ๒ “Digital Transformation: The Engine for ASEAN Economic Recovery from COVID-19”
นายชัยวุฒิ ได้กล่าวแสดงความยินดีต่อข้อริเริ่มและยุทธศาสตร์ที่สำคัญในการยกระดับศักยภาพ การแข่งขันด้านเศรษฐกิจดิจิทัลและพัฒนาด้านความมั่นคงปลอดภัยด้านไซเบอร์ของภูมิภาคอาเซียน เพื่อเป็นรากฐานของการปรับเปลี่ยนไปสู่ดิจิทัล นอกจากนี้ ได้เน้นย้ำถึงแนวทาง 4 มิติ เพื่อประยุกต์ใช้เทคโนโลยีดิจิทัลและนวัตกรรมในการก้าวข้ามความปกติใหม่  ได้แก่ 1) การยกระดับการพัฒนาด้านข้อมูลสำหรับ digital platform 2) การสร้างโอกาสในการเสริมสร้างการพัฒนาเทคโนโลยีดิจิทัล 3) การสนับสนุนภาคเอกชนและผู้บริโภค และ 4) การส่งเสริมการอำนวยความสะดวกและการบริการข้ามพรมแดนไร้รอยต่อ
สำหรับการประชุมรัฐมนตรีอาเซียนด้านดิจิทัล ครั้งที่ 2 จัดขึ้นภายใต้หัวข้อ การปรับเปลี่ยนไปสู่ดิจิทัลเพื่อเป็นพลังสำคัญในการฟื้นฟูเศรษฐกิจของภูมิภาคอาเซียนจากโรคโควิด – 19 (Digital Transformation: The Engine for ASEAN Economic Recovery from COVID – 19 โดยมุ่งเน้นการขับเคลื่อนภูมิภาคอาเซียนให้บรรลุวิสัยทัศน์ของประชาคมเศรษฐกิจอาเซียน และแผนแม่บทอาเซียนด้านดิจิทัล ค.ศ. ๒๐๒๕
รวมทั้งแนวทางการดำเนินงานของอาเซียนที่เกี่ยวข้องอย่างบูรณาการ ตลอดจนการสร้างความร่วมมือกับภาคีภายนอก และผู้มีส่วนได้ส่วนเสียที่เกี่ยวข้อง เพื่อสนับสนุนการดำเนินความร่วมมือด้านดิจิทัลให้บรรลุการเป็นประชาคมชั้นนำด้านดิจิทัลและกลุ่มประเทศทางเศรษฐกิจที่ขับเคลื่อนด้วยเทคโนโลยี บริการดิจิทัล และระบบนิเวศที่มีความปลอดภัยและปรับเปลี่ยนได้
**************

ที่มา : https://www.thaigov.go.th/news/contents/details/50968