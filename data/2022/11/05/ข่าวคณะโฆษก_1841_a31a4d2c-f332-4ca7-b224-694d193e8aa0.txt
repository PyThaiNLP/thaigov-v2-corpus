รัฐบาลไทย-ข่าวทำเนียบรัฐบาล-โฆษกรัฐบาลชี้ ผู้ว่า กทม. ออกประกาศต่อยอด พ.ร.บ. การชุมนุมฯ ปี 58 ดีแล้ว แนะบูรณาการ สตช. ดำเนินการเพื่อความสงบเรียบร้อย วอนผู้ชุมนุมปฏิบัติตามกฎหมาย ไม่ละเมิดสิทธิผู้อื่น


วันเสาร์ที่ 25 มิถุนายน 2565
พิมพ์
โฆษกรัฐบาลชี้ ผู้ว่า กทม. ออกประกาศต่อยอด พ.ร.บ. การชุมนุมฯ ปี 58 ดีแล้ว แนะบูรณาการ สตช. ดำเนินการเพื่อความสงบเรียบร้อย วอนผู้ชุมนุมปฏิบัติตามกฎหมาย ไม่ละเมิดสิทธิผู้อื่น
โฆษกรัฐบาลชี้ ผู้ว่า กทม. ออกประกาศต่อยอด พ.ร.บ. การชุมนุมฯ ปี 58 ดีแล้ว แนะบูรณาการ สตช. ดำเนินการเพื่อความสงบเรียบร้อย วอนผู้ชุมนุมปฏิบัติตามกฎหมาย ไม่ละเมิดสิทธิผู้อื่น
วันนี้ (25 มิถุนายน 2565) นายธนกร วังบุญคงชนะ โฆษกประจำสำนักนายกรัฐมนตรี เปิดเผยถึงกรณีที่นายชัชชาติ สิทธิพันธุ์ ผู้ว่าราชการกรุงเทพมหานคร ออกประกาศเรื่องจัดให้มีสถานที่เพื่อใช้สำหรับการชุมนุมสาธารณะ ว่า ถือเป็นเรื่องดีที่ กทม. ออกกฎกติกาเพื่อดูแลการชุมนุมให้เป็นไปด้วยความสงบเรียบร้อย ไม่กระทบต่อสิทธิเสรีภาพของประชาชนทั่วไป ซึ่งเป็นการต่อยอดจาก พ.ร.บ.การชุมนุมสาธารณะ พ.ศ. 2558 ที่รัฐบาลพลเอก ประยุทธ์ จันทร์โอชา นายกรัฐมนตรีในขณะนั้น เห็นถึงความสำคัญจึงได้เสนอและตรากฎหมายเป็นครั้งแรกเพื่อกำหนดหลักเกณฑ์การชุมนุมให้ชัดเจนและสอดคล้องกับกติการะหว่างประเทศว่าด้วยสิทธิพลเมืองและสิทธิทางการเมือง เช่น กำหนดพื้นที่ชุมนุมและขั้นตอนการปฏิบัติต่าง ๆ พร้อมทั้งย้ำมาเสมอว่าการจัดการชุมนุมถือเป็นสิทธิที่ทำได้แต่ต้องไม่ละเมิดผู้อื่นจนเกิดความเดือดร้อน สิ่งนี้ถือเป็นหลักสากลเหมือนกันทุกประเทศ
“หัวใจสำคัญของเรื่องนี้คือการปฏิบัติตามกฎหมาย หากผู้ชุมนุมเคารพกฎหมายและให้ความร่วมมือกับเจ้าหน้าที่ ดังนั้นไม่ว่าจะเป็นกฎหมายระดับชาติหรือท้องถิ่น ก็เชื่อว่าทุกอย่างจะเป็นไปด้วยดี แต่จากเหตุการณ์หลายครั้งที่ผ่านมามักมีการฝ่าฝืนกฎหมายและใช้ความรุนแรงก่อความไม่สงบ เจ้าหน้าที่จึงต้องปฏิบัติตามหน้าที่เพื่อบังคับใช้กฎหมายระงับยับยั้งไม่ให้เกิดผลกระทบต่อสังคมส่วนรวม ทั้งนี้ประกาศของ กทม. ดังกล่าว เป็นการกำหนดหลักเกณฑ์ในการอำนวยความสะดวกและจัดพื้นที่การชุมนุมให้เหมาะสม จึงขอความร่วมมือผู้ที่ประสงค์จะจัดการชุมนุมในพื้นที่ กทม. ปฏิบัติตามประกาศนี้อย่างเคร่งครัด อย่างไรก็ตามตนมองว่าผู้ว่าราชการกรุงเทพมหานครดำเนินการในเรื่องนี้ก็ดีแล้วและขอให้ กทม. บูรณาการทำงานร่วมกับ สตช. และหน่วยงานที่เกี่ยวข้อง เพื่อให้การชุมนุมแต่ละครั้งเป็นไปด้วยความสงบเรียบร้อย” นายธนกร กล่าว
....................

ที่มา : https://www.thaigov.go.th/news/contents/details/56129