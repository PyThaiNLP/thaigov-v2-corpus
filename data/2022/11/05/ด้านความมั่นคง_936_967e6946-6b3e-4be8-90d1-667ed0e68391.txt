รัฐบาลไทย-ข่าวทำเนียบรัฐบาล-วันคล้ายวันสถาปนากระทรวงกลาโหม ครบรอบ ๑๓๕ ปี วันที่ ๘ เมษายน ๒๕๖๕


วันศุกร์ที่ 8 เมษายน 2565
วันคล้ายวันสถาปนากระทรวงกลาโหม ครบรอบ ๑๓๕ ปี วันที่ ๘ เมษายน ๒๕๖๕
ในวันศุกร์ที่ ๘ เมษายน ๒๕๖๕ พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เป็นประธานในการจัดงานวันคล้ายวันสถาปนากระทรวงกลาโหม ครบ ๑๓๕ ปี โดยมีลำดับพิธีดังนี้
​เวลา ๐๗.๐๐ น. พิธีถวายสักการะ และสักการะสิ่งศักดิ์สิทธิ์ ในศาลาว่าการกลาโหม ได้แก่ เจ้าพ่อหอกลอง พระบวรฉายาสาทิสลักษณ์พระบาทสมเด็จพระปิ่นเกล้าเจ้าอยู่หัว พระบรมรูปหล่อพระบาทสมเด็จพระจุลจอมเกล้าเจ้าอยู่หัว พระรูปจอมพลสมเด็จพระราชปิตุลาบรมพงศาภิมุข เจ้าฟ้าภาณุรังสีสว่างวงศ์ฯ รูปหล่อ จอมพลและมหาอำมาตย์เอกเจ้าพระยาสุรศักดิ์มนตรี (เจิม-แสง-ชูโต)
​จากนั้นเวลา ๐๗.๓๐ น. นายกรัฐมนตรีและรัฐมนตรีว่าการกระทรวงกลาโหม ได้เป็นประธาน ในพิธีสงฆ์ (พระสงฆ์ ๑๐ รูป) ณ ห้องพินิตประชานาถ ในศาลาว่าการกลาโหม
วันที่ ๘ เมษายน ของทุกปี เป็นวันคล้ายวันสถาปนากระทรวงกลาโหม ซึ่งได้ถือกำเนิดขึ้นด้วย พระมหากรุณาธิคุณ และพระปรีชาญาณของพระบาทสมเด็จพระจุลจอมเกล้าเจ้าอยู่หัว ในปีพุทธศักราช ๒๕๖๕ นี้ นับเป็นเวลา ๑๓๕ ปี ที่เหล่าข้าราชการกระทรวงกลาโหมได้ยืนหยัดเพื่อพิทักษ์รักษาและเทิดทูนสถาบันพระมหากษัตริย์ ปกป้องอธิปไตยของประเทศชาติและรักษาความสงบสุขของพี่น้องประชาชน​ นับตั้งแต่อดีตถึงปัจจุบัน กระทรวงกลาโหมได้มีการพัฒนาและปรับปรุงโครงสร้างกองทัพ ให้มีความพร้อมสามารถรับมือกับภัยคุกคาม และภัยพิบัติได้ในทุกรูปแบบ ทั้งในปัจจุบันและอนาคต โดยการพัฒนาขีดความสามารถด้านไซเบอร์ และอวกาศ การนำเทคโนโลยีดิจิทัลเข้ามาใช้ในการพัฒนาระบบงานของกระทรวงกลาโหม เพื่อการบริหารจัดการด้านความมั่นคง ตลอดจนการเสริมสร้างขีดความสามารถด้านการวิจัยพัฒนาวิทยาศาสตร์เทคโนโลยี และอุตสาหกรรมป้องกันประเทศ พร้อมทั้งสนับสนุนรัฐบาลในการป้องกันและแก้ไขปัญหาด้านความมั่นคงที่ส่งผลกระทบต่อความเป็นอยู่ของพี่น้องประชาชน และความสงบสุขของบ้านเมืองมาอย่างต่อเนื่อง โดยมีกรอบการพัฒนาตามยุทธศาสตร์ชาติ แผนแม่บทภายใต้ยุทธศาสตร์ชาติ และแผนการปฏิรูปประเทศ เพื่อให้บรรลุเป้าหมายสำคัญในภาพรวม คือ “ประเทศชาติมั่นคง ประชาชนมีความสุข”
​​นอกจากนี้ กระทรวงกลาโหมยังได้ดำเนินกิจกรรมโครงการจิตอาสาพระราชทาน “เราทำความ ดี ด้วยหัวใจ” ของพระบาทสมเด็จพระเจ้าอยู่หัว มาดำเนินการร่วมกับส่วนราชการ ภาคเอกชน และประชาชนใน ทุกภาคส่วน เพื่อประโยชน์ต่อส่วนรวมและร่วมพัฒนาชีวิตความเป็นอยู่ของประชาชนให้ดีขึ้น กระทรวงกลาโหมขอให้คำมั่นสัญญาว่าจะยึดมั่นและธำรงไว้ซึ่งภารกิจในการรักษาสถาบันชาติ ศาสนา และพระมหากษัตริย์ ร่วมกันกับ ทุกภาคส่วน ในการรักษาความมั่นคงปลอดภัยของชาติ และนำมาซึ่งความผาสุกของพี่น้องประชาชน อย่างเต็มขีดความสามารถ
#กลาโหม135ปี

ที่มา : https://www.thaigov.go.th/news/contents/details/53433