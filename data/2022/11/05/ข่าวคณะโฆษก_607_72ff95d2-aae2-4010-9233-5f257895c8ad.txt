รัฐบาลไทย-ข่าวทำเนียบรัฐบาล-จังหวัดชายแดนใต้ยังไม่พบโอไมครอน เปิดด่านไทย-มาเลย์หรือไม่ รอมติศบค. คาด 13 ธ.ค.


วันอาทิตย์ที่ 5 ธันวาคม 2564
พิมพ์
จังหวัดชายแดนใต้ยังไม่พบโอไมครอน เปิดด่านไทย-มาเลย์หรือไม่ รอมติศบค. คาด 13 ธ.ค.
จังหวัดชายแดนใต้ยังไม่พบโอไมครอน เปิดด่านไทย-มาเลย์หรือไม่ รอมติศบค. คาด 13 ธ.ค.
วันที่ 5 ธ.ค. 64 นางสาวรัชดา ธนาดิเรก รองโฆษกประจำสำนักนายกรัฐมนตรี เปิดเผยว่า จากกรณีที่ประเทศมาเลเซียพบการติดเชื้อโควิด-19 สายพันธุ์โอไมครอน ในนักศึกษาที่เดินทางกลับจากแอฟริกาใต้ ขณะนี้ทางการมาเลเซียแจ้งว่า ยังไม่มีเหตุที่น่ากังวล เนื่องจากบุคคลดังกล่าวได้รับการกักตัวทันทีที่เดินทางถึงมาเลเซียและได้ทำการติดตามผู้สัมผัสใกล้ชิด รวมถึงทำการตรวจหาเชื้อกับบุคคลที่มีความเสี่ยงแล้ว สำหรับสถานการณ์ในพื้นที่จังหวัดชายแดนใต้ ผู้ตรวจราชการกระทรวงสาธารณสุขเขตสุขภาพที่ 12 (สงขลา สตูล ตรัง พัทลุง ปัตตานี ยะลา และนราธิวาส) ได้รายงานว่า ขณะนี้ยังไม่พบสายพันธุ์โอไมครอน ขอให้ประชาชนอย่าตระหนก ทางกระทรวงสาธารณสุขมีระบบการตรวจหาเชื้อและส่งไปถอดรหัสพันธุกรรมหาสายพันธุ์ที่ศูนย์วิทยาศาสตร์การแพทย์ที่ 12 สงขลา โดยจะดำเนินการสุ่มตรวจใน 4 กรณี คือ 1.หากพบการลักลอบเข้ามาแล้วติดเชื้อ 2.สุ่มจากการติดเชื้อในคลัสเตอร์ชุมชน 3.กลุ่มบุคลากรทางการแพทย์ และ 4.ตรวจหาสายพันธุ์จากผู้ติดเชื้อที่เสียชีวิต โดยที่ผ่านมาได้มีการส่งตรวจหาสายพันธุ์ประมาณ 1,000 ตัวอย่างต่อเดือน
ขณะที่ มีข้อเรียกร้องของกลุ่มสมาชิกสภาผู้แทนราษฎรจังหวัดชายแดนใต้ให้มีการเปิดด่านชายแดนไทย-มาเลเซีย นางสาวรัชดา กล่าวว่า ในกรณีนี้ ได้รับทราบข้อมูลเบื้องต้นจาก ศบค.ส่วนหน้าว่า ขอรับข้อเสนอดังกล่าวมาพิจารณา ซึ่งความจริงในที่ประชุม ศบค.ครั้งที่ผ่านมา ได้เห็นชอบหลักการในเบื้องต้นแล้ว และให้ ศบค.ส่วนหน้าไปพิจารณาในรายละเอียดเพิ่มเติม อย่างไรก็ตาม หลังจากการประชุม ศบค.ครั้งนั้น ได้เริ่มพบการติดเชื้อโควิด-19 สายพันธุ์โอไมครอนในประเทศมาเลเซีย ทางศบค.ส่วนหน้า ได้ติดตามสถานการณ์อย่างใกล้ชิด และจะมีการหารือกันในสัปดาห์หน้านี้ เพื่อเสนอให้ ศบค.ชุดใหญ่พิจารณาในการประชุมครั้งหน้า ซึ่งคาดว่าจะมีขึ้นใน 13 ธ.ค.นี้
------------------------

ที่มา : https://www.thaigov.go.th/news/contents/details/49119