รัฐบาลไทย-ข่าวทำเนียบรัฐบาล-การรถไฟแห่งประเทศไทย ร่วมทำกิจกรรมมวลชนสัมพันธ์ในพื้นที่จังหวัดนราธิวาส เพื่อสร้างการมีส่วนร่วมจากชุมชน ในการพัฒนาบริการเดินรถ ให้มีความสะดวก รวดเร็ว และปลอดภัย


วันพุธที่ 10 พฤศจิกายน 2564
การรถไฟแห่งประเทศไทย ร่วมทำกิจกรรมมวลชนสัมพันธ์ในพื้นที่จังหวัดนราธิวาส เพื่อสร้างการมีส่วนร่วมจากชุมชน ในการพัฒนาบริการเดินรถ ให้มีความสะดวก รวดเร็ว และปลอดภัย
การรถไฟแห่งประเทศไทย (รฟท.) กระทรวงคมนาคม ร่วมจัดกิจกรรมมวลชนสัมพันธ์ภายใต้มาตรการสาธารณสุขอย่างเคร่งครัดร่วมกับพี่น้องประชาชน ผู้นำศาสนาในจังหวัดนราธิวาส
การรถไฟแห่งประเทศไทย (รฟท.) กระทรวงคมนาคม ร่วมจัดกิจกรรมมวลชนสัมพันธ์ภายใต้มาตรการสาธารณสุขอย่างเคร่งครัดร่วมกับพี่น้องประชาชน ผู้นำศาสนาในจังหวัดนราธิวาส บริเวณที่หยุดรถสะโลว์บูกิต ยือแล อำเภอรือเสาะ สถานีมะรือโบ ตำบลมะรือโบตก อำเภอระแงะ และ ที่หยุดรถกะแดะ ตำบลเฉลิมพระเกียรติ อำเภอยี่งอ พร้อมกับหารือร่วมกับนายอำเภอระแงะ ผู้นำศาสนาในพื้นที่ กำนันผู้ใหญ่บ้าน นายกเทศมนตรีมะรือโบตก ผู้บังคับการทหารประจำจังหวัดนราธิวาส ชุดรักษาความปลอดภัยหมู่บ้าน และชาวบ้าน เพื่อแลกเปลี่ยนความคิดเห็น นำมาพัฒนาการให้บริการเดินรถในพื้นที่จังหวัดชายแดนภาคใต้
นายเอกรัช ศรีอาระยันพงษ์ ผู้อำนวยการศูนย์ประชาสัมพันธ์ รฟท. เปิดเผยว่า การทำกิจกรรมมวลชนสัมพันธ์ครั้งนี้ เป็นไปตามนโยบายของนายนิรุฒ มณีพันธ์ ผู้ว่าการรถไฟแห่งประเทศไทย ที่มุ่งเน้นให้ รฟท. ปฏิบัติหน้าที่โดยสร้างการมีส่วนร่วมจากชุมชนในพื้นที่ พร้อมเปิดรับฟังความคิดเห็นสนับสนุนชุมชน และประชาชนในพื้นที่เพื่อนำมาใช้พัฒนาร่วมกันในทุกมิติ ต่อยอดการให้บริการเดินรถให้มีความสะดวก รวดเร็ว ปลอดภัย ตอบโจทย์ความต้องการของประชาชนสูงสุด โดยมีนายรอยือมี มะรอเสะ ผู้อำนวยการศูนย์ปฏิบัติการเดินรถภาค 4 นายแวมาฮามะนูร์ เจ๊ะกายอ วิศวกรกำกับการเขตทุ่งสง นายประชานิวัฒน์ บัวศรี ผู้ช่วยสารวัตรแขวงรถจักรหาดใหญ่ และผู้แทนชมรมมุสลิมรถไฟหาดใหญ่ เป็นตัวแทน รฟท. เข้าร่วมกิจกรรม
ทั้งนี้ การทำกิจกรรมมวลชนสัมพันธ์ในพื้นที่จังหวัดนราธิวาส ได้รับความร่วมมืออย่างดีจากพี่น้องประชาชน ผู้นำศาสนา และหน่วยงานท้องถิ่น ในการแลกเปลี่ยนมุมมอง ความคิดเห็นอันเป็นประโยชน์ต่อการพัฒนาแนวทางการเดินรถไฟในพื้นที่จังหวัดชายแดนภาคใต้ ให้เกิดความสะดวก รวดเร็ว ปลอดภัย ซึ่งเป็นประโยชน์ต่อประชาชนโดยตรงในการเดินทาง การขนส่งสินค้าให้แก่เกษตรกรในพื้นที่ รวมถึง การพัฒนาร่วมกันในทุกมิติ เพื่อให้เกิดความปลอดภัยในการเดินรถในพื้นที่เสี่ยงภัย รวมถึงขยายความร่วมมือในทุกระดับในการพัฒนาสถานีรถไฟในพื้นที่โดยประชาชนมีส่วนร่วมในกรอบความร่วมมือใหม่ที่จะร่วมกันดูแลเส้นทางการเดินรถไฟเพื่อประโยชน์สูงสุดต่อพี่น้องประชาชนในพื้นที่ นอกจากนี้ การรถไฟฯ ยังได้มอบเงินสนับสนุนในการก่อสร้างมัสยิดแห่งใหม่ที่สะโลบูกิตยือแล มอบทุนการศึกษาสำหรับศูนย์ช่วยเหลือเด็กกำพร้าในพื้นที่กะแดะและมะรือโบตก รวมถึงมอบของที่ระลึกเพื่อสร้างความสัมพันธ์อันดีระหว่าง รฟท. กับชุมชน และเป็นแนวทางในการต่อยอดความร่วมมือกันในอนาคตอีกด้วย

ที่มา : https://www.thaigov.go.th/news/contents/details/48054