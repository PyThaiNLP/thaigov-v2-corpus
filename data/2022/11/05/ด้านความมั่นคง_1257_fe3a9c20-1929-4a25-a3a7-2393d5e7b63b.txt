รัฐบาลไทย-ข่าวทำเนียบรัฐบาล-รมว.เฮ้ง เตือน อย่าหลงเชื่อเว็บหลอกลวง งานเกษตรเกาหลี ส่งโดยกรมการจัดหางานเท่านั้น


วันศุกร์ที่ 1 กรกฎาคม 2565
พิมพ์
รมว.เฮ้ง เตือน อย่าหลงเชื่อเว็บหลอกลวง งานเกษตรเกาหลี ส่งโดยกรมการจัดหางานเท่านั้น
รัฐมนตรีว่าการกระทรวงแรงงาน เผย มิจฉาชีพยกข่าวดีงานเกษตรตามฤดูกาลเกาหลีหลอกคนหางาน เตือน ติดตามข่าวจากกรมการจัดหางานก่อนโอนเงิน
นายสุชาติ ชมกลิ่น รัฐมนตรีว่าการกระทรวงแรงงาน เปิดเผยว่า จากการเดินทางไปสาธารณรัฐเกาหลีเพื่อเจรจาเรื่องโควตางานเกษตรตามฤดูกาลกับเมืองต่าง ๆ และได้รับข่าวดีเมื่อสัปดาห์ที่ผ่านมา ทำให้มีกลุ่มมิจฉาชีพฉวยโอกาสหลอกลวงคนหางานโดยสร้างเพจโฆษณาชวนเชื่อ หรือเปิดบริษัทเพื่อเพิ่มความน่าเชื่อถือ หลอกคนหางานว่าสามารถพาไปทำงานเกาหลีได้ ทำให้มีผู้หลงเชื่อเป็นจำนวนมาก เกี่ยวกับเรื่องนี้พล.อ.ประยุทธ์ จันทร์โอชา นายกรัฐมนตรี และพล.อ.ประวิตร วงษ์สุวรรณ รองนายกรัฐมนตรี ซึ่งกำกับดูแลกระทรวงแรงงาน ให้ความสำคัญอย่างมาก ย้ำเตือนให้กระทรวงแรงงาน และหน่วยงานที่เกี่ยวข้องดูแลคนหางาน และตรวจสอบดำเนินคดีผู้มีพฤติการณ์หลอกลวงคนหางานอย่างถึงที่สุด
“ขอย้ำเตือนว่าลำดับแรกกระทรวงแรงงานและเมืองท้องถิ่นของประเทศเกาหลีต้องมีการทำข้อตกลง (MOU) เรียบร้อยเสียก่อน จึงจะจัดส่งแรงงานไปทำงานได้ ซึ่งขณะนี้อยู่ระหว่างดำเนินการ ปรับปรุงร่าง MOU ให้แล้วเสร็จ และจะเสนอเข้าที่ประชุมคณะรัฐมนตรีภายใน 1 เดือน จากนั้นคาดว่าจะสามารถจัดส่งแรงงานตามฤดูกาลในภาคเกษตรได้ภายใน 60 วัน โดยการจัดส่งแรงงานเกษตรตามฤดูกาล จะเป็นแบบรัฐบาล (กรมการจัดหางาน) จัดส่งเท่านั้น ขออย่าหลงเชื่อผู้แอบอ้างว่าสามารถพาท่านไปทำงานเกาหลี และงานเกษตรตามฤดูกาลเป็นงานระยะสั้น 6 - 8 เดือน ผู้ที่ไม่มีความเชี่ยวชาญภาษาต่างประเทศก็สามารถสมัครทำงานได้ เพราะนายจ้างไม่มีข้อจำกัดด้านภาษา” รัฐมนตรีว่าการกระทรวงแรงงาน กล่าว
ด้านนายไพโรจน์ โชติกเสถียร อธิบดีกรมการจัดหางาน กล่าวว่า นายสุชาติ ชมกลิ่น รัฐมนตรีว่าการกระทรวงแรงงาน  ได้สั่งการกรมการจัดหางานประชาสัมพันธ์เกี่ยวกับการหลอกลวงดังกล่าวในทุกช่องทาง และตรวจสอบสื่อโซเซียลมีเดียต่าง ๆ เมื่อมีการโพสต์ข้อความชักชวนคนหางาน ไปทำงานในต่างประเทศที่อาจเข้าข่ายกระทำความผิดตามพระราชบัญญัติจัดหางานและคุ้มครองคนหางาน พ.ศ. 2528 โดยผู้ใดจัดหางานให้คนหางานเพื่อไปทำงานในต่างประเทศ โดยไม่ได้รับใบอนุญาตจากนายทะเบียนจัดหางานกลาง ต้องระวางโทษจำคุกตั้งแต่ 3 ปี - 10 ปี หรือปรับตั้งแต่ 60,000 บาท - 200,000 บาท หรือทั้งจำทั้งปรับ และการโฆษณาการจัดหางานโดยไม่ได้รับอนุญาตจากกรมการจัดหางาน มีความผิด ต้องระวางโทษจำคุกไม่เกิน 3 ปี หรือปรับไม่เกิน 60,000 บาท หรือทั้งจำทั้งปรับ โดยปีงบประมาณ พ.ศ. 2565 มีการดำเนินคดีสาย/นายหน้าเถื่อนแล้ว 88 ราย พบการหลอกลวงคนหางานทั้งสิ้น 115 คน คิดเป็นมูลค่าความเสียหาย จำนวน 10,730,600 บาท
ทั้งนี้ ผู้ที่สนใจเดินทางไปทำงานเกษตรตามฤดูกาลที่เกาหลี สามารถลงทะเบียนได้ที่เว็บไซต์ toea.doe.go.th ของกองบริหารแรงงานไทยไปต่างประเทศ และติดตามข่าวสารจากกรมการจัดหางานอย่างใกล้ชิดที่ เว็บไซต์ doe.go.th/overseas หรือสอบถามได้ที่สำนักงานจัดหางานจังหวัดทุกจังหวัด สำนักงานจัดหางานกรุงเทพมหานครพื้นที่ 1 - 10

ที่มา : https://www.thaigov.go.th/news/contents/details/56438