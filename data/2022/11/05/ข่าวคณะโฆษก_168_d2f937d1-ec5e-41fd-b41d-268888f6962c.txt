รัฐบาลไทย-ข่าวทำเนียบรัฐบาล-“โฆษกรัฐบาล”เผย นายกฯ ห่วงผู้ประสบภัยน้ำท่วม-น้ำหลาก กำชับทุกส่วนราชการเตรียมพร้อมแผนเผชิญเหตุ พร้อมเข้าช่วยเหลือได้ทันที


วันเสาร์ที่ 28 สิงหาคม 2564
พิมพ์
“โฆษกรัฐบาล”เผย นายกฯ ห่วงผู้ประสบภัยน้ำท่วม-น้ำหลาก กำชับทุกส่วนราชการเตรียมพร้อมแผนเผชิญเหตุ พร้อมเข้าช่วยเหลือได้ทันที
“โฆษกรัฐบาล”เผย นายกฯ ห่วงผู้ประสบภัยน้ำท่วม-น้ำหลาก กำชับทุกส่วนราชการเตรียมพร้อมแผนเผชิญเหตุ พร้อมเข้าช่วยเหลือได้ทันที
วันนี้ 28 ส.ค. 64 นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า จากสถานการณ์น้ำท่วมในหลายพื้นที่ พล.อ.ประยุทธ์ จันทร์โอชา นายกรัฐมนตรี และรัฐมนตรีว่าการกระทรวงกลาโหม ได้สั่งการไปยังทุกส่วนราชการให้เตรียมแผนการเคลื่อนย้ายคนและสัตว์ในพื้นที่เสี่ยงน้ำท่วมไปยังพื้นที่ปลอดภัย หลังกองอำนวยการน้ำแห่งชาติและกรมอุตุนิยมวิทยา ได้ออกประกาศเฝ้าระวังพื้นที่เสี่ยงน้ำหลาก ดินถล่ม น้ำล้นอ่างเก็บน้ำและน้ำล้นตลิ่ง ในช่วงวันที่ 25 - 30 สิงหาคม 2564 โดยประกาศของกองอำนวยการน้ำแห่งชาติ ฉบับที่ 8/2564ได้ประกาศเตือน เฝ้าระวังพื้นที่เสี่ยงน้ำหลาก ดินถล่ม น้ำล้นอ่างเก็บน้ำ และน้ำล้นตลิ่ง บริเวณประเทศไทยตอนบน - ภาคใต้ฝั่งตะวันตก ในช่วงวันที่ 26 ส.ค. - 3 ก.ย. จากร่องมรสุมจะเลื่อนลงมาพาดผ่านภาคเหนือ ภาคกลาง และภาคตะวันออกเฉียงเหนือ ทำให้ประเทศไทยมีฝนตกหนักถึงหนักมากบางแห่ง มีพื้นที่เสี่ยงเฝ้าระวังน้ำหลาก ดินถล่ม  ภาคเหนือในจังหวัดแม่ฮ่องสอน เชียงใหม่ เชียงราย พะเยา น่าน แพร่ อุตรดิตถ์ และพิษณุโลก  ภาคตะวันออกเฉียงเหนือในจังหวัดเลย บึงกาฬ สกลนคร หนองคาย อำนาจเจริญ และอุดรธานี ภาคตะวันออก จังหวัดนครนายก ปราจีนบุรี จันทบุรี และตราด ภาคตะวันตก จังหวัดกาญจนบุรี และภาคใต้ จังหวัดชุมพร สุราษฎร์ธานี ระนอง พังงา และภูเก็ต  นอกจากนี้ ระดับน้ำในลำน้ำมีแนวโน้มเพิ่มสูงขึ้นล้นตลิ่งและท่วมขังบริเวณที่ลุ่มต่ำ รวมทั้งเฝ้าระวังระดับน้ำในแม่น้ำโขงเปลี่ยนแปลงอย่างฉับพลัน บริเวณ 8 จังหวัดริมแม่น้ำโขง ตั้งแต่จังหวัดเชียงรายจนถึงอุบลราชธานี  ทั้งนี้ สอดคล้องกับกรมอุตุนิยมวิทยา ได้พยากรณ์อากาศระหว่างวันที่ 26 สิงหาคม 2564 - 1 กันยายน 2564 ประเทศไทยจะมีฝนตกต่อเนื่องและมีฝนตกหนักถึงหนักมากบางแห่ง ซึ่งอาจทำให้เกิดน้ำท่วมฉับพลัน น้ำป่าไหลหลากได้
นายธนกร กล่าวอีกว่า นายกรัฐมนตรียังกำชับให้ศูนย์ป้องกันและบรรเทาสาธารณภัยเขตในจังหวัดที่เป็นพื้นที่เสี่ยงภัย ติดตามสภาพอากาศและสภาพน้ำตลอด 24 ชั่วโมง พร้อมให้ซักซ้อมแผนเผชิญเหตุ เตรียมความพร้อมบุคลากร เครื่องจักรเครื่องมือ และระบบสื่อสารสำรอง จัดชุดเคลื่อนที่เร็วเพี่ออพยพประชาชนรวมถึงสัตว์เลี้ยงได้ทันทีหากเกิดสถานการณ์ ขณะเดียวกันขอให้ประชาชนที่มีความจำเป็นต้องเดินทางไปในพื้นที่เสี่ยงหรือพื้นที่ใกล้เคียงติดตามข่าวสารและปฏิบัติตามคำแนะนำของภาครัฐอย่างเคร่งครัดด้วย ทั้งนี้ ประชาชนสามารถติดตามได้ตลอด 24 ชั่วโมงที่เว็บไซต์ สำนักพยากรณ์อากาศ กรมอุตุนิยมวิทยาสำนักพยากรณ์อากาศ http://www.metalarm.tmd.go.th/monitor/thailand และ ศูนย์อำนวยการน้ำแห่งชาติ http://nwcc.onwr.go.th/ ซึ่งจะมีการประชาสัมพันธ์และแจ้งเตือนสถานการณ์น้ำและพื้นที่ที่คาดว่าจะได้รับผลกระทบให้ประชาชนได้ทราบล่วงหน้าด้วย
-----------------

ที่มา : https://www.thaigov.go.th/news/contents/details/45252