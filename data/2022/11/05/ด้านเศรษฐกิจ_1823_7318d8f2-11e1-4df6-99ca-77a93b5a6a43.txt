รัฐบาลไทย-ข่าวทำเนียบรัฐบาล-การรถไฟฟ้าขนส่งมวลชนแห่งประเทศไทยรับมอบม้านั่งสแตนเลสสตีล ผลงานชนะเลิศจากการประกวด ออกแบบ POSCO-Thainox Award 2020


วันพุธที่ 17 พฤศจิกายน 2564
การรถไฟฟ้าขนส่งมวลชนแห่งประเทศไทยรับมอบม้านั่งสแตนเลสสตีล ผลงานชนะเลิศจากการประกวด ออกแบบ POSCO-Thainox Award 2020
เพื่ออำนวยความสะดวกแก่ผู้ใช้บริการรถไฟฟ้า MRT สายฉลองรัชธรรม และท่าเรือพระนั่งเกล้า
วันนี้ 16 พฤศจิกายน 2564 นายวิทยา พันธุ์มงคล รองผู้ว่าการ (ปฏิบัติการ) การรถไฟฟ้าขนส่งมวลชนแห่งประเทศไทย (รฟม.) กระทรวงคมนาคม รับมอบม้านั่งสเตนเลสสตีล จำนวน 38 ชุด จากสมาคมพัฒนาสเตนเลสไทย และบริษัทโพสโค - ไทยน๊อคซ์ จำกัด (มหาชน) โดยมีนายยองชอล ควอน กรรมการผู้อำนวยการใหญ่ บริษัท โพสโค - ไทยน๊อคซ์ จำกัด (มหาชน)  เป็นผู้ส่งมอบ ณ อาคารบริหารท่าเรือพระนั่งเกล้า โครงการรถไฟฟ้ามหานคร สายฉลองรัชธรรม
ทั้งนี้ ม้านั่งสเตนเลสสตีลที่ได้รับมอบดังกล่าว ได้นำไปติดตั้ง ณ บริเวณชั้นชานชาลา ภายในสถานีรถไฟฟ้ามหานคร สายฉลองรัชธรรม (สายสีม่วง) จำนวน 32 ชุด แบ่งเป็นสถานีละ 2 ชุด รวม 16 สถานี และติดตั้งภายในบริเวณพื้นที่ท่าเรือพระนั่งเกล้า จำนวน 6 ชุด รวมทั้งสิ้น 38 ชุด เพื่อใช้สำหรับสาธารณประโยชน์และอำนวยความสะดวกให้แก่ผู้ใช้บริการรถไฟฟ้า MRT และท่าเรือพระนั่งเกล้าของ รฟม. อีกทั้งเป็นการสนับสนุนความคิดสร้างสรรค์และผลงานของนักศึกษาที่ได้รับรางวัลชนะเลิศในการประกวดออกแบบ POSCO-Thainox Award 2020 ซึ่งเป็นการออกแบบที่สอดรับกับการใช้บริการของผู้โดยสารรถไฟฟ้า MRT ในทุกๆ ประเภท ไม่ว่าจะเป็น ผู้พิการ ผู้สูงอายุ เด็ก และบุคคลทั่วไปและได้นำผลงานดังกล่าวมาผลิตขึ้นเป็นชิ้นงานจริง และสามารถใช้งานได้จริง  ติดตามรายละเอียดและข้อมูลข่าวสารเพิ่มเติมได้ที่เว็บไซต์ รฟม. www.mrta.co.th และเฟซบุ๊กแฟนเพจ การรถไฟฟ้าขนส่งมวลชนแห่งประเทศไทย หรือ Call Center รฟม. โทร. 0 2716 4044

ที่มา : https://www.thaigov.go.th/news/contents/details/48333