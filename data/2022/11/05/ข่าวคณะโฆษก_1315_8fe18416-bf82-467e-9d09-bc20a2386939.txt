รัฐบาลไทย-ข่าวทำเนียบรัฐบาล-ครม.ไฟเขียวยกเว้นค่าผ่านทางทางหลวงพิเศษหมายเลข 7 และหมายเลข 9 ในช่วงเทศกาลสงกรานต์ คาดทำให้รัฐสูญเสียรายได้ประมาณ 147 ล้านบาท


วันอังคารที่ 29 มีนาคม 2565
พิมพ์
ครม.ไฟเขียวยกเว้นค่าผ่านทางทางหลวงพิเศษหมายเลข 7 และหมายเลข 9 ในช่วงเทศกาลสงกรานต์ คาดทำให้รัฐสูญเสียรายได้ประมาณ 147 ล้านบาท
ครม.ไฟเขียวยกเว้นค่าผ่านทางทางหลวงพิเศษหมายเลข 7 และหมายเลข 9 ในช่วงเทศกาลสงกรานต์ คาดทำให้รัฐสูญเสียรายได้ประมาณ 147 ล้านบาท และครม.ยังรับทราบกทพ.ยกเว้นค่าผ่านทางทางพิเศษบูรพาวิถีและทางพิเศษกาญจนาภิเษก(บางพลี-สุขสวัสดิ์)
วันที่ 29 มีนาคม 2565 น.ส.ไตรศุลี ไตรสรณกุล รองโฆษกประจำสำนักนายกรัฐมนตรีกล่าวว่า คณะรัฐมนตรี (ครม.) อนุมัติหลักการร่างกฎกระทรวงยกเว้นค่าธรรมเนียมการใช้ยานยนต์บนทางหลวงพิเศษหมายเลข 7 สายกรุงเทพมหานคร-บ้านฉาง ตอนกรุงเทพมหานคร-เมืองพัทยา รวมทางแยกไปบรรจบทางหลวงแผ่นดินหมายเลข 34 (บางวัว) ทางแยกเข้าชลบุรี  ทางแยกเข้าท่าเรือแหลมฉบัง ทางแยกเข้าพัทยา และตอนบ้านหนองปรือ-บ้านฉาง รวมทางแยกไปบรรจบทางหลวงแผ่นดินหมายเลข 3 (บ้านอำเภอ) และทางหลวงพิเศษหมายเลข 9 สายวงแหวนรอบนอกกรุงเทพมหานคร(ถนนกาญจนาภิเษก)ตอนพระประแดง-บางแค ช่วงพระประแดง-ต่างระดับบางขุนเทียน และตอนบางปะอิน-บางพลี ในช่วงเทศกาลสงกรานต์ปี 2565 นี้ ตั้งแต่เวลา 00.01 นาฬิกาของวันที่ 12 เมษายน ถึงเวลา 24.00นาฬิกา ของวันที่ 18 เมษายน 2565  เพื่อแก้ไขปัญหาจราจรและอำนวยความสะดวกให้แก่ประชาชนในการเดินทางบนทางหลวงพิเศษในช่วงเทศกาลดังกล่าว
ทั้งนี้เนื่องจากวันหยุดราชการประจำปีกำหนดให้วันที่ 13-15 เมษายน 2565 เป็นวันหยุดสงกรานต์ ทำให้มีวันหยุดต่อเนื่องตั้งแต่วันที่ 13-17 เมษายน 2565 รวม 5 วัน ซึ่งคาดหมายว่าจะมีประชาชนจำนวนมากเดินทางกลับภูมิลำเนาเป็นผลให้การจราจรติดขัดในทุกสายทางที่ออกและเข้ากรุงเทพมหานครและปริมณฑล โดยเฉพาะหน้าด่านเก็บค่าผ่านทางจะมีปัญหาการจราจรติดขัดหลายกิโลเมตร เนื่องจากประชาชนรอชำระค่าธรรมเนียมผ่านทาง โดยคาดว่าจะทำให้รัฐสูญเสียรายได้ประมาณ 147 ล้านบาท โดยคาดการณ์จากปริมาณจราจรช่วงการดำเนินมาตรการดังกล่าวประมาณ 4,190,425 คัน แต่จะก่อให้เกิดผลประโยชน์ตอบแทนทางด้านเศรษฐกิจประเมินเป็นมูลค่าเงินได้ประมาณ 205 ล้านบาท  ซึ่งประเมินจากมูลค่าการประหยัดค่าใช้จ่ายการใช้รถและมูลค่าจากการประหยัดเวลาในการเดินทาง
นอกจากนี้ยังมีผลประโยชน์ที่ไม่สามารถประเมินเป็นมูลค่าเงินได้รวมอยู่ด้วย เช่น ความสะดวก รวดเร็ว และความปลอดภัยในการเดินทาง เป็นปัจจัยสนับสนุนต่อการเดินทางเพื่อการท่องเที่ยว และลดมลพิษทางอากาศ
นอกจากนี้ครม.ยังได้รับทราบกรณีการทางพิเศษแห่งประเทศไทยยกเว้นการเก็บค่าผ่านทางพิเศษในช่วงเทศกาลสงกรานต์ปีนี้ด้วยเช่นกัน  โดยยกเว้นค่าผ่านทางพิเศษของทางพิเศษบูรพาวิถี(ทางพิเศษสายบางนา-ชลบุรี) ทางยกระดับด้านทิศใต้สนามบินสุวรรณภูมิเชื่อมทางพิเศษบูรพาวิถี และทางเชื่อมต่อทางพิเศษกาญจนาภิเษก(บางพลี-สุขสวัสดิ์) กับทางพิเศษบูรพาวิถี และทางพิเศษกาญจนาภิเษก(บางพลี-สุขสวัสดิ์)  และทางพิเศษสายเชื่อมระหว่างถนนวงแหวนอุตสาหกรรมกับทางพิเศษกาญจนาภิเษก ตั้งแต่เวลา 00.01 นาฬิกา ของวันที่ 12 เมษายน  ถึงเวลา 24.00 นาฬิกา วันที่ 18 เมษายน 2565
สำหรับทางพิเศษบูรพาวิถีคาดว่าในช่วงเวลาดังกล่าวจะมีปริมาณจราจรรวม 7 วันจำนวน 987,028 คัน รายได้ที่ไม่ได้เรียกเก็บจำนวน 38 ล้านบาท ส่วนผลประโยชน์ที่คาดว่าจะได้รับจำนวน 76 ล้านบาท  ขณะที่ทางพิเศษกาญจนาภิเษก(บางพลี-สุขสวัสดิ์) คาดว่าจะมีปริมาณการจราจรรวม 7 วันจำนวน 1,363,565 คัน รายได้ที่ไม่ได้เรียกเก็บ 58 ล้านบาท และผลประโยชน์ที่จะได้รับจำนวน 70 ล้านบาท

ที่มา : https://www.thaigov.go.th/news/contents/details/53066