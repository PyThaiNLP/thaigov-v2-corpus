รัฐบาลไทย-ข่าวทำเนียบรัฐบาล-“อนุทิน” เผย 215 วัน “ศูนย์ฯบางซื่อ” ฉีดวัคซีนโควิดกว่า 3.5 ล้านโดส พร้อมมอบโล่ขอบคุณหน่วยงานที่ให้การสนับสนุน


วันศุกร์ที่ 24 ธันวาคม 2564
“อนุทิน” เผย 215 วัน “ศูนย์ฯบางซื่อ” ฉีดวัคซีนโควิดกว่า 3.5 ล้านโดส  พร้อมมอบโล่ขอบคุณหน่วยงานที่ให้การสนับสนุน
รองนายกรัฐมนตรีและรัฐมนตรีว่าการกระทรวงสาธารณสุข มอบโล่ประกาศเกียรติคุณแก่ 100 หน่วยงานรัฐและเอกชนที่สนับสนุนการดำเนินงานของศูนย์ฉีดวัคซีนกลางบางซื่อ และมอบประกาศนียบัตรให้แก่บุคลากรทางการแพทย์และจิตอาสา
รองนายกรัฐมนตรีและรัฐมนตรีว่าการกระทรวงสาธารณสุข มอบโล่ประกาศเกียรติคุณแก่ 100 หน่วยงานรัฐและเอกชนที่สนับสนุนการดำเนินงานของศูนย์ฉีดวัคซีนกลางบางซื่อ และมอบประกาศนียบัตรให้แก่บุคลากรทางการแพทย์และจิตอาสา ที่ช่วยให้บริการฉีดวัคซีนโควิดมีความสะดวก ราบรื่น และมีประสิทธิภาพตลอดระยะเวลา 215 วัน ฉีดวัคซีนให้ประชาชนกว่า 3.5 ล้านโดส
วันนี้ (24 ธันวาคม 2564) ที่ศูนย์ฉีดวัคซีนกลางบางซื่อ กทม. นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข เป็นประธานพิธีมอบโล่ประกาศเกียรติคุณให้แก่หน่วยงาน องค์กรต่างๆ จำนวน 100 หน่วยงาน ที่ให้การสนับสนุนการดำเนินงานของศูนย์ฉีดวัคซีนกลางบางซื่อ และมอบประกาศนียบัตรให้แก่บุคลากรทางการแพทย์และจิตอาสา โดยมี นพ.สมศักดิ์ อรรฆศิลป์ อธิบดีกรมการแพทย์ และ พญ.มิ่งขวัญ วิชัยดิษฐ ผู้อำนวยการสถาบันโรคผิวหนังและผู้อำนวยการศูนย์ฉีดวัคซีนกลางบางซื่อ เข้าร่วม
นายอนุทินกล่าวว่า รัฐบาลมีนโยบายให้ประชากรในประเทศได้รับวัคซีนโควิด 19 ทุกคนตามความสมัครใจโดยไม่คิดมูลค่าและเร็วที่สุด เพื่อให้ประชาชนกลับมาใช้ชีวิตใกล้เคียงปกติโดยเร็วและช่วยฟื้นคืนเศรษฐกิจโดยกระทรวงสาธารณสุขร่วมมือกับกระทรวงคมนาคมใช้พื้นที่สถานีกลางบางซื่อ ของการรถไฟแห่งประเทศไทย จัดตั้งศูนย์ฉีดวัคซีนกลางบางซื่อ ซึ่งถือเป็นศูนย์บริการฉีดวัคซีนโควิด 19 ที่ใหญ่ที่สุดในประเทศไทย เพื่อลดความแออัดจากการเข้าใช้บริการฉีดวัคซีนในสถานพยาบาล และเพื่อให้เป็นไปตามแผนการระดมฉีดวัคซีนให้แก่ประชาชนโดยเริ่มดำเนินการเมื่อวันที่ 24 พฤษภาคม 2564 จนถึงปัจจุบันรวม 215 วัน มีสถาบันโรคผิวหนัง กรมการแพทย์ เป็นหน่วยงานหลักดำเนินงานร่วมกับหน่วยงานต่างๆ ทุกภาคส่วน ทั้งบุคลากรทางการแพทย์และจิตอาสา
“ผมขอเป็นตัวแทนของรัฐบาล ขอบคุณทุกภาคส่วนที่มีส่วนร่วมดำเนินงานให้บริการวัคซีนโควิด 19 ทุกรูปแบบที่ศูนย์ฉีดวัคซีนกลางบางซื่อแห่งนี้ ไม่ว่าจะเป็นการบริการด้านการแพทย์ จิตอาสาต่าง ๆ หรือการสนับสนุนการดำเนินงาน เพื่อให้การบริการมีประสิทธิภาพ ราบรื่น ประชาชนได้รับความสะดวกสบายเปิดให้บริการทุกวัน ตลอดทั้งวัน ไม่มีวันหยุดต่อเนื่องยาวนาน 8 เดือน จนได้รับผลตอบรับที่ดีเยี่ยมจากผู้รับบริการ สร้างขวัญกำลังใจให้กับเจ้าหน้าที่และจิตอาสาให้มีพลัง และขอบคุณประชาชนทุกคน ที่รับบริการจากศูนย์นี้กว่า 3.5 ล้านโดส และอีกกว่า 100 ล้านโดสทั่วประเทศ ที่ให้ความเชื่อมั่น ไว้วางใจ เข้ามารับบริการฉีดวัคซีนป้องกันโรคโควิด 19 หวังว่าจะได้รับความร่วมมือจากทุกภาคส่วนในโอกาสต่อไป เพื่อให้ประชาชนแข็งแรง เศรษฐกิจแข็งแรง และประเทศไทยแข็งแรง” นายอนุทินกล่าว
นพ.สมศักดิ์ อรรฆศิลป์ อธิบดีกรมการแพทย์ กล่าวเสริมว่า กรมการแพทย์มอบหมายให้สถาบันโรคผิวหนังดำเนินการให้บริการช่วยเหลือประชาชนโดยไม่จำกัดพื้นที่ ที่อยู่อาศัย ไม่จำกัดสัญชาติ ให้ได้รับการฉีดวัคซีนอย่างทั่วถึง เข้าถึงได้ง่าย สะดวกสบายทั้งในเขตพื้นที่ กทม.และปริมณฑล รวมถึงจังหวัดใกล้เคียง เป็นศูนย์กลางการให้บริการวัคซีนอย่างแท้จริง ให้บริการได้ทั้งระบบจองคิวล่วงหน้าและลงทะเบียน ณ จุดฉีด หากประชาชนในเขตกรุงเทพฯและปริมณฑล ที่ยังไม่ได้รับวัคซีน ก็ขอเชิญชวนให้มารับบริการได้ที่ศูนย์ฯบางซื่อซึ่งจะเปิดบริการตลอดไม่เว้นวันหยุด (ปิดเพียงช่วงวันหยุดปีใหม่ วันที่ 31 ธ.ค.64 – 4 ม.ค.65) เพราะวัคซีนป้องกันโรคโควิด 19 ยังเป็นทางออกที่สำคัญของวิกฤตการณ์นี้
*********************************** 24 ธันวาคม 2564

ที่มา : https://www.thaigov.go.th/news/contents/details/49876