รัฐบาลไทย-ข่าวทำเนียบรัฐบาล-นายกรัฐมนตรีเปิด Samui Plus Model กระตุ้นการท่องเที่ยวหมู่เกาะทะเลใต้ เกาะสมุย เกาะพะงัน เกาะเต่า ชูรูปแบบการท่องเที่ยวที่มีเงื่อนไขในเส้นทางหรือพื้นที่ที่กำหนด (Sealed Route)


วันพฤหัสบดีที่ 15 กรกฎาคม 2564
พิมพ์
นายกรัฐมนตรีเปิด  Samui Plus Model  กระตุ้นการท่องเที่ยวหมู่เกาะทะเลใต้  เกาะสมุย เกาะพะงัน เกาะเต่า   ชูรูปแบบการท่องเที่ยวที่มีเงื่อนไขในเส้นทางหรือพื้นที่ที่กำหนด (Sealed Route)
นายกรัฐมนตรีเปิด  Samui Plus Model  กระตุ้นการท่องเที่ยวหมู่เกาะทะเลใต้  เกาะสมุย เกาะพะงัน เกาะเต่า   ชูรูปแบบการท่องเที่ยวที่มีเงื่อนไขในเส้นทางหรือพื้นที่ที่กำหนด (Sealed Route)
วันนี้ 15 กรกฎาคม 2564 เวลา 18.40 น. พลเอก ประยุทธ์ จันทร์โอชา  นายกรัฐมนตรีและรัฐมนตรีว่าการกระทรวงกลาโหม เป็นประธานในพิธีเปิดรับนักท่องเที่ยวภายใต้รูปแบบ Samui Plus Model  ณ SEEN BEACH CLUB SAMUI อำเภอเกาะสมุย จังหวัดสุราษฎร์ธานี ผ่านการ Live streaming จากกรุงเทพมหานครไปยัง เกาะสมุย เกาะพะงัน เกาะเต่า
นายอนุชา บูรพชัยศรี โฆษกประจำสำนักนายกรัฐมนตรี เผยว่า นายกรัฐมนตรีได้แสดงความยินดีกับการเปิดรับนักท่องเที่ยวภายใต้รูปแบบ “Samui Plus Model”  ซึ่งเป้าหมายสำคัญ คือ การฟื้นฟูเศรษฐกิจการท่องเที่ยวของหมู่เกาะทะเลใต้ ทั้งเกาะสมุย เกาะพงัน และเกาะเต่า ตลอดจนพื้นที่อื่นๆ โดยเป็นการดำเนินการต่อเนื่องจากโครงการ “Phuket Sandbox”  จากที่ได้เปิดไปแล้วเมื่อในวันที่ 1 กรกฎาคม 2564 ที่ผ่านมา เพื่อต้อนรับนักท่องเที่ยวชาวต่างชาติที่ได้รับวัคซีนแล้วเข้ามาท่องเที่ยวในประเทศไทย โดยคำนึงถึงความปลอดภัยด้านสาธารณสุขของนักท่องเที่ยวและพี่น้องประชาชนในพื้นที่เป็นหลัก
โอกาสนี้  นายกรัฐมนตรียังชื่นชมจังหวัดสุราษฎร์ธานีที่รักษาสถานะจำนวนผู้ติดเชื้อรายใหม่ได้อย่างดี สะท้อนถึงการบริหารจัดการด้านการแพทย์ และสาธารณสุขที่เป็นไปตามมาตรการอย่างเคร่งครัด ทั้งมาตรการการเฝ้าระวังพื้นที่ มาตรการป้องกันควบคุมโรค
มาตรการป้องกันส่วนบุคคล มาตรการด้านสังคม และการกำกับติดตาม รวมทั้งระบบ
การรายงาน การส่งต่อ และการรักษา อย่างเป็นระบบและมีประสิทธิภาพ
อย่างไรก็ตาม นายกรัฐมนตรีย้ำสิ่งสำคัญในการเปิดรับนักท่องเที่ยวชาวต่างชาติ คือ การสื่อสารให้นักท่องเที่ยวเข้าใจถึงเงื่อนไขการท่องเที่ยวในเกาะสมุย ที่แตกต่างจากการเปิด Phuket Sandbox เช่น การกำหนดให้นักท่องเที่ยวอยู่ในบริเวณโรงแรมที่พักในช่วง 3 วันแรก โดยอยู่ภายใต้การดูแลร่วมกับโรงพยาบาลในพื้นที่ การสร้างความเข้าใจในเรื่องการสร้างภูมิคุ้มกันหมู่ของบุคลากรที่เป็นพนักงานบริการด่านหน้าก็จะเป็นส่วนสำคัญที่จะช่วยเสริมสร้างความมั่นใจ คลายความวิตกกังวลต่อนักท่องเที่ยว ตลอดจนการสร้างความมั่นใจเรื่องความปลอดภัยที่จะมาประเทศไทย ด้วยการส่งเสริมประชาสัมพันธ์เครื่องหมายมาตรฐาน SHA และ SHA PLUS เพื่อการันตีความสะอาดปลอดภัยให้กับผู้ประกอบการแหล่งท่องเที่ยว
ในช่วงท้าย  นายกรัฐมนตรียังแสดงความมั่นใจว่า การจัดงาน “Samui Plus Grand Opening” จะประสบความสำเร็จ  ด้วยความมุ่งมั่นทุ่มเทของเจ้าหน้าที่ทุกภาคส่วน ทั้งฝ่ายปกครอง สาธารณสุขอำเภอ อสม. ผู้ประกอบการท่องเที่ยว ประชาชน ชาวเกาะสมุย เกาะพะงัน เกาะเต่า จะสามารถผ่านความท้าทายนี้ไปได้ โดยเฉพาะประชาชนในพื้นที่ถือเป็นส่วนสำคัญในการที่จะช่วยสื่อสารสร้างความเข้าใจ เน้นย้ำความพร้อมในพื้นที่ ให้นักท่องเที่ยวมีความเชื่อมั่น และเดินทางมาท่องเที่ยวมากยิ่งขึ้น เพื่อฟื้นเศรษฐกิจการท่องเที่ยวและบริการของประเทศไทยให้กลับมาโดยเร็วที่สุด เพื่อคืนรอยยิ้ม คืนความสุขกลับสู่คนไทยอีกครั้ง
--------------------------
กลุ่มเผยแพร่และประชาสัมพันธ์ สำนักโฆษก

ที่มา : https://www.thaigov.go.th/news/contents/details/43796