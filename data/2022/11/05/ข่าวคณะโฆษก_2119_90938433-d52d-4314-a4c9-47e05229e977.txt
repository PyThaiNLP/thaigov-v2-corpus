รัฐบาลไทย-ข่าวทำเนียบรัฐบาล-โฆษกรัฐบาลเผย นายกฯ สั่งเร่งติดตามผู้กระทำผิดมาลงโทษ กรณีกราดยิง จ.อุบลราชธานี ส่งผลผู้บริสุทธิ์ได้รับบาดเจ็บ-เสียชีวิต กำชับเข้มงวดการควบคุมอาวุธปืนในที่สาธารณะ


วันพฤหัสบดีที่ 4 สิงหาคม 2565
พิมพ์
โฆษกรัฐบาลเผย นายกฯ สั่งเร่งติดตามผู้กระทำผิดมาลงโทษ กรณีกราดยิง จ.อุบลราชธานี ส่งผลผู้บริสุทธิ์ได้รับบาดเจ็บ-เสียชีวิต  กำชับเข้มงวดการควบคุมอาวุธปืนในที่สาธารณะ
โฆษกรัฐบาลเผย นายกฯ สั่งเร่งติดตามผู้กระทำผิดมาลงโทษ กรณีกราดยิง จ.อุบลราชธานี ส่งผลผู้บริสุทธิ์ได้รับบาดเจ็บ-เสียชีวิต  กำชับเข้มงวดการควบคุมอาวุธปืนในที่สาธารณะ ไม่ให้เกิดเหตุการณ์ลักษณะเช่นนี้อีก ขณะที่ ผบ.ตร. บินด่วนลงพื้นที่ จ. อุบลราชธานี แล้ว
วันนี้ (4 สิงหาคม 2565) นายธนกร วังบุญคงชนะ โฆษกประจำสำนักนายกรัฐมนตรี กล่าวถึงกรณีเหตุมีกลุ่มวัยรุ่นทะเลาะกันและมีการใช้อาวุธทั้งปืนสั้นและปืนยาวกราดยิงกันในลานจอดรถตลาดนิกรธานี บริเวณลานร้านบันเทิง ถ.ชยางกูร ต.ในเมือง อ.เมืองอุบลราชธานี จ.อุบลราชธานี จนส่งผลทำให้มีผู้เสียชีวิต 2 ราย และผู้โดนลูกหลงบาดเจ็บอีกหลายราย ถือเป็นการกระทำและเป็นพฤติกรรมที่อุกอาจ ทำให้ผู้อื่นได้รับความเดือดร้อน  ซึ่งสังคมโดยเฉพาะในสื่อโลกออนไลน์ให้ความสนใจอย่างมาก ซึ่งพลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ได้สั่งการพล.ต.อ. สุวัฒน์ แจ้งยอดสุข ผู้บัญชาการตำราจแห่งชาติ และเจ้าหน้าที่ตำรวจ ลงพื้นที่เร่งติดตามผู้กระทำผิดมาลงโทษ โดยคำนึงถึงพยานหลักฐานคดีเก่า ๆ พิจารณาร่วมด้วย ซึ่งขณะนี้สามารถจับผู้กระทำผิดได้ 1 รายแล้ว พร้อมฝากเตือนไปยังเด็กและเยาวชนให้ใช้สติและคิดให้รอบคอบในการใช้ชีวิต ขณะที่พ่อแม่ควรเอาใจใส่ดูแลบุตรหลานและเด็กในปกครองของตนเองอย่างใกล้ชิดเพื่อป้องกันไม่ให้เข้าไปเกี่ยวข้อง หรือกระทำการที่ไม่ถูกต้องและผิดกฎหมาย ที่จะทำให้เกิดความเดือดร้อนมาสู่ตนเอง ครอบครัวและผู้อื่น ซึ่งขณะนี้ ผบ.ตร. ได้บินด่วนลงพื้นที่จังหวัดอุบลราชธานีแล้ว
“นายกรัฐมนตรียังกำชับให้เจ้าหน้าที่ตำรวจในพื้นที่และฝ่ายปกครอง ดำเนินการอย่างเด็ดขาด โดยเฉพาะการควบคุมอาวุธปืนในที่สาธารณะ เพราะพฤติกรรมและการใช้อาวุธปืนในที่สาธารณะถือว่ามีความผิดตามกฎหมาย รวมทั้งมีการกวดขันและดูแลอย่างเข้มงวดไม่ให้เหตุการณ์ ที่ส่งผลกระทบต่อประชาชนทั่วไปได้รับความเดือดร้อน สูญเสียทั้งชีวิตและทรัพย์สิน ในลักษณะดังกล่าวเกิดขึ้นอีก” โฆษกประจำสำนักนายกรัฐมนตรีกล่าว

ที่มา : https://www.thaigov.go.th/news/contents/details/57613