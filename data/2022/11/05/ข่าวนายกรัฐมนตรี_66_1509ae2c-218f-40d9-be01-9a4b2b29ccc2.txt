รัฐบาลไทย-ข่าวทำเนียบรัฐบาล-นายกฯ ตรวจเยี่ยมหอผู้ป่วยโควิด-19 รพ.พระมงกุฎเกล้า กรุงเทพฯ และรพ.สนามแสงแห่งใจ จ.สมุทรปราการ ให้กำลังใจเจ้าหน้าที่และผู้ป่วย


วันศุกร์ที่ 20 สิงหาคม 2564
พิมพ์
นายกฯ ตรวจเยี่ยมหอผู้ป่วยโควิด-19 รพ.พระมงกุฎเกล้า กรุงเทพฯ และรพ.สนามแสงแห่งใจ จ.สมุทรปราการ ให้กำลังใจเจ้าหน้าที่และผู้ป่วย
นายกรัฐมนตรี ตรวจเยี่ยมหอผู้ป่วยโควิด-19 รพ.พระมงกุฎเกล้า กรุงเทพฯ และรพ.สนามแสงแห่งใจ จ.สมุทรปราการ ให้กำลังใจเจ้าหน้าที่และผู้ป่วย
วันนี้ (20 ส.ค.64) เวลา 10.00 น. พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหมเดินทางไปตรวจเยี่ยมหอผู้ป่วยโควิด-19 ของโรงพยาบาลพระมงกุฎเกล้า กรุงเทพฯ และ โรงพยาบาลสนามแสงแห่งใจ อำเภอบางพลี จังหวังสมุทรปราการ ซึ่งเป็นนโยบายของรัฐบาลและนายกรัฐมนตรีที่ห่วงใยประชาชนในสถานการณ์การแพร่ะระบาดโควิด - 19 ในปัจจุบัน ที่มีผู้ติดเชื้อรายใหม่จำนวนมาก ได้สั่งการให้ทุกเหล่าทัพระดมทรัพยากรดูแลประชาชน ขยายขีดความสามารถของโรงพยาบาลสนามที่มีอยู่เดิมและเพิ่มการจัดตั้งโรงพยาบาลสนามในพื้นที่หน่วยทหารให้เป็นส่วนหนึ่งในการร่วมดูแลผู้ป่วยโควิด-19 เพราะทุกส่วนราชการมีหน้าที่ต้องช่วยกันดูแลประชาชน  โดยมีนายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข พลเอก อนุพงษ์ เผ่าจินดา รัฐมนตรีว่าการกระทรวงมหาดไทย พลเอก ชัยชาญ ช้างมงคล รัฐมนตรีช่วยว่าการกระทรวงกลาโหมและนายอนุชา บูรพชัยศรี โฆษกประจำสำนักนายกรัฐมนตรี ได้ร่วมตรวจเยี่ยมครั้งนี้ด้วย
จากนั้น นายกรัฐมนตรี และคณะ ได้เดินทางไปตรวจเยี่ยมโรงพยาบาลสนามแสงแห่งใจ อำเภอบางพลี จังหวัดสมุทรปราการ โดย นายวันชัย คงเกษม ผู้ว่าราชการจังหวัดสมุทรปราการ และ นพ.อธิวัฒน์ น้อยประสิทธิ์ ผู้อำนวยการโรงพยาบาลพริ้นซ์ สุวรรณภูมิ /ผู้อำนวยการโรงพยาบาลสนามแสงแห่งใจรายงานการดำเนินงานโรงพยาบาลสนามแสงแห่งใจว่า โครงการโรงพยาบาลสนามแสงแห่งใจ ก่อตั้งขึ้นเพื่อรับผู้ป่วยระดับสีเขียวและสีเหลืองอ่อน แบ่งเป็นผู้ป่วยหญิง 225 เตียง ผู้ป่วยชาย 225 เตียง รวม 450 เตียง ปัจจุบันมีผู้ป่วยโควิด-19 เข้ามารับการรักษาที่โรงพยาบาลสนามแสงแห่งใจแล้วประมาณ 400 คน
นายกรัฐมนตรีได้กล่าวถึงการเดินทางมาวันนี้ เพื่อให้กำลังใจกับทุกคนที่เกี่ยวข้องในการปฏิบัติหน้าที่ดูแลผู้ป่วยโควิด-19 แล้วช่วงเช้าที่ผ่านมาก็ได้เดินทางไปตรวจเยี่ยมโรงพยาบาลภาครัฐเช่นกัน ถือเป็นความร่วมมือที่ยอดเยี่ยมของทุกฝ่ายทั้งภาครัฐภาคเอกชน และภาคประชาสังคม นอกจากการดูแลผู้ป่วยโควิด-19 ในโรงพยาบาลสนามแล้วรัฐบาลและ ศบค. ยังได้ให้มีระบบการดูแลที่บ้านและในชุมชน HI และCI ด้วย พร้อมๆ พัฒนาระบบสาธารณูปโภคให้สามารถรองรับ สถานการณ์การแพร่ระบาดของโรคในปัจจุบันและอนาคตได้อย่างมีประสิทธิภาพ โดยเฉพาะการวิจัยวัคซีนป้องกันโควิด-19 ของไทยก็มีความก้าวหน้าอย่างมาก คาดว่าภายในปีหน้าจะเกิดผลเป็นรูปธรรม ไทยจะให้มีวัคซีนเป็นของตนเองใช้ในประเทศไทย นายกรัฐมนตรียังฝากความห่วงใยถึงทุกคนว่า แม้จะฉีดวัคซีนแล้วก็ขอให้ทุกคนระมัดระวังปฏิบัติตามมาตรการสาธารณสุขอย่างเคร่งครัดสวมใส่หน้ากากอยู่ตลอดเวลาเพื่อป้องกันการแพร่ระบาดของโรคโควิด-19
โอกาสนี้ นายกรัฐมนตรียังตรวจเยี่ยมจุดคัดกรองและลงทะเบียนผู้ป่วยฯ และรับชมการสาธิตการทำงานของหุ่นยนต์ปิ่นโต และแอพพลิเคชั่น ไข่ต้ม ฮอสพิทอล ซึ่งใช้สำหรับในการส่งสิ่งของ ยา อาหารและเวชภัณภ์ให้ผู้ป่วย พร้อมตรวจเยี่ยมโรงพยาบาลสนามแสงแห่งใจ ผ่าน Command Center โดย สอบถามอาการและให้กำลังใจผู้ป่วยผ่านระบบ Telehealth โดยผู้ป่วยแจ้งว่าตนเองได้เข้าสู่ระบบการรักษาเมื่อวานและอาการดีขึ้นแล้ว และขอขอบคุณท่านนายกรัฐมนตรีที่มาให้กำลังใจ
______
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/44943