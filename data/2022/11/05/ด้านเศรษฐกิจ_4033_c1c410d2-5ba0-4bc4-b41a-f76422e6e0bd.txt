รัฐบาลไทย-ข่าวทำเนียบรัฐบาล-ผลจัดงานประมูลบ้านมือสอง ธอส. ออนไลน์ 6.6 Mid Year Sale ขายได้ 212 รายการ มูลค่า 185 ล้านบาท


วันอังคารที่ 7 มิถุนายน 2565
พิมพ์
ผลจัดงานประมูลบ้านมือสอง ธอส. ออนไลน์ 6.6 Mid Year Sale ขายได้ 212 รายการ มูลค่า 185 ล้านบาท
ธอส.รายงานผลการจัดงาน “6.6 Mid Year Sale ประมูลบ้านมือสอง ธอส. ออนไลน์” ผ่าน Application : G H Bank Smart NPA ที่จัดขึ้นในวันจันทร์ที่ 6 มิถุนายน 2565 ระหว่างเวลา 12.00-13.00 น. สามารถจำหน่ายบ้านมือสองได้จำนวน 212 รายการ คิดเป็นมูลค่ารวม 185 ล้านบาท
ธนาคารอาคารสงเคราะห์ (ธอส.) รายงานผลการจัดงาน “6.6 Mid Year Sale ประมูลบ้านมือสอง ธอส. ออนไลน์” ผ่าน Application : G H Bank Smart NPA ที่จัดขึ้นในวันจันทร์ที่ 6 มิถุนายน 2565 ระหว่างเวลา 12.00-13.00 น. สามารถจำหน่ายบ้านมือสองได้จำนวน 212 รายการ คิดเป็นมูลค่ารวม 185 ล้านบาท แบ่งเป็นบ้านมือสองที่ตั้งอยู่ในพื้นที่กรุงเทพฯ และปริมณฑล จำนวน 68 รายการ และในส่วนภูมิภาค 144 รายการ โดยรายการที่ประมูลขายได้ในราคาถูกที่สุด คือ ห้องชุด ชั้นที่ 4 จาก 4 ชั้น ขนาดเนื้อที่ 26.25 ตารางเมตร ในโครงการปลาทอง 79 อ.เมืองปทุมธานี จ.ปทุมธานี จำหน่ายได้ในราคาตั้งต้นประมูลที่เพียง 35,000 บาทเท่านั้น ส่วนรายการที่ประมูลขายได้ในราคาสูงสุดที่ราคา 2,500,000 บาท มีจำนวน 2 รายการ คือ บ้านเดี่ยว 1 ชั้น ขนาด 77 ตารางวา ในโครงการกลางเมืองบายพาส อ.เมืองชุมพร จ.ชุมพร และอาคารพาณิชย์ 3 ชั้น ขนาด 14 ตารางวา ในอำเภออุทัย จังหวัดพระนครศรีอยุธยา
ทั้งนี้ ผู้ชนะการประมูลต้องวางเงินประกันการซื้อทรัพย์ตามจำนวนเงินที่ธนาคารกำหนดและทำสัญญาจะซื้อจะขายภายใน 5 วันทำการ นับถัดจากวันที่จัดประมูลออนไลน์ และสามารถใช้ “ผลิตภัณฑ์สินเชื่อสำหรับซื้อทรัพย์ NPA ของธนาคารปี 2564” อัตราดอกเบี้ย 0% ต่อปี นานสูงสุด 24 เดือน (เงื่อนไขของการใช้มาตรการให้เป็นไปตามหลักเกณฑ์ที่ธนาคารกำหนด) และสามารถเข้าอยู่อาศัยได้ในระหว่างผ่อนดาวน์เพียงชำระเงินประกันการเข้าอยู่อาศัยไม่ต่ำกว่า 1.5% ของราคาประมูลได้อีกด้วย
สำหรับผู้ที่พลาดการประมูลทรัพย์ NPA ของธนาคารในครั้งนี้ เตรียมพบกับงานประมูลบ้านมือสอง ธอส. ประจำปี ครั้งที่ 2/2565 ธนาคารเตรียมนำทรัพย์ทั่วประเทศจำนวนมากออกจำหน่ายในราคาพิเศษสุดๆ ผู้ที่สนใจสามารถเข้าชมหรือดูข้อมูลบ้านมือสอง ธอส. ได้ที่ www.ghbhomecenter.com, Mobile Application : G H Bank Smart NPA, Facebook Fanpage : GHB ALL Home หรือ บ้านมือสอง ธอส. และ Line Official Account : @ghbnpa สอบถามข้อมูลเพิ่มเติมได้ที่ GHBank Call Center  โทร. 0-2645-9000 หรือ Facebook Fanpage ธนาคารอาคารสงเคราะห์

ที่มา : https://www.thaigov.go.th/news/contents/details/55445