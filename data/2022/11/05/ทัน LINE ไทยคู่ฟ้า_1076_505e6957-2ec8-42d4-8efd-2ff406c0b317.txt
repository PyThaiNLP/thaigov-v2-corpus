รัฐบาลไทย-ข่าวทำเนียบรัฐบาล-สุดยอด! GainingEdge จัดอันดับกรุงเทพฯ เต็ง 1 “ธุรกิจ MICE” ในเอเชียแปซิฟิก และอันดับ 6 ของโลก


วันพฤหัสบดีที่ 11 สิงหาคม 2565
สุดยอด! GainingEdge จัดอันดับกรุงเทพฯ เต็ง 1 “ธุรกิจ MICE” ในเอเชียแปซิฟิก และอันดับ 6 ของโลก
.....
พล.อ.ประยุทธ์ จันทร์โอชา นายกรัฐมนตรี และ รมว.กลาโหม ยินดีที่กรุงเทพฯ เป็นอันดับ 1 ในเอเชียแปซิฟิกที่สามารถดึงงานประชุมนานาชาติเข้าสู่ประเทศได้สูงสุด จากผลรายงานวิจัยประจำปี “Leveraging Intellectual Capital” ซึ่งเป็นการวัดอันดับการใช้ประโยชน์จากทุนทางปัญญาของแต่ละประเทศ จัดทำโดยบริษัทที่ปรึกษาระหว่างประเทศด้านการจัดประชุม GainingEdge เมื่อเดือน พ.ค. ที่ผ่านมา
.
โดยกรุงเทพฯ สามารถดึงงานประชุมมาจัดในประเทศได้มากถึง 123 งาน ทั้งที่มีบุคลากรเข้าเป็นกรรมการบริหารสมาคมระหว่างประเทศ 194 สมาคม คิดเป็นอัตราการใช้ประโยชน์ (Harnessing Ratio) ถึง 63.4 % ทำให้กรุงเทพฯ เป็นอันดับ 1 ของเอเชียแปซิฟิกและเป็นอันดับ 6 ของโลก
.
ทั้งนี้ จากการที่ประเทศไทยเป็นเจ้าภาพการประชุมความร่วมมือทางเศรษฐกิจเอเชีย - แปซิฟิก (APEC) ระดับผู้นำ รวมถึงการประชุมที่เกี่ยวข้องในเดือน พ.ย. 65 จะเป็นโอกาสสำคัญที่จะช่วยดึงการจัดงานต่าง ๆ เข้ามาในประเทศได้เพิ่มขึ้น
.
สำนักงานส่งเสริมการจัดประชุมและนิทรรศการ (องค์การมหาชน) (สสปน. หรือ TCEB) คาดการณ์ว่าหากผลักดันการจัดประชุมให้เกิดขึ้นตามแผนที่วางไว้ในปี 65 จะมีจำนวนนักเดินทาง MICE มากกว่า 6 ล้านคน ก่อให้เกิดรายได้รวมกว่า 28,400 ล้านบาท และยังต่อเนื่องไปถึงปีหน้า
.
นายกฯ พร้อมสนับสนุนภาคบริการในห่วงโซ่อุตสาหกรรมไมซ์ เพื่อเตรียมความพร้อมรองรับการขยายตัวของอุตสาหกรรม MICE ของไทยในหลาย ๆ ด้าน ซึ่งจะช่วยสร้างงาน สร้างรายได้ให้แก่ประเทศ
#ไทยคู่ฟ้า #ร่วมต้านโควิด19
-------------------

ที่มา : https://www.thaigov.go.th/news/contents/details/57918