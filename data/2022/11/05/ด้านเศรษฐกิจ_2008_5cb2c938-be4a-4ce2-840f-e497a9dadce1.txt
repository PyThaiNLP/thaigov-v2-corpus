รัฐบาลไทย-ข่าวทำเนียบรัฐบาล-รถไฟฟ้าชานเมืองสายสีแดงและสถานีกลางบางซื่อ พร้อมแล้วที่จะให้บริการอย่างเต็มรูปแบบ ตั้งแต่วันที่ 29 พฤศจิกายน 2564 เป็นต้นไป


วันจันทร์ที่ 29 พฤศจิกายน 2564
รถไฟฟ้าชานเมืองสายสีแดงและสถานีกลางบางซื่อ พร้อมแล้วที่จะให้บริการอย่างเต็มรูปแบบ ตั้งแต่วันที่ 29 พฤศจิกายน 2564 เป็นต้นไป
ให้บริการทุกวัน เวลา 05.30 - 24.00 น. อัตราค่าโดยสารเริ่มต้น 12 บาท สูงสุดไม่เกิน 42 บาท
การรถไฟแห่งประเทศไทย (รฟท.) กระทรวงคมนาคม แจ้งรายละเอียดสำหรับประชาชนที่ต้องการเดินทางเข้าถึงสถานีกลางบางซื่อ สามารถเดินทางด้วยถนนสายหลัก 2 สาย คือ ถนนพหลโยธิน และ ถนนกำแพงเพชร หรือเลือกนั่งรถโดยสารประจำทางเข้าไปยังสถานีกลางบางซื่อ โดยมีรถโดยสารประจำทางที่ให้บริการ จำนวน 16 สาย จากด้านหน้าสถานีกลางบางซื่อ เข้าประตู 1 และจากลานจอดรถยนต์ ขึ้นลิฟต์โดยสารมายังชั้นจำหน่ายตั๋ว จะนำทุกท่านเข้าสู่การให้บริการของระบบรถไฟฟ้าชานเมืองสายสีแดง เพิ่มความสะดวกยิ่งขึ้น เมื่อเดินทางด้วยรถไฟฟ้า MRT สายสีน้ำเงิน ซึ่งมีทางเดินเชื่อมจากรถไฟฟ้า MRT สถานีบางซื่อ เข้าถึงชั้นจำหน่ายตั๋วโดยสารรถไฟฟ้าชานเมืองสายสีแดงได้โดยตรง
สำหรับท่านที่ต้องการจะเดินทางในเส้นทางบางซื่อตลิ่งชัน ให้ขึ้นชั้นชานชาลา ที่ 9 และ 10 ส่วนเส้นทางที่ไปบางซื่อ - รังสิต ขึ้นชั้นชานชาลาที่ 3 และ 4 ท่านผู้โดยสารที่เดินทางมาจากเส้นทางรังสิต ที่ต้องการจะเดินทางเชื่อมต่อไปยังเส้นทางตลิ่งชัน ให้เปลี่ยนขบวนรถโดยสารที่สถานีกลางบางซื่อโดยเมื่อออกจากขบวนรถไฟฟ้าแล้ว ให้ลงไปยังชั้นจำหน่ายตั๋ว และไปขึ้นขบวนรถไฟฟ้าที่ชานชาลา  9 และ 10ส่วนท่านที่มาจากเส้นทางตลิ่งชัน และต้องการเดินทางเชื่อมต่อไปยังเส้นทางรังสิต เมื่อถึงสถานีกลางบางซื่อ ให้ออกจากขบวนรถไฟฟ้าแล้วลงไปยังชั้นจำหน่ายตั๋ว เพื่อไปขึ้นขบวนรถไฟฟ้าที่ชานชาลา 3 และ 4
รถไฟฟ้าชานเมืองสายสีแดง ช่วงบางซื่อ - รังสิต และ ช่วงบางซื่อ - ตลิ่งชัน พร้อมที่จะให้บริการทุกวัน เวลา 05.30 - 24.00 น. อัตราค่าโดยสารเริ่มต้น 12 บาท สูงสุดไม่เกิน 42 บาทรถไฟฟ้าสายสีแดง ยกระดับคุณภาพชีวิตคนชานเมือง

ที่มา : https://www.thaigov.go.th/news/contents/details/48836