รัฐบาลไทย-ข่าวทำเนียบรัฐบาล-กอช. ชวนประชาชนผู้ประกันตนมาตรา 40 ทางเลือก 1 สมัครสมาชิกเพื่อรับเงินบำนาญ


วันจันทร์ที่ 28 มีนาคม 2565
พิมพ์
กอช. ชวนประชาชนผู้ประกันตนมาตรา 40 ทางเลือก 1 สมัครสมาชิกเพื่อรับเงินบำนาญ
กอช.เชิญชวนผู้ที่มีสิทธิ์สมัครอายุ 15-60 ปี หรือผู้ประกันตน ม.40 ทางเลือก 1 สมัครออมเงินควบคู่ไปกับ กอช. พร้อมรับเงินสมทบจากรัฐสูงสุด 100% ตามช่วงอายุไม่เกิน 1,200 บ.ต่อปี
กองทุนการออมแห่งชาติ หรือ กอช. เชิญชวนประชาชนผู้ที่มีสิทธิ์สมัคร อายุ 15-60 ปี หรือผู้ประกันตนมาตรา 40 ทางเลือก 1 สมัครออมเงินควบคู่ไปกับ กอช. พร้อมรับเงินสมทบจากรัฐสูงสุด 100% ตามช่วงอายุไม่เกิน 1,200 บาทต่อปี หลังอายุ 60 ปีมีเงินบำนาญใช้รายเดือนตลอดชีพ ตรวจสอบสิทธิ์ได้ที่แอปพลิเคชัน “กอช.” หรือสอบถามสายด่วนเงินออม 02-049-9000
นางสาวจารุลักษณ์ เรืองสุวรรณ เลขาธิการคณะกรรมการกองทุนการออมแห่งชาติ (กอช.) เปิดเผยว่า กอช. เชิญชวนผู้ประกันตนตามมาตรา 40 ทางเลือก 1 วางแผนออมเงินเพื่อวัยเกษียณ ควบคู่กับ กอช. ออมเงินขั้นต่ำ 50 บาท สูงสุด 13,200 บาทต่อปี ได้รับเงินสมทบเพิ่มในเดือนถัดไป สูงสุด 100% ตามช่วงอายุ ไม่เกิน 1,200 บาทต่อปี สมาชิกจะได้รับสวัสดิการจาก 2 หน่วยงาน กรณีประสบอุบัติเหตุ เจ็บป่วย หรือกรณีทุพพลภาพจะได้รับเงินทดแทนการขาดรายได้ กรณีเสียชีวิตได้รับเงินค่าทำศพจากประกันสังคม และเมื่ออายุ 60 ปีบริบูรณ์ จะได้รับเงินบำนาญรายเดือนจาก กอช. รวมถึงรับเบี้ยยังชีพผู้สูงอายุตามเกณฑ์ที่รัฐบาลกำหนด ทั้งนี้ ผู้ประกันตนมาตรา 40 ทางเลือก 2 และ 3 ไม่สามารถสมัครเป็นสมาชิก กอช. ได้
สำหรับผู้ที่สนใจสามารถตรวจสอบสิทธิ์ก่อนการสมัครสมาชิกได้ด้วยตนเองที่แอปพลิเคชัน กอช. หรือหน่วยรับสมัครสมาชิกใกล้บ้านท่าน อาทิ ที่ว่าการอำเภอทั่วประเทศ สำนักงานคลังจังหวัด สถาบันการเงินชุมชน ตัวแทน กอช. ประจำหมู่บ้าน ธนาคารเพื่อการเกษตรและสหกรณ์การเกษตร ธนาคารออมสิน ธนาคารอาคารสงเคราะห์ ธนาคารกรุงไทย ธนาคารอิสลามแห่งประเทศไทย ทุกสาขา รวมทั้งไปรษณีย์ไทย สหกรณ์ชุมชนที่เข้าร่วม เซเว่น-อีเลฟเว่น เคาน์เตอร์เซอร์วิส เทสโก้โลตัส บิ๊กซี ตู้บุญเติม และเครือข่ายรับสมัครทั่วประเทศ สอบถามข้อมูลเพิ่มเติมได้ที่ สายด่วนเงินออม โทร. 02-049-9000  ในวันและเวลาทำการ
“คุณออม รัฐช่วยออม คุณได้บำนาญ”

ที่มา : https://www.thaigov.go.th/news/contents/details/53024