รัฐบาลไทย-ข่าวทำเนียบรัฐบาล-“กรุงไทย-เอไอเอส” เปิดตัว “พอยท์เพย์” ช่วยร้านค้าฝ่าวิกฤต นำร่อง 15 จังหวัดทั่วประเทศ ใช้ “คะแนนสะสม”จ่ายแทนเงินสดในร้านค้า “ถุงเงิน” ได้แล้ววันนี้


วันอังคารที่ 14 กันยายน 2564
พิมพ์
“กรุงไทย-เอไอเอส” เปิดตัว “พอยท์เพย์” ช่วยร้านค้าฝ่าวิกฤต นำร่อง 15 จังหวัดทั่วประเทศ ใช้ “คะแนนสะสม”จ่ายแทนเงินสดในร้านค้า “ถุงเงิน” ได้แล้ววันนี้
“ธนาคารกรุงไทย” ผนึก “เอไอเอส” ช่วยเหลือร้านค้ารายย่อยเพิ่มโอกาสในการขายสินค้า ฝ่าวิกฤตเศรษฐกิจ เปิดตัวโครงการ “พอยท์เพย์” กระตุ้นพลังการใช้จ่ายของลูกค้าเอไอเอสกว่า 43.2  ล้านราย ใช้คะแนนสะสมซื้อสินค้าแทนเงินสดในร้านค้าถุงเงินได้ตั้งแต่วันนี้
“ธนาคารกรุงไทย” ผนึก “เอไอเอส” ช่วยเหลือร้านค้ารายย่อยเพิ่มโอกาสในการขายสินค้า ฝ่าวิกฤตเศรษฐกิจ เปิดตัวโครงการ “พอยท์เพย์” กระตุ้นพลังการใช้จ่ายของลูกค้าเอไอเอสกว่า 43.2  ล้านราย ใช้คะแนนสะสมซื้อสินค้าแทนเงินสดในร้านค้าถุงเงินได้ตั้งแต่วันนี้ โดย 2 พอยท์มีมูลค่า 1 บาท นำร่องกับร้านค้ากลุ่มอาหารและเครื่องดื่ม 4.5 หมื่นร้านค้า ใน 15 จังหวัด  ตั้งเป้ากว่า 7 แสนร้านค้าทั่วประเทศ กระตุ้นการใช้จ่ายในประเทศ หนุนเศรษฐกิจฐานรากให้เติบโตอย่างต่อเนื่อง
นายผยง ศรีวณิช กรรมการผู้จัดการใหญ่ ธนาคารกรุงไทย เปิดเผยว่า ธนาคารกรุงไทย ในฐานะธนาคารพาณิชย์ของรัฐ มีรัฐเป็นผู้ถือหุ้นใหญ่  มุ่งนำเทคโนโลยีและนวัตกรรม มาพัฒนาผลิตภัณฑ์และบริการด้านการเงิน เพื่อยกระดับคุณภาพชีวิตของลูกค้าทุกกลุ่ม  ตอบโจทย์วิถีชีวิตยุคใหม่ สนับสนุนการขับเคลื่อนเศรษฐกิจของประเทศ โดยเฉพาะในช่วงเศรษฐกิจชะลอตัว จากผลกระทบของโควิด-19
ล่าสุด ธนาคารได้ร่วมมือกับ บริษัท แอดวานซ์ อินโฟร์ เซอร์วิส จำกัด (มหาชน) หรือ เอไอเอส เปิดตัวโครงการ“พอยท์เพย์” เพื่อช่วยเหลือร้านค้าขนาดเล็กทั่วประเทศ ให้สามารถขายสินค้าได้มากขึ้น โดยเปิดให้ลูกค้าเอไอเอสที่มีอยู่กว่า 43.2 ล้านราย สามารถใช้คะแนนสะสม ใช้จ่ายแทนเงินสดในร้านค้าถุงเงินได้ โดยปัจจุบันมีร้านค้าถุงเงินอยู่จำนวน 1.5 ล้านร้านค้า ในระยะแรกจะนำร่องกับร้านค้าประเภทอาหาร และเครื่องดื่ม จำนวน 45,000 ร้านค้าใน 15 จังหวัด ก่อนขยายใช้กับร้านค้าอื่นๆ มากขึ้น โดยตั้งเป้าร้านค้าถุงเงินเข้าร่วมรายการกว่า 700,000 ร้านค้าทั่วประเทศ ซึ่งโครงการนี้จะช่วยกระตุ้นยอดขายให้กับร้านค้ารายย่อยในชุมชนต่างๆ อย่างทั่วถึง ช่วยให้ร้านค้าสามารถประคองกิจการให้อยู่รอดและเติบโตในช่วงเศรษฐกิจชะลอตัวได้
“ความร่วมมือในครั้งนี้ เป็นการผสานจุดแข็งของกรุงไทย ที่มีโครงสร้างพื้นฐานด้านดิจิทัลที่แข็งแกร่ง และช่องทางการบริการที่หลากหลาย ผนวกกับความแข็งแกร่งในการให้บริการเครือข่ายโทรศัพท์เคลื่อนที่ ครอบคลุมกลุ่มลูกค้าทั่วประเทศของ AIS ที่พัฒนาบริการเพื่อตอบโจทย์ความต้องการลูกค้าของทั้งสององค์กร และเป็นส่วนสำคัญในการขับเคลื่อนเศรษฐกิจและสังคมไทยไปสู่ความยั่งยืน”
นายสมชัย เลิศสุทธิวงค์ ประธานเจ้าหน้าที่บริหาร บริษัท แอดวานซ์ อินโฟร์ เซอร์วิส จำกัด (มหาชน) หรือ เอไอเอส เปิดเผยว่า เอไอเอสมีนโยบายเดินหน้าพัฒนาบริการดิจิทัลอย่างดีที่สุด  พร้อมร่วมเป็นส่วนหนึ่งในการช่วยเหลือสังคมและพลิกฟื้นเศรษฐกิจประเทศที่ได้รับผลกระทบจากการแพร่ระบาดของโควิด-19 มากว่า 1 ปี โดยเฉพาะกลุ่มร้านค้าขนาดเล็กตามชุมชนต่างๆ  ดังนั้นเราจึงมุ่งมั่นที่จะใช้จุดแข็งคือ โครงข่ายดิจิทัล รวมถึงฐานลูกค้ากว่า 43.2 ล้านรายเข้าไปเชื่อมต่อเพื่อช่วยเหลือร้านค้ารายเล็ก ที่เป็นเสมือนฟันเฟืองในการการขับเคลื่อนเศรษฐกิจในระดับฐานราก และช่วยลดภาระค่าใช้จ่ายของลูกค้า AIS ไปด้วยในเวลาเดียวกัน
“การประสานพลังกับธนาคารกรุงไทย ในครั้งนี้จึงถือเป็นความร่วมมือครั้งสำคัญยิ่ง ในแง่ของการทุ่มเทสรรพกำลังของผู้นำด้านโทรคมนาคมกับผู้นำภาคการเงินธนาคาร ที่เป็นอุตสาหกรรมหลักของประเทศ เปิดตัวโครงการ "พอยท์เพย์" ที่เสมือนหนึ่งการใช้ เอไอเอส พอยท์เข้ามาช่วยชาติ โดยกระตุ้นพลังการใช้จ่ายจากลูกค้า AIS กว่า 43.2 ล้านราย ให้หันมาช่วยกันซื้อสินค้าจากร้านค้าถุงเงินรายย่อย เพื่อให้สามารถดำเนินธุรกิจต่อไปได้ พร้อมช่วยลดภาระและบรรเทาค่าใช้จ่ายของลูกค้า AIS ผ่านการใช้พอยท์เป็นส่วนลดแทนเงินสด”
ทั้งนี้ ลูกค้า AIS  สามารถใช้ AIS Points เป็นส่วนลดแทนเงินสด (มูลค่า 2 พอยท์ = 1 บาท) โดยสามารถเลือกชำระด้วยพอยท์ได้เต็มจำนวนที่ใช้จ่ายแบบไม่ต้องใช้เงินสด จากข้อมูลพบว่าปัจจุบันลูกค้าที่อยู่ในโปรแกรม AIS Points มีกว่า 17 ล้านคน  สำหรับร้านค้าที่สมัครแอปพลิเคชันถุงเงินอยู่แล้ว จะได้รับการอัพเดทเมนูใหม่ “พอยท์เพย์” หลังจากกดยืนยันสามารถรับชำระโครงการ “พอยท์เพย์” ได้ทันที โดยเอไอเอส และ ธนาคารกรุงไทย ได้เริ่มเปิดบริการเฟสแรก แล้วตั้งแต่วันนี้เป็นต้นไป ดูรายละเอียดเพิ่มเติมได้ที่ krungthai.com/link/pointpay และ  www.ais.th/พอยท์ช่วยจ่าย

ที่มา : https://www.thaigov.go.th/news/contents/details/45794