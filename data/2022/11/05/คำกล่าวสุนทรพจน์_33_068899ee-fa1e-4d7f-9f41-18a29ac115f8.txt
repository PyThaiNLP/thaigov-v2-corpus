รัฐบาลไทย-ข่าวทำเนียบรัฐบาล-ถ้อยแถลงนายกรัฐมนตรี การประชุมสุดยอดอาเซียน-ออสเตรเลีย ครั้งที่ 1 วันพุธที่ 27 ตุลาคม 2564


วันพุธที่ 27 ตุลาคม 2564
พิมพ์
ถ้อยแถลงนายกรัฐมนตรี การประชุมสุดยอดอาเซียน-ออสเตรเลีย ครั้งที่ 1 วันพุธที่ 27 ตุลาคม 2564
ถ้อยแถลงนายกรัฐมนตรี
การประชุมสุดยอดอาเซียน-ออสเตรเลีย ครั้งที่ ๑
วันพุธที่ ๒๗ ตุลาคม ๒๕๖๔
ถ้อยแถลงนายกรัฐมนตรี
การประชุมสุดยอดอาเซียน-ออสเตรเลีย ครั้งที่ ๑
วันพุธที่ ๒๗ ตุลาคม ๒๕๖๔
*****
ใต้ฝ่าละอองธุลีพระบาท
ท่านนายกรัฐมนตรีมอร์ริสัน
และ ฯพณฯ ทั้งหลาย
ก่อนอื่น ผมขอร่วมแสดงความยินดีและร่วมต้อนรับท่านนายกรัฐมนตรีมอร์ริสันสู่การประชุมสุดยอดอาเซียน-ออสเตรเลีย ครั้งที่ ๑ ในวันนี้ ซึ่งจะเป็นการประชุมประจำปีครั้งแรกหลังจากที่มีความสัมพันธ์กันมา  ถึง ๔๗ ปี โดยนับแต่นี้เป็นต้นไป ผู้นำอาเซียนและออสเตรเลียจะได้แลกเปลี่ยนทัศนะกันเป็นประจำทุกปีเพื่อขับเคลื่อนความสัมพันธ์ทางยุทธศาสตร์ระหว่างกันให้มีพลวัต แน่นแฟ้น ครอบคลุม และลึกซึ้งได้มากยิ่งขึ้น และผมขอใช้โอกาสนี้ขอบคุณ สปป. ลาว ในฐานะประเทศผู้ประสานงานความสัมพันธ์อาเซียน-ออสเตรเลียที่ทำหน้าที่ประสานงานได้อย่างดียิ่ง
ภายใต้บริบทการแข่งขันกันของมหาอำนาจและความท้าทายที่เกิดขึ้นในภูมิภาคอินโด-แปซิฟิกอย่างมีนัยสำคัญ รวมถึงการจัดตั้งหุ้นส่วนไตรภาคีด้านความมั่นคง หรือ AUKUS (ออ-กัส) ไทยและอาเซียนได้ติดตามพัฒนาการอย่างใกล้ชิด และหวังที่จะเห็นการดำเนินการต่าง ๆ นำไปสู่ความร่วมมือที่สร้างสรรค์          มุ่งเสริมสร้างความเป็นแกนกลางของอาเซียน และสอดคล้องกับหลักการภายใต้มุมมองอาเซียนต่ออินโด-แปซิฟิก ซึ่งเป็นหัวใจสำคัญที่ขาดไม่ได้ในการส่งเสริมเป้าหมายร่วมกันที่จะทำให้ภูมิภาคนี้มีสันติภาพเสถียรภาพ และความเจริญรุ่งเรือง
ในช่วงเวลาหัวเลี้ยวหัวต่อนี้ การเสริมสร้างบรรยากาศที่เอื้ออำนวยต่อการฟื้นฟูในทุกมิติอย่างยั่งยืนหลังโควิด-๑๙ เพื่อนำมาซึ่งความผาสุกของประชาชน ย่อมเป็นสิ่งที่ทุกฝ่ายปรารถนา โดยไม่ประสงค์เห็นการเผชิญหน้า       การแข่งขัน หรือ ความขัดแย้งที่อาจนำไปสู่การบั่นทอนเสถียรภาพและความมั่นคงในภูมิภาค ดังนั้น        อาเซียนจึงยินดีที่ออสเตรเลียได้แสดงความยึดมั่นในความเป็นแกนกลางของอาเซียน สนับสนุนกลไกที่อาเซียน        มีบทบาทนำ และ AOIP (เอโอไอพี) รวมทั้งหวังที่จะเห็นความร่วมมือที่เป็นรูปธรรมในอินโด-แปซิฟิก เช่น         ในด้านการเชื่อมโยง ซึ่งสอดคล้องกับข้อริเริ่มหุ้นส่วนด้านการเชื่อมโยงของออสเตรเลียที่มุ่งพัฒนาโครงสร้างพื้นฐานที่มีคุณภาพในภูมิภาค เป็นต้น
อย่างไรก็ดี โดยที่โควิด-๑๙ ยังต้องอยู่กับเราไปอีกระยะหนึ่ง การจัดการกับปัญหาดังกล่าว จึงยังมีความสำคัญลำดับต้นที่ต้องดำเนินการควบคู่ไปกับการฟื้นฟูเศรษฐกิจและสังคม เพื่อวางรากฐานที่แข็งแกร่งและยั่งยืนในยุคหลังโควิด-๑๙ ดังนั้น ผมขอเสนอการส่งเสริมความร่วมมือใน ๓ ด้าน ดังนี้
หนึ่ง ความร่วมมือด้านสาธารณสุข โดยการเข้าถึงวัคซีนอย่างเป็นธรรม ทั่วถึง และรวดเร็วยังคงเป็นประเด็นสำคัญสำหรับอาเซียน ผมยินดีที่ออสเตรเลียได้จัดสรรงบประมาณเพื่อสนับสนุนวัคซีนโควิด-๑๙                 ให้อาเซียนภายใต้ข้อริเริ่มการเข้าถึงวัคซีนในภูมิภาคและความมั่นคงทางสุขภาพ รวมทั้งในระดับทวิภาคี        กับบางประเทศสมาชิกอาเซียน รวมถึงไทย ขณะเดียวกัน อาเซียนมีเป้าหมายที่จะพัฒนาไปสู่การมีความมั่นคงและสามารถพึ่งพาตนเองด้านวัคซีน ออสเตรเลียจึงอาจพิจารณาสนับสนุนการดำเนินการตามแผนงานนี้ อาทิ การแลกเปลี่ยนข้อมูลด้าน การวิจัยและพัฒนาวัคซีน และการจัดทำฐานข้อมูลด้านวัคซีนในระดับภูมิภาค
สอง ความร่วมมือในการฟื้นฟูเศรษฐกิจ โดยการเจรจาเพื่อยกระดับ FTA อาเซียน-ออสเตรเลีย-นิวซีแลนด์ ให้ตอบสนองต่อความต้องการของภาคเอกชน มีความทันสมัยและเกื้อกูลกับความตกลง RCEP ขณะเดียวกันไทยขอเชิญชวนให้ออสเตรเลียร่วมกันส่งเสริมโมเดลเศรษฐกิจชีวภาพ เศรษฐกิจหมุนเวียน เศรษฐกิจสีเขียว หรือ BCG ซึ่งจะเป็นการรักษาสมดุลระหว่างมนุษย์ กิจกรรมทางเศรษฐกิจ และสิ่งแวดล้อม ผ่านความร่วมมือด้านวิทยาศาสตร์ เทคโนโลยี และนวัตกรรม อาทิ การส่งเสริมความร่วมมือด้านการวิจัยและพัฒนาเทคโนโลยีการดักจับคาร์บอน ยานยนต์พลังงานไฟฟ้า (EV) และแบตเตอรี่ และพลังงานหมุนเวียนจากพลาสติก ซึ่งจะช่วยส่งเสริมห่วงโซ่อุปทานสีเขียวและลดปริมาณขยะจากพลาสติก ผมเชื่อมั่นว่า โมเดลเศรษฐกิจ BCG จะเป็นแนวทางสำคัญที่นำไปสู่การบรรลุเป้าหมายการพัฒนาที่ยั่งยืนได้รวดเร็วยิ่งขึ้นด้วย
นอกจากนี้ ทั้งสองฝ่ายควรเพิ่มพูนความร่วมมือทางไซเบอร์ ซึ่งมีแนวโน้มที่จะเกิดขึ้นบ่อยครั้งมากขึ้นในยุคดิจิทัล โดยใช้ประโยชน์จากข้อริเริ่มอาเซียน-ออสเตรเลียในการเป็นหุ้นส่วนด้านการเมืองและความมั่นคง ในการสร้างเครือข่ายแลกเปลี่ยนข่าวสารและพัฒนาศักยภาพของบุคลากรในการเฝ้าระวัง ตรวจสอบ และประเมินภัยคุกคามทางไซเบอร์
สาม ความร่วมมือในการฟื้นฟูความเชื่อมโยงระหว่างประชาชน ในช่วงที่ภาวะการเดินทางชะงักงัน        การปฏิสัมพันธ์ในระดับประชาชนไม่ควรหยุดนิ่งไปด้วย จึงควรพิจารณาความเป็นไปได้ในการเปิดพรมแดนระหว่างกัน อย่างน้อยในเบื้องต้นให้นักเรียนนักศึกษาสามารถเดินทางกลับไปศึกษาหรือศึกษาต่อได้ หลังจากนั้น จึงเริ่มส่งเสริมการท่องเที่ยวภายใต้มาตรการและเงื่อนไขที่เป็นที่ยอมรับร่วมกันได้ ตลอดจนการใช้แพลตฟอร์มดิจิทัลในการส่งเสริมการแลกเปลี่ยนด้านศิลปะ วัฒนธรรม ความคิดสร้างสรรค์ หรือการสร้างคอนเทนต์ต่าง ๆ โดยเฉพาะในกลุ่มเยาวชน และประชาชนทั่วไป เพื่อให้เกิดการแลกเปลี่ยน เรียนรู้ และความเข้าใจซึ่งกันและกันในระดับประชาชนให้ลึกซึ้งยิ่งขึ้นและไม่ขาดตอน
สุดท้ายนี้ ผมขอเน้นย้ำถึงความสำคัญของการดำเนินความร่วมมือที่สร้างสรรค์ เพื่อร่วมกันเสริมสร้างบรรยากาศในภูมิภาคอินโดแปซิฟิกที่เอื้อต่อการฟื้นฟูและการพัฒนาที่สมดุลและยั่งยืน เพื่อพลิกโฉมประเทศและภูมิภาคของเราให้พร้อมสำหรับ Next Normal รวมถึงความท้าทายรูปแบบใหม่ ๆ และในโอกาสที่ไทย      จะเป็นเจ้าภาพเอเปคปี ๒๕๖๕ ผมหวังว่า จะได้ให้การต้อนรับท่านนายกรัฐมนตรีมอร์ริสันที่ประเทศไทย      ซึ่งจะตรงกับการครบรอบ ๗๐ ปีการสถาปนาความสัมพันธ์ทางการทูตระหว่างไทยกับออสเตรเลียด้วย
ขอบคุณครับ
*****

ที่มา : https://www.thaigov.go.th/news/contents/details/47459