รัฐบาลไทย-ข่าวทำเนียบรัฐบาล-สำนักงานการบินพลเรือนแห่งประเทศไทย แจ้งสายการบินห้ามผู้โดยสารจาก 8 ประเทศเข้าไทย สกัดเชื้อ covid-19 “โอไมครอน”


วันเสาร์ที่ 27 พฤศจิกายน 2564
สำนักงานการบินพลเรือนแห่งประเทศไทย แจ้งสายการบินห้ามผู้โดยสารจาก 8 ประเทศเข้าไทย สกัดเชื้อ covid-19 “โอไมครอน”
8 ประเทศ ได้แก่ Botswana/ Eswatini/ Lesotho/ Malawi/ Mozambique/ Namibia/ South Africa และ Zimbabwe ดังนี้
วันนี้ (27 พ.ย. 2564) สำนักงานการบินพลเรือนแห่งประเทศไทย (CAAT) กระทรวงคมนาคม ได้ออกประกาศนักบิน (NOTAM) แจ้งสายการบินทั่วโลกถึงมาตรการป้องกันการขนส่งผู้ติดเชื้อcovid-19 สายพันธุ์ใหม่ “โอไมครอน” เข้ามาระบาดในประเทศไทย โดยประเทศไทยจะมีข้อกำหนดสำหรับผู้โดยสารที่เดินทางมาจาก 8 ประเทศ ได้แก่ Botswana/ Eswatini/ Lesotho/ Malawi/ Mozambique/ Namibia/ South Africa และ Zimbabwe ดังนี้
1) หากผู้โดยสารได้เดินทางมาถึงไทย ตั้งแต่วันที่ 28 พฤศจิกายน 2564 (00.01 น.) จนกระทั่งถึงวันที่30 พฤศจิกายน 2564 (23.59 น.) จะต้องเข้ากระบวนการกักตัว (Quarantine) 14 วันทันที ไม่มีข้อยกเว้นไม่ว่าจะได้รับการอนุญาตให้เดินทางเข้าประเทศมาในรูปแบบใด
2) ตั้งแต่วันที่ 1 ธันวาคม 2564 เป็นต้นไป ห้ามผู้โดยสารจาก 8 ประเทศเหล่านี้เข้าประเทศไทย แม้ว่าจะได้รับอนุญาตผ่านระบบ Thailand Pass แล้ว และการอนุญาตทั้งหมดจะสิ้นสภาพตั้งแต่วันที่ 1 ธันวาคม 2564 เป็นต้นไป
3) ปัจจุบันระบบ Thailand Pass ไม่ให้บริการขออนุญาตจากผู้ที่จะเดินทางจากประเทศเหล่านี้แล้ว
สำหรับประเทศในทวีปแอฟริกาอื่น ๆ จะสามารถเดินทางเข้าไทยได้ตามการอนุญาตที่ได้รับจนถึงวันที่ 14 ธันวาคม 2564 และตั้งแต่วันที่ 15 ธันวาคมเป็นต้นไป หากเดินทางเข้ามาจะต้องเข้ากระบวนการกักตัว (Quarantine) 14 วัน ไม่ว่าจะได้รับการอนุญาตให้เข้าประเทศไทยมาในรูปแบบใดก็ตาม
ทั้งนี้ กำชับให้สายการบินทุกสายช่วยตรวจสอบกลั่นกรองและเฝ้าระวังเป็นกรณีพิเศษ หากทราบว่ามีผู้โดยสารเดินทางมาจากทั้ง 8 ประเทศนี้แม้ว่าจะได้รับการอนุญาตผ่านระบบ Thailand Pass โดยแจ้งว่าได้ลงทะเบียนมาจากประเทศอื่น ขอให้แจ้งผู้โดยสารให้ปฏิบัติตามมาตรการดังกล่าวด้วย

ที่มา : https://www.thaigov.go.th/news/contents/details/48794