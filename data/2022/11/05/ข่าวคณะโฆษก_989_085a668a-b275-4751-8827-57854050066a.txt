รัฐบาลไทย-ข่าวทำเนียบรัฐบาล-โฆษกรัฐบาล เผย “นายกฯ” ติดตามสถานการณ์โควิด-19 รายวัน เตือนกลุ่มคนวัยทำงาน เฝ้าระวังตัวเองสูงสุด เพราะอาจติดเชื้อโควิด-19 โดยไม่แสดงอาการ


วันเสาร์ที่ 5 กุมภาพันธ์ 2565
พิมพ์
โฆษกรัฐบาล เผย “นายกฯ” ติดตามสถานการณ์โควิด-19 รายวัน เตือนกลุ่มคนวัยทำงาน เฝ้าระวังตัวเองสูงสุด เพราะอาจติดเชื้อโควิด-19 โดยไม่แสดงอาการ
โฆษกรัฐบาล เผย “นายกฯ” ติดตามสถานการณ์โควิด-19 รายวัน เตือนกลุ่มคนวัยทำงาน เฝ้าระวังตัวเองสูงสุด เพราะอาจติดเชื้อโควิด-19 โดยไม่แสดงอาการ  ย้ำรัฐบาลเน้นควบคุมการแพร่ระบาดโควิด-19 ควบคู่กับการเดินหน้าเศรษฐกิจ
วันนี้ (5 กุมภาพันธ์ 2565) นายธนกร วังบุญคงชนะ โฆษกประจำสำนักนายกรัฐมนตรี เปิดเผย พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ติดตามสถานการณ์การแพร่ระบาดของโรคติดเชื้อไวรัสโควิด-19 ในไทยรายวัน โดยเฉพาะสายพันธุโอมิครอนที่แพร่ระบาดอย่างรวดเร็ว และยังคงมีทิศทางที่เพิ่มขึ้น จากผลการตรวจ ATK ของประชาชน อย่างไรก็ตาม รัฐบาลและ ศบค. ยังคงรณรงค์ให้ประชาชนและผู้ประกอบการ สถานศึกษา ปฏิบัติตามมาตรการป้องกันอย่างเคร่งครัดทั้ง 6 มาตรการหลัก (DMHC-RC) 6 มาตรการเสริม (SSE-CQ) 7 มาตรการเข้มงวด และการจัดทำแผนเผชิญเหตุ เพื่อให้สามารถอยู่ร่วมกับโควิด-19 ได้ ที่สำคัญนายกรัฐมนตรียัง ฝากถึงกลุ่มคนวัยทำงานขอให้ลดการสัมผัสใกล้ชิดกับผู้สูงอายุ ผู้มีความเสี่ยงที่จะมีอาการรุนแรง เพราะคนในกลุ่มวัยทำงานอาจติดเชื้อโควิดแต่ไม่แสดงอาการ และยังสามารถดำเนินชีวิตต่อไปได้ปกติ แต่เมื่อสัมผัสใกล้ชิดกับผู้สูงอายุ ผู้ป่วยติดเตียง ผู้มีโรคประจำตัว อาจทำให้คนกลุ่มนี้มีอาการป่วยหนักและเสียชีวิตได้
ขณะที่ยอดผู้ติดเชื้อโควิด-19 รายใหม่วันนี้ รวม 10,490 ราย จำแนกเป็นผู้ป่วยจากในประเทศ 10,273 ราย ผู้ป่วยมาจากต่างประเทศ 217 ราย ผู้ป่วยสะสม 262,687 ราย (ตั้งแต่ 1 มกราคม 2565) หายป่วยกลับบ้าน 8,479 ราย หายป่วยสะสม 206,894 ราย (ตั้งแต่ 1 มกราคม 2565) ผู้ป่วยกำลังรักษา 88,463 ราย เสียชีวิต 21 ราย ล่าสุดการให้บริการวัคซีน โควิด-19  สะสมอยู่ที่ 117,750,755  โดส เข็มที่ 1 ฉีดสะสม 52,476,044 โดส เข็มที่ 2 ฉีดสะสม 48,883,762 โดส เข็มที่ 3 ฉีดสะสม 15,275,322 โดส เข็มที่ 4 ฉีดสะสม 1,115,627 โดส
“นายกรัฐมนตรียังฝากขอบคุณประชาชน ผู้ประกอบการ ภาคเอกชนผู้มีส่วนเกี่ยวข้องทุกฝ่ายที่ให้ความร่วมมือ ปฏิบัติตามมาตรการสาธารณสุขอย่างเคร่งครัด ตลอดระยะเวลาที่ผ่านมา พร้อมยืนยันว่า รัฐบาลเน้นการควบคุมการแพร่ระบาดควบคู่กับการเดินหน้าเศรษฐกิจ โดยเตรียมพร้อมมระบบสาธารณสุข วัคซีน ยา เวชภัณฑ์ รองรับสถานการณ์ ในทุกระดับการระบาด เพื่อให้ประชาชนสามารถใช้ชีวิตได้อย่างปลอดโรค ปลอดภัยด้วย” โฆษกรัฐบาลกล่าว

ที่มา : https://www.thaigov.go.th/news/contents/details/51267