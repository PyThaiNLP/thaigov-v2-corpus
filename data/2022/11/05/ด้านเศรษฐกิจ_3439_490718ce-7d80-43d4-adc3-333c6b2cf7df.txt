รัฐบาลไทย-ข่าวทำเนียบรัฐบาล-รมว.เฉลิมชัย ตอบโจทย์ความต้องการพืชกระท่อม มอบกรมส่งเสริมการเกษตรจัดทำโครงการถ่ายทอดเทคโนโลยีการผลิตและขยายต้นกล้ากระท่อมพันธุ์ดี


วันศุกร์ที่ 8 เมษายน 2565
รมว.เฉลิมชัย ตอบโจทย์ความต้องการพืชกระท่อม มอบกรมส่งเสริมการเกษตรจัดทำโครงการถ่ายทอดเทคโนโลยีการผลิตและขยายต้นกล้ากระท่อมพันธุ์ดี
รมว.เฉลิมชัย ตอบโจทย์ความต้องการพืชกระท่อม มอบกรมส่งเสริมการเกษตรจัดทำโครงการถ่ายทอดเทคโนโลยีการผลิตและขยายต้นกล้ากระท่อมพันธุ์ดี ผ่านศูนย์ขยายพันธุ์พืชทั้ง 10 แห่งทั่วประเทศ แจกจ่ายให้เกษตรกรแล้วกว่า 2 แสนต้น หวังให้เป็นพืชสมุนไพรใช้ในครัวเรือน
ดร.เฉลิมชัย ศรีอ่อน รัฐมนตรีว่าการกระทรวงเกษตรและสหกรณ์ เปิดเผยภายหลังเป็นประธานเปิดโครงการถ่ายทอดเทคโนโลยีการผลิตและขยายกระท่อมพันธุ์ดี ณ ศูนย์ขยายพันธุ์พืชที่ 4 จังหวัดนครศรีธรรมราช ว่า จากความต้องการพืชกระท่อมของเกษตรกรและผู้สนใจทั่วไปมีจำนวนมาก จึงได้มอบหมายให้กรมส่งเสริมการเกษตรจัดทำโครงการผลิตและขยายต้นกล้ากระท่อมพันธุ์ดี ซึ่งผลิตกระท่อมโดยการนำเมล็ดในสภาพปลอดเชื้อมาเพาะเลี้ยงด้วยวิธีการเพาะเลี้ยงเนื้อเยื่อ เพื่อเพาะพันธุ์กระท่อมพันธุ์ดีไว้เป็นพืชสมุนไพรพื้นบ้านเพื่อใช้ในครัวเรือน และสามารถนำไปพัฒนาอาชีพเป็นพืชทางเลือกในอนาคต ก่อให้เกิดการสร้างรายได้ให้กับเกษตรกรและชุมชน ตลอดจนเป็นการพัฒนานวัตกรรมการผลิตและขยายกระท่อมพันธุ์ดีสำหรับรองรับความต้องการในอนาคต ซึ่งสอดคล้องกับแผนแม่บทแห่งชาติว่าด้วยการพัฒนาสมุนไพรไทย ฉบับที่ 1 พ.ศ. 2560 – 2564 พร้อมต่อยอดการเรียนรู้และขับเคลื่อนไปสู่การผลิตพืชเชิงพาณิชย์หรือเป็นพืชเศรษฐกิจทางเลือก
ปัจจุบันกระทรวงเกษตรและสหกรณ์ โดยกรมส่งเสริมการเกษตร ได้จัดทำโครงการถ่ายทอดเทคโนโลยีการผลิตและขยายกระท่อมพันธุ์ดี โดยมีศูนย์ขยายพันธุ์พืช จำนวน 10 แห่ง ได้แก่ ศูนย์ขยายพันธุ์พืชที่ 1 จังหวัดชลบุรี ศูนย์ขยายพันธุ์พืชที่ 2 จังหวัดตรัง ศูนย์ขยายพันธุ์พืชที่ 3 จังหวัดนครราชสีมา ศูนย์ขยายพันธุ์พืชที่ 4 จังหวัดนครศรีธรรมราช ศูนย์ขยายพันธุ์พืชที่ 5 จังหวัดบุรีรัมย์ ศูนย์ขยายพันธุ์พืชที่ 6 จังหวัดพิษณุโลก ศูนย์ขยายพันธุ์พืชที่ 7 จังหวัดมหาสารคาม ศูนย์ขยายพันธุ์พืชที่ 8 จังหวัดลำพูน ศูนย์ขยายพันธุ์พืชที่ 9 จังหวัดสุพรรณบุรี และศูนย์ขยายพันธุ์พืชที่ 10 จังหวัดอุดรธานี ซึ่งได้ดำเนินการผลิตต้นกล้ากระท่อมพันธุ์ดีแล้ว รวมทั้งสิ้น 210,000 ต้น เพื่อส่งเสริมและสนับสนุนต้นกล้ากระท่อมพันธุ์ดีพร้อมองค์ความรู้ให้แก่สมาชิกศูนย์เรียนรู้การเพิ่มประสิทธิภาพการผลิตสินค้าเกษตร (ศพก.) ทั้ง 882 ศูนย์ทั่วประเทศไทย โดยสนับสนุนรายละ 3 ต้น จำนวน 30 รายต่อศูนย์ ทำให้มีสมาชิก ศพก. ที่ได้รับการสนับสนุน จำนวน 26,460 ราย รวมจำนวน 79,380 ต้น นอกจากนี้ ยังเป็นแหล่งเรียนรู้การผลิตและขยายพืชกระท่อมพันธุ์ดีภายในชุมชน ซึ่งมีสมาชิกวิสาหกิจชุมชน/Young Smart Farmer / Smart Farmer / อาสาสมัครเกษตรหมู่บ้าน หน่วยงานราชการที่มีภารกิจในการส่งเสริมอาชีพการเกษตร และประชาชนที่สนใจ ได้รับการสนับสนุนจำนวนทั้งสิ้น 130,620 ต้น พร้อมต่อยอดไปสู่การผลิตขยายพืชกระท่อมพันธุ์ดีเชิงพาณิชย์หรือเป็นพืชเศรษฐกิจทางเลือกต่อไปในอนาคต
ทั้งนี้ ผู้ที่สนใจสามารถติดต่อขอรับต้นกล้ากระท่อมพันธุ์ดีได้ ณ จุดบริการพืชพันธุ์ Doae ศูนย์ขยายพันธุ์พืชใกล้บ้านท่าน รายละ 3 ต้น ตั้งแต่วันนี้เป็นต้นไปจนกว่าของจะหมด
"กระท่อมเป็นพืชที่อยู่คู่กับภาคใต้ เมื่อถูกต้องตามกฎหมายแล้ว กระทรวงเกษตรและสหกรณ์ก็พร้อมจะเข้ามาส่งเสริมอย่างเต็มที่ ซึ่งนอกจากการถ่ายทอดองค์ความรู้และสนับสนุนการใช้เทคโนโลยีการผลิตให้มีคุณภาพมากขึ้นแล้ว ยังต้องมีการทำการตลาดที่ดี มีการวางแผนและมาตรการรองรับสำหรับผลผลิตกระท่อมที่จะออกต่อไปในอนาคต และสำหรับมาตรการต่อจากนี้จะให้มีการรวมกลุ่มทั้ง วิสาหกิจหรือการรวมกลุ่มแบบแปลงใหญ่ ซึ่งจะทำให้กระทรวงเกษตรฯ สามารถเข้าไปดูแลได้อย่างเต็มที่ ทั้งในเรื่องงบประมาณ และเครื่องไม้เครื่องมือ อีกทั้งยังเป็นการกำหนดทิศทางการเกษตร สามารถลดต้นทุน เพิ่มผลผลิต และหาตลาดรองรับได้ง่ายขึ้นด้วย" ดร.เฉลิมชัย กล่าว

ที่มา : https://www.thaigov.go.th/news/contents/details/53447