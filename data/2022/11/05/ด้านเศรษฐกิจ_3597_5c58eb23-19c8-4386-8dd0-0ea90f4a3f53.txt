รัฐบาลไทย-ข่าวทำเนียบรัฐบาล-กรมการขนส่งทางบก เปิดเผยสถิติการใช้บริการช่องทางชำระภาษีรถประจำปีในเขตกรุงเทพมหานคร ประจำเดือนมีนาคม 2565 ยอดใช้บริการช่องทางออนไลน์เพิ่มขึ้นต่อเนื่อง


วันพุธที่ 27 เมษายน 2565
กรมการขนส่งทางบก เปิดเผยสถิติการใช้บริการช่องทางชำระภาษีรถประจำปีในเขตกรุงเทพมหานคร ประจำเดือนมีนาคม 2565 ยอดใช้บริการช่องทางออนไลน์เพิ่มขึ้นต่อเนื่อง
...
นายเสกสม อัครพันธุ์ รองอธิบดีกรมการขนส่งทางบก และโฆษกกรมการขนส่งทางบก กระทรวงคมนาคม เปิดเผยว่า ปัจจุบันประชาชนสามารถเลือกใช้บริการชำระภาษีรถประจำปีได้หลากหลายช่องทาง โดยเฉพาะบริการรับชำระภาษีรถประจำปีผ่านระบบออนไลน์ ทั้งที่เว็บไซต์กรมการขนส่งทางบก (ขบ.) https://eservice.dlt.go.th หรือผ่านแอปพลิเคชัน DLT Vehicle Tax ซึ่งได้รับความนิยมจากประชาชนเพิ่มมากขึ้นอย่างต่อเนื่อง เนื่องจากเป็นช่องทางที่มีความสะดวก เข้าถึงง่ายได้ทุกที่ อยู่ที่ไหนก็สามารถชำระภาษีรถประจำปีได้ ไม่ต้องเดินทาง ลดความเสี่ยงจากการติดเชื้อไวรัส COVID-19 ทำให้สถิติการชำระภาษีรถประจำปีในเขตกรุงเทพมหานคร ประจำเดือนมีนาคม 2565 โดยเฉพาะผ่านทางเว็บไซต์ https://eservice.dlt.go.th มีผู้ใช้บริการสูงขึ้นถึง 67,482 คัน และผ่านแอปพลิเคชัน DLT Vehicle Tax มีผู้ใช้บริการจำนวน 10,004 คัน โดยเชื่อมั่นว่าหลังจากนี้จะได้รับความนิยมจากประชาชนเจ้าของรถอย่างต่อเนื่อง ในส่วนของสถิติการรับชำระภาษีรถประจำปีที่สำนักงานขนส่งกรุงเทพมหานครพื้นที่ 1 - 5 มีผู้ใช้บริการจำนวน 429,235 คัน บริการเลื่อนล้อต่อภาษี (Drive Thru for Tax) จำนวน 98,486 คัน ในขณะที่การให้บริการชำระภาษีผ่านตู้รับชำระภาษีรถประจำปีอัตโนมัติ (Kiosk) มีผู้ใช้บริการจำนวน 2,049 คัน เคาน์เตอร์เซอร์วิส จำนวน 13,488 คัน ที่ทำการไปรษณีย์ จำนวน 974 คัน และผ่านแอปพลิเคชัน mPAY และ Truemoney Wallet จำนวน 1,135 คัน รวมมียอดผู้ใช้บริการชำระภาษีประจำเดือนมีนาคม 2565 จำนวนทั้งสิ้น 622,853 คัน
รองอธิบดีกรมการขนส่งทางบก กล่าวเพิ่มเติมว่า จากจำนวนผู้ใช้บริการชำระภาษีรถประจำเดือนมีนาคม 2565 โดยเฉพาะจากช่องทางรับชำระภาษีรถประจำปีผ่านระบบออนไลน์ ซึ่งเป็นผลจากการที่ ขบ. มุ่งมั่นพัฒนาบริการรับชำระภาษีรถประจำปีผ่านระบบออนไลน์ เพื่ออำนวยความสะดวกให้ประชาชนเจ้าของรถไม่ต้องเดินทางมาที่สำนักงานขนส่ง ซึ่งจะช่วยลดความเสี่ยงจากการติดเชื้อไวรัส COVID-19 โดยปัจจุบันรองรับรถยนต์และรถจักรยานยนต์ได้ทุกอายุการใช้งาน โดยกรณีเป็นรถที่ค้างชำระภาษีเกินกว่า 1 ปี หรือรถเก๋ง รถกระบะ รถตู้ ที่มีอายุการใช้งานเกิน 7 ปี หรือรถจักรยานยนต์ที่มีอายุการใช้งานเกิน 5 ปี ต้องนำรถเข้าตรวจและมีผล “ผ่าน” การตรวจสภาพรถจากสถานตรวจสภาพรถเอกชน (ตรอ.) ก่อนดำเนินการชำระภาษีรถผ่านช่องทางออนไลน์ที่เว็บไซต์กรมการขนส่งทางบก https://eservice.dlt.go.th หรือผ่านแอปพลิเคชัน DLT Vehicle Tax รอรับเครื่องหมายแสดงการเสียภาษีและใบเสร็จรับเงินทางไปรษณีย์ ภายใน 5 วันทำการ นับจากวันชำระเงิน ซึ่งเจ้าของรถสามารถชำระภาษีรถล่วงหน้าได้ภายใน 90 วัน ก่อนวันที่ภาษีรถสิ้นอายุ สำหรับกรณีรถที่สูญหาย ชำรุดและอยู่ระหว่างการซ่อม หรือเลิกใช้แล้ว เจ้าของรถต้องมาติดต่อขอแจ้งการหยุดใช้รถต่อนายทะเบียน ณ สำนักงานขนส่งที่รถจดทะเบียนไว้ทันที หากไม่แจ้งการหยุดใช้รถและปล่อยให้รถค้างชำระภาษีถึง 3 ปี ทะเบียนรถจะถูกระงับ ทำให้ไม่สามารถดำเนินการทางทะเบียนรถได้ และจะต้องชำระภาษีรถที่ค้างชำระย้อนหลังอีกด้วย ทั้งนี้ หากเจ้าของรถมีความประสงค์ขอใช้รถต่อในภายหลัง สามารถดำเนินการแจ้งใช้รถดังกล่าวได้ เพียงใช้หลักฐานคู่มือจดทะเบียนรถ สำเนาบัตรประจำตัวประชาชน แผ่นป้ายทะเบียนรถ แบบคำขอแจ้งใช้รถที่แจ้งไม่ใช้รถไว้ และหลักฐาน พ.ร.บ. คุ้มครองผู้ประสบภัยจากรถ

ที่มา : https://www.thaigov.go.th/news/contents/details/53964