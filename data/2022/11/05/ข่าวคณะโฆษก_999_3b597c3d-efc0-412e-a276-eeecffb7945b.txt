รัฐบาลไทย-ข่าวทำเนียบรัฐบาล-โฆษกรัฐบาลเผย นายกฯ กำชับสร้างความเข้าใจประชาชนอยู่ร่วมกับโควิด-19 ได้อย่างปลอดภัย เตรียมพิจารณามาตรการป้องกันและผ่อนคลาย เพิ่มเติมในที่ประชุม ศบค. ครั้งต่อไป


วันจันทร์ที่ 7 กุมภาพันธ์ 2565
พิมพ์
โฆษกรัฐบาลเผย นายกฯ กำชับสร้างความเข้าใจประชาชนอยู่ร่วมกับโควิด-19 ได้อย่างปลอดภัย เตรียมพิจารณามาตรการป้องกันและผ่อนคลาย เพิ่มเติมในที่ประชุม ศบค. ครั้งต่อไป
โฆษกรัฐบาลเผย นายกฯ กำชับสร้างความเข้าใจประชาชนอยู่ร่วมกับโควิด-19 ได้อย่างปลอดภัย เตรียมพิจารณามาตรการป้องกันและผ่อนคลาย เพิ่มเติมในที่ประชุม ศบค. ครั้งต่อไป
วันนี้ (7 กุมภาพันธ์ 2565) นายธนกร วังบุญคงชนะ โฆษกประจำสำนักนายกรัฐมนตรี เปิดเผย พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ย้ำทุกฝ่ายติดตามเฝ้าระวังสถานการณ์การแพร่ระบาดการติดเชื้อโควิด-19 หลังพบผู้ติดเชื้อยอดพุ่งถึงหลักหมื่นติดต่อหลายวัน โดยกระทรวงสาธารณสุข ชี้แจงว่าแม้สายพันธุ์โอมิครอนจะแพร่กระจายเชื้อได้รวดเร็ว แต่อาการไม่ได้รุนแรงมากกว่าสายพันธุ์เดลตา และจำนวนยอดผู้เสียชีวิตและผู้ป่วยหนักไม่ได้เพิ่มขึ้นตาม ซึ่งยังอยู่ในสถานการณ์และระบบสาธารณสุขสามารถรองรับผู้ป่วยที่มีอาการหนักเพื่อป้องกันการเสียชีวิตได้  ในส่วนผู้ป่วยที่ไม่มีอาการหรืออาการน้อย ให้ใช้ระบบการรักษาที่บ้าน นายกรัฐมนตรี ได้สั่งการให้เร่งสร้างความเข้าใจกับประชาชนว่า เราทุกคนสามารถอยู่ร่วมกับโควิด-19 ได้อย่างปลอดภัย หากปฏิบัติตามมาตรการป้องกัน ดูแลตนเองอย่างเคร่งครัด ทั้งนี้ คาดว่า จะมีการพิจารณาทบทวนมาตรการควบคุมการแพร่ระบาดโควิด-19 รวมถึงมาตรการผ่อนคลายเพื่อขับเคลื่อนกิจการ กิจกรรม ในที่ประชุม ศบค. ครั้งต่อไป เพื่อให้ประชาชนสามารถกลับมาใช้ชีวิตได้เหมือนปกติมากที่สุด
สำหรับ ผู้ติดเชื้อโควิด-19 รายใหม่ วันนี้ รวม 10,470 ราย จำแนกเป็น ผู้ป่วยจากในประเทศ 10,304 ราย ผู้ป่วยมาจากต่างประเทศ 166 ราย ผู้ป่วยสะสม 284,036 ราย (ตั้งแต่ 1 มกราคม 2565) หายป่วยกลับบ้าน 8,711 ราย หายป่วยสะสม 223,890 ราย (ตั้งแต่ 1 มกราคม 2565) ผู้ป่วยกำลังรักษา 92,784 ราย เสียชีวิต 12 รายล่าสุดการให้บริการวัคซีน โควิด-19 สะสมอยู่ที่ 118,021,796 โดส เข็มที่ 1 ฉีดสะสม 52,497,515 โดส เข็มที่ 2 ฉีดสะสม 48,926,180 โดส เข็มที่ 3 ฉีดสะสม 15,445,145 โดส เข็มที่ 4 ฉีดสะสม 1,152,956 โดส ส่วนสถานการณ์การแพร่ระบาดของไวรัสโควิด-19 ทั่วโลก ยอดผู้ติดเชื้อสะสมทั่วโลกจำนวน 395,658,159 ราย ประเทศไทยอยู่อันดับ 30 ของโลก

ที่มา : https://www.thaigov.go.th/news/contents/details/51293