รัฐบาลไทย-ข่าวทำเนียบรัฐบาล-ถ้อยแถลงนายกรัฐมนตรี ในฐานะผู้ประสานงานกลุ่มอาเซียน สำหรับพิธีเปิดการประชุมผู้นำเอเชีย - ยุโรป ครั้งที่ 13 วันพฤหัสบดีที่ 25 พฤศจิกายน 2564


วันพฤหัสบดีที่ 25 พฤศจิกายน 2564
พิมพ์
ถ้อยแถลงนายกรัฐมนตรี ในฐานะผู้ประสานงานกลุ่มอาเซียน สำหรับพิธีเปิดการประชุมผู้นำเอเชีย - ยุโรป ครั้งที่ 13 วันพฤหัสบดีที่ 25 พฤศจิกายน 2564
ถ้อยแถลงนายกรัฐมนตรี
ในฐานะผู้ประสานงานกลุ่มอาเซียน
สำหรับพิธีเปิดการประชุมผู้นำเอเชีย - ยุโรป ครั้งที่ 13
วันพฤหัสบดีที่ 25 พฤศจิกายน 2564
ถ้อยแถลงนายกรัฐมนตรี
ในฐานะผู้ประสานงานกลุ่มอาเซียน
สำหรับพิธีเปิดการประชุมผู้นำเอเชีย - ยุโรป ครั้งที่ 13
วันพฤหัสบดีที่ 25 พฤศจิกายน 2564
ท่านประธาน ใต้ฝ่าละอองธุลีพระบาท และ ฯพณฯ ทั้งหลาย
ในฐานะผู้ประสานงานกลุ่มอาเซียน ไทยยินดีในโอกาสครบรอบ 25 ปีของการจัดตั้งการประชุมผู้นำเอเชีย-ยุโรป หรืออาเซม ซึ่งถือกำเนิดขึ้นในภูมิภาคอาเซียนที่กรุงเทพมหานคร
ไทยยินดีอย่างยิ่งที่กัมพูชาในฐานะประเทศเจ้าภาพได้กำหนดหัวข้อหารือเรื่อง “การเสริมสร้างพหุภาคีนิยมเพื่อการเติบโตร่วมกัน” สำหรับการประชุมในครั้งนี้ เพราะกลไกพหุภาคีนิยมเป็นหัวใจหลักของความร่วมมือที่จะพาโลกผ่านพ้นวิกฤตไปได้ ไม่ว่าจะเป็นโควิด-19 การเปลี่ยนแปลงสภาพภูมิอากาศ หรือความขัดแย้งระหว่างประเทศวิกฤตระดับโลกย่อมต้องการการแก้ปัญหาอย่างร่วมมือร่วมใจจากทุกประเทศ
การขับเคลื่อนความร่วมมือพหุภาคีไม่ใช่แค่การมารวมตัวกันเพื่อพูดคุยหารือกันเท่านั้น แต่ต้องมีความร่วมมือที่จับต้องได้บนพื้นฐานของผลประโยชน์ร่วมของประเทศสมาชิก โดยต้องยึดความกินดีอยู่ดีของประชาชน และการพัฒนาที่ยั่งยืนเป็นที่ตั้ง
ผมเห็นว่า การหารือของผู้นำอาเซมในสองวันจากนี้ ควรยึดความร่วมมือ 5 ด้าน ตามแนวทาง 5 P ของวาระการพัฒนาที่ยั่งยืน ค.ศ. 2030 ของสหประชาชาติ โดยขอนำเสนอมุมมองในนามอาเซียน ดังนี้
หนึ่ง คือ People เราต้องสร้างความมั่นคงให้แก่ประชาชนอาเซมกว่าสี่พันล้านคนเป็นลำดับแรก ทั้งด้านสุขภาพ ความกินดีอยู่ดี และความปลอดภัยในชีวิต โดยมีประชาชนเป็นศูนย์กลางในการพัฒนาและไม่ทิ้งใครไว้ข้างหลัง นอกจากนี้ ประเทศอาเซมควรเร่งการกระจายวัคซีนป้องกันโรคโควิด-19 อย่างเท่าเทียม ทั่วถึง และรวดเร็ว รวมถึงส่งเสริมหลักประกันสุขภาพถ้วนหน้าด้วย
สอง คือ Partnership เราต้องเสริมสร้างความเป็นหุ้นส่วนที่เท่าเทียมระหว่างเอเชียกับยุโรป บนพื้นฐานของความไว้เนื้อเชื่อใจ การเคารพซึ่งกันและกัน และการมีผลประโยชน์ร่วมกัน อาเซมควรให้ความสำคัญกับการเสริมสร้างหุ้นส่วนพหุภาคีต่าง ๆ เพื่อจัดการกับความท้าทายระหว่างประเทศ ภายใต้กรอบองค์การระหว่างประเทศ เช่น สหประชาชาติ องค์การการค้าโลก และองค์การอนามัยโลก
สาม คือ Peace  ความร่วมมือระหว่างเอเชียกับยุโรปจะต้องเสริมสร้างบรรยากาศความสัมพันธ์ระหว่างประเทศที่เอื้อต่อสันติภาพของภูมิภาคและของโลก เพราะเราตระหนักดีว่าความขัดแย้งที่รุนแรงในภูมิภาคต่าง ๆ จะสร้างความเดือดร้อนให้แก่ประชาชน ดังนั้น อาเซมจะต้องมีบทบาทในการป้องกันไม่ให้การแข่งขันและความขัดแย้งระหว่างประเทศในภูมิภาคต่าง ๆ ทวีตัวขึ้นจนบานปลายเป็นความขัดแย้งระดับโลก
สี่ คือ Prosperity อาเซมจะต้องเติบโตร่วมกันและยึดมั่นในระบบการค้าพหุภาคีที่อยู่บนพื้นฐานของกฎกติกาโดยมีองค์การการค้าโลกเป็นแกนกลาง อาเซมต้องย้ำความสำคัญของการปรับตัวสำหรับการปฏิวัติอุตสาหกรรมครั้งที่ 4 โดยเฉพาะการ upskill reskill ภาคแรงงาน และวิสาหกิจขนาดกลางและขนาดย่อม ตลอดจนเสริมสร้างห่วงโซ่อุปทานโลกให้เข้มแข็งยิ่งขึ้น
ห้า คือ Planet เอเชียและยุโรปต้องร่วมมือกันเพื่อรักษาโลกใบนี้ของเราไว้ โดยใช้แนวทางการสร้างสมดุลเป็นเข็มทิศในการพัฒนา โดยเฉพาะประเด็นการเปลี่ยนแปลงสภาพภูมิอากาศ สิ่งแวดล้อม และความหลากหลายทางชีวภาพ เพื่อให้ทุกประเทศสามารถบรรลุเป้าหมายวาระการพัฒนาที่ยั่งยืนภายในปี ค.ศ. 2030
ผมหวังว่า การประชุมครั้งนี้จะส่งเสริมการแลกเปลี่ยนประสบการณ์และความคิด เพื่อสร้างโลกที่มีความสมดุล สงบ สันติ มั่งคั่ง และยั่งยืน ต่อไป
ขอบคุณและสวัสดีครับ

ที่มา : https://www.thaigov.go.th/news/contents/details/48707