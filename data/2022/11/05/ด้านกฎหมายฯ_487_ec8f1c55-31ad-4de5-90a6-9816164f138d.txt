รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม ลงพื้นที่เมืองคอน จัดแก้หนี้ คนแห่ร่วมงานแน่น พร้อมมอบเงินเยียวยา ๓ ล้านบาท ยันนายกฯไม่เคยทอดทิ้งรับรู้ปัญหา พยายามหาทางช่วยอย่างต่อเนื่อง


วันศุกร์ที่ 1 เมษายน 2565
พิมพ์
รัฐมนตรีว่าการกระทรวงยุติธรรม ลงพื้นที่เมืองคอน จัดแก้หนี้ คนแห่ร่วมงานแน่น พร้อมมอบเงินเยียวยา ๓ ล้านบาท ยันนายกฯไม่เคยทอดทิ้งรับรู้ปัญหา พยายามหาทางช่วยอย่างต่อเนื่อง
รัฐมนตรีว่าการกระทรวงยุติธรรม ลงพื้นที่เมืองคอน จัดแก้หนี้ คนแห่ร่วมงานแน่น พร้อมมอบเงินเยียวยา ๓ ล้านบาท ยันนายกฯไม่เคยทอดทิ้งรับรู้ปัญหา พยายามหาทางช่วยอย่างต่อเนื่อง ชี้กระทรวงทำงานหนักบริการชาวบ้านให้เข้าถึงความยุติธรรมอย่างเท่าเทียม
ในวันศุกร์ที่ ๑ เมษายน ๒๕๖๕ เวลา ๐๙.๐๐ น. ณ โรงแรมเดอะทวินโลตัส จังหวัดนครศรีธรรมราช มีการจัดงานมหกรรมไกล่เกลี่ยหนี้สินครัวเรือน ครั้งที่ ๔ และยุติธรรมพบประชาชน โดยมีนายสมศักดิ์ เทพสุทิน รัฐมนตรีว่าการกระทรวงยุติธรรม เป็นประธาน พร้อมด้วย นายธนวัชร นิติกาญจนา ที่ปรึกษารัฐมนตรีว่าการกระทรวงยุติธรรม นายสมพงษ์ มากมณี รองผู้ว่าราชการจังหวัดนครศรีธรรมราช นายวัลลภ นาคบัว รองปลัดกระทรวงยุติธรรม นายรงค์  บุญสวยขวัญ นายสัณหพจน์ สุขศรีเมือง นายอาญาสิทธิ์ ศรีสุวรรณ นายสายัณห์ ยุติธรรม ส.ส.นครศรีธรรมราช พรรคพลังประชารัฐ  นายเรืองศักดิ์ สุวารี อธิบดีกรมคุ้มครองสิทธิและเสรีภาพ นางทัศนีย์ เปาอินทร์ อธิบดีกรมบังคับคดี พันตำรวจโท พงษ์ธร ธัญญสิริ ผู้อำนวยการสำนักงานกิจการยุติธรรม นายวิชัย ไชยมงคล เลขาธิการ ป.ป.ส. ผู้บริหารกระทรวงยุติธรรม หัวหน้าส่วนราชการในจังหวัดนครศรีธรรมราช และประชาชนร่วมงานอย่างเนืองแน่น ท่ามกลางมาตรการป้องกันโควิด-19 อย่างเคร่งครัด มีการตรวจหาเชื้อก่อนเข้างานทุกคน
นายสมพงษ์ กล่าวว่า วันนี้เป็นโอกาสดีที่กระทรวงยุติธรรม ได้มาร่วมแก้ปัญหาให้ชาวนครศรีธรรมราช จากผลกระทบจากหนี้สิน ซึ่งที่ผ่านมาจังหวัดนครศรีธรรมราช พบปัญหาจากโควิด รวมทั้งปัญหาราคาพืชผลการเกษตรตกต่ำ และยังมาช่วยเยียวยาผู้เสียหายจากคดีอาญา ตนขอฝากขอบคุณนายกรัฐมนตรีที่ดำเนินนโยบายดีๆในการช่วยเหลือชาวบ้าน
นายสมศักดิ์ กล่าวว่า เหตุผลที่เลือก จังหสัดนครศรีธรรมราช ในการจัดงานมหกรรมไกล่เกลี่ยหนี้สิน ครั้งที่ ๔ เพราะมีพี่น้องประชาชนใน จังหวัดนครศรีธรรมราช จังหวัดกระบี่ และจังหวัดตรัง ที่เป็นกลุ่มเป้าหมายของการไกล่เกลี้ยหนี้สิน ๑๑,๓๗๖ ราย แบ่งเป็น ผู้เป็นลูกหนี้ก่อนฟ้อง ๘,๘๕๗ ราย มูลค่าหนี้ ๘๐๙ ล้านบาท และผู้เป็นลูกหนี้หลังฟ้อง ๒,๕๑๙ ราย มูลค่าหนี้ ๙๑๖ ล้านบาทเศษ รวมมูลค่าหนี้รวม ๑,๗๐๐ ล้านบาท ตนเข้าใจว่าเวลานี้พี่น้องชาวปักษ์ใต้ได้รับความเดือดร้อนในหลายด้าน จนทำให้เกิดภาระหนี้สิน ตนในฐานะตัวแทนของรัฐบาลที่เดินทางมา ยืนยันว่ารัฐบาลนี้ไม่เคยทอดทิ้ง เรารู้รับทราบปัญหา เช่น การปลูกยางพารา การปลูกปาล์ม ที่เกิดภาวะควบคุมราคาไม่ได้ ช่วงราคาดีก็มีกำไร ช่วงไหนไม่ดีก็น้ำตาไหล ส่วนการประมงวันนี้ แม้หาวัตถุดิบได้มาก แต่การส่งออกไม่กระเตื้อง ทุกอย่างล้วนเกิดจากสถานการณ์โควิด-19 ที่ทำให้ทุกๆคนเดือดร้อน แต่วันนี้การเดินทางมาเปิดงานมหกรรม ก็หวังว่าประชาชนจะได้ประโยชน์สูงสุด และพอบรรเทาความเดือดร้อนได้บ้าง
นายสมศักดิ์ กล่าวอีกว่า ขอขอบคุณหน่วยงานต่างๆที่มาเข้าร่วมงานมหกรรมไกล่เกลี่ยหนี้สินครั้งที่ ๔ อาทิ กองทุนเงินให้กูยืมเพื่อการศึกษา (กยศ.) บริษัท เจเอ็มที เน็ทเวอร์ค เซอร์วิสเซ็ท จำกัด (มหาชน) บริษัท บริหารสินทรัพย์ เจ จำกัด บริษัท เคบี เจ แคปปิตอล จำกัด ธนาคารอิสลามแห่งประเทศไทย  ธนาคารกรุงเทพ ธนาคารออมสิน ธนาคารอาคารสงเคราะห์ บริษัท โตโยต้า ลีสซิ่ง จำกัด และบริษัท บริหารสินทรัพย์สุขุมวิท จำกัด ทั้งนี้ กระทรวงยุติธรรมทำงานหนักเพื่อประชาชนในหลายด้าน หลายมิติ โดยยึดประโยชน์ของประชาชน ทั้งในเรื่องการเสนอกฎหมาย การปราบปรามยาเสพติด และที่สำคัญคือการบริการประชาชนให้เข้าถึงความยุติธรรมอย่างเท่าเทียม ซึ่งการไกล่เกลี่ยนี้เหมือนเป็นลักษณะคล้ายคำพิพากษาของศาล ใช้เป็นหลักฐานยืนยันได้
"ผมขอยืนยันว่ากระทรวงยุติธรรม ให้เกียรติพี่น้องชาวนครศรีธรรมราช กระบี่ และตรัง ผมได้นำหน่วยงานทั้งหมดที่มีของกระทรวงยุติธรรม ลงให้ความรู้และบริการ และหวังว่าจะเป็นประโยชน์สูงสุดแก่ทุกๆ ท่าน ซึ่งที่ผ่านมาเราบูรณาการร่วมกันบริการประชาชนอย่างรวดเร็ว สุดท้ายนี้ รัฐบาลที่มี พล.อ.ประยุทธ์ จันทร์โอชา นายกรัฐมนตรี เป็นหัวหน้ารัฐบาล มีความห่วงใยประชาชน และพยายามแก้ไขปัญหาอย่างต่อเนื่อง ดังนั้นผมหวังว่าการจัดงานมหกรรมไกล่เกลี่ยหนี้สินครัวเรือนในครั้งที่ ๔  จะทำพี่น้องคลายทุกข์ในปัญหาหนี้สินได้บ้าง" นายสมศักดิ์ กล่าว
จากนั้นนายสมศักดิ์ ได้มอบเงินเยียวยาแก่ผู้เสียหายในคดีอาญา ๔๓ ราย รวมเป็นเงิน ๓,๑๙๙,๘๖๙ บาท และมอบป้ายศูนย์ไกล่เกลี่ยข้อพิพาทภาคประชาชน ๒๗ศูนย์ โดยศูนย์นี้จะช่วยเหลือประชาชนที่มีปัญหาในข้อพิพาท คอยไกล่เกลี่ยตั้งแต่ระดับชุมชน โดยเรื่องที่สามารถขอรับการช่วยเหลือ คือ ไกล่เกลี่ยหนี้สิน ไกล่เกลี่ยข้อพิพาท ไกล่เกลี่ยคดีมรดก ไกล่เกลี่ยรุกล้ำพื้นที่ ไกล่เกลี่ยคดีชนแล้วหนี ไกล่เกลี่ยคดีแพ่งวงเงินไม่เกิน ๕๐๐,๐๐๐ บาท ไกล่เกลี่ยคดีอาญาความผิดลหุโทษโทษจำคุกไม่เกิน ๓ ปี และได้เดินชมบูธนิทรรศการของหน่วยงานต่างๆ
ต่อมานายสมศักดิ์ ได้ร่วมการไกล่เกลี่ย โดยรายแรกเป็นลูกหนี้ก่อนฟ้องของ กยศ. กู้เงินมา ๑๙๐,๐๐๐ บาท ส่งไป ๑๑๐,๐๐๐ ผลการเจรจรา กยศ.ลดเงินต้นให้เหลือ ๓๐,๐๐๐ บาท และลูกหนี้ขอผ่อนงวดละ ๓,๐๐๐ บาท อีกรายเป็นลูกหนี้หลังศาลมีคำพิพากษา ของ โตโยต้า ลิซซิ่ง กู้ซื้อรถรวมดอก ๗๔๐,๐๐๐บาท ผ่อนไปแล้ว ๕๐๐,๐๐๐ บาท แต่ขาดส่งจนถูกยึดรถ ผลการเจรจา โตโยต้า ลดดอกเบี้ยและเบี้ยปรับให้เหลือต้องชำระเพียง ๓๐,๐๐๐ บาท

ที่มา : https://www.thaigov.go.th/news/contents/details/53194