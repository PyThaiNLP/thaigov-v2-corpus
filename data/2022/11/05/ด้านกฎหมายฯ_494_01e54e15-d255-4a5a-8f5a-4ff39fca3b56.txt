รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม สั่ง "คุมประพฤติ-คุ้มครองสิทธิ-ป.ป.ส.-ดีเอสไอ" เยียวยา-ขยายผลหลานชายทำร้ายตายาย หลังไม่ได้เงินซื้อยาบ้า


วันศุกร์ที่ 8 เมษายน 2565
พิมพ์
รัฐมนตรีว่าการกระทรวงยุติธรรม สั่ง "คุมประพฤติ-คุ้มครองสิทธิ-ป.ป.ส.-ดีเอสไอ" เยียวยา-ขยายผลหลานชายทำร้ายตายาย หลังไม่ได้เงินซื้อยาบ้า
รัฐมนตรีว่าการกระทรวงยุติธรรม สั่ง "คุมประพฤติ-คุ้มครองสิทธิ-ป.ป.ส.-ดีเอสไอ" เยียวยา-ขยายผลหลานชายทำร้ายตายาย หลังไม่ได้เงินซื้อยาบ้า จี้ นำตัวบำบัด และแจ้งแหล่งซื้อยา เพื่อรับเงินรางวัลนำจับ 5% หวังกวาดล้างยาเสพติด
วันที่ 8 เมษายน 2565 ที่กระทรวงยุติธรรม นายสมศักดิ์ เทพสุทิน รัฐมนตรีว่าการกระทรวงยุติธรรม เป็นประธานการประชุมผู้บริหารกระทรวงยุติธรรม โดยมี ว่าที่ร้อยตรี ธนกฤต จิตรอารีย์รัตน์ เลขานุการรัฐมนตรีว่าการกระทรวงยุติธรรม นางสาวณัฐธ์ภัสส์ ยงใจยุทธ ผู้ช่วยรัฐมนตรีประจำกระทรวงยุติธรรม นายธนวัชร นิติกาญจนา ที่ปรึกษารัฐมนตรีว่าการกระทรวงยุติธรรม นายวัลลภ นาคบัว รองปลัดกระทรวงยุติธรรม นายสหการณ์ เพ็ชรนรินทร์ รองปลัดกระทรวงยุติธรรม พร้อมด้วยผู้บริหารของหน่วยงานในสังกัดกระทรวงยุติธรรม เข้าร่วมผ่านระบบการประชุมทางไกล (Video Conference)
โดยนายสมศักดิ์ ได้สั่งการในที่ประชุมให้กรมคุมประพฤติ ติดตามกรณี สองตายาย ถูกหลานชาย อายุ 24 ปี ทำร้ายร่างกาย หลังไม่ได้เงินไปซื้อยาบ้าเสพ ที่จังหวัดอุดรธานี เมื่อวันที่ 6 เม.ย.ที่ผ่านมา เพราะจากที่ตนติดตามข่าวสาร พบว่า หลานชายคนนี้ มีพฤติกรรมทำร้ายร่างกายสองตายายบ่อยครั้ง โดยเฉพาะเมื่อขอเงินไปซื้อยาบ้าไม่ได้ ถึงขั้นบังคับให้ยายผูกคอตาย ส่วนตาก็โดนต่อยจนฟันร่วง ซึ่งทางญาติอยากให้นำตัวหลานไปบำบัดยาเสพติด
นายสมศักดิ์ กล่าวต่อว่า กรณีนี้อยากให้กรมคุมประพฤติ เร่งลงพื้นที่ติดตามช่วยเหลืออย่างใกล้ชิด พร้อมให้บูรณาการกับกรมคุ้มครองสิทธิและเสรีภาพ เพื่อเร่งช่วยเหลือเยียวยาสองตาอยายอย่างเร่งด่วน โดยให้รีบไปแจ้งสิทธิกับสองตายาย ว่ากระทรวงยุติธรรม จะสามารถช่วยเหลืออะไรได้บ้าง เช่น ค่ารักษาพยาบาล
"ในเรื่องของยาเสพติด ผมขอสั่งการให้ ป.ป.ส. และ ดีเอสไอ ลงพื้นที่ไปด้วย เพื่อพาตัวหลานชายไปบำบัดยาตามความต้องการของญาติ และไปขยายผลเรื่องของยาเสพติด โดยให้หลายชายคนนี้ เป็นคนแจ้งเบาะแสแหล่งที่ซื้อยาเสพติด เพื่อรับเงินรางวัลนำจับ 5 % ซึ่งจะทำให้ขยายผลได้ต่อไปเรื่อยๆ โดยผมอยากให้เป็นเคสตัวอย่าง ในการปราบปรามยาเสพติด ที่เริ่มนำตัวผู้เสพ ไปบำบัด และให้แจ้งเบาะแส เพราะนอกจากเขาจะได้เลิกยาแล้ว ยังได้รางวัลนำจับอีกด้วย เพื่อนำไปเป็นทุนประกอบอาชีพต่อไป" นายสมศักดิ์ กล่าว

ที่มา : https://www.thaigov.go.th/news/contents/details/53421