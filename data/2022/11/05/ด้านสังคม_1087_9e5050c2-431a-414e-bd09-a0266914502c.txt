รัฐบาลไทย-ข่าวทำเนียบรัฐบาล-“ชัยวุฒิ” พบ ศาลยุติธรรม เตรียมเปิดรับฟ้องคดีออนไลน์ทางอิเล็กทรอนิกส์ แก้ปัญหาประชาชนซื้อสินค้าไม่ตรงปก เริ่มปลายเดือนมกราคม


วันพฤหัสบดีที่ 13 มกราคม 2565
“ชัยวุฒิ” พบ ศาลยุติธรรม เตรียมเปิดรับฟ้องคดีออนไลน์ทางอิเล็กทรอนิกส์ แก้ปัญหาประชาชนซื้อสินค้าไม่ตรงปก เริ่มปลายเดือนมกราคม
“ชัยวุฒิ” พบ ศาลยุติธรรม เตรียมเปิดรับฟ้องคดีออนไลน์ทางอิเล็กทรอนิกส์ แก้ปัญหาประชาชนซื้อสินค้าไม่ตรงปก เริ่มปลายเดือนมกราคม
รมว.ดิจิทัลฯเข้าพบประธานศาลฎีกา เผยศาลยุติธรรมพร้อมเปิดรับฟ้องคดีออนไลน์ทางอิเล็กทรอนิกส์ปลายเดือนมกราคม หวังช่วยเหลือประชาชนผู้เสียหายจากการซื้อขายออนไลน์
ภายหลังจากที่พลเอกประยุทธ์ จันทร์โอชา นายกรัฐมนตรี ได้มีข้อสั่งการ กำชับ ให้ นายชัยวุฒิ ธนาคมานุสรณ์  รัฐมนตรีว่าการกระทรวงดิจิทัลเพื่อเศรษฐกิจเเละสังคม (ดีอีเอส)  เร่งรัด ดูแล เรื่องการเเก้ปัญหาให้กับประชาชนที่ถูกหลอกลวงเกี่ยวกับการสั่งซื้อสินค้าออนไลน์ และได้สินค้าไม่ตรงปก หรือได้ไม่ครบตามจำนวน เป็นปัญหาที่ส่งผลกระทบต่อผู้บริโภคเป็นจำนวนมาก แต่ยังไม่มีช่องทางใดที่จะดำเนินการเอาผิดกับผู้ขายได้โดยตรง   ล่าสุด นายชัยวุฒิ ธนาคมานุสรณ์  รัฐมนตรีว่าการกระทรวงดิจิทัลเพื่อเศรษฐกิจเเละสังคม  ได้เข้าพบ น.ส.ปิยะกุล บุญเพิ่มประธานศาลฎีกา เพื่อติดตามความคืบหน้า เกี่ยวกับปัญหาดังกล่าว  โดย น.ส.ปิยะกุล บุญเพิ่ม ประธานศาลฎีกา  กล่าวว่า เราตระหนักถึงความเดือดร้อนของประชาชน เเละพยายามที่จะดูเเลผู้เสียหายในทุกมิติภายใต้สโลแกนความยุติธรรมที่เข้าถึงง่าย จึงตั้งโจทย์ว่าทำอย่างไรจึงจะทำให้ประชาชนที่ได้รับความเสียหายเข้าถึงการฟ้องคดีแพ่งได้ง่าย ซึ่งขณะนี้ กำลังสร้างช่องทางการรับฟ้องคดีทางอิเล็กทรอนิกส์ โดยมุ่งเน้นไปที่คดีแพ่งเป็นหลัก เพื่อแก้ปัญหาผู้บริโภคได้รับสินค้าไม่ตรงปก หรือได้รับสินค้าไม่เป็นไปตามที่ตกลงไว้ ซึ่งพบว่ามีเพิ่มมากขึ้นเป็นจำนวนมากในยุคปัจจุบัน
นายชัยวุฒิ ธนาคมานุสรณ์ รัฐมนตรีว่าการกระทรวงดิจิทัลเพื่อเศรษฐกิจเเละสังคม  กล่าวว่ากระทรวงดิจิทัลฯพร้อมทำงานขับเคลื่อนควบคู่ไปกับศาลยุติธรรมเพื่อเเก้ปัญหาเรื่องดังกล่าวให้กับประชาชน โดยสนับสนุนเครื่องมือในการทำงานเเละประสานความร่วมมือกันระหว่างศาลยุติธรรมเเละสำนักงานพัฒนาธุรกรรมทางอิเล็กทรอนิกส์(ETDA) ซึ่งเป็นหน่วยงานในสังกัดกระทรวงดิจิทัลเพื่อเศรษฐกิจเเละสังคม
ทั้งนี้การซื้อขายออนไลน์จะสามารถยื่นฟ้องคดีได้ 24 ชั่วโมงเรียกว่ายื่นฟ้องได้ทุกวันตลอดเวลา ผู้เสียหายไม่ต้องนำกระดาษมายื่นฟ้องศาลเหมือนคดีปกติ ช่วยในการอำนวยความสะดวกเรื่องการที่ไม่ต้องเดินทางมาศาลให้ทันเวลาทำการ และสามารถทำได้ที่ไหนก็ได้ การกรอกข้อมูลในระบบที่ใช้ในการฟ้องคดีซื้อขายออนไลน์ได้กำหนดให้ไม่มีความซับซ้อน จะมีช่องกรอกข้อมูลพร้อมเเนบหลักฐานที่จะเป็นไฟล์ทำได้ไม่ยาก ถือว่าเป็นการเเก้ปัญหา เเละอำนวยความสะดวกให้กับประชาชน อย่างไรก็ตามศาลยุติธรรมเตรียมที่จะเปิดระบบการรับฟ้องคดีทางอิเล็กทรอนิกส์อย่างเป็นทางการได้ภายในเดือนมกราคมนี้ ขณะนี้อยู่ระหว่างการพัฒนาเว็บไซต์ เพื่อให้ง่ายต่อการติดต่อสื่อสาร
สำหรับคดีนี้ผู้เสียหายสามารถยื่นฟ้องตรงได้ โดยเข้าไปกรอกเอกสารยืนยันตัวตนในเว็บไซต์ โดยมีการตั้งองค์คณะผู้พิพากษา 5 คณะ เพื่อทำการรับเรื่องราว และจะเป็นการพิจารณาความรวมถึงการสื่อความเสียหายผ่านระบบอิเล็กทรอนิกส์ ซึ่งจะทำให้เกิดความสะดวกแก่ผู้เสียหาย แม้วงเงินเสียหายจะไม่มากนัก
************

ที่มา : https://www.thaigov.go.th/news/contents/details/50498