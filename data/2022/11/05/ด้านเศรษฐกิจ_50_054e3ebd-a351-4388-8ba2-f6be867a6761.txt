รัฐบาลไทย-ข่าวทำเนียบรัฐบาล-รมช.มนัญญาเปิดงาน “ไทย-เดนมาร์ค ยู15 ฟุตบอล ทัวร์นาเมนต์ 2021” ปีที่ 3 ส่งเสริมการเล่นกีฬาควบคู่การดื่มนมสร้างค่านิยมให้คนไทยทุกวัย หันมาดื่มนมมากขึ้น


วันพฤหัสบดีที่ 17 มิถุนายน 2564
รมช.มนัญญาเปิดงาน “ไทย-เดนมาร์ค ยู15 ฟุตบอล ทัวร์นาเมนต์ 2021” ปีที่ 3 ส่งเสริมการเล่นกีฬาควบคู่การดื่มนมสร้างค่านิยมให้คนไทยทุกวัย หันมาดื่มนมมากขึ้น
รมช.มนัญญาเปิดงาน “ไทย-เดนมาร์ค ยู15 ฟุตบอล ทัวร์นาเมนต์ 2021” ปีที่ 3 ส่งเสริมการเล่นกีฬาควบคู่การดื่มนมสร้างค่านิยมให้คนไทยทุกวัย หันมาดื่มนมมากขึ้น
นางสาวมนัญญา ไทยเศรษฐ์  รัฐมนตรีช่วยว่าการกระทรวงเกษตรและสหกรณ์  กล่าวในโอกาสเป็นประธานในงานแถลงข่าวการจัดการแข่งขันฟุตบอล รายการ “THAI-DENMARK U15 FOOTBALL TOURNAMENT 2021” (ไทย-เดนมาร์ค ยู15 ฟุตบอล ทัวร์นาเมนต์ 2021) ปีที่ 3 ร่วมด้วย นายสุชาติ จริยาเลิศศักดิ์ รองผู้อำนวยการ ทำการแทนผู้อำนวยการ องค์การส่งเสริมกิจการโคนมแห่งประเทศไทย และนักฟุตบอล จากสโมสรราชบุรี มิตรผล ไทยลีก 1 ณลาน Outdoor One Arena, Stadium One - The Sport Society กรุงเทพมหานคร ว่า งานดังกล่าว จัดโดย องค์การส่งเสริมกิจการโคนมแห่งประเทศไทย (อ.ส.ค.) ผู้ผลิตและจำหน่ายผลิตภัณฑ์นมไทย-เดนมาร์ค ซึ่งเปิดโอกาสให้เยาวชนที่ศึกษาอยู่ในโรงเรียนทั่วประเทศที่มีอายุไม่เกิน 15 ปี รวมถึงบุตรหลานเกษตรกรโคนมไทยเข้าร่วมแข่งขันการแข่งขันกีฬารายการนี้ เนื่องจากการเล่นกีฬาทำให้สุขภาพแข็งแรง เด็กเหล่านี้ ถือเป็นอนาคตและกำลังของชาติ
“โครงการนี้จัดต่อเนื่องมาแล้วเป็นปีที่ 3 วัตถุประสงค์ เพื่อเปิดโอกาสให้กับนักเรียนเยาวชนไทยได้มีเวทีในการแข่งขันฟุตบอลที่เป็นระดับสากลมากขึ้น จึงมอบหมายให้องค์การส่งเสริมกิจการโคนมแห่งประเทศไทย (อ.ส.ค.) ได้จัดกิจกรรมที่มีประโยชน์ต่อสังคม ต่อเด็กและเยาวชน ผ่านการเล่นกีฬา ควบคู่ไปกับนโยบาย “นมแห่งชาติ” ซึ่งต้องการรณรงค์ให้กลุ่มคนทุกวัยดื่มนม เริ่มตั้งแต่กลุ่มครอบครัว ไปจนถึงกลุ่มเยาวชนคนรุ่นใหม่ ทุกเพศ ทุกวัย หันมาดื่มนมไทย-เดนมาร์ค ที่มีประโยชน์ต่อร่างกาย อีกทั้งฟุตบอลเป็นกีฬายอดนิยมของเยาวชนไทย จึงป็น “สื่อกลาง” โดยนำผลิตภัณฑ์ นมไทย-เดนมาร์ค เข้าถึงกลุ่มครอบครัวและเยาวชนคนรุ่นใหม่ทั่วประเทศ รวมทั้งอยากให้โครงการนี้เป็นทัวร์นาเม้นท์ของ นมไทย-เดนมาร์ค ที่จะยกระดับเยาวชนในโรงเรียนทุกๆ โรงเรียนได้มีโอกาสแข่งขันกัน รวมถึงเปิดโอกาสให้เยาวชนบุตรหลานเกษตรกรโคนมไทย ที่จะได้เฟ้นหาศักยภาพตัวเองในความตั้งใจและอดทน เพื่อไปสู่ความฝัน ที่อยากเป็นนักกีฬาอาชีพ ไปพร้อมๆ การดื่มนมไทย-เดนมาร์ค เพื่อสุขภาพร่างกายที่แข็งแรง และการรณรงค์สร้างการรับรู้ และสร้างค่านิยมให้คนไทยทุกคน หันมาดื่มนมมากขึ้น ซึ่งจะเห็นว่าโครงการนี้ ทำให้แบรนด์นมไทย-เดนมาร์คซึ่งเป็นผลิตภัณฑ์ภายใต้รัฐวิสาหกิจ ของกระทรวงเกษตรและสหกรณ์เข้าไปสู่ตามโรงเรียนทั่วประเทศพร้อมเป็นการส่งเสริมสุขภาพอนามัยที่ดีให้นักเรียนเยาวชน ในการใช้เวลาว่างให้เกิดประโยชน์  และห่างไกลยาเสพติด สอดคล้องกับนโยบายสำคัญของรัฐบาลอีกทางหนึ่งด้วย” รมช.มนัญญา กล่าว
อย่างไรก็ตาม ในปี 2565 จะเป็นปีที่ครบรอบ 60 ปี ของแบรนด์นมไทย-เดนมาร์ค กระทรวงเกษตรและสหกรณ์ ได้มีนโยบายในการสนับสนุนโครงการเพื่อให้เกิดความยั่งยืน และโรงเรียนสามารถเข้าถึงกิจกรรมได้เพิ่มขึ้น จึงจะมีการขยายพื้นที่ในการแข่งขันรอบคัดเลือกให้ครอบคลุมในแต่ละโซนภูมิภาคให้มากขึ้นอีกด้วย
นายสุชาติ จริยาเลิศศักดิ์  รองผู้อำนวยการ ทำการแทนผู้อำนวยการ องค์การส่งเสริมกิจการโคนมแห่งประเทศไทยกล่าวว่า อ.ส.ค. เป็นองค์กรที่มีการทำกิจกรรมต่างๆ เพื่อสังคม ภายใต้แบรนด์ นมไทย-เดนมาร์ค โดยเฉพาะด้านกีฬา(Sport Marketing) ที่ในปีนี้ได้มีความร่วมมือและสนับสนุนกับหลายๆ สโมสรชั้นนำในฟุตบอลไทยลีก ที่มีการพัฒนาเยาวชนด้านกีฬาฟุตบอล ซึ่งจะทำให้มีกิจกรรมที่ต่อยอดและขยายออกไปอีกในปีหน้า โดยเยาวชนจะได้สัมผัสกับสนามฟุตบอลของสโมสรที่เป็นพันธมิตรกับองค์กรในหลายๆ สโมสรอีกด้วย สำหรับการแข่งขันโครงการนี้ จัดขึ้นเป็นปีที่ 3 ซึ่งเป็นความร่วมมือในการจัดโครงการกิจกรรมกับสำนักงาน อ.ส.ค. ใน 5 ภูมิภาค และหน่วยงานผู้จัดการแข่งขันระดับมืออาชีพ โดยจัดการแข่งขันฟุตบอลเยาวชนให้เป็นมาตรฐานในระดับสากลและช่วยขับเคลื่อนวงการฟุตบอลเยาวชนไทย พร้อมส่งเสริมให้เกิดมิตรภาพที่ดีต่อกันระหว่าง   อ.ส.ค. ภายใต้แบรนด์นมไทย-เดนมาร์ค กับโรงเรียนและเยาวชนที่เข้าร่วมแข่งขัน นอกจากนี้ อยากให้กีฬาฟุตบอลได้สร้างแรงบันดาลใจให้กับเยาวชน
สำหรับการแข่งขันในปีนี้จัดขึ้นในรูปแบบนิวนอร์มอล โดยมีมาตรการป้องกันการแพร่ระบาดของโรคโควิด-19 ที่เข้มงวด โดยจะเน้นการแข่งขันแบบปิดตามมาตรการที่ ศบค. ประกาศไว้ โดยใน 1 วัน จะจัดการแข่งขันได้ไม่เกิน 4-8 ทีมในรอบคัดเลือก เพื่อลดปริมาณจำนวนคนที่อยู่ภายในสนาม ตลอดจนมาตรการต่างๆ อาทิ เว้นระยะห่าง ลดการสัมผัสนักกีฬา โค้ช และ เจ้าหน้าที่ ใส่หน้ากากตลอดเวลา ตรวจวัดอุณหภูมิ ฉีดพ้นน้ำยาฆ่าเชื้อแอลกอฮอล์ เป็นต้น
ทั้งนี้ รางวัลในรอบคัดเลือกตัวแทนภูมิภาค ประกอบด้วย ทีมแชมป์ เงินรางวัล 25,000 บาท, ทีมรองแชมป์  เงินรางวัล20,000 บาท, ทีมอันดับ 3  เงินรางวัล 5,000 บาท และทีมอันดับ 4 ได้รับถ้วยรางวัล ซึ่งจะจัดขึ้นในเดือนกรกฎาคม-สิงหาคม 2564 ส่วนรอบชิงชนะเลิศ ระดับประเทศ มีรางวัลดังนี้ ทีมแชมป์ เงินรางวัล 100,000 บาท ทีมรองแชมป์ เงินรางวัล 70,000 บาท ทีมอันดับ 3 เงินรางวัล 40,000 บาท ทีมอันดับ 4 เงินรางวัล 20,000 บาท โดยทุกทีมจะได้รับผลิตภัณฑ์นมไทย-เดนมาร์ค และถ้วยรางวัล โดยรอบชิงชนะเลิศ จะจัดแข่งขันในช่วงเดือนกันยายน 2564 ณ สนามกีฬาไทยญี่ปุ่นดินแดง
โรงเรียนที่สนใจสามารถสมัครเข้าแข่งขันได้ ตั้งแต่วันที่ 18 มิ.ย. - 11 ก.ค. 2564 โดยดาวน์โหลดใบสมัครได้ที่www.facebook.com/ThaiDenmark.FootballTournament หรือติดต่อสอบถามแต่ละโซนภูมิภาค

ที่มา : https://www.thaigov.go.th/news/contents/details/42833