รัฐบาลไทย-ข่าวทำเนียบรัฐบาล-รัฐมนตรีว่าการกระทรวงคมนาคมสั่งการ กรมทางหลวง - ตำรวจทางหลวง เปิดช่องทางพิเศษบนทางหลวงสายหลักตลอดเส้นทางช่วงที่มีการจราจรติดขัด


วันศุกร์ที่ 31 ธันวาคม 2564
รัฐมนตรีว่าการกระทรวงคมนาคมสั่งการ กรมทางหลวง - ตำรวจทางหลวง เปิดช่องทางพิเศษบนทางหลวงสายหลักตลอดเส้นทางช่วงที่มีการจราจรติดขัด
เพื่อเพิ่มประสิทธิภาพการอำนวยความสะดวกปลอดภัยให้กับประชาชนในการเดินทางในช่วงเทศกาลปีใหม่
นายสราวุธ ทรงศิวิไล อธิบดีกรมทางหลวง กระทรวงคมนาคม เปิดเผยว่า ในช่วงเทศกาลปีใหม่ที่จะถึงนี้ คาดว่าจะมีประชาชนเดินทางกลับภูมิลำเนาและท่องเที่ยวเป็นจำนวนมาก กรมทางหลวง (ทล.) จึงได้เตรียมความพร้อมในการอำนวยความสะดวกและปลอดภัยในระหว่างวันที่ 29 ธันวาคม 2564 - 4 มกราคม 2565 เพื่อรองรับการเดินทางของประชาชนสู่ภูมิภาคต่าง ๆ ซึ่งเป็นไปตามข้อสั่งการของ นายศักดิ์สยาม ชิดชอบ รัฐมนตรีว่าการกระทรวงคมนาคม โดยได้สั่งการให้ ทล. ประสานงานกับตำรวจทางหลวงดำเนินการเปิดช่องทางพิเศษ (Reversible Lane) บนทางหลวงสายหลัก ตลอดเส้นทางช่วงที่มีการจราจรติดขัด รวมทั้งบริหารจัดการปิดจุดแยกและปิดจุดกลับรถ เพื่อลดกระแสการชะลอรถบริเวณทางร่วมทางแยกในทางหลวงสายหลัก ดังนี้
1) ทางหลวงหมายเลข 1 สายพหลโยธิน (กรุงเทพฯ - สระบุรี)
2) ทางหลวงหมายเลข 2 สายมิตรภาพ (สระบุรี - นครราชสีมา)
3) ทางหลวงหมายเลข 32 สายเอเชีย
และ 4) ทางหลวงหมายเลข 348 สายอรัญประเทศ - นางรอง
ทั้งนี้ ทล. ยังได้บริหารจัดการบริหารสัญญาณไฟจราจร จำนวน 113 แห่ง ปิดจุดทางแยก 80 แห่ง 26 สายทาง ปิดจุดกลับรถ 234 แห่ง 47 สายทาง รวมทั้งบริหารจัดการทางเข้า - ออก บริเวณสถานีบริการน้ำมัน จำนวน 24 แห่ง เพื่อความคล่องตัวในการใช้รถใช้ถนนและช่วยป้องกันอุบัติเหตุบนทางหลวง “สะดวก ปลอดภัย ไร้อุบัติเหตุ”
อย่างไรก็ตาม ทล. ขอความร่วมมือผู้ใช้ทางขับขี่ด้วยความระมัดระวังปฏิบัติตามกฎจราจร
วางแผนการเดินทางล่วงหน้า เตรียมร่างกายให้พร้อม หากประชาชนต้องการสอบถามข้อมูลการเดินทางเพิ่มเติมหรือแจ้งเหตุด่วนเหตุร้ายระหว่างเดินทาง สามารถติดต่อได้ที่สายด่วนกรมทางหลวง 1586 (โทรฟรีทุกเครือข่ายตลอด 24 ชั่วโมง) สายด่วนกรมทางหลวง 1586 มอเตอร์เวย์ 1586 กด 7 และตำรวจทางหลวง 1193

ที่มา : https://www.thaigov.go.th/news/contents/details/50088