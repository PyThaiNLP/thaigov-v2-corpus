รัฐบาลไทย-ข่าวทำเนียบรัฐบาล-​เอกอัครราชทูตราชอาณาจักรโมร็อกโกประจำประเทศไทย เข้าเยี่ยมคารวะนายวิษณุ เครืองาม รองนายกรัฐมนตรี ในโอกาสเข้ารับหน้าที่


วันอังคารที่ 19 เมษายน 2565
พิมพ์
​เอกอัครราชทูตราชอาณาจักรโมร็อกโกประจำประเทศไทย เข้าเยี่ยมคารวะนายวิษณุ เครืองาม รองนายกรัฐมนตรี ในโอกาสเข้ารับหน้าที่
​เอกอัครราชทูตราชอาณาจักรโมร็อกโกประจำประเทศไทย เข้าเยี่ยมคารวะนายวิษณุ เครืองาม รองนายกรัฐมนตรี ในโอกาสเข้ารับหน้าที่
วันนี้ (19 เมษายน 2565) เวลา 14.30 น. ณ ห้องรับรอง 1 ตึกบัญชาการ 1 ทำเนียบรัฐบาล นายอับดุรเราะฮีม เราะห์ฮาลี (Mr. Abderrahim Rahhaly) เอกอัครราชทูตราชอาณาจักรโมร็อกโกประจำประเทศไทย เข้าเยี่ยมคารวะนายวิษณุ เครืองาม รองนายกรัฐมนตรี สรุปสาระสำคัญดังนี้
รองนายกรัฐมนตรีกล่าวต้อนรับและยินดีในโอกาสเข้ารับหน้าที่ของเอกอัครราชทูตราชอาณาจักรโมร็อกโกประจำประเทศไทย เชื่อมั่นว่าเอกอัครราชทูตโมร็อกโกฯ จะทำหน้าที่ในการส่งเสริมความสัมพันธ์ระหว่างไทยและโมร็อกโกให้แน่นแฟ้นยิ่งขึ้น โดยรัฐบาลพร้อมสนับสนุนการปฏิบัติหน้าที่ของเอกอัครราชทูตฯ อย่างเต็มที่ และขอบบคุณโมร็อกโกที่ให้การสนับสนุนไทยในเวทีระหว่างประเทศด้วยดีเสมอมา ทั้งในกรอบ OIC และอื่น ๆ
ด้านเอกอัครราชทูตโมร็อกโกฯ ยินดีที่ได้มาดำรงตำแหน่งที่ประเทศไทย และพร้อมสานต่องานเพื่อส่งเสริมความสัมพันธ์อันดีระหว่างไทยและโมร็อกโกให้แน่นแฟ้น รอบด้าน และเป็นรูปธรรมมากยิ่งขึ้น พร้อมหวังที่จะได้ต้อนรับผู้นำรัฐบาลไทยในการเยือนในระดับสูงในโอกาสที่เหมาะสม ซึ่งจะช่วยส่งเสริมความสัมพันธ์ระหว่างสองประเทศให้แน่นแฟ้นยิ่งขึ้นด้วย
ทั้งนี้ ทั้งสองฝ่ายยังเห็นพ้องว่า ไทยและโมร็อกโกยังมีศักยภาพที่จะเพิ่มพูนความสัมพันธ์และความร่วมมือในอีกหลายด้าน ได้แก่
ด้านการค้าและการลงทุน ที่แม้มูลค่าการค้าและการลงทุนจะยังไม่สูงมากนัก แต่โมร็อกโกถือเป็นคู่ค้าที่สำคัญในภูมิภาคแอฟริกาตอนเหนือของไทย ทั้งสองฝ่ายจึงหวังที่จะเพิ่มพูนปริมาณการค้าระหว่างกันให้มากยิ่งขึ้นอีกในอนาคต
ความร่วมมือด้านการศึกษา วิชาการ และการพัฒนา รองนายกรัฐมนตรีกล่าวขอบคุณรัฐบาลโมร็อกโกที่พิจารณาให้ทุนการศึกษาแก่นักศึกษาไทยมาอย่างต่อเนื่อง ซึ่งทั้งสองฝ่ายยินดีที่ทั้งสองประเทศต่างให้การสนับสนุนซึ่งกันและกันมาอย่างยาวนาน
ความร่วมมือด้านพลังงาน ทั้งสองฝ่ายเห็นพ้องที่จะส่งเสริมและแลกเปลี่ยนความร่วมมือในด้านนี้มากยิ่งขึ้น โดยโมร็อกโกที่ถือเป็นประเทศที่มีศักยภาพในด้านพลังงานทดแทน ยังได้เสนอข้อตกลง (agreement) 2 ฉบับด้านพลังงาน ซึ่งแสดงให้เห็นถึงความมุ่งมั่นที่จะเพิ่มพูนความสัมพันธ์และความร่วมมือในด้านนี้กับไทยให้มากขึ้น โดยไทยพร้อมที่จะเรียนรู้แนวปฏิบัติที่ดี (Best Practices) จากโมร็อกโกเช่นกัน

ที่มา : https://www.thaigov.go.th/news/contents/details/53716