รัฐบาลไทย-ข่าวทำเนียบรัฐบาล-รมว.แรงงาน เตือนนายจ้าง ลูกจ้าง ดูแลความปลอดภัยช่วงฝนตกหนัก ตรวจสอบเครื่องจักร อุปกรณ์ไฟฟ้า ย้ำขับขี่ปลอดภัย


วันพฤหัสบดีที่ 7 ตุลาคม 2564
พิมพ์
รมว.แรงงาน เตือนนายจ้าง ลูกจ้าง ดูแลความปลอดภัยช่วงฝนตกหนัก ตรวจสอบเครื่องจักร อุปกรณ์ไฟฟ้า ย้ำขับขี่ปลอดภัย
รมว.แรงงาน ห่วงการเกิดอุบัติเหตุความไม่ปลอดภัยในการทำงานจากผลกระทบฝนตกหนัก เตือนนายจ้าง ลูกจ้าง ดูแลความปลอดภัยในสถานที่ทำงาน ตรวจสอบเครื่องจักร อุปกรณ์ไฟฟ้า และขับขี่ยานพาหนะด้วยความระมัดระวัง ปฏิบัติตามกฎหมายแรงงานอย่างเคร่งครัด
นายสุชาติ ชมกลิ่น รัฐมนตรีว่าการกระทรวงแรงงาน เปิดเผยว่า ตามที่กรมอุตุนิยมวิทยาได้พยากรณ์อากาศในช่วงวันที่ 5 – 11 ตุลาคม 2564 หย่อมความกดอากาศต่ำกำลังแรงบริเวณทะเลจีนใต้ มีแนวโน้มจะทวีกำลังแรงขึ้น ขอให้ประชาชนบริเวณพื้นที่เสี่ยงภัยของภาคเหนือตอนล่าง ภาคตะวันออกเฉียงเหนือ ภาคกลาง รวมทั้งกรุงเทพมหานครและปริมณฑล ภาคตะวันออก และภาคใต้ ระวังอันตรายจากฝนตกหนักและฝนที่ตกสะสม อาจทำให้เกิดน้ำท่วมฉับพลันและน้ำป่าไหลหลากในระยะนี้ พลเอก ประยุทธ์ จันทร์โอชา นายกรัฐมนตรี และรัฐมนตรีว่าการกระทรวงกลาโหม และ พลเอก ประวิตร วงษ์สุวรรณ รองนายกรัฐมนตรี ซึ่งกำกับดูแลกระทรวงแรงงาน ได้ให้ความห่วงใยต่อนายจ้าง ลูกจ้าง ในเรื่องความปลอดภัยในสถานประกอบกิจการจากสถานการณ์ดังกล่าว กระทรวงแรงงานจึงสั่งการให้กรมสวัสดิการและคุ้มครองแรงงาน เข้าไปดูแลเรื่องความปลอดภัยของลูกจ้างในสถานประกอบกิจการ โดยให้จัดส่งพนักงานตรวจความปลอดภัยในการทำงานเข้าตรวจสถานประกอบกิจการ และทำความเข้าใจกับนายจ้าง ลูกจ้าง ได้ดูแลสถานประกอบกิจการให้มีความปลอดภัยในการทำงาน ร่วมกันตรวจสอบเครื่องจักรอุปกรณ์ต่าง ๆ โดยเฉพาะอุปกรณ์ไฟฟ้า เพื่อป้องกันอันตรายที่อาจเกิดขึ้น เช่น ไฟฟ้าลัดวงจร หรือไฟฟ้ารั่วและดูด เป็นต้น สำหรับสถานประกอบกิจการ ที่ตั้งอยู่ในบริเวณที่อาจได้รับผลกระทบขอให้เพิ่มความระมัดระวังเป็นพิเศษ เพราะอาจเกิดเหตุความไม่ปลอดภัย เช่น เกิดน้ำท่วมฉับพลันดินโคลนถล่ม ทำให้อาคารหรือสิ่งปลูกสร้างทรุดตัวหรือพังทลาย โดยมอบหมายเจ้าหน้าที่ความปลอดภัยในการทำงาน หรือผู้ที่เกี่ยวข้องตรวจสอบโครงสร้าง อาคาร สถานที่ให้อยู่ในสภาพที่ปลอดภัย
นายนิยม สองแก้ว อธิบดีกรมสวัสดิการและคุ้มครองแรงงาน (กสร.) กล่าวเพิ่มเติมว่า กสร.ขอให้นายจ้างจัดให้มีมาตรการเกี่ยวกับการขับขี่ปลอดภัยทั้งในการให้ความรู้และกำกับดูแลให้ลูกจ้างที่ใช้ยานพาหนะเพิ่มความระมัดระวังและตรวจสอบสภาพความพร้อมของรถก่อนออกเดินทางทุกครั้ง เพื่อป้องกันอุบัติเหตุที่อาจเกิดขึ้น รวมไปถึงลูกจ้างที่ปฏิบัติหน้าที่ขับขี่ยานพาหนะ โดยเฉพาะประเภทขนส่งทางบกปฏิบัติงานให้เป็นไปตามกฎหมายแรงงานอย่างเคร่งครัด เพราะต้องรับผิดชอบต่อความปลอดภัยของผู้โดยสาร และผู้ใช้รถใช้ถนนคนอื่น ๆ ดังนั้น จึงต้องใช้ความระมัดระวังในการขับขี่ มีสติตลอดเวลา ดูแลสุขภาพตัวเองให้แข็งแรง พักผ่อนให้เพียงพอ และต้องไม่ดื่มเครื่องดื่มที่มีแอลกอฮอล์ทั้งก่อนและขณะขับรถ.

ที่มา : https://www.thaigov.go.th/news/contents/details/46661