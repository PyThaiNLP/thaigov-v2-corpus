รัฐบาลไทย-ข่าวทำเนียบรัฐบาล-สมาชิก กอช. สมัครบริการ “หักบัญชีเงินฝากอัตโนมัติ เข้าบัญชีเงินออม” ได้ต่อเนื่อง ไม่พลาดรับสิทธิ์เงินสมทบจากรัฐ


วันจันทร์ที่ 14 มีนาคม 2565
พิมพ์
สมาชิก กอช. สมัครบริการ “หักบัญชีเงินฝากอัตโนมัติ เข้าบัญชีเงินออม” ได้ต่อเนื่อง ไม่พลาดรับสิทธิ์เงินสมทบจากรัฐ
กองทุนการออมแห่งชาติ หรือ กอช. ชวนสมาชิกสมัครบริการหักบัญชีเงินฝากอัตโนมัติ (Direct Debit) เพื่อส่งเงินออมสะสมได้อย่างต่อเนื่อง ช่วยอำนวยความสะดวกให้สมาชิกวางแผนการออม ไม่พลาดรับสิทธิ์เงินสมทบจากรัฐ สูงสุด 100% ตามช่วงอายุ ไม่เกิน 1,200 บาทต่อปี
นางสาวจารุลักษณ์ เรืองสุวรรณ เลขาธิการคณะกรรมการกองทุนการออมแห่งชาติ (กอช.) เปิดเผยว่า  สมาชิก กอช. สามารถสมัครรับบริการหักบัญชีเงินฝากอัตโนมัติ เข้าบัญชีเงินออมต่อเนื่อง ได้ที่ธนาคารเพื่อการเกษตรและสหกรณ์การเกษตร (ธ.ก.ส.) ธนาคารกรุงไทย ธนาคารออมสิน ธนาคารอาคารสงเคราะห์ (ธอส.) และธนาคารอิสลามแห่งประเทศไทย ทุกสาขาทั่วประเทศ โดยจะหักจากบัญชีเงินฝากของสมาชิกอัตโนมัติ ทุกวันที่ 20 ของเดือน จำนวนเงินขั้นต่ำ 100 บาท และสามารถปรับเพิ่มเงินออมสะสมได้สูงสุด 1,100 บาทต่อเดือน พร้อมรับเงินสมทบจากรัฐในเดือนถัดไป สูงสุด 100% ตามช่วงอายุไม่เกิน 1,200 บาทต่อปี เพื่อสร้างความมั่นคงทางการเงินในวัยเกษียณ สอบถามข้อมูลเพิ่มเติมได้ที่ สายด่วนเงินออม โทร. 02-049-9000 ในวันและเวลาทำการ
“คุณออม รัฐช่วยออม คุณได้บำนาญ”

ที่มา : https://www.thaigov.go.th/news/contents/details/52515