รัฐบาลไทย-ข่าวทำเนียบรัฐบาล-โฆษกรัฐบาลเผย "นายกฯ" พอใจการติดเชื้อโควิด-19 ในจังหวัดชายแดนมีแนวโน้มลดลง แต่ยังต้องเฝ้าระวังการระบาดในคลัสเตอร์สถานศึกษา เรือนจำ ตลาด งานบุญและงานรื่นเริง หลังพบผู้ติดเชื้อรายใหม่ 3,370 ราย


วันพุธที่ 15 ธันวาคม 2564
พิมพ์
โฆษกรัฐบาลเผย "นายกฯ"  พอใจการติดเชื้อโควิด-19 ในจังหวัดชายแดนมีแนวโน้มลดลง แต่ยังต้องเฝ้าระวังการระบาดในคลัสเตอร์สถานศึกษา เรือนจำ  ตลาด งานบุญและงานรื่นเริง หลังพบผู้ติดเชื้อรายใหม่ 3,370 ราย
โฆษกรัฐบาลเผย "นายกฯ"  พอใจการติดเชื้อโควิด-19 ในจังหวัดชายแดนมีแนวโน้มลดลง แต่ยังต้องเฝ้าระวังการระบาดในคลัสเตอร์สถานศึกษา เรือนจำ  ตลาด งานบุญและงานรื่นเริง หลังพบผู้ติดเชื้อรายใหม่ 3,370 ราย
วันที่ 15 ธันวาคม 2564 นายธนกร วังบุญคงชนะ โฆษกประจำสำนักนายกรัฐมนตรี เผย พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ยังคงพอใจสถานการณ์การติดเชื้อโควิด-19 ในประเทศไทย ถึงแม้ว่าจำนวนผู้ติดเชื้อรายใหม่เพิ่มสูงขึ้นจากเมื่อวานเล็กน้อย แต่ภาพรวมการระบาดมีแนวโน้มลดลงอย่างช้า ๆ พร้อมสั่งการหน่วยงานที่เกี่ยวข้องเฝ้าระวังอย่างใกล้ชิด สำหรับการติดเชื้อสายพันธุ์โอไมครอนยังพบเฉพาะผู้เดินทางมาจากต่างประเทศ โดยในวันนี้พบผู้ติดเชื้อโควิด-19 รายใหม่ 3,370 ราย แยกเป็นทั่วไป 3,259 ราย และจากเรือนจำ/ที่ต้องขัง  111 ราย  ผู้เสียชีวิตเพิ่มขึ้น 29 ราย ผู้ที่กำลังรักษาตัว 46,315 ราย และมียอดผู้ที่หายป่วยกลับบ้านแล้ว 4,557 ราย ทำให้มียอดผู้ป่วยยืนยันสะสมแล้วจำนวน 2,149,413 ราย จำนวนผู้ที่หายป่วยสะสมตั้งแต่ 1 เม.ย. 64 จำนวน 2,083,275 ราย ขณะที่รายงานภาพรวมการฉีดวัคซีนโควิด-19 สรุปจำนวนผู้ที่ได้รับได้รับวัคซีนสะสม ตั้งแต่ 28 ก.พ. - 13 ธ.ค. 2564 รวม 97,653,854 โดส ใน 77 จังหวัด แบ่งเป็นผู้ได้รับวัคซีนเข็มที่ 1 สะสม 49,980,431 ราย ผู้ได้รับวัคซีนเข็มที่ 2 สะสม 43,461,981 ราย และผู้ได้รับวัคซีนเข็มที่ 3 สะสม 4,211,442 ราย
นายธนกร กล่าวว่า การติดเชื้อในต่างจังหวัดมีแนวโน้มลดลง โดยเฉพาะจังหวัดที่มีพื้นที่ติดบริเวณชายแดน พบว่าจังหวัดยะลา และนราธิวาส การติดเชื้อมีแนวโน้มลดลงอย่างชัดเจน คาดว่าภายใน 3 สัปดาห์ สถานการณ์จะดีใกล้เคียงจังหวัดอื่น จังหวัดสงขลายังต้องเฝ้าดูสถานการณ์อีกประมาณ 1-2 สัปดาห์ สำหรับจังหวัดปัตตานีการติดเชื้อยังไม่ลดลงอย่างชัดเจน ขณะที่จังหวัดที่ยังคงต้องเฝ้าระวัง ได้แก่ นครศรีธรรมราช เชียงใหม่ ระยอง ตาก จันทบุรี ขอนแก่น โดยเฉพาะการระบาดในคลัสเตอร์ต่างๆ ทั้งสถานศึกษา เรือนจำ แคมป์คนงาน ตลาด งานกฐิน งานศพ และงานรื่นเริง หรืองานที่มีคนรวมตัวกันเป็นจำนวนมาก
“นายกรัฐมนตรี พอใจภาพรวมโควิด-19 ในประเทศไทย หลังมีการติดเชื้อลดลงเร็วกว่าที่คาดการณ์ โดยเฉพาะหลังจากไทยดำเนินนโยบายเปิดประเทศ  มีการตรวจพบการติดเชื้อที่เป็นเพียงการแพร่ระบาดขนาดเล็ก และยังไม่พบการแพร่ระบาดที่เป็นคลัสเตอร์ใหญ่ นับเป็นสัญญาณที่ดีในการปรับมาตรการด้านความปลอดภัยในการจัดงานช่วงเทศกาลปีใหม่  นายกรัฐมนตรืยังฝากย้ำกับพี่น้องประชาชนต้องปฏิบัติตามมาตรการป้องกันควบคุมโรคที่สาธารณสุขกำหนด (COVID Free Setting) อย่างเคร่งครัด ที่สำคัญควรลงทะเบียนหมอชนะทุกครั้ง หากมีการติดเชื้อจะสามารถติดตามตัวมารักษาได้อย่างทันท่วงที” นายธนกร กล่าว
--------------------

ที่มา : https://www.thaigov.go.th/news/contents/details/49460