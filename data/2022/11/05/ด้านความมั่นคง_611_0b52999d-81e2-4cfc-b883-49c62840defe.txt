รัฐบาลไทย-ข่าวทำเนียบรัฐบาล-ปลัดกระทรวงมหาดไทย วางพุ่มดอกไม้ถวายราชสักการะพระบรมรูปสมเด็จพระเจ้าตากสินมหาราช เนื่องในวันสมเด็จพระเจ้าตากสิน พร้อมเชิญชวนช่วยกันทำความดีเป็นปฏิบัติบูชา


วันอังคารที่ 28 ธันวาคม 2564
พิมพ์
ปลัดกระทรวงมหาดไทย วางพุ่มดอกไม้ถวายราชสักการะพระบรมรูปสมเด็จพระเจ้าตากสินมหาราช เนื่องในวันสมเด็จพระเจ้าตากสิน พร้อมเชิญชวนช่วยกันทำความดีเป็นปฏิบัติบูชา
ปลัดกระทรวงมหาดไทย วางพุ่มดอกไม้ถวายราชสักการะพระบรมรูปสมเด็จพระเจ้าตากสินมหาราช เนื่องในวันสมเด็จพระเจ้าตากสิน พร้อมเชิญชวนช่วยกันทำความดีเป็นปฏิบัติบูชา และเสริมสร้างคุณค่า มีน้ำใจ เสียสละเพื่อส่วนรวม
วันนี้ (28 ธ.ค. 64) เวลา 07.30 น. ณ พระบรมราชานุสาวรีย์สมเด็จพระเจ้าตากสินมหาราช วงเวียนใหญ่ เขตคลองสาน กรุงเทพฯ นายสุทธิพงษ์ จุลเจริญ ปลัดกระทรวงมหาดไทย ร่วมวางพุ่มดอกไม้ถวายราชสักการะสมเด็จพระเจ้าตากสินมหาราช เนื่องในวันสมเด็จพระเจ้าตากสิน โดยมี นายอรรษิษฐ์ สัมพันธรัตน์ รองปลัดกระทรวงมหาดไทย ด้านบริหาร พร้อมด้วยผู้บริหาร และข้าราชการ สำนักงานปลัดกระทรวงมหาดไทย ร่วมในพิธี ด้วยความสำนึกในพระมหากรุณาธิคุณ
นายสุทธิพงษ์ จุลเจริญ ปลัดกระทรวงมหาดไทย กล่าวว่า "สมเด็จพระเจ้าตากสินมหาราช ทรงเป็นพระมหากษัตริย์ผู้ทรงกอบกู้เอกราช โดยทรงรวบรวมกำลังพล และเสริมสร้างความสามัคคีของคนในชาติ กระทั่งทำให้ชาติของเรามีเอกราชและมีความเป็นปึกแผ่นตราบจนถึงปัจจุบัน นับเป็นคุณูปการอย่างใหญ่หลวงที่พระองค์ท่านผู้ทรงเป็นพระประมุขที่มีส่วนสำคัญอย่างยิ่งยวดในการสงครามต่อต้านอริราชศัตรู และทรงเป็นแบบอย่างให้กับพวกเราชาวไทยในทุกยุคทุกสมัย ในโอกาสนี้ จึงขอเชิญชวนพี่น้องประชาชนทุกท่าน ช่วยกันทำความดี เพื่อเป็นปฏิบัติบูชา และเป็นการเสริมสร้างคุณค่าที่สำคัญยิ่งสำหรับชาติไทย คือ การมีน้ำใจเสียสละเพื่อส่วนรวม ซึ่งจะก่อให้เกิดความรัก ความสามัคคีในหมู่คณะ ตามแนวพระราชดำริของพระบาทสมเด็จพระเจ้าอยู่หัว ที่พระราชทานโครงการจิตอาสา เพื่อให้ประชาชนมีความสมัครสมานสามัคคี มีความสุข และประเทศชาติมีความมั่นคงอย่างยั่งยืน"
ด้วยพระมหากรุณาธิคุณที่มีต่อแผ่นดินไทย รัฐบาลจึงได้ประกาศให้วันที่ 28 ธ.ค. ของทุกปี เป็น "วันสมเด็จพระเจ้าตากสิน" และถวายพระราชสมัญญานามว่า "สมเด็จพระเจ้าตากสินมหาราช" เพื่อยกย่องพระองค์เป็นวีรบุรุษผู้ยิ่งใหญ่ กอบกู้เอกราชของชาติไทย และสร้างพระบรมราชานุสาวรีย์ พระบรมรูปทรงเครื่องขัตติยาภรณ์ ประดับเหนืออัศวราชพาหนะ (ม้า) พระหัตถ์ขวาทรงพระแสงดาบ ประดิษฐานบนแท่งคอนกรีตเสริมเหล็ก ณ บริเวณวงเวียนใหญ่ ฝั่งธนบุรี ออกแบบปั้นโดยศาตราจารย์ศิลป์ พีระศรี
นอกจากนี้ ในวันนี้ ทุกจังหวัดทั่วประเทศ ผู้ว่าราชการจังหวัด พร้อมด้วยนายกเหล่ากาชาดจังหวัด นำหัวหน้าส่วนราชการ ทหาร ตำรวจ หน่วยงานรัฐวิสาหกิจ องค์กรปกครองส่วนท้องถิ่น องค์กรภาคเอกชน นักเรียน นักศึกษา และพ่อค้า ประชาชน ร่วมวางพานพุ่มดอกไม้สด ถวายราชสักการะต่อพระบรมราชานุสาวรีย์ หรือพระรูป สมเด็จพระเจ้าตากสินมหาราช เนื่องในวันคล้ายวันปราบดาภิเษกขึ้นครองราชย์ ณ สถานที่ที่จังหวัดกำหนด และร่วมกันทำกิจกรรมจิตอาสาพัฒนา เนื่องในวันสมเด็จพระเจ้าตากสินมหาราช เพื่อถวายเป็นพระราชกุศลแด่สมเด็จพระเจ้าตากสินมหาราช อันเป็นการแสดงออกซึ่งความจงรักภักดีต่อสถาบันพระมหากษัตริย์ และน้อมสำนึกในพระมหากรุณาธิคุณ พระมหากษัตริย์ผู้กอบกู้เอกราชของชาติไทย

ที่มา : https://www.thaigov.go.th/news/contents/details/49991