รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม เผยกรมคุ้มครองสิทธิ เตรียมเยียวยานักปั่นถูกกระแทกล้ม


วันพุธที่ 22 มิถุนายน 2565
พิมพ์
รัฐมนตรีว่าการกระทรวงยุติธรรม เผยกรมคุ้มครองสิทธิ เตรียมเยียวยานักปั่นถูกกระแทกล้ม
รัฐมนตรีว่าการกระทรวงยุติธรรม เผยกรมคุ้มครองสิทธิ เตรียมเยียวยานักปั่นถูกกระแทกล้ม ชวนผู้เสียหายรับสิทธิ ไม่ว่าจะคดีเล็กหรือใหญ่พร้อมช่วยเหลือทุกคน
นายสมศักดิ์ เทพสุทิน รัฐมนตรีว่าการกระทรวงยุติธรรม กล่าวถึงกรณีที่นักปั่นจักรยานจากชลบุรี ถูกผู้แข่งขันกระแทกจนล้มก่อนเข้าเส้นชัย ในการแข่งจักรยาน Bike 4 All ที่บึงสีไฟ จ.พิจิตร ว่า สำนักงานยุติธรรมจังหวัดชลบุรี ได้ลงพื้นที่ พบกับนายจักรพัชร วรศิริ หรือเตอร์ ผู้เสียหาย ทราบว่าได้เข้าแจ้งความที่สภ.เสม็ด จ.ชลบุรี เพื่อดำเนินคดีกับนายณัฐพล บำรุงรักษ์ คู่กรณี เนื่องจากการกระทำของนายณัฐพล ได้ก่อให้เกิดความเสียหาย เฟรมจักรยานบุบ ล้อหน้าแตก แกนล้อ มือเปลี่ยนเกียร์มีรอยถลอก และหลังเกิดเหตุนายณัฐพลก็ยังไม่ติดต่อมา โดยค่าเสียหายเฉพาะล้อรถจักรยานราคากว่า 5 หมื่นบาท ส่วนค่ารักษาพยาบาลอีกส่วนหนึ่ง โดยทางตำรวจส่งเรื่องประสานไปยัง สภ.เมืองพิจิตร เพื่อดำเนินการตามกฎหมาย
นายสมศักดิ์ กล่าวว่า กรมคุ้มครองสิทธิและเสรีภาพ ได้พิจารณาแล้วเห็นว่าผู้บาดเจ็บไม่มีส่วนร่วมในการกระทำความผิดดังกล่าว และได้แจ้งความดำเนินคดี ซึ่งผู้บาดเจ็บมีสิทธิได้รับค่าตอบแทนผู้เสียหายในคดีอาญา ตามพ.ร.บ.ค่าตอบแทนผู้เสียหาย และค่าทดแทนและค่าใช้จ่ายแก่จำเลยในคดีอาญา คือ ค่ารักษาพยาบาลไม่เกิน 40,000 บาท ค่าฟื้นฟูสมรรถภาพร่างกายและจิตใจไม่เกิน 20,000 บาท ค่าขาดประโยชน์ทำมาหาได้ตามจำนวนวันที่พักรักษาตัวตามค่าแรงขั้นต่ำจ.ชลบุรี วันละ 336 บาท และค่าตอบแทนความเสียหายอื่นไม่เกิน 50,000 บาท โดยเจ้าหน้าได้แจ้งขั้นตอนการขอรับค่าตอบแทนเรียบร้อยแล้ว ซึ่งเบื้องต้น นายจักรพัชร มีค่ารักษาพยาบาลไปแล้ว 5,700 บาท
"กระทรวงยุติธรรม มีเงินช่วยเหลือในส่วนนี้ให้กับผู้เสียหายทุกคน ไม่ว่าจะคดีเล็กหรือคดีใหญ่ ผู้เสียหายสามารถเข้ารับสิทธิ์ได้ที่กรมคุ้มครองสิทธิและเสรีภาพ กระทรวงยุติธรรม หรือที่สำนักงานยุติธรรมจังหวัดทั่วประเทศ หรือโทร 1111 กด 77 เรายินดีที่จะให้ความช่วยเหลือทุกคน"นายสมศักดิ์ กล่าว

ที่มา : https://www.thaigov.go.th/news/contents/details/55996