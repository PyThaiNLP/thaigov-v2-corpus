รัฐบาลไทย-ข่าวทำเนียบรัฐบาล-กระทรวงยุติธรรม จัดประชุมคณะกรรมการพัฒนาระบบการติดตามคนหาย และการพิสูจน์คนนิรนามและศพนิรนาม


วันจันทร์ที่ 14 มีนาคม 2565
พิมพ์
กระทรวงยุติธรรม จัดประชุมคณะกรรมการพัฒนาระบบการติดตามคนหาย และการพิสูจน์คนนิรนามและศพนิรนาม
กระทรวงยุติธรรม จัดประชุมคณะกรรมการพัฒนาระบบการติดตามคนหาย และการพิสูจน์คนนิรนามและศพนิรนาม (ค.พ.ศ.)
ขับเคลื่อนงานด้านคนหาย คนนิรนาม และศพนิรนามให้มีประสิทธิภาพมากยิ่งขึ้น
ในวันจันทร์ที่ ๑๔ มีนาคม ๒๕๖๕ เวลา ๑๐.๐๐ น. นายวิษณุ เครืองาม รองนายกรัฐมนตรี เป็นประธานการประชุมคณะกรรมการพัฒนาระบบการติดตามคนหาย และการพิสูจน์คนนิรนามและศพนิรนาม (ค.พ.ศ.) ครั้งที่ ๑/๒๕๖๕ โดยมี นายสมศักดิ์ เทพสุทิน รัฐมนตรีว่าการกระทรวงยุติธรรม นางอรัญญา ทองน้ำตะโก รองปลัดกระทรวงยุติธรรม พันตำรวจเอก ทรงศักดิ์ รักศักดิ์สกุล ผู้อำนวยการสถาบันนิติวิทยาศาสตร์ ในฐานะเลขานุการ ค.พ.ศ. พันตำรวจโท เชน กาญจนาปัจจ์ รองผู้อำนวยการสถาบันนิติวิทยาศาสตร์ รวมถึงคณะกรรมการผู้ทรงคุณวุฒิและผู้แทนจากกระทรวงการพัฒนาสังคมและความมั่นคงของมนุษย์ กระทรวงมหาดไทย กระทรวงยุติธรรม กระทรวงสาธารณสุข สำนักงานตำรวจแห่งชาติ สำนักงานอัยการสูงสุด กรมการปกครอง กรมพัฒนาสังคมและสวัสดิการ สถาบันนิติเวชวิทยา สำนักงานพิสูจน์หลักฐานตำรวจ และสำนักงานกิจการยุติธรรม เข้าร่วมประชุม ผ่านระบบการประชุมทางไกล (Video Conference) และห้องประชุมเวชชาชีวะ (ห้องประชุม ๑) ชั้น ๘ สถาบันนิติวิทยาศาสตร์ อาคารรัฐประศาสนภักดี ศูนย์ราชการเฉลิมพระเกียรติ ๘๐ พรรษาฯ กรุงเทพมหานคร
โดยสถาบันนิติวิทยาศาสตร์ได้รายงานข้อมูลสถิติ คนหาย คนนิรนามและศพนิรนาม ในระบบฐานข้อมูลกลางในการจัดเก็บและสืบค้นข้อมูลบุคคลสูญหายและการพิสูจน์ศพนิรนาม รายงานการ Download mobile application “U-NAI” และผลการดำเนินงาน และรายงานอัตรากำลังพนักงานราชการที่ได้รับการจัดสรร จำนวน ๑๐ ตำแหน่ง
ที่ประชุมได้รับทราบผลการดำเนินงานคณะอนุกรรมการจัดทำนโยบาย แผนแม่บท และแผนปฏิบัติการ ด้านคนหาย คนนิรนามและศพนิรนาม (คณะอนุฯ ๑) ผลการดำเนินงานการจัดทำ (ร่าง) แผนปฏิบัติการด้านคนหาย คนนิรนามและศพนิรนาม ระยะที่ ๒ (พ.ศ. ๒๕๖๖ - ๒๕๗๐) ผลการดำเนินงาน คณะอนุกรรมการขับเคลื่อนและจัดทำมาตรฐานการตรวจพิสูจน์ พัฒนาฐานข้อมูลและระบบติดตามคนหาย คนนิรนามและศพนิรนาม (คณะอนุฯ ๒) โครงการบูรณาการความร่วมมือในการตรวจพิสูจน์คนนิรนาม การบันทึกข้อตกลงความร่วมมือ (MOU) ว่าด้วยการเผยแพร่ภาพและข้อมูล เพื่อการติดตามคนหาย พิสูจน์คนนิรนามและศพนิรนาม ระหว่างสถาบันนิติวิทยาศาสตร์กับองค์การกระจายเสียงและแพร่ภาพสาธารณะแห่งประเทศไทย (ส.ส.ท.) การบูรณาการงานเพื่อพัฒนาการตรวจพิสูจน์อัตลักษณ์บุคคลของคนนิรนามและศพนิรนามด้วยภาพใบหน้าและลายพิมพ์นิ้วมือ ร่วมกับกรมการปกครอง ผลการดำเนินงานคณะอนุกรรมการบูรณาการภารกิจการติดตามคนหาย พิสูจน์คนนิรนามและศพนิรนาม (คณะอนุฯ ๓) การประชุมและการดำเนินการด้านการติดตามคนหาย การพิสูจน์คนนิรนามและศพนิรนาม ร่วมกับหน่วยงานบูรณาการและภาคประชาสังคม ผ่านเคสต้นแบบ โครงการนำร่องการตรวจพิสูจน์อัตลักษณ์บุคคลคนไข้นิรนาม/ศพนิรนามในโรงพยาบาล เพื่อขยายฐานข้อมูลกลางในการจัดเก็บและสืบค้นข้อมูลบุคคลสูญหายและการพิสูจน์ศพนิรนาม ผลการดำเนินการเพื่อเตรียมการยกระดับศักดิ์ของระเบียบสานักนายกรัฐมนตรี ว่าด้วยการสนับสนุนการปฏิบัติงานติดตามคนหาย และการพิสูจน์คนนิรนามและศพนิรนาม พ.ศ. ๒๕๖๔ ผลการศึกษาเรื่อง “การจัดการศพนิรนามภายหลังการชันสูตร และการวิเคราะห์กฎหมายที่เกี่ยวข้องเพื่อการยกร่างกฎหมาย”
นอกจากนี้ ที่ประชุมได้พิจารณาเห็นชอบ (ร่าง) แผนปฏิบัติการด้านคนหาย คนนิรนามและศพนิรนาม ระยะที่ ๒ (พ.ศ. ๒๕๖๖ - ๒๕๗๐) เพื่อเสนอต่อสภาพัฒนาเศรษฐกิจและสังคมแห่งชาติ

ที่มา : https://www.thaigov.go.th/news/contents/details/52532