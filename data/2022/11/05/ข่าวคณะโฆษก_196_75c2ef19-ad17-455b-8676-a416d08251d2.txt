รัฐบาลไทย-ข่าวทำเนียบรัฐบาล-นายกฯ ภูมิใจ นักกีฬาพาราลิมปิก คว้าอีก 1 ทอง และ อีก 2 ทองแดง จากวีลแชร์เรซซิ่ง และเทควันโด


วันพฤหัสบดีที่ 2 กันยายน 2564
พิมพ์
นายกฯ ภูมิใจ นักกีฬาพาราลิมปิก คว้าอีก 1 ทอง และ อีก 2 ทองแดง จากวีลแชร์เรซซิ่ง และเทควันโด
นายกฯ ภูมิใจ นักกีฬาพาราลิมปิก คว้าอีก 1 ทอง และ อีก 2 ทองแดง จากวีลแชร์เรซซิ่ง และเทควันโด
วันนี้ (2 กันยายน 2564) นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ภูมิใจผลงานของทีมวีลแชร์เรซซิ่ง ที่ทำผลงานได้อย่างดีเยี่ยม ส่งผลให้มีนักกีฬาวีลแชร์เรซซิ่งไทยผ่านเข้ารอบไปลุ้นคว้าชัยชนะหลายคน และโอกาสนี้ ขอแสดงความยินดีกับพงศกร แปยอ เจ้าของ 3 เหรียญทอง จากวีลแชร์เรซซิ่ง โดยในวันนี้พงศกรฯ สามารถคว้าทองที่สาม ได้จากการลงแข่งในประเภท 800 เมตร ชาย T53 ซึ่งทำลายสถิติใหม่ของพาราลิมปิก ไปด้วยเวลา 1:36:07 และแสดงความยินดีกับ สายชล คนเจน ที่สามารถคว้าเหรียญทองแดงจากวีลแชร์เรซซิ่ง ประเภท 800 เมตร ชาย T54
และชื่นชมผลแข่งขันของพิเชษฐ์ กรุงเกตุ มะสบือรี อาแซ ภูธเรศ คงรักษ์ และประวัติ วะโฮรัมย์ ที่แม้จะไม่ได้รับเหรียญแต่ทำเต็มที่ในฐานะทีมนักกีฬาวีลแชร์เรซซิ่งไทย ในโอกาสนี้ นายกรัฐมนตรีก็ได้แสดงความยินดีให้กับ ขวัญสุดา พวงกิจจา ที่ได้รับเหรียญทองแดงจากการแข่งขันเทควันโดหญิง รุ่น 49 กิโลกรัม คลาส K44 ในพาราลิมปิกครั้งนี้ด้วย
โฆษกประจำสำนักนายกรัฐมนตรี ชื่มชมทุกความพยายามเพื่อสร้างผลงานที่ยอดเยี่ยม และได้มอบความสุข ความภูมิใจให้แก่ประชาชนของทัพนักกีฬาพาราลิมปิกไทยตลอดช่วงการแข่งขันที่ผ่านมา พร้อมกล่าวเชิญชวนชาวไทย ร่วมส่งกำลังใจให้ทัพนักกีฬาไทยในช่วงโค้งสุดท้ายของการแข่งขันพาราลิมปิกเกมส์ โตเกียว 2020 เนื่องจากไทยยังมีนักกีฬาที่กำลังจะลงแข่งขันและมีโอกาสลุ้นเหรียญรางวัลอีกหลายรายการ

ที่มา : https://www.thaigov.go.th/news/contents/details/45467