รัฐบาลไทย-ข่าวทำเนียบรัฐบาล-โฆษกรัฐบาลเผย นายกรัฐมนตรีเตรียมลงพื้นที่ตรวจราชการจังหวัดอุดรธานี รับฟังทิศทางการพัฒนาจังหวัดอุดรธานี และแผนเปิดเมือง “อุดร พลัส โมเดล” 1 ธ.ค.นี้


วันจันทร์ที่ 29 พฤศจิกายน 2564
พิมพ์
โฆษกรัฐบาลเผย นายกรัฐมนตรีเตรียมลงพื้นที่ตรวจราชการจังหวัดอุดรธานี รับฟังทิศทางการพัฒนาจังหวัดอุดรธานี และแผนเปิดเมือง “อุดร พลัส โมเดล” 1 ธ.ค.นี้
โฆษกรัฐบาลเผย นายกรัฐมนตรีเตรียมลงพื้นที่ตรวจราชการจังหวัดอุดรธานี รับฟังทิศทางการพัฒนาจังหวัดอุดรธานี และแผนเปิดเมือง “อุดร พลัส โมเดล” 1 ธ.ค.นี้
วันที่ 29 พ.ย.64 นายธนกร วังบุญคงชนะ โฆษกประจำสำนักนายกรัฐมนตรี เผยว่า พล.อ.ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เตรียมลงพื้นที่ตรวจราชการจังหวัดอุดรธานี ในวันที่ 1 ธันวาคม นี้  เพื่อประชุมร่วมกับจังหวัด ภาคเอกชน และผู้ประกอบในพื้นที่ เพื่อกำหนดทิศทางการพัฒนาจังหวัดอุดรธานีและแผนเปิดเมือง “อุดร พลัส โมเดล” โดยนายกรัฐมนตรีและคณะ มีกำหนดการและภารกิจ ดังนี้
ช่วงเช้า  นายกรัฐมนตรีและคณะจะเดินทางไปยังวัดเกษรศีลคุณ (วัดป่าบ้านตาด) ต.บ้านตาด อ.เมืองอุดรธานี จ.อุดรธานี เพื่อกราบนมัสการพระราชวชิรธรรมาจารย์ (หลวงพ่อสุธรรม สุธัมโม) เจ้าอาวาสวัดเกษรศีลคุณ (วัดป่าบ้านตาด) และพระราชภาวนาวชิรากร (หลวงพ่ออินทร์ถวาย สันตุสสโก)
เจ้าอาวาสวัดอุดมมงคลวนาราม (วัดป่านาคำน้อย) จากนั้น จะติดตามความก้าวหน้าพิพิธภัณฑ์ธรรมเจดีย์พระธรรมวิสุทธิมงคล (หลวงตามหาบัว) ซึ่งเป็นอนุสรณ์สถานที่บรรจุอัฐิธาตุและเครื่องอัฐบริขารของหลวงตาพระมหาบัว ญาณสัมปันโน รวมทั้งยังเป็นสถานที่เผยแพร่ธรรมะ คำสอน เก็บรวบรวมประวัติหนังสือ คำสอนต่าง ๆ เพื่อเตือนใจให้เยาวชน คนรุ่นหลัง ทำความดีเพื่อพุทธศาสนาและประเทศชาติ
จากนั้น นายกรัฐมนตรีจะประชุมร่วมกับหน่วยงานภาครัฐและเอกชนของจังหวัดอุดรธานี ณ ศูนย์ประชุมมลฑาทิพย์ ฮอลล์ อ.เมืองอุดรธานี  โดยผู้ว่าราชการจังหวัดอุดรธานีจะรายงานสรุปทิศทางการพัฒนาจังหวัดอุดรธานี การเชื่อมโยงระบบการขนส่งและโลจิสติกส์ระหว่างจังหวัดอุดรธานีกับจังหวัดในอนุภูมิภาคลุ่มน้ำโขง (GMS) ขณะที่ภาคเอกชน โดยหอการค้าจังหวัดอุดรธานี จะนำเสนอทิศทางการค้า การลงทุน และประโยชน์ที่ชาวอุดรธานีได้รับจากนโยบายของรัฐบาล โอกาสนี้ นายกองค์การบริหารส่วนจังหวัดอุดรธานีจะนำเสนอการเตรียมความพร้อมของจังหวัดอุดรธานีในการเป็นเจ้าภาพการจัดมหกรรมพืชสวนโลก 2026 ภายใต้แนวคิด Harmony of Life : วิถีชีวิต สายนํ้า และพืชพรรณ กระตุ้นการเดินทางท่องเที่ยวด้วยเทศกาลระดับนานาชาติ ยกระดับรายได้และคุณภาพชีวิต ผ่านการวิจัยและต่อยอดสู่โมเดลเศรษฐกิจแบบ BCG สร้างความยั่งยืนของทรัพยากรธรรมชาติ รวมทั้งรับฟังมุมมองนักธุรกิจรุ่นใหม่ในการพัฒนาจังหวัดอุดรธานีด้วย
ช่วงบ่าย นายกรัฐมนตรีจะเดินทางไปยังแหล่งท่องเที่ยวศักดิ์สิทธิ์ “วังนาคินทร์ คำชะโนด”  ซึ่งเป็น 1 ใน 6 อำเภอนำร่องเปิดท่องเที่ยวภายใต้แผนเปิดเมือง UDON PLUS MODEL เพื่อตรวจความพร้อมในการเปิดเมืองต้อนรับนักท่องเที่ยวตามนโยบายรัฐบาล เพื่อฟื้นฟูเศรษฐกิจในพื้นที่ หลังได้รับผลกระทบจากการปิดกิจการ/บริการ เพื่อควบคุมการแพร่ระบาดเชื้อโควิด-19 ภายใต้มาตรการรักษาความปลอดภัยด้านสาธารณสุข เช่น การจำกัดจำนวนนักท่องเที่ยวที่จะเข้าสักการะ นักท่องเที่ยวต้องลงทะเบียนทางออนไลน์ล่วงหน้า งดการวอล์คอิน เป็นต้น
โฆษกประจำสำนักนายกรัฐมนตรี ยังกล่าวเพิ่มเติมว่า อุดรธานีเป็นอีกจังหวัดที่ต้องการเร่งเปิดรับนักท่องเที่ยวต่างชาติเข้าพื้นที่ เพื่อฟื้นฟูเศรษฐกิจ ภาคท่องเที่ยว พร้อมสร้างความเชื่อมั่น วางแผน ป้องกัน ฟื้นฟูเตรียมความพร้อมผู้ประกอบการ  เพื่อเปิดเมืองในภูมิภาคอีสาน ทั้งนี้ จังหวัดอุดรธานียังมีศักยภาพทางการเศรษฐกิจและการท่องเที่ยว และเป็นหนึ่งในศูนย์กลางการท่องเที่ยวและการเดินทางที่เชื่อมต่อในภาคอีสาน และกลุ่มประเทศ GMS คือ สปป.ลาว เวียดนาม จีนตอนใต้ หากมีการเปิดพรมแดนในอนาคตจะส่งผลให้เศรษฐกิจของอุดรธานีกลับมาฟื้นตัวอีกครั้ง

ที่มา : https://www.thaigov.go.th/news/contents/details/48814