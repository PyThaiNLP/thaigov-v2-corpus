รัฐบาลไทย-ข่าวทำเนียบรัฐบาล-ธอส. มอบ 3 ล้านบาท ยินดี “น้องเทนนิส” คว้าเหรียญทองแรกของไทย ในโอลิมปิกเกมส์ โตเกียว 2020


วันอังคารที่ 27 กรกฎาคม 2564
พิมพ์
ธอส. มอบ 3 ล้านบาท ยินดี “น้องเทนนิส” คว้าเหรียญทองแรกของไทย ในโอลิมปิกเกมส์ โตเกียว 2020
ธอส.มอบ 3 ล้านบาท ยินดีกับ “น้องเทนนิส” พาณิภัค วงศ์พัฒนกิจ นักกีฬาเทควันโดทีมชาติไทย หลังคว้าเหรียญทองแรกของไทย ในการแข่งขันโอลิมปิกเกมส์ โตเกียว 2020 สร้างชื่อเสียงให้แก่ประเทศไทย
ธนาคารอาคารสงเคราะห์ มอบ 3 ล้านบาท ยินดีกับ “น้องเทนนิส” พาณิภัค วงศ์พัฒนกิจ นักกีฬาเทควันโดทีมชาติไทย หลังคว้าเหรียญทองแรกของไทย ในการแข่งขันโอลิมปิกเกมส์ โตเกียว 2020 สร้างชื่อเสียงให้แก่ประเทศไทย และ ธอส. ในฐานะผู้สนับสนุนหลักตั้งแต่ปี 2549 ถึงปัจจุบันของสมาคมกีฬาเทควันโดแห่งประเทศไทย
นายฉัตรชัย ศิริไล กรรมการผู้จัดการ ธนาคารอาคารสงเคราะห์ (ธอส.) เปิดเผยว่า จากการที่ธนาคารอาคารสงเคราะห์ เป็นผู้สนับสนุนหลักของสมาคมกีฬาเทควันโดแห่งประเทศไทย มาตั้งแต่ปี 2549 จนถึงปัจจุบันปีละ 17 ล้านบาท ตลอดระยะเวลาที่ผ่านมาสมาคมกีฬาเทควันโดแห่งประเทศไทยสามารถพัฒนาวงการกีฬาเทควันโดได้อย่างมีประสิทธิภาพ เห็นได้จากทัพนักกีฬาเทควันโดทีมชาติไทยสามารถสร้างผลงานที่โดดเด่น นำพาชื่อเสียง และความภาคภูมิใจกลับมาให้กับประเทศไทยมาได้อย่างต่อเนื่อง รวมถึงเมื่อช่วงค่ำของวันเสาร์ที่ 24 กรกฎาคม 2564 ที่ผ่านมา “น้องเทนนิส” พาณิภัค วงศ์พัฒนกิจ จอมเตะสาวทีมชาติไทย สามารถคว้าเหรียญทองจากการแข่งขันรุ่นน้ำหนักไม่เกิน 49 กิโลกรัมหญิง ในการแข่งขันโอลิมปิกเกมส์ โตเกียว 2020 ณ กรุงโตเกียว ประเทศญี่ปุ่น ซึ่งถือเป็นเหรียญทองแรกของการแข่งขันโอลิมปิกเกมส์ครั้งนี้ นับเป็นเหรียญทองเหรียญที่ 10 ในประวัติศาสตร์ของประเทศไทยที่ได้จากการเข้าร่วมการแข่งขันกีฬาโอลิมปิกเกมส์ และเป็นเหรียญทองเหรียญแรกที่ได้จากการแข่งขันกีฬาเทควันโดอีกด้วย ทำให้ล่าสุด คณะกรรมการธนาคารโดยมี นายยุทธนา หยิมการุณ ประธานกรรมการธนาคาร มีมติเห็นชอบให้ธนาคารมอบ 3 ล้านบาท ให้กับ “น้องเทนนิส” พาณิภัค วงศ์พัฒนกิจ ในฐานะที่ได้สร้างความสุขความภาคภูมิใจให้กับคนไทยในขณะนี้ และตอบแทนในความมุ่งมั่นทุ่มเทฝึกซ้อมอย่างหนักจนนำมาซึ่งความสำเร็จได้ในที่สุด
ทั้งนี้ ตั้งแต่ปี 2549 จนถึงปัจจุบัน สมาคมกีฬาเทควันโดแห่งประเทศไทย สามารถสร้างผลงานและชื่อเสียงให้ประเทศไทยในการแข่งขันระดับนานาชาติมาอย่างต่อเนื่องจากเวทีการแข่งขันมากกว่า 160 รายการ โดยก่อนหน้านี้ สามารถคว้าเหรียญจากการแข่งขันโอลิมปิกเกมส์ มาแล้ว 5 เหรียญ ประกอบด้วย เหรียญแรก คือ เหรียญทองแดง ในการแข่งขันโอลิมปิกเกมส์ เอเธนส์เกมส์ 2004 โดยเยาวภา บุรพลชัย เหรียญที่ 2 คือ เหรียญเงิน ในการแข่งขันโอลิมปิกเกมส์ ปักกิ่งเกมส์ 2008 โดยบุตรี เผือดผ่อง ลำดับที่ 3เป็นเหรียญทองแดง ในการแข่งขันโอลิมปิกเกมส์ ลอนดอนเกมส์ 2012 โดยชนาธิป ซ้อนขำ ส่วนลำดับที่ 4 และ 5 เป็นเหรียญเงินและเหรียญทองแดงจากการแข่งขันโอลิมปิกเกมส์ ริโอเกมส์ 2016 โดยเทวินทร์ หาญปราบ และพาณิภัค วงศ์พัฒนกิจ
นอกจากการสนับสนุนทางด้านกีฬาให้กับสมาคมกีฬาเทควันโดแห่งประเทศไทยแล้ว ธอส. ยังมีภารกิจหลักในการสนับสนุนสินเชื่อเพื่อที่อยู่อาศัยแก่ประชาชน โดยเฉพาะกลุ่มผู้มีรายได้น้อยและปานกลาง ให้มีที่อยู่อาศัยเป็นของตนเอง ตลอดระยะเวลาเกือบ 68 ปี ธนาคารสร้างโอกาสให้คนไทยได้มีที่อยู่อาศัยเป็นของตนเองมาแล้วมากกว่า 3.7 ล้านครอบครัว ควบคู่ไปกับการดำเนินงานด้านความรับผิดชอบต่อสังคมและสิ่งแวดล้อม หรือ CSR ของธนาคาร ทั้งทางด้านที่อยู่อาศัย การศึกษา สังคมและสิ่งแวดล้อม ส่งเสริมสถาบันพระมหากษัตริย์/ศาสนา/ศิลปวัฒนธรรม

ที่มา : https://www.thaigov.go.th/news/contents/details/44144