รัฐบาลไทย-ข่าวทำเนียบรัฐบาล-ช้อปบ้านมือสอง ธอส. ออนไลน์สุดคึกคัก!! เปิดประมูลแค่ 1 ชั่วโมง ขายได้ 122 ล้านบาท


วันศุกร์ที่ 6 พฤษภาคม 2565
พิมพ์
ช้อปบ้านมือสอง ธอส. ออนไลน์สุดคึกคัก!! เปิดประมูลแค่ 1 ชั่วโมง ขายได้ 122 ล้านบาท
ผลการจัดงานประมูลออนไลน์บ้านมือสอง ธอส. 5.5 Super Summer Sale ผ่าน Application : G H Bank Smart NPA  เปิดประมูลระหว่างเวลา 12.00-13.00 น. ขายได้ถึง 103 รายการ มูลค่ารวม 122 ล้านบาท
ธนาคารอาคารสงเคราะห์ เผยผลการจัดงานประมูลออนไลน์บ้านมือสอง ธอส. 5.5 Super Summer Sale ผ่าน Application : G H Bank Smart NPA  เปิดประมูลระหว่างเวลา 12.00-13.00 น. ขายได้ถึง 103 รายการ มูลค่ารวม 122 ล้านบาท แบ่งเป็น ทรัพย์ในพื้นที่กรุงเทพฯ และปริมณฑล 8.5 ล้านบาท และทรัพย์ในส่วนภูมิภาค 113.5 ล้านบาท โดยทรัพย์ที่ประมูลขายได้ในราคาต่ำที่สุด คือ บ้านเดี่ยว 1 ชั้นในจังหวัดชัยภูมิ ราคาเพียง 200,000 บาท เท่านั้น พิเศษ!! ผู้ชนะการประมูลสามารถรับสิทธิ์โปรโมชั่นสินเชื่อดอกเบี้ย 0% นานสูงสุด 24 เดือน และเข้าอยู่อาศัยได้ระหว่างผ่อนดาวน์ เพียงชำระเงินประกันการเข้าอยู่อาศัยไม่ต่ำกว่า 1.5% ของราคาประมูล
นายฉัตรชัย ศิริไล กรรมการผู้จัดการ ธนาคารอาคารสงเคราะห์ (ธอส.) เปิดเผยว่า วันนี้ (5 พฤษภาคม 2565) ธอส.จัดงาน “ประมูลออนไลน์บ้านมือสอง ธอส. 5.5 Super Summer Sale ผ่าน Application : G H Bank Smart NPA” ในระหว่างเวลา 12.00-13.00 น. ผลปรากฏว่า เพียง 1 ชั่วโมง สามารถจำหน่ายบ้านมือสอง ธอส. ทั่วประเทศได้ 103 รายการ คิดเป็นจำนวนเงินรวม 122 ล้านบาท แบ่งเป็นทรัพย์ที่ตั้งอยู่ในพื้นที่กรุงเทพฯ และปริมณฑล 3 รายการ จำนวนเงิน
8.5 ล้านบาท และทรัพย์ในส่วนภูมิภาค 100 รายการ จำนวนเงิน 113.5 ล้านบาท โดยบ้านเดี่ยว ถือเป็นทรัพย์ประเภทที่ขายได้มากที่สุดจำนวน 65 รายการ รองลงมาคือทรัพย์ประเภททาวน์เฮ้าส์ ขายได้จำนวน 33 รายการ สำหรับทรัพย์ที่ประมูลขายได้ ในราคาต่ำที่สุด คือ ทรัพย์ประเภทบ้านเดี่ยว 1 ชั้น ขนาดเนื้อที่ 59 ตารางวา ใน อ.จตุรัส จ.ชัยภูมิ ปิดประมูลในราคาเพียง 200,000 บาท เท่านั้น ส่วนทรัพย์ที่ประมูลขายได้ในราคาสูงสุด คือ ทรัพย์ประเภทบ้านเดี่ยว 2 ชั้น ขนาดเนื้อที่ 57.2 ตารางวา ในโครงการภัทราอ่อนนุช-วงแหวน เขตประเวศ กรุงเทพฯ ปิดประมูลได้ในราคา 5,220,000 บาท เนื่องจากเป็นทรัพย์ที่มีสิ่งอำนวยความสะดวกในโครงการครบครัน อาทิ สระว่ายน้ำ สนามเด็กเล่น และสปอตคลับ รวมทั้งยังเป็นทรัพย์ที่ตั้งอยู่ในพื้นที่ทีเดินทางได้คล่องตัวและใกล้สถานที่สำคัญต่างๆ มากมาย พิเศษ!! ผู้ที่ชนะการประมูลจะได้รับส่วนลด On Top เพิ่มอีก 10% จากราคาที่ปิดประมูล หากโอนกรรมสิทธิ์ภายในวันที่ 27 กรกฎาคม 2565 และสามารถใช้ผลิตภัณฑ์สินเชื่อสำหรับซื้อทรัพย์ NPA อัตราดอกเบี้ย 0% ต่อปี นานสูงสุด 24 เดือน (เงื่อนไขเป็นไปตามที่ธนาคารกำหนด) และสามารถเข้าอยู่อาศัยได้ในระหว่างผ่อนดาวน์เพียงชำระเงินประกันการเข้าอยู่อาศัยไม่ต่ำกว่า 1.5% ของราคาประมูลได้
สำหรับผู้ที่พลาดการประมูลทรัพย์ NPA ของธนาคารในครั้งนี้ สามารถเข้าร่วมประมูลทรัพย์มือสองออนไลน์ ธอส. ได้อีกครั้ง ในงาน “6.6 Midyear Sale เทกระจาด ลดกระจายทั่วประเทศ” ในวันจันทร์ที่ 6 มิถุนายน 2565 โดยจะมีทรัพย์เด่นทำเลดีมาเปิดประมูล เป็นจำนวนมาก ผู้ที่สนใจสามารถดาวน์โหลด Application : G H Bank Smart NPA และลงทะเบียนเพื่อรอเข้าร่วมประมูลออนไลน์กับ ธอส. ในครั้งต่อไปได้ทันทีโดยไม่มีค่าใช้จ่าย สอบถามข้อมูลเพิ่มเติมได้ที่ G H Bank Call Center โทร. 0-2645-9000 หรือ Facebook Fanpage ธนาคารอาคารสงเคราะห์ หรือดูข้อมูลบ้านมือสอง ธอส. ได้ที่ www.ghbhomecenter.com, Mobile Application : G H Bank Smart NPA และ Line Official Account : @ghbnpa

ที่มา : https://www.thaigov.go.th/news/contents/details/54269