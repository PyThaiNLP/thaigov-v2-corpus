รัฐบาลไทย-ข่าวทำเนียบรัฐบาล-ปลัดมหาดไทยเข้ม สั่งการผู้ว่าฯ ทั่วประเทศ ควบคุมและกำกับดูแลสถานบริการหรือสถานประกอบการที่เปิดให้บริการในลักษณะที่คล้ายกับสถานบริการ เพื่อความปลอดภัยในชีวิตและทรัพย์สินของประชาชน


วันเสาร์ที่ 6 สิงหาคม 2565
พิมพ์
ปลัดมหาดไทยเข้ม สั่งการผู้ว่าฯ ทั่วประเทศ ควบคุมและกำกับดูแลสถานบริการหรือสถานประกอบการที่เปิดให้บริการในลักษณะที่คล้ายกับสถานบริการ เพื่อความปลอดภัยในชีวิตและทรัพย์สินของประชาชน
ปลัดมหาดไทยเข้ม สั่งการผู้ว่าฯ ทั่วประเทศ ควบคุมและกำกับดูแลสถานบริการหรือสถานประกอบการที่เปิดให้บริการในลักษณะที่คล้ายกับสถานบริการ เพื่อความปลอดภัยในชีวิตและทรัพย์สินของประชาชน
วันนี้ (6 ส.ค. 65) นายสุทธิพงษ์ จุลเจริญ ปลัดกระทรวงมหาดไทย เปิดเผยว่า ตามที่ได้เกิดเหตุกลุ่มคนยกพวกทำร้ายร่างกายกันโดยใช้อาวุธปืนก่อเหตุ บริเวณร้านอาหารและลานจอดรถห้างบิ๊กชี ตำบลในเมือง อำเภอเมืองอุบลราชธานี จังหวัดอุบลราชธานี ทำให้มีผู้เสียชีวิตและได้รับบาดเจ็บเมื่อวันที่ 3 ส.ค. 65 และเกิดเหตุเพลิงไหม้สถานประกอบการ ชื่อ "เมาท์เท่น บี (MOUNTAIN B)" ตำบลพลูตาหลวง อำเภอสัตหีบ จังหวัดชลบุรี เมื่อวันที่ 5 ส.ค. 65 จนทำให้มีผู้บาดเจ็บและเสียชีวิตหลายราย
นายสุทธิพงษ์ จุลเจริญ ปลัดกระทรวงมหาดไทย กล่าวว่า พลเอก อนุพงษ์ เผ่าจินดา รัฐมนตรีว่าการกระทรวงมหาดไทย ให้ความสำคัญ และเน้นย้ำในการประชุมมอบนโยบายและข้อสั่งการของกระทรวงมหาดไทยให้กับผู้ว่าราชการจังหวัด และนายอำเภอ ในการดำเนินการตามนโยบาย "ลดอบายมุข สร้างสุขให้สังคม" มาอย่างต่อเนื่อง พร้อมทั้งกำชับให้เข้มงวดกวดขัน ตรวจตราสถานบริการและสถานประกอบการที่มีลักษณะคล้ายสถานบริการให้ปฏิบัติตามกฎหมายที่เกี่ยวข้องอย่างเคร่งครัด เพื่อความปลอดภัยในชีวิตและทรัพย์สินของผู้ที่เข้าไปใช้บริการ ทั้งการตรวจสอบสถานบริการที่มีสภาพอาคารเสี่ยงต่อความปลอดภัยในชีวิตและทรัพย์สินของผู้เข้าไปใช้บริการ
"เพื่อเป็นการป้องกันเหตุอัคคีภัยในสถานบริการ และเพื่อความปลอดภัยในชีวิตและทรัพย์สินของผู้เข้าไปใช้บริการ จึงได้สั่งการไปยังผู้ว่าราชการจังหวัดทั่วประเทศ กำชับผู้รับอนุญาตให้ตั้งสถานบริการตามกฎหมายว่าด้วยสถานบริการทุกแห่งถือปฏิบัติตามกฎหมายว่าด้วยสถานบริการและกฎหมายอื่น ๆ ที่เกี่ยวข้อง รวมทั้งมาตรการเกี่ยวกับระบบความปลอดภัยสำหรับอาคารที่ใช้เพื่อประกอบกิจการเป็นสถานบริการ ไม่ว่าจะเป็นระบบไฟฟ้า ระบบป้องกันเพลิงไหม้ ทางออก ประตูทางออก ทางหนีไฟ บันไดหนีไฟ ประตูหนีไฟ และระบบอื่น ๆ ให้เป็นไปตามกฎหมายกำหนดประเภทและระบบความปลอดภัยของอาคารที่ใช้เพื่อประกอบกิจการเป็นสถานบริการโดยเคร่งครัด และบูรณาการร่วมกับหน่วยงานที่เกี่ยวข้องตรวจตราและเข้มงวดกวดขันสถานบริการและสถานประกอบการที่เปิดให้บริการในลักษณะที่คล้ายกับสถานบริการให้ปฏิบัติตามกฎหมายว่าด้วยสถานบริการตามกฎหมาย ทั้งนี้ หากพบว่าสถานบริการและสถานประกอบการใดกระทำการที่ฝ่าฝืนกฎหมาย ให้พนักงานเจ้าหน้าที่ดำเนินการตามอำนาจหน้าที่อย่างเง้มงวด ทั้งทางอาญาและทางปกครอง และหากกรณีที่ปรากฏว่ามีการเพิกเฉยหรือละเลยไม่กระทำการหรืองดเว้นกระทำการตามกฎหมายของเจ้าหน้าที่ ให้ผู้บังคับบัญชาของเจ้าหน้าที่ผู้นั้น ดำเนินการทั้งทางอาญาและทางปกครองอย่างเฉียบขาดและรวดเร็ว และให้รายงานผลการให้กระทรวงมหาดไทยทราบด้วย" นายสุทธิพงษ์ฯ กล่าวเน้นย้ำ
นายสุทธิพงษ์ จุลเจริญ ปลัดกระทรวงมหาดไทย กล่าวเพิ่มเติมว่า นอกจากนี้ยังได้สั่งการไปยังผู้ว่าราชการจังหวัดอุบลราชธานี และผู้ว่าราชการจังหวัดชลบุรี เร่งตรวจสอบข้อเท็จจริงที่เกิดขึ้นและรายงานมายังกระทรวงมหาดไทยโดยเร่งด่วน ทั้งนี้ หากกรณีดังกล่าวพบว่ามีการกระทำการที่ฝ่าฝืนกฎหมายให้พนักงานเจ้าหน้าที่ดำเนินการตามอำนาจหน้าที่อย่างเข้มงวด และรายงานผลการดำเนินการให้กระทรวงมหาดไทยทราบเป็นระยะจนกว่าจะเสร็จสิ้น

ที่มา : https://www.thaigov.go.th/news/contents/details/57723