รัฐบาลไทย-ข่าวทำเนียบรัฐบาล-โฆษกรัฐบาลไหว้สิ่งศักดิ์สิทธิ์ประจำทำเนียบรัฐบาลเพื่อความเป็นสิริมงคล ยืนยันตั้งใจทำงานเพื่อประเทศชาติ และประชาชน ขอบคุณ “นายก” ไว้ใจ พร้อมลงพื้นที่แจกข้าวกล่องช่วยประชาชน


วันพฤหัสบดีที่ 2 กันยายน 2564
พิมพ์
โฆษกรัฐบาลไหว้สิ่งศักดิ์สิทธิ์ประจำทำเนียบรัฐบาลเพื่อความเป็นสิริมงคล ยืนยันตั้งใจทำงานเพื่อประเทศชาติ และประชาชน  ขอบคุณ “นายก” ไว้ใจ พร้อมลงพื้นที่แจกข้าวกล่องช่วยประชาชน
โฆษกรัฐบาลไหว้สิ่งศักดิ์สิทธิ์ประจำทำเนียบรัฐบาลเพื่อความเป็นสิริมงคล ยืนยันตั้งใจทำงานเพื่อประเทศชาติ และประชาชน  ขอบคุณ “นายก” ไว้ใจ พร้อมลงพื้นที่แจกข้าวกล่องช่วยประชาชน “นายก” ฝากให้กำลังใจประชาชนและบุคลากรทางการแพทย์
วันนี้ (2 กันยายน 2564) เวลา 08.49 น. นายธนกร วังบุญคงชนะ โฆษกประจำสำนักนายกรัฐมนตรีเดินทางมาไหว้พระพรหม บนตึกไทยคู่ฟ้า ศาลพระภูมิ และศาลตา ศาลยาย ซึ่งเป็นสิ่งศักดิ์สิทธิ์ประจำทำเนียบรัฐบาล ภายหลังได้รับการแต่งตั้งเป็นโฆษกประจำสำนักนายกรัฐมนตรี เพื่อความเป็นสิริมงคล ยืนยันจะตั้งทำงานเพื่อประเทศชาติ และเพื่อประชาชนอย่างเต็มความสามารถ ทำหน้าที่สื่อสารสร้างความรู้ความเข้าใจให้กับประชาชนบนพื้นฐานข้อเท็จจริงให้เข้าใจการทำงานของรัฐบาล พร้อมกล่าวขอบคุณ พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ที่ไว้วางใจให้มาทำหน้าที่สื่อสารกับประชาชนถึงนโยบายและการทำงานของรัฐบาล  โดยช่วงสายวันนี้ ยังจะได้เดินทางลงพื้นที่ตรวจเยี่ยมจุดให้บริการฉีดวัคซีนประชาชน ณ โรงพยาบาลทหารผ่านศึก นำความห่วงใยและกำลังใจจากนายกรัฐมนตรีส่งต่อถึงบุคลากรทางการแพทย์และผู้ปฎิบัติหน้าที่ดูแลพี่น้องประชาชนทุกคน นอกจากนี้ ยังได้ร่วมกับ ดร.แคทลีน มาลีนนท์ ประธานเจ้าหน้าที่บริหารไทยโซล่าร์ เอนเนอร์ยี่ จำกัด (มหาชน) พร้อมกลุ่มเพื่อนธนกร จัดซื้ออาหารจากผู้ประกอบการร้านอาหารที่ได้รับผลกระทบจากโควิด-19 แจกจ่ายให้กับพี่น้องประชาชนและบุคลากรทางการแพทย์ โดยมีแพทย์หญิงสุชาดา ตันประเสริฐ รองผู้อำนวยการโรงพยาบาลทหารผ่านศึก (ฝ่ายการแพทย์) เป็นผู้รับมอบ
นายธนกร กล่าวว่า ตั้งแต่วันที่  28 กุมภาพันธ์ 2564 จนถึงปัจจุบัน คนไทยได้รับวัคซีนโควิด-19 สะสมแล้ว 32,600,001 ล้านโดส คิดเป็นร้อยละ 33 โดยแบ่งเป็น ผู้ได้รับวัคซีนจำนวน 1 เข็มแล้ว 23,795,098 ราย และผู้ได้รับวัคซีนครบตามเกณฑ์ (ได้รับวัคซีน 2 เข็ม) จํานวน 8,212,750 ราย ในส่วนของกรุงเทพมหานคร ฉีดวัคซีนโควิด-19 เข็มแรกแล้วกว่าร้อยละ 90 ของประชากรกรุงเทพฯ ซึ่งยอดบริการฉีดวัคซีนรายวันของไทยสูงสุดตอนนี้ได้ถึง 915,738  โดส (27 สิงหาคม 2564) โดยตามแผนจัดหาวัคซีนในสิ้นปีจะมีอย่างน้อย 140 ล้านโดส ตามตัวเลขนี้จะสามารถฉีดวัคซีนโควิด-19 ให้กับประชาชนทุกคนที่อยู่ประเทศไทยได้เกิน 70% แน่นอน ขอให้มั่นใจในศักยภาพด้านสาธารณสุขของไทย เจ้าหน้าที่บุคลากรทางการแพทย์มีความพร้อมและทุ่มเททำงานอย่างหนักในการเร่งฉีดวัคซีนโควิด-19 ให้กับประชาชน และขอบคุณในความร่วมมือร่วมใจของคนไทยในการเข้ารับบริการฉีดวัคซีนด้วย
“สำหรับยอดผู้ติดเชื้อโควิด-19 ของไทยมีสัญญาณดีขึ้น จำนวนผู้ติดเชื้อค่อยๆ ลดลงอย่างต่อเนื่อง สวนทางกับยอดผู้ป่วยรักษาหายสามารถกลับบ้านได้ ตัวเลขสูงขึ้นและแซงหน้ายอดผู้ติดเชื้อกว่า 20 วันทำให้ยอดผู้ป่วยทั่วประเทศที่หายกลับบ้านสะสม (ตั้งแต่วันที่ 1 เมษายน 2564) อยู่ที่ 1,031,278 คนแล้ว ในขณะที่ยอดผู้ป่วยสะสมมีจำนวน 1,205,624 คน ซึ่งยอดผู้ที่อยู่ระหว่างรักษาลดลงเหลืออยู่ที่ 163,680 คนแล้ว รัฐบาลได้ติดตามทุกปัญหาและรับทราบถึงความเดือดร้อนของพี่น้องประชาชน กลุ่มต่างๆ  โดยนายกรัฐมนตรีร่วมประชุมกับคณะกรรมการชุดต่างๆ เพื่อเร่งกำหนดมาตรการกระตุ้นเศรษฐกิจเพิ่มเติม เพื่อให้ทุกคนสามารถกลับมาดำเนินชีวิต ประกอบกิจการกิจกรรมในรูปแบบปกติใหม่ (New Normal) นำไปสู่การฟื้นฟูประเทศและเศรษฐกิจหลังโควิดได้ต่อไป” นายธนกร กล่าว

ที่มา : https://www.thaigov.go.th/news/contents/details/45437