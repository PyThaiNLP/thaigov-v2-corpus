รัฐบาลไทย-ข่าวทำเนียบรัฐบาล-กรมทางหลวงชนบท เตรียมความพร้อมมาตรการอำนวยความสะดวกและปลอดภัยให้ประชาชน


วันพฤหัสบดีที่ 12 พฤษภาคม 2565
กรมทางหลวงชนบท เตรียมความพร้อมมาตรการอำนวยความสะดวกและปลอดภัยให้ประชาชน
รองรับการเดินทางช่วงวันวิสาขบูชา 2565 ตามนโยบายของรัฐมนตรีว่าการกระทรวงคมนาคม
นายอภิรัฐ ไชยวงศ์น้อย อธิบดีกรมทางหลวงชนบท (ทช.) กระทรวงคมนาคม เปิดเผยว่า ในช่วงวันหยุดวันพืชมงคลและวันหยุดชดเชยวันวิสาขบูชา ระหว่างวันที่ 13 - 16 พฤษภาคม 2565 คาดว่าจะมีปริมาณการจราจรเดินทางออกสู่ต่างจังหวัดเป็นจำนวนมาก ทช. จึงได้จัดทำแผนอำนวยความสะดวก และความปลอดภัยรองรับการเดินทางในช่วงวันหยุดดังกล่าว ตามนโยบายของนายศักดิ์สยาม ชิดชอบ รัฐมนตรี ว่าการกระทรวงคมนาคม ที่ได้สั่งการให้ทุกหน่วยงานในสังกัดดำเนินการตามมาตรการอำนวยความสะดวก และความปลอดภัยด้านการเดินทางให้กับประชาชน เพื่อป้องกันและลดอัตราการเกิดอุบัติเหตุบนท้องถนนอย่างมีประสิทธิภาพและยั่งยืน โดยในส่วนของ ทช. ได้มีแนวทางให้หน่วยงานทั้งส่วนกลางและส่วนภูมิภาคดำเนินการตามมาตรการดังนี้
1. ปรับปรุงซ่อมแซมถนนและสะพานในความรับผิดชอบให้มีความสะดวกและปลอดภัยโดยติดตั้งเครื่องหมายจราจร อุปกรณ์อำนวยความปลอดภัย ไฟฟ้าแสงสว่าง และไฟสัญญาณจราจร
2. บันทึกข้อมูลสถิติอุบัติเหตุที่เกิดขึ้นระหว่างวันที่ 13 - 16 พฤษภาคม 2565 ผ่านระบบ ARMS ทุกวัน ก่อนเวลา 11.00 น. ของวันถัดไป
3. เฝ้าระวังอุบัติเหตุให้กับผู้ใช้เส้นทางและเข้าช่วยเหลือเมื่อพบรถเสียหรือเกิดอุบัติเหตุ โดยดำเนินการตามความเหมาะสมของสถานการณ์การแพร่ระบาดของโรคติดเชื้อไวรัส COVID-19 ในแต่ละพื้นที่
4. รณรงค์ความปลอดภัยทางถนนอย่างต่อเนื่อง ภายใต้การรณรงค์ “ไม่ขับรถเร็ว - คาดเข็มขัดนิรภัย - สวมหมวกนิรภัย - ดื่มไม่ขับ - รักษาวินัยจราจร”
5. โครงการที่อยู่ระหว่างดำเนินการก่อสร้างและงานซ่อมบำรุงทางและสะพาน ให้ตรวจสอบพื้นที่โครงการในความรับผิดชอบแล้วดำเนินการคืนพื้นผิวจราจรให้สามารถสัญจรได้ พร้อมทั้งติดตั้งป้ายเตือน สัญญาณไฟจราจร ไฟฟ้าแสงสว่าง และอุปกรณ์อำนวยความปลอดภัยบริเวณพื้นที่ก่อสร้างให้ครบถ้วน พร้อมตรวจสอบให้อยู่ในสภาพที่สามารถใช้งานได้อยู่เสมอ
ทั้งนี้ ทช. ขอความร่วมมือผู้ใช้รถใช้ถนนโปรดใช้ความระมัดระวังในการขับขี่และปฏิบัติตามกฎจราจรอย่างเคร่งครัด โดยคำนึงถึงมาตรการป้องกันการแพร่ระบาดของโรคติดเชื้อไวรัส COVID-19 เพื่อให้สามารถเดินทางท่องเที่ยวและเดินทางกลับภูมิลำเนาได้อย่างอุ่นใจ สะดวกและปลอดภัย หากต้องการสอบถามเส้นทางของ ทช. ประชาชนสามารถติดต่อสอบถามข้อมูลหรือแจ้งเหตุเพิ่มเติมได้ที่ สายด่วน ทช. โทร. 1146 หรือเว็บไซต์ ww.drr.go.th

ที่มา : https://www.thaigov.go.th/news/contents/details/54509