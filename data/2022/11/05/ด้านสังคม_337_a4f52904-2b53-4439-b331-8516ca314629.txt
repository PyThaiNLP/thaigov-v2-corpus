รัฐบาลไทย-ข่าวทำเนียบรัฐบาล-พม. ลงพื้นที่ 24 เขต กทม. เยี่ยมให้กำลังใจพร้อมมอบถุงกำลังใจ สู้โควิด-19 ช่วยผู้ป่วยติดเตียงเดือดร้อน จากโควิด-19


วันศุกร์ที่ 13 สิงหาคม 2564
พม. ลงพื้นที่ 24 เขต กทม. เยี่ยมให้กำลังใจพร้อมมอบถุงกำลังใจ สู้โควิด-19 ช่วยผู้ป่วยติดเตียงเดือดร้อน จากโควิด-19
พม. ลงพื้นที่ 24 เขต กทม. เยี่ยมให้กำลังใจพร้อมมอบถุงกำลังใจ สู้โควิด-19 ช่วยผู้ป่วยติดเตียงเดือดร้อน จากโควิด-19 เนื่องในวันเฉลิมพระชนมพรรษาสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง 12 สิงหาคม 2564
เมื่อวันที่ 12 ส.ค. 64 เวลา 14.00 น. นางพัชรี อาระยะกุล ปลัดกระทรวงการพัฒนาสังคมและความมั่นคงของมนุษย์ (ปลัด พม.) ลงพื้นที่ ณ บ้านเช่าภายในซอยวชิรธรรมสาธิต 40 ถนนสุขุมวิท 101/1  แขวงบางจาก เขตพระโขนง กรุงเทพฯ เพื่อเยี่ยมให้กำลังใจ พร้อมมอบถุงยังชีพ ถุงกำลังใจ สู้โควิด 19 ให้กับผู้ป่วยติดเตียงที่ประสบปัญหาความเดือดร้อนและความยากลำบากในสถานการณ์การแพร่ระบาดของโรคติดเชื้อไวรัสโคโรนา 2019 (โควิด-19) นอกจากนี้ กระทรวง พม. ได้มีการแบ่งออกเป็น 8 ทีม ลงพื้นที่ 24 เขต กทม. เพื่อมอบถุงยังชีพ ถุงกำลังใจ สู้โควิด 19 ให้กับผู้ป่วยติดเตียง รวมทั้งสิ้น 72 ราย
นางพัชรี กล่าวว่า วันนี้ ตนพร้อมด้วยคณะผู้บริหาร  ศูนย์ช่วยเหลือสังคม สายด่วน พม. โทร. 1300  และอาสาสมัครพัฒนาสังคมฯ ได้เดินทางมาลงพื้นที่เยี่ยมให้กำลังใจและมอบถุงยังชีพ ถุงกำลังใจ สู้โควิด 19 พร้อมด้วยผ้าอ้อมผู้ใหญ่ และของใช้ที่จำเป็นสำหรับผู้สูงอายุ ให้กับผู้ป่วยติดเตียงเป็นหญิงสูงอายุ 70 ปี ป่วยติดเตียงมาประมาณปีกว่า เนื่องจากกล้ามเนื้ออ่อนแรง มีโรคประจำตัวเป็นเบาหวาน ความดัน และเส้นเลือดฝอยแตก อาศัยอยู่กับลูกพี่ลูกน้องเป็นหญิงสูงอายุ 89 ปี มีโรคประจำตัวเป็นเบาหวาน ไขมัน และความดัน สามารถช่วยเหลือตัวเองได้บ้าง  และผู้ดูแลเป็นหญิงสูงอายุ 65 ปี มีโรคประจำตัวเป็นความดันและไขมันสูง
นางพัชรี กล่าวต่อไปว่า วันนี้เป็นวันสำคัญ คือ วันเฉลิมพระชนมพรรษาสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง 12 สิงหาคม 2564 เป็นวันแม่แห่งชาติ เป็นวันที่คนไทยต้องระลึกถึง เปรียบเสมือนเป็นแม่ของคนไทยทุกคนที่ดูแลคนไทยมาเป็นเวลานาน ทั้งนี้ กระทรวง พม. จึงเล็งเห็นถึงความสำคัญของวันนี้ โดยได้ผนึกกำลังทุกหน่วยงานในกระทรวง พม. ตั้งแต่ปลัด พม. รองปลัด พม. อธิบดี ผู้ตรวจราชการ ผู้อำนวยการกอง  และข้าราชการจิตอาสา ตั้งใจนำ ถุงกำลังใจ สู้โควิด 19 รวมทั้งของบริจาคต่างๆ  ซึ่งได้รับการสนับสนุนจากเงินเดือนของนายกรัฐมนตรีและคณะรัฐมนตรี รวมทั้งเงินบริจาค นำมามอบให้ผู้ป่วยติดเตียงถึงบ้าน  เนื่องจากไม่สามารถเดินทางไปไหนได้ โดยถุงยังชีพ ประกอบด้วย ข้าวสาร อาหารแห้ง และยาเวชภัณฑ์ อาทิ ฟ้าทะลายโจร เจลแอลกอฮอล์ และหน้ากากอนามัย ซึ่งเป็นสิ่งของที่จำเป็นและหายากในช่วงเวลานี้ ซึ่งเป็นสิ่งที่รัฐบาลมอบหมายให้กระทรวง พม. นำไปแจกจ่ายให้กับผู้ป่วยติดเตียง ทั้งนี้ กระทรวง พม. ได้รับถุงยังชีพมาจากนายกรัฐมนตรี 6,796 ถุง และเราได้ทำเพิ่มให้ครบ 10,000 ถุง ซึ่งนอกจากจะมอบให้ผู้ป่วยติดเตียงแล้ว ยังได้มอบให้ครอบครัวกลุ่มเปราะบางที่ประสบปัญหาความเดือดร้อน อาทิ ผู้สูงอายุ  ผู้พิการ เด็กและเยาวชน  โดยเราจะให้อาสาสมัครพัฒนาสังคมฯ สำรวจในชุมชน จากนั้น กระทรวง พม. จะลงพื้นที่เข้าไปมอบด้วยตนเอง และอีกทางหนึ่งคือจะมีการส่งทางไปรษณีย์จนครบทุกที่ตามรายชื่อที่ได้สำรวจ
นางพัชรี กล่าวเพิ่มเติมว่า และวันนี้ กระทรวง พม. มาเพื่อจะบอกว่า เราไม่ทอดทิ้งประชาชน ถ้าประชาชนเดือดร้อนทุกข์ยากในทุกๆ เรื่อง กระทรวง พม. จะเข้ามาดูแล และในวันนี้ จึงมีการนัดกันลงพื้นที่ชุมชนในเขต กทม. ที่มีผู้ติดเชื้อโควิด-19 ค่อนข้างสูง และอาจมีกลุ่มเปราะบางที่เข้าไม่ถึงการช่วยเหลือ ทั้งเรื่องเตียงและความเป็นอยู่ ซึ่งจะต้องประชาสัมพันธ์ให้รับรู้ว่ามี ศูนย์ช่วยเหลือสังคม สายด่วน พม. โทร. 1300 เพื่อที่กระทรวง พม. จะได้เข้าไปดูแลช่วยเหลือต่อไป

ที่มา : https://www.thaigov.go.th/news/contents/details/44749