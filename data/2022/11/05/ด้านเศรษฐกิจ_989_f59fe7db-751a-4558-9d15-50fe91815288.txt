รัฐบาลไทย-ข่าวทำเนียบรัฐบาล-การขอแจ้งโอน (จำหน่าย) เครื่องบินของการบินไทย


วันพุธที่ 22 กันยายน 2564
การขอแจ้งโอน (จำหน่าย) เครื่องบินของการบินไทย
การขอแจ้งโอน (จำหน่าย) เครื่องบินของบริษัทการบินไทย จำกัด (มหาชน) ต้องยื่นคำขอต่อสำนักงานการบินพลเรือนแห่งประเทศไทย (CAAT) เพื่อพิจารณาในเบื้องต้นก่อนนำเสนอรัฐมนตรีว่าการกระทรวงคมนาคม
สืบเนื่องจากกรณีปรากฏข่าวเกี่ยวกับบริษัทการบินไทย จำกัด (มหาชน) ว่าได้ประกาศขายเครื่องบินแบบแอร์บัส A330-300 เพิ่มเติมอีกจำนวน 3 ลำเป็นรอบที่ 2 ตามแผนฟื้นฟูกิจการของบริษัท จากที่เคยประกาศขายรอบแรกไปแล้วทั้งสิ้นรวม 34 ลำ
การดำเนินการในเรื่องนี้ บริษัทการบินไทย จำกัด (มหาชน) ต้องยื่นคำขอต่อสำนักงานการบินพลเรือนแห่งประเทศไทย (CAAT) เพื่อพิจารณาในเบื้องต้นก่อนนำเสนอรัฐมนตรีว่าการกระทรวงคมนาคม เพื่อพิจารณาอนุญาตให้บริษัทฯ โอนเครื่องบิน ทั้งนี้ เป็นไปตามเงื่อนไขแนบท้ายใบอนุญาตประกอบกิจการบินพลเรือนของบริษัทฯ ที่กำหนดให้ผู้ได้รับใบอนุญาตต้องไม่โอน จำนำ ให้เช่า หรือให้ยืมอากาศยาน เว้นแต่จะได้รับอนุญาตเป็นหนังสือจากรัฐมนตรี โดยในการอนุญาตรัฐมนตรีจะพิจารณาว่าการโอน (ขาย) อากาศยานนั้นสอดคล้องกับแผนธุรกิจที่สายการบินเสนอไว้หรือไม่ เพื่อให้มั่นใจได้ว่าสายการบินจะมีเครื่องบินเพียงพอต่อการให้บริการต่อสาธารณะหรือไม่ อย่างไรก็ตาม ณ ขณะนี้ CAAT ยังไม่ได้รับคำขออนุญาตโอนอากาศยานจากบริษัทฯ ซึ่งเมื่อได้ยื่นคำขอแล้ว บริษัทฯ จะต้องได้รับอนุญาตจากรัฐมนตรีว่าการกระทรวงคมนาคมก่อนจึงสามารถโอน (ขาย) อากาศยานได้

ที่มา : https://www.thaigov.go.th/news/contents/details/46070