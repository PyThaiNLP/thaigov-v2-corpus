รัฐบาลไทย-ข่าวทำเนียบรัฐบาล-รมต.อนุชา ยืนยันรัฐบาลและสำนักงานสลากฯ มีความตั้งใจแก้ไขปัญหาสลากแพงอย่างจริงจัง


วันพฤหัสบดีที่ 11 พฤศจิกายน 2564
พิมพ์
รมต.อนุชา ยืนยันรัฐบาลและสำนักงานสลากฯ มีความตั้งใจแก้ไขปัญหาสลากแพงอย่างจริงจัง
รมต.อนุชา ยืนยันรัฐบาลและสำนักงานสลากฯ มีความตั้งใจแก้ไขปัญหาสลากแพงอย่างจริงจัง
วันนี้ (11 พฤศจิกายน 2564) นายอนุชา นาคาศัย รัฐมนตรีประจำสำนักนายกรัฐมนตรี พร้อมด้วยนายเสกสกล อัตถาวงศ์ ผู้ช่วยรัฐมนตรีประจำนายกรัฐมนตรี พันโท หนุน ศันสนาคม ผู้อำนวยการสำนักงานสลากกินแบ่งรัฐบาล นายลวรณ แสงสนิท ประธานสำนักงานสลากกินแบ่งรัฐบาล หารือร่วมกับเครือข่ายผู้ค้าลอตเตอรี่รายย่อยจังหวัดเลย ในการแก้ไขปัญหาสลากกินแบ่งรัฐบาลแพงเกินราคา ที่เกิดจากมีผู้ซื้อและผู้ขายลอตเตอรี่เป็นจำนวนมาก ส่งผลให้ราคาแพงเกินกว่าที่รัฐบาลกำหนดให้ราคาขายไว้ไม่เกิน 80 บาทแต่ราคาก่อนถึงผู้ขายปัจจุบันราคาใบละ 95 บาท เลขชุด 4 ใบใบละ 150 บาท
โดยที่ประชุมได้ข้อสรุปร่วมกันที่จะตั้องคณะอนุกรรมการขึ้นมาพิจารณาเรื่องนี้ให้นำไปสู่การแก้ไขปัญหาลอตเตอรี่แพงให้เกิดเป็นรูปธรรม ขณะเดียวกันในวันพรุ่งนี้ผู้ค้าลอตเตอรี่จะได้หารือร่วมกับนายเสกสกล เพื่อพูดคุยในรายละเอียดของการตั้งอนุกรรมการฯ
รัฐมนตรีประจำสำนักนายกรัฐมนตรีกล่าวว่า ในเบื้องต้นจะต้องหาวิธีช่วยลดต้นทุนให้กับประชาชนและผู้ค้าลอตเตอรี่ ซึ่งเรื่องนี้สำนักงานสลากฯ ได้มีแนวคิดที่จะแก้ไขปัญหาอย่างจริงจัง ไม่ใช่แก้ไขปัญหาเป็นครั้งคราว พร้อมกล่าวยืนยันว่า รัฐบาล และสำนักงานกินแบ่งรัฐบาลมีความตั้งใจที่จะทำเรื่องนี้ให้เป็นรูปธรรม ให้เกิดความมั่นคงในการขายสลากและทำให้ชีวิตความเป็นอยู่ของผู้ค้า รวมถึงคนซื้อได้รับความเป็นธรรมมากที่สุด พร้อมกับย้ำเตือนผู้ค้าอย่าหลงเชื่อบุคคลแอบอ้างว่าส่วนราชการจัดสรรสลากกินแบ่งได้ในราคาที่ต่ำกว่าสำนักงานสลากกินแบ่งกำหนดไว้ เพื่อป้องกันไม่ให้ถูกหลอกและเกิดการสูญเสียเงินตามมา
-------------------------

ที่มา : https://www.thaigov.go.th/news/contents/details/48111