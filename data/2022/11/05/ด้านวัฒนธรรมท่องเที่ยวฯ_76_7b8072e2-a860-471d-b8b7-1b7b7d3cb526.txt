รัฐบาลไทย-ข่าวทำเนียบรัฐบาล-วธ. เผยความสำเร็จไทยร่วมงาน “ตลาดภาพยนตร์นานาชาตินครเซี่ยงไฮ้” เปิดเจรจาธุรกิจสร้างรายได้กว่า 59 ล้านบาท


วันศุกร์ที่ 30 กรกฎาคม 2564
วธ. เผยความสำเร็จไทยร่วมงาน “ตลาดภาพยนตร์นานาชาตินครเซี่ยงไฮ้” เปิดเจรจาธุรกิจสร้างรายได้กว่า 59 ล้านบาท
วธ. เผยความสำเร็จไทยร่วมงาน “ตลาดภาพยนตร์นานาชาตินครเซี่ยงไฮ้” เปิดเจรจาธุรกิจสร้างรายได้กว่า 59 ล้านบาท
นายอิทธิพล คุณปลื้ม รัฐมนตรีว่าการกระทรวงวัฒนธรรม(รมว.วธ.) เปิดเผยว่า ตามที่กระทรวงวัฒนธรรม (วธ.) บูรณาการความร่วมมือกับกระทรวงการท่องเที่ยวและกีฬา กระทรวงการต่างประเทศ กระทรวงพาณิชย์ และสมาพันธ์สมาคมภาพยนตร์แห่งชาติขับเคลื่อนงานส่งเสริมและเผยแพร่ภาพยนตร์ และวีดิทัศน์ทั้งในและต่างประเทศ ตามแผนงานบูรณาการของคณะกรรมการภาพยนตร์และวีดิทัศน์แห่งชาติ “Content Thailand” ณ งานตลาดภาพยนตร์นานาชาตินครเซี่ยงไฮ้ สาธารณรัฐประชาชนจีนทั้งในรูปแบบปกติ ภายใต้ชื่อ Content Thailand Pavilion  ระหว่างวันที่ 12 - 14 มิถุนายน 2564 และรูปแบบออนไลน์ระหว่างวันที่ 6 - 14 มิถุนายน 2564 โดยมีผู้ประกอบการสมัครเข้าร่วมกิจกรรมร่วมทั้งสิ้น 8 ราย ได้แก่ สมาคมการค้าผู้ผลิตภาพยนตร์สารคดีไทย ,บริษัท ไร้ท์ บิยอนด์ จำกัด , บริษัท โมโน สตรีมมิ่ง จำกัด , บริษัท เอ็ม พิคเจอร์ส จำกัด , บริษัท ไฟว์สตาร์ โปรดักชั่น จำกัด,บริษัท สหมงคลฟิล์ม อินเตอร์เนชั่นแนล จำกัด ,บริษัท เดอะมั้งค์ สตูดิโอ จำกัด และบริษัท ควอนตั้ม พิคเจอร์ (ประเทศไทย) จำกัด พร้อมกันนี้ได้นำภาพยนตร์ไทยไปจัดฉาย 7 เรื่อง ซึ่งผลการเข้าร่วมงานในครั้งนี้ ถือว่าประสบความสำเร็จเป็นอย่างดี สามารถเปิดการเจรจาธุรกิจ รวมทั้งหมด 46 การเจรจาและประมาณการมูลค่ารวม 59 ล้านบาท
รัฐมนตรีว่าการกระทรวงวัฒนธรรม กล่าวอีกว่า ปีนี้ประเทศไทยเข้าร่วมงานตลาดภาพยนตร์นานาชาตินครเซี่ยงไฮ้เป็นปีที่ 4 ซึ่งการเข้าร่วมงานครั้งนี้ นับเป็นการกลับมาเปิดคูหาประเทศไทยในต่างประเทศเป็นครั้งแรก หลังจากเกิดสถานการณ์การแพร่ระบาดของโรคติดเชื้อไวรัสโคโรนา 2019 (โควิด-19) เพื่อรองรับบริษัทไทยที่มีสำนักงานสาขา หรือผู้แทนในจีนที่สามารถเข้าร่วมงานพบปะกับผู้ซื้อภาพยนตร์ ละครโทรทัศน์และนักลงทุนจีนที่ต้องการร่วมลงทุนกับบริษัทไทย เพื่อแสดงศักยภาพของอุตสาหกรรมภาพยนตร์และวีดิทัศน์ไทยในเวทีนานาชาติ และสร้างโอกาสทางธุรกิจให้แก่ผู้ประกอบการในอุตสาหกรรมภาพยนตร์และวีดิทัศน์ของประเทศไทย รวมทั้งขับเคลื่อนงานส่งเสริมและเผยแพร่ภาพยนตร์และวีดิทัศน์ทั้งในและต่างประเทศ ตามแผนงานบูรณาการของคณะกรรมการภาพยนตร์และวีดิทัศน์แห่งชาติ “Content Thailand” ตอบสนองยุทธศาสตร์ชาติด้านการสร้างความสามารถในการแข่งขัน และยุทธศาสตร์การส่งเสริมภาพยนตร์และวีดิทัศน์ ระยะที่ 3 (พ.ศ.2560-2564) โดยสนับสนุน เผยแพร่ และสร้างรายได้จากอุตสาหกรรมภาพยนตร์และวีดิทัศน์ของไทยในต่างประเทศอย่างต่อเนื่อง

ที่มา : https://www.thaigov.go.th/news/contents/details/44265