รัฐบาลไทย-ข่าวทำเนียบรัฐบาล-นายกฯ แสดงความเสียใจกับครอบครัวผู้เสียชีวิต-ผู้ได้รับบาดเจ็บจากเหตุการณ์คานสะพานลอยกลับรถ กม.34 หล่นทับรถยนต์ กำชับ คค. เร่งตรวจสอบความปลอดภัยโครงการปรับปรุงสะพานฯ ทุกพื้นที่


วันจันทร์ที่ 1 สิงหาคม 2565
พิมพ์
นายกฯ แสดงความเสียใจกับครอบครัวผู้เสียชีวิต-ผู้ได้รับบาดเจ็บจากเหตุการณ์คานสะพานลอยกลับรถ กม.34  หล่นทับรถยนต์ กำชับ คค. เร่งตรวจสอบความปลอดภัยโครงการปรับปรุงสะพานฯ ทุกพื้นที่
โฆษกรัฐบาลเผย นายกฯ แสดงความเสียใจกับครอบครัวผู้เสียชีวิต-ผู้ได้รับบาดเจ็บจากเหตุการณ์คานสะพานลอยกลับรถ กม.34 จ.สมุทรสาคร หล่นทับรถยนต์ กำชับ คค. เร่งประเมินความเสี่ยง และตรวจสอบความปลอดภัยโครงการปรับปรุงสะพาน-การก่อสร้างเส้นทางคมนาคมทุกพื้นที่
วันนี้ (1 ส.ค.65) นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม รับทราบกรณีอุบัติเหตุคานสะพานลอยกลับรถ กม.34 ทางหลวงหมายเลข 35 (ถนนพระราม 2) ใกล้กับโรงพยาบาลวิภาราม อำเภอเมือง จังหวัดสมุทรสาคร หล่นทับรถยนต์จนทำให้มีผู้เสียชีวิตและได้รับบาดเจ็บ โดยกำชับกระทรวงคมนาคมและหน่วยงานที่เกี่ยวข้องเร่งตรวจสอบรายละเอียดข้อเท็จจริง วิเคราะห์หาสาเหตุเกี่ยวกับเหตุการณ์ที่เกิดขึ้น และย้ำให้ใช้มาตรการความปลอดภัยระหว่างการก่อสร้างอย่างสูงสุด และให้มีการตรวจสอบความปลอดภัยทุกพื้นที่ของโครงการปรับปรุงสะพาน หรือในบริเวณพื้นที่ที่มีการก่อสร้างเส้นทางคมนาคมต่าง ๆ ทั่วประเทศ เพื่อป้องกันไม่ให้เกิดอุบัติเหตุและเหตุการณ์ดังกล่าว ที่ส่งผลกระทบด้านความปลอดภัยต่อประชาชนผู้ใช้ทางและถนนนำมาซึ่งความสูญเสียชีวิตและทรัพย์สินของประชาชนขึ้นอีก ทั้งนี้ นายกรัฐมนตรีแสดงความเสียใจกับครอบครัวผู้เสียชีวิตและผู้ที่ได้รับบาดเจ็บจากเหตุการณ์ในครั้งนี้ พร้อมสั่งการให้มีการช่วยเหลือเยียวยาผู้ประสบเหตุตามระเบียบกฎหมายที่มีอยู่
โฆษกประจำสำนักนายกรัฐมนตรีกล่าวว่า นอกจากนี้ นายกรัฐมนตรียังกำชับให้กระทรวงคมนาคม สำนักงานการบินพลเรือนแห่งประเทศไทย (กพท.) สำนักงานคณะกรรมการสอบสวนอุบัติเหตุและอุบัติการณ์ของอากาศยาน (สกอ.) และหน่วยงานที่เกี่ยวข้อง ได้ตรวจสอบและสอบสวนหาสาเหตุข้อเท็จจริงเกี่ยวกับกรณีเครื่องบินโดยสารสายการบินนกแอร์ เที่ยวบินที่ DD108 เส้นทางดอนเมือง-เชียงราย ลื่นไถลออกนอกรันเวย์ เมื่อวันที่ 30 กรกฎาคม 2565 ที่ผ่านมา ซึ่งถือเป็นอุบัติการณ์รุนแรง (Serious Incident) เพื่อหาแนวทางป้องกันไม่ให้เกิดเหตุการณ์ดังกล่าวขึ้นซ้ำอีก ตลอดจนให้มีมาตรการดูแลช่วยเหลือผู้โดยสารเป็นไปอย่างเหมาะสมทันท่วงที
----------------

ที่มา : https://www.thaigov.go.th/news/contents/details/57477