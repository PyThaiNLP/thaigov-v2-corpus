รัฐบาลไทย-ข่าวทำเนียบรัฐบาล-โฆษกรัฐบาลป้อง”บิ๊กตู่” สวน “ภูมิธรรม” อย่าติดนิสัยชี้นิ้วสั่ง แจงรัฐบาลบริหารประเทศถึงวันไหนไม่ใช่เรื่องที่พรรคเพื่อไทยจะมาตัดสินใจให้ เหน็บ คนที่ดัน กม.แบบสุดซอย


วันพุธที่ 3 สิงหาคม 2565
พิมพ์
โฆษกรัฐบาลป้อง”บิ๊กตู่” สวน “ภูมิธรรม” อย่าติดนิสัยชี้นิ้วสั่ง แจงรัฐบาลบริหารประเทศถึงวันไหนไม่ใช่เรื่องที่พรรคเพื่อไทยจะมาตัดสินใจให้ เหน็บ คนที่ดัน กม.แบบสุดซอย
โฆษกรัฐบาลป้อง”บิ๊กตู่” สวน “ภูมิธรรม” อย่าติดนิสัยชี้นิ้วสั่ง แจงรัฐบาลบริหารประเทศถึงวันไหนไม่ใช่เรื่องที่พรรคเพื่อไทยจะมาตัดสินใจให้ เหน็บ คนที่ดัน กม.แบบสุดซอยเพื่อช่วยคนเพียงคนเดียวต่างหากที่หน้าไม่อาย ไร้อุดมการณ์
วันนี้ (3 สิงหาคม 2565) นายธนกร วังบุญคงชนะ โฆษกประจำสำนักนายกรัฐมนตรี กล่าวถึงกรณีที่นายภูมิธรรม เวชยชัย ที่ปรึกษาผู้นำฝ่ายค้านในสภาผู้แทนราษฎร ระบุว่า วันที่ 23 สิงหาคม 2565 พล.อ.ประยุทธ์ จันทร์โอชา นายกฯ และรมว.กลาโหม จะครองอำนาจครบ 8 ปีนั้น ประเทศไทยไม่ได้เป็นของ พล.อ.ประยุทธ์และพวก แต่เป็นของประชาชนไทยทุกคน ถึงเวลามียางอาย คืนอำนาจกลับไปให้ประชาชนว่า รัฐบาลชุดนี้มาจากการเลือกตั้งของประชาชน และการบริหารประเทศก็ไม่ใช่เรื่องที่นายภูมิธรรมจะมาตัดสินใจให้ว่ารัฐบาลจะต้องอยู่บริหารประเทศได้ไม่เกินวันไหน เป็นเรื่องที่ศาลรัฐธรรมนูญจะพิจารณา อย่าเอานิสัยชี้นิ้วสั่งอะไรแล้วต้องได้ตามนั้นในพรรคเพื่อไทยมาใช้กับคนอื่น อย่างไรก็ตาม ตนไม่แปลกใจที่ภายในพรรคเพื่อไทยยังคงวุ่นวายถึงวันนี้ หรือนายภูมิธรรมคือหนึ่งในนักรบห้องแอร์ตามที่ ส.ส.พรรคเพื่อไทยบางคนเคยออกมาให้สัมภาษณ์ แม้กระทั่งคุณหญิงสุดารัตน์ เกยุราพันธุ์ ที่อยู่กับพรรคมานานตั้งแต่สมัยพรรคไทยรักไทย ก็ยังต้องโบมือลาจากพรรคเพื่อไทยไป หากเป็นเช่นนั้นถือว่าน่าเสียดาย ที่สำคัญคือ การบริหารประเทศไม่ใช่เรื่องเล่นๆ ที่จะให้คนเพียงไม่กี่คนมาชี้นิ้วสั่งการเพื่อช่วยเหลือใครคนใดคนหนึ่งได้
“พอแก้ไขรัฐธรรมนูญแบบเข้าทางตัวเองก็บอกว่าเป็นรัฐธรรมนูญฉบับประชาชน แต่พอตัวเองไม่ได้ประโยชน์ก็บอกว่าเป็นรัฐธรรมนูญฉบับเผด็จการอุ้มสม กล่าวหาพรรคการเมืองบางพรรคว่าไร้อุดมการณ์ ยกมือยอมให้ พล.อ.ประยุทธ์เป็นนายกฯ จัดตั้งรัฐบาล หรือต้องทำแบบพรรคเพื่อไทย ที่ไม่สนงานในสภาฯ เน้นสรรหาแนวทางเกาะกระแสม็อบแบบเนียนๆ โดยไม่เคยสนใจความเดือดร้อนของประชาชน ขอเพียงพรรคตัวเองได้เข้ามาบริหารประเทศเพื่อช่วยคนเพียงคนเดียว จะออกกฎหมายแบบสุดซอยขนาดไหนก็ไม่สน จนถูกตราหน้าว่าหน้าไม่อาย แบบนั้นหรือถึงจะเรียกว่ามีอุดมการณ์ วันนี้ก่อนจะว่าคนอื่น ลองเอามือจับหน้าตัวเองดูก่อนว่า ยางอายยังหลงเหลือให้เห็นอยู่หรือเปล่า” นายธนกร กล่าว

ที่มา : https://www.thaigov.go.th/news/contents/details/57560