รัฐบาลไทย-ข่าวทำเนียบรัฐบาล-“รมว.วราวุธ” เชิญชวนประชาชนร่วม “กู้วิกฤตชีวิตในป่า พลิกฟื้นชะตาระบบนิเวศ” เนื่องในวัน “World Wildlife Day” ปีนี้


วันพุธที่ 23 กุมภาพันธ์ 2565
“รมว.วราวุธ” เชิญชวนประชาชนร่วม “กู้วิกฤตชีวิตในป่า พลิกฟื้นชะตาระบบนิเวศ”  เนื่องในวัน “World Wildlife Day” ปีนี้
“รมว.วราวุธ” เชิญชวนประชาชนร่วม “กู้วิกฤตชีวิตในป่า พลิกฟื้นชะตาระบบนิเวศ”  เนื่องในวัน “World Wildlife Day” ปีนี้
“รมว.วราวุธ” เชิญชวนประชาชนร่วม “กู้วิกฤตชีวิตในป่า พลิกฟื้นชะตาระบบนิเวศ”  เนื่องในวัน “World Wildlife Day” ปีนี้
วันนี้ (23 กุมภาพันธ์ 2565) เวลา 09.00 น. นายวราวุธ ศิลปอาชา รัฐมนตรีว่าการกระทรวงทรัพยากรธรรมชาติและสิ่งแวดล้อม (รมว.ทส.) บันทึกเทปกล่าวถ้อยแถลงเนื่องในวันสัตว์ป่าและพืชป่าโลก หรือ World Wildlife Day ประจำปี พ.ศ. 2565 ภายใต้แนวคิดหลัก “Recovering Key Species for Ecosystem Restoration หรือ กู้วิกฤตชีวิตในป่า พลิกฟื้นชะตาระบบนิเวศ”  พร้อมกันนี้ ยังได้เชิญชวนประชาชนชาวไทยร่วมเฉลิมฉลองให้กับความสวยงามของธรรมชาติและร่วมเป็นส่วนหนึ่งกับกระทรวงฯ ด้วยการตระหนักถึงคุณค่าและประโยชน์ของสัตว์ป่าและพืชป่า ช่วยกันปลูกป่า ลดการสร้างมลพิษ ไม่สนับสนุนการบริโภคผลิตภัณฑ์ที่ทำมาจากสัตว์ป่าที่ผิดกฎหมาย ลดการใช้ประโยชน์ที่ต้องนำเอาออกมาจากป่าโดยตรง  ตลอดจนไม่ละเลยและให้ความสำคัญกับการอนุรักษ์ชนิดพันธุ์สัตว์หรือพืชดังเดิม รวมถึงช่วยกัน         เป็นหูเป็นตาสอดส่องดูแล ซึ่งหากพบเห็นการกระทำความผิดเกี่ยวกับทรัพยากรป่าไม้และสัตว์ป่า สามารถแจ้งสายด่วนพิทักษ์ป่า 1362  ได้ตลอด 24 ชั่วโมง
ทั้งนี้ วันสัตว์ป่าและพืชป่าโลก ( World Wildlife Day) ตรงกับวันที่ 3 มีนาคม ของทุกปี จากการที่องค์การสหประชาชาติได้ประกาศรับรองให้วันที่ 3 มีนาคม เป็นวันสัตว์ป่าและพืชป่าโลกอย่างเป็นทางการ จากความริเริ่มที่ประเทศไทย โดยกระทรวงทรัพยากรธรรมชาติและสิ่งแวดล้อม ได้เสนอต่อที่ประชุมอนุภาคีอนุสัญญาว่าด้วยการค้าระหว่างประเทศซึ่งสัตว์ป่าและพืชป่าที่ใกล้สูญพันธ์ ครั้งที่ 16 เมื่อวันที่ 3 มีนาคม 2556  เพื่อสร้างความตระหนักและเน้นย้ำถึงความสำคัญของการคุ้มครอง รักษาชนิดพันธุ์และการฟื้นฟูประชากรสัตว์ป่าและพืชป่า โดยเฉพาะชนิดที่ใกล้สูญพันธุ์และใกล้สูญพันธุ์อย่างยิ่ง
กระทรวงทรัพยากรธรรมชาติและสิ่งแวดล้อม โดย กรมอุทยานแห่งชาติ สัตว์ป่า และพันธุ์พืช จึงได้จัดกิจกรรมต่างๆ เพื่อนำเสนอความรู้ รวมทั้งสร้างการมีส่วนร่วมแก่สาธารณชน ให้ตระหนักถึงคุณค่าความสวยงามและประโยชน์ของสัตว์ป่าและพืชป่าที่มีต่อมนุษย์และระบบนิเวศ มาอย่างต่อเนื่อง เป็นปีที่ 9 โดย ผู้สนใจสามารถเข้าร่วมกิจกรรม เนื่องในวันสัตว์ป่าและพืชป่าโลก ประจำปี พ.ศ. 2565 ได้ทาง  FB Page: World Wildlife Day Thailand หรือที่เว็บไซต์ : wildlifedaythailand.org

ที่มา : https://www.thaigov.go.th/news/contents/details/51871