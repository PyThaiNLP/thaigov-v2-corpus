รัฐบาลไทย-ข่าวทำเนียบรัฐบาล-"รมช.กลาโหมนำทีมลงพื้นที่ จ.นราธิวาส ติดตามประเด็นสกัดการลักลอบเข้าเมือง สิ่งผิดกฎหมาย ป้องกันโควิด-19"


วันศุกร์ที่ 11 มีนาคม 2565
"รมช.กลาโหมนำทีมลงพื้นที่ จ.นราธิวาส ติดตามประเด็นสกัดการลักลอบเข้าเมือง สิ่งผิดกฎหมาย ป้องกันโควิด-19"
เมื่อวันที่ ๑๑ มี.ค. ๒๕๖๕ พลเอก ชัยชาญ ช้างมงคล รัฐมนตรีช่วยว่าการกระทรวงกลาโหม และประธานกรรมการผู้แทนพิเศษของรัฐบาล
พลเอก พรศักดิ์ พูลสวัสดิ์, คุณรัชดา ธนาดิเรก กรรมการผู้แทนพิเศษของรัฐบาล และ พลเอก สุพจน์ มาลานิยม เลขาธิการสภาความมั่นคงแห่งชาติ เดินทางไปติดตามการขับเคลื่อนงานในการแก้ไขปัญหาจังหวัดชายแดนใต้
ณ ด่านศุลกากรตากใบ อำเภอตากใบ จังหวัดนราธิวาส รับฟังการบรรยายสรุปสถานการณ์
ในพื้นที่จากหน่วยเฉพาะกิจนราธิวาส (ฉก.นราธิวาส) และรับทราบรายงานสภาพเศรษฐกิจการค้าขายบริเวณด้านพรมแดนไทย - มาเลเซีย ด้านอำเภอตากใบ ซึ่งมีช่องทาง เข้า - ออก ติดกับประเทศเพื่อนบ้านโดยมีจุดผ่านแดนถาวร ๑ แห่ง จุดผ่อนปรนการค้า ๓ แห่ง และช่องทางธรรมชาติ จำนวน ๒๖ จุด
หลังจากนั้นได้เดินทางโดยเรือตรวจการณ์ไปตามลำน้ำโกลกเพื่อรับทราบการปฏิบัติงานของหน่วยงานในพื้นที่ที่มีการบูรณาการร่วมกันในการปฏิบัติภารกิจในการรักษาความมั่นคงปลอดภัยให้กับประชาชน ดูแลป้องกัน สกัดกั้น ยับยั้งการลักลอบเข้าเมืองโดยผิดกฎหมาย การขนสินค้าหลีกเลี่ยงภาษี การค้ายาเสพติด สภาพพื้นที่ภายหลังน้ำลดจากปัญหาน้ำท่วมเมื่อช่วงต้นเดือนที่ผ่านมา ตลอดจนการควบคุมคัดกรองบุคคลในการป้องกันการแพร่ระบาดของโรคติดเชื้อโควิด-19 ซึ่งทุกหน่วยในพื้นที่ได้เตรียมความพร้อมตามมาตรการเฝ้าระวังและป้องกันดูแล ตามเส้นเขตแดนทางน้ำระยะทาง ๑๐๖ กิโลเมตร ด้วยการทำงานบูรณาการร่วมกันอย่างมีประสิทธิภาพ สามารถสร้างความเชื่อมั่นให้กับประชาชนในพื้นที่ได้เป็นอย่างดี
นอกจากนี้ รัฐมนตรีช่วยว่าการกระทรวงกลาโหม และประธานกรรมการผู้แทนพิเศษของรัฐบาล ยังได้ฝากข้อห่วงใย และขอบคุณเจ้าหน้าที่ผู้ปฏิบัติงานในพื้นที่จากท่านนายกรัฐมนตรี และรัฐมนตรีว่าการกระทรวงกลาโหม ในการทำหน้าที่ในการรักษาความสงบเรียบร้อย และดูแลความปลอดภัยให้กับพี่น้องประชาชนด้วยความเสียสละอดทนเป็นอย่างดีมาโดยตลอด
จากนั้นได้เดินทางไปเยี่ยมกำลังพลอาสาสมัครทหารพรานและประชาชน ที่ได้รับบาดเจ็บจากการลอบวางระเบิดที่บริเวณริมถนนเส้น ๔๑๐ ตรงข้ามมัสยิสบ้านเตาปูน หมู่๓ ตำบลบันนังสตา อำเภอบันนังสตา จังหวัดยะลา เมื่อวันที่ ๑๐ มีนาคม ๒๕๖๕ ณ โรงพยาบาลศูนย์ยะลา
#กลาโหม135ปี

ที่มา : https://www.thaigov.go.th/news/contents/details/52445