รัฐบาลไทย-ข่าวทำเนียบรัฐบาล-รัฐบาลส่งเสริมพัฒนาจุดท่องเที่ยวประจำจังหวัด ตามรอยนายกฯ ชม “สกายวอล์คกาญจนบุรี” เริ่ม 18 ส.ค.นี้


วันอาทิตย์ที่ 14 สิงหาคม 2565
พิมพ์
รัฐบาลส่งเสริมพัฒนาจุดท่องเที่ยวประจำจังหวัด ตามรอยนายกฯ ชม “สกายวอล์คกาญจนบุรี” เริ่ม 18 ส.ค.นี้
รัฐบาลส่งเสริมพัฒนาจุดท่องเที่ยวประจำจังหวัด ตามรอยนายกฯ ชม “สกายวอล์คกาญจนบุรี” เริ่ม 18 ส.ค.นี้
วันที่ 14 สิงหาคม 2565 นางสาวรัชดา ธนาดิเรก เปิดเผยว่า ภายหลังที่พลเอก ประยุทธ์ จันทร์โอชา นายกรัฐมนตรีได้ลงพื้นที่เยี่ยมเยียนประชาชนและตรวจราชการที่จังหวัดกาญจนบุรี เมื่อวันที่ 4 ส.ค. 2565 อีกทั้งได้ไปชมความงดงามของจุดท่องเที่ยวแห่งใหม่ “สกายวอล์คเมืองกาญจน์” ซึ่งทางเดินทำด้วยกระจกใส ระยะทาง 150 เมตร บนความสูง 12 เมตร ทอดยาวขนานไปตามริมแม่น้ำแควใหญ่ ตั้งอยู่ในอำเภอเมืองใกล้ศาลหลักเมือง ขณะนี้ มีประชาชนจำนวนมากให้ความสนใจ และเฝ้ารอการเปิดให้บริการ
ทั้งนี้ จังหวัดกาญจนบุรี​ ได้แจ้งเปิดทดสอบความพร้อม​การให้บริการประชาชนเข้าชม “สกายวอล์คกาญจนบุรี” เฟสแรก​ ในวันที่ 18-26 สิงหาคม 2565 ก่อนเปิดเต็มรูปแบบในช่วงต้นเดือนกันยายนนี้ โดยให้บริการประชาชนเข้าชมช่วงทดสอบทั้ง Walk in และจองคิวออนไลน์ล่วงหน้าที่ https://shorturl.asia/s4drw หรือสแกน QR Code ตามภาพ  ซึ่งมีเงื่อนไขจำนวนผู้เข้าชม ดังนี้
วันจันทร์​  -​ ศุกร์​  ลงทะเบียน​ออนไลน์​  100​ ท่าน​  walk​ in​ 50​ ท่าน​  เข้าชมตั้งแต่เวลา​ 15.30​ น.
วันเสาร์​ -​ อาทิตย์​  ลงทะเบียน​ออนไลน์​  200​ ท่าน​  walk​ in​ 200​ ท่าน​  เข้าชมตั้งแต่เวลา​ 14.00​ น.
“แต่ละจังหวัดและภาคส่วนที่เกี่ยวข้องด้านการส่งเสริมการท่องเที่ยว เร่งบูรณาการความร่วมมือเพื่อพัฒนาจุดท่องเที่ยวทั้งของเดิมและใหม่ เน้นการชูอัตลักษณ์ท้องถิ่น และการท่องเที่ยวอย่างยั่งยืน สอดรับการฟื้นตัวอุตสาหกรรมการท่องเที่ยวหลังจากที่ได้รับผลกระทบจากโควิด 19 ทั้งนี้ นายกรัฐมนตรีเน้นย้ำว่าภาคการท่องเที่ยวเป็นหัวใจสำคัญของการเติบโตทางเศรษฐกิจและนำพาการกระจายรายได้สู่ท้องถิ่นและครัวเรือน ทุกภาคส่วนจึงต้องร่วมมือกัน และภาครัฐต้องเป็นแกนหลักในการขับเคลื่อนร่วมกับเอกชนและประชาชน ซึ่งรัฐบาลยืนยันให้การสนับสนุนเต็มที่” นางสาวรัชดา กล่าว

ที่มา : https://www.thaigov.go.th/news/contents/details/57982