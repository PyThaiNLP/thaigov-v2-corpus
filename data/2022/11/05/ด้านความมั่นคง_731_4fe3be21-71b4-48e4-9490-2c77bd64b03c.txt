รัฐบาลไทย-ข่าวทำเนียบรัฐบาล-ปลัดมหาดไทย ให้การต้อนรับคณะกรรมการตรวจสอบ สมาคมพืชสวนระหว่างประเทศ (AIPH Committee Inspectors) ยืนยันพร้อมให้การสนับสนุน “จังหวัดอุดรธานี” เป็นเจ้าภาพการจัดงานพืชสวนโลกในปี 2569


วันจันทร์ที่ 14 กุมภาพันธ์ 2565
พิมพ์
ปลัดมหาดไทย ให้การต้อนรับคณะกรรมการตรวจสอบ สมาคมพืชสวนระหว่างประเทศ (AIPH Committee Inspectors) ยืนยันพร้อมให้การสนับสนุน “จังหวัดอุดรธานี” เป็นเจ้าภาพการจัดงานพืชสวนโลกในปี 2569
ปลัดกระทรวงมหาดไทย ให้การต้อนรับคณะกรรมการตรวจสอบ สมาคมพืชสวนระหว่างประเทศ (AIPH Committee Inspectors) ยืนยันพร้อมให้การสนับสนุน “จังหวัดอุดรธานี” เป็นเจ้าภาพการจัดงานพืชสวนโลกในปี 2569
วันนี้ (14 ก.พ. 65) เวลา 11.00 น. ที่โรงแรม ดิ แอทธินี โฮเต็ล อะ ลักชัวรี โฮเต็ล แบ็งค็อก เขตปทุมวัน กรุงเทพมหานคร นายสุทธิพงษ์ จุลเจริญ ปลัดกระทรวงมหาดไทย พร้อมด้วย นายสยาม ศิริมงคล ผู้ว่าราชการจังหวัดอุดรธานี ร่วมให้การต้อนรับ Mr. Bernard Oosterom ประธานคณะกรรมการตรวจสอบ สมาคมพืชสวนระหว่างประเทศ (AIPH Committee Inspectors) พร้อมด้วย Mr.Tim Briercliffe เลขาธิการ Ms. Elena Terekhova ผู้จัดการความสัมพันธ์ระหว่างประเทศ Mr. Kevin Chung ประธานคณะกรรมการจัดนิทรรศการ Ms. Karen Tambayong ตัวแทนภาคเอเชียตะวันออกเฉียงเหนือ (Indonesia) และ Mr. Takuhiro Yamada รองประธานกรรมการสมาคมพืชสวนระหว่างประเทศ ในโอกาสหารือการเสนอให้จังหวัดอุดรธานีเป็นเจ้าภาพการจัดงานมหกรรมพืชสวนโลก (International Horticultural Exhibition) ในปี พ.ศ. 2569
นายสุทธิพงษ์ จุลเจริญ ปลัดกระทรวงมหาดไทย กล่าวว่า ขอขอบคุณคณะกรรมการตรวจสอบ สมาคมพืชสวนระหว่างประเทศ (AIPH Committee Inspectors) ที่ให้เกียรติเดินทางมาเยือนประเทศไทยและร่วมหารือกับผู้ว่าราชการจังหวัดอุดรธานี ในการเสนอให้จังหวัดอุดรธานีเป็นเจ้าภาพการจัดงานมหกรรมพืชสวนโลก (International Horticultural Exhibition) ในปี พ.ศ. 2569 ซึ่งจังหวัดอุดรธานีเป็นแหล่งวัฒนธรรมที่มีความเก่าแก่ เป็นจังหวัดศูนย์กลางภาคตะวันออกเฉียงเหนือตอนบนของประเทศไทย เป็นศูนย์กลางทางพระพุทธศาสนา เป็นสถานที่ปฏิบัติธรรมของพระอริยสงฆ์เป็นจำนวนมาก และเป็นจุดยุทธศาสตร์ที่มีพื้นที่ติดต่อเชื่อมโยงกับประเทศสาธารณรัฐประชาธิปไตยประชาชนลาว และประเทศกัมพูชา ซึ่งประชาชนของทั้งสองประเทศสามารถเดินทางมายังจังหวัดอุดรธานีได้โดยง่าย และประการสำคัญ ประชาชนชาวจังหวัดอุดรธานีมีความเป็นมิตรกับผู้มาเยือน มีสถานที่ท่องเที่ยวทางธรรมชาติที่มีชื่อเสียง คือ ทะเลบัวแดง กระทรวงมหาดไทยพร้อมให้การสนับสนุนในการเสนอให้จังหวัดอุดรธานีเป็นเจ้าภาพการจัดงานมหกรรมพืชสวนโลก (International Horticultural Exhibition) ในปี พ.ศ. 2569 นี้
Mr. Bernard Oosterom กล่าวว่า ขอขอบคุณกระทรวงมหาดไทยที่ได้ให้การต้อนรับคณะกรรมการตรวจสอบฯ อย่างอบอุ่น สมาคมพืชสวนระหว่างประเทศ (AIPH – International Association of Horticultural Producers) มีความยินดีเป็นอย่างยิ่งที่ได้ร่วมงานกับประเทศไทยเป็นเวลากว่า 20 ปี โดยเฉพาะอย่างยิ่งการจัดงานมหกรรมพืชสวนโลกเฉลิมพระเกียรติฯ ราชพฤกษ์ ที่จังหวัดเชียงใหม่ จำนวน 2 ครั้ง เมื่อปี 2549 และ 2554 พร้อมแสดงความมั่นใจว่าการสนับสนุนของรัฐบาลไทยและกระทรวงมหาดไทยในการเสนอให้จังหวัดอุดรธานีเป็นเจ้าภาพการจัดงานมหกรรมพืชสวนโลก ปี 2569 จะทำให้การจัดงานเป็นไปอย่างราบรื่น ซึ่งคณะกรรมการฯ มีกำหนดจะเดินทางลงพื้นที่จังหวัดอุดรธานีในวันพรุ่งนี้ (15 ก.พ. 65) เพื่อประเมินความพร้อมและมาตรการต่าง ๆ นำเสนอต่อสมาคมพืชสวนระหว่างประเทศพิจารณาต่อไป นอกจากนี้ สมาคมพืชสวนระหว่างประเทศ (AIPH) มีจุดมุ่งเน้นในเรื่องผลผลิตจากการจัดงาน เช่น ต้นไม้ ดอกไม้ และคน รวมทั้งด้านอาหารจากพืช ทั้งนี้ ขอเชิญชวนประเทศไทยได้ร่วมเรียนรู้และแลกเปลี่ยนองค์ความรู้การจัดงานมหกรรมพืชสวนโลก ตั้งแต่เดือนมีนาคม 2565 เป็นต้นไป เช่น ฮอลแลนด์ ตุรกี กาตาร์ ซึ่งจะเป็นโอกาสที่ดีที่ประเทศไทยจะได้ร่วมเรียนรู้การทำงานประเทศอื่น ๆ
นายสุทธิพงษ์ จุลเจริญ ปลัดกระทรวงมหาดไทย กล่าวว่า จากการจัดงานมหกรรมพืชสวนโลกเฉลิมพระเกียรติฯ ราชพฤกษ์ ที่จังหวัดเชียงใหม่ ส่งผลให้เกิดประโยชน์ต่อพี่น้องประชาชน ทั้งด้านการศึกษาเรียนรู้ และส่งเสริมเศรษฐกิจจากการท่องเที่ยวอย่างยั่งยืนมาถึงทุกวันนี้ ซึ่งจังหวัดอุดรธานีเป็นพื้นที่ที่มีความเหมาะสม มีพื้นที่จัดงานที่สามารถสร้างคุณประโยชน์กับมนุษยชาติได้มาศึกษาเรียนรู้ ทั้งเรื่องพืชพรรณ วัฒนธรรม ประเพณี ชีวิตความเป็นอยู่ของประชาชนชาวจังหวัดอุดรธานีและคนอีสาน จึงมีความเหมาะสมอย่างยิ่งที่จะจัดงานพืชสวนโลกให้เกิดเกิดขึ้นและสำเร็จได้
“ในด้านความมั่นคงด้านอาหารและอาหารที่ปลอดภัย กระทรวงมหาดไทยมีเป้าหมายเดียวกันกับสมาคมพืชสวนระหว่างประเทศ (AIPH) โดยมุ่งเน้นการขับเคลื่อนโครงการอนุรักษ์พันธุกรรมพืชอันเนื่องมาจากพระราชดำริ สมเด็จพระเทพรัตนราชสุดาฯ สยามบรมราชกุมารี (อพ.สธ.) คือ มีต้นไม้เป็นแหล่งอาหาร เป็นยารักษาโรค ขณะเดียวกันก็รักษาสมดุลของธรรมชาติให้พืชพันธุ์ทั้งหลายไม่สูญพันธุ์ไป สอดคล้องกับเป้าหมายของ AIPH และขณะเดียวกัน กระทรวงมหาดไทยมุ่งเน้นการรณรงค์ส่งเสริมการเสริมสร้างความมั่นคงทางอาหารให้กับประชาชนทุกครัวเรือนด้วยการปลูกผักสวนครัว ทำให้เกิดหลักประกันด้านอาหาร มีผักสวนครัว อาหาร หยูกยารักษาโรค ที่ปลอดภัย ตามหลักปรัชญาของเศรษฐกิจพอเพียง ซึ่งการเสนอให้จังหวัดอุดรธานีเป็นเจ้าภาพการจัดงานพืชสวนโลกในปี 2569 จะเป็นแรงกระตุ้นให้เด็กและเยาวชนเกิดความรักกับธรรมชาติเพิ่มมากขึ้น และถ้าหากมีการหมุนเวียนจัดงานในทุกประเทศทั่วโลกได้ก็จะยิ่งเป็นประโยชน์กับประชาชนประเทศต่าง ๆ ในโลกอย่างยั่งยืน” นายสุทธิพงษ์ฯ กล่าวเน้นย้ำ

ที่มา : https://www.thaigov.go.th/news/contents/details/51545