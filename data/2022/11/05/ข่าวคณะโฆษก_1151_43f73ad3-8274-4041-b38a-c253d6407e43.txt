รัฐบาลไทย-ข่าวทำเนียบรัฐบาล-นายกฯ ย้ำให้ประชาชนมั่นใจระบบการรักษาผู้ติดเชื้อโควิด-19 OPD case ภายใต้ขยายบริการ "เจอ แจก จบ" รองรับผู้ป่วยกลุ่มสีเขียวที่เพิ่มขึ้นอย่างทั่วถึง


วันศุกร์ที่ 4 มีนาคม 2565
พิมพ์
นายกฯ ย้ำให้ประชาชนมั่นใจระบบการรักษาผู้ติดเชื้อโควิด-19  OPD case ภายใต้ขยายบริการ "เจอ แจก จบ"  รองรับผู้ป่วยกลุ่มสีเขียวที่เพิ่มขึ้นอย่างทั่วถึง
นายกฯ ย้ำให้ประชาชนมั่นใจระบบการรักษาผู้ติดเชื้อโควิด-19  OPD case ภายใต้ขยายบริการ "เจอ แจก จบ"  รองรับผู้ป่วยกลุ่มสีเขียวที่เพิ่มขึ้นอย่างทั่วถึง
วันที่ 4 มีนาคม 2565 นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม  ติดตามสถานการณ์การระบาดของโรคติดเชื้อไวรัสโคโรนา 2019 (โควิด-19) และสายพันธุ์โอมิครอน (Omicron) ในประเทศไทยและต่างประเทศแม้ยังมีผู้ติดเชื้อเพิ่มขึ้นต่อเนื่องแต่พบอาการรุนแรงน้อยกว่าการระบาดก่อนหน้า โดยขณะนี้อัตราผู้เสียชีวิตในรอบ 7 วัน ประเทศไทยยังมีอัตราต่ำกว่าหลายประเทศ ขณะที่การใช้เตียงในโรงพยาบาลร้อยละ 57  ดังนั้น รัฐบาลจึงมีการปรับการดูแลรักษาให้สอดคล้องกับสถานการณ์  โดยนายกรัฐมนตรีขอให้ประชาชนมั่นใจต่อระบบการรักษาภายใต้โครงการการขยายบริการ "เจอ แจก จบ" เพื่อรองรับผู้ป่วยกลุ่มสีเขียวหรือที่อาการไม่รุนแรงมากอย่างทั่วถึง เพราะเมื่อเข้าสู่ระบบผู้ป่วยนอก ทุกคนจะถูกบันทึกเข้าไปอยู่ระบบบริการ และจะได้รับการดูแลรักษาพยาบาลอย่างเหมาะสมมีประสิทธิภาพและสอดคล้องกับอาการของผู้ป่วยแต่ละรายด้วย พร้อมย้ำให้ทุกจังหวัด หน่วยปฏิบัติ และหน่วยงานในพื้นที่เร่งประชาสัมพันธ์สร้างการรับรู้ให้ชัดเจนเกี่ยวกับการเข้าถึงระบบการรักษาและการเตรียมความพร้อมต่าง ๆ รองรับผู้ป่วยในแต่ละกลุ่มอาการ (เขียว เหลือง แดง) ทั้งในส่วนของ HI และ CI  หรือโรงพยาบาล เพื่อประชาชนจะได้ปฏิบัติตัวได้ถูกต้อง เหมาะสม พร้อมขอความร่วมมือประชาชนทุกภาคส่วนทั้งภาครัฐ เอกชน และประชาชนทั่วไปยังต้องเคร่งครัดในการปฏิบ้ติตามมาตรการด้านสาธารณสุข
สำหรับสถานการณ์การแพร่ระบาดของโรคติดเชื้อไวรัสโคโรนา 2019 (COVID-19) ในประเทศไทยวันนี้ (4 มีนาคม 2565) พบผู้ติดเชื้อเพิ่ม รวม 23,834 ราย จำแนกเป็น ผู้ป่วยจากในประเทศ 23,688 ราย และผู้ป่วยมาจากต่างประเทศ 146 ราย รวมผู้ป่วยสะสม 758,561 ราย (ตั้งแต่ 1 มกราคม 2565) ขณะที่หายป่วยกลับบ้านแล้ว 19,351 ราย ทำให้หายป่วยสะสมอยู่ที่ 562,535 ราย (ตั้งแต่ 1 มกราคม 2565) โดยมีผู้ป่วยกำลังรักษา 227,843 ราย และเสียชีวิต 54 ราย
-------------

ที่มา : https://www.thaigov.go.th/news/contents/details/52185