รัฐบาลไทย-ข่าวทำเนียบรัฐบาล-โฆษกรัฐบาล เผย "นายกฯ" ขอบคุณชาวจะนะ เข้าใจรัฐบาล ยุติการชุมนุม และได้เดินทางกลับแล้ววันนี้


วันพุธที่ 15 ธันวาคม 2564
พิมพ์
โฆษกรัฐบาล เผย "นายกฯ" ขอบคุณชาวจะนะ เข้าใจรัฐบาล  ยุติการชุมนุม และได้เดินทางกลับแล้ววันนี้
โฆษกรัฐบาล เผย "นายกฯ" ขอบคุณชาวจะนะ เข้าใจรัฐบาล  ยุติการชุมนุม และได้เดินทางกลับแล้ววันนี้
วันนี้ (15 ธ.ค.64) นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ฝากขอบคุณพี่น้องชาวจะนะ  รวมทั้งตัวแทนกลุ่มประชาชนต่าง ๆ ที่เข้าใจการทำงานของรัฐบาล และเห็นถึงความจริงใจของนายกรัฐมนตรีเร่งแก้ปัญหาความเดือดร้อนของพี่น้องประชาชนในพื้นที่ ทำให้กลุ่มผู้แทนประชาชนจะนะ ทั้งเครือข่ายจะนะรักษ์ถิ่นและภาคเซฟจะนะ รวมทั้งภาคีเครือข่ายอื่น ๆ ได้ประกาศยุติการชุมนุมและได้เดินทางกลับแล้วเช้านี้  ประมาณ 07.00 น. ที่ผ่านมา
นายธนกร กล่าวเพิ่มเติมว่า นายกรัฐมนตรีทราบถึงความห่วงใยของภาคประชาชนเกี่ยวกับโครงการจะนะฯ  มีความตั้งใจในการแก้ปัญหาอย่างจริงจัง โดยวานนี้ ครม. รับทราบการแก้ไขเพิ่มเติม  คำสั่งสำนักนายกรัฐมนตรี ที่ 330/2564  มอบหมายนายสุพัฒนพงษ์ พันธ์มีเชาว์ รองนายกรัฐมนตรีและรัฐมนตรีว่าการกระทรวงพลังงาน เป็นประธานคณะกรรมการตรวจสอบข้อเท็จจริง กรณีการดำเนินการขยายผลโครงการเมืองต้นแบบ “สามเหลี่ยมมั่นคง มั่งคั่ง ยั่งยืน” ไปสู่เมืองต้นแบบที่ 4 อำเภอจะนะ จังหวัดสงขลา  “เมืองต้นแบบอุตสาหกรรม ก้าวหน้าแห่งอนาคต”  และมอบให้หน่วยงานที่เกี่ยวข้อง จัดทำ SEA   หรือผลการประเมินสิ่งแวดล้อมระดับยุทธศาสตร์ (Strategic Environmental Assessment: SEA)  ที่ประกอบไปด้วยผู้แทนกลุ่มต่างๆ ทั้ง นักวิชาการ ผู้เชี่ยวชาญ ส่วนราชการและประชาชนในพื้นที่  รวมทั้งให้รับข้อเสนอของเครือข่ายจะนะรักษ์ถิ่น และผลการดำเนินการของคณะกรรมการตรวจสอบข้อเท็จจริงฯ มาพิจารณาด้วย โดยยึดหลักความโปร่งใสและกระบวนการมีส่วนร่วมของประชาชน  ซึ่ง การดำเนินการต่างๆ นี้ นายกรัฐมนตรีตั้งใจแก้ปัญหาของพี่น้องจะนะ ให้ได้จริง
-----------

ที่มา : https://www.thaigov.go.th/news/contents/details/49459