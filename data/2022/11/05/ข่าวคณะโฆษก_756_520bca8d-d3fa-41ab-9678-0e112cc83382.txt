รัฐบาลไทย-ข่าวทำเนียบรัฐบาล-โฆษกรัฐบาลลงพื้นที่ภูเก็ต ดูความพร้อมการจัดงานปีใหม่ ชมภาครัฐ-เอกชนปฏิบัติตามมาตราการเข้มตามข้อสั่งการ”นายก ฯ ”


วันศุกร์ที่ 31 ธันวาคม 2564
พิมพ์
โฆษกรัฐบาลลงพื้นที่ภูเก็ต ดูความพร้อมการจัดงานปีใหม่  ชมภาครัฐ-เอกชนปฏิบัติตามมาตราการเข้มตามข้อสั่งการ”นายก ฯ ”
โฆษกรัฐบาลลงพื้นที่ภูเก็ต ดูความพร้อมการจัดงานปีใหม่  ชมภาครัฐ-เอกชนปฏิบัติตามมาตราการเข้มตามข้อสั่งการ”นายก ฯ ”   ขณะที่ ศิลปินระดับโลก”อังเดร”  มั่นใจประเทศไทยปลอดภัย   ดีใจได้มาเมืองไทย  ร่วมแสดงในงาน  Amazing Thailand Countdown 2022 ภูเก็ต คืนนี้
วันนี้ (31 ธันวาคม 2564)  นายธนกร วังบุญคงชนะ  โฆษกประจำสำนักนายกรัฐมนตรีเปิดเผยว่า นายอันเดรอา โบเชลลี นักแสดงโอเปร่าระดับโลกชาวอิตาเลียน ที่เดินทางมาร่วมงานเทศกาลส่งท้ายปีเก่าต้อนรับปีใหม่2565 หรือ Amazing Thailand Countdown 2022 - Amazing New Chapter ที่ จ.ภูเก็ต ได้มีข้อความกราบเรียน พลเอกประยุทธ์  จันทร์โอชา นายกรัฐมนตรืว่า "ตนเองและทั้งครอบครัวได้รับเชิญ ตื่นเต้นที่จะได้มาเปิดการแสดงที่เมืองไทยในค่ำคืนนี้ ขอสัญญาว่า จะเป็นการแสดงที่ยิ่งใหญ่ที่สุดของโลก !  พวกเราจะร่วมกันสร้าง "อเมซิ่ง ไทยแลนด์ ส่งท้ายปีเก่า ต้อนรับปีไหม่ 2022 " ในแนวทางของพวกเราเอง !!!!"  (DEAR PM,  We are here as you requested w me and my entire family!  We are excited to be performing for Thailand tonight and I promise it will the biggest Show on earth!  We are truly making Amazing New Chapters  together OUR WAY!!!   Andrea Bocelli)     นายธนกร ยังกล่าวต่อว่า นายโบเชลลี ซาบซึ้งและรู้สึกเป็นเกียรติที่ได้มาร่วมการแสดงในประเทศไทย เพราะเป็นแห่งเดียวในโลกที่มีการจัดงานเคานท์ดาวน์ และยังมั่นใจในประเทศไทยว่า ปลอดภัย มีการควบคุมการแพร่การระบาดไวรัสโควิด 19  ที่มีประสิทธิภาพพร้อมขอบคุณนายกรัฐมนตรี
โฆษกประจำสำนักนายกรัฐมนตรี กล่าวอีกว่า จากการที่ตนได้เดินทางลงพื้นที่ จ.ภูเก็ต และได้ติดตามการ เตรียมการจัดงาน AMAZING THAILAND COUNTDOWN 2022, AMAZING NEW CHAPTERS @PHUKET เปิดประวัติศาสตร์บทใหม่งานเคานท์ดาวน์จังหวัดภูเก็ต พบว่า  การจัดงานเป็นไปตามข้อสั่งการของนายกรัฐมนตรี ในฐานะผู้อำนวยการ ศูนย์บริหารสถานการณ์โควิด-19 ที่กำชับการจัดกิจการต่างๆ ทั้งของภาครัฐและเอกชน ต้องเคร่งครัดตามกำหนดของ ศบค.   มาตรการสาธารณสุข COVID Free Setting และมาตรฐาน SHA  โดยมีการคัดกรองผู้เข้าร่วมงาน  การตรวจวัดอุณหภูมิ มีระบบการลงทะเบียน รักษาระยะห่าง (Distancing) มีการกำหนดเส้นทางเข้า-ออกชัดเจน และควบคุมจำกัดจำนวนผู้ร่วมงาน  รวมทั้งแสดงผลการฉีดวัคซีนและผลตรวจ ATK  โดยผู้เข้าร่วมงานนี้จะต้องฉีดวัคซีนโควิด-19 ครบ 2 เข็ม และมีผลตรวจการตรวจหาเชื้อโควิด-19 (ATK/PCR) เป็นลบ ไม่เกิน 72 ชั่วโมงได้รับการรับรองจากสถานพยาบาล และลงทะเบียนเข้าร่วมงานล่วงหน้าผ่าน Application QueQ เท่านั้น
"นโยบายเปิดประเทศด้วยความปลอดภัย เพื่อกระตุ้นเศรษฐกิจ ส่งเสริมกิจกรรมในประเทศ ควบคุมการแพร่ระบาดไวรัสโควิด-19 อย่างเคร่งครัด ที่นายกรัฐมนตรีริเริ่มและผลักดัน รับเสียงชี่นชมจากภาคเอกชนและความสำเร็จของPhuket Sandbox ซึ่งเป็นพื้นที่นำร่องแห่งแรกของไทยที่ต้อนรับนักเดินทางจากต่างประเทศที่ฉีดวัคซีนป้องกันโควิด-19 ครบโดสแล้ว กลายเป็นโมเดลเศรษฐกิจที่หลายชาติให้ความสนใจ   สะท้อนว่า ไทยเป็นจุดหมายปลายทางการท่องเที่ยวแห่งหนึ่งของโลก  ที่สำคัญ คือ นักท่องเที่ยวทั่วโลกเชื่อมั่นประสิทธิภาพและความสามารถของประเทศไทย ในการป้องกันและควบคุมการแพร่ระบาดไวรัส-19   โดยนายกรัฐมนตรียังขอให้ผู้ออกมาทำกิจกรรมนอกบ้านคืนนี้  ดูแลตนเองแบบครอบจักรวาลสวมหน้ากากตลอดเวลาร่วมกิจกรรมและหมั่นตรวจ ATK  อย่างสม่ำเสมอ เพื่อจะได้ร่วมกิจกรรมต่างๆอย่างมีความสุขและปลอดภัยด้วย"
อนึ่ง คืนนี้   ณ สวนสาธารณะสะพานหิน จังหวัดภูเก็ต  การท่องเที่ยวแห่งประเทศ ร่วมกับหน่วยงานที่เกี่ยวข้อง จัดงานเทศกาลส่งท้ายปีเก่า ต้อนรับปีใหม่ 2565 : AMAZING THAILAND COUNTDOWN 2022, AMAZING NEW CHAPTERS @PHUKET  โดยมีการแสดงคอนเสิร์ตจากศิลปินโอเปร่าระดับโลกชาวอิตาเลียน “อันเดรอา โบเชลลี” (Andrea Bocelli)  พร้อมศิลปินชั้นนำของไทย  ไฮไลท์ของการแสดงคือ  การจุดพลุชุด “มหัศจรรย์ความสุขแห่งไข่มุกอันดามัน” ผสมผสานสอดคล้องไปกับบทเพลง   โดยสื่อความหมายถึงความสุขสมหวัง และพลังใจที่จะนำชาวไทยไปพบความสว่างไสวรุ่งเรือง
__________

ที่มา : https://www.thaigov.go.th/news/contents/details/50109