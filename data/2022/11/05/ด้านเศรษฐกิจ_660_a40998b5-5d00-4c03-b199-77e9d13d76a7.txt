รัฐบาลไทย-ข่าวทำเนียบรัฐบาล-บขส. จัดรถโดยสารส่งผู้ป่วยโควิด 43 คน กลับไปรักษาตัวในจังหวัดภาคเหนือ


วันพุธที่ 18 สิงหาคม 2564
บขส. จัดรถโดยสารส่งผู้ป่วยโควิด 43 คน กลับไปรักษาตัวในจังหวัดภาคเหนือ
ตามนโยบายของ นายศักดิ์สยาม ชิดชอบ รัฐมนตรีว่าการกระทรวงคมนาคม
ดร.สัญลักข์ ปัญวัฒนลิขิต กรรมการผู้จัดการใหญ่ บริษัท ขนส่ง จำกัด (บขส.) กระทรวงคมนาคม เปิดเผยว่า บขส. ได้จัดรถโดยสารรับ-ส่งผู้ป่วยติดเชื้อโควิด-19 กลุ่มสีเขียว กลับไปรักษาตัวยังภูมิลำเนาอย่างต่อเนื่อง โดยเมื่อวันที่ 17 และ 18 สิงหาคม 2564 ได้ส่งผู้ป่วยฯ เดินทางออกจากจากศูนย์การเคลื่อนย้าย กองทัพบก (ขส.ทบ.) กลับไปรักษาตัวที่จังหวัดสุโขทัย อุตรดิตถ์ แพร่ ลำปาง และเชียงใหม่ รวม 43 คน ซึ่งการรับ-ส่งผู้ป่วยเป็นไปด้วยความเรียบร้อย มีหน่วยงานที่เกี่ยวข้องมารับผู้ป่วยฯ และนำตัวไปรักษาต่อไป
กรรมการผู้จัดการใหญ่ บขส. กล่าวด้วยว่า ภารกิจครั้งนี้เป็นความร่วมมือของกระทรวงคมนาคม และกระทรวงสาธารณสุข ตามนโยบายของนายศักดิ์สยาม ชิดชอบ รัฐมนตรีว่าการกระทรวงคมนาคม ที่มีข้อสั่งการให้หน่วยงานในสังกัด ร่วมสนับสนุนการปฏิบัติหน้าที่ในการส่งต่อการดูแลผู้ป่วยติดเชื้อโควิด-19 หรือผู้ได้รับผลกระทบจากการแพร่ระบาดของเชื้อโควิด-19 ให้ได้รับความช่วยเหลือโดยเร็ว ซึ่งทุกเที่ยววิ่ง บขส. ได้คำนึงถึงความปลอดภัย และได้ปฏิบัติตามมาตรฐานตามที่สาธารณสุขกำหนด ทั้งนี้ บขส. พร้อมดูแลผู้ป่วยติดเชื้อโควิด-19 อย่างเต็มที่ เพื่อส่งผู้ป่วยโควิดจากกรุงเทพฯ กลับสู่ภูมิลำเนาได้อย่างปลอดภัย และขอย้ำว่า บขส. ดำเนินการรับ-ส่งผู้ป่วยฯ กลุ่มสีเขียว ตามที่ได้รับการประสานจาก สถาบันการแพทย์ฉุกเฉินแห่งชาติ (สพฉ.) เท่านั้น ไม่รับ-ส่งผู้ป่วย ที่เดินทางมาเอง (Walk in)

ที่มา : https://www.thaigov.go.th/news/contents/details/44884