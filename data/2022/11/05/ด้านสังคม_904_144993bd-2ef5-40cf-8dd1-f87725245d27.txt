รัฐบาลไทย-ข่าวทำเนียบรัฐบาล-ดีอีเอสเตือนอย่าหลงเชื่อข่าวปลอม ถูกลอตเตอรี่ต้องขึ้นรางวัลที่กองสลากเท่านั้น และเสียภาษี 5%


วันอังคารที่ 30 พฤศจิกายน 2564
ดีอีเอสเตือนอย่าหลงเชื่อข่าวปลอม ถูกลอตเตอรี่ต้องขึ้นรางวัลที่กองสลากเท่านั้น และเสียภาษี 5%
ดีอีเอสเตือนอย่าหลงเชื่อข่าวปลอม ถูกลอตเตอรี่ต้องขึ้นรางวัลที่กองสลากเท่านั้น และเสียภาษี 5%
เมื่อวันที่ 30 พ.ย.64  โฆษกกระทรวงดิจิทัลเพื่อเศรษฐกิจและสังคมฝ่ายการเมือง กล่าวว่า  ตามที่มีการเผยแพร่ข้อความผ่านโซเชียลมีเดีย เกี่ยวกับประเด็นเรื่อง ถูกลอตเตอรี่ ต้องขึ้นรางวัลที่กองสลากเท่านั้น และเสียภาษี 5% ทางศูนย์ต่อต้านข่าวปลอมได้ตรวจสอบข้อเท็จจริงโดย สำนักงานสลากกินแบ่งรัฐบาล กระทรวงการคลัง พบว่าข้อมูลที่ปรากฏดังกล่าว เป็นข้อมูลเท็จ  ทางสำนักงานสลากกินแบ่งรัฐบาล กระทรวงการคลัง ได้ชี้แจงเกี่ยวกับประเด็นดังกล่าวว่า ผู้ที่ถูกรางวัลสลากกินแบ่งรัฐบาล สามารถติดต่อขอรับเงินรางวัลได้ที่ สำนักงานสลากกินแบ่งรัฐบาล และธนาคารเพื่อการเกษตรและสหกรณ์การเกษตร ธนาคารออมสิน และธนาคารกรุงไทย ทุกสาขาทั่วประเทศ  โดยการขึ้นเงินรางวัลที่สำนักงานสลากกินแบ่งรัฐบาล กรณีเป็นสลากกินแบ่งรัฐบาล ต้องชำระค่าอากรแสตมป์ ในอัตรา 1 บาท ของเงินรางวัลทุก 200 บาท หรือเศษของ 200 บาท หากเป็นสลากการกุศล ต้องชำระภาษีเงินได้หัก ณ ที่จ่ายในอัตราร้อยละ 1 ของเงินรางวัล แต่หากขึ้นเงินรางวัลที่ธนาคาร สามารถขึ้นเงินรางวัลงวดปัจจุบันได้ทุกรางวัล ยกเว้นรางวัลที่ 1 ซึ่งธนาคารจะเรียกเก็บค่าธรรมเนียมการให้บริการจากผู้ขอรับเงินรางวัลในอัตราร้อยละ 1 ของมูลค่ารางวัล
ดังนั้นขอให้ประชาชนอย่าหลงเชื่อข้อมูลดังกล่าว และขอความร่วมมือไม่ส่ง หรือแชร์ข้อมูลดังกล่าวต่อในช่องทางสื่อสังคมออนไลน์ต่าง ๆ เพื่อให้ประชาชนได้รับข้อมูลข่าวสารจากสำนักงานสลากกินแบ่งรัฐบาลสามารถโทรสอบถามได้ที่เบอร์ 02 5289999   นอกจากนี้ประชาชนสามารถติดตามและแจ้งเบาะแสข่าวปลอม ได้ผ่านช่องทางต่างๆ ของศูนย์ต่อต้านข่าวปลอม ดังนี้ ไลน์ @antifakenewscenter  เว็บไซต์ https://www.antifakenewscenter.com/ ทวิตเตอร์ https://twitter.com/AFNCThailand และช่องทางโทรศัพท์โทรสายด่วน GCC 1111 ต่อ 87
********************

ที่มา : https://www.thaigov.go.th/news/contents/details/48914