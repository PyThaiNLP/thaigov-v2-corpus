รัฐบาลไทย-ข่าวทำเนียบรัฐบาล-​โฆษกรัฐบาลเผย นายกฯ ชื่นชมไทยลงนามบันทึกความเข้าใจแก้ไขปัญหาแก๊งคอลเซ็นเตอร์ ขอบคุณหน่วยงานที่เกี่ยวข้องร่วมจับกุมแก๊งคอลเซ็นเตอร์ที่ประเทศกัมพูชา


วันอังคารที่ 12 กรกฎาคม 2565
พิมพ์
​โฆษกรัฐบาลเผย นายกฯ ชื่นชมไทยลงนามบันทึกความเข้าใจแก้ไขปัญหาแก๊งคอลเซ็นเตอร์ ขอบคุณหน่วยงานที่เกี่ยวข้องร่วมจับกุมแก๊งคอลเซ็นเตอร์ที่ประเทศกัมพูชา
​โฆษกรัฐบาลเผย นายกฯ ชื่นชมไทยลงนามบันทึกความเข้าใจแก้ไขปัญหาแก๊งคอลเซ็นเตอร์ ขอบคุณหน่วยงานที่เกี่ยวข้องร่วมจับกุมแก๊งคอลเซ็นเตอร์ที่ประเทศกัมพูชา
วันนี้ (12 กรกฎาคม 2565) นายธนกร วังบุญคงชนะ โฆษกประจำสำนักนายกรัฐมนตรีเปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ชื่นชมและขอบคุณการทำงานของทุกหน่วยงานที่เกี่ยวข้องที่ร่วมกันแก้ไขปัญหาแก๊งคอลเซ็นเตอร์และอาชญากรรมทางไซเบอร์ ที่ส่งผลกระทบกับพี่น้องประชาชนไทย
โฆษกประจำสำนักนายกรัฐมนตรี กล่าวว่า หน่วยงานที่เกี่ยวข้องของไทยได้เดินทางไปกัมพูชาเพื่อร่วมหารือ และได้ลงนามบันทึกความเข้าใจ (MOU) เพื่อการแก้ไขปัญหาแก๊งคอลเซ็นเตอร์และอาชญากรรมทางไซเบอร์ แบบทวิภาคีกับรัฐบาลกัมพูชา โดยที่ผ่านมา ทั้งสองประเทศได้มีความร่วมมือ ประสานงานร่วมกันอย่างต่อเนื่อง เพื่อแก้ไขปัญหา และปฏิบัติการติดตามและจับกุมแก๊งคอลเซ็นเตอร์ และกลุ่มมิจฉาชีพทางเทคโนโลยีอื่น ๆ ที่ฝังตัวอยู่ในกัมพูชา รวมทั้งในโอกาสนี้ได้ติดตามผลการปฏิบัติการจับกุมแก๊งคอลเซ็นเตอร์ 4 แก๊งใหญ่ จับกุมผู้ต้องหาตามหมายจับได้ 74 คน และพบบุคคลทำงานร่วมกับกลุ่มผู้ต้องหา จึงได้นำตัวออกมาสอบสวนดำเนินคดีอีกจำนวน 15 คน รวมควบคุมตัวได้ทั้งสิ้น 89 คน
“นายกรัฐมนตรีขอบคุณ และชื่นชมการทำงานของทุกหน่วยงานที่เกี่ยวข้อง ซึ่งสามารถจับกุมผู้ต้องหาที่มีส่วนเกี่ยวข้องกับภัยร้ายจากแก๊งคอลเซ็นเตอร์ ซึ่งถือเป็นปัญหาที่มีความรุนแรง สร้างความเสียหายอย่างต่อเนื่องแก่ประชาชนชาวไทย และหน่วยงานภาครัฐที่ถูกแอบอ้าง โดยนายกรัฐมนตรีขอให้หน่วยงานที่เกี่ยวข้องดำเนินการให้ความรู้ ความเข้าใจ กับประชาชนอย่างต่อเนื่อง อย่าได้หลงกลเชื่อมิจฉาชีพเหล่านี้อีกเพื่อความปลอดภัยของประชาชนทุกคน” นายธนกรฯ กล่าว

ที่มา : https://www.thaigov.go.th/news/contents/details/56788