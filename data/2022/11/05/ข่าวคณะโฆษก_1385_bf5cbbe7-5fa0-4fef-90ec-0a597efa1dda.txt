รัฐบาลไทย-ข่าวทำเนียบรัฐบาล-​รัฐบาลเผย 2 เดือนคนไทยจองสิทธิเราเที่ยวด้วยกันใกล้เต็ม เหลือ 2 แสนสิทธิจากทั้งหมด 2 ล้านสิทธิ กระตุ้นท่องเที่ยวในประเทศทุกภูมิภาคฟื้นตัวต่อเนื่อง


วันอาทิตย์ที่ 10 เมษายน 2565
พิมพ์
​รัฐบาลเผย 2 เดือนคนไทยจองสิทธิเราเที่ยวด้วยกันใกล้เต็ม เหลือ 2 แสนสิทธิจากทั้งหมด 2 ล้านสิทธิ กระตุ้นท่องเที่ยวในประเทศทุกภูมิภาคฟื้นตัวต่อเนื่อง
​รัฐบาลเผย 2 เดือนคนไทยจองสิทธิเราเที่ยวด้วยกันใกล้เต็ม เหลือ 2 แสนสิทธิจากทั้งหมด 2 ล้านสิทธิ กระตุ้นท่องเที่ยวในประเทศทุกภูมิภาคฟื้นตัวต่อเนื่อง
วันที่ 10 เม.ย. 2565 น.ส.ไตรศุลี ไตรสรณกุล รองโฆษกประจำสำนักนายกรัฐมนตรี กล่าวว่า จากที่รัฐบาลได้มีโครงการเราเที่ยวด้วยกัน เฟส4 โดยเปิดให้ประชาชนลงทะเบียนเพื่อจองสิทธิตามโครงการตั้งแต่วันที่ 1 ก.พ. 2565 และเริ่มเดินทางท่องเที่ยวได้ตั้งแต่วันที่ 8 ก.พ. 2565 เป็นต้นมา ปรากฏว่าประชาชนได้ให้ความสนใจเป็นจำนวนมาก  โดย ณ วันที่ 9 เม.ย. 2565 ประมาณ 2 เดือนหลังการเริ่มโครงการ  ได้มีผู้จองสิทธิห้องพักแล้วเกือบ 1.8 ล้านสิทธิ จากทั้งหมด 2 ล้านสิทธิ ทำให้เหลือสิทธิห้องพักอยู่ประมาณ 2 แสนสิทธิเท่านั้น ส่วนจำนวนสิทธิตั๋วเครื่องบินนั้นยังเหลือสิทธิอยู่ 5.37 แสนสิทธิ จากทั้งหมด 6 แสนสิทธิ
“โครงการเราเที่ยวด้วยกันได้ช่วยบรรเทาผลกระทบของผู้ประกอบการจากโควิด19 และยังผลให้ภาคการท่องเที่ยวในประเทศฟื้นตัวได้ต่อเนื่องตามเป้าหมายของรัฐบาล ที่ได้ออกมาตรการต่างๆ เพื่อกระตุ้นให้เกิดการท่องเที่ยวในประเทศมากยิ่งขึ้นในช่วงที่ต่างชาติยังกลับมาไม่ได้เต็มที่และรัฐบาลต้องผ่อนคลายมาตรการการเข้าประเทศอย่างค่อยเป็นค่อยไปควบคู่กับการเฝ้าระวังการแพร่ระบาดของโควิด19 ”  น.ส.ไตรศุลี กล่าว
รองโฆษกประจำสำนักนายกรัฐมนตรี กล่าวว่า การท่องเที่ยวแห่งประเทศไทย (ททท.) ได้รายงานสถานการณ์การท่องเที่ยวในประเทศช่วงไตรมาสแรก ปี2565 (ม.ค.-มี.ค.) ว่ามีจำนวนผู้เยี่ยมเยือนชาวไทย 29.70 ล้านคน-ครั้ง เพิ่มขึ้นร้อยละ 73 เมื่อเทียบกับช่วงเดียวกันของปี 2564 มีรายได้ทางการท่องเที่ยว 135,335 ล้านบาท เพิ่มขึ้นร้อยละ 53  ซึ่งมีปัจจัยสนับสนุนทั้งในเรื่องของการผ่อนคลายมาตรการโควิด19  ประชาชนได้รับวัคซีนที่ครอบคลุม ตลอดจนมาตรการกระตุ้นของภาครัฐอย่างโครงการเราเที่ยวด้วยกันเฟส3 ที่สิ้นสุดในเดือนม.ค. และต่อเนื่องด้วยเฟส4 ในเดือน ก.พ. เป็นต้นมา
สำหรับไตรมาสที่2 (เม.ย.-มิ.ย.) ททท. ได้ประเมินว่าการท่องเที่ยวในประเทศยังเติบโตอย่างต่อเนื่องและเป็นการเติบโตในทุกภูมิภาคทั้งกรุงเทพมหานคร ภาคกลาง ภาคตะวันออกเฉียงเหนือ ภาคเหนือ และภาคใต้  โดยคาดว่าจะมีจำนวนผู้เยี่ยมเยือนชาวไทย 22.98 ล้านคน-ครั้ง เพิ่มขึ้นร้อยละ 210 มีรายได้ทางการท่องเที่ยว 105,265 ล้านบาท เพิ่มขึ้นร้อยละ 205 ซึ่งการเติบโตสูงส่วนหนึ่งมาจากการเทียบกับช่วงเดียวกันของปี 2564 ที่ไตรมาสที่2 มีการแพร่ระบาดของโควิด19 แต่การฉีดวัคซีนยังไม่ครอบคลุม ขณะที่ปัจจัยเฉพาะของปีนี้คือการผ่อนคลายมาตรการที่ต่อเนื่อง และการมีโครงการภาครัฐสนับสนุน เช่น เราเที่ยวด้วยกัน เฟส4
ทั้งนี้ โครงการเราเที่ยวด้วยกัน เฟส4 มีระยะเวลาดำเนินโครงการตั้งแต่ 1 ก.พ.-31 พ.ค. 2565  โดยเปิดให้ประชาชนใช้สิทธิจองที่พักถึงวันที่ 23 พ.ค. 2565 เดินทางท่องเที่ยววันสุดท้ายในวันที่ 31 พ.ค. 2565 และสามารถลงทะเบียนเพื่อรับสิทธิตั๋วเครื่องบินถึงเวลา 21.00 น. ของวันที่ 5 มิ.ย. 2565
..................

ที่มา : https://www.thaigov.go.th/news/contents/details/53471