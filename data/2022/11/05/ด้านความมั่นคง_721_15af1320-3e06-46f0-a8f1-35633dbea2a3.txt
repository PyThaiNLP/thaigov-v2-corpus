รัฐบาลไทย-ข่าวทำเนียบรัฐบาล-​รมว.เฮ้ง เตือนระวังถูกหลอก "วีซ่าการเกษตร ออสเตรเลีย" ยังไม่คลอด


วันพฤหัสบดีที่ 10 กุมภาพันธ์ 2565
พิมพ์
​รมว.เฮ้ง เตือนระวังถูกหลอก "วีซ่าการเกษตร ออสเตรเลีย" ยังไม่คลอด
รัฐมนตรีว่าการกระทรวงแรงงาน เตือนคนไทยระวังสาย-นายหน้าเถื่อนหลอกทำงานเกษตรออสเตรเลีย    ย้ำขณะนี้อยู่ระหว่างเจรจา ออสเตรเลียยังไม่ออก “วีซ่าเกษตร”
นายสุชาติ ชมกลิ่น รัฐมนตรีว่าการกระทรวงแรงงาน เปิดเผยว่า กระทรวงแรงงาน โดยกรมการจัดหางาน และทางการออสเตรเลียมีการหารือในประเด็นการเดินทางไปทำงานต่างประเทศอย่างถูกต้องตามกฎหมาย และการพิจารณา (ร่าง) บันทึกความเข้าใจระหว่างรัฐบาลออสเตรเลียและรัฐบาลแห่งราชอาณาจักรไทย ในการสนับสนุนให้ประชาชนไทยเข้าร่วมโครงการวีซ่าแรงงานเกษตรออสเตรเลีย ซึ่งปัจจุบันอยู่ระหว่างเตรียมการ และยังไม่ได้ข้อสรุป เพราะออสเตรเลียต้องการแรงงานที่มีคุณสมบัติสูง ยกตัวอย่างเงื่อนไขข้อหนึ่งที่ทางการออสเตรเลียกำหนดให้แรงงานไทยที่จะเดินทางไปทำงานภาคเกษตรที่ออสเตรเลียต้องมี คือ ผลทดสอบ IELTS ที่มีคะแนน ระดับ 4.5 ขึ้นไป ทำให้คนไทยมีโอกาสไปทำงานน้อย โดยขณะนี้อยู่ระหว่างต่อรองลดระดับความรู้ภาษาอังกฤษ และหารือเงื่อนไขอื่นๆ
“พล.อ. ประยุทธ์ จันทร์โอชา นายกรัฐมนตรี และพล.อ.ประวิตร วงษ์สุวรรณ รองนายกรัฐมนตรี ซึ่งกำกับดูแลกระทรวงแรงงาน ห่วงใยแรงงานไทยที่ต้องการเดินทางไปทำงานเกษตรออสเตรเลีย หลังทราบเรื่องสายนายหน้าเถื่อนระบาด ชวนคนทำงานออสเตรเลีย โดยอ้างว่าเปิดให้ทำวีซ่าเกษตร ยื่นวีซ่าและจ่ายค่าดำเนินการก่อน โดยนำรูปการประชุมของอธิบดีกรมการจัดหางานของไทยกับรองอธิบดีกรมการเกษตร ออสเตรเลีย มาสร้างความน่าเชื่อถือว่าหารือเพื่ออนุมัติ วีซ่าเกษตร ซึ่งผมได้สั่งการกรมการจัดหางานออกประกาศย้ำเตือนว่าในขณะนี้ยังไม่มีการออก  วีซ่าทางการเกษตรของออสเตรเลียให้แก่ผู้ใด รวมทั้งขอให้โปรดใช้ความระมัดระวัง อย่าหลงเชื่อการโฆษณาจากองค์กรหรือบุคคลใดที่อ้างว่าสามารถช่วยอำนวยความสะดวกในการออกวีซ่านี้ได้”รัฐมนตรีว่าการกระทรวงแรงงาน กล่าว
นายไพโรจน์ โชติกเสถียร อธิบดีกรมการจัดหางาน กล่าวว่า กรมการจัดหางานขอย้ำเตือนประชาชน และบุคคลทั่วไปที่สนใจไปทำงานเกษตรในออสเตรเลียให้ทราบว่า ขณะนี้ กรมการจัดหางานอยู่ระหว่างการเจรจากับรัฐบาลออสเตรเลียเกี่ยวกับรายละเอียดและเงื่อนไขต่าง ๆ ของโครงการวีซ่าแรงงานเกษตรออสเตรเลีย ซึ่งเมื่อการเจรจามีข้อยุติแล้ว กรมการจัดหางานจะมีการประชาสัมพันธ์ให้เป็นที่รับทราบทั่วกัน สำหรับการจัดส่งแรงงานไทยไปทำงานเกษตรในออสเตรเลียนั้น สามารถดำเนินการได้ตามวิธีการเดินทางไปทำงานต่างประเทศอย่างถูกต้องตามกฎหมาย จำนวน 5 วิธี ได้แก่1.กรมการจัดหางานเป็นผู้จัดส่ง 2.บริษัทจัดหางานจัดส่ง 3.นายจ้างในประเทศไทยพาลูกจ้างของตนไปทำงานต่างประเทศ 4.นายจ้างในประเทศไทยส่งลูกจ้างของตนไปฝึกงานในต่างประเทศ และ 5.คนหางานแจ้งการเดินทางไปทำงานต่างประเทศด้วยตัวเอง ซึ่งกรมการจัดหางานได้มีหนังสือแจ้งให้ภาคเอกชนเตรียมความพร้อมเบื้องต้น สำหรับการดำเนินการจัดส่งแรงงานไทยไปทำงานภาคเกษตรในออสเตรเลีย อย่างไรก็ตามสำหรับกรณีการจัดส่งแรงงานไทยไปทำงานต่างประเทศโดยภาคเอกชนจะต้องได้รับการอนุญาตให้รับสมัครงานโดยกรมการจัดหางาน และประชาสัมพันธ์ตำแหน่งงานผ่านเว็บไซต์กรมการจัดหางาน www.doe.go.th ด้วย

ที่มา : https://www.thaigov.go.th/news/contents/details/51416