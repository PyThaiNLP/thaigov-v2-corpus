รัฐบาลไทย-ข่าวทำเนียบรัฐบาล-โฆษกรัฐบาลเผย นายกฯ ห่วงใยความปลอดภัยชีวิตและทรัพย์สินประชาชน สั่งการเร่งจัดระเบียบสายสื่อสารบนเสาไฟฟ้าในหลายพื้นที่


วันเสาร์ที่ 12 มีนาคม 2565
พิมพ์
โฆษกรัฐบาลเผย นายกฯ ห่วงใยความปลอดภัยชีวิตและทรัพย์สินประชาชน สั่งการเร่งจัดระเบียบสายสื่อสารบนเสาไฟฟ้าในหลายพื้นที่
โฆษกรัฐบาลเผย นายกฯ ห่วงใยความปลอดภัยชีวิตและทรัพย์สินประชาชน สั่งการเร่งจัดระเบียบสายสื่อสารบนเสาไฟฟ้าในหลายพื้นที่
วันนี้ (12 มีนาคม 2565) นายธนกร วังบุญคงชนะ โฆษกประจำสำนักนายกรัฐมนตรี เปิดเผยความคืบหน้าการดำเนินการจัดระเบียบสายสื่อสารบนเสาไฟฟ้าในหลายพื้นที่ส่วนกลางและในระดับภูมิภาค ตามข้อสั่งการของพลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เพื่อความปลอดภัยของชีวิต และทรัพย์สินของพี่น้องประชาชน และทัศนียภาพที่สวยงาม โดยกระทรวงดิจิทัลเพื่อเศรษฐกิจและสังคมขานรับข้อสั่งการของนายกรัฐมนตรี ได้บูรณาการการดำเนินงานร่วมกับหน่วยงานที่เกี่ยวข้อง นำร่องจัดระเบียบสายสื่อสารในพื้นที่กรุงเทพฯ ชั้นใน 2 จุดหลัก ได้แก่ จุดที่ 1 บริเวณปากซอยถนนสุขุมวิท 71 ด้านถนนสุขุมวิทถึงซอยปรีดีพนมยงค์ 5 ทั้งสองฝั่งถนน ระยะทาง 500 เมตร ซึ่งเป็นจุดที่ต้องจัดระเบียบเร่งด่วน พร้อมกับจัดระเบียบสายตลอดแนวถนนสุขุมวิท 71 ระยะทาง 2 ฝั่งถนน รวม 6 กิโลเมตร และจุดที่ 2 บริเวณซอยปรีดีพนมยงค์ 31 ถึงปากซอยทองหล่อ 10 ระยะทาง 1.6 กิโลเมตร ทั้งนี้ เพื่อเก็บสายสื่อสารให้เป็นระเบียบปลอดภัย และเพื่อเป็นต้นแบบการจัดระเบียบสายสื่อสารในบริเวณอื่น ๆ ต่อไป
นายธนกร กล่าวว่า นอกจากนี้ รัฐบาลยังได้วางแนวทางการใช้งานโครงสร้างพื้นฐานโทรคมนาคมร่วมกัน (Infrastructure Sharing) เพื่อความรวดเร็วในการดำเนินการและประหยัดการใช้งบประมาณของทุกส่วนงาน ลดการลงทุนที่ซ้ำซ้อน และเป็นการใช้ทรัพยากรของประเทศให้เกิดประโยชน์สูงสุด สนองตอบต่อนโยบายการจัดระเบียบสายสื่อสารของนายกรัฐมนตรี โดยในปี 2565 นี้ รัฐบาลตั้งเป้าดำเนินการโครงการจัดระเบียบสายสื่อสารบริเวณกรุงเทพฯ ชั้นในตามถนนสายหลัก โดยเฉพาะย่านธุรกิจที่มีประชาชนสัญจรผ่านเป็นจำนวนมากก่อน และขยายสู่พื้นที่รอบนอกต่อไป ซึ่งจะสามารถเริ่มดำเนินการได้ประมาณกลางเดือนมีนาคม 2565 เป็นต้นไป
“นายกฯ ห่วงใย และคำนึงถึงความปลอดภัยของพี่น้องประชาชนเป็นหลัก โดยการจัดระเบียบสายสื่อสารและใช้งานโครงสร้างพื้นฐานโทรคมนาคมร่วมกัน ไม่เพียงช่วยปรับภูมิทัศน์บ้านเมืองให้สวยงาม แต่ยังทำให้เกิดความปลอดภัยในการใช้รถใช้ถนนและประชาชนที่อาศัยในสองฝั่งถนน อย่างไรก็ดี ในระหว่างการดำเนินการจัดระเบียบ ประชาชนผู้ที่อาศัยในบริเวณใกล้เคียงอาจจะไม่ได้รับความสะดวกบ้าง แต่ในอนาคตหลังจากดำเนินการแล้วเสร็จ บ้านเมืองจะเป็นระเบียบเรียบร้อย และมีความปลอดภัยกับชีวิตและทรัพย์สินประชาชน รวมทั้งเพื่อทัศนวิสัยในการสัญจร” นายธนกรกล่าว
.....................

ที่มา : https://www.thaigov.go.th/news/contents/details/52462