รัฐบาลไทย-ข่าวทำเนียบรัฐบาล-รฟท. ร่วมกับ สถาบันเทคโนโลยีพระจอมเกล้าเจ้าคุณทหารลาดกระบัง จัดหน่วยแพทย์เฉพาะทางเคลื่อนที่


วันศุกร์ที่ 22 กรกฎาคม 2565
รฟท. ร่วมกับ สถาบันเทคโนโลยีพระจอมเกล้าเจ้าคุณทหารลาดกระบัง จัดหน่วยแพทย์เฉพาะทางเคลื่อนที่
นำร่องลงตรวจพี่น้องประชาชน และเจ้าหน้าที่ รฟท. ที่จังหวัดชุมพรเป็นที่แรก 17 - 18 ส.ค. 65
นายเอกรัช ศรีอาระยันพงษ์ ผู้อำนวยการศูนย์ประชาสัมพันธ์ การรถไฟแห่งประเทศไทย (รฟท.) กระทรวงคมนาคม เปิดเผยว่า ตามที่นายนิรุฒ มณีพันธ์ ผู้ว่า รฟท. มีนโยบายเพื่อสร้างการมีส่วนร่วมในความรับผิดชอบต่อสังคม ยกระดับคุณภาพชีวิต และส่งเสริมด้านสุขภาพอนามัยที่ดีให้แก่พนักงาน ครอบครัวคนรถไฟ และประชาชนทั่วไป โดยได้มีการทำบันทึกข้อตกลงความร่วมมือการวิจัยและพัฒนาการให้บริการทางการแพทย์เพื่อสร้างความยั่งยืนให้กับสังคม ร่วมกับ สถาบันเทคโนโลยีพระจอมเกล้าเจ้าคุณทหารลาดกระบัง (สจล.) ในการนำศักยภาพของแต่ละฝ่ายมาใช้ให้เกิดประโยชน์สูงสุด ด้วยการให้บริการแพทย์ทางไกล (Telemedicine) และคลินิกเฉพาะทางเคลื่อนที่ทางรถไฟ รฟท. และ สจล. ได้กำหนดจัดกิจกรรมออกหน่วยแพทย์เคลื่อนที่ โดยนำคณะแพทย์เฉพาะทางตรวจสุขภาพและรักษาให้กับพนักงาน รฟท. ครอบครัว รวมถึงประชาขนทั่วไปในพื้นที่ภาคใต้ฟรี โดยนำร่องที่ศูนย์บำรุงทางภาคใต้ สถานีชุมพร จังหวัดชุมพร ในวันที่ 17 – 18 สิงหาคม 2565 เป็นที่แรก และหลังจากนี้ จะออกให้บริการหน่วยแพทย์เคลื่อนไปยังภูมิภาคอื่น ๆ ทั่วประเทศต่อไป
"กิจกรรมออกหน่วยแพทย์ฯ ถือเป็นอีกหนึ่งกิจกรรมดีๆ ที่ รฟท. มุ่งมั่นดำเนินการเพื่อสร้างการมีส่วนร่วมในความรับผิดชอบต่อสังคมอย่างต่อเนื่อง โดยขอเชิญชวนให้พนักงาน รฟท. ครอบครัว และประชาชนทั่วไป หันมาใส่ใจสุขภาพเข้าร่วมการตรวจวินิจฉัย คัดกรองโรคต่าง ๆได้ฟรี โดยทีมแพทย์จากสถาบันเทคโนโลยีพระจอมเกล้าเจ้าคุณทหารลาดกระบัง และโรงพยาบาลบุรฉัตรไชยากร ที่มีความเชี่ยวชาญในสาขาต่างๆ โดยเฉพาะ ซึ่งมีทั้งการเปิดให้บริการตรวจโรคหัวใจ บริการตรวจคลื่นไฟฟ้าหัวใจ EKG ตรวจอัลตราซาวนด์หัวใจ (ECHO) ตรวจคัดกรองจอประสาทตา ตรวจสุขภาพทั่วไป อาทิ โรคปอด หอบ หืด นอนกรน รวมทั้ง ให้คำปรึกษาปัญหาสุขภาพ โดยหากมีการตรวจพบโรค สามารถส่งต่อโรงพยาบาลที่มีความร่วมมือได้ทำการรักษาทันที พร้อมกันนี้ ยังมีระบบการติดตามอาการ และต่อไปจะมีการติดตามอาการผ่านทาง chatbot จากทีมแพทย์ที่มีความชำนาญอย่างต่อเนื่องอีกด้วย"
นายเอกรัช กล่าวทิ้งท้ายว่า ขอเชิญชวนพนักงาน รฟท. ครอบครัว รวมถึง ประชาชนทั่วไป หันมาสร้างพฤติกรรมใหม่ ในการดูแลสุขภาพ เพื่อลดความเสี่ยงจากภาวะโรคภัยต่างๆ  โดยผู้สนใจสามารถลงทะเบียนตรวจสุขภาพได้ ผ่าน QR Code  เพื่อเข้ารับการตรวจสุขภาพ ฟรี ตามวันและเวลา ที่รฟท. กำหนด “เราห่วงใยและมุ่งหวังที่จะยกระดับคุณภาพชีวิตที่ดีให้กับทุกคน”

ที่มา : https://www.thaigov.go.th/news/contents/details/57141