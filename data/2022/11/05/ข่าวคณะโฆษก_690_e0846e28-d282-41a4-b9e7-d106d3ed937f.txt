รัฐบาลไทย-ข่าวทำเนียบรัฐบาล-โฆษกรัฐบาล เผย “นายกฯ” สั่งผู้ว่าฯ ทุกจังหวัด เข้มจัดกิจกรรมงานรื่นเริง ปีใหม่ ตามมาตรการ ศบค. ไม่ให้เกิดคลัสเตอร์ ขณะที่ สธ. เตรียมพิจารณายกระดับมาตรการเข้าประเทศอีกครั้ง


วันจันทร์ที่ 20 ธันวาคม 2564
พิมพ์
โฆษกรัฐบาล เผย “นายกฯ” สั่งผู้ว่าฯ ทุกจังหวัด เข้มจัดกิจกรรมงานรื่นเริง ปีใหม่ ตามมาตรการ ศบค. ไม่ให้เกิดคลัสเตอร์ ขณะที่ สธ. เตรียมพิจารณายกระดับมาตรการเข้าประเทศอีกครั้ง
โฆษกรัฐบาล เผย “นายกฯ” สั่งผู้ว่าฯ ทุกจังหวัด เข้มจัดกิจกรรมงานรื่นเริง ปีใหม่ ตามมาตรการ ศบค. ไม่ให้เกิดคลัสเตอร์ ขณะที่ สธ. เตรียมพิจารณายกระดับมาตรการเข้าประเทศอีกครั้ง
นายธนกร วังบุญคงชนะ โฆษกประจำสำนักนายกรัฐมนตรี เผย ตัวเลขผู้ติดเชื้อโควิด-19 รายใหม่วันนี้ ต่ำสุดตั้งแต่พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ดำเนินมาตรการเปิดประเทศเมื่อวันที่ 1 พฤศจิกายน ที่ผ่านมา โดยผู้ติดเชื้อใหม่จำนวน รวม 2,525 ราย จำแนกเป็น
ผู้ป่วยจากระบบเฝ้าระวังฯ 2,411 ราย
ผู้ป่วยจากการค้นหาเชิงรุก 49 ราย
ผู้ป่วยภายในเรือนจำ/ที่ต้องขัง 23 ราย และผู้ป่วยมาจากต่างประเทศ 42 ราย
ขณะที่ผู้หายป่วยกลับบ้าน 4,190 ราย เหลือผู้ป่วยที่กำลังรักษา 40,097 ราย เสียชีวิตเพิ่ม 31 ราย สะท้อนให้เห็นถึงประสิทธิภาพมาตรการป้องกันและควบคุมโรคและการฉีดวัคซีนป้องกันโควิด-19 เพื่อสร้างภูมิคุ้มกันหมู่ ควบคู่ไปกับฟื้นฟูเศรษฐกิจ กระตุ้นภาคการท่องเที่ยวอย่างปลอดภัยอีกด้วย
โฆษกประจำสำนักนายกรัฐมนตรี กล่าวว่า นายกรัฐมนตรีและรัฐมนตรีว่าการกระทรวงกลาโหม ยังเป็นห่วงว่า ในช่วงใกล้เทศกาลปีใหม่ ขณะนี้ หลายจังหวัดมีการจัดกิจกรรมและงานรื่นเริง ทั้งงานกาชาด งานแฟร์ งานคอนเสิร์ต ซึ่งมีประชาชนจำนวนมากมารวมตัวกัน จึงฝากกำชับผู้ว่าราชการจังหวัด คณะกรรมการโรคติดต่อประจำจังหวัด ตรวจสอบการจัดงานของผู้จัดกิจกรรมต่าง ๆ อย่างเข้มงวด โดยให้เป็นไปตามมาตรการของ ศบค. COVID-Free Setting และมาตรการความปลอดภัย กำหนดจำนวนผู้เข้าร่วมงาน การตรวจวัดอุณหภูมิก่อนเข้างาน จัดพื้นที่แบบเว้นระยะห่าง รวมทั้งการแสดงหลักฐานของผู้ร่วมงาน ผลการฉีดวัคซีน  ผลตรวจ ATK และขอให้ประชาชนป้องกันตนเองด้วยการสวมใส่หน้ากากอนามัยอยู่เสมอ
“นายกรัฐมนตรียังสั่งดำเนินมาตรการเชิงรุก ป้องกันการแพร่ระบาดเชื้อโควิด-19 สายพันธุ์โอมิครอน  สั่งการให้ กระทรวงสาธารณสุขพิจารณาเพิ่มมาตรการที่เข้มขึ้นมากขึ้นสำหรับมาตรการเปิดรับผู้ที่เดินทางมาจากประเทศกลุ่มเสี่ยง สกัดการเข้ามาของไวรัสสายพันธุ์โอมิครอน ขณะเดียวกันก็ไม่ให้กระทบมาตรการเปิดพื้นที่ท่องเที่ยวเพิ่มเติมในปี 2565  ในส่วนของผู้แสวงบุญเดินทางกลับจากนครเมกกะ ประเทศซาอุดีอาระเบีย และตรวจพบว่า ติดเชื้อไวรัสสายพันธุ์โอมิครอน สธ. แจ้งว่าขณะนี้ได้อยู่ภายใต้การดูแลของแพทย์แล้ว จึงขอฝากถึงพี่น้องประชาชนทั่วไป อย่าวิตกกังวลเกินไป ทั้งนี้ ผู้ป่วยทุกรายอยู่ในการควบคุมและการดูแลคณะแพทย์ทุกโรงพยาบาลเป็นอย่างดี” นายธนกรฯ กล่าว

ที่มา : https://www.thaigov.go.th/news/contents/details/49654