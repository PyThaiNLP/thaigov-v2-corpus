รัฐบาลไทย-ข่าวทำเนียบรัฐบาล-รมว.สุชาติ หารือ เอกอัครราชทูต ณ กรุงโซล เยี่ยมฝ่ายแรงงานฯ เร่งขยายตลาดในเกาหลี 


วันอาทิตย์ที่ 26 มิถุนายน 2565
รมว.สุชาติ หารือ เอกอัครราชทูต ณ กรุงโซล เยี่ยมฝ่ายแรงงานฯ เร่งขยายตลาดในเกาหลี
...
นายสุชาติ ชมกลิ่น รัฐมนตรีว่าการกระทรวงแรงงาน พร้อมด้วย นายสุรชัย ชัยตระกูลทอง ผู้ช่วยรัฐมนตรีประจำกระทรวงแรงงาน นายบุญชอบ สุทธมนัสวงษ์ ปลัดกระทรวงแรงงาน นายสุทธิ สุโกศล จ่าเอกยศสิงห์ เหลี่ยมเลิศ ประจำสำนักเลขาธิการนายกรัฐมนตรี ปฏิบัติหน้าที่ประจำกระทรวงแรงงาน นางเธียรรัตน์ นะวะมะวัฒน์ โฆษกกระทรวงแรงงาน (ฝ่ายการเมือง) นายไพโรจน์ โชติกเสถียร อธิบดีกรมการจัดหางาน นายประทีป ทรงลำยอง อธิบดีกรมพัฒนาฝีมือแรงงาน นายบุญสงค์ ทัพชัยยุทธ์ เลขาธิการสำนักงานประกันสังคม เข้าพบ นายวิชชุ เวชชาชีวะ เอกอัครราชทูต ณ กรุงโซล เพื่อหารือข้อราชการด้านแรงงาน ณ ทำเนียบสถานเอกอัครราชทูต ณ กรุงโซล สาธารณรัฐเกาหลี
นายสุชาติ กล่าวว่า ผมขอขอบคุณท่านเอกอัครราชทูตไทย ณ กรุงโซล ที่ให้การดูแลแรงงานไทยเป็นอย่างดี การที่แรงงานไทยได้มีโอกาสมาทำงานที่เกาหลีจะเป็นการช่วยพัฒนาทักษะฝีมือ สร้างรายได้ ช่วยยกระดับฐานะแก่ครอบครัว จากการหารือในวันนี้จะเป็นประโยชน์อย่างยิ่งต่อการขยายตลาดแรงงาน เพื่อให้สอดคล้องตามนโยบายรัฐบาลที่ได้ให้ความสำคัญกับการส่งเสริมแรงงานไทยได้เดินทางไปทำงานต่างประเทศ เพื่อให้คนไทยมีงานทำ มีอาชีพ นำรายได้เข้าประเทศและช่วยเพิ่มขีดความสามารถในการแข่งขัน
โอกาสนี้ รมว.แรงงาน และคณะ ได้พบปะให้กำลังใจอาสาสมัครแรงงานไทยในประเทศเกาหลีใต้ พร้อมตรวจเยี่ยมฝ่ายแรงงานฯ ประจำสถานเอกอัครราชทูต ณ กรุงโซล และประชุมมอบนโยบายแนวทางในการปฏิบัติงานแก่เจ้าหน้าที่ฝ่ายแรงงาน โดยมี นายนิธิพัฒน์ วัฒนสุวกุล อัครราชทูตที่ปรึกษา (ฝ่ายแรงงาน) ประจำสถานเอกอัครราชทูต ณ กรุงโซล พร้อมเจ้าหน้าที่สำนักงานแรงงานประจำสถานเอกอัครราชทูต ณ กรุงโซล ให้การต้อนรับ นายสุชาติ กล่าวว่า ท่านนายกรัฐมนตรีและรัฐมนตรีว่าการกระทรวงกลาโหม พล.อ.ประยุทธ์ จันทร์โอชา และกระทรวงแรงงานภายใต้การกำกับดูแลของ พล.อ.ประวิตร วงษ์สุวรรณ รองนายกรัฐมนตรี ได้ฝากความห่วงใยและให้กำลังใจเจ้าหน้าที่และอาสาสมัครแรงงานในต่างประเทศทุกคน ที่ได้ปฏิบัติงานในการประสานดูแลความช่วยเหลือแรงงานไทยในต่างประเทศให้ได้รับข้อมูลข่าวสาร สิทธิประโยชน์ความคุ้มครอง และความปลอดภัยในการทำงาน จึงถือเป็นโอกาสอันดีที่ได้พบปะทุกท่าน เพื่อแสดงความขอบคุณต่อการช่วยเหลืองานกระทรวงแรงงาน โดยไม่ได้รับค่าตอบแทน ถือเป็นงานจิตอาสาอย่างแท้จริง
ทั้งนี้ จากรายงานของฝ่ายแรงงานฯ พบว่า ปัจจุบันมีแรงงานไทยทำงานอยู่ในเกาหลีใต้ตามระบบการจ้างแรงงานต่างชาติ EPS จำนวน 22,663 คน ส่วนใหญ่ทำงานในภาคการผลิต ก่อสร้าง เกษตรและปศุสัตว์ ซึ่งฝ่ายแรงงานฯ มีบทบาทสำคัญในการส่งเสริมให้แรงงานไทยรู้หน้าที่และรักษาสิทธิประโยชน์ของตนเองระหว่างทำงานในสาธารณรัฐเกาหลี กระตุ้นให้แรงงานไทยเพิ่มศักยภาพด้านทักษะฝีมือ ให้คำปรึกษาและการช่วยเหลือแรงงานไทย เช่น ค่าจ้างค้างจ่าย กรณีได้รับความเดือดร้อน ตลอดจนสร้างอาสาสมัครแรงงานให้เป็นเครือข่ายในการสื่อสารและแบ่งปันข้อมูลข่าวสารอีกด้วย

ที่มา : https://www.thaigov.go.th/news/contents/details/56160