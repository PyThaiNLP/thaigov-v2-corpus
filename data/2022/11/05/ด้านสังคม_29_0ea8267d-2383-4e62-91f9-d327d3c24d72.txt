รัฐบาลไทย-ข่าวทำเนียบรัฐบาล-ดีอีเอส-ตำรวจ บุกทลาย 6 แอปเงินกู้เถื่อนนายทุนจีน


วันเสาร์ที่ 19 มิถุนายน 2564
ดีอีเอส-ตำรวจ บุกทลาย 6 แอปเงินกู้เถื่อนนายทุนจีน
ดีอีเอส-ตำรวจ บุกทลาย 6 แอปเงินกู้เถื่อนนายทุนจีน
“ชัยวุฒิ” โชว์ผลการทำงานร่วมกันของดีอีเอส-ตำรวจ บุกทลายแกงค์ปล่อยเงินกู้ดอกเบี้ยโหดผ่าน 6 แอปเงินกู้เถื่อนพบเบื้องหลังเป็นนายทุนจีน จำนวนลูกหนี้รวมกว่า 7 หมื่นราย
นายชัยวุฒิ  ธนาคมานุสรณ์ รัฐมนตรีว่าการกระทรวงดิจิทัลเพื่อเศรษฐกิจและสังคม (ดีอีเอส) กล่าวว่า วานนี้(18 มิ.ย. 64) กระทรวงฯ ร่วมกับสำนักงานตำรวจแห่งชาติ (สตช.) และสำนักงานตรวจคนเข้าเมือง (สตม.) ได้ร่วมทำการตรวจค้นตามหมายศาล และจับกุมผู้ต้องหา 2 รายใน จ.นนทบุรี ข้อหา“ร่วมกันประกอบกิจการทวงถามหนี้ โดยไม่ได้รับอนุญาต” เชื่อมโยงกับการเปิดแอปเงินกู้เถื่อน 6 แอปพลิเคชั่น
ทั้งนี้ช่วงเดือน พ.ค. - มิ.ย.64 ได้รับการร้องเรียนจากประชาชนว่า ได้กู้เงินนอกระบบจากแอปพลิเคชั่นที่โฆษณาตามสื่อออนไลน์ต่างๆ เบื้องต้นพบมี 6 แอป ได้แก่ 1.แมวกวัก 2.Tiktak 3.Ubaht 4.Cashdaddy 5.เต่ามงคล และ 6.ถุงเงิน มีจำนวนลูกหนี้รวมกันมากกว่า 7 หมื่นราย โดยเมื่อเหยื่อตกลงกู้เงิน ต้องส่งข้อมูลส่วนตัวพร้อมหมายเลขโทรศัพท์ให้กับทางแอปดังกล่าว ยอดเงินกู้เริ่มตั้งแต่ 2,500-10,000 บาท โดยจะหักค่าธรรมเนียม 30-42%  กำหนดเวลาคืนเงิน 7 วัน เกินวันแรกดอกเบี้ย+ค่าปรับ 12% วันถัดไปวันละ 5% หากไม่ชําระตามที่กําหนด จะถูกเจ้าหน้าที่โทรตามทวงหนี้ หรือโทรหาญาติพี่น้อง/คนรู้จัก เพื่อให้เกิดความอับอาย
ปัจจุบันมีประชาชนตกเป็นผู้เสียหายจํานวนมาก บางรายถูกโทรข่มขู่ จึงได้เข้าแจ้งความร้องทุกข์ต่อพนักงานสอบสวน นำไปสู่การรวบรวมหลักฐานและศาลได้ออกหมายจับชาวไทย 1 คน และชาวจีน 1 คน พร้อมทั้งขออนุมัติหมายศาลเข้าทําการตรวจค้น 2 จุดในพื้นที่ จ.นนทบุรี จากการตรวจค้นพบสมุดบัญชี บัตรกดเงิน โทรศัพมือถือ และคอมพิวเตอร์/โน้ตบุ๊ก รวมถึงพบกลุ่มบุคคลซึ่งยอมรับว่าเป็นพนักงานโทรทวงหนี้จํานวน 66 คน
“การบูรณาการทำงานของกระทรวงฯ และหน่วยงานตำรวจในครั้งนี้ เป็นไปตามนโยบายของ พล.อ.ประยุทธ์จันทร์โอชา นายกรัฐมนตรี และ พล.อ.ประวิตร วงษ์สุวรรณ รองนายกรัฐมนตรี เรื่องการควบคุมกํากับดูแลชาวต่างชาติที่เข้ามาพํานักอาศัยหรือเข้ามาท่องเที่ยวในประเทศไทย และการกระทําความผิดทางเทคโนโลยี” นายชัยวุฒิกล่าว
สำหรับประชาชนที่พบเห็นการกระทำความผิด หรือพบเบาะแสเกี่ยวกับแอปพลิเคชั่นผิดกฎหมาย อย่างเช่น แอปเงินกู้นอกระบบในลักษณะนี้ สามารถแจ้งเข้ามาได้ที่เพจอาสาจับตาออนไลน์ https://m.facebook.com/DESMonitor/ ตลอด24 ชั่วโมง
**********

ที่มา : https://www.thaigov.go.th/news/contents/details/42877