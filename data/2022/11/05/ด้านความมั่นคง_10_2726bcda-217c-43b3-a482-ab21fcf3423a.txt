รัฐบาลไทย-ข่าวทำเนียบรัฐบาล-รมว.เฮ้ง ห่วงลูกจ้างคลัสเตอร์เพชรบุรีติดโควิด มอบที่ปรึกษาลงพื้นที่ร่วมหน่วยในสังกัด นำระบบ‘บับเบิลแอนด์ซีล’ ดูแลแรงงานในโรงงาน


วันอาทิตย์ที่ 20 มิถุนายน 2564
รมว.เฮ้ง ห่วงลูกจ้างคลัสเตอร์เพชรบุรีติดโควิด มอบที่ปรึกษาลงพื้นที่ร่วมหน่วยในสังกัด นำระบบ‘บับเบิลแอนด์ซีล’ ดูแลแรงงานในโรงงาน
รัฐมนตรีว่าการกระทรวงแรงงาน ห่วงใยลูกจ้างคลัสเตอร์โรงงานผลิตอุปกรณ์ทางการแพทย์จังหวัดเพชรบุรีติดโควิด มอบหมายให้ ที่ปรึกษารัฐมนตรีว่าการกระทรวงแรงงาน ลงพื้นที่พร้อมกับหน่วยงานในสังกัดกระทรวงแรงงานจังหวัดเพชรบุรี เข้าไปประสานงานกับสถานประกอบการ
เมื่อวันที่ 20 มิถุนายน 2564 นายสุชาติ ชมกลิ่น รัฐมนตรีว่าการกระทรวงแรงงาน เปิดเผยถึงกรณีที่ลูกจ้างบริษัท เอ็มเมอรัลด์ นอนวูเว่น อินเตอร์เนชั่นแนล จำกัด จังหวัดเพชรบุรีติดโควิด-19 ว่า ท่านนายกรัฐมนตรี และรมว.กลาโหม พล.อ.ประยุทธ์ จันทร์โอชา และกระทรวงแรงงานภายใต้การกำกับดูแลของ พล.อ.ประวิตร วงษ์สุวรรณ รองนายกรัฐมนตรี ได้มีความห่วงใยพี่น้องผู้ใช้แรงงานถึงสถานการณ์การแพร่ระบาดของโควิด-19 ในสถานประกอบการ ผมในฐานะรัฐมนตรีว่าการกระทรวงแรงงานจึงได้มอบหมายให้ นางธิวัลรัตน์ อังกินันทน์ ที่ปรึกษารัฐมนตรีว่าการกระทรวงแรงงาน ลงพื้นที่พร้อมกับหน่วยงานในสังกัดกระทรวงแรงงานจังหวัดเพชรบุรี เพื่อเข้าไปประสานงานกับสถานประกอบการและบูรณาการความช่วยเหลือร่วมกับหน่วยงานที่เกี่ยวข้อง
นายสุชาติ กล่าวต่อว่า จากรายงานของสำนักงานจัดหางานจังหวัดเพชรบุรี พบว่า บริษัท เอ็มเมอรัลด์ นอนวูเว่น อินเตอร์เนชั่นแนล จำกัด ตั้งอยู่เลขที่ 88 และ 88/1 หมู่ 2 ถนนเพชรเกษม ตำบลหนองชุมพลเหนือ, อำเภอเขาย้อย จังหวัดเพชรบุรี ประกอบกิจการผลิตและจำหน่ายผลิตภัณฑ์อุปกรณ์ทางการแพทย์ ปัจจุบันมีลูกจ้างทั้งหมด จำนวน 880 คน เป็นคนไทย 361 คน ต่างด้าว 519 คน ซึ่งจากการดำเนินการตรวจคัดกรอง (Swab) ครบ 100% พบผู้ติดเชื้อ จำนวน 125 คน เป็นคนไทย 34 คน เข้ารักษาตัวที่ Eco ชะอำ และต่างด้าว 91 คน เข้ารักษาตัวที่โรงพยาบาลสนาม ตำบลหนองชุมพลเหนือ อำเภอเขาย้อย จังหวัดเพชรบุรีแล้ว และผู้เสี่ยงสูงจำนวน 75 คน ทั้งนี้ เมื่อวันที่ 18 มิถุนายนที่ผ่านมา นายภัคพงศ์ ทวิพัฒน์ ผู้ว่าราชการจังหวัดเพชรบุรี ได้ออกคำสั่งห้ามบุคคลเข้า หรือออกจากบริษัทดังกล่าว และกำหนดมาตรการในการจัดการเชื้อโควิดฯ ในสถานประกอบการโรงงานอุตสาหกรรมอย่างมีส่วนร่วม โดยมีเจ้าหน้าที่สำนักงานสาธารณสุขจังหวัดเพชรบุรีไปควบคุมการดำเนินการตามมาตรการ (Bubble and Seal) โดยให้ลูกจ้างที่ไม่ติดเชื้อมาทำงานตามปกติ สำหรับผู้สัมผัสเสี่ยงสูงให้กักตัวอยู่ที่หอพัก โดยลูกจ้างที่ไม่ติดเชื้อ สามารถเดินทางจากที่พักมาทำงานที่สถานประกอบการได้ โดยไม่อนุญาตให้แวะจุดใดจุดหนึ่งระหว่างทาง สถานประกอบการจะรับผิดชอบอาหารทั้ง 3 มื้อให้ลูกจ้างที่กักตัวเป็นเวลา 14 วัน เพื่อควบคุมและป้องกันการแพร่ระบาดตามมาตรการของคณะกรรมการควบคุมโรคติดต่อประจำจังหวัด
“การให้ความช่วยเหลือเบื้องต้นสำนักงานสวัสดิการและคุ้มครองแรงงานจังหวัดเพชรบุรีได้ลงพื้นที่เข้าไปยังสถานประกอบการ เพื่อแจ้งให้สถานประกอบการดำเนินตามมาตรการคัดกรองของสาธารณสุขเพื่อควบคุมและป้องกันการแพร่ระบาดของลูกจ้างในสถานประกอบการ นอกจากนี้ ยังแจ้งให้นายจ้างจ่ายค่าจ้างตามมาตรา 75 กรณีลูกจ้างต้องกักตัวหรือหยุดงานชั่วคราว รวมทั้งใช้ระบบแรงงานสัมพันธ์ที่ดีในการอยู่ร่วมกันเพื่อให้กิจการยังเดินหน้าต่อไปได้และลูกจ้างได้รับการคุ้มครองดูแลสอดคล้องตามที่กฎหมายกำหนดต่อไป “นายสุชาติ กล่าวในท้ายสุด

ที่มา : https://www.thaigov.go.th/news/contents/details/42894