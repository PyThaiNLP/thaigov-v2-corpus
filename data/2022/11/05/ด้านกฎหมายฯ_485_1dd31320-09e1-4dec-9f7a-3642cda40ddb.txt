รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม ชี้ ๓ ปีที่ผ่านการทำงานพัฒนาอย่างเป็นระบบ หวังทุกหน่วยในสังกัดช่วยกันทำงานหนักขึ้น


วันพฤหัสบดีที่ 31 มีนาคม 2565
พิมพ์
รัฐมนตรีว่าการกระทรวงยุติธรรม ชี้ ๓ ปีที่ผ่านการทำงานพัฒนาอย่างเป็นระบบ หวังทุกหน่วยในสังกัดช่วยกันทำงานหนักขึ้น
รัฐมนตรีว่าการกระทรวงยุติธรรม ชี้ ๓ ปีที่ผ่านการทำงานพัฒนาอย่างเป็นระบบ หวังทุกหน่วยในสังกัดช่วยกันทำงานหนักขึ้น อำนวยความสะดวก ยึดประโยชน์ประชาชนเป็นที่ตั้ง ช่วยชาวบ้านให้ได้มากกว่านี้
เมื่อวันพุธที่ ๓๐ มีนาคม ๒๕๖๕ เวลา ๐๙.๐๐ น. นายสมศักดิ์ เทพสุทิน รัฐมนตรีว่าการกระทรวงยุติธรรม กล่าวเปิดการประชุมทางวิชาการระดับชาติว่าด้วยงานยุติธรรม ครั้งที่ ๑๙ และปาฐกถาพิเศษหัวข้อ “การปรับกระบวนทัศน์ในการอำนวยความยุติธรรมเพื่อประชาชน ในการรองรับกับความท้าทายในทศวรรษหน้า” และได้รับเกียรติจากศาสตราจารย์พิเศษ วิศิษฏ์ วิศิษฏ์สรอรรถ ปลัดกระทรวงยุติธรรม ปาฐกถาพิเศษในหัวข้อ “ยุทธศาสตร์การขับเคลื่อนกระบวนการยุติธรรมของประเทศ เพื่อมุ่งสู่กระบวนการยุติธรรมยุคดิจิทัล” และนายเข็มชัย ชุติวงศ์ ประธานกรรมการปฏิรูปประเทศด้านกระบวนการยุติธรรม ปาฐกถาพิเศษในหัวข้อ “ทิศทางการปฏิรูปประเทศด้านกระบวนการยุติธรรม”
นายสมศักดิ์ กล่าวว่า ตนที่กำกับดูแลกระทรวงยุติธรรม ได้กำหนดนโยบายและแนวทางการปฏิบัติของหน่วยงานในสังกัดกระทรวงยุติธรรม โดยให้เน้นการอำนวยความยุติธรรมที่ประชาชนและประเทศชาติจะได้ประโยชน์เป็นสำคัญ โดยมองมิติทางสังคมที่ใกล้ชิดกับประชาชนให้มากขึ้น และเปลี่ยนภาระโดยเฉพาะผู้ต้องขังหรือผู้พ้นโทษให้เป็นพลัง โดยส่งเสริมให้เกิดมูลค่าทางเศรษฐกิจเพื่อลดภาระค่าใช้จ่ายของภาครัฐ โดยไม่ละเลยมิติความปลอดภัยของสังคม เมื่อครั้งที่ผมเข้ามาเป็นรัฐมนตรีว่าการกระทรวงยุติธรรม ในเวลานั้นผมเองถูกปรามาสว่าจะทำงานได้จริงหรือ เพราะผมไม่มีความรู้ทางกฎหมาย แต่เมื่อเข้ามาผมเห็นว่า กฎหมายบางอย่างต้องยอมรับว่ามีความล้าสมัย บางฉบับมีอายุมากกว่า ๗๐ ปี จึงได้มีแนวความคิดที่จะจัดทำและปรับปรุงกฎหมายเพื่อประโยชน์ของสังคม โดยตลอดระยะเวลา ๓ ปี ที่ผมทำงานกระทรวงยุติธรรมได้เสนอกฎหมายทั้งหมด ๑๐ ฉบับ  มีที่สำเร็จประกาศใช้แล้ว ๔ ฉบับ คือ พ.ร.บ.ยาเสพติดให้โทษ (ฉบับที่ ๘) หรือกฎหมายปลดล็อกพืชกระท่อม และประมวลกฎหมายยาเสพติด มี ๓ ฉบับ ส่วนที่เหลืออยู่ระหว่างการพิจารณาของสภา
นายสมศักดิ์ กล่าวอีกว่า นอกจากนี้งานในส่วนของหน่วยงานในกระทรวงยุติธรรม คือ การขับเคลื่อนการไกล่เกลี่ยข้อพิพาท การให้ความช่วยเหลือและแก้ไขปัญหาความเดือดร้อนหนี้สินของประชาชน อาทิ หนี้ กยศ. หนี้บัตรเครดิต หนี้เช่าซื้อรถยนต์ สามารถแก้ไขปัญหาเชิงระบบในการลดปริมาณคดีขึ้นสู่ชั้นศาล และลดค่าใช้จ่ายของประชาชน และมอบหมายให้หน่วยงานที่เกี่ยวข้อง ปรับปรุงขั้นตอนการไกล่เกลี่ยให้ประชาชนเข้าถึงง่าย ผ่านโครงการมหกรรมไกล่เกลี่ยหนี้สินครัวเรือนและยุติธรรมพบประชาชน โดยมีแผนจะให้ครอบคลุมทุกภูมิภาคทั่วประเทศ การเยียวยาผู้เสียหาย เหยื่อในคดีอาญา การช่วยเหลือประชาชนด้วยกองทุนยุติธรรม รวมทั้งการลดความแออัดของผู้ต้องขังในเรือนจำ โดยจัดตั้งโครงการนิคมอุตสาหกรรมราชทัณฑ์
"จากสิ่งที่ได้กล่าวมาข้างต้นจะเห็นได้ว่า กระทรวงยุติธรรม ตลอดระยะเวลากว่า ๓ ปี มีการพัฒนางานไปอย่างมีระบบ ทั้งในเรื่องของการปราบปรามยาเสพติดที่ตัดวงจรยึดทรัพย์ตั้งแต่รายเล็กไปจนถึงรายใหญ่ กฎหมายที่สร้างความปลอดภัยให้กับประชาชน และกฎหมายที่สามารถสร้างรายได้ให้กับประชาชนอย่าง เช่น พืชกระท่อม ขณะเดียวกันการทำงานเชิงรุกที่เป็นจุดเด่นอีกด้านหนึ่งคือการบริการประชาชน ไม่ว่าจะเป็นการแก้หนี้สิน การชดเชยเงินผู้เสียหายคดีอาญาและการหาทนายความให้กับประชาชน จากกองทุนยุติธรรม ดังนั้นการทำงานของกระทรวงยุติธรรมในเวลานี้ผมถือว่า มีประสิทธิภาพและครอบคลุมโดยยึดประโยชน์ของสังคมและประชาชนเป็นที่ตั้งแต่หากต้องการให้สำเร็จมากไปกว่านี้ พวกเราทุกหน่วยงานต้องช่วยกันแม้จะเป็นงานหนัก" นายสมศักดิ์ กล่าว

ที่มา : https://www.thaigov.go.th/news/contents/details/53145