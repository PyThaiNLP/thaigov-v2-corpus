รัฐบาลไทย-ข่าวทำเนียบรัฐบาล-“รัฐวิสาหกิจหาวิธีดันการลงทุนภาครัฐพยุงเศรษฐกิจ สู้ผลกระทบโควิด”


วันพุธที่ 25 สิงหาคม 2564
พิมพ์
“รัฐวิสาหกิจหาวิธีดันการลงทุนภาครัฐพยุงเศรษฐกิจ สู้ผลกระทบโควิด”
ณ สิ้นเดือนกรกฎาคม 2564 รัฐวิสาหกิจ 43 แห่ง ที่ สคร. กำกับดูแลโดยตรงมีผลการเบิกจ่ายงบลงทุนสะสม 210,419 ล้านบาท หรือคิดเป็นร้อยละ 96 ของแผนการเบิกจ่ายสะสม
นางปานทิพย์ ศรีพิมล ผู้อำนวยการสำนักงานคณะกรรมการนโยบายรัฐวิสาหกิจ (สคร.) เปิดเผยว่า ณ สิ้นเดือนกรกฎาคม 2564 รัฐวิสาหกิจ 43 แห่ง ที่ สคร. กำกับดูแลโดยตรงมีผลการเบิกจ่ายงบลงทุนสะสม 210,419 ล้านบาท หรือคิดเป็นร้อยละ 96 ของแผนการเบิกจ่ายสะสม ประกอบด้วยการเบิกจ่ายงบลงทุน 10 เดือนของรัฐวิสาหกิจระบบปีงบประมาณ (ตั้งแต่เดือนตุลาคม 2563 - เดือนกรกฎาคม 2564) 34 แห่ง จำนวน 118,262 ล้านบาท หรือคิดเป็นร้อยละ 88 ของแผนการเบิกจ่ายสะสม และการเบิกจ่ายงบลงทุน 7 เดือนของรัฐวิสาหกิจระบบปีปฏิทิน (เดือนมกราคม 2564 - เดือนกรกฎาคม 2564) 9 แห่ง จำนวน 92,157 ล้านบาท หรือคิดเป็นร้อยละ 107 ของแผนเบิกจ่ายสะสม
นางสาวปิยวรรณ ล่ามกิจจา ที่ปรึกษาด้านพัฒนารัฐวิสาหกิจกล่าวเสริมว่าณ สิ้นเดือนกรกฎาคม 2564รัฐวิสาหกิจหลายแห่งสามารถเบิกจ่ายได้เป็นไปตามแผนหรือสูงกว่าแผน เช่นบริษัท ปตท.จำกัด (มหาชน) การไฟฟ้าส่วนภูมิภาคการไฟฟ้าฝ่ายผลิตแห่งประเทศไทย การรถไฟฟ้าขนส่งมวลชนแห่งประเทศไทย (รฟม.) และบริษัทโทรคมนาคมแห่งชาติจำกัด (มหาชน) โดยมีโครงการลงทุนขนาดใหญ่ที่สามารถเบิกจ่ายได้สูงกว่าแผนอาทิโครงการรถไฟฟ้าสายสีส้มช่วงศูนย์วัฒนธรรม - มีนบุรีของรฟม. แผนปรับปรุงและขยายระบบจำหน่ายพลังไฟฟ้าฉบับที่ 12 ปี 2560 -2564ของการไฟฟ้านครหลวง งานก่อสร้างปรับปรุงขยายระบบประปาของการประปาส่วนภูมิภาคโครงการทางพิเศษสายพระราม 3- ดาวคะนอง- วงแหวนรอบนอกตะวันตกของการทางพิเศษแห่งประเทศไทย(กพท.)และโครงการรถไฟความเร็วสูงเชื่อม3 สนามบินของการรถไฟแห่งประเทศไทย (รฟท.) ทั้งนี้มีโครงการลงทุนขนาดใหญ่ที่เบิกจ่ายล่าช้าเช่น โครงการพัฒนาท่าอากาศยานสุวรรณภูมิ(ปีงบประมาณ 2554 - 2560)ของบริษัทท่าอากาศยานไทย จำกัด (มหาชน)โครงการรถไฟความเร็วสูงไทย-จีนระยะที่ 1โครงการก่อสร้างรถไฟทางคู่ช่วงนครปฐม-ชุมพร และโครงการก่อสร้างรถไฟทางคู่ช่วงลพบุรี-ปากน้ำโพ ของ รฟท.และแผนก่อสร้างศูนย์บริหารทางพิเศษ กทพ. (ระยะที่ 2) ของ กทพ.
นางปานทิพย์ ศรีพิมลผู้อำนวยการ สคร. กล่าวสรุปว่าในเดือนกรกฎาคม2564รัฐวิสาหกิจส่วนใหญ่โดยเฉพาะรัฐวิสาหกิจปีปฏิทินสามารถเบิกจ่ายงบลงทุนได้ดีและเป็นไปตามแผนอย่างไรก็ดี จากการประกาศปิดสถานที่ก่อสร้างและมาตรการต่างๆ เพื่อควบคุมการแพร่ระบาดของโรคCOVID-19 ส่งผลกระทบต่อบางโครงการ/แผนงานเนื่องจากบุคลากรไม่สามารถเข้าพื้นที่ก่อสร้างหรือตรวจรับงานได้ ขาดแคลนแรงงานและไม่สามารถนำเข้าอุปกรณ์จากต่างประเทศที่เป็นกลุ่มเสี่ยงได้ โดยมีประมาณการมูลค่าผลกระทบถึงสิ้นปี 2564 ประมาณ 23,000 ล้านบาท หรือคิดเป็นร้อยละ 6 ของมูลค่ากรอบลงทุนปี 2564 ของรัฐวิสาหกิจทั้งหมด ซึ่งประมาณครึ่งหนึ่งเป็นผลกระทบจากการประกาศปิดสถานที่ก่อสร้าง ทั้งนี้ รัฐวิสาหกิจได้ดำเนินการในด้านต่างๆเพื่อลดผลกระทบดังกล่าว เช่น การประสานหน่วยงานภาครัฐเพื่อขออนุญาตก่อสร้างโดยมีมาตรการที่รัดกุมรองรับการหาแรงงานและวัสดุก่อสร้างในพื้นที่ทดแทน รวมทั้ง เร่งรัดงานอื่นมาดำเนินการทดแทน เพื่อให้การลงทุนของรัฐวิสาหกิจเป็นเครื่องมือของภาครัฐในการสนับสนุนการฟื้นตัวของเศรษฐกิจต่อไป

ที่มา : https://www.thaigov.go.th/news/contents/details/45159