รัฐบาลไทย-ข่าวทำเนียบรัฐบาล-ผู้บริหาร บขส. ร่วมถ่ายทอดนโยบายการบริหารงานปี 2565 ผ่านโครงการ “นโยบายสานต่อ วงล้อขับเคลื่อน”


วันพุธที่ 17 พฤศจิกายน 2564
ผู้บริหาร บขส. ร่วมถ่ายทอดนโยบายการบริหารงานปี 2565 ผ่านโครงการ “นโยบายสานต่อ  วงล้อขับเคลื่อน”
ตั้งเป้าสร้างรายได้ นำองค์กรสู่ “New Business Model”
นายสัญลักข์ ปัญวัฒนลิขิต กรรมการผู้จัดการใหญ่ บริษัท ขนส่ง จำกัด (บขส.) กระทรวงคมนาคม เป็นประธานเปิดงานแถลงนโยบาย “โครงการนโยบายสานต่อ วงล้อขับเคลื่อน” ประจำปี 2565 โดยมีรองกรรมการผู้จัดการใหญ่ และผู้ช่วยกรรมการผู้จัดการใหญ่ ร่วมแถลงนโยบายและแนวทางการดำเนินงานในปี 2565 และมีผู้อำนวยการกอง ผู้ช่วยผู้อำนวยการกอง หัวหน้างาน และนายสถานีเดินรถทั่วประเทศ
ร่วมรับฟังการแถลงนโยบาย ณ ห้องประชุมมหาราช ชั้น 4 อาคารสถานีขนส่งผู้โดยสารกรุงเทพ (จตุจักร) และผ่านการประชุมออนไลน์ ในวันที่ 17 พฤศจิกายน 2564
กรรมการผู้จัดการใหญ่ บขส. กล่าวว่า ทิศทางในการดำเนินธุรกิจในปี 2565 จะเป็นรูปแบบของ New Business Model 4 เรื่อง ดังนี้
1. ให้ทุกหน่วยงานมีการนำเสนอข้อมูล โดยอยู่บนพื้นฐานการวิเคราะห์ข้อมูล เพื่อให้สามารถนำข้อมูลมาต่อยอดและพัฒนางานด้านต่าง ๆ
2. สร้างภาพลักษณ์ของ บขส. โดยเน้นเรื่อง “ความปลอดภัย” เป็นอันดับหนึ่ง
3. ให้ทุกคนร่วมมือกันปรับแผนกลยุทธ์ทางธุรกิจ เพื่อสร้างรายได้แบบยั่งยืน
4. การทำงานต้องเป็น Team Works มีการบริหารจัดการองค์กรให้เป็นหนึ่งเดียว
อย่างไรก็ดีในการดำเนินงาน บขส. ยังคงใช้นโยบาย Smart Digital Technology 4 ด้าน ซึ่งเป็นหัวใจสำคัญในการดำเนินงานของ Digital Transport มาขับเคลื่อนองค์กร ทั้งในเรื่องการพัฒนาสถานีให้ทันสมัย การสร้างพันธมิตรทางธุรกิจ การพัฒนาอสังหาริมทรัพย์ เพื่อสร้างรายได้ และพนักงานทุกคนต้องมีส่วนร่วมในการพัฒนาองค์กร รวมทั้งเพิ่มทักษะความรู้ให้ตัวเองเพื่อปรับตัวรองรับความท้าทายในอนาคต
สำหรับ “โครงการนโยบายสานต่อ วงล้อขับเคลื่อน” บขส. ได้จัดขึ้นอย่างต่อเนื่องทุกปี เพื่อให้ผู้บริหารระดับสูงได้ชี้แจง ตอบข้อซักถาม และทำความเข้าใจนโยบายการบริหารงาน ให้แก่ผู้บริหารระดับต้น เพื่อนำไปสู่การปฏิบัติในทิศทางเดียวกัน รวมทั้งเพื่อเชื่อมความสัมพันธ์อันดีระหว่างผู้บริหารระดับสูงและผู้บริหารระดับต้น

ที่มา : https://www.thaigov.go.th/news/contents/details/48374