รัฐบาลไทย-ข่าวทำเนียบรัฐบาล-นายกรัฐมนตรีมอบรางวัลเนื่องในวันกีฬาแห่งชาติ ประจำปี 2564 ชื่นชมนักกีฬาไทย เป็นผู้สร้างชื่อเสียงให้ประเทศ และเป็นแบบอย่างที่ดีให้แก่เยาวชนไทย


วันพฤหัสบดีที่ 16 ธันวาคม 2564
พิมพ์
นายกรัฐมนตรีมอบรางวัลเนื่องในวันกีฬาแห่งชาติ ประจำปี 2564 ชื่นชมนักกีฬาไทย เป็นผู้สร้างชื่อเสียงให้ประเทศ และเป็นแบบอย่างที่ดีให้แก่เยาวชนไทย
นายกรัฐมนตรีมอบรางวัลเนื่องในวันกีฬาแห่งชาติ ประจำปี 2564 ชื่นชมนักกีฬาไทย เป็นผู้สร้างชื่อเสียงให้ประเทศ และเป็นแบบอย่างที่ดีให้แก่เยาวชนไทย
วันนี้ (16 ธันวาคม 2564) เวลา 14.20 น. ณ อินดอร์สเตเดียม หัวหมาก การกีฬาแห่งประเทศไทย ถนนรามคำแหง กรุงเทพมหานคร พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เป็นประธานพิธีประกาศเกียรติคุณนักกีฬาดีเด่น เนื่องในวันกีฬาแห่งชาติ ประจำปี 2564 โดยมี นายพิพัฒน์ รัชกิจประการ รัฐมนตรีว่าการกระทรวงการท่องเที่ยวและกีฬา นายดิสทัต โหตระกิตย์ เลขาธิการนายกรัฐมนตรี นายโชติ ตราชู ปลัดกระทรวงการท่องเที่ยวและกีฬา นายยุทธศักดิ์ สุภสร ผู้ว่าการท่องเที่ยวแห่งประเทศไทย ร่วมเป็นเกียรติ นายธนกร วังบุญคงชนะ โฆษกประจำสำนักนายกรัฐมนตรี สรุปสาระสำคัญ ภายในงานดังนี้
นายกรัฐมนตรีกล่าวว่า เพื่อเป็นการร่วมเทิดพระเกียรติสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร ที่ทรงให้ความสำคัญกับการกีฬา รัฐบาลกำหนดให้ 16 ธันวาคมของทุกปี เป็นวันกีฬาแห่งชาติ  มุ่งให้คนไทยมีสุขภาพร่างกายแข็งแรง ส่งเสริมการเล่นกีฬาเพื่อสุขภาพ พัฒนาทักษะ ยกระดับความสามารถการกีฬาในเวทีระดับโลก พัฒนาศักยภาพให้สอดคล้องกับยุทธศาสตร์ชาติในแต่ละระยะ ที่ผ่านมาการกีฬาทั้งระดับภาคและระดับชาติไทย ได้รับผลกระทบจากการแพร่ระบาดของไวรัสโควิด-19 ต้องมีการปรับการแข่งขันให้เข้ากับสถานการณ์ แต่นักกีฬาไทยก็ยังสามารถสร้างชื่อเสียงให้กับประเทศไทยและเรียกความสนใจจากพี่น้องชาวไทย แสดงให้เห็นถึงความตั้งใจอันแน่วแน่ และความเสียสละในการฝึกซ้อม เป็นตัวแทนให้กับประเทศไทย จนสามารถสร้างชื่อเสียงให้กับตนเอง และประเทศได้ ทั้งนี้ ขอขอบคุณผู้มีส่วนเกี่ยวข้องทุกท่านที่เป็นแรงบันดาลใจสำคัญทำให้นักกีฬาประสบความสำเร็จ
นายกรัฐมนตรียังย้ำถึงปัจจัยสำคัญในการพัฒนาทักษะของนักกีฬาได้แก่ การสร้างระเบียบ ความอดทน อดกลั้น ให้นักกีฬามีกำลังใจในการต่อสู้กับแรงกดดัน  การเตรียมนักกีฬา ให้ความสำคัญกับเรื่องโภชนาการ เพื่อเสริมสร้างศักยภาพ  เน้นสร้างการกีฬาให้เกิดประโยชน์อย่างแท้จริง และการเป็นผู้แทนในการสร้างการรับรู้อัตลักษณ์ของความเป็นไทยให้เป็นที่ประจักษ์
ภายในงาน นายกรัฐมนตรีได้มอบรางวัลด้านกีฬา ประจำปี พ.ศ. 2564 จำนวนรวมทั้งสิ้น 39 รางวัล ประกอบไปด้วย 1) รางวัลปูชนียบุคคลด้านกีฬา 1 รางวัล 2) รางวัลนักวิทยาศาสตร์การกีฬาผู้ทรงคุณค่า 1 รางวัล 3) รางวัลนักบริหารกีฬาทรงคุณค่า 1 รางวัล 4) รางวัลบุคลากรทางการกีฬาดีเด่น 4 รางวัล 5) รางวัลผู้ฝึกสอนกีฬาดีเด่น 4 รางวัล 6) รางวัลผู้ทรงคุณค่าทางการกีฬา 1 รางวัล 7) รางวัลประเภทชนิดทีมกีฬาดีเด่น (EVENTS) และรางวัลชนิดกีฬาทีมดีเด่น (SPORTS) 4 รางวัล 8) รางวัลสมาคมกีฬาแห่งประเทศไทยดีเด่น 3 รางวัล 9) รางวัลนักกีฬาพิการดีเด่น 4 รางวัล 10) รางวัลนักกีฬามวยไทยอาชีพดีเด่น 2 รางวัล 11) รางวัลนักกีฬาอาชีพดีเด่น 2 รางวัล 12) รางวัลนักกีฬาเยาวชนสมัครเล่นดีเด่น 6 รางวัล และ 13) รางวัลนักกีฬาสมัครเล่นดีเด่น 6 รางวัล ทั้งนี้ นายกรัฐมนตรี ได้ร่วมถ่ายภาพกับนักกีฬาที่ได้รับรางวัล พร้อมทั้งเยี่ยมชมนิทรรศการ พระมหากษัตริย์นักกีฬาแห่งแผ่นดิน และนิทรรศการมวยไทย ศิลปะการต่อสู้บนผืนผ้าใบไทยสู่โอลิมปิก บริเวณโถงชั้น 1
อินดอร์สเตเดียม หัวหมาก
สำหรับพิธีประกาศเกียรติคุณนักกีฬาดีเด่น ประจำปี 2564 นอกจากเป็นการมอบรางวัล ยังมีการจัดงานสัปดาห์วันกีฬาแห่งชาติประจำปี 2564 มีรูปแบบการจัดงานภายใต้มาตรการป้องกัน โควิด-19 และคอนเซปต์ “กิจกรรมกีฬาสีขาว” นำร่องอนุรักษ์สิ่งแวดล้อมเน้นจัดกิจกรรมรักษาความสะอาด สะดวก ปลอดภัยเป็นมิตรต่อสิ่งแวดล้อม
………………………………

ที่มา : https://www.thaigov.go.th/news/contents/details/49542