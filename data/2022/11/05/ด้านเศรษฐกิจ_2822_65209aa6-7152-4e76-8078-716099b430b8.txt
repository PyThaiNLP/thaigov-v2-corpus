รัฐบาลไทย-ข่าวทำเนียบรัฐบาล-การทางพิเศษแห่งประเทศไทย ปรับแผนการปิดและเบี่ยงการจราจรด่านจตุโชติ ทางพิเศษฉลองรัช เพื่อติดตั้งอุปกรณ์และพัฒนาซอฟแวร์เชื่อมต่อระบบ M-Flow


วันอังคารที่ 8 กุมภาพันธ์ 2565
การทางพิเศษแห่งประเทศไทย ปรับแผนการปิดและเบี่ยงการจราจรด่านจตุโชติ ทางพิเศษฉลองรัช เพื่อติดตั้งอุปกรณ์และพัฒนาซอฟแวร์เชื่อมต่อระบบ M-Flow
...
การทางพิเศษแห่งประเทศไทย (กทพ.) กระทรวงคมนาคม ปรับปรุงกายภาพหน้าด่านเก็บค่าผ่านทางพิเศษ เพื่อรองรับระบบเก็บค่าผ่านทางพิเศษอัตโนมัติแบบไม่มีไม้กั้น Multi-Lane Free Flow (M-Flow) ในระยะที่ 1 บนทางพิเศษฉลองรัชที่เชื่อมต่อกับทางหลวงพิเศษหมายเลข 9 ของกรมทางหลวง จำนวน 3 ด่าน ได้แก่ ด่านฯ สุขาภิบาล 5-1 ด่านฯ สุขาภิบาล 5-2 และด่านฯ จตุโชติ ซึ่งปัจจุบันการดำเนินงานมีความก้าวหน้ากว่าแผนงานที่วางไว้
​กทพ. ได้ดำเนินการระบบเก็บค่าผ่านทางพิเศษอัตโนมัติแบบไม่มีไม้กั้นหรือ M-Flow ระยะที่ 1 บนทางพิเศษฉลองรัช จำนวน 3 ด่าน ได้แก่ ด่านฯ สุขาภิบาล 5-1 ด่านฯ สุขาภิบาล 5-2 และด่านฯ จตุโชติ ตามโครงการปรับปรุงกายภาพหน้าด่านเก็บค่าผ่านทางพิเศษเพื่อรองรับระบบ M-Flow โดยปิดและเบี่ยงการจราจรของช่องเก็บค่าผ่านทางตามแผนงาน เริ่มตั้งแต่วันที่ 10 มกราคม 2565 เป็นต้นมา ทั้งนี้ เพื่อเป็นการลดผลกระทบการจราจรบริเวณหน้าด่าน กทพ. จึงได้เร่งรัดผู้รับจ้างจนดำเนินงานได้เร็วกว่าแผนงานที่กำหนดทุกด่านฯ โดยด่านฯ สุขาภิบาล 5-1 ได้ดำเนินการแล้วเสร็จในเดือนมกราคม 2565 ส่วนด่านฯ จตุโชติ กทพ. ได้ปรับแผนการปิดและเบี่ยงการจราจรของช่องเก็บค่าผ่านทางเพื่ออำนวยความสะดวกแก่ผู้ใช้บริการทางพิเศษมากขึ้น ดังนี้
1. ปิดช่องที่ 5 และ 6 ตั้งแต่วันที่ 8 - 22 กุมภาพันธ์ 2565 (จากเดิมเริ่มปิดวันที่ 12 กุมภาพันธ์ 2565) ผู้ใช้บริการชำระค่าผ่านทางด้วยเงินสดใช้ช่องที่ 1 - 2 ผู้ใช้บริการด้วยบัตร Easy Pass ใช้ช่องที่ 3 - 4 - 7
2. ปิดช่องที่ 4 และ 5 ตั้งแต่วันที่ 23 กุมภาพันธ์ - 5 มีนาคม 2565 ผู้ใช้บริการชำระค่าผ่านทางด้วยเงินสดใช้ช่องที่ 1 - 2 ผู้ใช้บริการด้วยบัตร Easy Pass ใช้ช่องที่ 3 - 6 - 7
​นอกจากนี้ ในส่วนของงานติดตั้งอุปกรณ์ของระบบเก็บค่าผ่านทางพิเศษ M-Flow รวมทั้งงานพัฒนาซอฟต์แวร์และการเชื่อมต่อระบบ M-Flow กับ Single Platform System ของกรมทางหลวง มีความก้าวหน้าในการดำเนินงานที่ร้อยละ 86.00 (ข้อมูล ณ วันที่ 7 กุมภาพันธ์ 2565) ซึ่ง กทพ. ต้องขออภัยในความไม่สะดวก ทั้งนี้ ผู้ใช้บริการสามารถสอบถามรายละเอียดเพิ่มเติมได้ที่ ศูนย์บริการข้อมูลผู้ใช้ทางพิเศษ EXAT Call Center โทร 1543 ได้ตลอด 24 ชั่วโมง

ที่มา : https://www.thaigov.go.th/news/contents/details/51349