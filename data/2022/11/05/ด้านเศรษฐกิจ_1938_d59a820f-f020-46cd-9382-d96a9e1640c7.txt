รัฐบาลไทย-ข่าวทำเนียบรัฐบาล-กรมทางหลวงชนบท สนับสนุนเขตเศรษฐกิจพิเศษชายแดน (SEZ) เสริมการค้า การขนส่ง ไทย - สปป.ลาว สร้างถนนสาย มห.3019 จังหวัดมุกดาหาร กว่า 14 กิโลเมตร คาดแล้วเสร็จต้นปี 2567


วันพุธที่ 24 พฤศจิกายน 2564
กรมทางหลวงชนบท สนับสนุนเขตเศรษฐกิจพิเศษชายแดน (SEZ) เสริมการค้า การขนส่ง ไทย - สปป.ลาว สร้างถนนสาย มห.3019 จังหวัดมุกดาหาร กว่า 14 กิโลเมตร คาดแล้วเสร็จต้นปี 2567
กรมทางหลวงชนบท (ทช.) กระทรวงคมนาคม ดำเนินโครงการก่อสร้างถนนทางหลวงชนบทสาย มห.3019 แยกทางหลวงแผ่นดินหมายเลข 212 - บ้านบางทรายใหญ่ อำเภอเมือง จังหวัดมุกดาหาร คาดว่าจะก่อสร้างแล้วเสร็จในช่วงต้นปี 2567
กรมทางหลวงชนบท (ทช.) กระทรวงคมนาคม ดำเนินโครงการก่อสร้างถนนทางหลวงชนบทสาย มห.3019 แยกทางหลวงแผ่นดินหมายเลข 212 - บ้านบางทรายใหญ่ อำเภอเมือง จังหวัดมุกดาหาร เพื่อสนับสนุนเขตเศรษฐกิจพิเศษชายแดน (Special Economic Zone: SEZ) ตามนโยบายของนายศักดิ์สยาม ชิดชอบ รัฐมนตรีว่าการกระทรวงคมนาคม ในการพัฒนาโครงสร้างพื้นฐานด้านงานทาง เพิ่มขีดความสามารถในด้านการขนส่ง รวมถึงพัฒนาจังหวัดที่อยู่ใกล้กับบริเวณเขตชายแดนติดกับประเทศเพื่อนบ้าน
นายอภิรัฐ ไชยวงศ์น้อย อธิบดีกรมทางหลวงชนบท เปิดเผยว่า ทช. ได้ดำเนินการก่อสร้างถนนทางหลวงชนบทเพื่อสนับสนุนเขตเศรษฐกิจชายแดน (Special Economic Zone: SEZ) อย่างต่อเนื่อง เพื่อรองรับการขยายตัวของเมือง ส่งเสริมทั้งด้านการค้า การท่องเที่ยว การขนส่งระหว่างไทยกับประเทศเพื่อนบ้าน สำหรับโครงการก่อสร้างถนนทางหลวงชนบทสาย มห.3019 นั้น เป็นอีกหนึ่งโครงการที่นอกจากจะเป็นเส้นทางที่สนับสนุน SEZ แล้ว ยังสามารถรองรับการขนส่งระหว่างนิคมอุตสาหกรรมกับสะพานมิตรภาพ ไทย - ลาว แห่งที่ 2 สู่ประเทศลาว รวมถึงช่วยรองรับการขยายตัวของเมืองมุกดาหาร แก้ไขปัญหาการจราจรที่ติดขัดในตัวเมืองให้ประชาชนเดินทางได้อย่างสะดวก รวดเร็วและปลอดภัย
ทั้งนี้ การก่อสร้างโครงการดังกล่าวมีระยะทางรวม 14.211 กิโลเมตร มีจุดเริ่มต้นโครงการบริเวณทางหลวงแผ่นดินหมายเลข 12 (กม. ที่ 781+000) และไปสิ้นสุดโครงการที่บริเวณทางหลวงแผ่นดินหมายเลข 212 (กม. ที่ 414+262) ซึ่งใน 4 กิโลเมตรแรกของโครงการ จะดำเนินการขยายถนนทางหลวงชนบทสาย มห.3019 เดิม จาก 2 ช่องจราจร เป็นถนนขนาด 4 ช่องจราจร จากนั้นในส่วนที่เหลือจะดำเนินการก่อสร้างถนนใหม่ทั้งหมดจนไปถึงจุดสิ้นสุดโครงการเชื่อมกับสะพานมิตรภาพไทย - ลาว แห่งที่ 2 โดยก่อสร้างเป็นถนนผิวจราจรแบบคอนกรีตเสริมเหล็ก ขนาด 4 ช่องจราจร ไป-กลับ มีไหล่ทาง พร้อมสะพานคอนกรีตเสริมเหล็ก จำนวน 4 แห่ง ติดตั้งไฟฟ้าแสงสว่าง เครื่องหมายจราจรและสิ่งอำนวยความปลอดภัย ปัจจุบันโครงการฯ ได้เริ่มเข้าพื้นที่ดำเนินการก่อสร้างแล้ว เมื่อเดือนตุลาคม 2564 คาดว่าจะก่อสร้างแล้วเสร็จในช่วงต้นปี 2567 โดยใช้งบประมาณในการก่อสร้าง รวม 804.159 ล้านบาท แบ่งเป็นงบผูกพันปี 2564 ถึง 2566

ที่มา : https://www.thaigov.go.th/news/contents/details/48635