รัฐบาลไทย-ข่าวทำเนียบรัฐบาล-พม. จัดคอนเสิร์ตดนตรี ความรัก และครอบครัว (My Music, My Love & My Family) สมทบทุนช่วยเหลือเด็ก เยาวชนในมูลนิธิบ้านพระพร และแม่เลี้ยงเดี่ยว


วันจันทร์ที่ 20 ธันวาคม 2564
พม. จัดคอนเสิร์ตดนตรี ความรัก และครอบครัว (My Music, My Love & My Family) สมทบทุนช่วยเหลือเด็ก เยาวชนในมูลนิธิบ้านพระพร และแม่เลี้ยงเดี่ยว
พม. จัดคอนเสิร์ตดนตรี ความรัก และครอบครัว (My Music, My Love & My Family) สมทบทุนช่วยเหลือเด็ก เยาวชนในมูลนิธิบ้านพระพร และแม่เลี้ยงเดี่ยว
วันที่ 19 ธ.ค. 64 เวลา 18.30 น. ที่โรงละครอักษรา คิง เพาเวอร์ ซอยรางน้ำ กรุงเทพฯ กระทรวงการพัฒนาสังคมและความมั่นคงของมนุษย์ (พม.) โดยกรมกิจการสตรีและสถาบันครอบครัว (สค.) ร่วมกับมูลนิธิบ้านพระพร จัดคอนเสิร์ตดนตรี ความรัก และครอบครัว (My Music, My Love & My Family) โดยมี นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานเปิดงาน ซึ่งเป็นคอนเสิร์ตการกุศลที่จัดขึ้นเพื่อสมทบทุนการศึกษาให้แก่เด็กเยาวชนในความดูแลของมูลนิธิบ้านพระพร และเป็นทุนประกอบอาชีพให้แก่แม่เลี้ยงเดี่ยวหรือครอบครัวเลี้ยงเดี่ยว โดยมีศิลปินที่มีชื่อเสียงระดับประเทศ อาทิ ปุ๊ อัญชลี จงคดีกิจ แคทลียา อิงลิซ โจนัส แอนเดอร์สัน แอน นันทนา บุญหลง โบ จอยซ์  อู๋ ธรรพ์ณธร อี้ด วงฟลาย คิง เดอะวอยซ์ และซิดนีย์ ThaiBev ThaiTelent เป็นต้น ร่วมขับร้องบทเพลงที่ช่วยจรรโลงใจ สร้างพลังและโอกาสในการร่วมแบ่งปันของคนในสังคม พร้อมน้อมนำบทเพลงพระราชนิพนธ์ในพระบาทสมเด็จพระเจ้าอยู่หัวฯ รัชกาลที่ 9 มาเป็นส่วนหนึ่งของงาน เพื่อน้อมรำลึกในพระมหากรุณาธิคุณของพระองค์ท่าน
นายจุติ กล่าวว่า กระทรวงการพัฒนาสังคมและความมั่นคงของมนุษย์ (พม.) โดยกรมกิจการสตรีและสถาบันครอบครัว ได้มีจัดการอบรมให้ความรู้ด้านดนตรี (แซกโซโฟน) จากอาจารย์เมธวัช (เทวัญ) ทรัพย์แสนยากร พร้อมด้วยทีมงาน ผู้ที่มีความรู้ และประสบการณ์ด้านดนตรี ให้แก่เด็ก เยาวชนในความดูแลของมูลนิธิบ้านพระพร เพื่อให้มีทักษะด้านการเล่นดนตรี (แซกโซโฟน) มากขึ้น อีกทั้งเป็นการส่งเสริมความเข้มแข็งของสถาบันครอบครัว โดยสมาชิกในครอบครัวได้ใช้เวลาว่างอย่างมีคุณภาพ ด้วยการใช้ดนตรีเป็นสื่อสร้างความสัมพันธ์ที่ดี และเมื่อวันที่ 11 ตุลาคมที่ผ่านมา มีการแสดงมินิคอนเสิร์ต ณ กระทรวง พม. นับว่าเป็นการสร้างพลังใจ จุดประกายความฝันและแรงบันดาลใจในการเล่นดนตรีนำไปสู่เป้าหมายในชีวิตด้านต่าง ๆ และเป็นการสร้างความภาคภูมิใจให้กับตนเองและครอบครัว
นายจุติ กล่าวเพิ่มเติมว่า ตนขอขอบคุณบริษัท คิง พาวเวอร์ ที่สนันสนุนสถานที่สำหรับการจัดงานคอนเสิร์ตครั้งนี้ และอยากบอกว่าไม่มีอะไรที่เป็นไปไม่ได้ ไม่ว่าจะเป็นด้านวัฒนธรรม ดนตรี หรือว่ากีฬา จึงอยากบอกทุกคนว่า ช่วยกันสนับสนุนเด็กๆ เหล่านี้ เพื่อเป็นอนาคตของประเทศต่อไป

ที่มา : https://www.thaigov.go.th/news/contents/details/49659