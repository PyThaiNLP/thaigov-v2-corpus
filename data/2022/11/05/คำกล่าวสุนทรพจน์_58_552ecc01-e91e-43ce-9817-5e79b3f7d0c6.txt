รัฐบาลไทย-ข่าวทำเนียบรัฐบาล-คำกล่าว พลเอก ประยุทธ์ จันทร์โอชา นายกรัฐมนตรี เนื่องในโอกาสปาฐกถาพิเศษ ในหัวข้อ “สมุนไพรไทย สร้างเศรษฐกิจไทย” วันพุธที่ 22 ธันวาคม 2564


วันจันทร์ที่ 27 ธันวาคม 2564
พิมพ์
คำกล่าว พลเอก ประยุทธ์ จันทร์โอชา นายกรัฐมนตรี เนื่องในโอกาสปาฐกถาพิเศษ ในหัวข้อ “สมุนไพรไทย สร้างเศรษฐกิจไทย” วันพุธที่ 22 ธันวาคม 2564
คำกล่าว พลเอก ประยุทธ์ จันทร์โอชา นายกรัฐมนตรี เนื่องในโอกาสปาฐกถาพิเศษ ในหัวข้อ “สมุนไพรไทย สร้างเศรษฐกิจไทย” วันพุธที่ 22 ธันวาคม 2564 เวลา 10.00 น. ณ รอยัลพารากอน ฮอลล์ ชั้น 5 ศูนย์การค้าสยามพารากอน กรุงเทพมหานคร
ท่านรองนายกรัฐมนตรีและรัฐมนตรีว่าการกระทรวงสาธารณสุข
ปลัดกระทรวงสาธารณสุข
ผู้บริหารหน่วยงานภาครัฐ และภาคเอกชน
สื่อมวลชน และผู้มีเกียรติทุกท่าน
ผมรู้สึกยินดีและเป็นเกียรติอย่างยิ่งที่ได้มาเป็นประธานเปิด “งานมหกรรมสมุนไพรแห่งชาติ และการประชุมวิชาการประจำปีการแพทย์แผนไทย การแพทย์พื้นบ้าน และการแพทย์ทางเลือกแห่งชาติ ครั้งที่ 18” ในวันนี้
การจัดงานมหกรรมสมุนไพรแห่งชาติ ฯ ในครั้งนี้ นับเป็นโอกาสอันดีที่ทุกภาคส่วนจะได้ร่วมกันแลกเปลี่ยนองค์ความรู้ด้านการแพทย์แผนไทย การแพทย์พื้นบ้าน และการแพทย์ทางเลือก และร่วมกันขับเคลื่อนการพัฒนาผลิตภัณฑ์จากสมุนไพรด้วยเทคโนโลยีและนวัตกรรมต่าง ๆ เพื่อต่อยอดและสร้างมูลค่าให้แก่สมุนไพรไทย
“สมุนไพร” ถือเป็นอีกหนึ่งพืชเศรษฐกิจและพืชสุขภาพที่รัฐบาลให้ความสำคัญเป็นอย่างยิ่ง จึงมีนโยบายส่งเสริมให้เกษตรกรหันมาปลูกพืชสมุนไพรที่มีคุณภาพและได้มาตรฐาน พร้อม ๆ กับการยกระดับอุตสาหกรรมสมุนไพรไทยให้มีคุณภาพและมาตรฐานสูง สามารถสร้างความเชื่อมั่นต่อผลิตภัณฑ์สมุนไพรไทยในระดับสากล เพื่อรองรับความต้องการของตลาดที่เพิ่มขึ้นอย่างต่อเนื่อง ทั้งตลาดภายในประเทศและต่างประเทศ โดยมุ่งมั่นผลักดันให้สมุนไพรไทยมีศักยภาพการผลิตในระดับอุตสาหกรรม เพื่อสร้างมูลค่าให้แก่สมุนไพร สามารถส่งออกและแข่งขันได้ ซึ่งจะก่อให้เกิดการสร้างงาน สร้างอาชีพ และสร้างรายได้ให้แก่เกษตรกรและชุมชนได้อย่างยั่งยืน
นอกจากนี้ ผมได้เห็นถึงโอกาสในการขับเคลื่อนการท่องเที่ยวเชิงสุขภาพ ด้วยการนำผลิตภัณฑ์จากสมุนไพรไทยและแหล่งท่องเที่ยวเมืองสมุนไพรให้เป็นจุดหมายการท่องเที่ยว และพัฒนาสู่การเป็นศุนย์กลางสุขภาพ (Wellness Center) และในปี 2580 รัฐบาลได้มุ่งหวังให้ประเทศไทยก้าวสู่การเป็นศูนย์กลางการส่งออกวัตถุดิบและผลิตภัณฑ์สมุนไพรชั้นนำของโลกหรือ “เวิล์ด เฮิร์บ ฮับ” (World Herb Hub) พร้อมทั้งส่งเสริมและพัฒนาศูนย์ความเป็นเลิศด้านการแพทย์แผนไทยและการแพทย์ทางเลือก เพื่อผลักดันให้ประเทศไทยเป็นหนึ่งในประเทศจุดหมายด้านการท่องเที่ยวเชิงสุขภาพและบริการทางการแพทย์ระดับโลก
ผมขอให้ทุกภาคส่วน ทั้งภาครัฐ ภาคเอกชน และส่วนต่าง ๆ ที่เกี่ยวข้อง ร่วมแรงร่วมใจบูรณาการและขับเคลื่อนการพัฒนาการแพทย์และสมุนไพรไทยให้ก้าวหน้า เป็นผลิตภัณฑ์ระดับโลกที่สร้างชื่อเสียงและรายได้ให้แก่ประเทศไทย
ผมขอแสดงความยินดีกับทุกท่านที่ได้รับรางวัลที่น่าภาคภูมิใจในวันนี้ และขอขอบคุณกระทรวงสาธารณสุขและองค์กรภาคีเครือข่ายทุกหน่วยงานที่ร่วมกันจัดงานนี้ขึ้น เพื่อส่งเสริมและขับเคลื่อนการแพทย์แผนไทย การแพทย์พื้นบ้าน และการแพทย์ทางเลือก ให้เป็นหนึ่งในการบริการเชิงเศรษฐกิจที่จะช่วยยกระดับคุณภาพชีวิตและความอยู่ดีกินดีให้แก่พี่น้องชาวไทย และหวังเป็นอย่างยิ่งว่าการจัดงานในครั้งนี้จะสามารถบรรลุตามวัตถุประสงค์ที่ตั้งไว้ทุกประการ เพื่อร่วมกันเป็นพลังในการขับเคลื่อนเศรษฐกิจไทยเติบโตอย่างมั่นคง มั่งคั่ง และยั่งยืนต่อไป
ในโอกาสนี้ ได้เวลาอันสมควรแล้ว ผมขอเปิดงาน “งานมหกรรมสมุนไพรแห่งชาติ และการประชุมวิชาการประจำปีการแพทย์แผนไทย การแพทย์พื้นบ้าน และการแพทย์ทางเลือกแห่งชาติ ครั้งที่ 18” ณ บัดนี้
ขอบคุณครับ

ที่มา : https://www.thaigov.go.th/news/contents/details/49924