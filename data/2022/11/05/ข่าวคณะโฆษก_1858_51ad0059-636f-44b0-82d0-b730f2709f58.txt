รัฐบาลไทย-ข่าวทำเนียบรัฐบาล-โฆษกรัฐบาลเผย นายกฯ ขอบคุณ ยธ. เดินหน้ามหกรรมไกล่เกลี่ยหนี้สินทั่วประเทศ 39 ครั้ง ช่วยเหลือลูกหนี้สำเร็จแล้วกว่า 28,314 ราย ทุนทรัพย์กว่า 6,602 ล้านบาท


วันอังคารที่ 28 มิถุนายน 2565
พิมพ์
โฆษกรัฐบาลเผย นายกฯ ขอบคุณ ยธ. เดินหน้ามหกรรมไกล่เกลี่ยหนี้สินทั่วประเทศ 39 ครั้ง ช่วยเหลือลูกหนี้สำเร็จแล้วกว่า 28,314 ราย ทุนทรัพย์กว่า 6,602 ล้านบาท
โฆษกรัฐบาลเผย นายกฯ ขอบคุณ ยธ. เดินหน้ามหกรรมไกล่เกลี่ยหนี้สินทั่วประเทศ 39 ครั้ง ช่วยเหลือลูกหนี้สำเร็จแล้วกว่า 28,314 ราย ทุนทรัพย์กว่า 6,602 ล้านบาท คิดเป็นร้อยละ 99.42 ของผู้เข้าร่วมไกล่เกลี่ย
วันที่ 28 มิถุนายน 2565 นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม พอใจความคืบหน้าการแก้ไขปัญหาหนี้สินภาคครัวเรือน ที่ขับเคลื่อนโดย กระทรวงยุติธรรม ภายใต้การนำของนายสมศักดิ์ เทพสุทิน รัฐมนตรีว่าการกระทรวงยุติธรรม ในการดำเนินโครงการ “มหกรรมไกล่เกลี่ยหนี้สิน หนี้ครัวเรือน” โดยความคืบหน้าล่าสุดจัดมาแล้ว 39 ครั้ง ไกล่เกลี่ยสำเร็จ 28,314 ราย ทุนทรัพย์กว่า 6,602 ล้านบาท คิดเป็นร้อยละ 99.42 ของผู้เข้าร่วมไกล่เกลี่ย ถือเป็นความสำเร็จตามนโยบายรัฐบาลที่กำหนดให้ “ปี 2565 เป็นปีแห่งการแก้หนี้ภาคครัวเรือน”
โฆษกประจำสำนักนายกรัฐมนตรี กล่าวเพิ่มเติมว่า กระทรวงยุติธรรมได้รับมอบหมายให้ดำเนินการในส่วนที่เกี่ยวข้อง โดยบูรณาการร่วมกับกองทุนเงินให้กู้ยืมเพื่อการศึกษา (กยศ.) และสถาบันการเงิน จัดกระบวนการไกล่เกลี่ยหนี้สินครัวเรือนทั่วประเทศขึ้นเพื่อแก้ปัญหาหนี้สินครัวเรือน ครอบคลุมพื้นที่ทุกจังหวัดทั่วประเทศ โดยมีสถาบันการเงินเข้าร่วมกว่า 16 แห่ง ซึ่งสิทธิประโยชน์ที่ผู้เข้าร่วมงานจะได้รับเบื้องต้น คือ 1) การขยายเวลาการชำระหนี้ 2) การลดเบี้ยปรับการลดดอกเบี้ย การลดค่างวดรายเดือน 3) ไม่ถูกฟ้องคดี 4) งดยึดทรัพย์ งดขายทอดตลาด ลูกหนี้จะไม่ถูกบังคับคดี และสิทธิประโยชน์อื่นๆ อีกมากมาย จึงเชิญชวนประชาชนที่มีคดีพิพาทก่อนฟ้อง และหลังศาลมีคำพิพากษา ร่วมงานมหกรรมไกล่เกลี่ยหนี้สินครัวเรือน และยุติธรรมพบประชาชน (4 ภาค) ประจำปีงบประมาณ 2565 ภายใต้บูรณาการความร่วมมือระหว่างกรมบังคับคดี และกรมคุ้มครองสิทธิและเสรีภาพ ซึ่งในเดือนมิถุนายน 2565  จัดไปแล้ว 20 ครั้ง ในพื้นที่ 20 จังหวัด ได้แก่ กระบี่ ยะลา นราธิวาส หนองบัวลำภู อุดรธานี ราชบุรี อุตรดิตถ์ แพร่ เพชรบูรณ์ ตาก ลำพูน พะเยา เชียงราย อุทัยธานี พระนครศรีอยุธยา แม่ฮ่องสอน น่าน นครสวรรค์ พิจิตร และกำแพงเพชร ทั้งนี้ สำหรับผู้สนใจสอบถามรายละเอียดเพิ่มเติมได้ที่ กรมบังคับคดี 02 881 4999 หรือสายด่วนกรมบังคับคดี 1111 กด 79 หรือ ศูนย์ไกล่เกลี่ยข้อพิพาท 02 881 4840 และ กรมคุ้มครองสิทธิและเสรีภาพ 0 2141 2768-73
“สำหรับประชาชน ที่ต้องการเข้าร่วมไกล่เกลี่ยหนี้ขอให้ติดตามรายละเอียดจากกระทรวงยุติธรรมซึ่งจะยังคงเดินหน้ามหกรรมไกล่เกลี่ยหนี้สินทุกจังหวัด จนถึงวันที่ 15 สิงหาคม 2565 นี้  ตามบัญชาและนโยบายของนายกรัฐมนตรี ในการเร่งช่วยเหลือประชาชนในการแก้ไขปัญหาหนี้สินอย่างเป็นธรรม ทำให้เจ้าหนี้ได้รับชำระหนี้  และลูกหนี้สามารถชำระหนี้ได้ ลดการฟ้องคดี เพื่อคุณภาพชีวิตที่ดีขึ้นของประชาชน” นายธนกรฯ ย้ำ

ที่มา : https://www.thaigov.go.th/news/contents/details/56217