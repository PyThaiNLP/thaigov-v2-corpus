รัฐบาลไทย-ข่าวทำเนียบรัฐบาล-เอกอัครราชทูตเนปาลประจำประเทศไทยเข้าเยี่ยมคารวะรัฐมนตรีว่าการกระทรวงการอุดมศึกษาฯ


วันจันทร์ที่ 7 มีนาคม 2565
เอกอัครราชทูตเนปาลประจำประเทศไทยเข้าเยี่ยมคารวะรัฐมนตรีว่าการกระทรวงการอุดมศึกษาฯ
เอกอัครราชทูตเนปาลประจำประเทศไทยเข้าเยี่ยมคารวะรัฐมนตรีว่าการกระทรวงการอุดมศึกษาฯ
เมื่อวันที่ 28 กุมภาพันธ์ 2565 ศาสตราจารย์พิเศษ เอนก เหล่าธรรมทัศน์ รัฐมนตรีว่าการกระทรวงการอุดมศึกษา วิทยาศาสตร์ วิจัยและนวัตกรรม และรองปลัดกระทรวงการอุดมศึกษาฯ (รองศาสตราจารย์พาสิทธิ์ หล่อธีรพงศ์) ได้ให้การต้อนรับ Mr. Ganesh Prasad Dhakal เอกอัครราชทูตสหพันธ์สาธารณรัฐประชาธิปไตยเนปาลประจำประเทศไทย ในโอกาสที่เข้ารับหน้าที่ใหม่ ณ ห้องพระจอมเกล้า อาคารสำนักงานปลัดกระทรวงการอุดมศึกษาฯ โดยทั้งสองฝ่ายได้มีการหารือและแลกเปลี่ยนข้อคิดเห็นเกี่ยวกับความสัมพันธ์ระหว่างไทยและเนปาล รวมทั้งการขยายโอกาสในการทำความร่วมมือทางวิชาการ ดังนี้
ไทยและเนปาลมีความคล้ายคลึงกันทางศาสนา สังคมและวัฒนธรรม และทั้งสองประเทศต่างได้ให้ความสำคัญต่อภาคการเกษตร และเนปาลสนใจที่จะขยายความร่วมมือกับหน่วยงานและสถาบันอุดมศึกษาไทย โดยเฉพาะทางด้านการเกษตรและการท่องเที่ยวซึ่งก่อนหน้านี้ เอกอัครราชทูตเนปาลฯ ได้มีการเยือนและหารือกับผู้บริหารหน่วยงานในสังกัด อว. เช่น สำนักงานพัฒนาวิทยาศาสตร์และเทคโนโลยีแห่งชาติ (พว.) เกี่ยวกับความร่วมมือดังกล่าว
ในโอกาสนี้ รัฐมนตรีว่าการกระทรวงการอุดมศึกษาฯ ได้ให้ข้อคิดเห็นเพิ่มเติมว่า นอกจากความร่วมมือด้านศาสนาและวัฒนธรรมแล้ว ไทยและเนปาลยังร่วมมือกันในสาขาด้านการเกษตรและอื่นๆ โดย อว. มีหน่วยงานที่ดำเนินการเกี่ยวข้อง ทั้งสถาบันทางวิทยาศาสตร์และการวิจัย รวมทั้งสถาบันอุดมศึกษาไทยอีกหลายแห่งที่สามารถร่วมมือกันได้ ดังนั้น จึงขอเชิญให้เอกอัครราชทูตเนปาลได้ไปร่วมเยี่ยมชมสถาบัน/หน่วยงานในสังกัดของกระทรวงการอุดมศึกษาฯ เพิ่มเติม อาทิ สถาบันวิจัยวิทยาศาสตร์และเทคโนโลยีแห่งประเทศไทย (วังน้ำเขียว) องค์การพิพิธภัณฑ์วิทยาศาสตร์แห่งชาติ  สถาบันดาราศาสตร์แห่งชาติ (จังหวัดเชียงใหม่) มหาวิทยาลัยเกษตรศาสตร์ และมหาวิทยาลัยแม่โจ้ และหากเป็นความร่วมมือในด้านศิลปวัฒนธรรม กระทรวงการอุดมศึกษาฯ ก็มีมหาวิทยาลัยศิลปากรที่มีความเข้มแข็งในด้านนี้
นอกจากนี้ รองปลัดกระทรวงการอุดมศึกษาฯ (รองศาสตราจารย์พาสิทธิ์ หล่อธีรพงศ์) ได้แลกเปลี่ยนข้อมูลว่าไทยกำลังอยู่ระหว่างการจัดตั้ง Thailand Academy of Sciences และเนปาลเองก็มี Nepal Academy of Science and Technology ซึ่งจะเป็นโอกาสดีที่ไทยจะได้เรียนรู้จากเนปาล และทั้งสองฝ่ายสามารถที่จะ
มีความร่วมมือระหว่างกันได้ต่อไป
เอกอัครราชทูตเนปาลได้กล่าวขอบคุณรัฐมนตรีว่าการกระทรวงการอุดมศึกษาฯ ในโอกาสที่ได้ให้เข้าเยี่ยมคารวะและหารือความร่วมมือ พร้อมทั้งเรียนเชิญรัฐมนตรีว่าการกระทรวงการอุดมศึกษาฯ และคณะให้เดินทางไปเจรจาความร่วมมือและเยือนลุมพินีวันซึ่งเป็นพุทธสังเวชนียสถานที่สำคัญ ณ ประเทศเนปาลด้วย

ที่มา : https://www.thaigov.go.th/news/contents/details/52264