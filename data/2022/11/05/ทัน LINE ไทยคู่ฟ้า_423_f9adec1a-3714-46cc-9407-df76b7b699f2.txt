รัฐบาลไทย-ข่าวทำเนียบรัฐบาล-นายกฯ กำชับ คุมเข้มแรงงานต่างด้าวทะลักเข้าไทย เร่งนำเข้าแรงงานต่างด้าวตาม MOU เปิดลงทะเบียน 1 ธ.ค. นี้


วันเสาร์ที่ 27 พฤศจิกายน 2564
นายกฯ กำชับ คุมเข้มแรงงานต่างด้าวทะลักเข้าไทย เร่งนำเข้าแรงงานต่างด้าวตาม MOU เปิดลงทะเบียน 1 ธ.ค. นี้
....
นายธนกร วังบุญคงชนะ โฆษกรัฐบาล เผย พลเอก ประยุทธ์ จันทร์โอชา นายกรัฐมนตรี และ รมว.กลาโหม ห่วงปัญหาการลักลอบเข้าเมืองผิดกฎหมายของแรงงานต่างด้าว จึงกำชับหน่วยงานที่เกี่ยวข้องเพิ่มความเข้มงวด สกัดกั้นขบวนการขนย้าย ค้าแรงงานต่างด้าวที่แอบลักลอบเข้าประเทศไทยตามแนวชายแดนและจุดเสี่ยงช่องทางธรรมชาติรอบด้านทุกช่องทาง
.
และเพื่อเร่งแก้ปัญหาที่ต้นเหตุ คือ การขาดแคลนแรงงานในโรงงาน ก่อสร้าง ภาคอุตสาหกรรม กระทรวงแรงงานจะเปิดให้มีการนำเข้าแรงงานตาม MOU แรงงานต่างด้าว 3 สัญชาติ ได้แก่ เมียนมา ลาว กัมพูชา อย่างถูกกฎหมายภายใต้สถานการณ์การแพร่ระบาดของโรคโควิด-19 ที่จะเริ่มเปิดลงทะเบียนในวันที่ 1 ธ.ค. นี้ เพื่อให้นายจ้างและสถานประกอบการในประเทศมีแรงงานในกิจการเพียงพอ
.
นายจ้างสามารถยื่นคำร้องขอฯ หรือสอบถามเพิ่มเติมได้ที่สำนักงานจัดหางานจังหวัดทุกจังหวัด และสำนักงานจัดหางานกรุงเทพมหานครพื้นที่ 1 - 10 ในเขตพื้นที่ที่สถานประกอบการตั้งอยู่ หรือโทร. สายด่วนกระทรวงแรงงาน 1506 กด 2
#ไทยคู่ฟ้า #ร่วมต้านโควิด19
-------------------

ที่มา : https://www.thaigov.go.th/news/contents/details/48787