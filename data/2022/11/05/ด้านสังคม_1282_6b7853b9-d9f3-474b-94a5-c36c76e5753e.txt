รัฐบาลไทย-ข่าวทำเนียบรัฐบาล-ศูนย์ต่อต้านข่าวปลอมจัดประกวดคลิปสั้นชิงทุนการศึกษา-โล่เกียรติยศ


วันพฤหัสบดีที่ 3 มีนาคม 2565
ศูนย์ต่อต้านข่าวปลอมจัดประกวดคลิปสั้นชิงทุนการศึกษา-โล่เกียรติยศ
ศูนย์ต่อต้านข่าวปลอมจัดประกวดคลิปสั้นชิงทุนการศึกษา-โล่เกียรติยศ
ศูนย์ต่อต้านข่าวปลอม เชิญชวนนิสิตนักศึกษาทุกสถาบันทั่วประเทศ และหน่วยงานของรัฐ ส่งคลิปสั้นความยาวไม่เกิน2 นาที ร่วมกิจกรรมการจัดประกวดสื่อสร้างสรรค์ ชิงทุนการศึกษาและรางวัลมูลค่ารวมกว่า 250,000 บาท ด้านผู้ชนะประเภทหน่วยงานจะได้รางวัลโล่เกียรติยศและเกียรติบัตร
นางสาวอัจฉรินทร์ พัฒนพันธ์ชัย ปลัดกระทรวงดิจิทัลเพื่อเศรษฐกิจและสังคม (ดีอีเอส) ปฏิบัติหน้าที่ผู้อำนวยการศูนย์ต่อต้านข่าวปลอม กล่าวว่า ศูนย์ต่อต้านข่าวปลอม อยู่ระหว่างจัดกิจกรรมการประกวดสื่อสร้างสรรค์ เพื่อใช้ในการประชาสัมพันธ์การสร้างการรับรู้เพื่อรู้เท่าทันและรับมือกับข่าวปลอม ในรูปแบบการประกวดคลิปวิดีโอสั้นความยาวไม่เกิน 2 นาที โดยแบ่งหัวข้อการประกวด และกลุ่มผู้สนใจร่วมกิจกรรมเป็น 2 กลุ่ม
ได้แก่ 1.นิสิตนักศึกษาที่กำลังศึกษาอยู่ในระดับอุดมศึกษา (ปริญญาตรีชั้นปีที่ 1 - 2) และระดับอาชีวศึกษา(ปวส. ชั้นปีที่ 1 - 2) หรือเทียบเท่า มีสมาชิกในกลุ่ม 2-5 คน สำหรับการสร้างสรรค์คลิปวิดีโอ ภายใต้หัวข้อ “คนรุ่นใหม่ กับการต่อต้าน Fake News” เพื่อชิงทุนการศึกษาและรางวัลมูลค่ารวมกว่า 250,000 บาท
และ 2.หน่วยงานภาครัฐ รัฐวิสาหกิจ องค์การมหาชน หรือหน่วยงานของรัฐรูปแบบใหม่ หน่วยงานภาครัฐรัฐวิสาหกิจ องค์การมหาชน หรือหน่วยงานของรัฐรูปแบบใหม่ ภายใต้หัวข้อ “ป้องกัน ปกป้อง ประชาชนให้พ้นภัยข่าวปลอม” ทีมละไม่เกิน 2-5 คน และสมาชิกในทีมต้องเป็นเจ้าหน้าที่หน่วยงานเดียวกัน คลิปที่ได้รับรางวัล จะได้โล่เกียรติยศประเภททีม และเกียรติบัตรรายบุคคลสำหรับสมาชิกในทีม
ทั้งนี้ ผู้สนใจส่งเอกสารใบสมัครและผลงานที่อีเมล์ : antifakenewscenter@mdes.go.th ปิดรับผลงานในวันที่ 25 มี.ค. 65 เวลา 17.00 น. ตามเวลาที่ประทับในอีเมล์ antifakenewscenter@mdes.go.th เบื้องต้นกำหนดวันประกาศผลไว้ในวันที่ 30 พ.ค. 65 และผลงานที่ได้รับรางวัลจะมีการนำไปเผยแพร่ทางสื่อโทรทัศน์ด้วย ตั้งแต่เดือนก.ค. 65 เป็นต้นไป
“โครงการนี้เป็นการดำเนินการต่อเนื่อง ในการขับเคลื่อนการสร้างความตระหนักรู้ให้แก่ประชาชน สร้างการรับรู้ เท่าทันข่าวปลอม และรณรงค์ต่อต้านการเผยแพร่ข่าวปลอมเพื่อให้ประชาชนได้ใช้งานบนสื่อสังคมออนไลน์อย่างปลอดภัย และรู้เท่าทันสื่อในยุคดิจิทัล สร้างภูมิคุ้มกันที่ดีให้กับสังคม” นางสาวอัจฉรินทร์กล่าว
สำหรับรายละเอียดเพิ่มเติมอื่นๆ และกติกาของกิจกรรม สามารถติดตามความเคลื่อนไหวได้ผ่าน 4 ช่องทางหลักของศูนย์ต่อต้านข่าวปลอม ดังนี้ ไลน์ทางการ @antifakenewscenter เฟซบุ๊กเพจ Anti-Fake News Center Thailand ทวิตเตอร์ @AFNCTHAILAND และเว็บไซต์ https://www.antifakenewscenter.com
***************

ที่มา : https://www.thaigov.go.th/news/contents/details/52145