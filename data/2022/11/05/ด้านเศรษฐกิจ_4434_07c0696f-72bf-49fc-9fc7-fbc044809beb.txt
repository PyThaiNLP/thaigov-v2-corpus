รัฐบาลไทย-ข่าวทำเนียบรัฐบาล-กรมทางหลวง แก้ปัญหาดินสไลด์ทับผิวจราจร บน ทล.4 กระบุรี - หงาว จ.ระนอง แล้วเสร็จ


วันพุธที่ 13 กรกฎาคม 2565
กรมทางหลวง แก้ปัญหาดินสไลด์ทับผิวจราจร บน ทล.4 กระบุรี - หงาว จ.ระนอง แล้วเสร็จ
สามารถเปิดการจราจรได้ตามปกติ
นายสราวุธ ทรงศิวิไล อธิบดีกรมทางหลวง กระทรวงคมนาคม เปิดเผยว่า ตามที่มีฝนตกหนักเป็นเวลานาน ทำให้เกิดดินสไลด์ปิดทับผิวทางทั้ง 4 ช่องจราจรบนหมายเลข 4 ตอนกระบุรี - หงาว ที่ กม. 588+275 - 588+325 ในพื้นที่ อำเภอเมือง จังหวัดระนอง เมื่อวันที่ 12 กรกฎาคม 2565 เวลา 9.35 น. ส่งผลให้ประชาชนผู้ใช้ทางไม่สามารถสัญจรผ่านได้นั้น
ขณะนี้ กรมทางหลวง (ทล.) โดยแขวงทางหลวงระนองได้ดำเนินการเปิดเส้นทาง โดยขนย้ายเอาดินออกจากผิวจราจรแล้วเสร็จ และสามารถเปิดการจราจรให้ประชาชนได้สัญจรผ่านได้ตามปกติแล้วเมื่อวันที่ 12 กรกฎาคม 2565 เวลา 21.30 น.
ทั้งนี้ ทล. ได้เตรียมความพร้อมกรณีเหตุอุทกภัยและดินสไลด์ ตามข้อสั่งการของ นายศักดิ์สยาม ชิดชอบ รัฐมนตรีว่าการกระทรวงคมนาคม จึงสั่งการให้ทุกหน่วยงานในพื้นที่เตรียมพร้อมทั้งบุคลากรและเครื่องจักรตลอด 24 ชั่วโมง เพื่อดำเนินการแก้ไขทันที เพื่ออำนวยความสะดวกและปลอดภัยให้กับประชาชน ซึ่งเวลานี้อยู่ในช่วงฤดูฝน ทล. ขอให้ประชาชนผู้ใช้เส้นทางหลวงเดินทางด้วยความระมัดระวังเพื่อความปลอดภัย พร้อมปฏิบัติตามป้ายเตือน ป้ายแนะนำและคำแนะนำของเจ้าหน้าที่อย่างเคร่งครัด
หากต้องการสอบถามสภาพเส้นทาง สภาพการจราจร หรือต้องการความช่วยเหลือสามารถติดต่อได้ที่สำนักงานทางหลวง แขวงทางหลวง หมวดทางหลวงในพื้นที่ และสายด่วนกรมทางหลวง 1586  (โทรฟรีทุกเครือข่ายตลอด 24 ชั่วโมง) และสามารถติดตามการรายงานสถานการณ์สภาพเส้นทางได้ที่ทวิตเตอร์กรมทางหลวง @prdoh1 : https://twitter.com/prdoh1?s=21&t=yGx0IPRt55I_h8OYmLnJfw

ที่มา : https://www.thaigov.go.th/news/contents/details/56857