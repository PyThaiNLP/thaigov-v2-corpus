รัฐบาลไทย-ข่าวทำเนียบรัฐบาล-กรมการขนส่งทางราง ลงพื้นที่สำรวจความพึงพอใจผู้ใช้บริการรถไฟระหว่างเมือง สถานีรถไฟสายเหนือ


วันจันทร์ที่ 6 ธันวาคม 2564
กรมการขนส่งทางราง ลงพื้นที่สำรวจความพึงพอใจผู้ใช้บริการรถไฟระหว่างเมือง สถานีรถไฟสายเหนือ
ณ สถานีแม่เทียบ สถานีแควน้อย จ.พิษณุโลก ระหว่างวันที่ 4 - 5 ธันวาคม 2564
กรมการขนส่งทางราง (ขร.) กระทรวงคมนาคม จัดทีมลงสำรวจแบบสอบถามความพึงพอใจผู้ใช้บริการรถไฟระหว่างเมือง พร้อมทั้งตรวจประเมินคุณภาพสภาพกายภาพและสิ่งอำนวยความสะดวกรองรับผู้โดยสารทุกกลุ่ม ณ สถานีแม่เทียบ สถานีแควน้อย จ.พิษณุโลก ระหว่างวันที่ 4 ถึง 5 ธันวาคม 2564 เพื่อประกอบการศึกษาการจัดทำระบบประเมินประสิทธิภาพการดำเนินงานการขนส่งทางรางในแต่ละสายทางของประเทศ
โดยมีเป้าหมายในการเก็บข้อมูลปฐมภูมิด้านความพึงพอใจในการใช้บริการระบบรถไฟระหว่างเมืองของผู้โดยสาร ณ สถานีต่อปัจจัย 4 ด้าน อันประกอบด้วย ด้านราคาและการจำหน่ายตั๋วโดยสาร ด้านการใช้บริการสถานี  ด้านการใช้บริการขบวนรถ และความคาดหวัง
ในการใช้บริการระบบ โดยจะนำข้อมูลที่ได้ประกอบการดำเนินการศึกษาต่อไป
ทั้งนี้ การเก็บข้อมูลภาคสนามดังกล่าวล เป็นส่วนหนึ่งของการศึกษาการจัดทำระบบประเมินประสิทธิภาพการดำเนินงานการขนส่งทางรางในแต่ละสายทางของประเทศ ซึ่งมีผลลัพธ์การศึกษาประกอบด้วย
1) การจัดทำตัวชี้วัดด้านการประเมินประสิทธิภาพขนส่งทางราง
2) การจัดทำระบบกำกับและจัดเก็บข้อมูลการประเมินประสิทธิภาพ
3) การการจัดทำข้อเสนอแนะแนวทางการดำเนินการกำกับและประเมินประสิทธิภาพระบบรางของประเทศ อันจะเป็นเครื่องมือในการกำกับและพัฒนาประสิทธิภาพการให้บริการระบบขนส่งทางรางของประเทศไทย ให้มีคุณภาพมาตรฐานระดับสากล และมีความสะดวก สบาย ปลอดภัย ตอบสนองการใช้บริการของประชาชนอย่างเท่าเทียม

ที่มา : https://www.thaigov.go.th/news/contents/details/49164