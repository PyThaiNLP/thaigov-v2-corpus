รัฐบาลไทย-ข่าวทำเนียบรัฐบาล-รมว.อว. มอบนโยบายแก่ผู้บริหารสถาบันวิทยาลัยชุมชน ผลักดันหลักสูตร Non Degree


วันจันทร์ที่ 27 มิถุนายน 2565
รมว.อว. มอบนโยบายแก่ผู้บริหารสถาบันวิทยาลัยชุมชน ผลักดันหลักสูตร Non Degree
รมว.อว. มอบนโยบายแก่ผู้บริหารสถาบันวิทยาลัยชุมชน ผลักดันหลักสูตร Non Degree
16 มิถุนายน 2565 ศ.(พิเศษ) ดร.เอนก เหล่าธรรมทัศน์ รัฐมนตรีว่าการกระทรวงการอุดมศึกษา วิทยาศาสตร์ วิจัยและนวัตกรรม (รมว.อว.) พร้อม ศ.ดร.นพ.สิริฤกษ์ ทรงศิวิไล ปลัดกระทรวงการอุดมศึกษา วิทยาศาสตร์ วิจัยและนวัตกรรม (ปอว.) ร่วมประชุมมอบนโยบายแก่ผู้บริหารจากสถาบันวิทยาลัยชุมชนทั่วประเทศ ณ ห้องประชุมชั้น 4 อาคารพระจอมเกล้า สำนักงานปลัดกระทรวงการอุดมศึกษา วิทยาศาสตร์ วิจัยและนวัตกรรม
โดย ศ.(พิเศษ) ดร.เอนก เหล่าธรรมทัศน์ ได้มอบนโยบายเป็นประเด็นสำคัญ ดังนี้
1. อยากให้ทางสถาบันฯ ติดตามข่าวสารของ กระทรวง อว. อย่างสม่ำเสมอ ทั้งในเรื่องของนโยบาย โครงการ กฎเกณฑ์ใหม่ ๆ โดยเฉพาะการปฏิรูปการอุดมศึกษา ทางกระทรวง อว. จะพยายามลดช่องว่างของสถาบันการศึกษาให้ลดลง
2. อยากให้ทางสถาบันฯ มีการเชื่อมต่อกับชุมชน รับใช้ชุมชนให้มาก พร้อมกับให้ชุมชนมีส่วนร่วมกับสถาบันฯ ให้มากขึ้น โดยใช้จุดแข็งของชุมชนในแต่ละพื้นที่ให้เป็นประโยชน์ อย่าพยายามเลียนแบบสถาบันอุดมศึกษา อยากให้สร้างหลักสูตร Non Degree Education ที่คล่องตัวที่สุด เป็นหลักสูตรที่ประชาชนต้องการเรียน สามารถนำไปใช้ในการทำงานได้จริง
3. อยากให้ทางสถาบันฯ มีบทบาทด้านเศรษฐกิจเชิงสร้างสรรค์ให้มากขึ้น สามารถเปิดเป็นหลักสูตร เช่น งานฝีมือด้านต่าง ๆ หรือสามารถผลักดันเป็นวิทยาลัยช่างศิลป์ท้องถิ่น โดยสร้างเป็นศิลป์ของชุมชนแต่ละพื้นที่ขึ้นมา สร้างบรรยากาศให้ประชาชนเห็นว่าเราสามารถเรียนรู้ได้ตลอดชีวิต
4. อยากให้ทางสถาบันฯ เป็นผู้เก็บ Community Data ให้มากที่สุด โดยไม่ใช่แค่การวัดเชิงปริมาณอย่างเดียว ทางกระทรวง อว. ก็จะช่วยลงพื้นที่เก็บข้อมูลคู่ขนานไปด้วย และฟื้นฟูความหลากทางวัฒนธรรมขึ้นมา นอกจากนี้ก็อย่างลืมที่จะฟื้นฟูความหลากหลายทางชีวภาค พร้อมรับการเปลี่ยนแปลงของสถานการณ์โลก
5. เรื่องตำแหน่งทางวิชาการ ทางผู้สอนสามารถขอตำแหน่งโดยไม่ต้องเขียนตำรา ไม่ต้องทำงานวิจัย สิ่งที่ทำให้ชุมชนสามารถขอตำแหน่งวิชาการได้โดยตรง ใช้ความสามารถที่ตนเองถนัดมาขอตำแหน่งทางวิชาการ โดยอยากให้แต่ละสถาบันฯ มี ผศ., รศ. และ ศ. กันให้มากที่สุด โดยทางกระทรวง อว. ก็ได้ปรับให้ตามความเหมาะสมของแต่ละสถาบัน
6. อยากให้ทางสถาบันฯ รักษาความหลากหลายทางวัฒนธรรม เช่น เรื่องการฟื้นฟูการนวดของแต่ละพื้นที่ โดยทางกระทรวง อว. จะนำหน่วยงานที่ให้ทุนเข้าไปสนับสนุน เรื่องกีฬามวย ก็อยากให้ฟื้นฟูมวยของแต่ละภาค แต่ละพื้นที่ นอกจากนี้ยังรวมไปถึงอาหาร เสื้อผ้า และการท่องเที่ยวเชิงวัฒนธรรม

ที่มา : https://www.thaigov.go.th/news/contents/details/56184