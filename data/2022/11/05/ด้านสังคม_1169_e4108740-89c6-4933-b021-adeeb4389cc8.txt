รัฐบาลไทย-ข่าวทำเนียบรัฐบาล-รพ.พระนั่งเกล้า จ.นนทบุรี เปิดหน่วยบริการเฉพาะทาง เพิ่มการเข้าถึงการรักษาขั้นสูงให้ประชาชน


วันพฤหัสบดีที่ 3 กุมภาพันธ์ 2565
รพ.พระนั่งเกล้า จ.นนทบุรี เปิดหน่วยบริการเฉพาะทาง เพิ่มการเข้าถึงการรักษาขั้นสูงให้ประชาชน
ปลัดกระทรวงสาธารณสุข เผย โรงพยาบาลพระนั่งเกล้า จังหวัดนนทบุรี ขยายบริการเฉพาะทางขั้นสูงทั้งการผ่าตัดหัวใจแบบเปิด การส่องกล้องทางเดินหายใจส่วนล่างในห้องระบบความดันลบ และไอซียูศัลยกรรมประสาทและสมอง
ปลัดกระทรวงสาธารณสุข เผย โรงพยาบาลพระนั่งเกล้า จังหวัดนนทบุรี ขยายบริการเฉพาะทางขั้นสูงทั้งการผ่าตัดหัวใจแบบเปิด การส่องกล้องทางเดินหายใจส่วนล่างในห้องระบบความดันลบ และไอซียูศัลยกรรมประสาทและสมอง ช่วยให้ประชาชนในจังหวัดนนทบุรีและใกล้เคียงเข้าถึงบริการมากขึ้น ลดระยะเวลาการรอคอยรักษา ลดความแออัด และการส่งต่อไปรักษายังโรงพยาบาลในกรุงเทพฯ
นพ.เกียรติภูมิ วงศ์รจิต ปลัดกระทรวงสาธารณสุข เปิดเผยว่า โรงพยาบาลพระนั่งเกล้า ซึ่งเป็นโรงพยาบาลศูนย์ ในเขตสุขภาพที่ 4 ให้การดูแลผู้ป่วยครบทุกกลุ่มโรค มีศูนย์การแพทย์เฉพาะทางและศูนย์ความเป็นเลิศ ทั้งด้านอุบัติเหตุฉุกเฉิน กระดูกและข้อ จักษุ หลอดเลือดสมอง ทารกแรกเกิด ปากแหว่งเพดานโหว่ รวมถึงสาขาหัวใจและหลอดเลือด ปัจจุบันให้บริการสวนหัวใจ ขยายหลอดเลือดหัวใจด้วยบอลลูนและโซ่ขดลวด ตรวจหัวใจด้วยคลื่นเสียงความถี่สูง ในปี 2564 รักษาผู้ป่วยโรคหัวใจและหลอดเลือดรวม 8,579 ราย และยังมีผู้ป่วยที่ต้องส่งต่อโรงพยาบาลในกรุงเทพฯ รวมถึงผู้ป่วยที่ต้องรอรับบริการผ่าตัดหัวใจอีกกว่า 100 ราย ใช้ระยะเวลารอคอยการรักษาถึง 3-6 เดือน ซึ่ง 80% ของผู้ป่วยที่ต้องส่งต่อนี้เป็นผู้ป่วยหลอดเลือดหัวใจตีบ จึงได้พัฒนาศักยภาพศูนย์โรคหัวใจ ให้สามารถบริการผ่าตัดหัวใจแบบเปิดได้ โดยได้รับความร่วมมือจากสถาบันโรคทรวงอกส่งบุคลากรที่เชี่ยวชาญร่วมทำการผ่าตัดและวางแผนการดูแลผู้ป่วยหลังผ่าตัดให้มีความปลอดภัย ช่วยให้ผู้ป่วยได้เข้าถึงบริการด้านการแพทย์ขั้นสูง ลดอัตราการเสียชีวิต ลดระยะเวลาการรอคอยรักษา ลดความแออัดและการส่งต่อไปรักษายังโรงพยาบาลในกรุงเทพฯ
นอกจากนี้ ยังเปิดหน่วยบริการรักษาโรคระบบทางเดินหายใจและวัณโรคปอด ให้บริการส่องกล้องทางเดินหายใจส่วนล่าง (Bronchoscope) ในห้องความดันลบ เพื่อการตรวจวินิจฉัยและรักษา ป้องกันการแพร่กระจายเชื้อโรคติดต่อทางระบบหายใจ สร้างความปลอดภัยให้กับบุคลากรทางการแพทย์และผู้รับบริการ และขยายหอผู้ป่วยวิกฤติระบบประสาทและสมอง รองรับจำนวนผู้ป่วยที่เพิ่มมากขึ้นด้วย
************************************* 3 กุมภาพันธ์ 2565

ที่มา : https://www.thaigov.go.th/news/contents/details/51191