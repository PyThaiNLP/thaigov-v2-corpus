รัฐบาลไทย-ข่าวทำเนียบรัฐบาล-รอง นรม.และ รมว.พน. (นายสุพัฒนพงษ์ พันธ์มีเชาว์) ประชุมหารือกับรมว.การลงทุนราชอาณาจักรซาอุดีอาระเบีย,รมว.พลังงาน หารือถึงแนวทางการจัดตั้งโครงสร้างการทำงานร่วมกัน


วันพุธที่ 27 กรกฎาคม 2565
พิมพ์
รอง นรม.และ รมว.พน. (นายสุพัฒนพงษ์ พันธ์มีเชาว์) ประชุมหารือกับรมว.การลงทุนราชอาณาจักรซาอุดีอาระเบีย,รมว.พลังงาน หารือถึงแนวทางการจัดตั้งโครงสร้างการทำงานร่วมกัน
เพื่อกระชับความสัมพันธ์ของทั้ง 2 ประเทศ และขับเคลื่อนการดำเนินงานในทุกสาขา ให้มีความต่อเนื่อง และสำเร็จเป็นรูปธรรมโดยเร็ว
วันที่ 27 กรกฎาคม 2565 นายอนุชา บูรพชัยศรี รองเลขาธิการนายนายกรัฐมนตรีฝ่ายการเมือง เปิดเผยว่า ช่วงวันที่ 25-26 ก.ค. 2565 ที่ผ่านมา นายสุพัฒนพงษ์ พันธ์มีเชาว์ รองนายกรัฐมนตรีและรัฐมนตรีว่าการกระทรวงพลังงาน พร้อมด้วยหม่อมหลวงชโยทิต กฤดากร ผู้แทนการค้าไทย ได้เดินทางไปที่ราชอาณาจักรซาอุดีอาระเบีย โดยในช่วงเช้าของวันที่ 25 กรกฎาคม 2565 ได้เข้าพบและประชุมหารือร่วมกับ นายคาหลิด อับดุลอะซีซ อัลฟาลิฮ์ (Mr. Khalid bin Abdulaziz Al-Falih) รัฐมนตรีว่าการกระทรวงการลงทุนราชอาณาจักรซาอุดีอาระเบีย (Minister of Investment of the Kingdom of Saudi Arabia)  ณ กระทรวงการลงทุน และในช่วงบ่ายของวันเดียวกัน ได้หารือกับเจ้าชายอับดุลอาซิซ บิน ซัลมาน บิน อับดุลอาซิซ อัล ซาอุด (His Royal Highness Prince Abdulaziz bin Abdulaziz AL-Saud) รัฐมนตรีว่าการกระทรวงพลังงาน ณ โรงแรมริทซ์ - คาร์ลตัน กรุงริยาด ราชอาณาจักรซาอุดีอาระเบีย
โดยได้มีการหารือเรื่องความร่วมมือด้านการลงทุนในอุตสาหกรรมด้านต่างๆ ระหว่างไทยและราชอาณาจักรซาอุดีอาระเบีย อาทิเช่น ความร่วมมือและการลงทุนด้านพลังงาน โดยเฉพาะอย่างยิ่งด้านพลังงานสะอาดและพลังงานทดแทน, ยานยนต์ไฟฟ้า, การท่องเที่ยวเชิงสุขภาพ, เศรษฐกิจสร้างสรรค์ และการเกษตรยั่งยืน โดยความร่วมมือดังกล่าวถือเป็นการตอบโจทย์การพัฒนาประเทศของซาอุดีอาระเบีย ภายใต้ยุทธศาสตร์ 2030 และเป็นการสร้างโอกาสในการขยายการลงทุนของไทยในซาอุดีอาระเบีย พร้อมทั้งได้เชิญชวนให้ซาอุดีอาระเบียมาลงทุนในไทยด้วย
ทั้งนี้ ได้มีการหารือถึงแนวทางการจัดตั้งโครงสร้างการทำงานร่วมกันของทั้งสองฝ่าย เพื่อกระชับความสัมพันธ์ของทั้ง 2 ประเทศ และขับเคลื่อนการดำเนินงานในทุกสาขาให้มีความต่อเนื่อง และสำเร็จเป็นรูปธรรมโดยเร็ว
และในช่วงเย็นของวันเดียวกัน รองนายกรัฐมนตรีและรัฐมนตรีว่าการกระทรวงพลังงาน และคณะ ได้เข้าเยี่ยมชมศูนย์วิจัยและนวัตกรรม (Innovation Center) ของ Saudi Basic Industries Corporation (SABIC) ณ กรุงริยาด ราชอาณาจักรซาอุดีอาระเบีย ซึ่งเป็นบริษัทมหาชนที่ใหญ่เป็นอันดับสองในตะวันออกกลาง และซาอุดีอาระเบีย มีธุรกิจในกว่า 50 ประเทศทั่วโลก เป็นบริษัทผู้ผลิตปิโตรเคมี, เคมีภัณฑ์, อุตสาหกรรมโพลีเมอร์, ปุ๋ย และโลหะต่างๆ ซึ่งรองนายกรัฐมนตรีมีความประทับใจในผลิตภัณฑ์นวัตกรรมอันหลากหลายที่บริษัท Sabic ได้นำมาจัดแสดงในอาคารประหยัดพลังงานที่ได้การรับรอง LEED Platinum Award (Leadership in Energy and Environmental Design Award) รวมถึง ชิ้นส่วนยานยนต์, ผลิตภัณฑ์ทางการแพทย์, พลังงานทดแทน และวัสดุก่อสร้าง
ในช่วงเช้าวันที่ 26 ก.ค. รองนายกรัฐมนตรีและรัฐมนตรีว่าการกระทรวงพลังงาน และคณะ ได้เข้ารับฟังบรรยายเรื่องยุทธศาสตร์การเปลี่ยนแปลงโครงสร้างด้านพลังงานของราชอาณาจักรซาอุดีอาระเบีย (Saudi Arabia Energy Transition Strategy) จัดโดยกระทรวงพลังงาน ซึ่งรองนายกฯ ประทับใจในการบรรยายของทีมงานคนรุ่นใหม่ ที่ได้อธิบายวิสัยทัศน์ที่ท้าทายของประเทศในการรักษาความเป็นผู้นำด้านพลังงานของโลก ควบคู่ไปกับการสร้างนวัตกรรม และมุ่งสู่การพัฒนาที่ยั่งยืน พร้อมทั้งให้ข้อมูลในรายละเอียด ครอบคลุมตั้งแต่พลังงานฟอสซิล ไปจนถึงพลังงานทดแทน, การกักเก็บคาร์บอน และแนวทางในการขับเคลื่อนการเปลี่ยนผ่านด้านพลังงานไปสู่การใช้พลังงานสะอาดและพลังงานทดแทน
และในช่วงบ่ายของวันเดียวกัน รองนายกรัฐมนตรีและรัฐมนตรีว่าการกระทรวงพลังงาน และคณะ ได้เดินทางไปยังเมืองเจดดาห์ และหารือร่วมกับนายมูฮัมหมัด อบูเนย์ยัน (Mr. Mohammad Abunayyan) ประธานกรรมการ (Chairman of the Board of Directors) ของ ACWA POWER ณ โรงแรม ริทซ์‑คาร์ลตัน ทั้งนี้ ACWA เป็นผู้พัฒนา, ลงทุน, เจ้าของร่วม และผู้ดำเนินการกลุ่มผลิตภัณฑ์การผลิตไฟฟ้า โดยได้มีการหารือถึงโอกาสความร่วมมือระหว่างสองประเทศ ในการพัฒนาให้ประเทศไทยเป็นศูนย์กลางการผลิตพลังงานสะอาดของภูมิภาค และการร่วมลงทุนด้านพลังงานทดแทน ซึ่งสอดคล้องกับเป้าหมายของประเทศไทยในการมุ่งสู่ความเป็นกลางทางคาร์บอน (Carbon Neutrality) ในปี 2050

ที่มา : https://www.thaigov.go.th/news/contents/details/57316