รัฐบาลไทย-ข่าวทำเนียบรัฐบาล-รมต.อนุชา เผยพุทธศาสนิกชนร่วมทำบุญอาสาฬหบูชา-เข้าพรรษาคึกคัก โดยในภาพรวมหลายวัดยกการ์ดสูง เข้มมาตรการเฝ้าระวังโควิด


วันพฤหัสบดีที่ 14 กรกฎาคม 2565
พิมพ์
รมต.อนุชา เผยพุทธศาสนิกชนร่วมทำบุญอาสาฬหบูชา-เข้าพรรษาคึกคัก โดยในภาพรวมหลายวัดยกการ์ดสูง เข้มมาตรการเฝ้าระวังโควิด
รมต.อนุชา เผยพุทธศาสนิกชนร่วมทำบุญอาสาฬหบูชา-เข้าพรรษาคึกคัก โดยในภาพรวมหลายวัดยกการ์ดสูง เข้มมาตรการเฝ้าระวังโควิด
วันที่ 14 กรกฎาคม 2565 นายอนุชา นาคาศัย รัฐมนตรีประจำสำนักนายกรัฐมนตรี ในฐานะที่กำกับดูแลสำนักงานพระพุทธศาสนาแห่งชาติ เปิดเผยว่า ในช่วงวันหยุดทางศาสนา คือ วันที่ 13 กรกฎาคม 2565 ซึ่งตรงกับวันอาสาฬหบูชา และวันที่ 14 กรกฎาคม 2565 ซึ่งตรงกับวันเข้าพรรษา ตนได้รับรายงานว่ามีพุทธศาสนิกชนเดินทางไปร่วมทำบุญที่วัดทั่วประเทศอย่างคึกคัก  ซึ่งภายหลังจากที่รัฐบาลได้ผ่อนปรนมาตรการให้ศาสนสถานสามารถเปิดให้ประชาชนเข้าพื้นที่ได้ พบว่า มีประชาชนทยอยเดินทางไปยังวัดต่างๆ ทั่วประเทศอย่างต่อเนื่อง ขณะที่ตนได้สั่งการให้สำนักงานพระพุทธศาสนาจังหวัดทุกจังหวัด ขอความร่วมมือวัดต่างๆ ยังคงมาตรการป้องกันการแพร่ระบาดโควิด-19 อย่างเข้มข้น โดยเฉพาะในช่วงที่เป็นวันหยุดยาว ซึ่งประชาชนมีการเดินทางไปยังที่ต่างๆ เป็นจำนวนมาก จึงอาจมีความเสี่ยงต่อการเกิดการแพร่ระบาดโควิด-19 ได้
“ในโอกาสวันสำคัญทางพระพุทธศาสนาปีนี้ ผมขอเชิญชวนพุทธศาสนิกชนร่วมกันรักษาศีล ลด ละ เลิก อบายมุขทั้งปวง ปฏิบัติคุณงามความดี ปฏิบัติตนตามพุทธวิถี เจริญจิตตภาวนา และยึดมั่นในหลักธรรมคำสอนเพื่อถวายเป็นพุทธบูชา และเพื่อความเป็นสิริมงคลแก่ตนเองและครอบครัว สำหรับท่านที่เดินทางไปร่วมทำบุญที่วัด ขอความร่วมมือให้ปฏิบัติตามประกาศของกระทรวงสาธารณสุขอย่างเคร่งครัด โดยสวมหน้ากากอนามัยตลอดเวลา และใช้แอลกอฮอร์ทำความสะอาดทุกครั้งหลังเสร็จสิ้นกิจกรรมต่างๆ” รัฐมนตรีประจำสำนักนายกรัฐมนตรี กล่าว

ที่มา : https://www.thaigov.go.th/news/contents/details/56881