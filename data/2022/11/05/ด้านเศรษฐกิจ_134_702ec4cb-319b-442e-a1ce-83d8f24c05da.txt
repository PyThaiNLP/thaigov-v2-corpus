รัฐบาลไทย-ข่าวทำเนียบรัฐบาล-ธพส. ริเริ่มนำระบบ Gamification มาจัดกิจกรรมวัน CG Day ในรูปแบบออนไลน์ เพื่อส่งเสริมพนักงานให้เรียนรู้หลักธรรมาภิบาล ได้อย่างสนุกสนาน


วันศุกร์ที่ 25 มิถุนายน 2564
พิมพ์
ธพส. ริเริ่มนำระบบ Gamification มาจัดกิจกรรมวัน CG Day ในรูปแบบออนไลน์ เพื่อส่งเสริมพนักงานให้เรียนรู้หลักธรรมาภิบาล ได้อย่างสนุกสนาน
ธพส.ผู้บริหารศูนย์ราชการเฉลิมพระเกียรติฯ ริเริ่มใช้ระบบ Gamification มาส่งเสริมและพัฒนาการเรียนรู้ ในการจัดกิจกรรมวันธรรมาภิบาลประจำปี 2564 หรือ CG Day 2021 ในรูปแบบออนไลน์ ภายใต้แนวคิด ซื่อสัตย์ โปร่งใส ใส่ใจสังคมและสิ่งแวดล้อม เป็นรายแรกๆ ของประเทศ
นายยุทธนา หยิมการุณ ประธานกรรมการ บริษัท ธนารักษ์พัฒนาสินทรัพย์ จำกัด ประธานเปิดงานวันธรรมาภิบาล (CG Day) ประจำปี 2564 เปิดเผยว่า ธพส. ได้มีการจัดกิจกรรมวันธรรมาภิบาล หรือ CG Day เพื่อส่งเสริมให้ผู้บริหารและพนักงาน ธพส. ได้รู้จักเข้าใจในหลักธรรมาภิบาลมีจริยธรรมและจรรยาบรรณในการปฏิบัติงานอย่างต่อเนื่องทุกปี โดยในปี 2564 นี้ ได้จัดงานภายใต้แนวคิด ซื่อสัตย์ โปร่งใส ใส่ใจสังคมและสิ่งแวดล้อม แต่เนื่องจากสถานการณ์การแพร่ระบาดของโรคติดเชื้อไวรัสโควิด-19 จึงทำให้ต้องมีการปรับเปลี่ยนรูปแบบการจัดงานให้เข้ากับสถานการณ์ โดยเปลี่ยนมาจัดงานในรูปแบบออนไลน์ โดยผู้บริหารและพนักงาน ธพส. ได้รับมอบนโยบายด้านการกำกับดูแลกิจการที่ดีจาก นางศิริพร นพวัฒนพงศ์ ประธานกรรมการกำกับดูแลกิจการและความรับผิดชอบต่อสังคม
ดร.นาฬิกอติภัค แสงสนิท กรรมการผู้จัดการ บริษัท ธนารักษ์พัฒนาสินทรัพย์ จำกัด กล่าวว่า ในปี 2564 นี้ ธพส. ได้มีการริเริ่มนำระบบ Gamification มาพัฒนาการเรียนรู้ เป็นรายแรก ๆ ของประเทศ เพื่อส่งเสริมให้พนักงานเข้าถึงหลักธรรมาภิบาลได้ง่าย สนุกสนาน และทั่วถึงอย่างไม่น่าเบื่อ เป็นการถ่ายทอดเรื่องราวที่อาจเข้าใจยากให้ง่ายขึ้น ผ่านกิจกรรมแปลกใหม่น่าสนใจ เช่น เกมตีตุ่น ลุ้นหาความยั่งยืน เพื่อให้รู้จักกับเป้าหมายการพัฒนาที่ยั่งยืน ทั้งหมด 17 เป้าหมาย เกมจับคู่ รู้ KM หรือ Knowledge Management  โดยต้องจับคู่ข้อความกับความหมายให้ตรงกัน และเกมถามตอบความปลอดภัยอาชีวอนามัย เป็นต้น
สำหรับกิจกรรมวัน CG Day 2021 ยังรณรงค์ให้พนักงานร่วมสนับสนุนอาหารและเครื่องดื่มจากร้านค้าภายในศูนย์ราชการเฉลิมพระเกียรติฯ แจ้งวัฒนะ แทนการจัดเลี้ยงสังสรรค์ภายในบริษัท เพื่อเป็นส่วนหนึ่งในการสนับสนุนผู้เช่าพื้นที่พาณิชย์ในภาวะวิกฤติการแพร่ระบาดของเชื้อไวรัสโควิด-19 นอกจากนี้ยังมีการประกาศรางวัลการประกวดจากกิจกรรม CSR in Process ภายใต้แนวคิด ปรับเพื่อเปลี่ยน และการบรรยายในหัวข้อ มุมมองของผู้บริหารยุคใหม่ต่อการดำเนินธุรกิจอย่างยั่งยืนภายใต้ยุค New Normal ถ่ายทอดผ่าน ZOOM เฟซบุ๊ก บริษัท ธนารักษ์พัฒนาสินทรัพย์ จำกัด และ Digital Signage ภายในศูนย์ราชการเฉลิมพระเกียรติฯ แจ้งวัฒนะ อีกด้วย
ฝ่ายสื่อสารองค์กร ธพส.
โทร. 0 2142 2264

ที่มา : https://www.thaigov.go.th/news/contents/details/43086