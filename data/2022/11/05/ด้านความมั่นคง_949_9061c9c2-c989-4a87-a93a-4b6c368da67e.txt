รัฐบาลไทย-ข่าวทำเนียบรัฐบาล-รมว. เฮ้ง ส่งที่ปรึกษา “ธิวัลรัตน์” เยี่ยมผู้ประกันตนเนื่องในวันสงกรานต์


วันจันทร์ที่ 11 เมษายน 2565
พิมพ์
รมว. เฮ้ง ส่งที่ปรึกษา “ธิวัลรัตน์” เยี่ยมผู้ประกันตนเนื่องในวันสงกรานต์
รมว. เฮ้ง ส่งที่ปรึกษา “ธิวัลรัตน์” เยี่ยมผู้ประกันตนเนื่องในวันสงกรานต์
เมื่อวันที่ 11 เมษายน 2565 นายสุชาติ ชมกลิ่น รัฐมนตรีว่าการกระทรวงแรงงาน มอบหมายให้นางธิวัลรัตน์ อังกินันทน์ ที่ปรึกษารัฐมนตรีว่าการกระทรวงแรงงาน พร้อมด้วย นางเธียรรัตน์ นะวะมะวัฒน์ โฆษกกระทรวงแรงงาน (ฝ่ายการเมือง) นางรัศมี สุจโต ประกันสังคมจังหวัดเพชรบุรีพร้อมด้วยหัวหน้า ส่วนราชการหน่วยงานในสังกัดกระทรวงแรงงานจังหวัดเพชรบุรี ลงพื้นที่มอบของเยี่ยม เพื่อสร้างขวัญกำลังใจให้กับผู้ประกันตนที่ป่วย ในโรงพยาบาลพระจอมเกล้าและโรงพยาบาลท่ายาง โดยมี นายแพทย์พิเชษฐ พัวพันกิจเจริญ ผู้อำนวยการโรงพยาบาลพระจอมเกล้า จังหวัดเพชรบุรี นายแพทย์จตุภูมิ นีละศรี ผู้อำนวยการโรงพยาบาลท่ายาง พร้อมคณะเจ้าหน้าที่ให้การต้อนรับ
นางธิวัลรัตน์ อังกินันทน์ ที่ปรึกษารัฐมนตรีว่าการกระทรวงแรงงาน กล่าวว่า ท่านพลเอกประยุทธ์จันทร์โอชา นายกรัฐมนตรีและรัฐมนตรีว่าการกระทรวงกลาโหม พลเอกประวิตร วงศ์สุวรรณรองนายกรัฐมนตรี ที่กำกับดูแลกระทรวงแรงงาน มีความห่วงใยลูกจ้าง ผู้ประกันตนที่ประสบอันตรายหรือเจ็บป่วยและให้ความสำคัญในการดูแลผู้ประกันตนอย่างใกล้ชิด กระทรวงแรงงานโดยสำนักงานประกันสังคม มีความตั้งใจที่จะดูแลแรงงานที่เป็นผู้ประกันตน เพื่อให้ได้รับการคุ้มครองมีหลักประกันความมั่นคงในการทำงาน ให้เข้าถึงสิทธิ ตามมาตรฐานการให้บริการทางการแพทย์ โดยสถานพยาบาลมีหน้าที่ให้บริการทางการแพทย์แก่ผู้ประกันตนตลอด 24 ชั่วโมง หากผู้ประกันตนเจ็บป่วยหรือประสบอุบัติเหตุฉุกเฉิน สามารถเข้ารับการรักษาตัวในโรงพยาบาลที่อยู่ใกล้ที่สุดได้ทันที โดยไม่ถูกทวงถามสิทธิก่อนรักษา ไม่ต้องสำรองจ่ายค่ารักษาพยาบาลไม่ถูกบ่ายเบี่ยง การรักษา และได้รับการดูแลรักษาจนสิ้นสุดการรักษา ในวันนี้ท่านสุชาติ ชมกลิ่น รัฐมนตรีว่าการกระทรวงแรงงาน ได้มอบหมายให้ดิฉัน และคณะลงพื้นที่ ในจังหวัดเพชรบุรี เยี่ยมผู้ประกันตนพร้อมมอบสิ่งของจำเป็นในชีวิตประจำวันให้กับผู้ประกันตนที่เจ็บป่วย ณ โรงพยาบาลพระจอมเกล้า จังหวัดเพชรบุรี และผู้ป่วย ในโรงพยาบาลท่ายาง อำเภอท่ายาง จังหวัดเพชรบุรี
ทั้งนี้ นางธิวัลรัตน์ อังกินันทน์ ที่ปรึกษารัฐมนตรีว่าการกระทรวงแรงงาน ได้พบปะพูดคุยขอบคุณเจ้าหน้าที่และบุคลากรทางการแพทย์ทั้ง 2 โรงพยาบาล และเยี่ยมให้กำลังใจผู้ประกันตน เพื่อสร้างความเชื่อมั่นว่า กระทรวงแรงงาน โดยสำนักงานประกันสังคม พร้อมดูแลและพัฒนาระบบจัดการให้บริการ ทางการแพทย์ให้มีประสิทธิภาพ ซึ่งเป็นนโยบายที่สำคัญในการสร้างความพึงพอใจให้ผู้ประกันตน โดย นายสุชาติ ชมกลิ่น รัฐมนตรีว่าการกระทรวงแรงงาน ได้ฝากความห่วงใยและขอเป็นกำลังใจ มายังผู้ประกันตนที่เจ็บป่วยในสถานพยาบาลหรือผู้ป่วยหลังภาวะวิกฤต เพราะผู้ประกันตนทุกคนคือครอบครัวเดียวกัน
+++++++++++++++++++
กองเผยแพร่และประชาสัมพันธ์
11 เมษายน 2565

ที่มา : https://www.thaigov.go.th/news/contents/details/53512