รัฐบาลไทย-ข่าวทำเนียบรัฐบาล-กรมทางหลวงชนบท สร้างถนนเลียบชายฝั่งทะเลภาคใต้สาย ชพ.4019 จังหวัดชุมพร กว่า 19 กิโลเมตร เสร็จสมบูรณ์


วันจันทร์ที่ 23 พฤษภาคม 2565
กรมทางหลวงชนบท สร้างถนนเลียบชายฝั่งทะเลภาคใต้สาย ชพ.4019 จังหวัดชุมพร กว่า 19 กิโลเมตร เสร็จสมบูรณ์
ส่งเสริมเศรษฐกิจการท่องเที่ยวอย่างยั่งยืนตามนโยบายของรัฐมนตรีว่าการกระทรวงคมนาคม
กรมทางหลวงชนบท (ทช.) กระทรวงคมนาคม ดำเนินโครงการก่อสร้างถนนเลียบชายฝั่งทะเลด้านตะวันตกของอ่าวไทย ถนนทางหลวงชนบทสาย ชพ.4019 แยกทางหลวงแผ่นดินหมายเลข 4002 (กม. ที่ 13+100) - บ้านแหลมสันติ อำเภอหลังสวน และละแม จังหวัดชุมพร ระยะทาง 19.891 กิโลเมตร เสร็จสมบูรณ์
นายอภิรัฐ ไชยวงศ์น้อย อธิบดีกรมทางหลวงชนบท กล่าวว่า ตามที่คณะรัฐมนตรีเห็นชอบในโครงการพัฒนาการท่องเที่ยวถนนเลียบชายฝั่งทะเลด้านตะวันตกของอ่าวไทยอย่างยั่งยืน ครอบคลุมพื้นที่จังหวัดสมุทรสงคราม เพชรบุรี ประจวบคีรีขันธ์ ชุมพร และระนอง เพื่อพัฒนาโครงข่ายถนนดังกล่าวให้มีความต่อเนื่อง ส่งเสริมเศรษฐกิจการท่องเที่ยวชายฝั่งทะเลระดับสากลอย่างยั่งยืน ยกระดับคุณภาพชีวิตให้ประชาชนและนักท่องเที่ยวสามารถเดินทางได้อย่างสะดวกรวดเร็วปลอดภัย รวมถึงยังเป็นไปตามนโยบายของนายศักดิ์สยาม ชิดชอบ รัฐมนตรีว่าการกระทรวงคมนาคม ที่ได้มอบหมายให้หน่วยงานที่เกี่ยวข้องดำเนินการพัฒนาโครงสร้างพื้นฐานด้านการท่องเที่ยว เพื่อพัฒนาโครงข่ายถนนให้มีความสมบูรณ์และส่งเสริมให้เป็นถนนท่องเที่ยวอย่างเป็นรูปธรรม ถนนทางหลวงชนบทสาย ชพ.4019 แยกทางหลวงแผ่นดินหมายเลข 4002 (กม. ที่ 13+100) - บ้านแหลมสันติ อำเภอหลังสวน และละแม จังหวัดชุมพร มีจุดเริ่มต้นโครงการจาก กม. ที่ 0+000 - 19+891 โดยก่อสร้างเป็นผิวจราจรแบบแอสฟัลท์ติกคอนกรีต กว้าง 7 เมตร ไหล่ทางกว้าง 0.50 - 2.50 เมตร พร้อมก่อสร้างสะพานคอนกรีตเสริมเหล็ก 3 แห่ง ระบบไฟฟ้าแสงสว่าง พร้อมเครื่องหมายจราจรเพื่อความปลอดภัย ใช้งบประมาณในการก่อสร้าง 172.082 ล้านบาท ซึ่งสายทางดังกล่าว เป็นเส้นทางเข้าสู่แหล่งท่องเที่ยว ได้แก่ หาดคอเขา หาดตะวันฉาย และหาดละแม อีกด้วย
อย่างไรก็ตาม ในปี 2565 ทช. ยังมีโครงการก่อสร้างถนนเลียบชายฝั่งทะเลด้านตะวันตกของอ่าวไทย ที่อยู่ระหว่างก่อสร้างอีก จำนวน 3 โครงการ ดังนี้
1. ถนนสายเพชรเกษม - สถานีรถไฟทุ่งประดู่ - วัดทับสะแก อำเภอทับสะแก จังหวัดประจวบคีรีขันธ์ ระยะทาง 3.418 กิโลเมตร ซึ่งขณะนี้มีผลงานความคืบหน้ากว่าร้อยละ 45 คาดว่าจะก่อสร้างแล้วเสร็จประมาณช่วงกลางปี 2565 ใช้งบประมาณในการก่อสร้าง 20.650 ล้านบาท
2. ถนนสายบ้านบางคอย - บ้านทุ่งคาน้อย อำเภอเมือง จังหวัดชุมพร ระยะทาง 8.658 กิโลเมตร ขณะนี้มีผลงานความคืบหน้ากว่าร้อยละ 11 คาดว่าจะก่อสร้างแล้วเสร็จในปี 2565 ใช้งบประมาณในการก่อสร้าง 31.984 ล้านบาท
3. ถนนสายแยกทางหลวงแผ่นดินหมายเลข 4002 (กม .ที่ 13+100) - บ้านแหลมสันติ (ตอนที่ 2) อำเภอหลังสวน และละแม จังหวัดชุมพร ระยะทาง 6.753 กิโลเมตร ซึ่งได้เริ่มเข้าพื้นที่ก่อสร้างไปเมื่อเดือนเมษายน 2565 และคาดว่าจะก่อสร้างแล้วเสร็จในปี 2566 ใช้งบประมาณในการก่อสร้าง 105.440 ล้านบาท

ที่มา : https://www.thaigov.go.th/news/contents/details/54874