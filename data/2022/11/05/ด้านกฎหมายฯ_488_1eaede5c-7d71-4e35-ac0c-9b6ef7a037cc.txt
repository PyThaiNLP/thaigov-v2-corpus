รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม ลงพื้นที่ จ.นครศรีธรรมราช หวังชาวบ้านริเริ่มพัฒนาต่อยอดกระท่อม อัพเกรดผลิตภัณฑ์สร้างอาชีพเป็นรายได้ ขอบคุณชาวใต้เปลี่ยนใบไม้เป็นเงิน


วันเสาร์ที่ 2 เมษายน 2565
พิมพ์
รัฐมนตรีว่าการกระทรวงยุติธรรม ลงพื้นที่ จ.นครศรีธรรมราช หวังชาวบ้านริเริ่มพัฒนาต่อยอดกระท่อม อัพเกรดผลิตภัณฑ์สร้างอาชีพเป็นรายได้ ขอบคุณชาวใต้เปลี่ยนใบไม้เป็นเงิน
รัฐมนตรีว่าการกระทรวงยุติธรรม ลงพื้นที่ จ.นครศรีธรรมราช หวังชาวบ้านริเริ่มพัฒนาต่อยอดกระท่อม อัพเกรดผลิตภัณฑ์สร้างอาชีพเป็นรายได้ ขอบคุณชาวใต้เปลี่ยนใบไม้เป็นเงิน "สมบัติ" ยัน ม.วลัยลักษณ์พร้อมช่วยสนับสนุนทำวิจัย
เมื่อวันศุกร์ที่ ๑ เมษายน ๒๕๖๕ ณ มหาวิทยาลัยวลัยลักษณ์ จังหวัดนครศรีธรรมราช มีการจัดงาน "กิจกรรมสัญจรพืชกระท่อม พืชกระท่อมสร้างเศรษฐกิจไทย ใช้อย่างไรให้มีคุณค่าและยั่งยืน" โดยมี นายสมศักดิ์ เทพสุทิน รัฐมนตรีว่าการกระทรวงยุติธรรม เป็นประธานในพิธี พร้อมด้วย นายธนวัชร นิติกาญจนา ที่ปรึกษารัฐมนตรีว่าการกระทรวงยุติธรรม นายสมพงษ์ มากมณี รองผู้ว่าราชการจังหวัดนครศรีธรรมราชการ นายสัณหพจน์ สุขศรีเมือง ส.ส.นครศรีธรรมราช พรรคพลังประชารัฐ นายวิชัย ไชยมงคล เลขาธิการ ป.ป.ส. และนายสมบัติ ธํารงธัญวงศ์ อธิการบดีมหาวิทยาลัยวลัยลักษณ์ ผู้บริหารกระทรวงยุติธรรม หัวหน้าส่วนราชการในจังหวัดนครศรีธรรมราช และประชาชนร่วมงาน
โดยช่วงแรกเป็นการขายทอดตลาดทรัพย์สิน ประเภทโมเดล ๒๐๐ รายการ อาทิ โมเดลลูฟี่ ไคโด บิ๊กมัม จากการ์ตูนเรื่องวันพีช โมเดลทรานฟอร์เมอร์ เพื่อนำรายได้เข้า กองทุนป้องกัน ปราบปราม และแก้ไขปัญหายาเสพติด
จากนั้นนายสมศักดิ์ ได้ร่วมเปิดงานพืชกระท่อม โดยนายสมบัติ กล่าวต้อนรับว่า กระท่อมเป็นพืชที่มีประโยชน์ ตนเชื่อมั่นว่านายสมศักดิ์จะพัฒนาพืชกระท่อมให้เป็นพืชเศรษฐกิจ ทำให้ความเป็นอยู่ของชาวบ้าน ขอบคุณนายสมศักดิ์ที่ทุ่มเทชีวิตการทำงาน เราพร้อมที่จะให้การสนับสนุน และมหาวิทยาลัยของเราก็จะเป็นส่วนหนึ่งในการขับเคลื่อนพัฒนาวิจัยต่อยอดต่อไป
นายสมศักดิ์ กล่าวว่า สาเหตุการจัดงาน พืชกระท่อมสร้างเศรษฐกิจไทย ใช้อย่างไรให้มีคุณค่าและยั่งยืน ครั้งที่ ๒ เพื่อแสดงความขอบคุณ พี่น้องชาวนครศรีธรรมราช ที่ร่วมสนับสนุนกัน จนทำให้กฎหมายปลดล็อกพืชกระท่อมผ่านสภาได้สำเร็จ ทุกท่านคือส่วนหนึ่งที่ทำให้พืชกระท่อมประสบความสำเร็จในวันนี้ ทำให้การเคี้ยวแบบวิถีชาวบ้าน การซื้อขาย ไม่ผิดกฎหมาย ก่อนที่กฎหมายปลดล็อกพืชกระท่อมจะประกาศใช้ ป.ป.ส. ได้นำร่องให้ ๘ หมู่บ้าน อาทิ บ้านแพกลาง บ้านด่านช้าง บ้านหนองใหญ่ บ้านนาแยกใต้ ที่อยู่ใน อ.ถ้ำพรรณรา ต.คลองเส ซึ่งทั้ง ๘ หมู่บ้านนั้นรักษาไว้ ๘๘๔ ต้น มี ๔๔๐ ครัวเรือนที่ช่วยรักษา ผมต้องขอบคุณที่รักษาไว้ ไม่เช่นนั้นในเวลานี้ เราคงไม่เหลือต้นกระท่อม เพราะต้องตัดทำลายทิ้งไปแล้ว โดยการปลดล็อกพืชกระท่อมในครั้งนี้ มีพี่น้องชาวนครศรีธรรมราชที่เป็นผู้ใช้กระท่อมแบบวิถีชาวบ้านมากเป็นอันดับสอง สูงถึง ๓๘,๓๙๐ คน ตนก็หวังว่าทุกท่านจะนำใบไม้ ที่พวกเรารักษาและใช้มาไปต่อยอดทำธุรกิจ สร้างรายได้ให้แก่ครอบครัว เป็นรายได้รอง
นายสมศักดิ์ กล่าวอีกว่า เวลานี้ การปลูกกระท่อม ทุกคนอิจฉาชาวใต้หมดได้ปลูกมาก่อน วันนี้ปลูกได้จริง ทำให้คนทั้งประเทศเรียกร้องให้ตนเข้าไปสนับสนุน ให้มีการปลูกไปยัง ทั่วประเทศให้ได้ และความต้องการของตลาดยังสูง ต่างประเทศมีมูลค่าตลาด ๕๐๐,๐๐๐ ล้านบาท ซึ่งพืชกระท่อมของไทยน่าจะเป็นสายพันธุ์ที่ดีที่สุด เราจึงต้องมีการพัฒนาต่อยอดต่อไป
"ผมอยากขอบคุณพี่น้องชาวปักษ์ใต้ ทุกท่านคือส่วนหนึ่ง วันนี้เราได้เปลี่ยนใบไม้ให้มีมูลค่า ทำให้ชาวบ้านมีรายได้ จากนี้ผมจะหาแนวทางและหาความร่วมมือ จากภาคส่วนต่างๆ เพื่อต่อยอดให้ทุกคนที่ปลูกกระท่อมมีรายได้  ผมขอยืนยันตลอดการทำงานการเมืองมา ผมยึดประโยชน์ของสังคมและประชาชนเป็นที่ตั้งขอบคุณทุกท่านที่มาร่วมงาน หวังว่าพี่น้องทุกท่านจะมองเห็นทิศทางพืชกระท่อมของไทย จนเกิดความริเริ่มพัฒนาต่อยอด ให้กระท่อมเป็นพืชเศรษฐกิจตัวใหม่ สร้างรายได้ให้พี่น้องประชาชน"นายสมศักดิ์ กล่าว
จากนั้นนายสมศักดิ์ ได้เดินชมบูธการแสดงผลิตภัณฑ์ต่างๆ ที่มาจากพืชกระท่อม เช่น ชาชงสมุนไพร ชากระท่อมพร้อมดื่ม น้ำมันกระท่อม ไอติมกระท่อม หมากฝรั่ง และคอนเสิร์ตจากวง มาลีฮวนน่า

ที่มา : https://www.thaigov.go.th/news/contents/details/53224