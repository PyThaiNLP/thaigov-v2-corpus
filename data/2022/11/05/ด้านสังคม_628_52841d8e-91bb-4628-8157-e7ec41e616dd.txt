รัฐบาลไทย-ข่าวทำเนียบรัฐบาล-ดีอีเอส ปลื้มส่งท้าย ก.ย. จำนวนเรื่องข่าวปลอมที่ต้องตรวจสอบต่ำร้อย


วันศุกร์ที่ 1 ตุลาคม 2564
ดีอีเอส ปลื้มส่งท้าย ก.ย. จำนวนเรื่องข่าวปลอมที่ต้องตรวจสอบต่ำร้อย
ดีอีเอส ปลื้มส่งท้าย ก.ย. จำนวนเรื่องข่าวปลอมที่ต้องตรวจสอบต่ำร้อย
“นพวรรณ” โฆษกดีอีเอสฝ่ายการเมือง เปิดผลมอนิเตอร์สถานการณ์ข่าวปลอมสัปดาห์สุดท้ายของเดือน ก.ย. 64 มีจำนวนเฟคนิวส์ที่ต้องตรวจสอบ 90 เรื่อง สะท้อนตัวเลขข่าวปลอมที่ลดลงต่อเนื่อง
นางสาวนพวรรณ หัวใจมั่น โฆษกกระทรวงดิจิทัลเพื่อเศรษฐกิจและสังคมฝ่ายการเมือง กล่าวว่า สรุปผลการมอนิเตอร์ และรับแจ้งข่าวปลอมประจำสัปดาห์ ระหว่างวันที่  24-30 ก.ย. 64 โดยศูนย์ต่อต้านข่าวปลอม มีข้อความที่เข้ามาทั้งสิ้น 11,542,525 ข้อความ โดยจากการคัดกรองมีข้อความที่ต้องดำเนินการตรวจสอบ (Verify) จำนวน 167 ข้อความ รวมเรื่องที่ต้องดำเนินการตรวจสอบ 90 เรื่อง ในจำนวนนี้เป็นข่าวเกี่ยวกับโควิด 44 เรื่อง
ด้านภาพรวมของเรื่องที่เข้าเกณฑ์ตรวจสอบ อันดับ 1 อยู่ในหมวดข่าวกลุ่มนโยบายรัฐบาล/ข่าวสารทางราชการ เป็นสัดส่วนมากกว่า 50%  ตามมาด้วยกลุ่มผลิตภัณฑ์สุขภาพ กลุ่มภัยพิบัติ และกลุ่มเศรษฐกิจ
ทั้งนี้ จากการประสานงานของศูนย์ต่อต้านข่าวปลอมไปยังหน่วยงานที่เกี่ยวข้อง มีข่าวที่ได้รับผลการตรวจสอบกลับมาแล้ว 40 เรื่อง พบว่าเป็นข่าวปลอมและข่าวบิดเบือน จำนวน 16 เรื่อง ขณะที่ ข่าวปลอมที่มีคนสนใจสูงสุด 3 อันดับแรกในรอบสัปดาห์ล่าสุดนี้ ได้แก่ อันดับ 1 เรื่องวัคซีนโควิด-19 เป็นอาวุธชีวภาพที่ใช้ฆ่าคนทางอ้อม คนที่ฉีดจะมีชีวิตไม่ยืนยาว อันดับ 2  ยาฟ้าทะลายโจร สามารถกินก่อนติดเชื้อโควิด-19 ได้ ไม่ทำลายตับ แต่เป็นการช่วยบำรุงรักษาตับ และอันดับที่ 3 เรื่อง ธปท. ส่ง sms ให้ประชาชน แจ้งว่าได้รับสินเชื่อ
“จำนวนข่าวปลอมที่ลดลงต่อเนื่อง เป็นผลจากการทำงานร่วมกันของทุกภาคส่วนเพื่อช่วยกันแก้ไขปัญหาข่าวปลอม และประชาชนก็เป็นภาคส่วนสำคัญของความร่วมมือนี้ ดังนั้น เมื่อได้รับข่าวสารข้อมูลผ่านโซเชียล ควรตรวจสอบให้รอบด้าน เลือกเชื่อ เลือกแชร์ และประชาชนทุกคนสามารถเข้ามามีส่วนร่วมสนับสนุนการแก้ไขปัญหาการเผยแพร่ข้อมูลเท็จทางสื่อสังคมออนไลน์ ตลอดจนแจ้งเบาะแสการฉ้อโกงหรือหลอกลวงทางโซเชียล โดยแจ้งเข้ามาได้ผ่านช่องทาง ดังนี้ ไลน์ @antifakenewscenter เว็บไซต์ https://www.antifakenewscenter.com/ ทวิตเตอร์https://twitter.com/AFNCThailand และโทรสายด่วน GCC 1111 ต่อ 87 รวมทั้งศูนย์รับเรื่องร้องเรียนปัญหาออนไลน์โทร. 1212 เพื่อจะประสานต่อไปยังหน่วยงานที่เกี่ยวข้องต่อไป
************

ที่มา : https://www.thaigov.go.th/news/contents/details/46487