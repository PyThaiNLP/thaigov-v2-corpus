รัฐบาลไทย-ข่าวทำเนียบรัฐบาล-ปลัด สธ. ติดตามความพร้อมเปิดโรงพยาบาลสวรรค์ประชารักษ์แห่งใหม่ จ.นครสวรรค์


วันศุกร์ที่ 1 กรกฎาคม 2565
ปลัด สธ. ติดตามความพร้อมเปิดโรงพยาบาลสวรรค์ประชารักษ์แห่งใหม่ จ.นครสวรรค์
ปลัดกระทรวงสาธารณสุข ลงพื้นที่ติดตามความพร้อมโรงพยาบาลสวรรค์ประชารักษ์แห่งใหม่ จังหวัดนครสวรรค์ ขยายบริการหลากหลายแผนก รองรับประชาชนพื้นที่เขตสุขภาพที่ 3 เตรียมเปิดให้บริการเดือนสิงหาคม 2565 นี้
วันนี้ (1 กรกฎาคม 2565) ที่ห้องประชุมภูมิธารา ชั้น 5 อาคาร 100 ปี โรงพยาบาลสวรรค์ประชารักษ์แห่งใหม่ อำเภอเมือง จังหวัดนครสวรรค์ นายแพทย์เกียรติภูมิ วงศ์รจิต ปลัดกระทรวงสาธารณสุข พร้อมด้วยแพทย์หญิงวิพรรณ สังคหะพงศ์ ผู้ตรวจราชการกระทรวงสาธารณสุข เขตสุขภาพที่ 3 และคณะ ลงพื้นที่ตรวจเยี่ยมติดตามการเตรียมความพร้อมการเปิดโรงพยาบาลสวรรค์ประชารักษ์แห่งใหม่ พร้อมเปิดป้ายห้องประชุมภูมิธารา และรับมอบเงินบริจาคจากผู้มีจิตศรัทธา จำนวน 1,951,500 บาท
นายแพทย์เกียรติภูมิ กล่าวว่า การก่อสร้างโรงพยาบาลสวรรค์ประชารักษ์แห่งใหม่ ขณะนี้ใกล้เสร็จสมบูรณ์ตามแผน มีการเตรียมพร้อมระบบต่างๆ อย่างดี ทั้งด้านอาคารสถานที่ การปรับภูมิทัศน์ โดยเฉพาะกระบวนการนัดหมายผู้ป่วย ระบบการขนส่ง/การเดินทาง และระบบบริการรับ-ส่งผู้ป่วย เป็นต้น ซึ่งในช่วงแรกของการเปิดให้บริการจะเน้นผู้ป่วยที่ไม่มีอาการหนัก เพื่อความสะดวกในการให้และรับบริการ โดยเตรียมเปิดให้บริการในวันที่ 1 สิงหาคม 2565 และกำหนดจัดพิธีเปิดอย่างเป็นทางการในวันที่ 15 สิงหาคม 2565 นี้
นายแพทย์เกียรติภูมิกล่าวต่อว่า ขอขอบคุณทุกภาคส่วนที่ร่วมมือกันสร้างสิ่งที่เป็นสาธารณะประโยชน์แก่สังคม ซึ่งโรงพยาบาลสวรรค์ประชารักษ์แห่งใหม่นี้จะเป็นที่พึ่งของประชาชน ให้สามารถเข้าถึงระบบบริการสุขภาพได้อย่างเท่าเทียม รองรับการให้บริการประชาชนในพื้นที่เขตสุขภาพที่ 3 ครอบคลุม  5 จังหวัด ได้แก่นครสวรรค์ กำแพงเพชร พิจิตร อุทัยธานี และชัยนาท โดยในวันที่ 1 สิงหาคมนี้ จะสามารถเปิดให้บริการได้หลายแผนก อาทิ ศูนย์ไตเทียม ห้องฉุกเฉิน ผู้ป่วยนอก เคมีบำบัด ทันตกรรม จักษุกรรม อายุรกรรม คลินิกโรคระบบทางเดินหายใจ และบริการผู้ป่วยใน เช่น หอผู้ป่วยอายุรกรรมหญิง-ชาย หอผู้ป่วยศัลยกรรมและออรโธปิดิกส์ หอผู้ป่วยสงฆ์สามัญ หอผู้ป่วยเคมีโรคเลือด เป็นต้น
************************************** 1 กรกฎาคม 2565

ที่มา : https://www.thaigov.go.th/news/contents/details/56435