รัฐบาลไทย-ข่าวทำเนียบรัฐบาล-บริษัท ขนส่ง จำกัด พร้อมดูแลผู้โดยสารเดินทางในช่วงฤดูฝน


วันพุธที่ 16 มิถุนายน 2564
บริษัท ขนส่ง จำกัด พร้อมดูแลผู้โดยสารเดินทางในช่วงฤดูฝน
กำชับพนักงานตรวจความพร้อม รถโดยสารก่อนเดินทาง เพิ่มความระมัดระวังในการขับขี่และมาตรการป้องกันการแพร่ระบาดเชื้อไวรัส COVID-19
นายสัญลักข์ ปัญวัฒนลิขิต กรรมการผู้จัดการใหญ่ บริษัท ขนส่ง จำกัด (บขส.) กระทรวงคมนาคม เปิดเผยว่า ขณะนี้ได้เข้าสู่ฤดูฝนหลายพื้นที่มีฝนตกอย่างต่อเนื่อง ทำให้ถนนลื่นเสี่ยงต่อการเกิดอุบัติเหตุได้ง่าย บขส. จึงได้เพิ่มมาตรการการเดินรถหน้าฝน โดยกำชับไปยังพนักงานประจำรถ บขส. และรถร่วมตรวจเช็กสภาพความพร้อมของรถโดยสารให้พร้อมใช้งาน เช่น สภาพยาง ก้านปัดน้ำฝน ไฟหน้า - หลัง ระบบเบรก เข็มขัดนิรภัย รวมทั้งกำชับให้พนักงานปฏิบัติตามกฎจราจรอย่างเคร่งครัด โดยเฉพาะใช้ความเร็วในการขับรถไม่เกิน 80 - 90 กิโลเมตรต่อชั่วโมง ตามที่กฎหมายกำหนด และเมื่อเจอฝนตก สภาพถนนเปียก เส้นทางที่น้ำท่วมขังให้ใช้ความเร็วลดลง เพิ่มความระมัดระวังในการขับรถให้มากขึ้นแม้จะมีความชำนาญเส้นทางไม่ควรขับขี่โดยประมาท เพื่อให้ผู้โดยสารถึงจุดหมายอย่างปลอดภัย
นอกจากนี้จากการแพร่ระบาดของเชื้อไวรัส COVID-19 ในหลายพื้นที่ ส่งผลกระทบให้มีผู้โดยสารใช้บริการ ประมาณ 20,000 คนต่อวัน จากที่ช่วงก่อนจะมีการระบาดระลอกที่ 3 มีผู้ใช้บริการอยู่ที่ 50,000 - 60,000 คนต่อวัน ทำให้ขณะนี้ บขส. เดินรถไม่ถึง 10% โดยมีเส้นทางดังนี้
1. เส้นทางภาคเหนือ เปิดให้บริการ 7 เส้นทาง คือ กรุงเทพฯ - เชียงใหม่ กรุงเทพฯ - ทุ่งช้าง กรุงเทพฯ - อุตรดิตถ์ กรุงเทพฯ - แม่สอด กรุงเทพฯ - แม่สาย กรุงเทพฯ - หล่มเก่า และกรุงเทพฯ - คลองลาน
2. เส้นทางภาคตะวันออกเฉียงเหนือและภาคตะวันออก เปิดให้บริการ 10 เส้นทาง คือ กรุงเทพฯ - หนองบัวลำภู กรุงเทพฯ - นครพนม กรุงเทพฯ - เลย - เชียงคาน กรุงเทพฯ - สุรินทร์ กรุงเทพฯ - บุรีรัมย์ กรุงเทพฯ - อุบลราชธานี กรุงเทพฯ - มุกดาหาร กรุงเทพฯ - รัตนบุรี กรุงเทพฯ - ตราด และกรุงเทพฯ - สระบุรี
3. เส้นทางภาคใต้ เปิดให้บริการ 12 เส้นทาง คือ กรุงเทพฯ - ยะลา กรุงเทพฯ - สุไหงโกลก กรุงเทพฯ - สงขลา กรุงเทพฯ - หาดใหญ่ - สงขลา กรุงเทพฯ - ตรัง กรุงเทพฯ - นครศรีธรรมราช - ปากพนัง หมอชิต 2 - หาดใหญ่ หมอชิต 2 - ตรัง - สตูล หมอชิต 2 - กระบี่ หมอชิต 2 - พังงา - โคกกลอย หมอชิต 2 - เกาะสมุย และหมอชิต 2 - ตะกั่วป่า - โคกกลอย เป็นต้น
กรรมการผู้จัดการใหญ่ บขส. กล่าวเพิ่มเติมว่า เพื่ออำนวยความสะดวกและลดความแออัด    ในการเข้าใช้สถานีขนส่ง สามารถจองตั๋วเดินทางล่วงหน้าได้ผ่าน website บขส. https://tcl99web.transport.co.th/Home ร้าน 7-Eleven เคาน์เตอร์เซอวิสทุกสาขา หรือตัวแทนจำหน่ายตั๋วของ บขส. สอบถามข้อมูลการเดินทางเพิ่มเติม ได้ที่ Call Center1490 เรียก บขส. ตลอด 24 ชั่วโมง
อย่างไรก็ดีในการใช้บริการรถโดยสารสาธารณะขอความร่วมมือผู้ใช้บริการปฏิบัติตามมาตรการสาธารณสุข D-M-H-T-T-A อาทิ เว้นระยะระหว่างกัน หลีกเลี่ยงการสัมผัสกับผู้อื่น สวมหน้ากากผ้าหรือหน้ากากอนามัยตลอดเวลา ล้างมือบ่อย ๆ ลงทะเบียนผ่านแอปพลิเคชันไทยชนะ กรณีไม่สามารถใช้แอปพลิเคชันได้ สามารถกรอกข้อมูลตามแบบฟอร์มที่กรมการขนส่งทางบกกำหนด และหากไปในพื้นที่เสี่ยงหรือสัมผัสใกล้ชิดกับบุคคลในกลุ่มเสี่ยง ขอให้ใช้มาตรการกักตนเอง (Self-quarantine) อย่างเคร่งครัด เพื่อลดการแพร่ระบาดของเชื้อไวรัส COVID-19

ที่มา : https://www.thaigov.go.th/news/contents/details/42765