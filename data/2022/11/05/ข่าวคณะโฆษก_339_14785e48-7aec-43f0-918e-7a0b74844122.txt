รัฐบาลไทย-ข่าวทำเนียบรัฐบาล- โฆษกรัฐบาลปัด รัฐบาลเลือกภาคเศรษฐกิจมากกว่าปกป้องชีวิตประชาชน แจง เปิดประเทศเพื่อช่วยประชาชนสร้างความสมดุลพลิกโฉมประเทศ ชี้เป็นความสำเร็จจากการร่วมมือกันของคนไทย


วันพฤหัสบดีที่ 14 ตุลาคม 2564
พิมพ์
โฆษกรัฐบาลปัด รัฐบาลเลือกภาคเศรษฐกิจมากกว่าปกป้องชีวิตประชาชน แจง เปิดประเทศเพื่อช่วยประชาชนสร้างความสมดุลพลิกโฉมประเทศ ชี้เป็นความสำเร็จจากการร่วมมือกันของคนไทย
โฆษกรัฐบาลปัด รัฐบาลเลือกภาคเศรษฐกิจมากกว่าปกป้องชีวิตประชาชน แจง เปิดประเทศเพื่อช่วยประชาชนสร้างความสมดุลพลิกโฉมประเทศ ชี้เป็นความสำเร็จจากการร่วมมือกันของคนไทย เหน็บ “ชลน่าน”เอาเวลาจ้องจับผิดรัฐบาลออกช่วยประชาชนดีกว่า อย่าทำเฉพาะตอนหาเสียง
นายธนกร วังบุญคงชนะ โฆษกประจำสำนักนายกรัฐมนตรี กล่าวถึงกรณีที่ นพ.ชลน่าน ศรีแก้ว ส.ส.น่าน พรรคเพื่อไทย ระบุว่า ไทยเปิดประเทศบนความเสี่ยง ไร้มาตรการรองรับ แค่ขายผ้าเอาหน้ารอด หลังแผน 120 วันล้มเหลวว่า พล.อ.ประยุทธ์ จันทร์โอชา นายกรัฐมนตรี และรัฐมนตรีว่าการกระทรวงกลาโหม ปฏิบัติตามคำแนะนำของผู้เชี่ยวชาญทางด้านสาธารณสุข เลือกปกป้องชีวิตประชาชนเป็นอันดับแรก และได้รับความร่วมมือจากทุกภาคส่วนในสังคม ทำให้วันนี้ประเทศไทยเป็นหนึ่งในประเทศที่ประสบความสำเร็จมากที่สุดในโลกในการปกป้องรักษาชีวิตของประชาชน ทั้งนี้ การเปิดประเทศก็เพื่อช่วยเหลือประชาชนในภาคการท่องเที่ยว การทำมาหากินของประชาชน การเดินทาง รวมถึงภาคธุรกิจอื่นที่เกี่ยวข้อง ซึ่งไม่ใช่การเลือกภาคเศรษฐกิจมากกว่าที่จะปกป้องชีวิตประชาชน อย่างไรก็ตาม รัฐบาลพยายามอย่างเต็มที่เพื่อจัดหาวัคซีนให้ได้มากขึ้น ซึ่งภายในสิ้นปีนี้ไทยจะมีวัคซีนมากกว่า 170 ล้านโดส ถือว่าเกินเป้าหมายที่ตั้งไว้ ขณะที่การฉีดวัคซีนวันนี้เพิ่มขึ้นถึง 3 เท่า ทำให้ไทยติดอันดับ 1 ใน 10 ประเทศที่ฉีดวัคซีนได้เร็วที่สุดในโลก
"การเปิดประเทศในเดือนพฤศจิกายน ถือเป็นการแสดงให้เห็นถึงความสำเร็จในการร่วมมือกันของคนไทย ทั้งบุคลากรทางการแพทย์ เจ้าหน้าที่สาธารณสุข หน่วยงาน องค์กรต่างๆ ทั้งภาครัฐ และภาคเอกชน รวมถึงความร่วมมือกันของคนไทยทุกคน เห็นได้จากการเปิดภูเก็ตแซนด์บ็อกซ์ที่ได้ผลมาก่อนหน้านี้แล้ว ดังนั้น การเปิดประเทศครั้งนี้จึงเป็นช่วงเวลาที่เหมาะสม เพื่อให้คนไทยโดยเฉพาะในภาคการท่องเที่ยวได้กลับมาใช้ชีวิตตามปกติอีกครั้ง สร้างรายได้ สร้างความสมดุลเพื่อพลิกโฉมประเทศ ทั้งนี้ ผมเสียดายมากที่ นพ.ชลน่านเป็นถึงหมอ แต่กลับไม่มีจิตวิญญาณของความเป็นหมอเลย แทนที่จะจ้องจับผิดรัฐบาล สู้เอาเวลาออกไปช่วยเหลือประชาชนทั่กำลังเดือดร้อนยังจะดีกว่า ไม่ใช่คิดจะช่วยเหลือประชาชนเฉพาะเวลาหาเสียงเท่านั้น อย่างไรก็ตาม ผมเชื่อว่าในสายตาของ นพ.ชลน่านนั้นแค่ พล.อ.ประยุทธ์หายใจก็คงผิดแล้ว" นายธนกร กล่าว

ที่มา : https://www.thaigov.go.th/news/contents/details/46952