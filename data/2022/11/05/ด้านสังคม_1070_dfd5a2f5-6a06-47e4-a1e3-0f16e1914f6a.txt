รัฐบาลไทย-ข่าวทำเนียบรัฐบาล-“สาธิต” รับมอบนวัตกรรมอาหารจากไข่ขาว สำหรับดูแลสุขภาพผู้ป่วย


วันพฤหัสบดีที่ 6 มกราคม 2565
“สาธิต” รับมอบนวัตกรรมอาหารจากไข่ขาว สำหรับดูแลสุขภาพผู้ป่วย
รัฐมนตรีช่วยว่าการกระทรวงสาธารณสุข รับมอบอาหารสำหรับผู้ป่วยนวัตกรรมฝีมือคนไทย ผลิตเส้นหมี่ด้วยไข่ขาว เส้นสปาเก็ตตี้ไร้แป้งไร้ไขมัน เตรียมส่งมอบให้โรงพยาบาลใช้ดูแลผู้ป่วยต่อไป ย้ำรับประทานอาหารที่ดีมีประโยชน์ อารมณ์จิตใจแจ่มใส ออกกำลังกายประจำ
รัฐมนตรีช่วยว่าการกระทรวงสาธารณสุข รับมอบอาหารสำหรับผู้ป่วยนวัตกรรมฝีมือคนไทย ผลิตเส้นหมี่ด้วยไข่ขาว เส้นสปาเก็ตตี้ไร้แป้งไร้ไขมัน เตรียมส่งมอบให้โรงพยาบาลใช้ดูแลผู้ป่วยต่อไป ย้ำรับประทานอาหารที่ดีมีประโยชน์ อารมณ์จิตใจแจ่มใส ออกกำลังกายประจำ ช่วยป้องกันโรค
วันนี้ (6 มกราคม 2565) ที่กระทรวงสาธารณสุข ดร.สาธิต ปิตุเตชะ รัฐมนตรีช่วยว่าการกระทรวงสาธารณสุข รับมอบอาหารสำหรับผู้ป่วย จากบริษัท แข็งแรงทุกวัน จำกัด ประกอบด้วย เส้นไข่ขาว เส้นหมี่ไข่ขาว และเส้นสปาเก็ตตี้ไร้แป้งไร้ไขมันจำนวน 2 พันถุง มูลค่ารวม 1.7 แสนบาท พร้อมกล่าวว่า กระทรวงสาธารณสุขมีเป้าหมายให้ประชาชนไทยมีสุขภาพดี โดยส่งเสริมให้ประชาชนมีวินัยในการรักษาสุขภาพ จะช่วยป้องกันการเจ็บป่วย ลดค่าใช้จ่าย และงบประมาณในการรักษาพยาบาล ประเด็นสำคัญเรื่องหนึ่งคือการบริโภคอาหารที่ดี มีคุณค่า ซึ่งอาหารที่นำมามอบให้แก่กระทรวงสาธารณสุขในครั้งนี้ เป็นนวัตกรรมที่คิดค้นโดยคนไทย ในการทำเส้นหมี่ เส้นสปาเก็ตตี้ที่ลดการใช้แป้ง แต่เสริมโปรตีนด้วยไข่ขาว ซึ่งมีคุณค่าทางอาหารสูง และยังเหมาะสำหรับเป็นอาหารของผู้ป่วยด้วย
“อาหารเหล่านี้สามารถนำมาให้ผู้ป่วยที่ต้องฟอกไต มะเร็ง และเบาหวาน รับประทานได้ รวมถึงผู้ป่วยที่แพทย์พิจารณาว่าควรรับประทานอาหารที่เสริมด้วยไข่ขาว ซึ่งกระทรวงสาธารณสุขจะส่งมอบต่อให้แก่โรงพยาบาลนำไปใช้ในการดูแลผู้ป่วยต่อไป อย่างไรก็ตาม นอกจากการรับประทานอาหารที่มีประโยชน์แล้ว การนอนหลับพักผ่อนที่เพียงพอ มีอารมณ์จิตใจแจ่มใส รวมถึงออกกำลังกายเป็นประจำจะช่วยเสริมให้มีสุขภาพที่แข็งแรงด้วย”ดร.สาธิตกล่าว
************************************** 6 มกราคม 2565

ที่มา : https://www.thaigov.go.th/news/contents/details/50283