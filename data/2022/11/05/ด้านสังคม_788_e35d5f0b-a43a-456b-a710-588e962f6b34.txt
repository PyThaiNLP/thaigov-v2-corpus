รัฐบาลไทย-ข่าวทำเนียบรัฐบาล-รองปลัด พม. ลงพื้นที่เร่งช่วยคุณตาวัย 79 ปี พิการเดินไม่ได้ อยู่เพียงลำพัง พร้อมรับเข้าดูแลในบ้านมิตรไมตรีฯ


วันพฤหัสบดีที่ 4 พฤศจิกายน 2564
รองปลัด พม. ลงพื้นที่เร่งช่วยคุณตาวัย 79 ปี พิการเดินไม่ได้ อยู่เพียงลำพัง พร้อมรับเข้าดูแลในบ้านมิตรไมตรีฯ
รองปลัด พม. ลงพื้นที่เร่งช่วยคุณตาวัย 79 ปี พิการเดินไม่ได้ อยู่เพียงลำพัง พร้อมรับเข้าดูแลในบ้านมิตรไมตรีฯ
วันที่ 3 พ.ย. 64 เวลา 13.30 น. นางสาวแรมรุ้ง วรวัธ รองปลัดกระทรวงการพัฒนาสังคมและความมั่นคงของมนุษย์ พร้อมด้วยศูนย์ช่วยเหลือสังคม สายด่วน พม. โทร. 1300 และหน่วยงานที่เกี่ยวข้อง ได้แก่ กรมพัฒนาสังคมและสวัสดิการ (พส.) กรมส่งเสริมและพัฒนาคุณภาพชีวิตคนพิการ (พก.) และกรมกิจการผู้สูงอายุ (ผส.) รวมทั้งอาสาสมัครพัฒนาสังคมและความมั่นคงของมนุษย์ (อพม.) ลงพื้นที่บูรณาการร่วมกันช่วยเหลือคุณตา อายุ 79 ปี อาศัยอยู่เพียงลำพังในห้องเช่าแห่งหนึ่ง ย่านสะพานใหม่ เขตบางเขน กทม. ป่วยคล้ายอัมพฤกษ์มากว่า 2 ปี ไม่สามารถเดินได้ ไม่มีญาติช่วยเหลือดูแล ต้องอาศัยเพื่อนบ้านนำอาหารมาให้ ทั้งนี้ มีความต้องการหน่วยงานภาครัฐเข้ามาช่วยเหลือด้านสุขภาพและที่อยู่อาศัยที่ถูกสุขลักษณะ
นางสาวแรมรุ้ง กล่าวว่า เมื่อวันที่ 2 พ.ย. 64 ทางกระทรวงการพัฒนาสังคมและความมั่นคงของมนุษย์ (พม.) ได้ส่งเจ้าหน้าที่ พส. และ พก. รวมทั้ง อพม. เขตบางเขน ลงพื้นที่เยี่ยมบ้านคุณตาและตรวจสอบข้อเท็จจริง พร้อมทั้งให้การช่วยเหลือดูแลเรื่องสุขภาวะอนามัย โดยพบว่า คุณตามีความเป็นอยู่ที่ยากลำบาก และภายในห้องจะมีกลิ่นเหม็นจากการขับถ่าย เพราะไม่สามารถเดินไปห้องน้ำได้ และวันที่ 3 พ.ย. 64 ตนจึงได้ลงพื้นที่เยี่ยมคุณตาและให้ความช่วยเหลือด้วยตนเอง ซึ่งจากสภาพความเป็นอยู่ จำเป็นต้องนำคุณตาเข้ามาดูแลในหน่วยงานของกระทรวง พม. และเข้ารับการดูแลเรื่องสุขภาพอย่างต่อเนื่อง โดยเบื้องต้นจะนำไปเข้ารับบริการที่ศูนย์คุ้มครองคนไร้ที่พึ่งกรุงเทพมหานคร โดยบ้านมิตรไมตรีสายไหม ของ พส. และต้องกักตัว 14 วัน ตามมาตรการป้องกันโควิด - 19 ของกระทรวงสาธารณสุข หลังจากนี้ จะต้องประสานติดตามหาญาติหรือครอบครัวเพื่อรับกลับไปดูแล อีกทั้งให้ความช่วยเหลือเรื่องเงินสงเคราะห์ และท้ายที่สุดถ้าติดตามหาญาติไม่ได้หรือไม่พร้อมดูแล ทางกระทรวง พม. จะนำคุณตาเข้ารับดูแลในสถานสงเคราะห์คนพิการ เพื่อช่วยเหลือดูแลสุขภาพในระยะยาวต่อไป
นางสาวแรมรุ้ง กล่าวต่อไปว่า ประเทศไทยเข้าสู่สังคมสูงอายุอย่างเต็มรูปแบบ ส่งผลต่อการดูแลผู้สูงอายุ จึงอยากให้ชุมชนช่วยกันดูแล ซึ่งกระทรวง พม. กำลังเร่งสร้างอาสาสมัครพัฒนาสังคมฯ เพิ่มขึ้นตลอดเวลา เพื่อคอยช่วยเหลือ สอดส่อง และเป็นสื่อกลางประสานงานระหว่างเจ้าหน้าที่ของกระทรวง พม. อีกทั้งยังมีศูนย์ช่วยเหลือสังคม สายด่วน พม. โทร. 1300 คอยรับเรื่องราวร้องทุกข์และประสานการช่วยเหลือผู้ประสบปัญหาความเดือดร้อนทางสังคมอย่างเต็มที่ ตลอด 24 ชั่วโมง

ที่มา : https://www.thaigov.go.th/news/contents/details/47806