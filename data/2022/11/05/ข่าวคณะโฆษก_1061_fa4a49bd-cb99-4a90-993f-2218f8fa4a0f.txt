รัฐบาลไทย-ข่าวทำเนียบรัฐบาล-โฆษกรัฐบาลเผย นายกฯ สั่งการเร่งพัฒนาระบบ Thailand Pass พร้อมเชื่อมโยงเข้ารูปแบบ Thailand Pass Hotel & Swab System (TPHS) รองรับผู้ลงทะเบียนเดินทางเข้าประเทศ


วันพุธที่ 16 กุมภาพันธ์ 2565
พิมพ์
โฆษกรัฐบาลเผย นายกฯ สั่งการเร่งพัฒนาระบบ Thailand Pass พร้อมเชื่อมโยงเข้ารูปแบบ Thailand Pass Hotel & Swab System (TPHS) รองรับผู้ลงทะเบียนเดินทางเข้าประเทศ
โฆษกรัฐบาลเผย นายกฯ สั่งการเร่งพัฒนาระบบ Thailand Pass พร้อมเชื่อมโยงเข้ารูปแบบ Thailand Pass Hotel & Swab System (TPHS) รองรับผู้ลงทะเบียนเดินทางเข้าประเทศ
วันที่ 16 กุมภาพันธ์ 2565 นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม สั่งการให้เร่งแก้ไขปัญหาที่เกิดจากการเข้าลงทะเบียนในระบบ Thailand Pass ให้นำข้อผิดพลาดมาปรับปรุงระบบ และพัฒนาระบบอย่างต่อเนื่อง เพื่ออำนวยความสะดวกให้กับนักท่องเที่ยว เดินหน้าฟื้นฟูเศรษฐกิจประเทศ โดยในการดำเนินการเพื่อพัฒนานั้น หน่วยงานที่เกี่ยวข้องขานรับแนวทางจากนายกรัฐมนตรีมาปฏิบัติให้เห็นผลเป็นรูปธรรม โดยทางสำนักงานพัฒนารัฐบาลดิจิทัล (สพร.) ได้ดำเนินการในส่วนของการดูแลและพัฒนาระบบ Thailand Pass ซึ่งได้เร่งพิจารณาและทยอยอนุมัติ QR code อย่างต่อเนื่องให้แก่ผู้ลงทะเบียนภายใน 7 วันตามข้อตกลงการให้บริการ (SLA : Service Level Agreement) ขณะที่การท่องเที่ยวแห่งประเทศไทย (ททท.) ร่วมกับกระทรวงการต่างประเทศ และศูนย์ปฏิบัติการแก้ไขสถานการณ์ฉุกเฉินด้านการท่องเที่ยวและกีฬา (ศปก.กก) ได้เร่งสื่อสารทำความเข้าใจกับกลุ่มผู้ใช้ทั้งจากโรงแรม/ที่พักที่ให้บริการ และผู้เดินทางเข้าประเทศ โดยเฉพาะการเพิ่มระบบ Thailand Pass Hotel ซึ่งจะปรับปรุงให้มีศักยภาพในการอนุมัติ (approve) โดยจะนำระบบอนุมัติอัตโนมัติ (auto approve) มาใช้ เพื่อลดงานของระบบ และจะขยายเซิร์ฟเวอร์ต่อให้รองรับการทำงานด้วยข้อมูลจำนวนมากให้รวดเร็วยิ่งขึ้น และ ททท. ได้ประสานงานกับทีมตลาดในประเทศในการสื่อสารกับกลุ่มโรงแรมที่อยู่ในพื้นที่รับผิดชอบให้เข้าระบบ พร้อมทั้งจัดทำอีเมล์แจ้งเตือนเมื่อมีบุ๊คกิ้งเข้ามา เพื่อความรวดเร็วในการอัพเดตข้อมูลข่าวสาร
นายธนกร กล่าวว่า รวมทั้งได้เพิ่มช่องทางในการแก้ปัญหาของผู้ใช้ระบบ รวมทั้ง หากผู้ใช้งานพบปัญหาสามารถแจ้งทีมสนับสนุนผ่าน Live Chat หรือติดต่อกลุ่มงานดิจิทัลได้ทันที ซึ่ง ศบค. ได้อนุมัติระบบการเข้าประเทศเพิ่มเติมในรูปแบบ Thailand Pass Hotel & Swab System (TPHS) ซึ่งระบบ TPHS ใช้เวลา 10-15 นาที ขึ้นในระบบว่ารอการอนุมัติ (pending approve) และ ระบบ Thailand Pass จะส่งข้อมูลไปยังระบบ TPHS ทุก 1 ชม. ทั้งนี้ การเตรียมการพัฒนาระบบอย่างต่อเนื่องนี้ เป็นไปตามนโยบายของนายกรัฐมนตรี เนื่องจาก นายกฯ รับทราบถึงข้อจำกัด ความไม่สะดวกที่เกิดขึ้น และได้เร่งสั่งการให้ทุกหน่วยงานที่เกี่ยวข้องดำเนินการปรับปรุงการทำงาน และพัฒนาระบบที่นำมารองรับการเดินทางของนักท่องเที่ยวอย่างต่อเนื่อง เพื่อสร้างความเชื่อมั่นให้แก่นักท่องเที่ยวต่างชาติ และผู้เดินทาง โดยเน้นย้ำให้มีการติดตาม ปรับปรุงระบบให้มีเสถียรภาพและอำนวยสะดวกแก่ผู้ใช้งานมากที่สุด
...................

ที่มา : https://www.thaigov.go.th/news/contents/details/51633