รัฐบาลไทย-ข่าวทำเนียบรัฐบาล-กบข. ปรับแผนการลงทุนสมาชิกครั้งยิ่งใหญ่ เปิดตัว 2 แผนใหม่ - เปลี่ยนชื่อแผน เพิ่มทางเลือกการลงทุนให้กับสมาชิก


วันพฤหัสบดีที่ 25 พฤศจิกายน 2564
พิมพ์
กบข. ปรับแผนการลงทุนสมาชิกครั้งยิ่งใหญ่ เปิดตัว 2 แผนใหม่ - เปลี่ยนชื่อแผน เพิ่มทางเลือกการลงทุนให้กับสมาชิก
กบข. เปิดตัวแผนการลงทุนใหม่ “แผนหุ้น65-แผนหุ้นต่างประเทศ” ดีเดย์ 30 พ.ย. นี้พร้อมเปลี่ยนชื่อแผนการลงทุน เพื่อเพิ่มความเข้าใจและทางเลือกให้กับสมาชิก
ดร.ศรีกัญญา ยาทิพย์ เลขาธิการคณะกรรมการกองทุนบำเหน็จบำนาญข้าราชการ (กบข.) เปิดเผยว่ากบข. ได้มีการปรับแผนการลงทุนสำหรับสมาชิก กบข. ครั้งยิ่งใหญ่ ในวันที่ 30 พฤศจิกายน 2564 นี้ ซึ่งจะมีการเปิดตัวแผนการลงทุนใหม่ 2 แผน คือ แผนหุ้น65 และแผนหุ้นต่างประเทศ เพื่อเพิ่มทางเลือกการลงทุนให้กับสมาชิกมากขึ้น สอดคล้องกับความต้องการของสมาชิกที่ต้องการกระจายความเสี่ยงและต้องการโอกาสแสวงหาผลตอบแทนจากการลงทุนในต่างประเทศพร้อมทั้งเปลี่ยนชื่อแผนการลงทุนเดิม3 แผน เพื่อให้สมาชิกเข้าใจแผนการลงทุนของ กบข. ได้ง่ายมากยิ่งขึ้น
โดยแผนการลงทุนใหม่ คือ 1. แผนหุ้น65 มีการลงทุนในหุ้นทั้งในประเทศและต่างประเทศ65% และ35% ลงทุนในสินทรัพย์อื่นๆ เช่น ตราสารหนี้ สินทรัพย์ทางเลือก มีความเสี่ยงอยู่ที่ระดับ 5 เสี่ยงปานกลางค่อนข้างสูง และ 2. แผนหุ้นต่างประเทศ จะลงทุนในหุ้นต่างประเทศ ได้แก่ หุ้นในตลาดพัฒนาแล้ว และหุ้นในตลาดเกิดใหม่ ไม่น้อยกว่า 80% ในรอบระยะเวลาบัญชี มีความเสี่ยงอยู่ที่ระดับ 6 เสี่ยงสูง ซึ่ง กบข. มีการบริหารอัตราแลกเปลี่ยนเช่นเดียวกับการบริหารอัตราแลกเปลี่ยนในแผนหลัก เน้นลงทุนในหุ้นกลุ่มอุตสาหกรรมที่ได้รับประโยชน์จากการบริโภคในประเทศจีน กลุ่มผู้นำนวัตกรรมทางการแพทย์สมัยใหม่ กลุ่มเทคโนโลยีที่ได้ประโยชน์จากการเปลี่ยนแปลงพฤติกรรมผู้บริโภคทั่วโลก กลุ่มโครงสร้างพื้นฐาน และกลุ่มธุรกิจร้านอาหารและเครื่องดื่ม
ทั้งนี้ กบข. ได้เปลี่ยนชื่อแผนการลงทุนเดิม จำนวน 3 แผน คือ แผนตลาดเงิน เปลี่ยนเป็น แผนเงินฝากและตราสารหนี้ระยะสั้น แผนผสมหุ้นทวี เปลี่ยนเป็น แผนหุ้น 35 และแผนตราสารทุนไทย เปลี่ยนเป็น แผนหุ้นไทย เพื่อให้สมาชิกเข้าใจแผนการลงทุนของ กบข. ได้ง่ายยิ่งขึ้น แต่ทั้ง 3 แผนยังคงมีนโยบายการลงทุนเหมือนเดิม
อนึ่ง กบข. มีแผนการลงทุนให้สมาชิกเลือกลงทุนทั้งหมด 9 แผน คือ แผนสมดุลตามอายุ แผนเงินฝากและตราสารหนี้ระยะสั้น แผนตราสารหนี้ แผนหุ้น35 แผนหลัก แผนหุ้น65 แผนกองทุนอสังหาริมทรัพย์ไทย แผนหุ้นต่างประเทศ และแผนหุ้นไทย หรือสมาชิกสามารถเลือกสัดส่วนการลงทุนได้ด้วยตนเองตามต้องการ โดยผสมแผนการลงทุนจาก 5 แผน คือ แผนเงินฝากและตราสารหนี้ระยะสั้น แผนตราสารหนี้ แผนกองทุนอสังหาริมทรัพย์ไทย แผนหุ้นต่างประเทศ และแผนหุ้นไทย
สมาชิก กบข. สามารถแจ้งความประสงค์เปลี่ยนแผนการลงทุนได้ 12 ครั้งต่อปี  ผ่าน 5 ช่องทางคือ 1. My GPF Application 2. LINE กบข. 3. My GPF Website 4.เว็บไซต์ www.gpf.or.th5.ส่งเอกสารมายัง กบข. โดยกรอกข้อมูลในแบบแสดงความประสงค์เลือกหรือเปลี่ยนแปลงแผนการลงทุน โดยสมาชิกสามารถทำแบบประเมินความเสี่ยงการลงทุน เพื่อประกอบการพิจารณาเลือกแผนการลงทุนให้เหมาะสมกับระดับความเสี่ยงของตนเอง และเพิ่มโอกาสรับผลตอบแทนมากขึ้น สมาชิกที่สนใจสอบถามข้อมูลเพิ่มเติมได้ที่ Contact Center โทร. 1179 Facebook กบข. หรือ LINE กบข. พิมพ์ค้นหาไอดี @gpfcommunity และสามารถนัดหมายศูนย์ข้อมูลการเงิน ผ่าน My GPF Application เลือกเมนู “นัดหมายบริการข้อมูลการเงิน” เพื่อขอรับคำปรึกษาในการเลือกแผนการลงทุนอย่างละเอียด
เกี่ยวกับ กบข. กองทุนบำเหน็จบำนาญข้าราชการ (กบข.) จัดตั้งขึ้นตาม พ.ร.บ. กองทุนบำเหน็จบำนาญข้าราชการ พ.ศ. 2539 เพื่อเป็นหลักประกันการจ่ายบำเหน็จบำนาญและให้ประโยชน์ตอบแทนการรับราชการแก่ข้าราชการเมื่อออกจากราชการ ส่งเสริมการออมทรัพย์ของสมาชิก และจัดสวัสดิการและสิทธิประโยชน์อื่นให้แก่สมาชิก กบข. มีสถานะเป็นองค์กรของรัฐจัดตั้งขึ้นตามกฎหมายเฉพาะไม่มีสถานะเป็นส่วนราชการหรือรัฐวิสาหกิจ มีคณะกรรมการ กบข. เป็นผู้กำหนดนโยบาย ปัจจุบัน กบข. มีสมาชิกประมาณ 1.16 ล้านคน มีมูลค่าสินทรัพย์สุทธิประมาณ 1.12 ล้านล้านบาท (ข้อมูล ณ 31ต.ค. 2564)
สอบถามข้อมูลเพิ่มเติมสำหรับสื่อมวลชน :ฝ่ายประชาสัมพันธ์องค์กร: รวิวรรณ ทิวาเจริญ (พลอย) 0-2636-1000 ต่อ 264 , raviwan@gpf.or.th

ที่มา : https://www.thaigov.go.th/news/contents/details/48716