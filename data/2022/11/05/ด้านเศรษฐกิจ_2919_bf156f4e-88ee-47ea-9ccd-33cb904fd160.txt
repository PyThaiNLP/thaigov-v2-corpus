รัฐบาลไทย-ข่าวทำเนียบรัฐบาล-กรมทางหลวงชนบท ยกระดับมาตรฐานงานทางในโครงข่าย เริ่มซ่อมสร้างเส้นทางสาย ตร.4022 จังหวัดตราด


วันศุกร์ที่ 18 กุมภาพันธ์ 2565
กรมทางหลวงชนบท ยกระดับมาตรฐานงานทางในโครงข่าย เริ่มซ่อมสร้างเส้นทางสาย ตร.4022 จังหวัดตราด
เพื่อเพิ่มประสิทธิภาพความสะดวกปลอดภัยให้กับผู้ใช้เส้นทาง ตามนโยบายของรัฐมนตรีว่าการกระทรวงคมนาคม
กรมทางหลวงชนบท (ทช.) กระทรวงคมนาคม โดยสำนักงานทางหลวงชนบทที่ 3 (ชลบุรี) ดำเนินการซ่อมสร้างถนนทางหลวงชนบทสาย ตร.4022 แยกทางหลวงแผ่นดินหมายเลข 3159 - บ้านตรอกกระสังข์ อำเภอเขาสมิง จังหวัดตราด โดยวิธีการปรับปรุงคุณภาพวัสดุชั้นทางเดิมแล้วนำกลับมาใช้งานใหม่ (Pavement  In - Place Recycling) แล้วเสริมผิวจราจรด้วยแอสฟัลท์ติกคอนกรีต รวมระยะทาง 2 กิโลเมตร ซึ่งวิธีดังกล่าวจะใช้ระยะเวลาการดำเนินงานที่รวดเร็ว สามารถเปิดการจราจรได้ทันทีหลังจากดำเนินการแล้วเสร็จ เป็นการซ่อมบำรุงเส้นทางเพื่อเพิ่มความสามารถในการรองรับน้ำหนักและปริมาณยานพาหนะที่จะเพิ่มขึ้นในอนาคต รวมทั้งเพิ่มประสิทธิภาพความสะดวกปลอดภัยในการเดินทางระหว่างตำบลและหมู่บ้านให้กับประชาชนในพื้นที่ ตามนโยบายของนายศักดิ์สยาม ชิดชอบ รัฐมนตรีว่าการกระทรวงคมนาคม ในการยกระดับมาตรฐานงานทางเพื่อสนับสนุนการคมนาคมขนส่งและการเดินทางอย่างสะดวกรวดเร็วและปลอดภัย ปัจจุบันเริ่มดำเนินการไปแล้วร้อยละ 23 ซึ่งอยู่ในขั้นตอนของงานชั้นพื้นทาง โดยคาดว่าจะดำเนินการแล้วเสร็จในเดือนเมษายน 2565

ที่มา : https://www.thaigov.go.th/news/contents/details/51681