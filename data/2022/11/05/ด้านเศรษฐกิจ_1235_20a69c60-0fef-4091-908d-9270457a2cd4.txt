รัฐบาลไทย-ข่าวทำเนียบรัฐบาล-รมว.เฉลิมชัย ตรวจเยี่ยมกลุ่มแปลงใหญ่ยางพาราไร้ใต้


วันศุกร์ที่ 8 ตุลาคม 2564
รมว.เฉลิมชัย ตรวจเยี่ยมกลุ่มแปลงใหญ่ยางพาราไร้ใต้
รมว.เฉลิมชัย ตรวจเยี่ยมกลุ่มแปลงใหญ่ยางพาราไร้ใต้ สนับสนุนโครงการยกระดับแปลงใหญ่ด้วยเกษตรสมัยใหม่และเชื่อมโยงตลาด มีเป้าหมายในการนำเทคโนโลยีเกษตรและเครื่องจักรกลสมัยใหม่มาช่วยเพิ่มประสิทธิภาพการผลิต รวมถึงยกระดับการผลิตไปสู่สินค้าที่มีคุณภาพมาตรฐาน
ดร.เฉลิมชัย ศรีอ่อน รัฐมนตรีว่าการกระทรวงเกษตรและสหกรณ์ ตรวจเยี่ยมกลุ่มแปลงใหญ่ยางพาราไร้ใต้ ณ ที่ทำการกลุ่มเกษตรกรแปลงใหญ่ยางพาราไร่ใต้ หมู่ที่ 4 ต.ไร่ใต้ อ.พิบูลมังสาหาร จ.อุบลราชธานี โดยกลุ่มเกษตรกรแปลงใหญ่ยางพาราไร่ใต้ ได้จดทะเบียนเป็นวิสาหกิจชุมชน เมื่อวันที่ 1 มีนาคม 2564 ที่ผ่านมา โดยรับประมูลยางก้อนถ้วยและยางแผ่นรมควันจากสมาชิกและเกษตรกรทั่วไป ทั้งในพื้นที่อำเภอพิบูลมังสาหาร และอำเภอข้างเคียง เช่น อำเภอสว่างวีระวงศ์ อำเภอนาเยีย มีสมาชิก 131 ราย พื้นที่ 2,137 ไร่ ผลผลิตรวม/ปี 698,338 กิโลกรัม ผลิตสินค้ายางก้อนถ้วยมาตรฐาน GAP
ในส่วนของกระทรวงเกษตรและสหกรณ์ โดยกรมส่งเสริมการเกษตร และการยางแห่งประเทศไทย จังหวัดอุบลราชธานี ได้ร่วมกันดำเนินโครงการยกระดับแปลงใหญ่ด้วยเกษตรสมัยใหม่และเชื่อมโยงตลาด มีเป้าหมายในการนำเทคโนโลยีเกษตรสมัยใหม่ และเครื่องจักรกลสมัยใหม่มาช่วยเพิ่มประสิทธิภาพการผลิตและลดต้นทุนการผลิต รวมถึงยกระดับการผลิตไปสู่สินค้าที่มีคุณภาพมาตรฐานตามความต้องการของตลาดและอุตสาหกรรม และสร้างรายได้เพื่อเป็นทุนหมุนเวียนภายในกลุ่ม
“กระทรวงเกษตรฯ ได้ดำเนินการส่งเสริมเกษตรแปลงใหญ่ ซึ่งเน้นการรวมกลุ่มของเกษตรกรรายย่อยที่อยู่บริเวณพื้นที่ใกล้เคียงกัน และพร้อมจะพัฒนาการผลิตและการตลาดร่วมกัน โดยการวางระบบการผลิตและการบริหารจัดการในแนวทางเดียวกัน ทำให้สามารถลดต้นทุนและเพิ่มประสิทธิภาพการผลิตได้ นอกจากนี้ เกษตรกรในกลุ่มยังสามารถนำเทคโนโลยีและนวัตกรรมที่มีความหลากหลายมาประยุกต์ใช้ในการพัฒนาศักยภาพ ต่อยอดด้านคุณภาพ มาตรฐาน แปรรูปสร้างมูลค่าเพิ่ม และเชื่อมโยงตลาด รวมถึงยังเป็นการสร้างโอกาสในการเพิ่มคุณภาพผลผลิตและผลตอบแทนจากการผลิตได้อย่างยั่งยืน อย่างไรก็ตาม กระทรวงเกษตรพร้อมสนับสนุนเครื่องมือ-เครื่องจักรกลทางการเกษตร ส่งเสริมการแปรรูปผลิตภัณฑ์ การเชื่อมโยงตลาด ทั้งในรูปแบบออนไลน์และออฟไลน์ อีกทั้งยังสนับสนุนการปลูกพืชชนิดอื่นหรือการเลี้ยงสัตว์ เพื่อเพิ่มรายได้และลดผลกระทบหากราคายางพาราตกต่ำด้วย” ดร.เฉลิมชัย กล่าว
ทั้งนี้ รัฐมนตรีว่าการกระทรวงเกษตรและสหกรณ์ได้มอบป้ายโครงการยกระดับแปลงใหญ่ด้วยเกษตรสมัยใหม่และเชื่อมโยงตลาด จำนวน 20 ชุด มอบชุดปัจจัยให้สหกรณ์กองทุนสวนยางพาราไร่ใต้ จำนวน 1 ชุด และมอบเอกสิทธิ์ ที่ดิน ส.ป.ก. จำนวน 10 ชุด ด้วย

ที่มา : https://www.thaigov.go.th/news/contents/details/46748