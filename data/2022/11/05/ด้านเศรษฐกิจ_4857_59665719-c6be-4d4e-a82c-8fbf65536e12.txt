รัฐบาลไทย-ข่าวทำเนียบรัฐบาล-นางจตุพร เนียมสุข ผู้ช่วยปลัดกระทรวงคมนาคม เป็นประธานพิธีปิดและมอบประกาศนียบัตรโครงการฝึกอบรมหลักสูตร “ฉันคือ...ข้าราชการที่ดี” รุ่นที่ 60


วันศุกร์ที่ 19 สิงหาคม 2565
นางจตุพร เนียมสุข ผู้ช่วยปลัดกระทรวงคมนาคม เป็นประธานพิธีปิดและมอบประกาศนียบัตรโครงการฝึกอบรมหลักสูตร “ฉันคือ...ข้าราชการที่ดี” รุ่นที่ 60
...
นางจตุพร เนียมสุข ผู้ช่วยปลัดกระทรวงคมนาคม เป็นประธานพิธีปิดและมอบประกาศนียบัตรแก่ผู้ผ่านการประเมินโครงการฝึกอบรมหลักสูตร “ฉันคือ...ข้าราชการที่ดี” รุ่นที่ 60 ในวันที่ 19 สิงหาคม 2565 ณ ห้องประชุมภานุมาศ ชั้น 10 โรงแรมรอยัล ริเวอร์ กรุงเทพมหานคร
นางจตุพร เนียมสุข กล่าวว่า ขอแสดงความยินดีกับข้าราชการทุกคนที่ผ่านการประเมิน และได้รับวุฒิบัตรโครงการฝึกอบรมหลักสูตร “ฉันคือ...ข้าราชการที่ดี” รุ่นที่ 60 ทั้ง 80 คน นับเป็นโอกาสอันดี   ที่ทุกคนได้มีโอกาสได้เข้ารับการฝึกอบรมหลักสูตรนี้ เนื่องจากโครงการดังกล่าวจะเป็นประโยชน์กับตนเอง และหน่วยงานต้นสังกัดในการส่งเสริมการทำงานเป็นทีม พัฒนาเครือข่ายและสร้างสายสัมพันธ์ที่ดีระหว่างข้าราชการในสังกัดกระทรวงคมนาคม อันก่อให้เกิดการเรียนรู้ที่จะอยู่ร่วมกัน การแลกเปลี่ยนความคิดเห็น เรียนรู้จากประสบการณ์ มีความพร้อมที่จะเติบโตสู่การเป็นข้าราชการที่ดี และก้าวสู่โลกของการปฏิบัติราชการ ทั้งนี้ จงตระหนักไว้เสมอว่า การเป็นข้าราชการที่ดี คือศักดิ์ศรีของตัวท่านเอง จะนำมาซึ่ง “ความน่าเชื่อถือ และความไว้วางใจจากประชาชน” เจตนารมณ์และเป้าหมายที่สำคัญในการปฏิบัติราชการ คือ ข้าราชการ ต้องปฏิบัติราชการเพื่อประโยชน์สุขของประชาชน มุ่งเน้นการทำงานเชิงรุก คิดเชิงยุทธศาสตร์ และนำระบบบริหารจัดการสมัยใหม่มาใช้เพื่อให้การปฏิบัติงานมีประสิทธิภาพ ประสิทธิผล สามารถวัดผลความสำเร็จได้ อย่างเป็นรูปธรรม และขอให้ผู้เข้ารับการฝึกอบรมได้นำความรู้และประสบการณ์ที่ได้จากหลักสูตรนี้ไปประยุกต์ใช้กับการทำงานและชีวิตส่วนตัว อันจะเป็นการนำพากระทรวงคมนาคมไปสู่ความเข้มแข็งอย่างยั่งยืน และเป็นกำลังสำคัญของการพัฒนาประเทศในอนาคตต่อไป
โครงการฝึกอบรมหลักสูตร “ฉันคือ...ข้าราชการที่ดี” รุ่นที่ 60 มีข้าราชการบรรจุใหม่จากส่วนราชการในสังกัดกระทรวงคมนาคมเข้าร่วมโครงการ จำนวน 80 คน จัดขึ้นระหว่างวันที่  15 - 19 สิงหาคม 2565 ซึ่งเป็นไปตามแนวทางและวัตถุประสงค์ที่สำนักงาน ก.พ. กำหนด เพื่อปลูกฝังปรัชญาการเป็นข้าราชการที่ดี เสริมสร้างสมรรถนะและทักษะที่จำเป็นสำหรับการปฏิบัติงานราชการ ส่งเสริมคุณธรรมและจริยธรรม สร้างสายสัมพันธ์ที่ดี และแลกเปลี่ยนความคิดเห็นซึ่งกันและกัน ซึ่งทำให้ผู้เข้ารับการอบรมเกิดกระบวนการเรียนรู้ สามารถปรับตัวในการอยู่ร่วมกันและการทำงานเป็นทีมได้อย่างดี เพื่อนำมาปรับใช้ในการปฏิบัติงานจริง

ที่มา : https://www.thaigov.go.th/news/contents/details/58222