รัฐบาลไทย-ข่าวทำเนียบรัฐบาล-กรมโยธาฯ แจงการปรับปรุงศาลากลางน่าน (หลังเดิม) มาเป็นหอศิลปฯ ต้องวางโครงสร้างใหม่ทั้งหมดเพื่อให้รองรับแผ่นดินไหวและรองรับน้ำหนักเพิ่ม


วันจันทร์ที่ 22 สิงหาคม 2565
พิมพ์
กรมโยธาฯ แจงการปรับปรุงศาลากลางน่าน (หลังเดิม) มาเป็นหอศิลปฯ ต้องวางโครงสร้างใหม่ทั้งหมดเพื่อให้รองรับแผ่นดินไหวและรองรับน้ำหนักเพิ่ม
กรมโยธาฯ แจงยิบการปรับปรุงอาคารศาลากลางจ.น่าน (หลังเดิม) มาเป็นหอศิลปฯต้องวางโครงสร้างอาคารใหม่ทั้งหมดตั้งแต่ฐานรากถึงตัวอาคารเพื่อให้ทนต่อแผ่นดินไหวโครงสร้างเดิมไม่รองรับ อีกทั้งต้องสร้างเพื่อรับน้ำหนักจรไม่น้อยกว่า 500 กก./ตร.ม.ปัจจุบันรับได้...
กรมโยธาฯ แจงยิบการปรับปรุงอาคารศาลากลางจ.น่าน (หลังเดิม) มาเป็นหอศิลปฯต้องวางโครงสร้างอาคารใหม่ทั้งหมดตั้งแต่ฐานรากถึงตัวอาคารเพื่อให้ทนต่อแผ่นดินไหวโครงสร้างเดิมไม่รองรับ อีกทั้งต้องสร้างเพื่อรับน้ำหนักจรไม่น้อยกว่า 500 กก./ตร.ม.ปัจจุบันรับได้เพียง 250 กก./ตร.ม.
เมื่อวันที่ 22 สิงหาคม 2565 นายสุเมธ มีนาภา รองอธิบดีกรมโยธาธิการและผังเมือง กระทรวงมหาดไทย เปิดเผยว่า จังหวัดน่านได้มีการปรับปรุงอาคารศาลากลางจังหวัดน่าน (หลังเดิม) เพื่อเป็นหอศิลปวัฒนธรรมเมืองน่านและแหล่งเรียนรู้ล้านนาตะวันออก ซึ่งได้มีการจัดประชุมรับฟังความเห็นของประชาชนในพื้นที่จังหวัดน่านแล้ว จำนวน 4 ครั้ง และครั้งที่ 5 เมื่อวันที่ 19 สิงหาคม ที่ผ่านมา โดยในที่ประชุมมีประเด็นข้อซักถามจากประชาชนผู้เข้าร่วมประชุมเกี่ยวกับความมั่นคงแข็งแรงของโครงสร้างอาคารศาลากลางจังหวัดน่าน (หลังเดิม) เนื่องจากไม่ทราบชัดเจนว่าอาคารดังกล่าวที่ได้ออกแบบไว้เดิมเพื่อเป็นที่ทำการของหน่วยงานต่าง ๆ ในจังหวัดน่าน หากมีการเปลี่ยนแปลงการใช้ประโยชน์อาคาร ให้เป็นอาคารหอศิลปวัฒนธรรมเมืองน่านและแหล่งเรียนรู้ล้านนาตะวันออก เป็นการเปลี่ยนแปลงการใช้ประโยชน์อาคารเพื่อประโยชน์สาธารณะ ไม่ทราบว่าจะมีผลกระทบต่อโครงสร้างอาคารตามที่ได้ออกแบบเดิมไว้หรือไม่
ทั้งนี้ จึงได้มีการประสานมายังกรมโยธาธิการและผังเมืองให้ชี้แจงข้อเท็จจริงว่า โครงสร้างอาคารศาลากลางจังหวัดน่าน (หลังเดิม) หากมีการปรับปรุงอาคารเพื่อใช้เป็นอาคารหอศิลปวัฒนธรรมเมืองน่านและแหล่งเรียนรู้ล้านนาตะวันออก จะสามารถรองรับน้ำหนักบรรทุกที่มีการปรับพื้นที่ใช้สอยใหม่ รวมถึงความสามารถในการต้านทานแรงสั่นสะเทือนของแผ่นดินไหว ตามกฎกระทรวงได้หรือไม่ เพื่อเป็นแนวทางในการตอบข้อซักถามในการประชุมรับฟังความคิดเห็นของประชาชนในครั้งต่อไป
นายสุเมธ กล่าวว่า กรมโยธาธิการและผังเมืองได้ตรวจสอบแล้ว เนื่องจากตามกฎกระทรวงฉบับที่ 6 (พ.ศ. 2527) ออกตามความในพระราชบัญญัติควบคุมอาคาร พ.ศ. 2522 ได้กำหนดน้ำหนักบรรทุกจรของอาคารสำนักงานไม่น้อยกว่า 250 กิโลกรัมต่อตารางเมตร แต่หากเปลี่ยนการใช้งานเป็นอาคารหอศิลปวัฒนธรรมเมืองน่านและแหล่งเรียนรู้ล้านนาตะวันออกเข้าข่ายเป็นอาคารพิพิธภัณฑ์ จะต้องรับน้ำหนักบรรทุกจรไม่น้อยกว่า 500 กิโลกรัมต่อตารางเมตร อีกทั้งอาคารศาลากลางหลังเดิมได้ก่อสร้างแล้วเสร็จก่อนปี พ.ศ.2540 (กฎกระทรวงฉบับที่ 49 (พ.ศ.2540) เกี่ยวกับการออกแบบอาคารต้านแรงสั่นสะเทือนจากแผ่นดินไหว มีผลบังคับใช้) จึงมิได้ออกแบบอาคารเพื่อต้านแรงสั่นสะเทือนจากแผ่นดินไหว ตามกฎกระทรวงกำหนดการรับน้ำหนัก ความต้านทาน ความคงทนของอาคาร และพื้นดินที่รองรับอาคารในการต้านทานแรงสั่นสะเทือนของแผ่นดินไหว พ.ศ. 2564
"ดังนั้นหากจะเปลี่ยนแปลงการใช้งานอาคารศาลากลางจังหวัดน่าน (หลังเดิม) จะต้องทำการออกแบบดัดแปลงอาคารเพื่อเสริมความมั่นคงแข็งแรงของอาคาร ตั้งแต่ฐานรากตลอดจนโครงสร้างของอาคารใหม่ทั้งหมดให้สามารถรับน้ำหนักบรรทุกจรที่เพิ่มขึ้นและต้านทานแรงสั่นสะเทือนจากแผ่นดินไหวได้อย่างปลอดภัย ตามกฎกระทรวงกำหนดการรับน้ำหนัก ความต้านทาน ความคงทนของอาคาร และพื้นดินที่รองรับอาคารในการต้านทานแรงสั่นสะเทือนของแผ่นดินไหว พ.ศ. 2564 "รองอธิบดีกรมโยธาธิการและผังเมืองกล่าว
สำหรับ โครงการปรับปรุงอาคารศาลากลางจังหวัดน่าน (หลังเดิม) มีวัตถุประสงค์เพื่อเป็นสาธารณประโยชน์ในการศึกษาเรียนรู้ด้านต่าง ๆ 10 ด้าน ประกอบด้วย 1.ด้านพระราชกรณียกิจของพระมหากษัตริย์ และพระบรมวงศานุวงศ์ ที่เสด็จเยี่ยมเยียนราษฎรและทรงงานในจังหวัดน่าน 2.ด้านวิถีชีวิต สังคม ชาติพันธุ์ อันเป็นพื้นฐานของข้อมูลสำหรับการศึกษาความเข้าใจของพื้นฐานวัฒนธรรมและขนบธรรมเนียมประเพณีศิลปวัฒนธรรมล้านนาตะวันออก 3.ด้านภูมิปัญญาวัฒนธรรม ประเพณี ศาสนา ความเชื่อ วรรณกรรม นาฏกรรม คีตกรรม 4.ด้านภูมิปัญญาศิลปะ การช่าง การถักทอผ้า การแกะสลัก โลหะกรรม สถาปัตยกรรม จิตรกรรม หัตถกรรม ประติมากรรม พุทธศิลป์ มรดกเงินตราเมืองน่าน 5.ด้านประวัติศาสตร์ รัฐศาสตร์ และนิติศาสตร์ จัดแสดงข้อมูลการจัดการปกครอง กฎหมายอาณาจักรหลักคำ 6.ด้านยุทธศาสตร์การศึกสงคราม การปกป้องบ้านเมือง ศาสตราวุธโบราณ ศิลปะการต่อสู้ กองทัพบกประชาชน 7.ด้านวิทยาศาสตร์ ดาราศาสตร์ โหราศาสตร์ คณิตศาสตร์ ที่เกี่ยวข้องกับด้านวัฒนธรรม 8.ด้านเกษตรศาสตร์และธรรมชาติวิทยา ระบบเหมืองฝาย เมืองจัดการตนเอง โครงการต่าง ๆ การพัฒนาผลผลิตการเกษตร เช่น กาแฟ ส้มสีทอง ข้าว ไผ่ ฯลฯ 9.ด้านผังเมือง การจัดแสดงผังเมืองและพัฒนาการทางผังเมือง และ 10.องค์ความรู้ด้านอื่น ๆ ที่เหมาะสม ทั้งนี้ โครงการดังกล่าวมีเนื้อที่ประมาณ 10 ไร่ ตั้งอยู่บนถนนสุริยพงษ์ ตำบลในเวียง อำเภอเมืองน่าน จังหวัดน่าน
อย่างไรก็ตาม เมื่อวันที่ 14 สิงหาคม นายวิบูรณ์ แววบัณฑิต ผู้ว่าราชการจังหวัดน่านได้หนังสือด่วนที่สุดถึงอธิบดีกรมโยธาธิการและผังเมืองเพื่อขอหารือถึงการก่อสร้างอาคารศาลากลางจังหวัดน่าน(หลังเดิม) เพื่อเป็นหอศิลปวัฒนธรรมเมืองน่านและแหล่งเรียนรู้ล้านนาตะวันออกว่าถ้าใช้โครงสร้างอาคารเดิมจะรับน้ำน้ำพื้นที่ใช้สอยใหม่และรองรับแผ่นดินไหวได้หรือไม่ จากนั้นในวันที่ 19 สิงหาคม นายสุเมธ รองอธิบดีกรมโยธาธิการและผังเมือง ปฎิบัติราชการแทนอธิบดีกรมโยธาธิการและผังเมืองก็ได้ทำหนังสือด่วนที่สุดที่ผู้ว่าราชการจังหวัดน่าน เพื่อตอบข้อหารือดังกล่าว โดยมีรายละเอียดย้ำในหนังสือว่า จะต้องปรับปรุงโครงสร้างอาคารใหม่ทั้งหมดเพื่อให้รองรับน้ำหนักจรในกิจกรรมที่จะเพิ่มขึ้นในอนาคน และสร้างเพื่อให้รองรับแผ่นดินไหว ตามกฎกระทรวงฉบับที่ 49 (พ.ศ.2540)

ที่มา : https://www.thaigov.go.th/news/contents/details/58295