รัฐบาลไทย-ข่าวทำเนียบรัฐบาล-กรมทางหลวง ขยาย 14 ช่องจราจร ถนนพระราม 2 ตอน ทางแยกต่างระดับบางขุนเทียน - เอกชัย แล้วเสร็จ


วันพฤหัสบดีที่ 1 กรกฎาคม 2564
กรมทางหลวง ขยาย 14 ช่องจราจร ถนนพระราม 2 ตอน ทางแยกต่างระดับบางขุนเทียน - เอกชัย แล้วเสร็จ
รองรับปริมาณการจราจรที่หนาแน่นเพิ่มขึ้นได้อย่างมีประสิทธิภาพ
กรมทางหลวง (ทล.) กระทรวงคมนาคม โดยสำนักก่อสร้างทางที่ 1 ดำเนินการโครงการปรับปรุงทางหลวงหมายเลข 35 ตอนทางแยกต่างระดับบางขุนเทียน - เอกชัย เป็น 14 ช่องจราจร ในพื้นที่เขตบางขุนเทียน กรุงเทพฯ และ อ.เมือง จ.สมุทรสาคร รวมระยะทาง 11.7 กิโลเมตร แล้วเสร็จ เพิ่มประสิทธิภาพการคมนาคมขนส่งสู่ภาคใต้
ทางหลวงหมายเลข 35 สายธนบุรี - ปากท่อ หรือเรียกอีกชื่อหนึ่งว่า “ถนนพระราม2” เริ่มต้นจาก กม. ที่ 0+000 (จุดบรรจบถนนสุขสวัสดิ์) ผ่านจังหวัดสมุทรสาคร ไปบรรจบทางหลวงหมายเลข 4 (ถนนเพชรเกษม) กม. ที่ 84+041 อำเภอปากท่อ จังหวัดราชบุรี รวมระยะทาง 84 กิโลเมตร เป็นโครงข่ายทางหลวงเชื่อมโยงระหว่างภาค และเป็นเส้นทางสายหลักจากกรุงเทพฯ มุ่งสู่ภาคใต้ เนื่องจากเส้นทางสายธนบุรี - ปากท่อ มีระยะทางสั้นกว่าทางหลวงหมายเลข 4 ประมาณ 40 กิโลเมตร ประชาชนส่วนใหญ่จึงนิยมใช้เส้นทางสายนี้แทนทางหลวงหมายเลข 4 ประกอบกับปริมาณการจราจรบนทางหลวงสายพระราม 2 มีปริมาณสูงมาก ทล. จึงได้วางแผนดำเนินการบูรณะปรับปรุงทางหลวงสายดังกล่าวมาอย่างต่อเนื่อง เพื่ออำนวยความสะดวกและความปลอดภัยให้กับผู้ใช้ทาง ปัจจุบันการก่อสร้างขยายถนน ตอนทางแยกต่างระดับบางขุนเทียน - เอกชัย มีจุดเริ่มต้น กม. ที่ 9+800 ถึงจุดสิ้นสุด กม. ที่ 21+500 รวมระยะทาง 11.7 กิโลเมตร จากเดิม 10 ช่องจราจร (ไป - กลับ) เป็นมาตรฐานทางชั้นพิเศษ 14 ช่องจราจร (ไปกลับข้างละ 7 ช่องจราจร) ผิวทางแอสฟัลท์คอนกรีต 2 ชั้น ผิวจราจรกว้างช่องละ 3.5 เมตร ไหล่ทางด้านนอกกว้างข้างละ 2.5 เมตร และด้านในกว้างข้างละ 1 เมตร มีเกาะกลางแบบร่อง (Depressed Median) กว้าง 4 เมตร รวมก่อสร้างสะพานกลับรถ จำนวน 2 จุด และติดตั้งไฟฟ้าแสงสว่างบนทางหลวง งบประมาณทั้งสิ้น 2,300,098,000 บาท แล้วเสร็จ ช่วยบรรเทาปัญหาการจราจรติดขัด รองรับปริมาณการจราจรได้เพิ่มมากขึ้น ส่งผลให้การเดินทางและการขนส่งสินค้าจากภูมิภาคต่าง ๆ ที่ลงสู่ภาคใต้มีความรวดเร็ว สะดวก และปลอดภัย สามารถลดอุบัติเหตุป้องกันความสูญเสียทั้งชีวิตและทรัพย์สิน ตามแผนงานบูรณาการพัฒนาด้านคมนาคมและระบบโลจิสติกส์ กิจกรรมแก้ไขปัญหาการจราจรในพื้นที่กรุงเทพฯ ปริมณฑล และเมืองหลัก ซึ่งทำให้ภาครัฐและเอกชนได้รับผลประโยชน์ในการพัฒนาเศรษฐกิจและสังคม

ที่มา : https://www.thaigov.go.th/news/contents/details/43341