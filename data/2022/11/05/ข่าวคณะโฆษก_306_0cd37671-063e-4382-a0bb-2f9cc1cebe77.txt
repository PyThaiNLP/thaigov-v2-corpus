รัฐบาลไทย-ข่าวทำเนียบรัฐบาล-ครม. เห็นชอบจัดซื้อวัคซีน AstraZeneca จากฮังการี จำนวน 400,000 โดส


วันอังคารที่ 5 ตุลาคม 2564
พิมพ์
ครม. เห็นชอบจัดซื้อวัคซีน AstraZeneca จากฮังการี จำนวน 400,000 โดส
ครม. เห็นชอบจัดซื้อวัคซีน AstraZeneca จากฮังการี จำนวน 400,000 โดส
วันนี้ (5 ตุลาคม 2564) นายธนกร วังบุญคงชนะ โฆษกประจำสำนักนายกรัฐมนตรี เผยว่า คณะรัฐมนตรีมีมติเห็นชอบให้กรมควบคุมโรค กระทรวงสาธารณสุข ดำเนินการจัดซื้อวัคซีนป้องกันโรคติดเชื้อไวรัสโคโรนา 2019 ของ AstraZeneca จากฮังการี จำนวน 400,000 โดส พร้อมอนุมัติให้อธิบดีกรมควบคุมโรคเป็นผู้ลงนามในร่าง Bilateral Agreement ระหว่างฮังการีกับไทย และร่าง Tripartite Agreement ระหว่างฮังการี ไทย และ AstraZeneca
โฆษกประจำสำนักนายกรัฐมนตรีกล่าวว่า การจัดซื้อวัคซีนจากฮังการี จะมีการลงนามในร่าง Bilateral Agreement ระหว่างฮังการีและไทย สาระสำคัญของร่างประกอบไปด้วย 1) การขนส่งวัคซีน 2) กรรมสิทธิ์และความเสี่ยง 3) การรักษาความลับ 4) กฎหมายที่ใช้บังคับและการยุติข้อพิพาท และ 5) Indirect taxes/VAT มีการลงนามและร่าง Tripartite Agreement  ระหว่างฮังการี ไทย และ AstraZeneca ซึ่งจะใช้ร่างเอกสารแบบเดียวกันที่ไทยจัดซื้อวัคซีน AstraZeneca จากราชอาณาจักรสเปนเมื่อวันที่ 14 กันยายน 2564 โดยมีสาระสำคัญ 1) Indirect taxes/VAT 2) การส่งมอบ และ 3) กฎหมายที่ใช้บังคับ
“การจัดซื้อวัคซีนเพิ่มเติมเป็นไปตามแผนการจัดหาวัคซีนป้องกันโควิด-19 ให้ครบ 126.2 ล้านโดส มั่นใจว่าปีนี้จะสามารถฉีดวัคซีนให้ได้อย่างร้อยละ 70 ของประชากรกลุ่มเป้าหมายภายในเดือนธันวาคม 2564 ”  นายธนกรฯ  กล่าว
...................

ที่มา : https://www.thaigov.go.th/news/contents/details/46576