รัฐบาลไทย-ข่าวทำเนียบรัฐบาล-กระทรวงพาณิชย์ ชี้แจงข้อเรียกร้องให้ทบทวนแผนการปรับลดค่าส่วนแบ่งการขายในธุรกิจฟู้ดเดลิเวอรี


วันจันทร์ที่ 30 สิงหาคม 2564
พิมพ์
กระทรวงพาณิชย์  ชี้แจงข้อเรียกร้องให้ทบทวนแผนการปรับลดค่าส่วนแบ่งการขายในธุรกิจฟู้ดเดลิเวอรี
อธิบดีกรมการค้าภายใน  ยืนยันการพิจารณาของคณะอนุกรรมการฯ ไม่ได้มีผลให้ตัวแทนไรเดอร์ผู้จัดส่งอาหารต้องสูญเสียรายได้แต่อย่างใด
วันที่ 28 สิงหาคม 2564 นายวัฒนศักย์ เสือเอี่ยม อธิบดีกรมการค้าภายใน กล่าวว่าจากสถานการณ์การแพร่ระบาดของ covid 19 ส่งผลให้ รัฐบาลจำเป็นต้องกำหนดมาตรการป้องกันการแพร่กระจายของเชื้อ โดยมาตรการหนึ่งคือการจำกัดการนั่งรับประทานอาหารในร้าน ซึ่งส่งผลกระทบต่อรายได้ส่วนหนึ่งของร้านอาหาร กระทรวงพาณิชย์จึงได้ร่วมมือกับ Food Delivery platform ได้แก่ Food Panda Grab Gojek LINEMAN และ Robinhood จำนวน 5 แพลตฟอร์ม ในการจัดโปรโมชั่นสำหรับการสั่งซื้ออาหารผ่านแพลตฟอร์ม เพื่อลดภาระค่าครองชีพให้กับประชาชน และอีกส่วนหนึ่ง เป็นการลดค่า  GP ที่เรียกเก็บจากร้านอาหาร จากเดิมให้เหลือไม่เกิน 25 เปอร์เซ็นต์  ระหว่างวันที่ 1 ถึง 30 มิถุนายน 2564 ซึ่งผลจากการดำเนินการดังกล่าวช่วยกระตุ้นเศรษฐกิจได้ไม่ต่ำกว่า 2,000 ล้านบาท
อย่างไรก็ตาม เพื่อดูแลให้เกิดความเป็นธรรมในระบบการค้าในธุรกิจ Food Delivery platform คณะกรรมการกลางว่าด้วยราคาสินค้าและบริการ จึงได้แต่งตั้งคณะอนุกรรมการพิจารณาค่าบริการจำหน่ายและขนส่งอาหารผ่านแพลตฟอร์ม ประกอบด้วยผู้แทนจากกระทรวงคมนาคม กระทรวงดิจิตอลเพื่อเศรษฐกิจและสังคม สำนักงานคณะกรรมการคุ้มครองผู้บริโภค สำนักงานคณะกรรมการแข่งขันทางการค้า  กรมสรรพากร กรมพัฒนาธุรกิจการค้า สภาหอการค้าแห่งประเทศไทย สมาคมโลจิสติกส์ไทย มีกรมการค้าภายในเป็นฝ่ายเลขานุการ โดยมีหน้าที่ศึกษา วิเคราะห์เกี่ยวกับรูปแบบธุรกิจการบริการจำหน่ายและขนส่งอาหาร รวมถึงอัตราการเรียกเก็บค่าบริการและแนวทางหลักเกณฑ์ที่เหมาะสมกับธุรกิจ ซึ่งคณะอนุกรรมการมีหลักการพิจารณาจะคำนึงถึงการสร้างความเป็นธรรมให้แก่ผู้มีส่วนได้เสียทุกฝ่ายอย่างสมดุล กล่าวคือ (1) ผู้บริโภคได้รับประโยชน์จากการใช้บริการ (2) ร้านค้าสามารถสร้างรายได้จากการขายผ่านแพลตฟอร์ม (3) ไรเดอร์มีผลตอบแทนที่เหมาะสม และ (4) แพลตฟอร์มสามารถประกอบธุรกิจและสามารถแข่งขันได้อย่างเป็นธรรม การดำเนินการของกระทรวงพาณิชย์ ทั้งในส่วนของกิจกรรมโปรโมชั่นและการพิจารณาของคณะอนุกรรมการฯ จึงไม่ได้มีผลให้ตัวแทนไรเดอร์ผู้จัดส่งอาหารต้องสูญเสียรายได้แต่อย่างใด

ที่มา : https://www.thaigov.go.th/news/contents/details/45296