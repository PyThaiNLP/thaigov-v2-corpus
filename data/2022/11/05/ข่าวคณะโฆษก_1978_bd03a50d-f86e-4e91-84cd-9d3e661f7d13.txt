รัฐบาลไทย-ข่าวทำเนียบรัฐบาล-โฆษกประจำสำนักนายกรัฐมนตรี เผย นายกฯ ไม่ประมาทแม้รายงานสาธารณสุขพบ BA.4 BA.5 ไม่มีอาการรุนแรง มั่นใจสาธารณสุขไทยพร้อมรับมือ


วันพฤหัสบดีที่ 14 กรกฎาคม 2565
พิมพ์
โฆษกประจำสำนักนายกรัฐมนตรี เผย นายกฯ ไม่ประมาทแม้รายงานสาธารณสุขพบ BA.4 BA.5 ไม่มีอาการรุนแรง มั่นใจสาธารณสุขไทยพร้อมรับมือ
โฆษกประจำสำนักนายกรัฐมนตรี เผย นายกฯ ไม่ประมาทแม้รายงานสาธารณสุขพบ BA.4 BA.5 ไม่มีอาการรุนแรง มั่นใจสาธารณสุขไทยพร้อมรับมือ ย้ำการใส่หน้ากากอนามัยและฉีดวัคซีน เป็นหัวใจสำคัญในการป้องกันโควิด-19
วันนี้ (14 กรกฎาคม 2565)  นายธนกร วังบุญคงชนะ โฆษกประจำสำนักนายกรัฐมนตรีเผย พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ในฐานะผู้อำนวยการศูนย์บริหารสถานการณ์ฉุกเฉิน ไม่ประมาท แม้จะได้รับรายงานทางการแพทย์ว่า การแพร่ระบาดของโควิด-19 สายพันธุ์ BA.4 - BA.5 ผู้ติดเชื้อส่วนใหญ่มีอาการไม่รุนแรง สั่งเตรียมความพร้อมระบบสาธารณสุขไทยในทุกด้านทั้งการรักษา ศักยภาพเตียง ยา และเวชภัณฑ์อื่น ๆ เพื่อเสริมความเข้มแข็งในการเปิดเสรีการใช้ชีวิต โดยย้ำว่า  การสวมใส่หน้ากากและการฉีดวัคซีน ยังเป็นหัวใจสำคัญที่จะช่วยลดความเสี่ยงในการติดเชื้อได้ โดยเฉพาะกลุ่มเสี่ยง คนที่มีโรคประจำตัวหรือผู้สูงอายุควรสวมใส่หน้ากากตลอดเวลาขณะออกจากบ้านและเข้ารับการฉีดวัคซีนเข็มกระตุ้นด้วย
รายงานสถานการณ์การแพร่ระบาดของโควิด-19 วันนี้ พบผู้ติดเชื้อโควิด-19 รายใหม่ 2,257 ราย จำแนกเป็น ผู้ป่วยในประเทศ 2,256 ราย ผู้ป่วยมาจากต่างประเทศ 1 ราย ผู้เสียชีวิตเพิ่มขึ้น 28 ราย ผู้ที่กำลังรักษาตัว 24,191 ราย และมียอดผู้ที่หายป่วยกลับบ้านแล้ว 2,120 ราย ทำให้มียอดผู้ป่วย ยืนยันสะสมตั้งแต่ 1 ม.ค. 65 จำนวน 2,329,746 ราย จำนวนผู้ที่หายป่วยสะสมจำนวน 2,329,561 ราย จำนวนผู้ป่วยปอดอักเสบรักษาตัวอยู่ในโรงพยาบาล 770 ราย
ขณะที่รายงานภาพรวมการฉีดวัคซีนโควิด-19 สรุปจำนวนผู้ที่ได้รับได้รับวัคซีนสะสม ตั้งแต่ 28 ก.พ. 64 - 12 ก.ค. 65 รวม 140,544,783 โดส ใน 77 จังหวัด แบ่งเป็นผู้ได้รับวัคซีนเข็มที่ 1 สะสม 57,048,077 โดส ผู้ได้รับวัคซีนเข็มที่ 2 สะสม 53,312,319  โดส และผู้ได้รับวัคซีนเข็มที่ 3 ขึ้นไปสะสม 30,184,387 โดส

ที่มา : https://www.thaigov.go.th/news/contents/details/56876