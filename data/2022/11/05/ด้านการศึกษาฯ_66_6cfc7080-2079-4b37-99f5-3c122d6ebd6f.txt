รัฐบาลไทย-ข่าวทำเนียบรัฐบาล-อว. จัดพิธีพระราชทานเครื่องราชอิสริยาภรณ์ ประจำปี ๒๕๖๔ ใน "โครงการยกย่องเชิดชูเกียรติข้าราชการและบุคลากร"


วันพุธที่ 1 มิถุนายน 2565
อว. จัดพิธีพระราชทานเครื่องราชอิสริยาภรณ์ ประจำปี ๒๕๖๔ ใน "โครงการยกย่องเชิดชูเกียรติข้าราชการและบุคลากร"
อว. จัดพิธีพระราชทานเครื่องราชอิสริยาภรณ์ ประจำปี ๒๕๖๔ ใน "โครงการยกย่องเชิดชูเกียรติข้าราชการและบุคลากร"
23 พฤษภาคม 2565 ณ ห้องสุธรรม อารีกุล อาคารสารนิเทศ ๕๐ ปี มหาวิทยาลัยเกษตรศาสตร์ กรุงเทพมหานคร/ ศ.(พิเศษ) ดร.เอนก เหล่าธรรมทัศน์ รัฐมนตรีว่าการกระทรวงการอุดมศึกษา วิทยาศาสตร์ วิจัยและนวัตกรรม (รมว.อว.) เป็นประธานในพิธีพระราชทานเครื่องราชอิสริยาภรณ์ ประจำปี ๒๕๖๔ ใน "โครงการยกย่องเชิดชูเกียรติข้าราชการและบุคลากร"  ของหน่วยงานและสถาบันอุดมศึกษาที่ตั้งอยู่ในพื้นที่กรุงเทพมหานครและภาคกลาง สังกัดกระทรวงการอุดมศึกษา วิทยาศาสตร์ วิจัยและนวัตกรรม เข้ารับพระราชทานเครื่องราซอิสริยาภรณ์ ต่อหน้าพระบรมฉายาลักษณ์ พระบาทสมเด็จพระปรเมนทรรามาธิบดีศรีสินทรมหาวชิราลงกรณ พระวชิรเกล้าเจ้าอยู่หัว โดยมี ศ.ดร.นพ.สิริฤกษ์ ทรงศิวิไล ปลัดกระทรวงการอุดมศึกษา วิทยาศาสตร์ วิจัยและนวัตกรรม, รองศาสตราจารย์พิเศษ ดร.ดวงฤทธิ์ เบ็ญจาธิกุล ชัยรุ่งเรือง เลขานุการรัฐมนตรีว่าการและโฆษกกระทรวง อว., นางสาวสุณีย์ เลิศเพียรธรรม หัวหน้าผู้ตรวจราชการกระทรวงการอุดมศึกษาฯ คณะผู้บริหาร ข้าราชการและบุคลากรผู้ได้รับพระราชทานเครื่องราซอิสริยาภรณ์ เข้าร่วมในพิธีดังกล่าว
ศ.ดร.นพ.สิริฤกษ์ ทรงศิวิไล ปลัด อว. กล่าวว่า สืบเนื่องจากที่กระทรวงการอุดมศึกษา วิทยาศาสตร์ วิจัยและนวัตกรรม ได้ขอพระราชทานเครื่องราชอิสริยาภรณ์ ประจำปี 2564 และพระบาทสมเด็จพระเจ้าอยู่หัวทรงพระกรุณาโปรดเกล้าโปรดกระหม่อมพระราชทานเครื่องราชอิสริยาภรณ์อันเป็นที่เชิดชูยิ่งช้างเผือก และเครื่องราชอิสยาภรณ์อันมีเกียรติยศยิ่งมงกุฎไทย ชั้นสายสะพาย เนื่องในโอกาสพระราชพิธีเฉลิมพระชนมพรรษา วันที่ 28 กรกฎาคม 2564 และทรงพระกรุณาโปรดเกล้าโปรดกระหม่อมให้ส่วนราชการและหน่วยงานต่าง ๆ จัดพิธีรับพระราชทานเครื่องราชอิสริยาภรณ์เบื้องหน้าพระบรมฉายาลักษณ์ในสถานที่ที่เหมาะสม
ในปี 2564 กระทรวงการอุดมศึกษา วิทยาศาสตร์ วิจัยและนวัตกรรม มีผู้ได้รับพระราชทานเครื่องราชอิสริยาภรณ์ชั้นสายสะพาย จำนวน ๑,๐๙๘ ราย ซึ่งกระทรวงการอุดมศึกษา วิทยาศาสตร์ วิจัยและนวัตกรรม ได้กำหนดจัดพิธีรับพระราชทานเครื่องราชอิสริยาภรณ์โดยแบ่งเป็น ๔ ภูมิภาค ได้แก่ (๑) ภาคกลาง   (๒) ภาคเหนือ  (๓) ภาคตะวันออกเฉียงเหนือ และ (๔) ภาคใต้ โดยพิธีรับพระราชทานเครื่องราชอิสริยาภรณ์ฯ ในวันนี้สำหรับหน่วยงานและสถาบันการอุดมศึกษาในสังกัดกระทรวงการอุดมศึกษา วิทยาศาสตร์ วิจัยและนวัตกรรม ที่ตั้งอยู่ในพื้นที่ภาคกลาง  มีผู้ได้รับพระราชทานเครื่องราชอิสริยาภรณ์ชั้นสายสะพาย จำนวน 698 ราย  ประกอบด้วย ราชบัณฑิตและกรรมการ ที่ทรงพระกรุณาโปรดเกล้า ฯ แต่งตั้ง และบุคลากรในสังกัดกระทรวงการอุดมศึกษา วิทยาศาสตร์ วิจัยและนวัตกรรม โดยแบ่งเป็น
- เครื่องราชอิสริยาภรณ์ชั้นมหาปรมาภรณ์ช้างเผือก (ม.ป.ช.) จำนวน 38 ราย
- เครื่องราชอิสริยาภรณ์ชั้นมหาวชิรมงกุฎ (ม.ว.ม.) จำนวน 25 ราย
- เครื่องราชอิสริยาภรณ์ชั้นประถมาภรณ์ช้างเผือก (ป.ช.) จำนวน 22 ราย
- เครื่องราชอิสริยาภรณ์ชั้นประถมาภรณ์มงกุฎไทย (ป.ม.) จำนวน 613 ราย

ที่มา : https://www.thaigov.go.th/news/contents/details/55247