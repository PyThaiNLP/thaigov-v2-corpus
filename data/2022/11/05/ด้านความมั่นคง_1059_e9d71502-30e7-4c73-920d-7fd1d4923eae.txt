รัฐบาลไทย-ข่าวทำเนียบรัฐบาล-มหาดไทย ร้อยรวมพลังแห่งความจงรักภักดีของพี่น้องคนไทยทั่วประเทศ ร่วมกันประดิษฐ์ผีเสื้อแห่งความจงรักภักดี เพื่อเฉลิมพระเกียรติสมเด็จพระบรมราชชนนีพันปีหลวง 90 พรรษา


วันพุธที่ 18 พฤษภาคม 2565
พิมพ์
มหาดไทย ร้อยรวมพลังแห่งความจงรักภักดีของพี่น้องคนไทยทั่วประเทศ ร่วมกันประดิษฐ์ผีเสื้อแห่งความจงรักภักดี เพื่อเฉลิมพระเกียรติสมเด็จพระบรมราชชนนีพันปีหลวง 90 พรรษา
กระทรวงมหาดไทย ร้อยรวมพลังแห่งความจงรักภักดีของพี่น้องคนไทยทั่วประเทศ ร่วมกันประดิษฐ์ผีเสื้อแห่งความจงรักภักดี เพื่อเฉลิมพระเกียรติสมเด็จพระนางเจ้าสิริกิติ์ พระบรมราชินี พระบรมราชชนนีพันปีหลวง ในโอกาสมหามงคลเฉลิมพระชนมพรรษา 90 พรรษา 12 สิงหาคม 2565
วันนี้ (18 พ.ค. 65) นายสุทธิพงษ์ จุลเจริญ ปลัดกระทรวงมหาดไทย เปิดเผยว่า นับเป็นระยะเวลากว่า 70 ปี ที่สมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ได้ทรงปฏิบัติพระราชกรณียกิจนานับประการ เคียงข้างพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร ด้วยทรงวิริยะ อุตสาหะ ตรากตรำพระวรกาย ด้วยสายพระเนตรที่กว้างไกล ด้วยน้ำพระทัยที่เมตตา เพื่อให้พี่น้องประชาชนพสกนิกรชาวไทย ได้มีคุณภาพชีวิตที่ดี มีอาชีพ มีงานทำ มีรายได้ มีที่อยู่อาศัยที่มั่นคง มีครอบครัวที่อบอุ่น และมีสังคมไทยที่เต็มไปด้วยรอยยิ้ม ความเมตตา ความเกื้อการุณย์ ความเอื้ออาทรต่อกัน โดยเฉพาะอย่างยิ่ง ภาพที่ชินตา คือพระองค์ท่านจะทรงงานหนักมาก โดยเฉพาะเวลาทรงงานเรื่องผ้า จากทรงทอดพระเนตรเป็นเวลาหลายชั่วโมงมาก เพื่อทรงดูรายละเอียด ซึ่งไม่มีพระราชินีพระองค์ไหนในโลกทรงงานหนักเท่าสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง โดยทรงก่อตั้ง "กลุ่มทอผ้าไหมกลุ่มแรกของมูลนิธิส่งเสริมศิลปาชีพในสมเด็จพระนางเจ้าสิริกิติ์ พระบรมราชินีนาถ" ที่อำเภอนาหว้า จังหวัดนครพนม ซึ่งถือเป็นโครงการส่งเสริมศิลปาชีพแห่งแรก เป็นจุดเริ่มต้นของการชุบชีวิต ต่อลมหายใจ ผ้าไทย เพื่อช่วยเหลือพี่น้องประชาชนคนไทยให้มีคุณภาพชีวิตที่ดี ด้วยการทรงส่งเสริมยุยงให้ประชาชนในพื้นที่ทอผ้าเพื่อที่จะขายให้พระองค์ท่านก่อน เป็นที่มาของคำว่า ขาดทุนคือกำไร ทั้งยังเป็นการส่งเสริมให้เกษตรกรได้ใช้เวลาว่างจากการทำเกษตรกรรมให้เป็นประโยชน์ด้วยการทอผ้าเป็นอาชีพเสริม สร้างงาน สร้างอาชีพ สร้างรายได้ สร้างคุณภาพชีวิตที่ดีให้กับครอบครัว ให้กับลูกหลาน ได้ใช้ชีวิตอย่างมีความสุข
นายสุทธิพงษ์ จุลเจริญ ปลัดกระทรวงมหาดไทย กล่าวว่า กระทรวงมหาดไทยน้อมสำนึกในพระมหากรุณาธิคุณอย่างหาที่สุดมิได้ที่ตลอดระยะเวลาที่ผ่านมาสมเด็จพระนางเจ้าสิริกิติ์ พระบรมราชินี พระบรมราชชนนีพันปีหลวง ได้ทรงมีคุณูปการ ตรากตรำบำเพ็ญปฏิบัติพระราชกรณียกิจอย่างอเนกอนันต์ ยังผลทำให้เกิดการบำบัดทุกข์ บำรุงสุข พี่น้องประชาชน ในทั่วทุกภูมิภาคของประเทศ ดังนั้น ในโอกาสอันเป็นมิ่งมงคลสมัยที่สมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง จะทรงเจริญพระชนมพรรษาครบ 90 พรรษา ในวันที่ 12 สิงหาคม 2565 กระทรวงมหาดไทยร่วมกับสมาคมแม่บ้านมหาดไทย และพี่น้องประชาชนทั้ง 76 จังหวัดทั่วประเทศ ถวายความจงรักภักดีผ่านการสนองพระราชปณิธานอันยิ่งใหญ่และน้ำพระราชหฤทัยอันเมตตา ด้วยการประดิษฐ์ "ผีเสื้อแห่งความจงรักภักดีจากผ้าอัตลักษณ์จังหวัด" จากรวบรวมเศษผ้าอัตลักษณ์ของทุกชุมชน ทุกอำเภอ มาประดิษฐ์เป็นผีเสื้อหลากสีสัน หลายรูปแบบ หลายขนาด จังหวัดละ 90 ตัว เป็นการแสดงให้เห็นถึง การน้อมนำพระราชดำริที่ทรงฟื้นคืนชีวิตผ้าไทย ให้ประชาชน ให้เกษตรกรได้มีชีวิตความเป็นอยู่ที่มั่นคง เพราะผ้าไทย จากสายพระเนตรที่กว้างไกลเมื่อ 50 ปีก่อน ส่งผลทำให้พี่น้องประชาชนได้มีคุณภาพชีวิตที่ดีในปัจจุบัน
นายสุทธิพงษ์ จุลเจริญ ปลัดกระทรวงมหาดไทย ได้กล่าวอีกว่า ในการที่กระทรวงมหาดไทยได้ร่วมกับพี่น้องประชาชนทั่วทั้งประเทศประดิษฐ์ผีเสื้อ มีแนวคิดมาจากเมื่อครั้งที่สมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง เสด็จพระราชดำเนินเยี่ยมราษฎรบ้านถ้ำติ้ว อำเภอส่องดาว จังหวัดสกลนคร เมื่อวันที่ 20 ธันวาคม 2525 ได้ทรงมีพระราชเสาวนีย์กับราษฎร ความว่า "พระเจ้าอยู่หัวเป็นน้ำ ฉันจะเป็นป่า ป่าที่ถวายความจงรักภักดีต่อน้ำ พระเจ้าอยู่หัวสร้างอ่างเก็บน้ำ ฉันจะสร้างป่า" ซึ่งนับตั้งแต่บัดนั้นจนถึงปัจจุบัน ป่าไม้ทั่วประเทศไทยล้วนมีแต่ความอุดมสมบูรณ์ เป็นแหล่งต้นน้ำลำธาร สร้างคุณค่า สร้างคุณภาพชีวิต ให้กับพี่น้องประชาชน รวมไปถึงสร้างสิ่งแวดล้อมที่ดีให้กับทรัพยากรทางธรรมชาติ โดย "ผีเสื้อ" ถือเป็นแมลงที่เป็นสัญลักษณ์แห่งความอุดมสมบูรณ์ของทรัพยากรธรรมชาติและป่าไม้ ความอุดมสมบูรณ์ของระบบนิเวศ ด้วยเพราะน้ำพระราชหฤทัยแห่งองค์สมเด็จพระบรมราชชนนีพันปีหลวง ทำให้ประชาชนได้อยู่ดีกินดีใช้ประโยชน์จากทรัพยากรธรรมชาติ และน้อมนำแนวพระราชดำริ พระราชเสาวนีย์ ในการร่วมกันปลูกป่า ปลูกต้นไม้ เพื่ออนุรักษ์ธรรมชาติ อันแสดงความกตัญญูกตเวทีแด่พระองค์ท่าน
"การร่วมกันประดิษฐ์ผีเสื้อแห่งความจงรักภักดีของพี่น้องประชาชนทั่วทั้งประเทศในครั้งนี้ เป็นส่วนหนึ่งของการจัดนิทรรศการเฉลิมพระเกียรติสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง เนื่องในโอกาสมหามงคลเฉลิมพระชนมพรรษา 90 พรรษา 12 สิงหาคม 2565 ภายใต้ชื่อ "ด้วยรักแห่งแผ่นดิน : With Love for the Nation" ระหว่างวันที่ 1 - 15 สิงหาคม 2565 ณ บริเวณถนนราชดำเนินกลาง ตั้งแต่สะพานผ่านฟ้าลีลาศถึงอนุสาวรีย์ประชาธิปไตย โดยผีเสื้อแห่งความจงรักภักดีจากผ้าไทยทั่วทั้งประเทศ ทั้ง 6,840 ตัว จะถูกนำมาประดับตกแต่งต้นไม้โดยรอบบริเวณหอนิทรรศน์รัตนโกสินทร์ ลานพลับพลามหาเจษฎาบดินทร์ และตลอดสองฝั่งถนนราชดำเนินกลาง และมีการสาธิต การประดิษฐ์ผีเสื้อจากผ้า รวมทั้งออกร้านจำหน่ายผลิตภัณฑ์และผลผลิตจากโครงการอันเนื่องมาจากพระราชดำริ ณ บริเวณลานพลับพลามหาเจษฎาบดินทร์ สำหรับในส่วนของผีเสื้อจากผ้าไทยจำนวนเพิ่มเติม ที่พี่น้องประชาชนในจังหวัดและอำเภอได้ร่วมกันประดิษฐ์ จะได้ถูกนำไปตกแต่งบริเวณศาลากลาง ที่ว่าการอำเภอ และสถานที่ที่จังหวัดกำหนด เพื่อร่วมเฉลิมพระเกียรติฯ ต่อไป" นายสุทธิพงษ์ฯ กล่าวในช่วงต้น
นายสุทธิพงษ์ จุลเจริญ ปลัดกระทรวงมหาดไทย กล่าวเพิ่มเติมว่า สิ่งสำคัญประการหนึ่ง ที่พี่น้องประชาชนได้ค้นพบจากการริเริ่มประดิษฐ์ผีเสื้อจากผืนผ้าอัตลักษณ์ของชุมชนเพื่อถวายความจงรักภักดีในครั้งนี้ นั่นคือ เกิดการสร้างอาชีพใหม่ ด้วยการประยุกต์จัดทำ "เข็มกลัดผีเสื้อ" สร้างอาชีพ สร้างรายได้เสริม ให้กับพี่น้องประชาชน ซึ่งนับเป็นสายธารแห่งน้ำพระราชหฤทัยที่ไหลหลั่งผสานกับพลังแห่งความจงรักภักดีที่พวกเรามีต่อพระองค์ท่าน ทำให้เกิดนวัตกรรมจากภูมิปัญญามาต่อยอดประดิษฐ์ผ้าไทยเป็นเข็มกลัดผีเสื้อ เกิดเป็นผลิตภัณฑ์ที่มีคุณค่า สวยงาม สร้างรายได้ที่ยั่งยืน ให้กับประชาชนอีกด้วย
"เนื่องในโอกาสมหามงคลเฉลิมพระชนมพรรษาครบ 90 พรรษา 12 สิงหาคม 2565 กระทรวงมหาดไทย ขอเชิญชวนพี่น้องประชาชนคนไทย รวมถึงภาคีเครือข่าย ทั้งหน่วยงานภาครัฐ ภาคเอกชน ภาควิชาการ พระผู้นำศาสนา ภาคประชาสังคม ภาคประชาชน และภาคสื่อมวลชน ได้ร่วมกันริเริ่มโครงการ/กิจกรรมที่เป็นประโยชน์กับสังคมไทย ทั้งการสวมใส่ผ้าไทย การช่วยเหลือผู้ตกทุกข์ได้ยาก การอนุรักษ์ทรัพยากรธรรมชาติและสิ่งแวดล้อม และกิจกรรมด้านอื่น ๆ เพื่อเป็นการปฏิบัติบูชาน้อมถวายเป็นพระราชกุศล เนื่องในโอกาสมหามงคลดังกล่าว เพื่อที่จะร่วมกันสร้างสรรค์สิ่งที่ดีให้เกิดขึ้นกับประเทศไทยด้วยความจงรักภักดี โดยพร้อมเพียงกัน" นายสุทธิพงษ์ฯ กล่าวในช่วงท้าย

ที่มา : https://www.thaigov.go.th/news/contents/details/54702