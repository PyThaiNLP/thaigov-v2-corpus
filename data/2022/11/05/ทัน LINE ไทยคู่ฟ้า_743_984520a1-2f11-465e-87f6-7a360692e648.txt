รัฐบาลไทย-ข่าวทำเนียบรัฐบาล-ครม. เคาะมาตรการประหยัดพลังงานในหน่วยงานภาครัฐ ครึ่งปีหลัง ตั้งเป้าลดใช้พลังงาน 20%


วันอาทิตย์ที่ 27 มีนาคม 2565
ครม. เคาะมาตรการประหยัดพลังงานในหน่วยงานภาครัฐ ครึ่งปีหลัง ตั้งเป้าลดใช้พลังงาน 20%
.....
ที่ประชุม ครม. (22 มี.ค. 65) เห็นชอบแนวทางประหยัดพลังงานไฟฟ้าและน้ำมันเชื้อเพลิงในหน่วยงานภาครัฐ โดยให้จัดทำแผนปฏิบัติการลดการใช้พลังงาน เพื่อให้บรรลุเป้าหมายอย่างน้อย 20% ในช่วงครึ่งปีหลังของปีงบประมาณ 2565 ตั้งแต่เดือน เม.ย. – ก.ย. 65
.
สำหรับมาตรการที่ปฏิบัติได้ทันที ด้านไฟฟ้า ในส่วนเครื่องปรับอากาศ เช่น กำหนดเวลาเปิด - ปิด 8.30 น. - 16.30 น. ตั้งอุณหภูมิ 25 - 26 c ล้างแอร์ทุก 6 เดือน, แสงสว่าง เช่น ใช้หลอดไฟ LED ตั้งโปรแกรมปิดหน้าจออัตโนมัติ เมื่อไม่ใช้งาน, ลิฟต์ อาจให้หยุดเฉพาะชั้นคู่/คี่ และรณรงค์การใช้บันได
.
ด้านน้ำมันเชื้อเพลิง เลือกใช้รถยนต์ให้เหมาะสมกับการเดินทางและจำนวนผู้เดินทาง ใช้น้ำมันเชื้อเพลิงชีวภาพ เช่น แก๊สโซฮอล์ไบโอดีเซลก่อนเป็นอันดับแรก, ตรวจเช็คระยะและเติมลงยางให้เหมาะสม และใช้เทคโนโลยีการสื่อสารแทนการเดินทาง เช่น การประชุมออนไลน์ การจัดส่งเอกสารทางอีเมล์
.
สำหรับมาตรการระยะยาวให้ อาคารของรัฐที่เข้าข่ายเป็นอาคารควบคุม ก่อนปีงบประมาณ 2565 ประมาณ 800 แห่ง เร่งปรับปรุงประสิทธิภาพการใช้พลังงาน ไม่ให้เกินค่ามาตรฐานการจัดการใช้พลังงานภายในปีงบประมาณ 2566 เพื่อเป็นตัวอย่างให้แก่การจัดการอาคารของเอกชนที่เข้าข่ายเป็นอาคารควบคุม
.
นอกจากนี้ ยังให้นำมาตรการบริษัทจัดการพลังงาน (ESCO) สำหรับหน่วยงานภาครัฐ ภายใต้แผนปฏิรูปประเทศด้านพลังงานมาใช้กับหน่วยงานราชการ รวมทั้งจัดซื้ออุปกรณ์เครื่องใช้ไฟฟ้าหรือยานพาหนะใหม่ทดแทนของเดิมที่เสื่อมสภาพ
#ไทยคู่ฟ้า #ร่วมต้านโควิด19
-------------------

ที่มา : https://www.thaigov.go.th/news/contents/details/52975