รัฐบาลไทย-ข่าวทำเนียบรัฐบาล-รฟม. กำชับ โครงการรถไฟฟ้าสายสีส้ม ช่วงศูนย์วัฒนธรรมแห่งประเทศไทย - มีนบุรี (สุวินทวงศ์) ผู้รับจ้างขุดลอกท่อระบายน้ำและลำรางในแนวก่อสร้างรถไฟฟ้า


วันจันทร์ที่ 9 พฤษภาคม 2565
รฟม. กำชับ โครงการรถไฟฟ้าสายสีส้ม ช่วงศูนย์วัฒนธรรมแห่งประเทศไทย - มีนบุรี (สุวินทวงศ์) ผู้รับจ้างขุดลอกท่อระบายน้ำและลำรางในแนวก่อสร้างรถไฟฟ้า
เพื่อเพิ่มประสิทธิภาพการระบายน้ำ และเตรียมพร้อมรับมือช่วงพายุฤดูร้อน
การรถไฟฟ้าขนส่งมวลชนแห่งประเทศไทย (รฟม.) กระทรวงคมนาคม ในฐานะหน่วยงานที่รับผิดชอบดำเนินการก่อสร้างโครงการรถไฟฟ้าสายสีส้ม ช่วงศูนย์วัฒนธรรมแห่งประเทศไทย - มีนบุรี (สุวินทวงศ์) ได้ติดตามเฝ้าระวังพื้นที่ก่อสร้างรถไฟฟ้าตลอดแนวถนนรามคำแหงในช่วงฤดูฝน โดยกำชับให้ผู้รับจ้างก่อสร้างงานโยธาทุกสัญญา ดำเนินการลอกท่อระบายน้ำและลำรางสาธารณะในแนวก่อสร้างรถไฟฟ้า เพื่อเตรียมพร้อมรับมือช่วงพายุ ฤดูร้อนและเพิ่มประสิทธิภาพการระบายน้ำให้ดีมากยิ่งขึ้น โดย บริษัท อิตาเลียนไทย ดีเวล๊อปเมนต์ จำกัด (มหาชน)  ผู้รับจ้างก่อสร้างงานโยธาอุโมงค์ทางวิ่งและสถานีใต้ดิน สัญญาที่ 3 ช่วงหัวหมาก - คลองบ้านม้า ได้ดำเนินการลอกท่อระบายน้ำถนนรามคำแหง บริเวณพื้นที่ก่อสร้างสถานีแยกลำสาลี สถานีศรีบูรพา และสถานีคลองบ้านม้า เพื่อป้องกันเศษวัสดุ อุดตันในแนวก่อสร้างรถไฟฟ้า และบรรเทาปัญหาน้ำท่วมขังบนถนนรามคำแหง
ทั้งนี้ รฟม. ได้เน้นย้ำให้ที่ปรึกษาโครงการ กำกับดูแลให้ผู้รับจ้าง ลอกท่อระบายน้ำตามแนวก่อสร้างรถไฟฟ้า อย่างต่อเนื่องทุก ๆ 3 เดือน เพื่อเตรียมพร้อมหากกรณีเกิดฝนตกในพื้นที่ พร้อมจัดเตรียมเจ้าหน้าที่และเครื่องสูบน้ำ เพื่อช่วยเหลือและอำนวยความสะดวกให้แก่ประชาชน ตามนโยบายด้านความรับผิดชอบต่อสังคมในการให้ความสำคัญแก่ประชาชนและชุมชนตามแนวสายทางโครงการรถไฟฟ้าซึ่งอาจจะได้รับผลกระทบจากการดำเนินงานก่อสร้างโครงการฯ ติดตามข้อมูลข่าวสารโครงการรถไฟฟ้าสายสีส้ม ได้ที่เฟซบุ๊กแฟนเพจ โครงการรถไฟฟ้าสายสีส้ม เว็บไซต์โครงการ www.mrta-orangelineeast.com และ Line Official : OrangeLine

ที่มา : https://www.thaigov.go.th/news/contents/details/54364