รัฐบาลไทย-ข่าวทำเนียบรัฐบาล-นายกฯ ขอบคุณแบงค์ชาติ ปลดล๊อครวมหนี้ระหว่างธนาคาร เร่งจ่ายเงินพยุงจ้างงานลูกจ้างเอสเอ็มอี สามล้านคน เปิดทบทวนสิทธิ์ถึง 27 พ.ย.นี้


วันอาทิตย์ที่ 21 พฤศจิกายน 2564
พิมพ์
นายกฯ ขอบคุณแบงค์ชาติ ปลดล๊อครวมหนี้ระหว่างธนาคาร เร่งจ่ายเงินพยุงจ้างงานลูกจ้างเอสเอ็มอี สามล้านคน เปิดทบทวนสิทธิ์ถึง 27 พ.ย.นี้
นายกฯ ขอบคุณแบงค์ชาติ ปลดล๊อครวมหนี้ระหว่างธนาคาร เร่งจ่ายเงินพยุงจ้างงานลูกจ้างเอสเอ็มอี สามล้านคน เปิดทบทวนสิทธิ์ถึง 27 พ.ย.นี้
นางสาวรัชดา ธนาดิเรก รองโฆษกประจำสำนักนายกรัฐมนตรี เปิดเผยว่านายกรัฐมนตรีขอบคุณธนาคารแห่งประเทศไทย (ธปท.) ที่ช่วยเร่งรัดการแก้ปัญหาหนี้ครัวเรือน คู่ขนานไปกับมาตรการต่าง ๆ ของรัฐบาล โดย ธปท. ได้ออกมาตรการอย่างต่อเนื่องในการช่วยเหลือลดภาระดอกเบี้ยให้แก่ลูกหนี้ที่ได้รับผลกระทบจากโควิด-19 ทำให้สถาบันการเงินมีเครื่องมือในการช่วยเหลือลูกหนี้ได้มากขึ้น
ล่าสุด เมื่อ 16 พ.ย. ธปท. ได้ออกแนวทางการให้ความช่วยเหลือลูกหนี้ ประกอบด้วย 1) ให้สถาบันการเงินและผู้ประกอบธุรกิจต้องไม่เรียกเก็บค่าปรับจากการไถ่ถอนสินเชื่อก่อนครบกำหนด (prepayment fee) เช่น ดอกเบี้ย เบี้ยปรับ ค่าปรับ ค่าบริการ สำหรับสินเชื่อส่วนบุคคลภายใต้การกำกับ และสินเชื่อรายย่อยเพื่อประกอบอาชีพภายใต้การกำกับ ทั้งจำนวนหรือบางส่วนเป็นการชั่วคราว เพื่อลดข้อจำกัดในการรีไฟแนนซ์และสนับสนุนการรวมหนี้ ทั้งนี้ ให้มีผลจนถึง 31 ธันวาคม 2566 และ 2) ปรับปรุงแนวทางการรวมหนี้ (debt consolidation) ระหว่างสินเชื่อเพื่อที่อยู่อาศัยและสินเชื่อรายย่อยประเภทอื่นโดยขยายขอบเขตให้สามารถรวมหนี้ระหว่างสถาบันการเงินและผู้ประกอบธุรกิจได้จากเดิมที่ทำได้เฉพาะสถาบันการเงินเดียวกัน
ทั้งนี้ แนวทางทั้งสองจะช่วยบรรเทาภาระดอกเบี้ยของลูกหนี้ได้อย่างมาก และสามารถบริหารจัดการหนี้ส่วนบุคคลให้สอดรับกับสถานะทางการเงินของตนเอง ต่อลมหายใจโดยไม่ต้องกังวลเรื่องการถูกฟ้องร้อง
ในส่วนของรัฐบาล ได้ออกมาตรการ ช่วยเหลือสภาพคล่องเอสเอ็มอีเพื่อรักษาระดับจ้างงาน  พยุงการจ้างงานให้ลูกจ้างนับล้านมีงานทำ มีเงินเดือนต่อไป  ผ่านการให้เงินช่วยเหลือสถานประกอบการในระบบประกันสังคม  ที่มีลูกจ้างไม่เกิน 200 คน จำนวน 3,000 บาทต่อหัวลูกจ้าง เป็นเวลาสามเดือน (พฤศจิกายน - ธันวาคม)  ซึ่งระยะเวลาการลงทะเบียนได้สิ้นสุดลงเมื่อคืน วันที่ 20 พ.ย. ที่ผ่านมา โดยตัวเลขผู้ลงทะเบียน ณ วันที่ 19 พ.ย มีสถานประกอบการลงทะเบียนเข้าร่วมโครงการ 2.01 แสนราย ช่วยรักษาระดับการจ้างงานลูกจ้างสัญชาติไทย 2.87 ล้านคน สำหรับผู้ที่ลงทะเบียนแล้วระบบแจ้งว่า "ขาดคุณสมบัติ" สามารถดำเนินการยื่นเรื่องขอทบทวนสิทธิ์ผ่านเว็บไซต์ "ส่งเสริมการจ้างงานเอสเอ็มอี.doe.go.th" ตั้งแต่ 21 – 27 พ.ย. 64 ทั้งนี้คาดว่าการจ่ายเงินจะเริ่มในช่วงปลายเดือน พ.ย.นี้
นางสาวรัชดา กล่าวด้วยว่า ที่ผ่านมารัฐบาลได้ออกมาตรการการแก้ปัญหาหนี้ครัวเรือนในหลายด้าน อาทิ ออกกฎหมายป้องกันการคิดดอกเบี้ยผิดนัดที่ไม่เป็นธรรม จัดการเจ้าหนี้นอกระบบ ช่วยเหลือให้ประชาชนผู้ได้รับผลกระทบจากสถานการณ์โควิด-19 เข้าถึงสินเชื่อผ่านธนาคารรัฐ มาตรการลดภาระค่าใช่จ่าย  และเร่งฟื้นฟูทางเศรษฐกิจ  ให้ผู้ประกอบการได้เดินหน้า ประชาชนมีงานทำ และเมื่อเชื่อมโยงกับมาตรการของ ธปท.ข้างต้น ก็จะเสริมส่งกัน บรรเทาภาระหนี้สินภาคครัวเรือนได้
........................

ที่มา : https://www.thaigov.go.th/news/contents/details/48504