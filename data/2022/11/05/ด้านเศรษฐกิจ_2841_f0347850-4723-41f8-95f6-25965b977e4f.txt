รัฐบาลไทย-ข่าวทำเนียบรัฐบาล-กรมทางหลวงชนบท ขยายถนนทางเข้าวัดป่าบ้านตาด จังหวัดอุดรธานี ส่งเสริมเศรษฐกิจ การท่องเที่ยวในพื้นที่


วันพฤหัสบดีที่ 10 กุมภาพันธ์ 2565
กรมทางหลวงชนบท ขยายถนนทางเข้าวัดป่าบ้านตาด จังหวัดอุดรธานี ส่งเสริมเศรษฐกิจ การท่องเที่ยวในพื้นที่
อำนวยความสะดวกปลอดภัยให้กับพุทธศาสนิกชนและนักท่องเที่ยว ตามนโยบายของรัฐมนตรีว่าการกระทรวงคมนาคม คาดแล้วเสร็จเดือนกันยายน 2565
กรมทางหลวงชนบท (ทช.) กระทรวงคมนาคม รายงานความก้าวหน้าโครงการก่อสร้างถนนสายแยกทางหลวงแผ่นดินหมายเลข 2 - พิพิธภัณฑ์ธรรมเจดีย์ อำเภอเมือง จังหวัดอุดรธานี ซึ่งปัจจุบันผลการดำเนินงานมีความก้าวหน้าไปแล้วกว่าร้อยละ 56 คาดว่าจะก่อสร้างแล้วเสร็จในเดือนกันยายน 2565
นายอภิรัฐ ไชยวงศ์น้อย อธิบดีกรมทางหลวงชนบท กล่าวว่า จากนโยบายของนายศักดิ์สยาม ชิดชอบ รัฐมนตรีว่าการกระทรวงคมนาคม ที่ได้สั่งการให้ ทช. ดำเนินภารกิจยกระดับมาตรฐานทางหลวงชนบท ส่งเสริมเศรษฐกิจการขนส่งการท่องเที่ยว เพื่อให้ประชาชนมีคุณภาพชีวิตที่ดีอย่างยั่งยืน ประกอบกับกระทรวงคมนาคมได้รับหนังสือขอรับการสนับสนุนจากกระทรวงมหาดไทย ในการปรับปรุงโครงสร้างพื้นฐานของถนนสายแยกทางหลวงแผ่นดินหมายเลข 2 - พิพิธภัณฑ์ธรรมเจดีย์ ตำบลบ้านตาด อำเภอเมือง จังหวัดอุดรธานี เพื่อเป็นการรองรับปริมาณการจราจรของพุทธศาสนิกชนและนักท่องเที่ยวที่จะเดินทางมาสักการะบูชาพิพิธภัณฑ์ธรรมเจดีย์ พระธรรมวิสุทธิมงคล (หลวงตาพระมหาบัว ญาณสัมปันโน) ณ วัดป่าบ้านตาด อำเภอเมือง จังหวัดอุดรธานี เนื่องจากเป็นสถานที่สำคัญและมีชื่อเสียงในจังหวัด ทช. จึงได้ดำเนินการก่อสร้างถนนสายแยกทางหลวงแผ่นดินหมายเลข 2 - พิพิธภัณฑ์ธรรมเจดีย์ อำเภอเมือง จังหวัดอุดรธานี ระยะทางรวม 7.395 กิโลเมตร โดยใช้งบประมาณในการก่อสร้างรวม 333.466 ล้านบาท แบ่งการก่อสร้างออกเป็น 3 ช่วง ดังนี้ ช่วง กม. ที่ 0+000 เชื่อมทางหลวงแผ่นดินหมายเลข 2 (กม. ที่ 447) รูปแบบโครงการเป็นถนนผิวจราจรคอนกรีตเสริมเหล็ก 4 ช่องจราจร ช่องละ 3.50 เมตร ไหล่ทางกว้างข้างละ 2.50 เมตร ช่วง กม. ที่ 0+000 - 1+100 (กรณีเขตทาง 60 เมตร) รูปแบบโครงการเป็นถนนผิวจราจรแอสฟัลท์ติกคอนกรีต 4 - 6 ช่องจราจร ช่องละ 3.50 เมตร ไหล่ทางกว้างข้างละ 2.50 เมตร ปรับปรุงภูมิทัศน์ภูมิสถาปัตยกรรมบริเวณเกาะกลางและวงเวียน ช่วง กม. ที่ 1+100 - 7+395 (กรณีเขตทาง 20 - 30 เมตร) รูปแบบโครงการเป็นถนนผิวจราจรแอสฟัลท์ติกคอนกรีต 4 ช่องจราจร ช่องละ 3.50 เมตร ไหล่ทางกว้างข้างละ 1.50 - 2.50 เมตร
อธิบดีกรมทางหลวงชนบท กล่าวเพิ่มเติมว่า นอกจากนี้ ทช. ยังได้ให้ความสำคัญในเรื่องของการออกแบบภูมิทัศน์ โดยคำนึงถึงความปลอดภัย ความสวยงาม เพื่อรองรับการเดินทางของประชาชนตั้งแต่จุดเริ่มต้นสายทาง ซึ่งได้กำหนดให้มีจุดพักคอยหรือจุดนัดพบ บริเวณต้นทางขาเข้าและปลายทางขาออกของโครงการ พร้อมก่อสร้างทางเท้ากว้าง 5 เมตร รองรับผู้พิการ ศาลาพักคอยผู้โดยสาร รวมถึงได้มีการตกแต่งภูมิทัศน์ จัดให้มีไม้พุ่มดอก จัดวางในกระถางคอนกรีตสำเร็จรูปเป็นช่วง ๆ และได้มีการประดับด้วยต้นถั่วบราซิลดอกเหลืองสวยงามตลอดสายทาง ตลอดจนได้มีการนำต้นไม้ประจำจังหวัดอย่างต้นทองกวาวที่มีดอกสดสีแดงปลูกเพื่อกันแนวเขตที่ดินของสายทางอีกด้วย

ที่มา : https://www.thaigov.go.th/news/contents/details/51415