รัฐบาลไทย-ข่าวทำเนียบรัฐบาล-โฆษกรัฐบาล เผย นายกฯ เตรียมประชุม ศบค. ชุดใหญ่ 22 เม.ย. นี้ เตรียมปรับมาตรการต่าง ๆ ยึดหลักป้องกันโรคควบคู่เดินหน้าเศรษฐกิจ เพิ่มเม็ดเงินจากภาคการท่องเที่ยว


วันพุธที่ 20 เมษายน 2565
พิมพ์
โฆษกรัฐบาล เผย นายกฯ เตรียมประชุม ศบค. ชุดใหญ่   22 เม.ย. นี้ เตรียมปรับมาตรการต่าง ๆ ยึดหลักป้องกันโรคควบคู่เดินหน้าเศรษฐกิจ เพิ่มเม็ดเงินจากภาคการท่องเที่ยว
โฆษกรัฐบาล เผย นายกฯ เตรียมประชุม ศบค. ชุดใหญ่  22 เม.ย. นี้ เตรียมปรับมาตรการต่าง ๆ ยึดหลักป้องกันโรคควบคู่เดินหน้าเศรษฐกิจ เพิ่มเม็ดเงินจากภาคการท่องเที่ยวขณะที่ยอดผู้ป่วยติดเชื้อรายใหม่วันนี้ 20,455 ราย
วันที่ 20 เมษายน 2565 นายธนกร วังบุญคงชนะ โฆษกประจำสำนักนายกรัฐมนตรี เผย พลเอก ประยุทธ์ จันทร์โอชา  นายกรัฐมนตรีและรัฐมนตรีว่าการกระทรวงกลาโหม จะเป็นประธานการประชุมศูนย์บริหารสถานการณ์โควิด-19 ครั้งที่ 7/2565 ในวันศุกร์ที่ 22 เมษายน นี้  เพื่อติดตามการประเมินสถานการณ์การแพร่ระบาดของโรคโควิด-19 ช่วงเทศกาลสงกรานต์ที่ผ่านมา ซึ่งมีการรายงานว่า มีเงินหมุนเวียนในระบบเศรษฐกิจจากภาคการท่องเที่ยวดีขึ้นอย่างเห็นได้ชัด ประกอบกับสถิติผู้ติดเชื้อจากต่างประเทศมีจำนวนน้อย ส่วนจำนวนผู้ติดเชื้อในประเทศอยู่ในระดับที่สามารถควบคุมได้ จึงอาจมีการพิจารณาปรับรูปแบบและมาตรการป้องกันในระดับต่าง ๆ ซึ่งจะได้มีการหารือกับหน่วยงานที่เกี่ยวข้องอย่างครอบคลุมทุกด้าน เพื่อให้เศรษฐกิจเดินหน้าต่อไปได้ด้วยดี โดยคาดว่าจะมีวาระสำคัญ  เตรียมความพร้อมเปิดภาคเรียน และการปรับมาตรการการเข้าออกประเทศทั้งทางอากาศ ทางบก และทางน้ำ  พร้อมพิจารณามาตรการในแต่ละพื้นที่ให้เหมาะสม โดยยึดหลักจะต้องไม่กระทบต่อความเสี่ยงที่จะทำให้เกิดอันตรายต่อการแพร่ระบาดของโรค
สำหรับสถานการณ์การแพร่ระบาดของโควิด-19 วันนี้ (20 เมษายน 2565) ผู้ป่วยติดเชื้อรายใหม่ รวม 20,455 ราย จำแนกเป็น ผู้ป่วยจากในประเทศ 20,361 ราย ผู้ป่วยมาจากต่างประเทศ 94 ราย ผู้ป่วยสะสม 1,860,864 ราย (ตั้งแต่ 1 มกราคม 2565) หายป่วยกลับบ้าน 25,933 ราย หายป่วยสะสม 1,696,799 ราย (ตั้งแต่ 1 มกราคม 2565) ผู้ป่วยกำลังรักษา 191,743 ราย และมีผู้เสียชีวิต 128 ราย โดยมีจำนวนผู้ป่วยปอดอักเสบรักษาตัวอยู่ในโรงพยาบาล 2,049 ราย เฉลี่ยจังหวัดละ 27 ราย และอัตราครองเตียงอยู่ที่ร้อยละ 25.1

ที่มา : https://www.thaigov.go.th/news/contents/details/53735