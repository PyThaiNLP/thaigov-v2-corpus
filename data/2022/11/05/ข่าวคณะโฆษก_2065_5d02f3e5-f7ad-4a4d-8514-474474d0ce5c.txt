รัฐบาลไทย-ข่าวทำเนียบรัฐบาล-นายกฯ มุ่งพลิกฟื้นการท่องเที่ยวไทย ตั้งเป้าผลักดันรายได้การท่องเที่ยวรวม 2.38 ล้านล้านบาท พร้อมยินดีที่ Agoda ยกให้ กรุงเทพฯ เป็นที่ 1 จุดหมายปลายทางยอดนิยมระดับโลกประจำปี 2565


วันพุธที่ 27 กรกฎาคม 2565
นายกฯ มุ่งพลิกฟื้นการท่องเที่ยวไทย ตั้งเป้าผลักดันรายได้การท่องเที่ยวรวม 2.38 ล้านล้านบาท พร้อมยินดีที่ Agoda ยกให้ กรุงเทพฯ เป็นที่ 1 จุดหมายปลายทางยอดนิยมระดับโลกประจำปี 2565
นายกฯ มุ่งพลิกฟื้นการท่องเที่ยวไทย ตั้งเป้าผลักดันรายได้การท่องเที่ยวรวม 2.38 ล้านล้านบาท พร้อมยินดีที่ Agoda ยกให้ กรุงเทพฯ เป็นที่ 1 จุดหมายปลายทางยอดนิยมระดับโลกประจำปี 2565
วันนี้ (วันที่ 27 กรกฎาคม 2565) นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม มุ่งเดินหน้าแผนพลิกฟื้นตลาดการท่องเที่ยวไทยปี2566 ยกระดับอุตสาหกรรมท่องเที่ยวสู่การเติบโตอย่างยั่งยืน ตั้งเป้าผลักดันรายได้การท่องเที่ยวรวม 2.38 ล้านล้านบาท พร้อมยินดีที่อโกด้า (Agoda) แพลตฟอร์มดิจิทัลด้านการท่องเที่ยวระดับโลก ได้จัดอันดับให้ กรุงเทพมหานครเป็นที่ 1 ด้านจุดหมายปลายทางยอดนิยมทั่วโลกในถดูร้อนประจำปี 2565
โฆษกประจำสำนักนายกรัฐมนตรี กล่าวว่า การท่องเที่ยวแห่งประเทศไทย (ททท.) ได้ทำแผนการตลาดปี 2566 เดินหน้าฟื้นการท่องเที่ยวไทย เตรียมผลักดันอุตสาหกรรมท่องเที่ยวอย่างสมดุลทุกมิติ เน้นการสร้างคุณค่าการเดินทาง เพิ่มขีดความสามารถในการแข่งขันด้านการตลาดสู่การเติบโตอย่างยั่งยืน (High Value Sustainable Tourism) ด้วย 4 กลยุทธ์ ได้แก่ 1. กระตุ้นความต้องการเดินทาง (Drive Demand) 2. สร้างประสบการณ์การเดินทางที่มีความหมายและทรงคุณค่าให้กับนักท่องเที่ยว (Meaningful Travel) 3. ต่อยอดพัฒนาห่วงโซ่อุปทาน (Shape Supply) ซึ่งนำไปสู่ 4. ยกระดับอุตสาหกรรมท่องเที่ยวไทยสู่การเติบโตอย่างยั่งยืน (High Value and Sustainability) และผสมผสาน Soft Power ของไทย รวมทั้ง บูรณาการความร่วมมืออย่างใกล้ชิดกับทุกภาคส่วน เพื่อปักหมุดหมายการท่องเที่ยวของไทยเป็น World Class Destination
ในส่วนการท่องเที่ยวในประเทศ ททท. จะกระตุ้นการเดินทางท่องเที่ยวในประเทศของคนไทย ผ่านแคมเปญ “365 วัน มหัศจรรย์เมืองไทย...เที่ยวได้ทุกวัน” ชูเอกลักษณ์ของแต่ละภาค เพื่อรองรับความต้องการของนักท่องเที่ยวทุกรูปแบบ และเพิ่มมูลค่าการใช้จ่ายของนักท่องเที่ยว  สำหรับทิศทางในระยะยาว จะทำการส่งเสริมให้ประเทศไทยเป็นจุดหมายปลายทางที่สามารถเดินทางท่องเที่ยวได้ตลอดทั้งปี และเปิดตลาดเชิงพื้นที่ใหม่ ๆ สร้างการรับรู้และส่งเสริมตลาดในประเทศใหม่ เช่น ซาอุดีอาระเบีย และขยายพื้นที่ไปเมืองรองในตลาดเดิม เช่น ตอนกลางของสหรัฐ  ตั้งเป้าว่าจะดันรายได้การท่องเที่ยวปี 2566 รวม 2.38 ล้านล้านบาท
นอกจากนี้ Agoda.com ซึ่งเป็นแพลตฟอร์มดิจิทัลด้านการท่องเที่ยวระดับโลก ได้ทำการจัดอันดับจุดหมายปลายทางยอดนิยมทั่วโลกประจำปี 2565 หลังจากสถานการณ์โรคโควิด-19 ดีขึ้น และการผ่อนคลายมาตรการควบคุมโควิด19 ในหลายประเทศทำให้การท่องเที่ยวกลับมาเป็นที่นิยมอีกครั้ง ซึ่งผลการจัดอันดับพบว่า กรุงเทพมหานคร และเมืองพัทยา ประเทศไทย ติด 10 อันดับประเทศที่เป็นจุดหมายปลายทางยอดนิยมของนักท่องเที่ยวทั่วโลกในฤดูร้อนประจำ ปี 2565 โดยกรุงเทพมหานคร ครองอับดับ 1 และ เมืองพัทยา ครองอันดับ 8 ของโลก
“นายกฯ ชื่นชมทุกหน่วยงานที่เกี่ยวข้องที่ได้บูรณาการความร่วมมือในการพัฒนาภาคอุตสาหกรรมท่องเที่ยวไทยอย่างมีประสิทธิภาพ ทั้งในการส่งเสริมนโยบาย ตอบรับดำเนินตามแนวทางที่รัฐบาลกำหนด สร้างความเชื่อมั่นให้นักท่องเที่ยวชาวต่างชาติ ส่งผลให้การท่องเที่ยวประเทศไทยกลับมาเป็นที่นิยมในกลุ่มนักท่องเที่ยวชาวต่างชาติ พร้อมกำชับทุกฝ่ายที่เกี่ยวข้องเดินหน้าสร้างการรับรู้แก่กลุ่มนักท่องเที่ยว เพื่อยกระดับอุตสาหกรรมท่องเที่ยวประเทศไทยสู่การเติบโตอย่างยั่งยืน สอดรับกับสภาพแวดล้อมด้านการแข่งขัน และความท้าทายด้านเศรษฐกิจและสังคมที่เปลี่ยนแปลงของโลกยุคใหม่” นายธนกร กล่าว

ที่มา : https://www.thaigov.go.th/news/contents/details/57314