รัฐบาลไทย-ข่าวทำเนียบรัฐบาล-กระทรวงเกษตรฯ เตรียมแผนจัดหาน้ำต้นทุนสนับสนุนกิจกรรมการเกษตรและการอุปโภค-บริโภค


วันศุกร์ที่ 15 ตุลาคม 2564
กระทรวงเกษตรฯ เตรียมแผนจัดหาน้ำต้นทุนสนับสนุนกิจกรรมการเกษตรและการอุปโภค-บริโภค
กระทรวงเกษตรฯ เตรียมแผนจัดหาน้ำต้นทุนสนับสนุนกิจกรรมการเกษตรและการอุปโภค-บริโภค ให้ราษฎรในพื้นที่ 2 อำเภอ ผู้ใช้น้ำ 7,300 ราย พื้นที่การเกษตร 600 ไร่
ดร.เฉลิมชัย ศรีอ่อน รัฐมนตรีว่าการกระทรวงเกษตรและสหกรณ์ ติดตามการดำเนินโครงการอาคารบังคับน้ำบ้านย่านตาขาว ณ ต.ย่านตาขาว อ.ย่านตาขาว จ.ตรัง ซึ่งพื้นที่ดังกล่าวประสบปัญหาขาดแคลนน้ำเพื่อการอุปโภค-บริโภค เนื่องจากในช่วงฤดูแล้งของทุกปี ระดับน้ำในคลองลำพิกุลจะลดลงอย่างรวดเร็ว ทำให้การประปาส่วนภูมิภาคสาขาย่อยย่านตาขาว เกิดปัญหาในการสูบน้ำดิบมาใช้ กระทรวงเกษตรและสหกรณ์ โดยกรมชลประทาน จึงได้มีการศึกษาออกแบบการก่อสร้างฝายน้ำล้นคลองลำพิกุล เพื่อแก้ไขปัญหาน้ำดิบที่จะนำมาผลิตน้ำประปาตามที่การประปาส่วนภูมิภาคสาขาย่อยย่านตาขาวขอรับการสนับสนุน มีระยะเวลาดำเนินการ 1 ปี (พ.ศ. 2566) โดยจะดำเนินการก่อสร้างอาคารอัดน้ำ ขุดลอกคลองลำพิกุล ขุดลอกคลองปะเหลียน และก่อสร้างอาคารป้องกันตลิ่ง ทั้งนี้ หากดำเนินการแล้วเสร็จ จะสามารถจัดหาน้ำต้นทุนสนับสนุนกิจกรรมการเกษตรและการอุปโภค-บริโภค ให้ราษฎรในพื้นที่ หมู่ที่ 1 บ้านย่านตาขาว ตำบลย่านตาขาว อำเภอย่านตาขาว และอำเภอปะเหลียน จังหวัดตรัง ผู้ใช้น้ำ 7,300 ราย พื้นที่การเกษตร 600 ไร่ และในปี 2565 การประปามีแผนขยายเขตครอบคลุม 3 อำเภอ ทั้งอำเภอย่านตาขาว อำเภอปะเหลียน และอำเภอหาดสำราญ ซึ่งจะมีผู้ใช้น้ำที่ได้รับประโยชน์ถึง 35,942 คน
“กระทรวงเกษตรฯ ได้มีการบริหารจัดการน้ำอย่างเป็นระบบ เพื่อให้สามารถแก้ไขปัญหาน้ำแล้ง น้ำท่วม การขาดแคลนน้ำภาคการผลิตน้ำอุปโภค-บริโภค เพิ่มประสิทธิภาพแหล่งน้ำ ป้องกันและบรรเทาอุทกภัยพื้นที่ชุมชน พื้นที่เศรษฐกิจสำคัญ รวมถึงสร้างความมั่นคงด้านน้ำทางการเกษตรของประเทศให้เพิ่มมากขึ้น ซึ่งถือเป็นการพัฒนาคุณภาพชีวิตให้กับเกษตรกรและกลุ่มผู้ใช้น้ำแบบยั่งยืนและมั่นคงอีกทางหนึ่งด้วย” ดร.เฉลิมชัย กล่าว

ที่มา : https://www.thaigov.go.th/news/contents/details/47011