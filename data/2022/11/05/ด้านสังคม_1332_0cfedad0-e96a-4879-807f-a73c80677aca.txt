รัฐบาลไทย-ข่าวทำเนียบรัฐบาล-พม. รับเด็กเหยื่อค้ามนษย์ 3 คน เข้าคุ้มครองแล้ว พร้อมเร่งเยียวยาฟื้นฟูสภาพจิตใจ


วันพุธที่ 16 มีนาคม 2565
พม. รับเด็กเหยื่อค้ามนษย์ 3 คน เข้าคุ้มครองแล้ว พร้อมเร่งเยียวยาฟื้นฟูสภาพจิตใจ
พม. รับเด็กเหยื่อค้ามนษย์ 3 คน เข้าคุ้มครองแล้ว พร้อมเร่งเยียวยาฟื้นฟูสภาพจิตใจ
วันนี้ (16 มี.ค. 65) เวลา 13.00 น. นางสาวแรมรุ้ง วรวัธ รองปลัดกระทรวงการพัฒนาสังคมและความมั่นคงของมนุษย์ (รองปลัดพม.)  ในฐานะโฆษกกระทรวงการพัฒนาสังคมและความมั่นคงของมนุษย์ (พม.)  เปิดเผยว่า  ขณะนี้ กระทรวง พม. ได้รับเด็ก จำนวน 3 คน ที่เป็นผู้เสียหายจากการค้ามนุษย์จากการบุกทลายร้านอาหารที่มีพฤติการณ์นำเด็กอายุต่ำกว่า 18 ปี มาแสวงประโยชน์จากการค้าประเวณี ที่สุขุมวิท ซอย 7 เขตวัฒนา กรุงเทพฯ เข้าไว้ในความคุ้มครองตามกฎหมายในสถานคุ้มครองของกระทรวง พม. เรียบร้อยแล้ว  พร้อมทั้งเร่งเยียวยาฟื้นฟูสภาพจิตใจ
ระหว่างนี้ กระทรวง พม. จะประเมินความพร้อมของเด็กเป็นระยะ เพื่อให้เด็กได้มีระยะเวลาทบทวนและไตร่ตรองเรื่องราวที่เกิดขึ้น โดยจะมีกระบวนการบำบัดฟื้นฟูควบคู่กันไป เพื่อให้เด็กที่เป็นผู้เสียหายมีความพร้อมมากที่สุด ก่อนที่จะเข้าสู่กระบวนการทางคดี อีกทั้งจะวางแผนการดำเนินงานร่วมกับทีมสหวิชาชีพและผู้เสียหาย เพื่อหาแนวทางการช่วยเหลือต่าง ๆ ตามความต้องการของเด็ก และคำนึงถึงประโยชน์สูงสุดของเด็กเป็นสำคัญ นอกจากนี้ จะเร่งให้การเยียวยาเบื้องต้นจากกองทุนเพื่อการป้องกันและปราบปรามการค้ามนุษย์ตามสิทธิของเด็ก รวมถึงสิทธิอื่น ๆ ที่เกี่ยวข้องต่อไป

ที่มา : https://www.thaigov.go.th/news/contents/details/52625