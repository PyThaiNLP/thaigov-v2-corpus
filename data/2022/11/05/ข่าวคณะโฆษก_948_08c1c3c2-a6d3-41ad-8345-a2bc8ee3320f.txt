รัฐบาลไทย-ข่าวทำเนียบรัฐบาล-โฆษกรัฐบาลเผย “นายกฯ” สั่งปรับแผนรับมือเหตุก่อกวนในพื้นที่ชายแดนใต้ กำชับฝ่ายความมั่นคงบูรณาการทุกหน่วยในพื้นที่ ติดตามการข่าวและเฝ้าระวังในช่วงเทศกาลตรุษจีน


วันอาทิตย์ที่ 30 มกราคม 2565
พิมพ์
โฆษกรัฐบาลเผย “นายกฯ” สั่งปรับแผนรับมือเหตุก่อกวนในพื้นที่ชายแดนใต้  กำชับฝ่ายความมั่นคงบูรณาการทุกหน่วยในพื้นที่ ติดตามการข่าวและเฝ้าระวังในช่วงเทศกาลตรุษจีน
โฆษกรัฐบาลเผย “นายกฯ” สั่งปรับแผนรับมือเหตุก่อกวนในพื้นที่ชายแดนใต้  กำชับฝ่ายความมั่นคงบูรณาการทุกหน่วยในพื้นที่ ติดตามการข่าวและเฝ้าระวังในช่วงเทศกาลตรุษจีน
วันที่ 30 ม.ค. 65 นายธนกร วังบุญคงชนะ  โฆษกประจำสำนักนายกรัฐมนตรี เผย พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม รับทราบรายงานเหตุการณ์คนร้ายไม่ทราบกลุ่มคนร้ายและจำนวน ลอบวางระเบิดแสวงเครื่องขนาดเล็กบรรจุกระป๋องสเปรย์และกล่องกระดาษ จำนวน 15 จุด 17 ลูกในพื้นที่ อ.เมือง จ.ยะลา เมื่อวันที่ 29 มกราคม ที่ผ่านมา  หลังเกิดเหตุ นายกรัฐมนตรีได้สั่งการตรงไปยังกองอำนวยการรักษาความมั่นคงภายใน ภาค 4 ส่วนหน้า ให้เร่งตรวจสอบและจับกุมผู้กระทำผิดมาดำเนินคดี พร้อมมอบหมายให้นายภิรมย์  นิลทยา ผู้ว่าราชการจังหวัดยะลา เป็นผู้แทนนายกรัฐมนตรีเดินทางไปเยี่ยมผู้ได้รับบาดเจ็บที่โรงพยาบาล และตรวจเยี่ยมประชาชน ชุมชน กิจการร้านค้า บริเวณที่เกิดเหตุ เพื่อเป็นขวัญกำลังใจและให้ความช่วยเหลืออย่างเต็มที่ด้วย เบื้องต้นกองอำนวยการรักษาความมั่นคงภายใน ภาค 4 ส่วนหน้า ชี้แจงว่า สถานการณ์ที่เกิดขึ้นเจ้าหน้าที่พิจารณาได้ว่ากลุ่มคนร้ายพยายามก่อกวน สร้างสถานการณ์ เพื่อดึงดูดความสนใจของเจ้าหน้าที่ในกรณีที่มีการบังคับใช้กฎหมายในพื้นที่ จ.นราธิวาส ซึ่งการก่อเหตุของกลุ่มคนร้ายกลุ่มนี้เปลี่ยนแปลงไปจากการก่อเหตุในหลายครั้งที่ผ่านมา ขณะนี้ ได้มีการเก็บรวบรวมวัตถุพยานและภาพจากกล้องวงจรปิดและจะเร่งติดตามผู้ก่อเหตุมาดำเนินการทางกฎหมายอย่างเร็วที่สุดต่อไป
​โฆษกประจำสำนักนายกรัฐมนตรี กล่าวเพิ่มเติมว่า นายกรัฐมนตรีได้กำชับฝ่ายความมั่นคงในพื้นที่ ปรับแผนและวางมาตรการรักษาความปลอดภัยทุกพื้นที่อย่างเข้มข้นในเขตพื้นที่เศรษฐกิจในเมืองและพื้นที่เปราะบางทุกจุด โดยเฉพาะในช่วงเทศกาลตรุษจีนนี้  ซึ่งจะมีการเฉลิมฉลองและจัดกิจกรรมของคนไทยเชื้อสายจีนในพื้นที่จังหวัดชายแดนภาคใต้ด้วย โดยให้บูรณาการทุกหน่วยงานในระดับพื้นที่ทั้งฝ่ายปกครอง ภาคเอกชนและประชาชนในพื้นที่ เพื่อติดตามการข่าว ขยายกลุ่มที่ต้องจับตาเป็นพิเศษทั้งด้านความมั่นคง ยาเสพติด และอาชญากรรม เพื่อเรียกความมั่นใจให้กับพี่น้องประชาชนในพื้นที่อีกครั้ง ขณะเดียวกัน  นายกรัฐมนตรียังได้ประนามการกระทำดังกล่าวว่า เป็นการก่อกวนความสงบ อาจก่อให้เกิดความเสียหายให้กับชีวิตและทรัพย์สินของผู้อื่น รวมทั้งยังทำลายบรรยากาศทางเศรษฐกิจและความมั่นคงที่รัฐบาลกำลังดำเนินการไปด้วยดี ทั้งนี้ ได้สั่งให้มีการรายงานสถานการณ์ในพื้นที่สามจังหวัดชายแดนใต้ให้นายกรัฐมนตรีทราบอย่างต่อเนื่องด้วย

ที่มา : https://www.thaigov.go.th/news/contents/details/51056