รัฐบาลไทย-ข่าวทำเนียบรัฐบาล-กระทรวงยุติธรรม เผย สถานการณ์โควิด-19 กรมราชทัณฑ์ พบการระบาดซ้ำในแดนบางส่วน ที่ทัณฑสถานหญิงสงขลา ขณะที่เรือนจำแพร่ระบาดส่วนใหญ่ควบคุมสถานการณ์ได้ดี มีการดูแลรักษาเป็นระบบแล้ว


วันจันทร์ที่ 22 พฤศจิกายน 2564
พิมพ์
กระทรวงยุติธรรม เผย สถานการณ์โควิด-19 กรมราชทัณฑ์ พบการระบาดซ้ำในแดนบางส่วน ที่ทัณฑสถานหญิงสงขลา ขณะที่เรือนจำแพร่ระบาดส่วนใหญ่ควบคุมสถานการณ์ได้ดี มีการดูแลรักษาเป็นระบบแล้ว
กระทรวงยุติธรรม เผย สถานการณ์โควิด-19 กรมราชทัณฑ์ พบการระบาดซ้ำในแดนบางส่วน ที่ทัณฑสถานหญิงสงขลา ขณะที่เรือนจำแพร่ระบาดส่วนใหญ่ควบคุมสถานการณ์ได้ดี มีการดูแลรักษาเป็นระบบแล้ว
ในวันจันทร์ที่ ๒๒ พฤศจิกายน ๒๕๖๔ เวลา ๐๙.๐๐ น. ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม ในฐานะผู้อำนวยการศูนย์บริหารสถานการณ์การแพร่ระบาดของโรคติดเชื้อไวรัสโคโรนา 2019 ภายในสถานที่ควบคุมของหน่วยงานในสังกัดกระทรวงยุติธรรม หรือ ศบค.ยธ. ได้มอบหมายให้กรมราชทัณฑ์จัดการประชุมติดตามการดำเนินงานตาม ๕ แผนงานการป้องกันและแก้ไขสถานการณ์ Covid-19 ภายในสถานที่ควบคุมของหน่วยงานในสังกัดกระทรวงยุติธรรม ครั้งที่ ๘๐/๒๕๖๔ โดยมี นายธวัชชัย ชัยวัฒน์ รองอธิบดีกรมราชทัณฑ์ เป็นประธานการประชุมฯ พร้อมด้วย นางสาวณัฐธ์ภัสส์ ยงใจยุทธ ผู้ช่วยรัฐมนตรีประจำกระทรวงยุติธรรม นางสาวศิริประกาย วรปรีชา รองอธิบดีกรมพินิจและคุ้มครองเด็กและเยาวชน พันตำรวจโท มนตรี บุณยโยธิน รองอธิบดีกรมคุมประพฤติ  ผู้บริหารและเจ้าหน้าที่ที่เกี่ยวข้อง เข้าร่วมประชุม ผ่านระบบการประชุมทางไกล (Video Conference) ร่วมกับผู้บัญชาการเรือนจำในจังหวัดที่มีสถานการณ์การแพร่ระบาดของเชื้อไวรัสโคโรนา 2019 (COVID-19)
นายวัลลภ นาคบัว รองปลัดกระทรวงยุติธรรมและโฆษก ศบค.ยธ. เปิดเผยว่า ภาพรวมการแพร่ระบาดของโรคติดเชื้อไวรัสโควิด-19 ในเรือนจำ/ทัณฑสถานวันนี้ พบการระบาดซ้ำในทัณฑสถานหญิงสงขลา ซึ่งพบในแดนเพียงบางส่วน ส่งผลให้มีจำนวนเรือนจำสีขาวลดลงอยู่ที่ ๑๒๔ แห่ง และเรือนจำสีแดง ๑๘ แห่ง โดยเป็นเรือนจำที่อยู่ระหว่างควบคุมการระบาด ๘ แห่ง (ระบาดใหม่ ๖ แห่ง และระบาดซ้ำในแดนบางส่วน ๒ แห่ง) ขณะที่มีจำนวนเรือนจำอยู่ในแผนสิ้นสุดการระบาดของโรค หรือ EXIT แล้วทั้งสิ้น ๑๐ แห่ง ซึ่งจะทยอยพ้นจากการระบาดเพิ่มเติมในระยะต่อไป
ขณะที่ผู้ติดเชื้อรายใหม่วันนี้ พบผู้ติดเชื้อรายใหม่ ๕๕๓ ราย (พบในเรือนจำสีแดง ๕๓๕ ราย และในห้องแยกกักโรคผู้ต้องขังรับใหม่ ๑๘ ราย) ซึ่งส่วนใหญ่เป็นผู้ติดเชื้อจากเรือนจำอำเภอกันทรลักษ์ ซึ่งได้รายงานไปแล้วเมื่อวานนี้ ขณะที่มีผู้ติดเชื้อรักษาหายเพิ่ม ๖๘๒ ราย โดยไม่มีรายงานการเสียชีวิตในวันนี้ ทำให้มีผู้ติดเชื้อที่ยังอยู่ในการดูแลของกรมราชทัณฑ์ ๔,๗๖๐ ราย (กลุ่มสีเขียว ๘๖.๒% สีเหลือง ๑๓.๗% และสีแดง ๐.๑%) มีผู้ติดเชื้อรักษาหายสะสม ๗๕,๒๖๙ ราย หรือ ๙๑.๕% ของผู้ติดเชื้อสะสม ๘๒,๒๔๕ ราย เสียชีวิตสะสม ๑๘๔ ราย คิดเป็นอัตรา ๐.๒% ของผู้ติดเชื้อสะสมทั้งหมด
นายวัลลภ กล่าวต่อว่า ในที่ประชุม ศบค.ยธ.เช้าวันนี้ โดยนายธวัชชัย ชัยวัฒน์ รองอธิบดีกรมราชทัณฑ์ เป็นประธานในการประชุม ได้ติดตามสถานการณ์การระบาดและการควบคุมโรคในเรือนจำแพร่ระบาดใหม่ ซึ่งทุกแห่งได้ประสานการดำเนินงานร่วมกับโรงพยาบาลแม่ข่ายและสำนักงานสาธารณสุขในพื้นที่ เพื่อเข้าคัดกรอง ตรวจหาเชื้อ และจ่ายยา ทั้งฟาวิพิราเวียร์ ยาฟ้าทะลายโจร และการรักษาอย่างถูกต้องตามแนวทางการรักษา พร้อมได้กำชับให้เรือนจำและทัณฑสถาน เร่งดำเนินการฉีดวัคซีนแก่ผู้ต้องขังให้ครบโดสโดยเร็ว ทั้งในส่วนของผู้ต้องขังในเรือนจำที่ยังไม่ติดเชื้อ ผู้ต้องขังที่เคยติดเชื้อแล้ว และผู้ต้องขังรับใหม่จากภายนอก ที่ต้องได้รับวัคซีนเพื่อสร้างภูมิคุ้มกันจนครบทุกราย
ด้านการบริหารจัดการวัคซีนแก่ผู้ต้องขัง ปัจจุบัน กรมราชทัณฑ์ได้ดำเนินการฉีดวัคซีน
แก่ผู้ต้องขังไปแล้วทั้งสิ้น ๔๔๖,๗๕๗ โดส โดยแบ่งเป็นการฉีดวัคซีนแก่ผู้ต้องขังเข็มที่ ๑ จำนวน ๒๖๐,๑๓๘ ราย เข็มที่ ๒ จำนวน ๑๗๗,๖๖๕ ราย และเข็มที่ ๓ จำนวน ๘,๙๕๔ ราย
ด้านสถานการณ์การแพร่ระบาดของโรคติดเชื้อไวรัสโคโรนา 2019 (COVID-19) ของกรมพินิจและคุ้มครองเด็กและเยาวชน ประจำวันจันทร์ที่ ๒๒ พฤศจิกายน ๒๕๖๔ มีผู้ติดเชื้อและอยู่ระหว่างการรักษาตัว จำนวน ๗ ราย เป็นเจ้าหน้าที่ ๔ ราย และเยาวชน ๓ ราย ด้านผลการดำเนินงานสถานพินิจฯ/ศูนย์ฝึกและอบรมฯ สีขาว มีจำนวน ๔๙ แห่ง จากทั้งหมด ๕๖ แห่ง อีก ๗ แห่ง แยกเป็นติดเชื้อ ๔ แห่ง และหมดสถานะสีขาว ๓ แห่ง ขณะที่สถิติการฉีดวัคซีนของเด็กและเยาวชนเพิ่มขึ้นเป็นจำนวน ๒,๕๘๒ ราย หรือคิดเป็น ๖๕.๓% จากทั้งหมด ๓,๙๕๔ ราย และเจ้าหน้าที่ได้รับการฉีดวัคซีนเพิ่มขึ้นจำนวน ๓,๘๙๒ ราย หรือคิดเป็น ๙๒.๔๒% จากทั้งหมด ๔,๒๑๑ ราย

ที่มา : https://www.thaigov.go.th/news/contents/details/48565