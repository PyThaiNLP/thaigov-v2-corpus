รัฐบาลไทย-ข่าวทำเนียบรัฐบาล-นายก ห่วงเหตุไฟไหม้โรงงานผลิตโฟมย่านกิ่งแก้ว สั่งการรมว.เฮ้ง รุดเยี่ยมศูนย์อำนวยการฯ และให้กำลังใจผู้บาดเจ็บจากแรงระเบิดที่ รพ.บางพลี และ รพ.สมุทรปราการ


วันอังคารที่ 6 กรกฎาคม 2564
นายก ห่วงเหตุไฟไหม้โรงงานผลิตโฟมย่านกิ่งแก้ว สั่งการรมว.เฮ้ง รุดเยี่ยมศูนย์อำนวยการฯ และให้กำลังใจผู้บาดเจ็บจากแรงระเบิดที่ รพ.บางพลี และ รพ.สมุทรปราการ
รัฐมนตรีว่าการกระทรวงแรงงาน ลงพื้นที่เยี่ยมศูนย์อำนวยการป้องกันและบรรเทาสาธารณภัยเหตุเพลิงไหม้ รวมทั้งเยี่ยมให้กำลังใจคนงานและประชาชนที่ได้รับบาดเจ็บจากแรงระเบิดทุกคน ที่โรงพยาบาลบางพลี และโรงพยาบาลสมุทรปราการ
นายสุชาติ ชมกลิ่น รัฐมนตรีว่าการกระทรวงแรงงาน เปิดเผยว่า ท่านนายกรัฐมนตรี และ รมว.กลาโหม พล.อ.ประยุทธ์ จันทร์โอชา ห่วงใยลูกจ้างและพี่น้องประชาชนทุกคนที่ได้รับบาดเจ็บกรณีเกิดเหตุเพลิงไหม้โรงงาน บริษัท หมิงตี้เคมีคอล จำกัด ประกอบกิจการเกี่ยวกับเม็ดโฟมและพลาสติกขนาดใหญ่ ตั้งอยู่ที่ ซอยกิ่งแก้ว 21 ตำบลบางพลีใหญ่ อำเภอบางพลี จังหวัดสมุทรปราการ จึงได้มอบหมายให้ผมลงพื้นที่แทนท่าน มาเยี่ยมศูนย์อำนวยการป้องกันและบรรเทาสาธารณภัยเหตุเพลิงไหม้ รวมทั้งเยี่ยมให้กำลังใจคนงานและประชาชนที่ได้รับบาดเจ็บจากแรงระเบิดทุกคน ที่โรงพยาบาลบางพลี และโรงพยาบาลสมุทรปราการ โดยมี นายสุทธิ สุโกศล ปลัดกระทรวงแรงงาน นายแพทย์พิเชษฐ พัวพันกิจเจริญ ผู้อำนวยการโรงพยาบาลบางพลี นายทศพล กฤตวงศ์วิมาน เลขาธิการสำนักงานประกันสังคม พร้อมด้วยผู้บริหารระดับสูงกระทรวงแรงงาน เข้าร่วมในครั้งนี้ด้วย
นายสุชาติ ยังกล่าวถึงการให้ความช่วยเหลือของหน่วยงานในสังกัดกระทรวงแรงงานว่า เบื้องต้นสำนักงานประกันสังคมจะได้ตรวจสอบสถานะความเป็นผู้ประกันตนที่ได้รับบาดเจ็บให้ได้เข้ารับการรักษาพยาบาลตามสิทธิประโยชน์ในเรื่องของการรักษาพยาบาล และสิทธิอื่นๆ ที่พึงได้ และให้กรมการจัดหางานเตรียมหาตำแหน่งงานรองรับกรณีนายจ้างไม่สามารถจ้างลูกจ้างทำงานต่อไปได้ กรมสวัสดิการและคุ้มครองแรงงาน ได้มอบให้ศูนย์ความปลอดภัยในการทำงานเขต 10 และสำนักงานสวัสดิการและคุ้มครองแรงงานงาน จ.สมุทรปราการ เข้าร่วมตรวจสอบสถานที่เกิดเหตุ หน่วยงานในสังกัดกระทรวงแรงงานจังหวัดสมุทรปราการ จะได้ประสานความช่วยเหลือเพื่อจ่ายสิทธิประโยชน์แก่ผู้ประกันตนที่ได้รับบาดเจ็บทุกคนต่อไป

ที่มา : https://www.thaigov.go.th/news/contents/details/43481