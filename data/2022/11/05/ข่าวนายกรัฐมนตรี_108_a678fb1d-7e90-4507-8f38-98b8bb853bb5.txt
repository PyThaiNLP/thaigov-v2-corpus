รัฐบาลไทย-ข่าวทำเนียบรัฐบาล-นายกรัฐมนตรีพบปะประชาชน อ.ท่ายาง เพชรบุรี ยืนยันทำงานเพื่อทุกคน อนาคตต้องดีกว่าวันนี้ ขอพรให้ประเทศชาติปลอดภัย ทำงานได้สำเร็จ


วันพุธที่ 22 กันยายน 2564
พิมพ์
นายกรัฐมนตรีพบปะประชาชน อ.ท่ายาง เพชรบุรี ยืนยันทำงานเพื่อทุกคน อนาคตต้องดีกว่าวันนี้ ขอพรให้ประเทศชาติปลอดภัย ทำงานได้สำเร็จ
นายกรัฐมนตรีพบปะประชาชน อ.ท่ายาง เพชรบุรี ยืนยันทำงานเพื่อทุกคน อนาคตต้องดีกว่าวันนี้ ขอพรให้ประเทศชาติปลอดภัย ทำงานได้สำเร็จ
วันนี้ (22 ก.ย.64) เวลา 13.25 น. ณ บริเวณตลาดท่ายาง ตำบลท่ายาง อำเภอท่ายาง จังหวัดเพชรบุรี พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ตรวจเยี่ยมให้กำลังใจร้านค้าบริเวณตลาดท่ายาง เพื่อดูสภาพเศรษฐกิจท้องถิ่น และเตรียมความพร้อมรองรับการเปิดรับนักท่องเที่ยวในพื้นที่นำร่องจังหวัดเพชรบุรี โดยมี พลเอก อนุพงษ์ เผ่าจินดา รัฐมนตรีว่าการกระทรวงมหาดไทย นายสุชาติ ชมกลิ่น รัฐมนตรีว่าการกระทรวงแรงงาน ร่วมการตรวจเยี่ยม ซึ่งมีสมาชิกสภาผู้แทนราษฎรจังหวัดเพชรบุรี  ข้าราชการ  คณะองค์กรปกครองส่วนท้องถิ่น และประชาชนชาวท่ายางมารอให้การต้อนรับ
นายกรัฐมนตรีได้เดินเยี่ยมผู้ประกอบการร้านค้าต่าง ๆ พร้อมทักทายพูดคุยกับประชาชนสอบถามถึงความเป็นอยู่และการประกอบอาชีพด้วยความห่วงใย โดยนายกฯ บอกให้ทุกคนรักษาสุขภาพ ช่วยกันดูแลซึ่งกันและกัน ย้ำทุกคนในประเทศต้องรักกัน ทั้งประชาชน พลเรือน ตำรวจ ทหาร และเจ้าหน้าที่ ซึ่งรัฐบาลทำฝ่ายเดียวคงไม่ได้ หากทุกคนไม่ช่วยกันทำทุกอย่างก็คงไม่สำเร็จตามเป้าหมาย ขณะที่ประชาชนชาวท่ายางก็ได้ให้กำลังใจนายกรัฐมนตรี พร้อมมอบดอกไม้ พืชผลการเกษตร ให้กับนายกรัฐมนตรีเป็นที่ระลึก ประชาชนต่างตะโกน “รักลุงตู่” “ลุงตู่สู้ ๆ” “นายกฯ สู้ ๆ” และมีตัวแทนประชาชนกล่าวว่าได้รับเงินเยียวยาจากรัฐบาลแล้ว  โดยนายกฯ กล่าวยืนยันทำงานเพื่อทุกคน อนาคตต้องดีกว่าวันนี้  โอกาสนี้ นายกรัฐมนตรีได้เข้าสักการะศาลเจ้าพ่อกวนอูเพื่อความเป็นสิริมงคล ซึ่งนายกฯ กล่าวว่าได้อธิษฐานขอพรให้ประเทศชาติปลอดภัย และทำงานได้สำเร็จ
จากนั้น นายกรัฐมนตรีและคณะ เดินทางต่อไปยังโครงการส่งน้ำและบำรุงรักษาเพชรบุรี (เขื่อนเพชร) ตำบลท่าคอย อำเภอท่ายาง จังหวัดเพชรบุรี เพื่อตรวจสถานการณ์การบริหารจัดการน้ำและแผนแก้ไขปัญหาน้ำท่วมลุ่มน้ำเพชรบุรี

ที่มา : https://www.thaigov.go.th/news/contents/details/46095