รัฐบาลไทย-ข่าวทำเนียบรัฐบาล-รมว.พม. ดึงภาคีเครือข่ายจัดงาน “Happy Day Strong Mom & Kids” เสริมพลังครอบครัวเลี้ยงเดี่ยว พร้อมให้กำลังใจแม่เลี้ยงเดี่ยวสู้วิกฤตโควิด-19 ย้ำเราไม่ได้อยู่คนเดียว


วันจันทร์ที่ 31 มกราคม 2565
รมว.พม. ดึงภาคีเครือข่ายจัดงาน “Happy Day Strong Mom & Kids” เสริมพลังครอบครัวเลี้ยงเดี่ยว พร้อมให้กำลังใจแม่เลี้ยงเดี่ยวสู้วิกฤตโควิด-19 ย้ำเราไม่ได้อยู่คนเดียว
รมว.พม. ดึงภาคีเครือข่ายจัดงาน “Happy Day Strong Mom & Kids” เสริมพลังครอบครัวเลี้ยงเดี่ยว พร้อมให้กำลังใจแม่เลี้ยงเดี่ยวสู้วิกฤตโควิด-19 ย้ำเราไม่ได้อยู่คนเดียว
วันที่ 29 มกราคม 2565 เวลา 10.00 น. นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานเปิดกิจกรรม “Happy Day Strong Mom & Kids” โดยความร่วมมือระหว่างกระทรวงการพัฒนาสังคมและความมั่นคงของมนุษย์ (พม.) โดยกรมกิจการสตรีและสถาบันครอบครัว (สค.) UN Women ประเทศไทย มูลนิธิจากต่างประเทศ และภาคีเครือข่ายภาคเอกชน ได้แก่  บริษัท ซีเนริโอ จำกัด  ทิพยประกันภัย  ข้าวแสนดี  คาโอกรุ๊ป  ธนาคารไทยพาณิชย์  และลามิน่าฟิล์ม รวมทั้ง อบต.บางตะไนย์ อำเภอปากเกร็ด จังหวัดนนทบุรี เพื่อร่วมกันเสริมพลังครอบครัวเลี้ยงเดี่ยว ด้วยการส่งเสริมสัมพันธภาพภายในครอบครัว รวมทั้งสร้างขวัญให้กำลังใจแก่ครอบครัวเลี้ยงเดี่ยวเพื่อก้าวผ่านอุปสรรคในการดำเนินชีวิต และพัฒนาคุณภาพชีวิตของตนเองและบุตรให้เป็นพลเมืองที่ดีของสังคมได้ ทั้งนี้ มีศิลปินดาราร่วมพูดคุยให้กำลังใจแม่เลี้ยงเดี่ยว อาทิ คุณคริสติน่า อากีล่าร์ คุณเมทินี กิ่งโพยม  คุณอมิตา ทาทา ยัง และคุณแจ๊สซี่ ชูว์เตอร์  ณ ศูนย์เรียนรู้การพัฒนาสตรีและครอบครัวภาคกลาง อำเภอปากเกร็ด จังหวัดนนทบุรี
นายจุติ กล่าวว่า งานวันนี้ กระทรวง พม. ได้จัดขึ้นร่วมกับ UN Women ประเทศไทย และมูลนิธิจากต่างประเทศ รวมทั้งภาคีเครือข่ายภาคเอกชน เพื่อร่วมสนับสนุนครอบครัวเลี้ยงเดี่ยวทั้งพ่อและแม่ให้มีความเข้มแข็ง ทั้งนี้ ตนยืนยันว่ารัฐบาล จะไม่ทิ้งใครไว้ข้างหลัง เราจะเป็นเพื่อนคุณตลอดทางเพื่อให้คุณอยู่ได้อย่างพอเพียง และมีชีวิตอย่างมีศักดิ์ศรี  ซึ่งโครงการในวันนี้เราจะทำอย่างต่อเนื่อง ในขณะเดียวกันเราได้เครือข่ายมาร่วมงานด้วยอีกมากมาย โดยทุกคนดีใจกับประเทศไทยที่ได้ให้ความสำคัญกับ สตรี เด็ก และผู้เปราะบาง อย่างไรก็ตามประเทศไทยได้รับการยอมรับจากต่างประเทศในมิติต่างๆ เป็นอย่างดี โดยเฉพาะกลุ่มแม่เลี้ยงเดี่ยว ทั้งนี้ กระทรวง พม. โดยกรมกิจการสตรีและสถาบันครอบครัว (สค.) ได้จัดตั้งศูนย์บริการแม่เลี้ยงเดี่ยวและครอบครัวขึ้นมาโดยเฉพาะ ซึ่งมีเจ้าหน้าที่รับดูแลปัญหาและแก้ไขปัญหาให้กับครอบครัวแม่เลี้ยงเดี่ยว เพราะเป็นหน้าที่ของเรา เพื่อให้สามารถเดินหน้าต่อไปได้และมีความมั่นคงและยั่งยืน
นายจุติ กล่าวเพิ่มเติมว่า  ขณะนี้ กระทรวง พม. ได้จัดตั้งศูนย์บริการแม่เลี้ยงเดี่ยวและครอบครัว จำนวน 9 ศูนย์ทั่วประเทศ ซึ่งตั้งอยู่ในศูนย์เรียนรู้การพัฒนาสตรีและครอบครัว จำนวน 8 แห่ง และสถานคุ้มครองและพัฒนาอาชีพ จังหวัดพิษณุโลก และในเดือนมีนาคม 2565 มีแผนจะเปิดบริการเพิ่มเติมอีก จำนวน 3 แห่ง ได้แก่ ศูนย์บริการแม่เลี้ยงเดี่ยวกรุงเทพมหานคร นครราชสีมา และสุราษฎร์ธานี รวมเป็น 12 แห่ง ทั่วประเทศ โดยมุ่งเน้นการพัฒนาศักยภาพแม่เลี้ยงเดี่ยวใน 4 ด้าน ภายใต้แนวคิด “Strong Mom : 4 Smarts 4 รู้ 4 สร้าง” ประกอบด้วย 1) Smart Mind: การจัดกิจกรรมเสริมพลังใจแม่เลี้ยงเดี่ยว ผ่านระบบพี่เลี้ยง (Coaching) และกระบวนการเสริมพลัง แลกเปลี่ยนเรียนรู้แบบกลุ่มเพื่อน (Peer Group Support) 2) Smart Knowledge: การให้ความรู้ที่จำเป็นในการดำรงชีวิตและการดูแลบุตร เป็นการเรียนรู้ผ่านระบบออนไลน์ และการให้ความรู้ผ่านระบบศูนย์เรียนรู้ (Learning Center) 3) Smart Job: การฝึกอาชีพและส่งเสริมให้เกิดการมีรายได้แบบครบวงจร และ 4) Smart Community: การสร้างเครือข่ายแม่เลี้ยงเดี่ยว พร้อมสร้างสภาพแวดล้อมชุมชนที่เป็นมิตรกับครอบครัวเลี้ยงเดี่ยว

ที่มา : https://www.thaigov.go.th/news/contents/details/51065