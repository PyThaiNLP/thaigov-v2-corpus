รัฐบาลไทย-ข่าวทำเนียบรัฐบาล-บวท. ลงนามสัญญาร่วมกับ Collins Aerospace


วันจันทร์ที่ 4 กรกฎาคม 2565
บวท. ลงนามสัญญาร่วมกับ Collins Aerospace
ให้บริการข่ายสื่อสารข้อมูลสายการบินในภูมิภาคเอเชียแปซิฟิก พร้อมขยายความร่วมมือรองรับอุตสาหกรรมการบินในอนาคต
นายณพศิษฏ์ จักรพิทักษ์ กรรมการผู้อำนวยการใหญ่ บริษัท วิทยุการบินแห่งประเทศไทย จำกัด (บวท.) กระทรวงคมนาคม เปิดเผยว่า บวท. และ Collins Aerospace ได้ร่วมกันให้บริการข่ายสื่อสารข้อมูลสายการบิน (Airlines Operational Communication) ซึ่งเป็นการสื่อสารระหว่าง ระบบบนเครื่องบิน กับ ระบบภาคพื้นดินของสายการบิน และหน่วยงานที่เกี่ยวข้อง ผ่านข่ายสื่อสาร VHF (VHF Air-Ground Data Link) โดยมีการลงนามสัญญามาตั้งแต่ปี 2551 ซึ่งสัญญาดังกล่าวจะสิ้นสุดลงในกันยายน 2565 จึงได้จัดทำสัญญาฉบับใหม่ขึ้น คือ Agreement for the Operation of GLOBALink/Asia VHF-Air Ground Data Link Network and FOMAX System and Related Services at Sites in Asia Pacific โดยสัญญาฉบับใหม่นี้ครอบคลุมทั้งการให้บริการ Data Link เดิม และ FOMAX (Flight Operation Maintenance Exchanger) ซึ่งเป็นการรับส่งข้อมูลผ่านเครือข่ายอินเตอร์เน็ตความเร็วสูง (Broadband Internet) สำหรับเครื่องบินรุ่นใหม่ เช่น Airbus A320 Airbus A330 ที่มีการติดตั้งอุปกรณ์ Secure Server Router (SSR) เพื่อรับส่งข้อมูลกับระบบภาคพื้นผ่านเครือข่ายอินเตอร์เน็ตความเร็วสูง ส่วนระบบภาคพื้นก็ต้องมีการติดตั้งระบบ Ground FOMAX  ทั้งนี้  พิธีลงนามสัญญาจัดขึ้นเมื่อวันที่ 1 กรกฎาคม 2565 ณ สำนักงานใหญ่ ทุ่งมหาเมฆ
นายณพศิษฏ์  จักรพิทักษ์ กล่าวเพิ่มเติมว่า การให้บริการข่ายสื่อสารข้อมูลสายการบินนี้ มีระบบประมวลผลกลาง หรือ Network Operation Center ตั้งอยู่ที่ บวท. สำนักงานใหญ่ ทุ่งมหาเมฆ และมีสถานีวิทยุสื่อสารตั้งอยู่ ณ สนามบิน ครอบคลุมเส้นทางบินในประเทศไทย และประเทศในเอเชียแปซิฟิก ได้แก่ สิงคโปร์ มาเลเซีย อินโดนีเซีย ฟิลิปปินส์ กัมพูชา บรูไน เวียดนาม เมียนมาร์ มองโกเลีย เกาหลีใต้ ไต้หวัน ออสเตรเลีย นิวซีแลนด์ และอินเดีย ซึ่งในปี 2565 นี้ มีแผนจะขยายพื้นที่การให้บริการข่ายสื่อสารทั้งในประเทศที่เดิมให้บริการอยู่แล้ว และจะขยายไปยังปากีสถาน เนปาล ศรีลังกา มัลดีฟส์ อีกด้วย

ที่มา : https://www.thaigov.go.th/news/contents/details/56502