รัฐบาลไทย-ข่าวทำเนียบรัฐบาล-‘ลุงเฮ้ง’ ใจดี ส่ง ‘ที่ปรึกษา’ ‘โฆษก’ มอบของขวัญให้เด็กชุมชนดินแดงกว่า 1,000 ชุด


วันเสาร์ที่ 8 มกราคม 2565
พิมพ์
‘ลุงเฮ้ง’ ใจดี ส่ง ‘ที่ปรึกษา’ ‘โฆษก’ มอบของขวัญให้เด็กชุมชนดินแดงกว่า 1,000 ชุด
. .
เมื่อวันที่ 8 มกราคม 2565 นายสุชาติ ชมกลิ่น รัฐมนตรีว่าการกระทรวงแรงงาน มอบหมายให้ นางธิวัลรัตน์ อังกินันทน์ ที่ปรึกษารัฐมนตรีว่าการกระทรวงแรงงาน เป็นประธานมอบสิ่งของเครื่องเขียน อุปกรณ์การเรียน อุปกรณ์กีฬา รวมทั้งของเด็กเล่น และขนม เพื่อเป็นของขวัญเนื่องในโอกาสวันเด็กแห่งชาติประจำปี 2565 แก่ตัวแทนผู้นำชุมชนและเด็กในชุมชนแฟลตดินแดง โดยมี นางเธียรรัตน์ นะวะมะวัฒน์ โฆษกกระทรวงแรงงาน (ฝ่ายการเมือง) พร้อมด้วย นายบุญชอบ สุทธมนัสวงษ์ ปลัดกระทรวงแรงงาน นางสาวบุปผา เรืองสุด รองปลัดกระทรวงแรงงาน พร้อมด้วยผู้บริหารระดับสูงกระทรวงแรงงาน เข้าร่วมด้วย จุดแรกที่บริเวณโครงการฟื้นฟูเมืองชุมชนดินแดงระยะที่ 1 (ดินแดงแปลง G) หลังมัสยิดมูฮายีรีน โดยมี นายสมัย แสงชาติ ประธานชุมชนเป็นผู้รับมอบ และจุดที่ 2 ที่บริเวณโถงด้านล่างอาคารกระทรวงแรงงาน เพื่อมอบของขวัญแก่ตัวแทนผู้นำชุมชนและตัวแทนเด็ก นำโดยนายวิชาญ เขียวแก้ว ประธานชุมชนดินแดง 2 เป็นผู้รับมอบ จากนั้นได้มอบให้ผู้นำชุมชน ซึ่งประกอบด้วย นางศิริเพ็ญ สาปณ ประธานชุมชนดินแดง 1 เป็นผู้รับมอบ นายวิทยา วันดาลักษณ์ ตัวแทนแฟลต 21 - 32 เป็นผู้รับมอบ นายสุทิน สีอัคฮาต รองประธานชุมชนสวัสดี ซ.ประชาสงเคราะห์ 26 นางธนาวดี นามศรีนวล อสม.เขตดินแดง ส่งตัวแทนมารับมอบ จำนวนทั้งสิ้น 1,000 ชุด เพื่อนำไปส่งต่อให้แก่เด็ก ๆ ในชุมชนชาวแฟลตดินแดงต่อไป
นางธิวัลรัตน์ กล่าวต่อว่า สำหรับคำขวัญวันเด็กในปี 2565 นี้ ท่าน พล.อ.ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ได้ให้คำขวัญไว้ว่า “รู้คิด รอบคอบ รับผิดชอบต่อสังคม
และในวันนี้ดิฉันพร้อมด้วยท่านโฆษกกระทรวงแรงงาน (ฝ่ายการเมือง) ท่านปลัดกระทรวงแรงงาน ท่านรองปลัดกระทรวงแรงงาน และคณะ ได้รับมอบหมายจากท่านรัฐมนตรีว่าการกระทรวงแรงงาน ให้นำสิ่งของเครื่องเขียน อุปกรณ์การเรียน อุปกรณ์กีฬา รวมทั้งของเด็กเล่น และขนม เพื่อมามอบเป็นของขวัญเนื่องในโอกาสวันเด็กแห่งชาติประจำปี 2565 แก่ตัวแทนผู้นำชุมชน เคหะดินแดง แจกจ่ายให้แก่เด็ก ๆ ที่พักอาศัยอยู่ในแฟลตดินแดง เนื่องจากเนื่องจากต้องปฏิบัติตามมาตรการป้องกันการแพร่ระบาดของโควิด-19 ในส่วนของกระทรวงแรงงานเอง ท่านสุชาติ ชมกลิ่น รัฐมนตรีว่าการกระทรวงแรงงาน ได้ฝากความห่วงใยมายังลูกหลานชาวแฟลตดินแดงจึงให้หน่วยงานสังกัดกระทรวงแรงงาน ร่วมสนับสนุนสิ่งของเครื่องเขียน อุปกรณ์การเรียน อุปกรณ์กีฬา รวมทั้งของเด็กเล่น และขนม เพื่อเป็นของขวัญเนื่องในโอกาสวันเด็กแห่งชาติประจำปี 2565 นอกจากนี้ ยังได้รับการสนับสนุนงบประมาณส่วนหนึ่งจากกระทรวงศึกษาธิการและสมาคมแม่บ้านกระทรวงแรงงานในการจัดซื้อของขวัญวันเด็กเพื่อนำไปส่งมอบให้แก่เด็ก ๆ ในชุมชนต่าง ๆ เพื่อสร้างขวัญและกำลังใจแก่เด็กและเยาวชนที่จะเติบโตเป็นกำลังสำคัญในการพัฒนาประเทศในอนาคตต่อไป
ทั้งนี้ การมอบของขวัญวันเด็กแก่ผู้นำชุมชนในวันนี้กระทรวงแรงงาน ได้มีมาตรการป้องกันและควบคุมโควิด-19 โดยเฉพาะการตรวจวัดอุณหภูมิ มีจุดบริการเจลแอลกอฮอล์ให้ผู้เข้าร่วมงาน และการเว้นระยะห่างทางสังคม ซึ่งสอดคล้องตามมาตรการป้องกันโรคที่กระทรวงสาธารณสุขกำหนดอย่างเคร่งครัดอีกด้วย

ที่มา : https://www.thaigov.go.th/news/contents/details/50336