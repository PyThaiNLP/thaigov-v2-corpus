รัฐบาลไทย-ข่าวทำเนียบรัฐบาล-การทางพิเศษแห่งประเทศไทย เตรียมลดค่าผ่านทาง ด่านอาจณรงค์ 1


วันจันทร์ที่ 21 มิถุนายน 2564
การทางพิเศษแห่งประเทศไทย เตรียมลดค่าผ่านทาง ด่านอาจณรงค์ 1
การทางพิเศษแห่งประเทศไทย กระทรวงคมนาคม และ BEM ร่วมปฏิบัติตามเงื่อนไขสัญญาสัมปทานฯ โครงการทางด่วนขั้นที่ 2 โดยการลดค่าผ่านทางพิเศษ ที่ด่านอาจณรงค์ 1
การทางพิเศษแห่งประเทศไทย กระทรวงคมนาคม และบริษัท ทางด่วนและรถไฟฟ้ากรุงเทพ จำกัด (มหาชน) หรือ BEM ร่วมปฏิบัติตามเงื่อนไขสัญญาสัมปทานฯ โครงการทางด่วนขั้นที่ 2 โดยการลดค่าผ่านทางพิเศษ ที่ด่านอาจณรงค์ 1 จากทางพิเศษฉลองรัช เข้าทางด่วนขั้นที่ 1 ไปบางนา ในอัตรา 25 บาท ต่อเที่ยว สำหรับรถทุกประเภท
ส่งผลให้รถแต่ละประเภทที่ใช้บริการในเส้นทางดังกล่าว มีอัตราค่าผ่านทางพิเศษดังนี้
1.รถ 4 ล้อ อัตราค่าผ่านทางพิเศษปกติ 50 บาท ปรับลดเหลือ 25 บาท
2.รถ 6 – 10 ล้อ อัตราค่าผ่านทางพิเศษปกติ 75 บาท ปรับลดเหลือ 50 บาท
3. รถ มากกว่า 10 ล้อ อัตราค่าผ่านทางพิเศษปกติ 110 บาท ปรับลดเหลือ 85 บาท
ซึ่งจะเริ่มให้ส่วนลด ตั้งแต่วันที่ 1 กรกฎาคม 2564 - วันที่ 31 ธันวาคม 2565
การทางพิเศษจึงขอเชิญชวนให้ผู้ใช้ทางพิเศษ กรุณาเตรียมเงินให้พอดีกับค่าผ่านทางพิเศษ เพื่อความรวดเร็วและลดปัญหาการจราจรหนาแน่นบริเวณหน้าด่านเก็บค่าผ่านทางฯ หรือท่านที่ใช้รถ 4 ล้อ สามารถเปลี่ยนมาใช้ระบบ Easy Pass ซึ่งลดราคาค่าเติมเงินสำรองในบัตร ขั้นต่ำ จากเดิม 500 บาท เหลือเพียง 300 บาทเท่านั้น โดยสมัครได้หลายช่องทาง เช่น สมัครด้วยตัวเองที่
- ศูนย์บริการลูกค้า Easy Pass เปิดบริการทุกวันจันทร์ – วันศุกร์ (เว้นวันหยุดราชการ) ระหว่างเวลา 08.30 น. - 15.30 น.
- อาคารด่านเก็บค่าผ่านทางพิเศษ ทุกสายทาง
เปิดบริการทุกวัน เวลา 05.00 น. - 22.00 น.
- หรือสมัครผ่านแอปพลิเคชั่น TrueMoney Wallet
ส่วนวิธีการเติมงานสำรองในบัตร Easy Pass ก็มีให้เลือกหลายวิธี ยกเว้นการเติมเงินที่ตู้เก็บเงินของช่องเก็บค่าผ่านทางพิเศษ
สอบถามข้อมูลเพิ่มเติมได้ที่ศูนย์บริการข้อมูลผู้ใช้ทางพิเศษ (EXAT Call Center) โทร 1543 ตลอด 24 ชั่วโมง

ที่มา : https://www.thaigov.go.th/news/contents/details/42914