รัฐบาลไทย-ข่าวทำเนียบรัฐบาล-รัฐบาลเปิดตัวเว็บไซต์สำหรับช่วยเหลือ และให้คำแนะนำในการแจ้งเหตุเรื่องล่วงละเมิดทางเพศต่อเด็กทางอินเทอร์เน็ต แก่เด็กและผู้ปกครอง www.คลิปหลุดทำไง.com หรือ www.help.ticac.org


วันอังคารที่ 16 สิงหาคม 2565
พิมพ์
รัฐบาลเปิดตัวเว็บไซต์สำหรับช่วยเหลือ และให้คำแนะนำในการแจ้งเหตุเรื่องล่วงละเมิดทางเพศต่อเด็กทางอินเทอร์เน็ต แก่เด็กและผู้ปกครอง www.คลิปหลุดทำไง.com หรือ www.help.ticac.org
รัฐบาลเปิดตัวเว็บไซต์สำหรับช่วยเหลือ และให้คำแนะนำในการแจ้งเหตุเรื่องล่วงละเมิดทางเพศต่อเด็กทางอินเทอร์เน็ต แก่เด็กและผู้ปกครอง www.คลิปหลุดทำไง.com หรือ www.help.ticac.org
นางสาวรัชดา ธนาดิเรก รองโฆษกประจำสำนักนายกรัฐมนตรี กล่าวว่า วันนี้ (16 ส.ค.65) เวลา 08.45 น. ณ บริเวณโถงกลาง ตึกสันติไมตรี ทำเนียบรัฐบาล ก่อนการประชุมคณะรัฐมนตรี พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เยี่ยมชมกิจกรรมประชาสัมพันธ์ “เปิดตัวเว็บไซต์สำหรับช่วยเหลือและให้คำแนะนำในการแจ้งเหตุเรื่องล่วงละเมิดทางเพศต่อเด็กทางอินเทอร์เน็ต แก่เด็กและผู้ปกครอง” www.คลิปหลุดทำไง.com หรือ www.help.ticac.org ในโครงการแก้ไขจัดการปัญหาการล่วงละเมิดทางเพศต่อเด็กทางอินเทอร์เน็ต ภายใต้โครงการประชารัฐยุติธรรมนำเด็กปลอดภัย ซึ่งสำนักเลขาธิการนายกรัฐมนตรี สำนักงานบริหารนโยบายของนายกรัฐมนตรี (สบนร.)  ร่วมกับหน่วยงานที่เกี่ยวข้อง ทั้งสถาบันพระปกเกล้า โครงการฮัก ภายใต้มูลนิธิสานสัมพันธ์ครอบครัวร่วมกันดำเนินโครงการและกิจกรรมดังกล่าวขึ้น ตามนโยบายนายกรัฐมนตรีและรัฐบาลที่ให้ความสำคัญกับการแก้ปัญหาสื่อลามกอนาจารเด็กออนไลน์ โดยได้ตรากฎหมายเพิ่มเติม ใน ป.อาญา มาตรา 287/1 และ 287/2 เพื่อเป็นเครื่องมือในการแก้ไขและจัดการปัญหาการครอบครองและเผยแพร่สื่อลามกอนาจารเด็ก ซึ่งเป็นหนึ่งในรูปแบบของปัญหาการค้ามนุษย์ที่นายกรัฐมนตรีได้ประกาศนโยบาย “ต่อต้านการค้ามนุษย์” ให้เป็นวาระแห่งชาติ โดย นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ในฐานะรักษาการแทนผู้อำนวยการสำนักงานบริหารนโยบายของนายกรัฐมนตรี (ผอ.สบนร.) นำเยี่ยมชมกิจกรรมเปิดตัวเว็บไซต์ www.คลิปหลุดทำไง.com หรือ www.help.ticac.org โดยมี พลเอก อนุพงษ์ เผ่าจินดา รัฐมนตรีว่าการกระทรวงมหาดไทย นายดิสทัต โหตระกิตย์ เลขาธิการนายกรัฐมนตรี พลตำรวจโท สุรเชษฐ์ หักพาล ผู้ช่วยผู้บัญชาการตำรวจแห่งชาติ/หัวหน้าชุดปฏิบัติการ TICAC และผู้เกี่ยวข้องเข้าร่วมด้วย
นายกรัฐมนตรีได้รับฟังรายงานภาพรวมการดำเนินโครงการฯ และการจัดทำเว็บไซต์ช่วยเหลือรับเรื่องและประสานงานสหวิชาชีพ รวมทั้งการจัดทำหลักสูตรอบรมให้แก่ผู้รับแจ้งเหตุและทีมสหวิชาชีพและการจัดทำหนังสือเผยแพร่ให้ความรู้ Xposed เมื่อคลิปหลุด โดยนายอนุชา บูรพชัยศรี รองเลขาธิการนายกรัฐมนตรีฝ่ายการเมือง ในฐานะ ผอ.สบนร. ได้กล่าวถึงวัตถุประสงค์ของการดำเนินโครงการฯ และการจัดทำเว็บไซต์ว่า เป็นไปตามนโยบายนายกรัฐมนตรีที่ได้มอบนโยบายให้หน่วยงานต่าง ๆ ช่วยกันดูแลเด็กและเยาวชนในเรื่องของการถูกละเมิดทางเพศ และมีการนำข้อมูลและภาพต่าง ๆ ไปเผยแพร่ผ่านทางอินเทอร์เน็ตและสื่อออนไลน์ต่าง ๆ ให้เกิดผลเป็นรูปธรรม และสามารถดูแลช่วยเหลือเด็กและเยาวชนที่ถูกละเมิดทางเพศได้อย่างแท้จริง สำนักเลขาธิการนายกรัฐมนตรี สำนักงานบริหารนโยบายของนายกรัฐมนตรี จึงได้ร่วมมือกับหน่วยงานที่เกี่ยวข้องทั้งองค์กรภาครัฐ เอกชน มูลนิธิและองค์กรต่าง ๆ ดำเนินโครงการแก้ไขจัดการปัญหาการล่วงละเมิดทางเพศต่อเด็กทางอินเทอร์เน็ต ภายใต้โครงการประชารัฐยุติธรรมนำเด็กปลอดภัยและจัดทำเว็บไซต์ www.คลิปหลุดทำไง.com หรือ www.help.ticac.org สำหรับช่วยเหลือและให้คำแนะนำในการแจ้งเหตุเรื่องล่วงละเมิดทางเพศต่อเด็กทางอินเทอร์เน็ต แก่เด็กและผู้ปกครองขึ้น เพื่อให้สอดคล้องตามข้อสั่งการและนโยบายนายกรัฐมนตรี โดย สบนร. จะถ่ายโอนภารกิจเว็บไซต์ดังกล่าวให้ทาง TICAC ที่อยู่ในศูนย์พิทักษ์เด็ก สตรี ครอบครัว ป้องกันการปราบปรามการค้ามนุษย์ และภาคประมง (ศพดส.ตร.) ของสำนักงานตำรวจแห่งชาติ รับภารกิจให้ดูแลต่อไป
โอกาสนี้ นายกรัฐมนตรีย้ำว่าสถานการณ์ความรุนแรงของปัญหาสื่อลามกอนาจารเด็กผ่านออนไลน์เป็นเรื่องที่รัฐบาลตระหนักและให้ความสำคัญในการแก้ปัญหาที่เกิดขึ้น เพราะส่งผลกระทบอย่างมากต่อผู้ที่ได้รับความเสียหายในการทำให้เสียชื่อเสียงและเกียรติยศทั้งต่อตนเองและครอบครัว ดังนั้นทุกฝ่ายในสังคมต้องช่วยกันหาวิธีและแนวทางป้องกันไม่ให้เกิดขึ้น รวมทั้งประชาชนทุกคนต้องระมัดระวังการจัดเก็บข้อมูลส่วนบุคคลให้ดีและรู้จักใช้เทคโนโลยีต่าง ๆ และโทรศัพท์อย่างรู้เท่าทันทั้งการถ่ายภาพ ถ่ายคลิป และการเผยแพร่ข้อมูลต่าง ๆ ไปในสื่อโชเชียลมีเดียหรือสื่อออนไลน์ เพื่อให้การใช้เทคโนโลยีเกิดประโยชน์และปลอดภัย รวมไปถึงต้องบริหารจัดการข้อมูลที่มีประสิทธิภาพภายหลังการยกเลิกการใช้โทรศัพท์หรือหรือเทคโนโลยีอื่น ๆ ที่เกี่ยวข้อง เพื่อป้องกันไม่ให้ผู้อื่นนำข้อมูลส่วนตัวไปเผยแพร่ ทั้งโดยรู้ตัวและไม่รู้ตัว อันจะนำมาซึ่งปัญหาที่ทำให้เกิดการเสียหายต่อชื่อเสียงของตนเองและครอบครัวตามมาภายหลังได้
พร้อมกันนี้ นายกรัฐมนตรีได้ชื่นชมการดำเนินโครงการแก้ไขจัดการปัญหาการล่วงละเมิดทางเพศต่อเด็กทางอินเทอร์เน็ต ภายใต้โครงการประชารัฐยุติธรรมนำเด็กปลอดภัย และการจัดทำเว็บไซต์ www.คลิปหลุดทำไง.com หรือ www.help.ticac.org เพื่อช่องทางในการสื่อสารให้ข้อมูล ให้คำแนะนำปรึกษาและการร้องเรียนแก่เด็กผู้ปกครอง หรือเจ้าหน้าที่ในเบื้องต้นเพื่อช่วยเหลือเด็กและเยาวชนผู้เสียหายจากการล่วงละเมิดทางเพศและการเผยแพร่ข้อมูลที่ไม่เหมาะสม พร้อมย้ำว่า รัฐบาลให้ความสำคัญกับการคุ้มครองข้อมูลและสิทธิส่วนบุคคลอย่างยิ่งโดยได้มีการออกกฎหมายที่เกี่ยวข้องในการดูแลเรื่องนี้ให้เกิดผลเป็นรูปธรรมแล้ว รวมทั้งฝากให้ทุกฝ่ายย้ำเตือนประชาชนในการใช้โทรศัพท์อย่างปลอดภัย และให้ทุกหน่วยงานที่เกี่ยวข้องดำเนินการเรื่องนี้จริงจังให้เกิดผลสำเร็จตามเป้าหมายที่กำหนดไว้
สำหรับ “โครงการแก้ไขจัดการปัญหาการล่วงละเมิดทางเพศต่อเด็กทางอินเทอร์เน็ต ภายใต้โครงการประชารัฐยุติธรรมนำเด็กปลอดภัย” มีวัตถุประสงค์เพื่อศึกษาวิเคราะห์ปัจจัย ประเด็นปัญหา และแนวทางการแก้ไขปัญหา เพื่อหาแนวทางการทำงานแบบบูรณาการร่วมกันของหน่วยงาน ทั้งภาครัฐและประชาสังคม รวมทั้งเพื่อสร้างต้นแบบ “เว็บไซต์” ช่องทางในการสื่อสารให้ข้อมูล ให้คำแนะนำปรึกษาและการร้องเรียน แก่เด็กผู้ปกครองหรือเจ้าหน้าที่ในเบื้องต้น และช่องทางการประชาสัมพันธ์ข้อมูลข่าวสารที่เหมาะสมเกี่ยวกับ “การได้รับความร่วมมือจากกระทรวง กรม กองต่าง ๆ ที่เกี่ยวข้อง รวมกันเป็นทีมสหวิชาชีพ” ภายในเว็บไซต์ดังกล่าว เพื่อช่วยเหลือเด็กผู้เสียหายเป็นรูปธรรมตามนโยบายของรัฐบาล รวมทั้งสำนักงานตำรวจแห่งชาติ ได้จัดตั้งคณะทำงานปราบปรามการล่วงละเมิดทางเพศต่อเด็กทางอินเทอร์เน็ต (Thailand Internet Crimes Against Children หรือ TICAC) เพื่อปราบปรามจับกุมผู้กระทำผิดที่ครอบครอง และแสวงหาประโยชน์โดยมิชอบจากสื่อลามกอนาจารเด็กทางอินเทอร์เน็ต ตามนโยบายของรัฐบาลด้วย
ทั้งนี้ ประชาชนสามารถแจ้งเหตุเรื่องล่วงละเมิดทางเพศต่อเด็กทางอินเทอร์เน็ตได้ผ่านทางเว็บไซต์ www.คลิปหลุดทำไง.com หรือ www.help.ticac.org)
--------------
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/58063