รัฐบาลไทย-ข่าวทำเนียบรัฐบาล-นายอธิรัฐ รัตนเศรษฐ รัฐมนตรีช่วยว่าการกระทรวงคมนาคม ตรวจความพร้อมท่าเรือ สมุย - พะงัน


วันเสาร์ที่ 8 มกราคม 2565
นายอธิรัฐ  รัตนเศรษฐ รัฐมนตรีช่วยว่าการกระทรวงคมนาคม ตรวจความพร้อมท่าเรือ สมุย - พะงัน
ดูแลนักท่องเที่ยวงานกินปูดูพระจันทร์ ณ ธนาคารปูม้าชุมชน เกาะพะงัน
วันเสาร์ที่ 8 มกราคม 2565 นายอธิรัฐ รัตนเศรษฐ รัฐมนตรีช่วยว่าการกระทรวงคมนาคม ลงพื้นที่  อ.เกาะพะงัน จ.สุราษฎ์ธานี เพื่อตรวจท่าเรือท่องเที่ยว ณ บริเวณท่าเทียบเรือเกาะสมุยและเกาะพะงัน โดยมีนายเรวัต โพธิ์เรียง ผู้อำนวยการสำนักงานเจ้าท่าภูมิภาคที่ 4 พร้อมด้วยนายศตพล โชติพันธุ ผู้อำนวยการสำนักงานเจ้าท่าภูมิภาคสาขาเกาะพะงัน นายอรุณ บุปผะโก ผู้อำนวยการสำนักงานเจ้าท่าภูมิภาคสาขาเกาะสมุย และท่านหัวหน้าส่วนราชการในพื้นที่ร่วมให้การต้อนรับ เนื่องจากทั้ง 2 ท่าเรือมีความสำคัญและเป็นจุดเชื่อมต่อศูนย์กลางการท่องเที่ยวทางน้ำรองรับผู้เดินทางกว่าล้านคนต่อปี โดยท่านรัฐมนตรีช่วยฯ ได้สั่งการให้สำนักงานเจ้าท่าภูมิภาคฯ ตรวจความพร้อมของเรือโดยสารทุกประเภทพร้อมส่งเรือตรวจการณ์เพื่อดูแลความปลอดภัยนักท่องเที่ยวควบคู่กับการปฏิบัติตามมาตรการป้องกันการแพร่ระบาดโควิด-19 อย่างเคร่งครัด
จากนั้นเดินทางเป็นประธานเปิดงานกินปูดูพระจันทร์เกาะพะงัน ครั้งที่ 1 กำหนดจัดระหว่างวันที่ 7 - 9 มกราคม 2565 โดยชูเอกลักษณ์ท้องถิ่นภายใต้มาตรการสาธารณสุข เป็นการกระตุ้นการเดินทางท่องเที่ยวภายในประเทศและกระจายรายได้สู่ฐานราก ทั้งนี้ ภายในงาน มีกิจกรรมการปล่อยลูกปูลงอ่าวบ้านใต้ซึ่งเป็นแหล่งเพาะพันธุ์สัตว์น้ำที่อุดมสมบูรณ์ มีบู๊ทอาหารของดีพะงัน ผลิตภัณฑ์ท้องถิ่นและกิจกรรมอื่นๆ อีกมากมาย

ที่มา : https://www.thaigov.go.th/news/contents/details/50341