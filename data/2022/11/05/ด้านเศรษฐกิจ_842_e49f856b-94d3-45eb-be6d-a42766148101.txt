รัฐบาลไทย-ข่าวทำเนียบรัฐบาล-บอร์ดบีโอไอส่งเสริม ‘โกลว์’ ขยายลงทุนโรงไฟฟ้าโคเจนฯ 6,000 ล้านบาท


วันจันทร์ที่ 6 กันยายน 2564
บอร์ดบีโอไอส่งเสริม ‘โกลว์’ ขยายลงทุนโรงไฟฟ้าโคเจนฯ 6,000 ล้านบาท
บอร์ดบีโอไอ อนุมัติให้การส่งเสริมการลงทุนโครงการขยายกิจการผลิตพลังงานไฟฟ้าของ บริษัท โกลว์ พลังงาน จำกัด (มหาชน) มูลค่าเงินลงทุนกว่า 6,000 ล้านบาท ผลิตไฟฟ้าและไอน้ำระบบโคเจนเนอเรชัน
นางสาวดวงใจ อัศวจินตจิตร์ เลขาธิการคณะกรรมการส่งเสริมการลงทุน (บีโอไอ) เปิดเผยว่า ที่ประชุมคณะกรรมการส่งเสริมการลงทุน หรือบอร์ดบีโอไอ ได้อนุมัติให้การส่งเสริมการลงทุนโครงการรขยายกิจการของ บริษัท โกลว์ พลังงาน จำกัด (มหาชน) เพื่อผลิตไฟฟ้าและไอน้ำระบบโคเจนเนอเรชัน ในพื้นที่นิคมอุตสาหกรรมมาบตาพุด จังหวัดระยอง โดยมีกำลังการผลิตไฟฟ้าประมาณ 200 เมกะวัตต์ และไอน้ำ 460 ตัน/ชั่วโมง มูลค่าเงินลงทุนประมาณ 6,000 ล้านบาท โครงการดังกล่าวเป็นไปตามแผนพัฒนากำลังผลิตไฟฟ้าของประเทศไทย พ.ศ. 2561 - 2580 (PDP 2018)
สำหรับภาพรวมในกิจการผลิตพลังงานไฟฟ้าในช่วง 6 เดือนแรก (ม.ค.- มิ.ย.) ของปี 2564 มีโครงการยื่นขอรับส่งเสริมการลงทุนจำนวนมากถึง 198 โครงการ หรือประมาณร้อยละ 25 ของจำนวนโครงการที่ยื่นขอรับการส่งเสริมทั้งหมด และมูลค่าเงินลงทุนสูงถึง 120,814ล้านบาท หรือประมาณร้อยละ 31 ของมูลค่าเงินลงทุนทั้งหมดของโครงการที่ยื่นขอรับการส่งเสริมในช่วงครึ่งปีที่ผ่านมา
********************************

ที่มา : https://www.thaigov.go.th/news/contents/details/45559