รัฐบาลไทย-ข่าวทำเนียบรัฐบาล-“กระทรวงเกษตรฯ” จับมือสถาบันอาหาร กระทรวงอุตสาหกรรมขับเคลื่อนเกษตรมูลค่าสูง


วันพฤหัสบดีที่ 16 มิถุนายน 2565
“กระทรวงเกษตรฯ” จับมือสถาบันอาหาร กระทรวงอุตสาหกรรมขับเคลื่อนเกษตรมูลค่าสูง
ตั้งเป้าขึ้นแท่นประเทศผู้ส่งออกอาหารทอปเทนของโลก ตอบโจทย์ความมั่นคงด้านอาหารและเพิ่มรายได้เกษตรกรอย่างยั่งยืน
นายอลงกรณ์ พลบุตร ที่ปรึกษารัฐมนตรีว่าการกระทรวงเกษตรและสหกรณ์ และคณะ ได้ร่วมประชุมหารือความร่วมมือระหว่างกระทรวงเกษตรและสหกรณ์กับสถาบันอาหาร ณ ห้องประชุม 1 อาคาร A สถาบันอาหาร โดยมี นางอรรชกา สีบุญเรือง ประธานกรรมการสถาบันอาหาร นางอนงค์ ไพจิตรประภาภรณ์ ผู้อำนวยการสถาบันอาหาร นางนิตยา พิระภัทรุ่งสุริยา รองผู้อำนวยการสถาบันอาหาร นางสาวรพีพร สุทาธรรม ผู้อำนวยการฝ่ายวิจัยและกลยุทธ์ นายพงศ์ไท ไทโยธิน ผู้อำนวยการสำนักวิจัยเศรษฐกิจการเกษตร สำนักงานเศรษฐกิจการเกษตร (สศก.) พร้อมด้วยเจ้าหน้าที่ผู้เกี่ยวข้อง ร่วมด้วย โดยมีประเด็นหารือ ที่เกี่ยวข้องกับการดำเนินงานของกระทรวงเกษตรและสหกรณ์ ที่สำคัญดังนี้ (1) โครงการอาหารแห่งอนาคต (Future Food) โดยพัฒนาต่อยอดโครงการโปรตีนทางเลือกใหม่ (Alternative proteins) จากพืชและแมลง เช่น ถั่วเขียว เห็ด สาหร่าย ผำ และแมลง (2) โครงการส่งเสริม Start Up เกษตร และ SMEs เกษตรเป็นโครงการความร่วมมือระหว่างกระทรวงเกษตรและสหกรณ์ ร่วมกับสภาอุตสาหกรรมแห่งประเทศไทย (3) โครงการมหานครผลไม้และการพัฒนาอุตสาหกรรมผลไม้ (4) โครงการ Eastern Thailand Food Valley และ (5) โครงการพัฒนาสินค้าประมงขององค์กรชุมชนประมงท้องถิ่น (6)การพัฒนาสินค้าฮาลาลซึ่งมีตลาดกว่า2พันล้านคนเป็นต้น โดยการหารือความร่วมมือระหว่างกระทรวงเกษตรและสหกรณ์กับสถาบันอาหาร ครั้งนี้เพื่อเป็นการขยายความร่วมมือในการพัฒนาสินค้าเกษตรอาหาร สู่เกษตรมูลค่าสูง โดยเน้นการนำองค์ความรู้ และงานวิจัยในส่วนต่างๆ ที่มี มาใช้ในการแปรรูป การวิจัยตลาด การออกแบบผลิตภัณฑ์ การพัฒนาผลิตภัณฑ์และการสร้างแบรนด์สินค้าเกษตรอาหารให้สอดรับกับความต้องการของกลุ่มลูกค้าทั้งในและต่างประเทศ
นายอลงกรณ์ กล่าว่า โลกกำลังเกิดปัญหาความมั่นคงด้านอาหารจากวิกฤติโควิด19 สงครามรัสเซีย-ยูเครนและความเปลี่ยนแปลงของภูมิอากาศจึงเป็นโอกาสของประเทศไทยในฐานะประเทศผู้ผลิตสินค้าเกษตรและส่งออกอาหารลำดับ 13 ของโลกจะเร่งพัฒนาภาคการผลิตผลผลิตทางการเกษตรและสร้างมูลค่าเพิ่มสู่เกษตรมูลค่าสูงหนึ่งในหมุดหมายของแผนพัฒนาเศรษฐกิจและสังคมแห่งชาติฉบับที่ 13 ตามนโยบสบรัฐมนตรีว่าการกระทรวงเกษตรฯ ดร.เฉลิมชัย ศรีอ่อน เพื่อสร้างรายได้ให้กับประเทศและเพิ่มรายได้ให้กับเกษตรกรอย่างยั่งยืน ตอบโจทย์อนาคตแห่งโอกาสของประเทศไทย ดังนั้นความร่วมมือระหว่างกระทรวงเกษตรและสหกรณ์กับสถาบันอาหาร กระทรวงอุตสาหกรรมจึงมีความสำคัญต่อการขับเคลื่อนสู่เป้าหมายการนำประเทศไทยในฐานะครัวโลกสู่ประเทศผู้ส่งออกอาหารทอปเทนของโลกตามมติของคณะรัฐมนตรี.

ที่มา : https://www.thaigov.go.th/news/contents/details/55754