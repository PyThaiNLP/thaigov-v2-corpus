รัฐบาลไทย-ข่าวทำเนียบรัฐบาล-นายอธิรัฐ รัตนเศรษฐ รัฐมนตรีช่วยว่าการกระทรวงคมนาคม ติดตามความคืบหน้าโครงการเสริมทรายป้องกันการกัดเซาะชายหาดจอมเทียน


วันอาทิตย์ที่ 19 ธันวาคม 2564
นายอธิรัฐ รัตนเศรษฐ รัฐมนตรีช่วยว่าการกระทรวงคมนาคม ติดตามความคืบหน้าโครงการเสริมทรายป้องกันการกัดเซาะชายหาดจอมเทียน
พร้อมกำชับหาทางเร่งรัด รองรับเปิดประเทศรับนักท่องเที่ยว
วันเสาร์ที่ 18 ธันวาคม 2564 ดร.อธิรัฐ รัตนเศรษฐ รัฐมนตรีช่วยว่าการกระทรวงคมนาคม ติดตามความคืบหน้าโครงการเสริมทรายป้องกันการกัดเซาะชายหาดจอมเทียน อ.บางละมุง จ.ชลบุรี ความยาวรวม 6.2 ก.ม. แบ่งการดำเนินการเป็น 2 ระยะ ได้แก่ ระยะที่หนึ่ง 3,575 ม. และระยะที่สอง 2,855 ม. ขณะนี้อยู่ระหว่างดำเนินการระยะที่หนึ่ง คืบหน้าไปแล้ว 22 เปอร์เซ็นต์ ระยะทาง 570 ม. ซึ่งล่าช้ากว่าแผนที่วางไว้ 36.56 เปอร์เซ็นต์ ท่านรัฐมนตรีช่วยฯ ได้สั่งการให้กรมเจ้าท่าพิจารณาแผนการเร่งรัดให้โครงการดังกล่าวแล้วเสร็จโดยเร็ว เพื่อฟื้นฟูชายหาดจอมเทียนให้กลับมาสวยงาม เป็นการส่งเสริมการท่องเที่ยว สร้างรายได้สู่ชุมชนและประเทศ
จากนั้นเดินทางไปยังท่าเทียบเรือพัทยาใต้ (แหลมบาลีฮาย) ตรวจมาตรการป้องกัน COVID-19 เพื่อเตรียมความพร้อมรับนักท่องเที่ยวช่วงเทศกาลปีใหม่ 2565 เนื่องจากเป็นท่าเรือสำหรับเดินทางไปเกาะล้าน รองรับนักท่องเที่ยวเฉลี่ย 7,000 - 10,000 คนต่อวันและในช่วงเทศกาลปีใหม่คาดว่าจะมีจำนวนเพิ่มขึ้น ท่านรัฐมนตรีช่วยฯ ได้กำชับให้เข้มงวดมาตรการป้องกัน COVID-19 ควบคู่กับการดูแลความปลอดภัยและการอำนวยความสะดวกผู้เดินทาง

ที่มา : https://www.thaigov.go.th/news/contents/details/49626