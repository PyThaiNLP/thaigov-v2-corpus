รัฐบาลไทย-ข่าวทำเนียบรัฐบาล-กรมทางหลวง รายงานสภาพจราจรช่วงวันหยุดยาว ณ วันที่ 1 สิงหาคม 2565 เวลา 08.00 น.


วันจันทร์ที่ 1 สิงหาคม 2565
กรมทางหลวง รายงานสภาพจราจรช่วงวันหยุดยาว ณ วันที่ 1 สิงหาคม 2565 เวลา 08.00 น.
.....
กรมทางหลวง (ทล.) กระทรวงคมนาคม โดย สำนักอำนวยความปลอดภัย และศูนย์บริหารจัดการจราจรและอุบัติเหตุ กรมทางหลวง (HTOC) ได้รายงานสรุปปริมาณจราจรเข้าออกกรุงเทพฯ บนทางหลวงสายหลักและมอเตอร์เวย์ เมื่อเวลา 08.00 น. ณ วันที่ 1 สิงหาคม 2565 จำนวน 10 เส้นทาง ในช่วงวันหยุดต่อเนื่องวันเฉลิมพระชนมพรรษา 2565 ระหว่างวันที่ 28 - 31 กรกฎาคม 2565 พบว่า
มีปริมาณจราจรรวมทั้งสิ้น 4,130,072 คัน โดยแบ่งเป็นปริมาณจราจรขาเข้า 2,145,084 คัน และขาออก 1,984,988 คัน โดยวันที่ 28 กรกฎาคม 2565 เป็นวันที่มีปริมาณจราจรขาออกสูงสุด 522,272 คัน และวันที่ 31 กรกฎาคม 2565 เป็นวันที่มีปริมาณจราจรขาเข้าสูงสุด 584,926 คัน ทั้งนี้ เมื่อเทียบกับช่วงวันหยุดต่อเนื่องวันเฉลิมพระชนมพรรษา ในปี 2564 และ 2563 พบว่า ช่วงวันหยุดต่อเนื่องปี 2565 มีปริมาณจราจรเพิ่มขึ้นจากช่วงวันหยุดต่อเนื่องปี 2564 ถึง 64% แต่ยังคงต่ำกว่าช่วงวันหยุดต่อเนื่องปี 2563 อยู่ 12%
ส่วนปริมาณรถที่ใช้ทางหลวงพิเศษระหว่างเมืองหมายเลข 6 สายบางปะอิน - นครราชสีมา (M6) ช่วง ปากช่อง - สีคิ้ว - ขามทะเลสอ ระยะทาง 64 กิโลเมตร ซึ่งเปิดให้บริการเป็นการชั่วคราว ทิศทางเดียว (วันเวย์) สำหรับรถขาออก ระหว่างวันที่ 28 - 29 กรกฎาคม 2565 และสำหรับรถขาเข้า ระหว่างวันที่ 30 - 31 กรกฎาคม 2565 นั้น พบว่า ในช่วงที่เปิดให้บริการขาออก (28 - 29 กรกฎาคม 2565) มีปริมาณรถใช้ M6 รวมทั้งสิ้น 10,515 คัน โดยแบ่งเป็นลงช่วงสีคิ้ว 3,983 คัน ลงช่วงขามทะเลสอ 6,532 คัน สามารถแบ่งเบาการจราจรบนทางหลวงหมายเลข 2 (ถนนมิตรภาพ) ขาออก จากปากช่อง - สีคิ้ว ได้ 12% และจากสีคิ้ว - ขามทะเลสอ ได้ 11% สำหรับช่วงที่เปิดให้บริการขาเข้า (30 - 31 กรกฎาคม 2565) มีปริมาณรถใช้ M6 รวมทั้งสิ้น 14,342 คัน โดยแบ่งเป็นเข้าใช้บริการจากขามทะเลสอ 5,116 คัน และเข้าใช้บริการจากสีคิ้ว 9,226 คัน สามารถแบ่งเบาการจราจรบนทางหลวงหมายเลข 2 (ถนนมิตรภาพ) ฝั่งขาเข้า จากขามทะเลสอ - สีคิ้ว ได้ 7% และจากสีคิ้ว - ปากช่อง ได้ 15%
นอกจากนี้ สถิติอุบัติเหตุบนทางหลวงแผ่นดินช่วงวันหยุดต่อเนื่องดังกล่าว พบว่ามีการเกิดอุบัติเหตุรวมทั้งสิ้น 156 ครั้ง เสียชีวิต 29 ราย บาดเจ็บ 169 ราย สาเหตุส่วนใหญ่มาจากขับรถเร็วถึง 111 ครั้ง ส่วนยานพาหนะที่เกิดเหตุมากที่สุดคือรถปิคอัพถึง 103 คัน ทั้งนี้ เมื่อเทียบกับสถิติอุบัติเหตุในช่วงวันหยุดต่อเนื่องปี 2564 พบว่า มีจำนวนครั้งของการเกิดอุบัติเหตุลดลง 5% แต่มีจำนวนผู้เสียชีวิตเพิ่มขึ้น 107% และมีจำนวนผู้บาดเจ็บเพิ่มขึ้น 71%

ที่มา : https://www.thaigov.go.th/news/contents/details/57496