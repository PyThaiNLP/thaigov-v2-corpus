รัฐบาลไทย-ข่าวทำเนียบรัฐบาล-‘รมช.มนัญญา’ ขับเคลื่อนโครงการยกระดับแปลงใหญ่ด้วยเกษตรสมัยใหม่และเชื่อมโยงตลาด จ.อุทัยธานี


วันศุกร์ที่ 17 ธันวาคม 2564
‘รมช.มนัญญา’ ขับเคลื่อนโครงการยกระดับแปลงใหญ่ด้วยเกษตรสมัยใหม่และเชื่อมโยงตลาด จ.อุทัยธานี
‘รมช.มนัญญา’ ขับเคลื่อนโครงการยกระดับแปลงใหญ่ด้วยเกษตรสมัยใหม่และเชื่อมโยงตลาด จ.อุทัยธานี
นางสาวมนัญญา ไทยเศรษฐ์ รัฐมนตรีช่วยว่าการกระทรวงเกษตรและสหกรณ์ เป็นประธานเปิดงานกิจกรรมมอบเครื่องจักรกลการเกษตร สิ่งก่อสร้าง และวัสดุครุภัณฑ์ให้กับกลุ่มแปลงใหญ่ โครงการประชาสัมพันธ์การขับเคลื่อนโครงการยกระดับแปลงใหญ่ด้วยเกษตรสมัยใหม่ และเชื่อมโยงตลาด จังหวัดอุทัยธานี ณ องค์การบริหารส่วนตำบลไผ่เขียว อำเภอสว่างอารมณ์ จังหวัดอุทัยธานี โดยมี นายพีระพล ตัณฑโอภาส รองผู้ว่าราชการจังหวัดอุทัยธานี นายอำพันธุ์ เวฬุตันติ รองปลัดกระทรวงเกษตรและสหกรณ์ นายโอภาส ทองยงค์ อธิบดีกรมตรวจบัญชีสหกรณ์
นายขจร เราประเสริฐ รองอธิบดีกรมส่งเสริมการเกษตร หัวหน้าส่วนราชการ และเกษตรกรเข้าร่วม โอกาสนี้ รมช.มนัญญา ได้มอบเงินโครงการประกันรายได้ เกษตรกรผู้ปลูกข้าว ปี 2564/65 และโครงการสนับสนุนค่าบริหารจัดการ และพัฒนาคุณภาพผลผลิต เกษตรกรผู้ปลูกข้าว ปี 2564/65 จากนั้นเยี่ยมชมนิทรรศการการดำเนินงานโครงการยกระดับแปลงใหญ่ด้วยเกษตรสมัยใหม่ฯ ตลอดจนการจำหน่ายสินค้าของกลุ่มวิสาหกิจชุมชน และยังสมาร์ทฟาเมอร์ ของจังหวัดอุทัยธานี
รมช.มนัญญา กล่าวว่า จากสถานการณ์การระบาดของโรคติดเชื้อไวรัสโคโรนา 2019 ที่ส่งผลต่อภาวะเศรษฐกิจ และสังคมของประเทศ โดยเฉพาะเกษตรกรที่เป็นกําลังหลักในการขับเคลื่อนเศรษฐกิจฐานรากของประเทศ กระทรวงเกษตรและสหกรณ์ จึงได้ดำเนินงานโครงการยกระดับแปลงใหญ่ด้วยเกษตรสมัยใหม่และเชื่อมโยงตลาดขึ้น โดยมีวัตถุประสงค์ เพื่อเพิ่มประสิทธิภาพการผลิต ลดต้นทุนการผลิตให้กับกลุ่มเกษตรกร โดยการประยุกต์ใช้เทคโนโลยี และนวัตกรรมที่เหมาะสม เพื่อยกระดับการผลิตไปสู่สินค้าที่มีคุณภาพมาตรฐาน สอดคล้องกับความต้องการของตลาดและอุตสาหกรรมต่อเนื่องที่มีมูลค่าเพิ่มสูงขึ้น ซึ่งการนำหลักเกษตรสมัยใหม่ และเทคโนโลยีการเกษตรที่เหมาะสมมาพัฒนาต่อยอด จะช่วยให้กลุ่มแปลงใหญ่เพิ่มประสิทธิภาพการผลิตสินค้าเกษตรให้ดียิ่งขึ้น มีความเข้มแข็งในการบริหารจัดการกลุ่ม สร้างโอกาสในการเพิ่มคุณภาพผลผลิต ลดต้นทุนการผลิต และพัฒนาคุณภาพชีวิตของเกษตรกรให้ดีขึ้นอย่างยั่งยืน
รมช.มนัญญา กล่าวเพิ่มเติมว่า ในส่วนของการช่วยเหลือ เพื่อบรรเทาความเดือดร้อนของเกษตรกรผู้ปลูกข้าว เนื่องจากภาระต้นทุนการผลิตที่สูงขึ้น รัฐบาลได้มีโครงการประกันรายได้เกษตรกรผู้ปลูกข้าว ปี 2564/65 และโครงการสนับสนุนค่าบริหารจัดการ และพัฒนาคุณภาพผลผลิต เกษตรกรผู้ปลูกข้าวเพื่อช่วยสร้างแรงจูงใจ ให้เกษตรกรมีการผลิต และดูแลผลผลิตให้มีคุณภาพดีมีโอกาสขายข้าวในราคาที่สูงขึ้น ทำให้เกษตรกรมีรายได้มากขึ้น และมีความเป็นอยู่ที่ดีขึ้น
สำหรับจังหวัดอุทัยธานี ได้ดำเนินงานตามโครงการยกระดับแปลงใหญ่ ด้วยเกษตรสมัยใหม่และเชื่อมโยงตลาด ทั้งหมด 30 แปลง เกษตรกร 1,985  ราย งบประมาณรวม 82 ล้านบาท กลุ่มแปลงใหญ่ ทั้ง 30 แปลง ได้ดำเนินการจัดซื้อจัดจ้างพัสดุครุภัณฑ์ และสิ่งก่อสร้าง ตามแผนงานโครงการที่ได้รับการอนุมัติงบประมาณเรียบร้อยแล้ว และพร้อมจะส่งมอบให้กับกลุ่มแปลงใหญ่ เพื่อนำไปใช้ประโยชน์ตามแผนการผลิตของกลุ่มต่อไป โดยมีหน่วยงานที่รับผิดชอบ เป็นเจ้าของสินค้าเกษตรแปลงใหญ่ในพื้นที่ จำนวน 3 หน่วยงาน ได้แก่ 1) สำนักงานเกษตรจังหวัดอุทัยธานี จำนวน 23 แปลง เกษตรกร 1,361 ราย จำนวน 9 ชนิดสินค้า ได้แก่ มันสำปะหลัง อ้อยโรงงาน ข้าวโพดเลี้ยงสัตว์ สับปะรด ปาล์มน้ำมัน ถั่วเหลือฝักสด ทุเรียน มะม่วง และพืชผัก  2) ศูนย์เมล็ดพันธุ์ข้าวชัยนาท จำนวน 6 แปลง เกษตรกร 588 ราย ชนิดสินค้า ได้แก่ ข้าว  และ 3) สำนักงานปศุสัตว์จังหวัดอุทัยธานี จำนวน 1 แปลง เกษตรกร 36 ราย ชนิดสินค้า ได้แก่ แพะ

ที่มา : https://www.thaigov.go.th/news/contents/details/49572