รัฐบาลไทย-ข่าวทำเนียบรัฐบาล-สธ.จัดงานมหกรรมสมุนไพรแห่งชาติ “สร้างเศรษฐกิจด้วยกัญชาไทย นวดไทย และ อาหารไทย”


วันพุธที่ 6 กรกฎาคม 2565
สธ.จัดงานมหกรรมสมุนไพรแห่งชาติ “สร้างเศรษฐกิจด้วยกัญชาไทย นวดไทย และ อาหารไทย”
กระทรวงสาธารณสุข จัดงานมหกรรมสมุนไพรแห่งชาติ ครั้งที่19 “สร้างเศรษฐกิจไทย ด้วยกัญชาไทย นวดไทย อาหารไทย” หวังฟื้นเศรษฐกิจหลังเปิดประเทศ  ตั้งเป้า สร้างรายได้จากการพัฒนาสมุนไพร การแพทย์ แผนไทยและการแพทย์ทางเลือกให้ประเทศ มากกว่า 48,000 ล้านบาทในปี 2565
วันนี้ (6 กรกฎาคม 2565) ที่ศูนย์แสดงสินค้าและการประชุมอิมแพ็ค เมืองทองธานี จ.นนทบุรี นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข พร้อมด้วยนายแพทย์เกียรติภูมิ วงศ์รจิต ปลัดกระทรวงสาธารณสุข นายแพทย์ยงยศ ธรรมวุฒิ อธิบดีกรมการแพทย์แผนไทยและการแพทย์ทางเลือก และคณะผู้บริหารเปิดงานมหกรรมสมุนไพรแห่งชาติและการประชุมวิชาการประจำปี การแพทย์แผนไทย การแพทย์พื้นบ้านและการแพทย์ทางเลือก ครั้งที่ 19 ภายใต้แนวคิด “สร้างเศรษฐกิจไทย ด้วยกัญชาไทย นวดไทย อาหารไทย” พร้อมมอบประกาศเกียรติคุณและโล่รางวัลเชิดชูเกียรติหมอไทยดีเด่นแห่งชาติ พ.ศ.2565 นายเอียะ สายกระสุน อายุ 72 ปี หมอพื้นบ้านจาก จ.สุรินทร์ เชี่ยวชาญในการรักษางูพิษสัตว์พิษกัด อาการผิดสำแดง โรคริดสีดวงทวาร ไส้เลื่อน ไข้ทับระดู และยาต้มหลังคลอด มีบทบาทร่วมรักษาผู้ป่วยงูพิษสัตว์พิษกัดกับโรงพยาบาลกาบเชิง โรงพยาบาลพนมดงรักเฉลิมพระเกียรติ 80 พรรษา และสถานีอนามัยเฉลิมพระเกียรติ 60 พรรษา นวมินทราชินี บ้านรุน ตั้งแต่ปี 2539 เป็นต้นมา
นอกจากนี้ได้ มอบประกาศเกียรติคุณและโล่รางวัลเชิดชูเกียรติ พื้นที่ต้นแบบดีเด่นแห่งชาติด้านการแพทย์แผนไทย การแพทย์พื้นบ้าน และการแพทย์ทางเลือก ระดับเพชร ประจำปีงบประมาณ 2565 จำนวน 4 รางวัล, รางวัลพื้นที่ต้นแบบดีเด่น ชมรมผู้สูงอายุด้านการแพทย์แผนไทย ประจำปีงบประมาณ 2565 จำนวน 3 รางวัล
นายอนุทิน กล่าวว่า ประเทศไทยได้รับการยอมรับจากนานาประเทศถึงศักยภาพด้านการสาธารณสุข การแพทย์แผนไทย การแพทย์พื้นบ้าน การแพทย์ทางเลือก และผลิตภัณฑ์จากสมุนไพรต่างๆ มีชื่อเสียงเป็นที่ชื่นชอบของชาวต่างชาติ รัฐบาลได้ให้ความสำคัญกับการพัฒนาได้กำหนดไว้ในยุทธศาสตร์ชาติ 20 ปี ตั้งเป้าพัฒนายกระดับสมุนไพรและผลิตภัณฑ์สมุนไพรอย่างต่อเนื่อง เพื่อให้ประเทศไทยเป็นผู้นำในภูมิภาคด้านผลิตภัณฑ์สมุนไพรเพื่อสุขภาพที่ได้มาตรฐาน และมีการเติบโตอย่างยั่งยืนนำไปสู่การก้าวเป็น “ศูนย์กลางนวัตกรรมสมุนไพรของเอเชีย” โดยในปี  2565 คาดว่าไทยจะสร้างรายได้จากการพัฒนาสมุนไพร การแพทย์แผนไทยและการแพทย์ทางเลือกไม่น้อยกว่า 48,298 ล้านบาท นอกจากนี้ รัฐบาลยังมีนโยบายส่งเสริมพัฒนาครัวไทยสู่ครัวโลก เพื่อให้คนไทยนำสมุนไพรมาประกอบอาหาร สร้างสุขภาพ สร้างอาชีพ สร้างรายได้ สร้างความเข้มแข็งให้กับชุมชน ทำให้สมุนไพรไทยเป็นที่ยอมรับ และอาหารไทยเป็นที่รู้จักในระดับโลก รวมทั้งการส่งเสริมพัฒนาการนวดไทยที่ได้รับการประกาศขึ้นทะเบียนนวดไทยเป็นรายการตัวแทนมรดกวัฒนธรรมที่จับต้องไม่ได้ของมนุษยชาติขององค์การยูเนสโกเมื่อปี 2562 ที่ผ่านมา ปัจจุบันได้พัฒนาต่อยอดเพิ่มมูลค่าทางเศรษฐกิจ เป็นอุตสาหกรรมด้านสุขภาพและความงาม เช่น สปา การนวดไทย และการท่องเที่ยวเชิงสุขภาพ การสอนนวดไทยทั้งชาวไทยและต่างชาติ ทั้งหมดนี้สามารถสร้างเศรษฐกิจให้ประเทศไทย มากกว่า 300,000 ล้านบาท ซึ่งนำไปสู่การสร้างความมั่นคงทางเศรษฐกิจของประเทศ
“สำหรับพืชกัญชา ถือเป็นพืชสมุนไพรที่มีประโยชน์ทางการแพทย์ กระทรวงสาธารณสุขสนับสนุนการใช้กัญชาทางการแพทย์อย่างถูกวิธีและปลอดภัย เพื่อประโยชน์ทางการแพทย์ เศรษฐกิจ อุตสาหกรรม  สมุนไพรและอาหาร รวมถึงส่งเสริมงานวิจัยนวัตกรรม Beauty, Product & Innovation เพื่อให้ประชาชนมีทางเลือกในการดูแลสุขภาพของตนเอง”นายอนุทินกล่าว
ด้าน นายแพทย์เกียรติภูมิ วงศ์รจิต ปลัดกระทรวงสาธารณสุข กล่าวว่า กระทรวงสาธารณสุขได้จัดงานมหกรรมสมุนไพรแห่งชาติต่อเนื่องเป็นปีที่ 19 ได้รับความนิยมจากประชาชนอย่างมาก โดยแต่ละปีมีประชาชนเข้าร่วมงานครั้งละไม่น้อยกว่า 200,000 คน ช่วยให้เกษตรกรและผู้ประกอบการสมุนไพรไทยมีรายได้หมุนเวียนหลายร้อยล้านบาท โดยวัตถุประสงค์ในการจัดงานเพื่อเชิดชูคุณค่าของสมุนไพรไทย รวมทั้งแสดงถึงขีดความสามารถในการแข่งขันของสมุนไพรไทยทั้งในและต่างประเทศที่มีการพัฒนาอย่างต่อเนื่อง ให้คนไทยและคนทั่วโลกมั่นใจในผลิตภัณฑ์สมุนไพรของไทย  ซึ่งกระทรวงสาธารณสุขได้นำศักยภาพของแพทย์แผนปัจจุบันกับแพทย์แผนไทยและแพทย์ทางเลือก ให้มาประสานรวมเป็นหนึ่งเดียว เปิดโลกทัศน์การดูแลรักษาสุขภาพของคนไทยด้วยแนวทางที่สอดประสานกันได้ทุกภาคส่วน สำหรับในปีนี้ จัดขึ้นระหว่างวันที่ 6 – 10 กรกฎาคม 2565 นี้ ตั้งแต่เวลา 10.00-20.00 น. ณ ฮอลล์ 11 - 12 ศูนย์แสดงสินค้าและ การประชุมอิมแพค เมืองทองธานี จ.นนทบุรี
สำหรับกิจกรรมในงาน ประกอบด้วย โซนแสดง Innovation พบกิจกรรม Business Matching และแสดง R&D ปรึกษาหารือ เจรจาธุรกิจ และแสดงนิทรรศการเพื่อนำเสนองานวิจัย และนวัตกรรมของผลิตภัณฑ์สมุนไพรในทุกระดับ, Showcase เน้นกลุ่มเป้าหมาย กลุ่มผู้ประกอบการ SMEs โดยเชิญเครือข่ายเข้าร่วม showcase, Innovation แสดงศักยภาพของผู้ประกอบการ, Beauty & Cosmetic Wellness Ganja, Food & Beverage, นิทรรศการ Beauty & Cosmetic Wellness, Ganja UNESCO World Integral Heritage, อาหารไทย อาหารเป็นยา (ลานเมือง) โซน Wisdom ประกอบด้วย นิทรรศการ 4 ภูมิภาค ประกอบด้วย ให้บริการ สาธิตโดยหมอพื้นบ้าน หมอไทยดีเด่นแห่งชาติ แสดงผลิตภัณฑ์พื้นถิ่น  นวดไทย 4 ภูมิภาค ให้บริการและสาธิตด้านการนวดไทย  เช่น การเหยียบเหล็กแดง และการนวดน้ำมันลังกาสุกะ, กาดมั่ว สาธิต จำหน่ายอาหารและเครื่องดื่มที่พัฒนาจากภูมิปัญญาชาวบ้านโซน Service ให้บริการและให้คำปรึกษาฟรี ด้านการแพทย์แผนไทย และการแพทย์ทางเลือก โซนวิชาการ พบกับการประชุมวิชาการประจำปี การแพทย์แผนไทย การแพทย์พื้นบ้าน และการแพทย์ทางเลือกแห่งชาติ ครั้งที่ 19, การประกวดผลงานวิชาการประจำปี นำเสนอผลงงานวิชาการที่ผ่านการคัดเลือก ,อบรมตลาดความรู้ (หลักสูตรระยะสั้น) ฟรี จำนวน 27 หลักสูตร โซนเวทีกลาง (Main Stage) พบกิจกรรมต่างๆที่น่าสนใจ มากมาย ตลอดงาน โซนจัดแสดงสินค้าและจำหน่ายผลิตภัณฑ์สมุนไพรไทยที่มีมาตรฐาน ฟรีตลอดงาน  แจกต้นพันธุ์สมุนไพรหายาก แจกฟรีวันละ 300 ต้น แจกผลิตภัณฑ์สมุนไพร และ ลุ้นรางวัลมากมาย ภายในงาน ขอเชิญทุกท่านร่วมงานมหกรรมสมุนไพรแห่งชาติฯ ครั้งที่ 19
************************************** 6 กรกฎาคม 2565

ที่มา : https://www.thaigov.go.th/news/contents/details/56614