รัฐบาลไทย-ข่าวทำเนียบรัฐบาล-ปลัด สธ. มอบนโยบายผู้บริหารหน่วยบริการทุกระดับ ดูแลความสุขและความปลอดภัยในการทำงาน ของบุคลากร


วันจันทร์ที่ 23 พฤษภาคม 2565
พิมพ์
ปลัด สธ. มอบนโยบายผู้บริหารหน่วยบริการทุกระดับ ดูแลความสุขและความปลอดภัยในการทำงาน ของบุคลากร
ปลัดกระทรวงสาธารณสุข ลงพื้นที่ตรวจเยี่ยมและให้กำลังใจบุคลากรทางการแพทย์โรงพยาบาลบ้านนาเดิม จังหวัดสุราษฎร์ธานี มอบนโยบายให้ผู้บริหารส่งเสริมการพัฒนาศักยภาพ ดูแลค่าตอบแทนและสวัสดิการต่างๆให้บุคลากรมีความสุขและความปลอดภัยในการทำงาน
ปลัดกระทรวงสาธารณสุข ลงพื้นที่ตรวจเยี่ยมและให้กำลังใจบุคลากรทางการแพทย์โรงพยาบาลบ้านนาเดิม จังหวัดสุราษฎร์ธานี มอบนโยบายให้ผู้บริหารส่งเสริมการพัฒนาศักยภาพ ดูแลค่าตอบแทนและสวัสดิการต่างๆให้บุคลากรมีความสุขและความปลอดภัยในการทำงาน พร้อมพัฒนาการบริการเพื่อประชาชน
วันนี้ (23 พฤษภาคม 2565) ที่ โรงพยาบาลบ้านนาเดิม จังหวัดสุราษฎร์ธานี นายแพทย์เกียรติภูมิ วงศ์รจิต ปลัดกระทรวงสาธารณสุข พร้อมด้วย นายแพทย์กิตติศักดิ์ อักษรวงศ์ ผู้ช่วยปลัดกระทรวงสาธารณสุข รักษาการผู้ตรวจราชการกระทรวงสาธารณสุข เขตสุขภาพที่ 11 และคณะผู้บริหาร ตรวจเยี่ยมให้กำลังใจบุคลากรทางการแพทย์ เจ้าหน้าที่และอสม.ในพื้นที่ พร้อมมอบนโยบายแก่ผู้บริหาร ว่า กระทรวงสาธารณสุขให้ความสำคัญกับการดูแลขวัญกำลังใจของบุคลากรสาธารณสุขมาโดยตลอด โดยเฉพาะในช่วงสถานการณ์การแพร่ระบาดของโรคโควิด 19 ที่ทุกคนต้องทำงานอย่างหนักเพื่อดูแลสุขภาพของประชาชน ทั้งการป้องกันควบคุมโรค การรักษาพยาบาล และการฉีดวัคซีนป้องกันโควิด 19 เพื่อเร่งสร้างภูมิคุ้มกันให้ครอบคลุมกลุ่มเป้าหมาย ซึ่งรัฐบาลได้อนุมัติค่าตอบแทนเสี่ยงภัยและค่าฉีดวัคซีนนอกสถานที่ให้แก่บุคลากรผู้ปฏิบัติงาน ซึ่งขณะนี้อยู่ในกระบวนการเบิกจ่ายตามขั้นตอนของสำนักงบประมาณ เมื่อได้รับการจัดสรรงบแล้วขอให้เร่งเบิกจ่ายต่อไป
นายแพทย์เกียรติภูมิ กล่าวต่อว่า ขอให้ผู้บริหารทุกระดับใส่ใจดูแลบุคลากรในสังกัด ทั้งการส่งเสริมให้พัฒนาศักยภาพ ดูแลค่าตอบแทนและสวัสดิการต่างๆ เพื่อให้บุคลากรมีความสุขและความปลอดภัยในการทำงาน มีขวัญกำลังใจในการดูแลสุขภาพของประชาชนต่อไป นอกจากนี้ ขอให้มีการพัฒนาการบริการประชาชนอย่างต่อเนื่อง รวมถึงปรับปรุงสภาพแวดล้อมและภูมิทัศน์ให้สวยงาม เพื่อให้ประชาชนที่เข้ารับบริการมีความพึงพอใจและเกิดความรู้สึกที่ดีในการเข้ารับบริการ
********************************************* 23 พฤษภาคม 2565

ที่มา : https://www.thaigov.go.th/news/contents/details/54890