รัฐบาลไทย-ข่าวทำเนียบรัฐบาล-กรมทางหลวงชนบทวางแผนดำเนินโครงการปรับปรุงวงเวียนบนถนนสาย สร.3011 - บ้านโคกแซะ ตำบลสวาย อำเภอเมือง จังหวัดสุรินทร์


วันพุธที่ 20 กรกฎาคม 2565
กรมทางหลวงชนบทวางแผนดำเนินโครงการปรับปรุงวงเวียนบนถนนสาย สร.3011 - บ้านโคกแซะ ตำบลสวาย อำเภอเมือง จังหวัดสุรินทร์
เสริมเศรษฐกิจการท่องเที่ยวในพื้นที่อย่างยั่งยืน ตามนโยบายของรัฐมนตรีว่าการกระทรวงคมนาคม
กรมทางหลวงชนบท (ทช.) กระทรวงคมนาคม โดยสำนักสำรวจและออกแบบ ร่วมกับแขวงทางหลวงชนบทสุรินทร์ วางแผนดำเนินโครงการปรับปรุงวงเวียนบนถนนทางหลวงชนบทสาย สร.3011 - บ้านโคกแซะ ตำบลสวาย อำเภอเมือง จังหวัดสุรินทร์ เนื่องจากองค์การบริหารส่วนตำบลสวายอำเภอเมือง จังหวัดสุรินทร์ ได้ขอความอนุเคราะห์ให้ ทช. ออกแบบปรับปรุงภูมิทัศน์บริเวณวงเวียน ซึ่งตั้งอยู่บนถนนทางหลวงชนบทสายทาง สร.3011 ที่อยู่ในความดูแลรับผิดชอบของแขวงทางหลวงชนบทสุรินทร์ ทั้งนี้ ในเบื้องต้นสำนักสำรวจและออกแบบ ได้จัดเจ้าหน้าที่ลงพื้นที่บริเวณวงเวียนและร่วมหารือกับหน่วยงานที่เกี่ยวข้อง เพื่อปรับปรุงโครงการดังกล่าวในอนาคต โดยดำเนินการออกแบบให้มีเอกลักษณ์และสอดคล้องกับสภาพแวดล้อม ประเพณี และวัฒนธรรมของชุมชน การออกแบบได้นำอิฐศิลาแลงหรือวัสดุเทียบเคียง มาจัดวางเรียงเป็นผนังกำแพงซ้อนไขว้กันเปรียบเสมือนมือจับแสดงถึงความร่วมไม้ร่วมมือกัน ภายในชุมชน รวมถึงการแสดงความเป็นมิตรสัมพันธ์กันที่ดีต่อกันมายาวนาน ตลอดจนการนำลายผ้าไหมโฮลมาใช้ประกอบในชิ้นงานต่าง ๆ เพื่อสะท้อนถึงอัตลักษณ์ประจำถิ่นของจังหวัดสุรินทร์ อันจะเป็นส่วนหนึ่งในการส่งเสริมเศรษฐกิจ การท่องเที่ยวในพื้นที่อย่างยั่งยืน ตามนโยบายของนายศักดิ์สยาม ชิดชอบ รัฐมนตรีว่าการกระทรวงคมนาคม

ที่มา : https://www.thaigov.go.th/news/contents/details/57057