รัฐบาลไทย-ข่าวทำเนียบรัฐบาล-ผู้ว่าการรถไฟแห่งประเทศไทยลงพื้นที่จังหวัดหนองคาย เพื่อประชุมติดตามความคืบหน้าการเพิ่มเดินขบวนรถเชื่อมโยงการขนส่งสินค้าผ่านแดนทางรถไฟ


วันอาทิตย์ที่ 20 มิถุนายน 2564
ผู้ว่าการรถไฟแห่งประเทศไทยลงพื้นที่จังหวัดหนองคาย เพื่อประชุมติดตามความคืบหน้าการเพิ่มเดินขบวนรถเชื่อมโยงการขนส่งสินค้าผ่านแดนทางรถไฟ
ผู้ว่าการรถไฟแห่งประเทศไทยลงพื้นที่จังหวัดหนองคาย เพื่อประชุมติดตามความคืบหน้าการเพิ่มเดินขบวนรถเชื่อมโยงการขนส่งสินค้าผ่านแดนทางรถไฟ เส้นทางสะพานมิตรภาพไทย - ลาว รองรับการขยายตัวทางเศรษฐกิจและการค้าระหว่างไทย - ลาว - จีน ที่จะเริ่มในเดือนกรกฎาคม นี้
เมื่อวันที่ 18 มิถุนายน 2564  จังหวัดหนองคาย นายนิรุฒ มณีพันธ์ ผู้ว่าการรถไฟแห่งประเทศไทย ได้เดินทางลงพื้นที่ย่านสถานีรถไฟนาทา และย่านสถานีรถไฟหนองคาย เพื่อตรวจติดตามและประชุมหารือร่วมกับเจ้าหน้าที่ด่านศุลกากรหนองคาย ผู้แทนกรมทางหลวง ผู้ประกอบการขนส่งสินค้าทางรถไฟ ผู้ปฏิบัติงานการรถไฟ และเจ้าหน้าที่ผู้เกี่ยวข้อง เพื่อติดตามความคืบหน้าการเชื่อมโยงการขนส่งรองรับนโยบายไทย-ลาว-จีน ด้วยการเพิ่มปริมาณการขนส่งสินค้าผ่านแดนโดยทางรถไฟ ผ่านสะพานมิตรภาพไทย - ลาว จังหวัดหนองคาย
นายนิรุฒ กล่าวว่า ในการประชุมได้มีการติดตามความคืบหน้าการเชื่อมโยงการขนส่งสินค้าทางรถไฟ เพื่อให้สามารถรองรับการขยายความร่วมมือในการขนส่งสินค้าระหว่างประเทศไทย - ลาว - จีน ตามนโยบายของรัฐบาล และกระทรวงคมนาคม รวมถึงการเปิดเดินขบวนรถไฟเส้นทางรถไฟจีน - สปป.ลาว ที่จะเริ่มในเดือนธันวาคม 2564 ซึ่งถือเป็นการยกระดับระบบการขนส่งโลจิสติกส์ระหว่างประเทศ ครั้งสำคัญของภูมิภาค รฟท. จึงได้ดำเนินการปรับเพิ่มปริมาณการขนส่งตู้สินค้า (คอนเทนเนอร์) และขบวนรถขนส่งสินค้าทางรถไฟ  ผ่านเส้นทางท่าเรือแหลมฉบัง สถานีหนองคาย ไปยัง CY ท่านาแล้ง (สปป.ลาว) ผ่านสะพานมิตรภาพไทย - ลาว ให้เพิ่มขึ้น เพื่อรองรับการเติบโตทางเศรษฐกิจและการค้าในอนาคตอันใกล้ ซึ่งในเบื้องต้นจะพิจารณาเพิ่มการเดินขบวนรถ 3 ขบวนต่อวัน (พ่วง 26 แคร่ต่อขบวน) เริ่มตั้งแต่เดือนกรกฎาคม 2564 และคาดว่าจะมีปริมาณการขนส่งเพิ่มขึ้นภายในเดือนธันวาคม 2564
ทั้งนี้ รฟท. ได้หารือถึงแนวทางการกำหนดเวลาเดินรถผ่านสะพานมิตรภาพไทย - ลาว ตามแผนปริมาณการขนส่งที่วางไว้ เพื่อให้สามารถเพิ่มปริมาณการขนส่ง (แคร่) ต่อขบวนให้เพียงพอต่อความต้องการ แต่ขณะเดียวกันไม่ก่อให้เกิดปัญหาการจราจรติดขัดบนสะพานฯ ซึ่งจะช่วยให้สามารถรองรับโอกาสการเติบโตทางเศรษฐกิจและการค้าระหว่างประเทศ ในการขนส่งสินค้าผ่านแดนจากจีน ลาว ผ่านมายังประเทศไทย

ที่มา : https://www.thaigov.go.th/news/contents/details/42885