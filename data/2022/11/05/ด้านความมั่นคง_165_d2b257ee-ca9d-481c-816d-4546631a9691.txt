รัฐบาลไทย-ข่าวทำเนียบรัฐบาล-บิ๊กป้อม สั่ง รมว.เฮ้ง เตรียมตำแหน่งงานกว่า 8 แสนอัตรารองรับคนว่างงานทั่วประเทศ


วันเสาร์ที่ 14 สิงหาคม 2564
พิมพ์
บิ๊กป้อม สั่ง รมว.เฮ้ง เตรียมตำแหน่งงานกว่า 8 แสนอัตรารองรับคนว่างงานทั่วประเทศ
รมว.แรงงาน เตรียมตำแหน่งงานกว่า 8 แสนอัตรารองรับคนว่างงาน เผย 4 อุตสาหกรรมส่งออก ยานยนต์ แผงวงจรอิเล็กโทรนิกส์ เครื่องมือแพทย์ และอาหารแช่แข็งยังมีความต้องการแรงงานจำนวนมาก
นายสุชาติ ชมกลิ่น รัฐมนตรีว่าการกระทรวงแรงงาน เปิดเผยว่า พล.อ.ประวิตร วงษ์สุวรรณ รองนายกรัฐมนตรี ซึ่งกำกับดูแลกระทรวงแรงงานในทุกมิติ ท่านให้ความสำคัญกับพี่น้องประชาชนทุกคนที่ต้องการมีงานทำ และห่วงใยผู้อยู่ในกำลังแรงงานที่ได้รับผลกระทบจากสถานการณ์การแพร่ระบาดของโรคโควิด-19 อย่างยิ่ง โดยย้ำกระทรวงแรงงานเร่งหาตำแหน่งงานให้คนไทย เปิดโอกาสให้คนหางานเข้าถึงตำแหน่งงาน มีงาน มีรายได้ สามารถดูแลตนเองและครอบครัว
“ผมในฐานะรัฐมนตรีว่าการกระทรวงแรงงานได้มอบหมายอธิบดีกรมการจัดหางาน สำรวจความต้องการแรงงานจากสถานประกอบการทั่วประเทศ และดำเนินการจัดหางานเชิงรุกโดยเตรียมตำแหน่งงานไว้แล้ว จำนวน 814,198 อัตรา แบ่งเป็นแรงงานด้านฝีมือ (แรงงานไทย) จำนวน 389,495 อัตรา และธุรกิจที่พึ่งพาแรงงานต่างด้าว จำนวน 424,703 อัตรา ซึ่งยินดีรับคนไทยทำงานเช่นกัน โดยจ่ายค่าจ้างไม่ต่ำกว่าอัตราค่าแรงขั้นต่ำ ส่วนใหญ่เป็นแรงงานภาคการผลิตส่งออกในอุตสาหกรรมยานยนต์ แผงวงจรอิเล็กโทรนิกส์ เครื่องมือแพทย์ และอาหารแช่แข็ง ที่มีความต้องการแรงงานจำนวนมาก นอกจากนี้กรมการจัดหางานได้นำเทคโนโลยีดิจิทัลมาร่วมให้บริการประชาชน โดยปรับเปลี่ยนการจัดหางานแบบเดิมสู่รูปแบบ“นัดพบแรงงานออนไลน์” เต็มรูปแบบตั้งแต่เดือนสิงหาคมนี้ เพื่อลดปัญหาการแพร่ระบาดของโรคโควิด-19 พร้อมลดค่าใช้จ่ายและเวลาการเดินทางให้กับประชาชน การจัดงานลักษณะนี้จะช่วยจับคู่ระหว่างนายจ้าง/สถานประกอบการที่มีความต้องการจ้างงานและผู้สมัครงาน ผ่านระบบออนไลน์ตั้งแต่การค้นหาตำแหน่งงานจนถึงการสัมภาษณ์งาน ซึ่งใช้แนวคิดจากแพลตฟอร์มไทยมีงานทำที่เคยรวบรวมตำแหน่งงานมากที่สุดถึง 1.3 ล้านอัตรา ในงาน JOB EXPO THAILAND 2020 ในด้านการจัดหางานต่างประเทศ กระทรวงแรงงานมีเป้าหมายจัดส่งแรงงานไทยไปทำงานต่างประเทศในปีงบประมาณ พ.ศ. 2564 จำนวน 100,000 อัตรา โดยจัดส่งแล้ว 38,019 คน และอยู่ระหว่างจัดส่งตามแผนอีก 61,981 คน” รัฐมนตรีว่าการกระทรวงแรงงานกล่าว
ด้านนายไพโรจน์ โชติกเสถียร อธิบดีกรมการจัดหางาน กล่าวว่า กรมการจัดหางานขานรับนโยบายรัฐมนตรีว่าการกระทรวงแรงงาน ด้านการจัดหางานในประเทศมีการจัดหางานเชิงรุกเพื่อเตรียมตำแหน่งงานรองรับคนหางานผ่านระบบออนไลน์ โดยกระจายหน้าที่การรวบรวมตำแหน่งงานให้สำนักงานจัดหางานกรุงเทพมหานครพื้นที่1-10 และสำนักงานจัดหางานจังหวัดทั่วประเทศลงพื้นที่สำรวจความต้องการนายจ้าง/สถานประกอบการในเขตรับผิดชอบ เตรียมไว้บริการคนหางานที่ประสงค์สมัครงานและทำงานในพื้นที่ที่ตรงความต้องการ โดยจัดงานนัดพบแรงงานออนไลน์ครั้งแรกใน “นัดพบแรงงานใหญ่ 9 จังหวัด” ประกอบด้วยจังหวัดเชียงใหม่ เชียงราย พิษณุโลก ปทุมธานี นนทบุรี สมุทรปราการ อุดรธานี นครราชสีมา และนครศรีธรรมราช มีตำแหน่งงานว่างรองรับ จำนวน 9,064 อัตรา มีผู้สมัครงานลงทะเบียนหางาน จำนวน 4,245 คน และได้รับการบรรจุงานทันที จำนวน 931 คน รวมทั้ง “นัดพบแรงงานออนไลน์พื้นที่เขตพัฒนาพิเศษภาคตะวันออก EEC” ครอบคลุม 3 จังหวัด ได้แก่จังหวัดฉะเชิงเทรา ชลบุรี และระยอง มีตำแหน่งงานว่างรองรับ จำนวน 8,910 อัตรา ที่จัดขึ้นเมื่อวันที่ 13 สิงหาคมที่ผ่านมา ซึ่งผู้ที่สนใจยังสามารถค้นหาข้อมูลเพิ่มเติมได้ที่ www.doe.go.th โดยคลิ๊กที่แบนเนอร์  นัดพบแรงงาน Online DOE Job Fair 2021 จะมีรายละเอียดงาน QR code และช่องทางติดต่อสำนักงานจัดหางานจังหวัดพื้นที่ที่ต้องการทำงาน รวมทั้งคู่มือการลงทะเบียนสำหรับสถานประกอบการและผู้สมัครงานไว้ให้บริการ
ด้านการจัดหางานต่างประเทศ ได้ปรับมาตรการการเดินทางภายใต้สถานการณ์โควิด-19 เพื่อเพิ่มความปลอดภัยของแรงงานไทยที่เดินทางไปทำงานต่างประเทศ และสร้างความเชื่อมั่นต่อนานาประเทศ โดยปรับวิธีการอบรมแรงงานก่อนเดินทางด้วยระบบอออนไลน์ผ่านโปรแกรม Zoom แทนการเดินทางมาอบรม ณ กรมการจัดหางาน การให้ความรู้เกี่ยวกับสถานการณ์และมาตรการควบคุมโรคที่ประเทศนั้น ๆ กำหนด  การตรวจหาเชื้อโควิด-19 ก่อนเดินทางไปทำงานต่างประเทศ และการฉีดวัคซีน Astra Zeneca ให้แรงงานไทยที่จะเดินทางไปเก็บผลไม้ป่าที่สวีเดนและฟินแลนด์ก่อนเดินทาง ซึ่งจากข้อมูล ณ เดือน ก.ค.64 มีแรงงานไทยที่ยังทำงานอยู่ในต่างประเทศ จำนวน 118,572 คน ส่งรายได้กลับประเทศผ่านระบบธนาคารแห่งประเทศไทยแล้ว 153,006 ล้านบาท

ที่มา : https://www.thaigov.go.th/news/contents/details/44759