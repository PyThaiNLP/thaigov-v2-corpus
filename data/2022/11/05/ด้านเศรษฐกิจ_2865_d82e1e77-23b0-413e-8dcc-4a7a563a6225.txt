รัฐบาลไทย-ข่าวทำเนียบรัฐบาล-รัฐมนตรีเกษตรฯ Kick off โครงการ “เกษตรช่วยประชาชนลดค่าครองชีพ”


วันเสาร์ที่ 12 กุมภาพันธ์ 2565
รัฐมนตรีเกษตรฯ Kick off โครงการ “เกษตรช่วยประชาชนลดค่าครองชีพ”
รัฐมนตรีเกษตรฯ Kick off โครงการ “เกษตรช่วยประชาชนลดค่าครองชีพ” จำหน่ายหมูในราคาเพียงกิโลกรัมละ 140 บาท
ดร.เฉลิมชัย ศรีอ่อน รัฐมนตรีว่าการกระทรวงเกษตรและสหกรณ์ เป็นประธานเปิดโครงการ “เกษตรช่วยประชาชนลดค่าครองชีพ” โดยมี ดร.ทองเปลว กองจันทร์ ปลัดกระทรวงเกษตรและสหกรณ์ และผู้บริหารกระทรวงเกษตรและสหกรณ์ เข้าร่วม ณ ลานกิจกรรมตลาดริมน้ำ อ.ต.ก. เลียบคลองบางซื่อ ถ.พหลโยธิน เขตจตุจักร กทม. ซึ่งกำหนดจัดขึ้นระหว่างวันที่ 12 - 19 กุมภาพันธ์ 2565 ตั้งแต่เวลา 08.30 - 17.00 น. หรือจนกว่าสินค้าจะหมด เพื่อเป็นการช่วยเหลือประชาชน ลดภาระค่าใช้จ่าย และบรรเทาความเดือดร้อนจากสภาวะเศรษฐกิจในปัจจุบัน ด้วยการจัดจำหน่ายหมูเพื่อประชาชน ซึ่งเป็นหมูเนื้อแดง คุณภาพดี การันตีด้วยมาตรฐานปศุสัตว์ OK ในราคาถูกกว่าท้องตลาด เพียงกิโลกรัมละ 140 บาท ซึ่งได้นำมาจำหน่ายที่ตลาด อ.ต.ก. จำนวน 150,000 กิโลกรัม โดยกำหนดซื้อได้คนละไม่เกิน 5 กิโลกรัม เพื่อให้ทั่วถึงกันทุกคน
สำหรับโครงการดังกล่าว กระทรวงเกษตรและสหกรณ์ โดยกรมปศุสัตว์ องค์การตลาดเพื่อเกษตรกร (อ.ต.ก.) ร่วมมือกันจัดขึ้น โดยกรมปศุสัตว์ ได้ประสานกับภาคเอกชนในการจัดสรรเนื้อหมูแดง คุณภาพดี ที่ได้ผ่านการรับรองมาตรฐาน ภายใต้สัญลักษณ์ “ปศุสัตว์ OK” ซึ่งการันตีได้ว่า ถูกสุขลักษณะ และปลอดภัยสำหรับการบริโภคแน่นอน ขณะที่ทาง อ.ต.ก ได้ให้การสนับสนุนพื้นที่จำหน่ายเนื้อหมู ทั้ง 7 วัน ซึ่งจะเน้นมาตรการควบคุมการป้องกันการแพร่ระบาดของ Covid-19 อย่างเข้มงวด เพื่อรักษามาตรฐานของตลาดสดน่าซื้อ และเป็นการป้องกันไม่ให้เกิดการแพร่ระบาดภายในพื้นที่
"จากภาวะวิกฤตของการแพร่ระบาดของโรคโควิด-19 กระทรวงเกษตรฯ พยายามหามาตรการต่าง ๆ ในการบรรเทาและช่วยเหลือพี่น้องประชาชนตามนโยบายของรัฐบาลที่ให้ทุกภาคส่วนลงมารับรู้ปัญหาและช่วยกันแก้ไข ซึ่งในช่วงต้นปีที่ผ่านมาจากสถานการณ์ที่ราคาหมูมีราคาสูงขึ้น ที่เกิดจากปัจจัยหลาย ๆ อย่าง กระทรวงเกษตรฯ ได้บูรณาการทุกภาคส่วน ทั้งการตรวจเช็คห้องเย็น หรือตรวจสต็อกหมูทั้งหมด เพื่อเช็คจำนวนว่าในความเป็นจริง หมูขาดตลาดหรือไม่ หรือการที่หมูราคาแพงขึ้นเกิดจากกลไกใด และในระหว่างแก้ไขปัญหา สิ่งหนึ่งที่ทำควบคู่กันไปคือการบรรเทาภาระค่าใช้จ่ายให้พี่น้องประชาชน ซึ่งหวังเป็นอย่างยิ่งว่า โครงการ “เกษตรช่วยประชาชน ลดค่าครองชีพ” จะเป็นส่วนหนึ่งในการช่วยแบ่งเบาภาระค่าใช้จ่าย ค่าครองชีพให้พี่น้องประชาชนจากปัญหาสินค้าราคาแพง ซึ่งระยะต่อไปจะขยายกิจกรรมไปยังสินค้าเกษตรชนิดอื่น ๆ เพื่อประชาชนคนไทย จะได้สามารถบริโภคสินค้าเกษตรที่มีคุณภาพ ปลอดภัย ในราคาที่เหมาะสมและเป็นธรรม อย่างไรก็ตาม กระทรวงเกษตรฯ พร้อมขับเคลื่อนการดำเนินงานที่จะทำให้ราคาหมูกลับมาสู่ภาวะปกติโดยเร็วที่สุดต่อไป" ดร.เฉลิมชัย กล่าว

ที่มา : https://www.thaigov.go.th/news/contents/details/51491