รัฐบาลไทย-ข่าวทำเนียบรัฐบาล-รมว.เฮ้ง ส่งเลขา รับหนังสือร้องเรียนจากสหภาพแรงงานไทรอัมพ์และลูกจ้างบริษัทบริลเลียนท์


วันจันทร์ที่ 20 กันยายน 2564
พิมพ์
รมว.เฮ้ง ส่งเลขา รับหนังสือร้องเรียนจากสหภาพแรงงานไทรอัมพ์และลูกจ้างบริษัทบริลเลียนท์
- -
เมื่อวันที่ 20 กันยายน 2564 นายสุชาติ ชมกลิ่น รัฐมนตรีว่าการกระทรวงแรงงาน มอบหมายให้ นายสุเทพ ชิตยวงษ์ เลขานุการรัฐมนตรีว่าการกระทรวงแรงงาน เป็นประธานการประชุมหารือและรับมอบหนังสือจากตัวแทนสหภาพแรงงานไทรอัมพ์อินเตอร์เนชั่นเนลแห่งประเทศไทย พร้อมด้วยตัวแทนลูกจ้าง บริษัท บริลเลียนท์ อัลไลแอนซ์ ไทย โกลบอล จำกัด ติดตามความคืบหน้าเรื่องการนำเงินงบประมาณรายจ่ายงบกลาง รายการเงินสำรองเพื่อกรณีฉุกเฉินหรือจำเป็น มาจ่ายให้ลูกจ้างที่ถูกเลิกจ้าง ในเรื่องค่าจ้างแทนการบอกกล่าวล่วงหน้า ค่าชดเชย ค่าจ้างสำหรับวันหยุดพักผ่อนประจำปี โบนัสและเบี้ยขยัน เพื่อเป็นการบรรเทาความเดือดร้อน นั้น โดยมี นายวรรณรัตน์ ศรีสุขใส รองอธิบดีกรมสวัสดิการและคุ้มครองแรงงาน เข้าร่วมในครั้งนี้ด้วย ณ ห้องประชุมคณะกรรมการแรงงานสัมพันธ์ ชั้น 1 กรมสวัสดิการและคุ้มครองแรงงาน นายสุเทพ กล่าวว่า ท่านนายกรัฐมนตรีและรัฐมนตรีว่าการกระทรวงกลาโหม พล.อ.ประยุทธ์ จันทร์โอชา และกระทรวงแรงงานภายใต้การกำกับดูแลของ พล.อ.ประวิตร วงษ์สุวรรณ รองนายกรัฐมนตรี ได้ติดตามสถานการณ์ด้านแรงงานมาตลอด และมีความห่วงใยลูกจ้างที่ถูกเลิกจ้าง จึงสั่งการให้กระทรวงแรงงานดำเนินการติดตามช่วยเหลือลูกจ้างให้ได้รับสิทธิประโยชน์ความคุ้มครองตามกฎหมาย
นายสุเทพ กล่าวในวันนี้ท่านสุชาติ ชมกลิ่น รัฐมนตรีว่าการกระทรวงแรงงาน ได้มอบหมายให้ผมมาพบปะกับพี่น้องแรงงานและรับหนังสือข้อร้องเรียนด้วยตนเองในประเด็นต่าง ๆ ได้แก่ กรณีให้สิทธิการลาพิเศษเนื่องจากโควิด-19 ของสหภาพแรงงานทอสเท็มไทย มอบหมายให้กรมสวัสดิการและคุ้มครองแรงงานประสานกับทางจังหวัดเพื่อหาทางแก้ไข กรณีบริษัท บอดี้แฟชั่น (ประเทศไทย) จำกัด เรื่องขอให้ทบทวนการจ่ายเงินสงเคราะห์ลูกจ้าง ซึ่งจะหมดอายุความในวันที่ 29 ตุลาคมนี้ มอบหมายให้กรมสวัสดิการและคุ้มครองแรงงาน เข้าประชุมสรุปหารือกองทุนสงเคราะห์ลูกจ้างให้รวดเร็วที่สุด และสหภาพแรงงานไทรอัมพ์ เรื่องการของบกลางสำรองจ่ายให้กับลูกจ้างก่อน เบื้องต้นกรมสวัสดิการและคุ้มครองแรงงาน ได้ทำหนังสือยื่นไปที่สำนักงบประมาณ อยู่ระหว่างการตอบกลับ และทางศาลอาญาได้ออกหนังสือหมายจับแก่นายจ้างทั้ง 2 รายเรียบร้อยแล้ว

ที่มา : https://www.thaigov.go.th/news/contents/details/46010