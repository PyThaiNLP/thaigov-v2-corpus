รัฐบาลไทย-ข่าวทำเนียบรัฐบาล-รมว.เฮ้ง ห่วงช่างเชื่อมถูกนายจ้างหลอกทิ้งข้างทางพร้อมเมียพิการ ส่ง 'โฆษก' นำทีม 5 เสือแรงงานปทุมธานี รุดเข้าช่วยเหลือมอบเงินส่งขึ้นรถกลับบ้าน พร้อมติดตามค่าจ้างและหางานให้ทำทันที


วันพฤหัสบดีที่ 14 เมษายน 2565
รมว.เฮ้ง ห่วงช่างเชื่อมถูกนายจ้างหลอกทิ้งข้างทางพร้อมเมียพิการ ส่ง 'โฆษก' นำทีม 5 เสือแรงงานปทุมธานี รุดเข้าช่วยเหลือมอบเงินส่งขึ้นรถกลับบ้าน พร้อมติดตามค่าจ้างและหางานให้ทำทันที
...
นายสุชาติ ชมกลิ่น รัฐมนตรีว่าการกระทรวงแรงงาน เปิดเผยถึงกรณีที่สื่อมวลชนนำเสนอข่าวจากการที่เพจทีมงานสายไหมต้องรอด ได้เข้าช่วยเหลือนายสมประสงค์ บริบูรณ์ อายุ 54 ปี ซึ่งกำลังอุ้ม นางพัทธนันท์ ทายะ อายุ 55 ปี ภรรยาที่ป่วยพิการท่อนล่างไม่สามารถเดินได้ลงจากสะพานลอยข้ามข้างทางรถไฟ ด้านหลัง ม.ธรรมศาสตร์ ศูนย์รังสิต เพราะถูกนายจ้างปล่อยทิ้งไว้ข้างทางที่สถานีรถไฟ หลังถูกนายจ้างหลอกใช้ เบี้ยวค่าแรงหลายเดือน ว่า ทันทีที่ได้รับทราบข่าวดังกล่าวผมได้สั่งการให้สวัสดิการและคุ้มครองแรงงานจังหวัดปทุมธานี เข้าไปรับคำร้องและสอบข้อเท็จจริงเพื่อติดตามนายจ้างมาจ่ายค่าจ้างค้างจ่าย และดำเนินการกับนายจ้าง และมอบหมายนางเธียรรัตน์ นะวะมะวัฒน์ โฆษกกระทรวงแรงงาน (ฝ่ายการเมือง) พร้อมทีมหัวหน้าส่วนราชการหน่วยงานในสังกัดกระทรวงแรงงานจังหวัดปทุมธานี เดินทางไปส่งพร้อมกับทางเพจสายไหมต้องรอด รวมทั้งมอบเงินช่วยเหลือเป็นค่าใช้จ่ายในการเดินทางที่ท่ารถรังสิตเพื่อกลับบ้านที่จังหวัดตาก และสั่งการให้จัดหางานจังหวัดตากเตรียมตำแหน่งงานว่างให้ได้ทำงาน หรือฝึกพัฒนาอาชีพตามที่ต้องการอีกด้วย
นางเธียรรัตน์ นะวะมะวัฒน์ โฆษกกระทรวงแรงงาน (ฝ่ายการเมือง) กล่าวว่า ท่านสุชาติ ชมกลิ่น รัฐมนตรีว่าการกระทรวงแรงงาน มีความห่วงใยพี่น้องผู้ใช้แรงงานทุกคนดุจคนในครอบครัว เมื่อเขาได้รับความเดือดร้อนก็ต้องเร่งให้การช่วยเหลือในทันที ตามนโยบายรัฐบาลที่จะต้องไม่ทิ้งใครไว้ข้างหลัง ในวันนี้จึงได้มอบหมายให้ดิฉันพร้อมด้วยหัวหน้าส่วนราชการหน่วยงานในสังกัดกระทรวงแรงงานจังหวัดปทุมธานี ลงพื้นที่ไปพร้อมกับเจ้าหน้าที่ทางเพจสายไหมต้องรอด มอบเงิน จำนวน 2,000 บาท ให้แก่นายสมประสงค์และภรรยา เพื่อเป็นค่าใช้จ่ายในการเดินทางกลับบ้านที่จังหวัดตาก โดยทั้งสองคนได้ขึ้นรถกลับเวลาประมาณ 21.00 น.ที่ท่ารถรังสิต ทั้งนี้ หน่วยงานในสังกัดกระทรวงแรงงานจังหวัดตากได้ทราบเรื่องแล้ว เมื่อคุณลุงสมประสงค์และภรรยาได้เดินทางถึงภูมิลำเนา สำนักงานจัดหางานจังหวัดตาก จะได้เตรียมตำแหน่งงานว่างรองรับให้ได้งานทำ เนื่องจากขณะนี้กระทรวงแรงงาน โดยกรมการจัดหางานมีตำแหน่งงานว่างรองรับจำนวนกว่า 150,000 อัตรา ผ่านระบบออนไลน์ บนแพลตฟอร์ม “ไทยมีงานทำ” รวมทั้งฝึกพัฒนาอาชีพให้ตามที่ต้องการต่อไป
"กระทรวงแรงงานขอขอบคุณเพจสายไหมต้องรอดเป็นอย่างยิ่ง ที่ช่วยเป็นสื่อกลางในการช่วยเหลือพี่น้องผู้ใช้แรงงานในครั้งนี้ หากพี่น้องผู้ใช้แรงงานไม่ได้รับความเป็นธรรมหรือต้องการขอรับความช่วยเหลือ สามารถติดต่อได้ที่สายด่วนกระทรวงแรงงาน 1506 " นางเธียรรัตน์ กล่าวในท้ายสุด

ที่มา : https://www.thaigov.go.th/news/contents/details/53599