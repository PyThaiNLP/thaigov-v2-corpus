รัฐบาลไทย-ข่าวทำเนียบรัฐบาล-บขส. อำนวยความสะดวกและส่งผู้โดยสารเดินทางกลับภูมิลำเนา ในช่วงเทศกาลวันหยุดอาสาฬหบูชาและวันเข้าพรรษา


วันอังคารที่ 12 กรกฎาคม 2565
บขส. อำนวยความสะดวกและส่งผู้โดยสารเดินทางกลับภูมิลำเนา ในช่วงเทศกาลวันหยุดอาสาฬหบูชาและวันเข้าพรรษา
ระหว่างวันที่ 13 - 17 กรกฎาคม 2565
นายสรพงศ์ ไพฑูรย์พงษ์ รองปลัดกระทรวงคมนาคม และประธานกรรมการบริษัท ขนส่ง จำกัด (บขส.) ร่วมอำนวยความสะดวกและส่งผู้โดยสารเดินทางกลับภูมิลำเนา ในช่วงเทศกาลวันหยุดอาสาฬหบูชาและวันเข้าพรรษา ระหว่างวันที่ 13 - 17 กรกฎาคม 2565 ณ สถานีขนส่งผู้โดยสารกรุงเทพ (จตุจักร) หรือหมอชิต 2 ในวันนี้ (12 กรกฎาคม 2565) เวลาประมาณ 20.30 น. โดยมี นายสัญลักข์ ปัญวัฒนลิขิต กรรมการผู้จัดการใหญ่ บขส. และผู้บริหาร บขส. ร่วมอำนวยความสะดวกและส่งผู้โดยสารฯ ด้วย
นายสรพงศ์ ไพฑูรย์พงษ์ กล่าวว่า นายศักดิ์สยาม ชิดชอบ รัฐมนตรีว่าการกระทรวงคมนาคม มีความห่วงใยประชาชนเดินทางช่วงวันหยุด จึงได้กำชับให้ทุกหน่วยงานที่เกี่ยวข้องจัดเจ้าหน้าที่อำนวยความสะดวกและบริการประชาชนอย่างเต็มที่ เพื่อให้ประชาชนที่เดินทางได้รับความสะดวก พร้อมเน้นย้ำให้ดูแลเรื่องความปลอดภัยของรถโดยสารและพนักงานขับรถทุกคน ต้องมีการตรวจความพร้อมก่อนออกเดินทาง รวมทั้งให้สถานีขนส่งฯ ต้องดำเนินการตามมาตรการสาธารณสุขอย่างเคร่งครัด เพื่อป้องกันการแพร่ระบาดของ COVID-19
โดย บขส. มีมาตรการด้านความปลอดภัย ทั้งตรวจวัดอุณภูมิผู้โดยสารก่อนเข้าสถานีฯ  ขอความร่วมมือผู้โดยสารสวมหน้ากากอนามัย งดรับประทานอาหารบนรถตลอดการเดินทาง และขอให้ผู้โดยสารคาดเข็มขัดนิรภัย เป็นต้น
สำหรับบรรยากาศในการเดินทางที่สถานีขนส่งหมอชิต เมื่อเวลาประมาณ 21.00 น. มีผู้โดยสารเดินทางมาใช้บริการ เกือบ 30,000 คน โดย บขส.ได้จัดรถโดยสาร (รถบขส. รถร่วม และรถตู้) ให้บริการกว่า 2,600 เที่ยว อย่างไรก็ดี เมื่อช่วงค่ำที่ผ่านมา มีฝนตกหนักทำให้บริเวณโดยรอบสถานีขนส่งผู้โดยสารหมอชิต 2 การจราจรค่อนข้างติดขัด ทั้งนี้ การจราจรเริ่มคลี่คลายแล้ว คาดว่า บขส. จะสามารถส่งผู้โดยสารเดินทางออกจากกรุงเทพฯ ได้หมด ในเวลาประมาณ 23.00 น.

ที่มา : https://www.thaigov.go.th/news/contents/details/56852