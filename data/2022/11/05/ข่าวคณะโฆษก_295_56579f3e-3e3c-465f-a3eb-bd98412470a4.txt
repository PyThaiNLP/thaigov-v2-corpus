รัฐบาลไทย-ข่าวทำเนียบรัฐบาล-โฆษกรัฐบาลติงม็อบขวางนายกฯ ลงพื้นที่ช่วยประชาชนประสบภัยน้ำท่วม วอนเห็นใจชาวบ้านที่กำลังเดือดร้อน แจงรัฐบาลลงพื้นที่เพื่อช่วยเหลือและรับฟังปัญหาโดยตรงจะได้นำมาแก้ไขได้ถูกจุด


วันศุกร์ที่ 1 ตุลาคม 2564
พิมพ์
โฆษกรัฐบาลติงม็อบขวางนายกฯ ลงพื้นที่ช่วยประชาชนประสบภัยน้ำท่วม วอนเห็นใจชาวบ้านที่กำลังเดือดร้อน แจงรัฐบาลลงพื้นที่เพื่อช่วยเหลือและรับฟังปัญหาโดยตรงจะได้นำมาแก้ไขได้ถูกจุด
โฆษกรัฐบาลติงม็อบขวางนายกฯ ลงพื้นที่ช่วยประชาชนประสบภัยน้ำท่วม วอนเห็นใจชาวบ้านที่กำลังเดือดร้อน แจงรัฐบาลลงพื้นที่เพื่อช่วยเหลือและรับฟังปัญหาโดยตรง จะได้นำมาแก้ไขได้ถูกจุดและรวดเร็ว ปัดหนีม็อบ ชี้แค่ไม่อยากให้กระทบกระทั่งกัน
วันที่ 1 ตุลาคม 2564 นายธนกร วังบุญคงชนะ โฆษกประจำสำนักนายกรัฐมนตรี กล่าวถึงกรณีที่มีกลุ่มผู้ชุมนุมรวมตัวกันประท้วง โดยมีการทุบรถ และนำนำ้ปลาร้ามาปาใส่รถเจ้าหน้าที่และรถรัฐมนตรี ในระหว่างที่ พล.อ.ประยุทธ์ จันทร์โอชา นายกรัฐมนตรี และรัฐมนตรีว่าการกระทรวงกลาโหม ลงพื้นที่ติดตามสถานการณ์นำ้ท่วมที่จังหวัดนนทบุรีเมื่อวันที่ 30 ก.ย.ที่ผ่านมาว่า การลงพื้นที่ของ พล.อ.ประยุทธ์ก็เพื่อต้องการเข้าไปรับทราบปัญหาด้วยตนเอง จะได้เร่งช่วยเหลือประชาชนที่กำลังประสบภัยน้ำท่วมในขณะนี้ได้ถูกจุดและรวดเร็ว แต่กลับมีการใช้ความรุนแรง ถึงขนาดมีการทุบรถรัฐมนตรีอีกด้วย ซึ่งไม่อยากให้เกิดภาพแบบนี้ในสถานการณ์ขณะนี้ ที่ประเทศกำลังต้องการความร่วมมือร่วมใจกันจากคนไทยทุกคน ขอให้กลุ่มบุคคลที่อยู่เบื้องหลังในการปลุกระดมให้ประชาชนออกมาเมื่อวานนี้นั้นทบทวนให้ดีว่า สิ่งที่ทำลงไปนั้นประชาชนได้ประโยชน์อะไรหรือไม่ เพราะแทนที่จะได้เร่งแก้ไขปัญหาที่ทราบจากปากของผู้เดือดร้อนเอง กลับต้องเสียโอกาสได้เพราะกลุ่มคนเพียงไม่กี่คน
"ยืนยันว่าการลงพื้นที่ของท่านนายกฯ นั้น เพราะขณะนี้ชาวบ้านกำลังเดือดร้อนจากสถานการณ์นำ้ท่วม รัฐบาลจึงลงไปช่วยและรับฟังปัญหา เพื่อที่จะได้นำกลับมาแก้ไขได้อย่างรวดเร็ว และท่านนายกฯ ก็ไม่ได้หนีม็อบอย่างที่บางฝ่ายเข้าใจ แต่เพราะท่านนายกฯ ไม่อยากให้เกิดการกระทบกระทั่ง เนื่องจากเราทุกล้วนเป็นคนไทยด้วยกัน ทั้งนี้ ความเห็นต่างเกิดขึ้นได้ แต่ต้องคำนึงถึงประโยชน์ที่คนส่วนใหญ่โดยเฉพาะประชาชนที่กำลังเดือดร้อนอยู่ในขณะนี้จะได้รับด้วย" นายธนกรกล่าว
--------------------

ที่มา : https://www.thaigov.go.th/news/contents/details/46452