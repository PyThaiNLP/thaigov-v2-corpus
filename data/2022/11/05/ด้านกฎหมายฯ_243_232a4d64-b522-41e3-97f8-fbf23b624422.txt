รัฐบาลไทย-ข่าวทำเนียบรัฐบาล-นายกรัฐมนตรีขอบคุณทุกหน่วยงานยึดทรัพย์เครือข่ายยาเสพติดได้ ๗,๓๐๐ ล้านบาท ป.ป.ส.โชว์ผลงานที่สุดแห่งปี


วันศุกร์ที่ 8 ตุลาคม 2564
พิมพ์
นายกรัฐมนตรีขอบคุณทุกหน่วยงานยึดทรัพย์เครือข่ายยาเสพติดได้ ๗,๓๐๐ ล้านบาท ป.ป.ส.โชว์ผลงานที่สุดแห่งปี
นายกรัฐมนตรีขอบคุณทุกหน่วยงานยึดทรัพย์เครือข่ายยาเสพติดได้ ๗,๓๐๐ ล้านบาท ป.ป.ส.โชว์ผลงานที่สุดแห่งปี UNODC ชมเป็นแนวทางให้ประเทศอื่น รมว.ยุติธรรม พอใจภาพรวมปีก่อน เล็งปีนี้ต้องยึดได้ ๑๐,๐๐๐ ล้านบาท ชี้เป้ามีเงินรางวัลรอผู้แจ้งเบาะแส ๕๐๐ ล้านบาท
ในวันศุกร์ที่ ๘ ตุลาคม ๒๕๖๔ เวลา ๑๓.๐๐ น. ณ สำนักงาน ป.ป.ส. มีการจัดงาน "ที่สุดแห่งปี : ผลการดำเนินงานป้องกันและปราบปรามยาเสพติด ประจำปี 2564" โดยมี นายสมศักดิ์ เทพสุทิน รัฐมนตรีว่าการกระทรวงยุติธรรม เป็นประธานในพิธี พร้อมด้วยศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม ว่าที่ ร.ต.ธนกฤต จิตรอารีย์รัตน์ เลขานุการรัฐมนตรีว่าการกระทรวงยุติธรรม นางสาวณัฐธ์ภัสส์ ยงใจยุทธ ผู้ช่วยรัฐมนตรีประจำกระทรวงยุติธรรม นายธนวัชร นิติกาญจนา ที่ปรึกษารัฐมนตรีว่าการกระทรวงยุติธรรม นายวิชัย ไชยมงคล เลขาธิการ ป.ป.ส. นายเจเรมี ดักลาส ผู้แทน UNODC ประจำภูมิภาคเอเชียตะวันออกเฉียงใต้ และผู้บริหารระดับสูงจาก ๙ กระทรวง ๒๖ หน่วยงาน และ ๒ ส่วนราชการ และผู้เข้าร่วมงานผ่านระบบ Zoom จาก ๒๗ ประเทศ ๔๓ หน่วยงาน โดยก่อนเข้างานมีการคัดกรองและตรวจ ATK โดยพยาบาลวิชาชีพ และมีการจัดนิทรรศการผลงานดำเนินงานป้องกันและปราบปรามยาเสพติด
โดยในช่วงแรก เลขาธิการ ป.ป.ส.ได้พาชมนิทรรศการ โชว์ผลงานของการดำเนินการในปีที่ผ่านมา ซึ่งมีทรัพย์สินบางส่วนที่ยึดได้นำมาแสดงด้วย เช่น ทองรูปพรรณ อาวุธปืน โดยทาง ป.ป.ส.มี ๕ มาตรการหลัก คือ ๑. มาตรการความร่วมมือระหว่างประเทศ ๒. มาตรการปราบปรามและบังคับใช้กฎหมาย ๓. มาตรการป้องกันยาเสพติด ๔.มาตรการบำบัดรักษายาเสพติด และ ๕.มาตรการบริหารจัดการอย่างบูรณาการ
นายเจเรมี กล่าวว่า ตนขอขอบคุณทุกท่านที่มาร่วมงานในวันนี้ ซึ่งทุกท่านถือเป็นกำลังสำคัญในการร่วมกันแก้ไขปัญหายาเสพติดที่เป็นปัญหาสำคัญของประเทศ ความเดือดร้อนของพี่น้องประชาชนที่เกิดจากปัญหายาเสพติด ถือเป็นหน้าที่ของพวกเราทุกคน ตนทราบดีว่าทุกท่านมีความตั้งใจ มุ่งมั่น และบูรณาการร่วมกันอย่างเต็มกำลังความสามารถ ในการป้องกันและปราบปรามยาเสพติด ลดความเดือดร้อนของพี่น้องประชาชนให้พวกเขาเหล่านั้นได้อยู่ในสังคมปลอดภัยจากยาเสพติด จากการผนึกกำลังทุกภาคส่วนของสังคม ทำให้สามารถดำเนินการแก้ไขปัญหายาเสพติดจนมีผลงานเด่นประจำปี ๒๕๖๔ และเป็นแนวทางใหม่ๆให้กับประเทศอื่นๆ ด้วย
นายสมศักดิ์ กล่าวว่า การดำเนินการของ ป.ป.ส. ที่ผ่านมาเราดำเนินการอย่างหนัก ต้องเปลี่ยนแนวทางของการทำงานเพื่อให้ทันกับการปราบปรามยาเสพติด ป.ป.ส.ต้องทำงานเชิงรุก เพราะมีประมวลกฎหมายยาเสพติดฉบับใหม่ ๑๘๒ มาตรา และตนเชื่อว่าทีมงานของ ป.ป.ส.จะทำงานได้ จากปีที่ผ่านมาเราตั้งเป้ายึดทรัพย์ ๖,๐๐๐ ล้านบาท ซึ่งเราทำได้เกินเป้าหมายยึดได้ถึง ๗,๓๔๖.๘๒ ล้านบาท ซึ่งตนเชื่อว่าเมื่อมีประมวลกฎหมายยาเสพติดใหม่เราจะทำได้ง่ายมากขึ้น และยังได้มีการประสานงานกับต่างประเทศ เช่น DEA ของสหรัฐฯ จะช่วยให้เราทำงานได้ง่ายมากขึ้นอีก กฎหมายเก่าการทำสำนวนส่งสำนวนแต่ไม่สามารถฟ้องได้ นายกรัฐมนตรีมีคำสั่งถึงตนทำให้ชัดเจน ซึ่งตนไม่เชื่อว่าหน่วยราชการรับสินบน จึงต้องดูว่ากฎหมายมีช่องว่างอะไรหรือไม่ สิ่งต่างๆเหล่านี้เราต้องศึกษาให้เกิดความชัดเจนในกฎหมายใหม่
นายสมศักดิ์ กล่าวว่า ตนดูจำนวนผู้ต้องขังในขณะนี้สถิติปี ๒๕๕๙ มีผู้ต้องขังคดียาเสพติด ๗๑% ปี ๒๕๖๒ เพิ่มขึ้นเป็น ๗๙% และปี ๒๕๖๔ เพิ่มขึ้นเป็น ๘๒% เป็นเหตุที่เราเสนอร่างกฎหมายใหม่เข้าไป ผู้ต้องขังมีจำนวนมากเราจับเท่าไรยาเสพติดก็ไม่ลด เราจึงมีแนวทางการเสนอกฎหมายปรับโทษใหม่ และเราจะยึดทรัพย์ให้หนักขึ้น ยึดทรัพย์ย้อนหลังได้ถึง ๑๐ ปี โดยเป้าหมายปีที่ผ่านมาเราวางไว้ที่ ๖,๐๐๐ ล้านบาท แต่ปีงบประมาณต่อไปเรามีประมวลกฎหมายยาเสพติดที่แยกคดีทรัพย์และคดีอาญาออกจากกัน ซึ่งปีนี้เราขอประมาณ ๑๐,๐๐๐ ล้านบาท และ ๕% หรือ ๕๐๐ ล้านบาท จะเป็นของผู้ที่ชี้เบาะแส สำหรับข้าราชการและเจ้าหน้าที่จะได้ ๒๕% หรือ ๒,๕๐๐ ล้านบาท ที่ถูกต้องตามกฎหมาย เราจะเอาตัวยาเป็นหลักเหมือนเดิมไม่ได้ ตรวจชี้วัดจะเปลี่ยนเป็นจำนวนทรัพย์และการใช้ พ.ร.บ.มาตรการฯ ๒๕๓๔ และกฎหมายฟอกเงิน และจะดำเนินการกับ ๖๔๓ เครือข่าย ผู้ค้ายา ๑๐,๐๗๓ คน ซึ่งตนคิดว่าไม่ใช่เรื่องใหญ่ เราดำเนินการได้ ขอให้ท่านทั้งหลายช่วยแจ้งเบาะแสและมารับรางวัลตามที่เรากำหนดไว้
ทั้งนี้ ในงานได้มีการเปิดคลิปวิดีโอของ พล.อ.ประยุทธ์ จันทร์โอชา นายกรัฐมนตรี ที่ได้ให้กำลังใจและชื่นชมเจ้าหน้าที่ โดยมีใจความว่า ตลอดระยะเวลา ๑ ปี ในการทำงานด้านการปราบปรามยาเสพติด ซึ่งถือเป็นวาระสำคัญของชาติ ทุกหน่วยงานมีการบูรณาการการทำงานอย่างจริงจัง ซึ่งวันนี้ต้องยอมรับว่าทุกภาคส่วนทำงานกันอย่างเข้มข้น ทั้งตำรวจ ป.ป.ส. ภาคประชาสังคม ภาคีเครือข่ายประเทศต่าง ๆ จนการปราบปรามยาเสพติด มีการพัฒนาไปมาก ในปี ๒๕๖๔ ทางรัฐบาลตั้งเป้าหมายยึดอายัดทรัพย์สินไว้ที่ ๖,๐๐๐ ล้านบาท ซึ่งในเวลานี้ เราสามารถยึดอายัดทรัพย์สินได้กว่า ๗,๓๐๐ ล้านบาท โดยถือว่าเราทำงานได้เกินเป้าหมายที่ได้รับปากกับประชาชนไว้ แต่สิ่งที่ต้องยอมรับในหนึ่งประเด็น คือ กฏหมายยาเสพติดที่ล้าสมัยที่ใช้มายาวนานถึง ๔๒ ปี ขณะนี้ได้ดำเนินการปรับปรุงแก้ไขร่างประมวลกฎหมายยาเสพติดให้ทันสมัย เพื่อสอดรับกับสถานการณ์การทำงานในปัจจุบัน จากนี้เราจะสามารถยึดอายัดทรัพย์สินผู้ค้ายาเสพติดย้อนหลังได้ถึง ๑๐ ปี และกฎหมายสำคัญอีกหนึ่งฉบับ ตนขอเรียกว่ากฎหมายเพื่อประชาชน นั่นคือ การปลดล็อคพืชกระท่อม ซึ่งเวลานี้พืชชนิดดังกล่าว ไม่ได้ผิดกฎหมายอีกต่อไปหลังประชาชนต้องถูกเอาผิดในการเคี้ยวสมุนไพรชนิดนี้ยาวนานมาถึง ๗๘ ปี และจากนี้รัฐบาลขอยืนยันว่าจะเดินหน้าผลักดันพืชกระท่อมให้เป็นพืชเศรษฐกิจเพื่อทำให้เกิด รายได้ต่อไป อีกประเด็นหนึ่งที่เป็นเรื่องสำคัญ คือ การพัฒนาเทคโนโลยีให้ทันสมัยเท่าทันกลุ่มผู้ค้ายาเสพติดทุกราย เพื่อติดตามกระบวนการค้ายาที่หันมาใช้สกุลเงินดิจิทัล หรือ Cryptocurrency ในการกระทำความผิด
"สุดท้ายนี้ผมขอขอบคุณ ๙ กระทรวง ๒๖ หน่วยงาน และ ๒ ส่วนราชการ ที่ร่วมกันบูรณาการอย่างมีประสิทธิภาพ ตลอดจนพี่น้องประชาชนที่มีส่วนร่วมในการแก้ไข ปัญหายาเสพติด ผมขอเป็นกำลังใจให้กับทุก ๆ ท่าน ในการปฏิบัติหน้าที่ และขอให้ทุกคนมุ่งมั่น แก้ไข ขจัดภัย ยาเสพติด เพื่อความปลอดภัยของสังคมสืบต่อไป" นายกรัฐมนตรี กล่าว
จากนั้นนายสมศักดิ์ ให้สัมภาษณ์ว่า ผลงานภาพรวมในปีที่ผ่านมา ตนมีความพึงพอใจเป็นอย่างมาก เพราะทุกหน่วยงานเน้นปฎิบัติการด้วยความตั้งใจ ซึ่งตนต้องขอบคุณ นายอุทัย สินมา อธิบดีอัยการ แผนกคดียาเสพติด ส่วนของเรื่องกฎหมาย เราได้รับความร่วมมือจาก นายสาคร ตั้งวรรณวิบูลย์ ผู้พิพากษาศาลฎีกา ซึ่งทำให้แนวทางในการบังคับใช้กฎหมายมีความชัดเจนขึ้น

ที่มา : https://www.thaigov.go.th/news/contents/details/46741