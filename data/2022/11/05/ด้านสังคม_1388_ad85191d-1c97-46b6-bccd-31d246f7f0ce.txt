รัฐบาลไทย-ข่าวทำเนียบรัฐบาล-“LINE OA หมอพร้อม” ของกระทรวงสาธารณสุข ได้รับรางวัล Line Thailand Awards 2021


วันอังคารที่ 29 มีนาคม 2565
“LINE OA หมอพร้อม” ของกระทรวงสาธารณสุข ได้รับรางวัล Line Thailand Awards 2021
กระทรวงสาธารณสุข เป็นหน่วยงานราชการหนึ่งเดียวที่ได้รับรางวัล Line Thailand Awards 2021 “Best Govtech for Thais” จากบริษัท ไลน์ คอมพานี (ประเทศไทย) จำกัด จากผลงาน Line Official Account “หมอพร้อม” ที่สร้างการเข้าถึงบริการด้านสุขภาพให้กับคนไทยทั้งประเทศ
กระทรวงสาธารณสุข เป็นหน่วยงานราชการหนึ่งเดียวที่ได้รับรางวัล Line Thailand Awards 2021 “Best Govtech for Thais” จากบริษัท ไลน์ คอมพานี (ประเทศไทย) จำกัด จากผลงาน Line Official Account “หมอพร้อม” ที่สร้างการเข้าถึงบริการด้านสุขภาพให้กับคนไทยทั้งประเทศ มีผู้ใช้งานรวมกว่า 14.5 ล้านคน
วันนี้ (29 มีนาคม 2565) ที่ สำนักงานปลัดกระทรวงสาธารณสุข จ.นนทบุรี นายแพทย์เกียรติภูมิ วงศ์รจิต ปลัดกระทรวงสาธารณสุข รับมอบรางวัล Line Thailand Awards 2021 “Best Govtech for Thais” จาก บริษัท ไลน์ คอมพานี (ประเทศไทย) จำกัด โดยมี นายแพทย์โสภณ เมฆธน ผู้ช่วยรัฐมนตรีประจำกระทรวงสาธารณสุข ดร.นายแพทย์.พงศธร พอกเพิ่มดี นายแพทย์ทรงคุณวุฒิ (ด้านสาธารณสุข) และ นายแพทย์ภูวเดช  สุระโคตร ผู้ช่วยปลัดกระทรวงสาธารณสุข ร่วมแสดงความยินดี
นายแพทย์เกียรติภูมิกล่าวว่า กระทรวงสาธารณสุข ในฐานะเจ้าของ Line Official Account หมอพร้อม ได้ร่วมกับบริษัท เยลโล่ ไอเดีย จำกัด, บริษัท ไมโครซอฟต์ ประเทศไทย, บริษัท อินเตอร์เน็ต ประเทศไทย จำกัด (มหาชน), บริษัท บางกอก เมดิคอล ซอฟต์แวร์ จำกัด, บริษัท แอ็บสแตรค คอมพิวเตอร์ จำกัด และ สำนักงานกองทุนสนับสนุนการสร้างเสริมสุขภาพ (สสส.) พัฒนาระบบ “LINE Official Account หมอพร้อม” จากแพลตฟอร์มเดิมคือ LINE Official Account “MOPH Connect” เพื่อรองรับการบริหารจัดการวัคซีนในช่วงที่มีการแพร่ระบาดของโรคโควิด 19 โดยเปิดให้ประชาชนใช้งานในการจองคิวฉีดวัคซีน, รายงานและติดตามอาการไม่พึงประสงค์ของวัคซีน และออกใบรับรองการฉีดวัคซีน ตั้งแต่เดือนกุมภาพันธ์ 2564 และมีการพัฒนาบริการอื่น ๆ เพิ่มเติม อาทิ การแสดงเอกสารรับรองเกี่ยวกับโควิด 19 ทั้ง Digital Health Pass และ EU DCC, การออกใบรับรองแพทย์ดิจิทัล, Chatbot ตอบคำถามเรื่องวัคซีนและสุขภาพ, ระบบแจ้งเตือนจากโรงพยาบาล, เผยแพร่สื่ออินโฟกราฟฟิกให้ความรู้สุขภาพ ซึ่งการส่งผ่าน LINE แต่ละครั้ง จะมีผู้อ่านเฉลี่ย 60% หรือเท่ากับเข้าถึงประชาชนกว่า 8 ล้านคนทันที โดยปัจจุบันมีผู้ใช้งานรวมกว่า 14.5 ล้านคน นับเป็นหน่วยงานราชการรายแรกและรายเดียวที่ได้รับรางวัลนี้
ด้าน คุณศรีสุภาคย์ อารีวณิชกุล Corporate Business Director บริษัท ไลน์ คอมพานี (ประเทศไทย) จำกัด กล่าวว่า รางวัล LINE Thailand Awards เป็นรางวัลที่จัดตั้งขึ้นเพื่อมอบให้กับตราสินค้าหรือองค์กรต่างๆ ที่สร้างผลงานและความสำเร็จผ่านแพลตฟอร์มของ LINE Application เพื่อใช้ทำการตลาดและสื่อสารกับลูกค้า และได้พิจารณามอบรางวัล Best Govtech for Thais ให้กับกระทรวงสาธารณสุข จากการที่ LINE Official Account “หมอพร้อม” มีการสื่อสารด้านสุขภาพกับประชาชนอย่างกว้างขวาง ทำประโยชน์ให้กับคนไทยทั้งประเทศ
********************************************** 29 มีนาคม 2565

ที่มา : https://www.thaigov.go.th/news/contents/details/53082