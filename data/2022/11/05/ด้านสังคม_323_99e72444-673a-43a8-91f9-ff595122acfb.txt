รัฐบาลไทย-ข่าวทำเนียบรัฐบาล-พม. ร่วมประชุมออนไลน์ระดับเจ้าหน้าที่อาวุโสอาเซียน ผลักดันการส่งเสริมความเข้าใจ การยอมรับ และการรับรู้เกี่ยวกับวาระระดับภูมิภาคที่มากขึ้นในหมู่ประชาชนอาเซียน


วันศุกร์ที่ 13 สิงหาคม 2564
พม. ร่วมประชุมออนไลน์ระดับเจ้าหน้าที่อาวุโสอาเซียน ผลักดันการส่งเสริมความเข้าใจ การยอมรับ  และการรับรู้เกี่ยวกับวาระระดับภูมิภาคที่มากขึ้นในหมู่ประชาชนอาเซียน
พม. ร่วมประชุมออนไลน์ระดับเจ้าหน้าที่อาวุโสอาเซียน ผลักดันการส่งเสริมความเข้าใจ การยอมรับ และการรับรู้เกี่ยวกับวาระระดับภูมิภาคที่มากขึ้นในหมู่ประชาชนอาเซียน
เมื่อวันที่ 4 ส.ค. 64 เวลา 09.00 น. ที่กระทรวงการพัฒนาสังคมและความมั่นคงของมนุษย์ สะพานขาว ถนนกรุงเกษม กรุงเทพฯ นางจตุพร โรจนพานิช ผู้ตรวจราชการกระทรวงการพัฒนาสังคมและความมั่นคงของมนุษย์ เปิดเผยว่า วานนี้ (3 ส.ค. 64) ตนได้รับมอบหมายจากนางพัชรี อาระยะกุล ปลัดกระทรวงการพัฒนาสังคมและความมั่นคงของมนุษย์ (ปลัด พม.) ให้ปฏิบัติหน้าที่หัวหน้าเจ้าหน้าที่อาวุโสสำหรับคณะมนตรีประชาคมสังคมและวัฒนธรรมอาเซียนของประเทศไทย (SOCA Leader of Thailand) และในฐานะรองประธานการประชุมเจ้าหน้าที่อาวุโสด้านสวัสดิการสังคมและการพัฒนา (SOMSWD Vice Chair) พร้อมด้วยเจ้าหน้าที่กองการต่างประเทศ เข้าร่วมการประชุมเชิงปฏิบัติการในระดับภูมิภาคอาเซียนว่าด้วยการส่งเสริมความเข้าใจ การยอมรับ และการรับรู้เกี่ยวกับวาระระดับภูมิภาคที่มากขึ้นในหมู่ประชาชนอาเซียน (ASEAN Regional Workshop on Fostering Greater Understanding, Tolerance and a Sense of Regional Agendas Among the Peoples of ASEAN) ผ่านระบบการประชุมทางไกล (Video Conference) ซึ่งจัดโดยกระทรวงวัฒนธรรม เยาวชน และการกีฬา เนการาบรูไนดารุสซาลาม ในฐานะประธานอาเซียนในปี 2564 โดยมีวัตถุประสงค์สำคัญเพื่อพิจารณาร่างกรอบนโยบายยุทธศาสตร์ว่าด้วยการส่งเสริมการปรับตัวของประชาคมอาเซียนที่มีความเข้าใจ การยอมรับ และการรับรู้เกี่ยวกับวาระระดับภูมิภาคที่มากขึ้นในหมู่ประชาชนอาเซียน ทั้งนี้ มีผู้เข้าร่วมประชุม ประกอบด้วย เจ้าหน้าที่อาวุโสสำหรับคณะมนตรีประชาคมสังคมและวัฒนธรรมอาเซียน (Senior Officials Committee for the ASEAN Socio-Cultural Community: SOCA) และองค์กรอาเซียนเฉพาะสาขา (Sectoral Bodies) ทั้ง 15 สาขาภายใต้ประชาคมสังคมและวัฒนธรรมอาเซียน รวมถึงผู้แทนสำนักเลขาธิการอาเซียน และผู้แทนกองทุนญี่ปุ่น-อาเซียน รวมประมาณ 100 คน
นางจตุพร กล่าวต่อไปว่า ในโอกาสนี้ ตนได้กล่าวถ้อยแถลงต่อที่ประชุมในนาม SOCA Leader ประเทศไทย และ SOMSWD Vice Chair เกี่ยวกับนโยบายหรือกิจกรรมระหว่างและข้ามสาขาที่จะพัฒนาเพื่อส่งเสริมความเข้าใจ การยอมรับ และการรับรู้เกี่ยวกับวาระระดับภูมิภาคที่มากขึ้นในหมู่ประชาชนอาเซียน โดยเน้นย้ำถึงความสำคัญของการคุ้มครองทางสังคม (Social Protection) ในฐานะประเด็นระหว่างและข้ามสาขาที่มีบทบาทสำคัญในการส่งเสริมความร่วมมือและบูรณาการการทำงานร่วมกัน ทั้งนี้ การคุ้มครองทางสังคมถือเป็นการลงทุนในประชาชนซึ่งสมควรได้รับการสนับสนุนด้านทรัพยากรที่เพียงพอ แต่อย่างไรก็ตาม ในความเป็นจริง งบประมาณด้านการคุ้มครองทางสังคมโดยเฉลี่ยเมื่อเทียบเป็นสัดส่วนกับ GDP ของประเทศสมาชิกอาเซียนยังต่ำกว่าสัดส่วนงบประมาณโดยเฉลี่ยดังกล่าวในระดับโลกซึ่งคิดเป็นร้อยละ 11.2 ของ GDP นอกจากนี้ จากการประเมินผลครึ่งแผนของการดำเนินงานตามแผนงานประชาคมสังคมและวัฒนธรรมอาเซียนที่ผ่านมา พบว่า อุปสรรคที่สำคัญ ได้แก่ การขาดข้อมูลที่เพียงพอเพื่อติดตามความก้าวหน้าด้านการคุ้มครองทางสังคม ดังนั้น จึงเห็นควรพัฒนาฐานข้อมูลด้านการคุ้มครองทางสังคมทั้งในระดับประเทศและระดับอาเซียน
นางจตุพร กล่าวเพิ่มเติมว่า การประชุมครั้งนี้ ตนยังเสนอให้มีการอนุวัติการเอกสารสำคัญของอาเซียนที่เกี่ยวข้องเพื่อขยายผลการดำเนินด้านการคุ้มครองทางสังคมทั้งในเชิงปริมาณและเชิงคุณภาพ และยังได้กล่าวถึงโครงการความร่วมมือเกี่ยวกับการคุ้มครองทางสังคมระหว่างประเทศไทยและหน่วยงานของสหประชาชาติประจำประเทศไทย (UN Country Team) ซึ่งมีวัตถุประสงค์สำคัญเพื่อออกแบบนโยบายด้านการคุ้มครองทางสังคมและบูรณาการการทำงานของทุกภาคส่วนให้ครอบคลุมในทุกมิติ สำหรับการดำเนินงานในระยะต่อไป ประเทศเจ้าภาพจะมีการนำความเห็นและข้อเสนอแนะที่ได้รับจากการประชุมในวันนี้ ไปพิจารณาเพิ่มเติมร่างกรอบนโยบายยุทธศาสตร์ฯ ให้มีความสมบูรณ์มากยิ่งขึ้น ก่อนจัดทำเป็นเอกสารร่างสุดท้าย และนำเสนอให้ผู้นำอาเซียนรับรองในการประชุมสุดยอดอาเซียนครั้งที่ 38 ในเดือนตุลาคม 2564 ต่อไป

ที่มา : https://www.thaigov.go.th/news/contents/details/44727