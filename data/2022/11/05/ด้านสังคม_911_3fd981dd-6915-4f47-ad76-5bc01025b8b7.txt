รัฐบาลไทย-ข่าวทำเนียบรัฐบาล-สธ.รับมอบยาสมุนไพรฟ้าทะลายโจรดูแลผู้ป่วยโควิด 19 จากโครงการ “ปันปลูก ฟ้าทะลายโจร”


วันพฤหัสบดีที่ 2 ธันวาคม 2564
สธ.รับมอบยาสมุนไพรฟ้าทะลายโจรดูแลผู้ป่วยโควิด 19 จากโครงการ “ปันปลูก ฟ้าทะลายโจร”
รองปลัดกระทรวงสาธารณสุข รับมอบ ยาสมุนไพรฟ้าทะลายโจร 10,000 ขวด จากบริษัท เจริญโภคภัณฑ์โปรดิ๊วส์ จำกัด เครือเจริญโภคภัณฑ์ ในโครงการ “ปันปลูก ฟ้าทะลายโจร” เพื่อสนับสนุนบุคลากรทางการแพทย์ในการดูแลรักษาผู้ป่วยโควิด 19
วันนี้ (2 ธันวาคม 2564) ที่ สำนักงานปลัดกระทรวงสาธารณสุข จ.นนทบุรี นายแพทย์ณรงค์ สายวงศ์ รองปลัดกระทรวงสาธารณสุข พร้อมด้วยนายแพทย์ไพศาล ดั่นคุ้ม เลขาธิการคณะกรรมการอาหารและยา และคณะผู้บริหาร รับมอบยาสมุนไพรฟ้าทะลายโจรชนิดผงบดละเอียด จำนวน 10,000 ขวดหรือ 750,000 แคปซูล จาก โครงการ “ปันปลูก ฟ้าทะลายโจร” ของบริษัทในเครือเจริญโภคภัณฑ์ โดยมีคุณสายัณห์ หงษา ประธานคณะผู้บริหารฝ่ายปฏิบัติการ คุณนิพนธ์ มุ่ยเรืองศรี รองกรรมการผู้จัดการ บริษัท เจริญโภคภัณฑ์โปรดิ๊วส์ จำกัด เครือเจริญโภคภัณฑ์ เป็นผู้แทนมอบ เพื่อสนับสนุนบุคลากรทางการแพทย์ในการดูแลรักษาผู้ป่วยโควิด 19
นายแพทย์ณรงค์ กล่าวว่า ที่ผ่านมากระทรวงสาธารณสุขได้รับการสนับสนุนจากทั้งภาครัฐและเอกชนนำสิ่งของมาบริจาคมาอย่างต่อเนื่อง สำหรับยาสมุนไพรฟ้าทะลายโจรที่ได้รับมอบในวันนี้ มาจากโครงการ “ปันปลูก ฟ้าทะลายโจร” ของบริษัทในเครือเจริญโภคภัณฑ์ ที่เห็นความสำคัญและต้องการเพิ่มโอกาสให้ประชาชนได้เข้าถึงยาสมุนไพรไทย โดยผ่านการรับรองการขึ้นทะเบียนจากสำนักงานคณะกรรมการอาหารและยาแล้ว สามารถนำไปใช้ในผู้ป่วยโควิด 19 ที่ไม่มีอาการหรือมีอาการเล็กน้อย ที่อยู่ในระบบการแยกกักตัวที่บ้าน (Home Isolation : HI) และแยกกักในชุมชน (Community Isolation : CI) ทั้งนี้ กระทรวงสาธารณสุขจะเร่งจัดสรรไปยังหน่วยงานสาธารณสุขที่มีความต้องการเพื่อนำไปใช้ให้เกิดประโยชน์สูงสุดโดยเร็ว
สำหรับโครงการ “ปันปลูก ฟ้าทะลายโจร” ดำเนินการปลูกบนพื้นที่ 100 ไร่ ในจังหวัดสระบุรี มีการศึกษาวิจัยและนำเทคนิคต่าง ๆ มาใช้ในโครงการ อาทิ สายพันธุ์ ลักษณะดินที่ปลูก การจัดการแปลง เทคโนโลยีการให้น้ำ และอายุการเก็บเกี่ยวที่เหมาะสมเพื่อให้ได้วัตถุดิบสมุนไพรคุณภาพ โดยมีเป้าหมายที่จะผลิตยาสมุนไพรฟ้าทะลายโจรแจกฟรีให้กับประชาชนจำนวน 30 ล้านแคปซูล
*********************************** 2 ธันวาคม 2564

ที่มา : https://www.thaigov.go.th/news/contents/details/49010