รัฐบาลไทย-ข่าวทำเนียบรัฐบาล-กยศ. ร่วมกับกรมคุ้มครองสิทธิฯ เชิญผู้กู้ยืมร่วมไกล่เกลี่ยก่อนฟ้อง วันศุกร์ที่ 25 มีนาคมนี้ ไม่ถูกดำเนินคดีแน่นอน


วันพฤหัสบดีที่ 24 มีนาคม 2565
พิมพ์
กยศ. ร่วมกับกรมคุ้มครองสิทธิฯ เชิญผู้กู้ยืมร่วมไกล่เกลี่ยก่อนฟ้อง วันศุกร์ที่ 25 มีนาคมนี้ ไม่ถูกดำเนินคดีแน่นอน
กยศ.ร่วมกับกรมคุ้มครองสิทธิและเสรีภาพ เชิญชวนผู้กู้ยืมเข้าร่วมไกล่เกลี่ยข้อพิพาทก่อนฟ้อง เพื่อช่วยแก้ปัญหาลูกหนี้ที่ผิดนัดชำระ ในวันศุกร์ที่ 25 มี.ค.2565 ณ ศูนย์คุ้มครองสิทธิและเสรีภาพ ชั้น 1 อาคารที่ทำการกระทรวงยุติธรรม ถนนแจ้งวัฒนะ กรุงเทพฯ
นายชัยณรงค์ กัจฉปานันท์ ผู้จัดการกองทุนเงินให้กู้ยืมเพื่อการศึกษา (กยศ.) เปิดเผยว่า “กองทุนเงินให้กู้ยืมเพื่อการศึกษา ขอเชิญชวนผู้กู้ยืมกลุ่มที่ค้างชำระหนี้ที่ถูกบอกเลิกสัญญาและกำลังจะถูกฟ้อง เข้าร่วมกิจกรรมไกล่เกลี่ยข้อพิพาทระหว่างสถาบันการเงินกับลูกหนี้ ภายในงานสถาปนาครบรอบ 131 ปี กระทรวงยุติธรรม ในวันศุกร์ที่ 25 มีนาคม 2565 ณ ศูนย์คุ้มครองสิทธิและเสรีภาพ ชั้น 1 อาคารที่ทำการกระทรวงยุติธรรม ถนนแจ้งวัฒนะ กรุงเทพฯ เพื่อเป็นการช่วยเหลือและบรรเทาความเดือดร้อนของผู้กู้ยืมเงินที่ได้รับผลกระทบทางเศรษฐกิจทำให้ขาดรายได้และผิดนัดชำระหนี้ จนนำไปสู่การฟ้องร้องดำเนินคดีหรือถูกบังคับคดีตามกฎหมาย อีกทั้งเป็นทางเลือกในการแก้ไขปัญหาลูกหนี้ที่ผิดนัดชำระภายใต้พระราชบัญญัติการไกล่เกลี่ยข้อพิพาท พ.ศ. 2562
ผู้กู้ยืมที่เข้าสู่กระบวนการไกล่เกลี่ยจะไม่ถูกดำเนินคดี ผู้กู้ยืมจะได้รับส่วนลดเบี้ยปรับ รวมทั้งได้รับโอกาสในการขยายระยะเวลาผ่อนชำระได้ถึงอายุ 65 ปี เพื่อให้ผู้กู้ยืมสามารถกลับเข้ามาสู่ระบบการชำระหนี้ให้เป็นปกติ และเมื่อร่างพระราชบัญญัติกองทุนเงินให้กู้ยืมเพื่อการศึกษา (ฉบับที่...) พ.ศ. .... ที่อยู่ระหว่างการขอแก้ไขมีผลบังคับใช้ กองทุนจะมีอำนาจในการปลดภาระผู้ค้ำประกัน โดยกองทุนมีหลักการว่าจะยกเลิกการค้ำประกันของผู้ค้ำประกัน เมื่อผู้กู้ยืมได้ผ่อนชำระเงินต้นมาแล้วร้อยละ 25 ของเงินต้นที่ค้างชำระอีกด้วย” ผู้จัดการกองทุนฯ กล่าวในที่สุด

ที่มา : https://www.thaigov.go.th/news/contents/details/52897