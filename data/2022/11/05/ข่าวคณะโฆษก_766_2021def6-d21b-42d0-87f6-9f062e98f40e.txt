รัฐบาลไทย-ข่าวทำเนียบรัฐบาล-โฆษกรัฐบาลเผย "นายกฯ" ห่วงใยประชาชนเดินทางกลับจากภูมิลำเนา สั่งคุมเข้มขนส่ง/จราจร เพิ่มเที่ยวบริการรถโดยสารสาธารณะให้เพียงพอ ย้ำทุกฝ่ายต้องไม่ประมาท ปฏิบัติตามมาตรการอย่างเคร่งครัด


วันจันทร์ที่ 3 มกราคม 2565
พิมพ์
โฆษกรัฐบาลเผย "นายกฯ" ห่วงใยประชาชนเดินทางกลับจากภูมิลำเนา สั่งคุมเข้มขนส่ง/จราจร เพิ่มเที่ยวบริการรถโดยสารสาธารณะให้เพียงพอ ย้ำทุกฝ่ายต้องไม่ประมาท ปฏิบัติตามมาตรการอย่างเคร่งครัด
โฆษกรัฐบาล เผย "นายกฯ" ห่วงใยประชาชนเดินทางกลับจากภูมิลำเนา สั่งคุมเข้มขนส่ง/จราจร เพิ่มเที่ยวบริการรถโดยสารสาธารณะให้เพียงพอ ย้ำทุกฝ่ายต้องไม่ประมาท ปฏิบัติตามมาตรการอย่างเคร่งครัด “สวมหมวกนิรภัย ใส่แมสก์ เมาไม่ขับ” ช่วยลดอุบัติเหตุบนท้องถนน
วันที่ 3 ม.ค. 65 นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ห่วงใยประชาชนเริ่มทยอยเดินทางกลับหลังจากหมดวันหยุดเทศกาลปีใหม่ ย้ำผู้ขับขี่รถยนต์ ยานพาหนะต่าง ๆ เคารพและปฏิบัติตามกฎจราจร รวมทั้งงดดื่มเครื่องดื่มแอลกอฮอลล์ระหว่างขับขี่ยานพาหนะหรือกรณีเมาไม่ควรขับรถ ขอให้มีน้ำใจเอื้อเฟื้อแบ่งปันซึ่งกันและกัน สั่งการทุกหน่วยงานที่เกี่ยวข้องดูแลความปลอดภัยบนท้องถนนอย่างเข้มงวด ทั้งนี้ในส่วนของการเดินทางด้วยรถโดยสารสาธารณะ ต้องไม่ประมาทสวมหน้ากากอนามัย ล้างมือด้วยเจลแอลกอฮอล์ วัดอุณหภูมิก่อนขึ้นรถโดยสารทุกครั้ง โดยกระทรวงคมนาคมได้ดำเนินการตามมาตรการป้องกันการแพร่ระบาดของโรคโควิด-19 สำหรับการขนส่งสาธารณะทุกประเภท จัดให้มีการเว้นระยะห่าง และการปฏิบัติตามมาตรการด้านสาธารณะสุขอย่างเคร่งครัด ซึ่งกรมการขนส่งทางบกได้ปรับปรุงมาตรการปฏิบัติเพื่อควบคุมการแพร่ระบาดของโควิด-19 โดยให้ผู้ประกอบการขนส่งมีมาตรการคัดกรองผู้โดยสารตามมาตรการสาธารณสุขอย่างเข้มงวด ตรวจสอบการสวมหน้ากากอนามัยหรือหน้ากากผ้าตลอดเวลา 100% จัดเตรียมแอลกอฮอล์เจลสำหรับทำความสะอาดมือ เพิ่มความถี่ในการทำสะอาดพื้นที่สาธารณะตลอดทั้งวัน ให้พนักงานขับรถ ผู้บริการ และผู้โดยสาร ลงทะเบียนเข้าใช้แพลตฟอร์ม “SAVE THAI” และเช็คอิน-เช็คเอาท์ “ไทยชนะ” ทุกครั้งในการเดินทาง ดำเนินการตรวจสอบรถโดยสารสาธารณะทุกประเภททั้งที่สถานีขนส่งผู้โดยสารและจุดตรวจคัดกรองในพื้นที่ ทั้งนี้เพื่อความปลอดภัยของพี่น้องประชาชน
โฆษกประจำสำนักนายกรัฐมนตรี กล่าวต่อไปว่า ในส่วนของบริษัท ขนส่ง จำกัด (บขส.) ยังได้เตรียมความพร้อมในการอำนวยความสะดวกประชาชนเดินทางกลับจากภูมิลำเนา จัดรถโดยสารให้บริการ วันละกว่า 3,700 เที่ยว เพื่อรองรับการเดินทางกลับเข้ากรุงเทพฯ ของประชาชน โดยคาดว่าจะมีประชาชนทยอยเดินทางกลับประมาณวันละกว่า 50,000 คน นอกจากนี้ยังขอความร่วมมือไปยัง ขสมก. จัดรถรับผู้โดยสาร บริเวณชานชาลาขาเข้า เพื่อระบายผู้โดยสารไปยังสถานีรถไฟฟ้า BTS และเส้นทางอื่น ๆ ประสาน จส.100 และ สวพ.91 ประชาสัมพันธ์แจ้งรถแท็กซี่เข้ามารับผู้โดยสาร บริเวณชานชาลาขาเข้าสถานีขนส่งผู้โดยสารกรุงเทพ (จตุจักร) ตลอดจนกำชับให้ตรวจสภาพความพร้อมของรถโดยสารและพนักงานขับรถก่อนออกเดินทาง ปฏิบัติตามมาตรการป้องกันและควบคุมการแพร่ระบาดโควิด-19 ของสาธารณสุขอย่างเคร่งครัด
"นายกรัฐมนตรีฝากความห่วงใยผู้ขับขี่ยานยนต์ทุกประเภท ให้มีสติ ไม่ขับรถเร็ว  เพื่อเดินทางให้ถึงที่หมายด้วยความปลอดภัย ร่วมรักษาวินัยจราจร สวมหมวกนิรภัย ใส่แมสก์ เมาไม่ขับ ช่วยลดอุบัติเหตุบนท้องถนน และที่สำคัญขอให้ทุกคนป้องกันตัวเองด้วยการปฏิบัติตามมาตรการด้านสาธารณสุขแบบครอบจักรวาล Universal Prevention เพื่อช่วยกันลดความเสี่ยงในการแพร่/รับเชื้อไวรัสโควิด-19 ด้วย" นายธนกรฯ กล่าว
.....................

ที่มา : https://www.thaigov.go.th/news/contents/details/50153