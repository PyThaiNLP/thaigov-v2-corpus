รัฐบาลไทย-ข่าวทำเนียบรัฐบาล-ไทยเปิดงาน Thailand Pavilion โชว์ศักยภาพ Smart Farming


วันพุธที่ 25 พฤษภาคม 2565
ไทยเปิดงาน Thailand Pavilion  โชว์ศักยภาพ Smart Farming
ไทยเปิดงาน Thailand Pavilion  โชว์ศักยภาพ Smart Farming ทำการเกษตรง่าย สะดวก และลดต้นทุนการผลิตให้กับเกษตรกร
นายสมชวน รัตนมังคลานนท์ รองปลัดกระทรวงเกษตรและสหกรณ์ กล่าวภายหลังเป็นประธานพิธีเปิด Thailand Pavilion ในงาน AGRITECHNICA ASIA & HORTI ASIA 2022 ภายใต้หัวข้อ Smart Farming ซึ่งจัดขึ้นระหว่างวันที่ 25 – 27 พฤษภาคม 2565 ณ ศูนย์ประชุมไบเทค บางนา โดยมี ศาสตราจารย์ ดร. ฟาม วัน เถียน (Pham Van Toan) รองประธานสถาบันวิทยาศาสตร์เวียดนาม กระทรวงเกษตรและพัฒนาชนบทเวียดนาม (Vice President, Vietnam Academy of Agricultural Sciences: VAAS) ดร. แบนท์ คริสเตียนเซน ที่ปรึกษาทูตฝ่ายอาหารและการเกษตรสถานเอกอัครราชทูตสหพันธ์สาธารณรัฐเยอรมนี ประจำประเทศไทย และ ดร. วนิดา กำเนิดเพ็ชร์ ผู้อำนวยการสำนักการเกษตรต่างประเทศ เข้าร่วม ว่า “Smart Farming” หรือ “เกษตรอัจฉริยะ” เป็นการทำการเกษตรรูปแบบใหม่ โดยใช้เทคโนโลยีต่าง ๆ ที่มีความแม่นยำสูง เข้ามาช่วยในการทำการเกษตรให้ง่ายขึ้น สะดวกขึ้น โดยให้ความสำคัญกับความปลอดภัยต่อผู้บริโภคและสิ่งแวดล้อม ซึ่ง Smart Farming เป็นหนึ่งในนโยบายที่สำคัญของกระทรวงเกษตรและสหกรณ์ โดยได้ร่วมกับหน่วยงานภาครัฐ ภาคเอกชนภาคประชาคม และภาคเกษตร จัดทำแผนปฏิบัติการเกษตรอัจฉริยะปี พ.ศ. 2565-2566 เพื่อขับเคลื่อนงานด้านเกษตรอัจฉริยะ ที่มุ่งหวังการยกระดับคุณภาพชีวิตของเกษตรกร มุ่งสู่เกษตร 4.0 มีเป้าหมายที่มุ่งเน้นให้เกิดการทำเกษตรแบบทำน้อยได้มาก เพื่อเพิ่มการผลิตและการแข่งขันในตลาดโลก นำไปสู่ความมั่นคงทางอาหาร และการพัฒนาการเกษตรอย่างยั่งยืน
นายสมชวน กล่าวว่า นับเป็นครั้งแรกที่การจัดงาน AGRITECHNICA ASIA & HORTI ASIA 2022 ได้จัดให้มีโซนสำหรับการนำเสนอการทำ Smart Farming ของประเทศไทย จากหน่วยงานในสังกัดกระทรวงเกษตรและสหกรณ์ ได้แก่ สำนักการเกษตรต่างประเทศ สำนักงานปลัดกระทรวงเกษตรและสหกรณ์ กรมการข้าว กรมชลประทาน กรมปศุสัตว์ กรมส่งเสริมการเกษตร กรมพัฒนาที่ดิน และกรมวิชาการเกษตร และหน่วยงานภายนอก รวมทั้งภาคเอกชน ซึ่งได้ร่วมกันนำเสนอนวัตกรรม การนำเทคโนโลยีและดิจิทัลมาใช้ในการช่วยการทำการเกษตร เช่น การจัดการดิน การเพิ่มประสิทธิภาพข้าวด้วยเทคโนโลยีเกษตรอัจฉริยะ การทำนาเปียกสลับแห้ง การปลูกผักใน Plant Factory การควบคุมโรงเรือนอัจฉริยะ และการทำงานของเครื่องจักกลเกษตรที่ใช้ในการปลูกหญ้าแพงโกลา ตลอดจนการสาธิตโดรนเพื่อการเกษตร และ  ยังมีเวทีสำหรับการแลกเปลี่ยนความรู้และประสบการณ์ในหัวข้อต่างๆ ที่นักวิชาการทั้งภาครัฐ และภาคเอกชนมาร่วมคุยแลกเปลี่ยนกันในเวทีตลอดระยะเวลา 3 วันนี้
โดยกิจกรรมวันนี้ Thailand Pavilion ได้เชิญ ดร. วนิดา กำเนิดเพ็ชร์ ร่วมกับ ศาสตราจารย์ ดร. ฟาม วัน เถียน และ ดร. แบนท์ คริสเตียนเซน บรรยายและร่วมแลกเปลี่ยนแนวคิดร่วมกันเกี่ยวกับแนวทางและนโยบายของประเทศไทย เวียดนาม และเยอรมนี เพื่อนำไปสู่การบรรลุเป้าหมายการเกษตรที่ยั่งยืน และมีประสิทธิภาพมากขึ้น

ที่มา : https://www.thaigov.go.th/news/contents/details/55005