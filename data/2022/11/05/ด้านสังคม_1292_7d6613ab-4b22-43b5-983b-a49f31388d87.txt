รัฐบาลไทย-ข่าวทำเนียบรัฐบาล-รมว.สธ. เปิดการแข่งขันกีฬาแห่งชาติ ครั้งที่ 47 “ศรีสะเกษเกมส์” เข้มควบคุมป้องกันโควิด 19


วันเสาร์ที่ 5 มีนาคม 2565
รมว.สธ. เปิดการแข่งขันกีฬาแห่งชาติ ครั้งที่ 47 “ศรีสะเกษเกมส์” เข้มควบคุมป้องกันโควิด 19
รองนายกรัฐมนตรีและรัฐมนตรีว่าการกระทรวงสาธารณสุข เป็นประธานเปิดการแข่งขันกีฬาแห่งชาติครั้งที่ 47 “ศรีสะเกษเกมส์” เข้มควบคุมป้องกันการแพร่ระบาดโรคโควิด 19 ตั้งแต่ก่อนแข่งขัน ระหว่างแข่งขัน และก่อนเดินทางกลับในกลุ่มนักกีฬา ผู้ติดตามและเจ้าหน้าที่ที่เก
รองนายกรัฐมนตรีและรัฐมนตรีว่าการกระทรวงสาธารณสุข เป็นประธานเปิดการแข่งขันกีฬาแห่งชาติครั้งที่ 47 “ศรีสะเกษเกมส์” เข้มควบคุมป้องกันการแพร่ระบาดโรคโควิด 19 ตั้งแต่ก่อนแข่งขัน ระหว่างแข่งขัน และก่อนเดินทางกลับในกลุ่มนักกีฬา ผู้ติดตามและเจ้าหน้าที่ที่เกี่ยวข้อง เพื่อป้องกันการระบาดในการแข่งขันและป้องกันการระบาดมายังชุมชนโดยรอบ
วันนี้ (5 มีนาคม 2565) ที่สนามกีฬาจังหวัดศรีสะเกษ อ.เมือง จ.ศรีสะเกษ นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข เป็นประธานในพิธีเปิดการแข่งขันกีฬาแห่งชาติ ครั้งที่ 47 “ศรีสะเกษเกมส์” โดยนายอนุทินกล่าวว่า การแข่งขันกีฬาแห่งชาติ ครั้งที่ 47 “ศรีสะเกษเกมส์” จัดขึ้นเพื่อส่งเสริมความเป็นเลิศด้านกีฬาของประเทศ พัฒนานักกีฬาในแต่ละจังหวัดให้มีศักยภาพเพื่อเข้าสู่ทีมชาติไทย เป็นแบบอย่างที่ดีให้แก่เด็กและเยาวชน สร้างกระแสเกี่ยวกับกีฬาให้แก่ประชาชน รวมถึงส่งเสริมการท่องเที่ยวและกระตุ้นเศรษฐกิจ ซึ่งจังหวัดศรีสะเกษ เป็น 1 ใน 6 จังหวัดแรกของประเทศไทยที่ได้รับการคัดเลือกให้เป็นเมืองกีฬา (Sports City) เน้นกีฬาเพื่อสุขภาพ ความเป็นเลิศและเพื่อการท่องเที่ยว โดยการแข่งขันจัดขึ้นระหว่างวันที่ 5-25 มีนาคม 2565 นี้
นายอนุทินกล่าวว่า สำหรับสถานการณ์โควิด 19 ขณะนี้ยังคงมีการแพร่ระบาดของสายพันธุ์โอมิครอนแม้เป็นสายพันธุ์ที่แพร่ระบาดอย่างรวดเร็ว แต่ความรุนแรงไม่มากนัก ซึ่งจากการติดตามการดำเนินงานพบว่า จังหวัดศรีสะเกษมีความพร้อมในมาตรการควบคุมป้องกันการแพร่ระบาดในกลุ่มนักกีฬา ผู้ติดตามและเจ้าหน้าที่ที่เกี่ยวข้องได้เป็นอย่างดี โดยดำเนินการตามแนวปฏิบัติตามข้อกำหนดการบริหารราชการในสถานการณ์ฉุกเฉิน พ.ศ. 2558 (ฉบับที่ 42) และกระทรวงสาธารณสุข ในกลุ่มนักกีฬา ผู้ติดตามและเจ้าหน้าที่ที่เกี่ยวข้อง อาทิ แนวทางการจัดการด้านการเดินทาง, การจัดการด้านการดำรงชีวิตประจำวันของนักกีฬาและเจ้าหน้าที่, การฝึกซ้อมและการแข่งขัน, การสนับสนุนด้านการแพทย์และการดูแลโรคระบาด, การสอบสวนโรคเพื่อควบคุมและป้องกันการระบาดในการแข่งขันและการป้องกันการระบาดมายังชุมชนโดยรอบ เช่น การตรวจวัดอุณหภูมิ ตรวจคัดกรอง แสดงหลักฐานการฉีดวัคซีน ลดความแออัด จัดพื้นที่ให้เป็น COVID Free setting เป็นต้น
ทั้งนี้รูปแบบการจัดการแข่งขันออกเป็น 3 ช่วง ตามกลุ่มชนิดกีฬา คือ ช่วงที่ 1 วันที่ 5-11 มีนาคม 2565, ช่วงที่ 2 วันที่ 12-18 มีนาคม 2565 และช่วงที่ 3 วันที่ 19-25 มีนาคม 2565 โดยดำเนินการอย่างเข้มข้นครอบคลุมทั้งก่อนเดินทางเข้าในจังหวัด งดไปพื้นที่เสี่ยงสูง 14 วัน มีหลักฐานการฉีดวัคซีนครบ 2 เข็มขึ้นไปและมีหลักฐานตรวจ ATK หรือ  RT-PCR ภายใน 72 ชั่วโมง, ระหว่างอยู่ในจังหวัด ให้มีการตรวจ ATK ในวันแรกที่เดินทางมาถึงและทุก 3 วัน หากพบผลบวกเข้ารับการรักษาในโรงพยาบาลที่เตรียมไว้ และดูแลจนกว่าจะหายเป็นปกติ ก่อนเดินทางออกจากจังหวัด
************************************** 5 มีนาคม 2565

ที่มา : https://www.thaigov.go.th/news/contents/details/52228