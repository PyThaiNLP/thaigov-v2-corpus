รัฐบาลไทย-ข่าวทำเนียบรัฐบาล-ปลัด สธ. เผย สถานพยาบาลสังกัด กทม. ร่วมให้บริการ “เจอ แจก จบ” ช่วยผู้ติดเชื้อเข้าถึงบริการมากขึ้น


วันจันทร์ที่ 14 มีนาคม 2565
ปลัด สธ. เผย สถานพยาบาลสังกัด กทม. ร่วมให้บริการ “เจอ แจก จบ” ช่วยผู้ติดเชื้อเข้าถึงบริการมากขึ้น
ปลัดกระทรวงสาธารณสุข เยี่ยมติดตามการให้บริการผู้ติดเชื้อโควิด 19 แบบผู้ป่วยนอก “เจอ แจก จบ” ในสถานบริการสังกัด กทม. พบมีการจัดเจ้าหน้าที่ดูแลอย่างเป็นระบบ ช่วยให้ผู้ติดเชื้อที่ไม่มีอาการหรือมีอาการน้อยเข้าถึงระบบดูแลรักษาสะดวกรวดเร็วขึ้น
ปลัดกระทรวงสาธารณสุข เยี่ยมติดตามการให้บริการผู้ติดเชื้อโควิด 19 แบบผู้ป่วยนอก “เจอ แจก จบ” ในสถานบริการสังกัด กทม. พบมีการจัดเจ้าหน้าที่ดูแลอย่างเป็นระบบ ช่วยให้ผู้ติดเชื้อที่ไม่มีอาการหรือมีอาการน้อยเข้าถึงระบบดูแลรักษาสะดวกรวดเร็วขึ้น
วันนี้ (14 มีนาคม 2565) นายแพทย์เกียรติภูมิ วงศ์รจิต ปลัดกระทรวงสาธารณสุข พร้อมคณะ เยี่ยมติดตามการจัดบริการผู้ติดเชื้อโควิด 19 แบบผู้ป่วยนอกและแยกกักตนเอง “เจอ แจก จบ” ที่ศูนย์บริการสาธารณสุข 31 และ รพ.กลาง ซึ่งเป็นสถานบริการในสังกัดกรุงเทพมหานคร และให้สัมภาษณ์ว่า กทม.เป็นพื้นที่ที่พบผู้ติดเชื้อรายวันจำนวนมาก ทำให้การติดต่อเข้าสู่ระบบการรักษาผ่านสายด่วนต่างๆ มีผู้ตกค้างจำนวนหนึ่ง กระทรวงสาธารณสุขจึงเพิ่มแนวทางการรักษาแบบผู้ป่วยนอกและแยกกักตนเอง “เจอ แจก จบ” เพิ่มขึ้นจากระบบการรักษาที่บ้านหรือในชุมชน (HI/CI) เพื่อเป็นทางเลือกสำหรับคนติดเชื้อที่ไม่มีอาการ หรือมีอาการเล็กน้อย สามารถไปรับบริการที่คลินิกโรคทางเดินหายใจในรพ./สถานบริการสาธารณสุขที่มีสิทธิการรักษาอยู่ได้ไม่ต้องลงทะเบียนเข้าระบบ ซึ่งได้รับความร่วมมือจากสถานพยาบาลทุกแห่งในสังกัด กทม. จัดบริการตั้งแต่ 2 มีนาคม 2565 ที่ผ่านมา โดยผู้ที่มารับบริการส่วนใหญ่ตรวจด้วยชุดตรวจ ATK ที่บ้านแล้วพบผลเป็นบวก
นายแพทย์เกียรติภูมิ กล่าวต่อว่า จากการพูดคุยกับเจ้าหน้าที่ผู้ให้บริการของสถานบริการทั้ง 2 แห่ง พบว่าการให้บริการแบบผู้ป่วยนอก “เจอ แจก จบ” ช่วยให้ผู้ติดเชื้อเข้าถึงการรักษาสะดวกรวดเร็วขึ้น โดยศูนย์บริการสาธารณสุขที่ 31 มีผู้เข้ารับบริการวันละ 80-100 ราย ส่วนที่โรงพยาบาลกลาง มีผู้เข้ามารับบริการประมาณวันละ 300 ราย และพบว่าอัตราครองเตียงในโรงพยาบาลสนามและศูนย์พักคอยลดลงจากกว่า 90% เหลือประมาณ 70% ถือเป็นแนวทางที่ตอบโจทย์การเข้ารับบริการของผู้ติดเชื้อโควิด 19 ใน กทม. ได้อย่างดี ทั้งนี้ หากประชาชนใน กทม. ที่ติดเชื้อต้องการเข้ารับการรักษาแบบผู้ป่วยนอก “เจอ แจก จบ” ขอให้ติดต่อศูนย์บริการสาธารณสุข กทม. หรือโรงพยาบาลที่มีสิทธิการรักษาทุกแห่ง
************************************14 มีนาคม 2565

ที่มา : https://www.thaigov.go.th/news/contents/details/52531