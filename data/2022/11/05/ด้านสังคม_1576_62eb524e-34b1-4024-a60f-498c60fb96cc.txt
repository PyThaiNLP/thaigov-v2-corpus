รัฐบาลไทย-ข่าวทำเนียบรัฐบาล-อนุทินนำทีมไทยเข้าร่วมประชุมสมัชชาอนามัยโลก สมัยที่ 75


วันอาทิตย์ที่ 22 พฤษภาคม 2565
อนุทินนำทีมไทยเข้าร่วมประชุมสมัชชาอนามัยโลก สมัยที่ 75
รองนายกรัฐมนตรี และรัฐมนตรีว่าการกระทรวงสาธารณสุข นำทีมไทยร่วมการประชุมสมัชชาอนามัยโลก สมัยที่ 75 ณ นครเจนีวา สมาพันธรัฐสวิส เตรียมกล่าวถ้อยแถลง พร้อมหารือทวิภาคีกระชับความร่วมมือด้านสาธารณสุขกับนานาประเทศ
รองนายกรัฐมนตรี และรัฐมนตรีว่าการกระทรวงสาธารณสุข นำทีมไทยร่วมการประชุมสมัชชาอนามัยโลก สมัยที่ 75 ณ นครเจนีวา สมาพันธรัฐสวิส เตรียมกล่าวถ้อยแถลง พร้อมหารือทวิภาคีกระชับความร่วมมือด้านสาธารณสุขกับนานาประเทศ
วันที่ 22 พฤษภาคม 2565 นายอนุทิน ชาญวีระกูล รองนายกรัฐมนตรี และรัฐมนตรีว่าการกระทรวงสาธารณสุข เป็นหัวหน้าคณะผู้แทนไทย เดินทางเข้าร่วมการประชุมสมัชชาอนามัยโลก สมัยที่ 75 ระหว่างวันที่ 22-28 พฤษภาคม 2563 ณ นครเจนีวา สมาพันธรัฐสวิส
นายอนุทิน กล่าวว่า การประชุมสมัชชาอนามัยโลก สมัยที่ 75 นี้ มีวาระที่สำคัญ เช่น การเลือกตั้งผู้อำนวยการใหญ่ องค์การอนามัยโลก การเตรียมความพร้อมและการรับมือกับภัยฉุกเฉินด้านสาธารณสุข การดำเนินการตามปฏิญญาทางการเมืองของการประชุมระดับสูงของสมัชชาสหประชาชาติ ว่าด้วยการป้องกันและควบคุมโรคไม่ติดต่อ บุคลากรด้านสุขภาพ ความยั่งยืนด้านงบประมาณขององค์การอนามัยโลก เป็นต้น โดยตนจะกล่าวถ้อยแถลงในหัวข้อ Health for Peace and Peace for Health ในฐานะหัวหน้าคณะผู้แทนไทย ในวันที่ 23 พฤษภาคม และกล่าวแสดงท่าทีในนามของประเทศสมาชิกองค์การอนามัยโลกภูมิภาคเอเชียตะวันออกเฉียงใต้ ในวาระการเลือกตั้งผู้อำนวยการใหญ่องค์การอนามัยโลกในวันที่ 24 พฤษภาคมด้วย
นอกจากนี้ ในระหว่างการประชุม จะมีการหารือทวิภาคีกับรัฐมนตรีว่าการกระทรวงสาธารณสุขบังกลาเทศ มาเลเซีย คาซัคสถาน และเนปาล เพื่อกระชับความร่วมมือด้านสาธารณสุขระหว่างกัน รวมทั้งพบหารือกับผู้อำนวยการใหญ่องค์การอนามัยโลก และผู้อำนวยการองค์การอนามัยโลกสำนักงานภูมิภาคเอเชียตะวันออกเฉียงใต้ เพื่อหารือการดำเนินงานขององค์การอนามัยโลกโดยเฉพาะประเด็นที่ประเทศไทยเข้าร่วมและได้รับการสนับสนุน
ทั้งนี้ การประชุมสมัชชาอนามัยโลก จัดขึ้นเป็นประจำในเดือนพฤษภาคมของทุกปี เพื่อพิจารณาประเด็นสำคัญด้านสุขภาพ โดยมีประเทศสมาชิกขององค์การอนามัยโลกทั้ง 194 ประเทศเข้าร่วมการประชุม ซึ่งการประชุมในปีนี้เป็นครั้งแรกที่ประเทศสมาชิกมาร่วมประชุมแบบพบหน้ากัน หลังจากที่มีการจัดการประชุมผ่านระบบออนไลน์ในช่วง 2 ปีที่ผ่านมา
******************************************* 22 พฤษภาคม 2565

ที่มา : https://www.thaigov.go.th/news/contents/details/54856