รัฐบาลไทย-ข่าวทำเนียบรัฐบาล-รฟม. จัดกิจกรรม “บ้านฉันบ้านเธอ” ปีที่ 4


วันพุธที่ 1 กันยายน 2564
รฟม. จัดกิจกรรม “บ้านฉันบ้านเธอ” ปีที่ 4
ส่งเสริมให้นักเรียนป้องกันการแพร่ระบาดของเชื้อไวรัส COVID-19
การรถไฟฟ้าขนส่งมวลชนแห่งประเทศไทย (รฟม.) กระทรวงคมนาคม จัดกิจกรรม “บ้านฉันบ้านเธอ” โดยได้ส่งมอบหน้ากากผ้า “แมสก์ทันใจ” จำนวน 100 ชิ้น และเจลแอลกอฮอล์ จำนวน 100 ขวด ให้แก่ โรงเรียนวัดหัวลำโพง ซึ่งเป็นโรงเรียนตามแนวสายทางรถไฟฟ้ามหานคร สายเฉลิมรัชมงคล (MRT สายสีน้ำเงิน) และโรงเรียนชุมชนวัดบางไผ่ ซึ่งเป็นโรงเรียนตามแนวสายทางรถไฟฟ้ามหานคร สายฉลองรัชธรรม (MRT สายสีม่วง) รวมถึงส่งมอบโปสเตอร์ประชาสัมพันธ์ให้ความรู้เกี่ยวกับการดูแลและการปฏิบัติตนเพื่อให้สอดคล้องกับการใช้ชีวิตรูปแบบใหม่ในสังคม (New Normal) ทั้งนี้นักเรียนจากโรงเรียนดังกล่าวได้จัดทำคลิปวิดีโอเพื่อส่งต่อกำลังใจไปยังบุคลากรทางการแพทย์ ซึ่ง รฟม. ได้นำไปเผยแพร่ผ่านเฟซบุ๊กแฟนเพจ การรถไฟฟ้าขนส่งมวลชนแห่งประเทศไทย
รฟม. ได้ดำเนินกิจกรรม “บ้านฉันบ้านเธอ” อย่างต่อเนื่อง ซึ่งปีนี้จัดขึ้นเป็นปีที่ 4 เพื่อเป็นการสร้างความสัมพันธ์อันดีกับนักเรียนในโรงเรียนตามแนวสายทางโครงการรถไฟฟ้า และเนื่องจากสถานการณ์การแพร่ระบาดของเชื้อไวรัส COVID-19 ปีนี้ รฟม. จึงได้ปรับรูปแบบกิจกรรมเป็นการส่งเสริมให้นักเรียนได้ตระหนักถึงความสำคัญในการดูแลตนเอง เพื่อป้องกันการแพร่ระบาดของเชื้อไวรัส COVID–19 ท่านสามารถติดตามข้อมูลข่าวสาร รฟม. ได้ที่ www.mrta.co.th และเฟซบุ๊กแฟนเพจการรถไฟฟ้าขนส่งมวลชนแห่งประเทศไทย

ที่มา : https://www.thaigov.go.th/news/contents/details/45391