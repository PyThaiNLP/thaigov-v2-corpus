รัฐบาลไทย-ข่าวทำเนียบรัฐบาล-ปล.กห. ให้การต้อนรับ ผบ.กองเรือสหรัฐอเมริกาภาคพื้นแปซิฟิก ในโอกาสเยือนประเทศไทยอย่างเป็นทางการ


วันจันทร์ที่ 22 สิงหาคม 2565
ปล.กห. ให้การต้อนรับ ผบ.กองเรือสหรัฐอเมริกาภาคพื้นแปซิฟิก ในโอกาสเยือนประเทศไทยอย่างเป็นทางการ
วันนี้ (19 สิงหาคม 2565 เวลา 10.20 น.) พลเรือเอก Samuel J. Paparo (แซมมวล พาพาโร่) ผู้บัญชาการกองเรือสหรัฐอเมริกาภาคพื้นแปซิฟิก เข้าเยี่ยมคำนับ พลเอก วรเกียรติ รัตนานนท์ ปลัดกระทรวงกลาโหม
ในโอกาสเดินทางเยือนประเทศไทยอย่างเป็นทางการในฐานะแขกของกองทัพเรือ ระหว่าง 18- 21 สิงหาคม 2565 ณ ห้องพระบารมีปกเกล้า ในศาลาว่าการกลาโหม
โดยปลัดกระทรวงกลาโหมได้กล่าวต้อนรับ และแสดงความยินดีที่เข้ารับตำแหน่งผู้บัญชาการกองเรือสหรัฐอเมริกาภาคพื้นแปซิฟิก เนื่องจากประสบการณ์รับราชการทหารมานานกว่า 30 ปี และเคยดำรงตำแหน่งสำคัญต่าง ๆ ของกองทัพเรือสหรัฐอเมริกา จึงมีความเชื่อมั่นเป็นอย่างยิ่งว่าจะสามารถปฏิบัติหน้าที่และพัฒนาความสัมพันธ์ระหว่างสองประเทศให้มีความแน่นแฟ้นมากยิ่งขึ้น
สำหรับความสัมพันธ์ทางทหารไทยกับสหรัฐฯ นั้น ได้ดำรงความสัมพันธ์ระหว่างกันมาอย่างยาวนาน โดยมีความร่วมมือด้านการทหารเป็นเสาหลักที่สำคัญ โดยสหรัฐฯ ได้ยกระดับให้ไทยเป็นประเทศพันธมิตรหลักนอกองค์การสนธิสัญญาแอตแลนติกเหนือ (Major Non-NATO Ally: MNNA) และเป็นพันธมิตรที่เก่าแก่ที่สุดของสหรัฐฯ ในภูมิภาคเอเชียตะวันออกเฉียงใต้ โดยการเข้าเยี่ยมคำนับในครั้งนี้จึงนับเป็นโอกาสอันดีในการพัฒนาความสัมพันธ์และความร่วมมือทางทหารระหว่างสองประเทศรวมทั้งแลกเปลี่ยนข้อคิดเห็นในประเด็นต่าง ๆ ร่วมกัน

ที่มา : https://www.thaigov.go.th/news/contents/details/58298