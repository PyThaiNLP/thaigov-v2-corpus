รัฐบาลไทย-ข่าวทำเนียบรัฐบาล-กรมเจ้าท่า กระทรวงคมนาคม เร่งดำเนินการกรณีน้ำมันดิบค้างท่อรั่วไหลออกสู่ทะเลจังหวัดระยอง ตามแผนเผชิญเหตุฯ พร้อมแจ้งความดำเนินคดีบริษัทฯ ที่ทำให้น้ำมันรั่วไหล


วันศุกร์ที่ 11 กุมภาพันธ์ 2565
กรมเจ้าท่า กระทรวงคมนาคม เร่งดำเนินการกรณีน้ำมันดิบค้างท่อรั่วไหลออกสู่ทะเลจังหวัดระยอง ตามแผนเผชิญเหตุฯ พร้อมแจ้งความดำเนินคดีบริษัทฯ ที่ทำให้น้ำมันรั่วไหล
...
จากที่ได้รับแจ้งจาก บริษัท สตาร์ปิโตรเลียม รีไฟน์นิ่ง จำกัด (มหาชน) SPRC ที่ได้ดำเนินการขยับท่อ เพื่อตรวจสอบท่อบริเวณจุดรั่วทุ่นผูกจอดเรือ SPM (single point mooring) ทำให้เกิดเหตุน้ำมันดิบที่ค้างท่อเดิมไหลออกสู่ทะเลเพิ่มเติม ซึ่งจากการประมาณการ มีปริมาณน้ำมัน 5000 ลิตร บริษัท SPRC ได้ดำเนินการเข้าล้อมบูมและดำเนินการเร่งจัดเก็บคราบน้ำมันดังกล่าวฯ เรียบร้อยแล้ว
นายภูริพัฒน์ ธีระกุลพิศุทธิ์ รองอธิบดีกรมเจ้าท่า ด้านปลอดภัย ได้สั่งการให้สำนักงานเจ้าท่าภูมิภาค สาขาระยอง ออกประกาศกรมเจ้าท่า ให้ระมัดระวังการเดินเรือและระมัดระวังความปลอดภัย หลีกเลี่ยงการเดินเรือผ่านบริเวณดังกล่าว พร้อมกันนี้ สำนักงานเจ้าท่าภูมิภาค สาขาระยอง ได้เข้าแจ้งความร้องทุกข์ต่อพนักงานสอบสวนสถานีตำรวจภูธรมาบตาพุด ในการกระทำดังกล่าวที่ฝ่าฝืนคำสั่งระงับใช้ท่าเรือ และก่อให้เกิดมลพิษทางทะเล พร้อมกันนี้กรมเจ้าท่ามีหนังสือแจ้งให้บริษัทฯ ดำเนินการปฏิบัติตามแผนเผชิญเหตุในระดับ Tier 1 ที่มีระดับปริมาณรั่วไหลไม่เกิน 20 ตัน ส่วนใหญ่เกิดขึ้นระหว่างขนถ่ายน้ำมัน ผู้ที่ทำให้เกิดน้ำมันรั่วไหลต้องเป็นผู้รับผิดชอบในการขจัดคราบน้ำมัน หรือขอรับความช่วยเหลือจากหน่วยงานที่เกี่ยวข้อง โดยบริษัทฯ ได้ทำการแจ้งให้กรมเจ้าท่าทราบแล้ว พร้อมแจ้งผู้ว่าราชการจังหวัดระยองรับทราบเหตุการณ์ดังกล่าว เพื่อเตรียมการรองรับเหตุที่เกิดขึ้นกรณีหากคราบน้ำมันขยายวงกว้าง
สำหรับการดำเนินการตามแผนขจัดคราบน้ำมัน กรมเจ้าท่า ได้ให้บริษัทเข้าระงับเหตุดังกล่าว อาทิ การล้อมบูม จัดเรือสนับสนุน และรายงานผลการทำงานให้กรมเจ้าท่าทราบทันที ในส่วนของกรมเจ้าท่า ได้ทำการจัดเรือตรวจการณ์เข้าสนับสนุน พร้อมตรวจสอบพื้นที่เกิดเหตุ ปัจจุบันบริษัทฯสามารถระงับเหตุการณ์ได้แล้ว และจะดำเนินการฟื้นฟูตามมาตรการ พร้อมประเมินค่าความเสียหายต่อสภาพแวดล้อมอันเนื่องมาจากน้ำมันต่อไป

ที่มา : https://www.thaigov.go.th/news/contents/details/51451