รัฐบาลไทย-ข่าวทำเนียบรัฐบาล-“อนุทิน” เปิด รพ.สนามและศูนย์พักคอยโรงงานปัญจพลสมุทรสาคร 100 เตียง แยกผู้ติดเชื้อโควิดในโรงงาน ป้องกันแพร่สู่ชุมชน


วันพุธที่ 4 สิงหาคม 2564
“อนุทิน” เปิด รพ.สนามและศูนย์พักคอยโรงงานปัญจพลสมุทรสาคร 100 เตียง แยกผู้ติดเชื้อโควิดในโรงงาน ป้องกันแพร่สู่ชุมชน
รองนายกรัฐมนตรีและรัฐมนตรีว่าการกระทรวงสาธารณสุข เปิดโรงพยาบาลสนามและศูนย์พักคอยในโรงงานปัญจพล จ.สมุทรสาคร ขนาด 100 เตียง ช่วยแยกผู้ติดเชื้อลดการแพร่เชื้อในโรงงานและชุมชน เผยสมุทรสาครมีแล้ว 1,140 แห่ง รวม 33,365 เตียง
วันนี้ (4 สิงหาคม 2564) ที่บริษัท ปัญจพล ไฟเบอร์ คอนเทนเนอร์ จำกัด (สาขาบางปลา) จ.สมุทรสาคร นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข พร้อมด้วย นายแพทย์สุระ วิเศษศักดิ์ รองปลัดกระทรวงสาธารณสุข และนายแพทย์ธเรศ กรัษนัยรวิวงค์ อธิบดีกรมสนับสนุนบริการสุขภาพ ลงพื้นที่เปิดโรงพยาบาลสนามในโรงงานพร้อมศูนย์พักคอย (Factory Accommodation Isolation : FAI) บริษัทปัญจพลฯ
นายอนุทิน กล่าวว่า กระทรวงสาธารณสุขได้เดินหน้านโยบายการตรวจหาเชื้อโควิด 19 ด้วยชุดตรวจ Antigen Test Kit (ATK) หากผลเป็นบวกสนับสนุนการดูแลรักษาที่บ้าน (Home Isolation) และการดูแลที่ชุมชน (Community Isolation) ส่วนสถานประกอบการหรือโรงงานได้ให้จัดทำโรงพยาบาลสนามในโรงงานและศูนย์พักคอย เพื่อแยกผู้ติดเชื้อออกมา ช่วยลดการแพร่เชื้อในโรงงานและในชุมชน
สำหรับ บริษัท ปัญจพล ไฟเบอร์ คอนเทนเนอร์ จำกัด ได้ใช้อาคารโรงงานของตนเองมาดำเนินการเป็นโรงพยาบาลสนามและศูนย์พักคอยขนาด 100 เตียง รองรับผู้ติดเชื้อโควิด 19 ทั้งในโรงงานตนเองและชุมชนบางปลาโดยรอบ มีบุคลากรทางการแพทย์จากโรงพยาบาลวิชัยเวชมาช่วยดูแล ผ่านการประเมินตามมาตรฐานของกรมสนับสนุนบริการสุขภาพ ถือว่ามีความปลอดภัยต่อชุมชนโดยรอบ
ทั้งนี้ โรงพยาบาลสนามในโรงงานของสมุทรสาคร ขณะนี้มีจำนวน 1,140 แห่ง รวม 33,365 เตียง มีการใช้งานแล้ว 3,179 เตียง คงเหลือ 30,186 เตียง ขณะที่การดูแลผู้ติดเชื้อในชุมชนมีจำนวน 34 แห่ง รวม 4,000 กว่าเตียง ทำให้มีพื้นที่แยกกักโดยเฉพาะ ช่วยลดอัตราการใช้เตียง ทำให้มีเตียงรองรับผู้ติดเชื้ออาการรุนแรงโดยการดูแลรักษาในทุกระบบใช้แนวทางตามมาตรฐานของกระทรวงสาธารณสุขเหมือนกันทั้งหมด
************************************ 4 สิงหาคม 2564

ที่มา : https://www.thaigov.go.th/news/contents/details/44452