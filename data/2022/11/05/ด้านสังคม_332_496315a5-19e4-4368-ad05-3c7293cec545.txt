รัฐบาลไทย-ข่าวทำเนียบรัฐบาล-พม. จับมือดีอีเอส และไปรษณีย์ไทย ส่งต่อถุงกำลังใจ สู้โควิด-19 ช่วยผู้ป่วยติดเตียงถึงบ้านใน 26 เขต กทม.


วันศุกร์ที่ 13 สิงหาคม 2564
พม. จับมือดีอีเอส และไปรษณีย์ไทย ส่งต่อถุงกำลังใจ สู้โควิด-19 ช่วยผู้ป่วยติดเตียงถึงบ้านใน 26 เขต กทม.
พม. จับมือดีอีเอส และไปรษณีย์ไทย ส่งต่อถุงกำลังใจ สู้โควิด-19 ช่วยผู้ป่วยติดเตียงถึงบ้านใน 26 เขต กทม.
วันนี้ (9 ส.ค. 64) เวลา 10.30 น. ที่ห้องรับรอง 1 ชั้น 1 มุม A อาคารบริหาร บริษัท ไปรษณีย์ไทย จำกัด ถนนแจ้งวัฒนะ กทม. นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) และนายชัยวุฒิ ธนาคมานุสรณ์ รัฐมนตรีว่าการกระทรวงดิจิตอลเพื่อเศรษฐกิจและสังคม (รมว.ดีอีเอส)  ร่วมเป็นประธานในพิธีส่งต่อถุงยังชีพจากกระทรวงการพัฒนาสังคมและความมั่นคงของมนุษย์ ให้กับบริษัท ไปรษณีย์ไทย จำกัด (ปณท.) เพื่อนำไปจัดส่งทางไปรษณีย์ให้กับผู้ป่วยติดเตียงในพื้นที่ กทม. ที่ประสบปัญหาความเดือดร้อนและความยากลำบากจากสถานการณ์โควิด-19 โดยมีคณะผู้บริหารกระทรวง พม. ดีอีเอส และ ดร.ดนันท์ สุภัทรพันธุ์ กรรมการผู้จัดการใหญ่ ปณท. เข้าร่วมงาน
นายจุติ กล่าวว่า จากสถานการณ์การแพร่ระบาดโรคติดเชื้อไวรัสโคโรนา 2019 (โควิด-19) ได้ส่งผลกระทบในวงกว้างทั่วประเทศอย่างต่อเนื่องและมีแนวโน้มความรุนแรงเพิ่มมากขึ้น กระทรวง พม. จึงมีความห่วงใยประชาชนทุกกลุ่มเป้าหมาย โดยเฉพาะกลุ่มเปราะบางที่มีความเสี่ยงสูงและจำเป็นต้องให้ความช่วยเหลือโดยด่วน ทั้งนี้ กระทรวง พม. ได้รับการสนับสนุนจากคณะกรรมการบริหารจัดการเงินบริจาคและทรัพย์สินเพื่อสนับสนุนการดำเนินการแก้ไขปัญหาจากโรคติดเชื้อไวรัสโคโรนา 2019 (COVID-19) โดยใช้เงินบริจาคจากบัญชีสำนักงานปลัดสำนักนายกรัฐมนตรีเพื่อรับบริจาคสนับสนุนการแก้ไขปัญหาโรคติดเชื้อไวรัสโคโรนา 2019 (COVID-19) จัดทำถุงยังชีพ ถุงกำลังใจ สู้โควิด 19 ประกอบด้วยเครื่องอุปโภคบริโภคและยาที่มีความจำเป็น จำนวน 6,796 ชุด เพื่อนำไปแจกจ่ายช่วยเหลือผู้ป่วยติดเตียงที่ประสบปัญหาความเดือดร้อนและความยากลำบากในพื้นที่เขต กทม. ทั้งนี้ วันที่ 6-8 ส.ค. ที่ผ่านมา  กระทรวง พม. ได้จัดทีมลงพื้นที่ชุมชนใน 24 เขต กทม. เพื่อมอบถุงยังชีพ ถุงกำลังใจ สู้โควิด 19 จำนวนทั้งสิ้น 3,565 ถุง และส่วนที่เหลืออีก 3,231 ถุง ในพื้นที่เขต 26 เขต กทม. ได้มีความร่วมมือกับ ปณท.  สำหรับการจัดส่งทางไปรษณีย์ไปให้ผู้ป่วยติดเตียงถึงบ้านอย่างทั่วถึงและรวดเร็ว
นายจุติ กล่าวต่อไปว่า วันนี้ เมื่อประเทศเรามีวิกฤติ พลเอก ประยุทธ์ จันทร์โอชา นายกรัฐมนตรี เลือกที่จะใช้ไปรษณีย์ไทยในการช่วยส่งถุงยังชีพ ด้วยความรัก ความห่วงใย ฝากไปให้กับผู้ป่วยติดเตียงที่ประสบปัญหาอยู่ในขณะนี้ โดยในถุงยังชีพนั้นจะมีครบทุกอย่าง ทั้งยา เครื่องยังชีพ และเครื่องรักษาอนามัย ซึ่งต้องขอขอบคุณ นายชัยวุฒิ ธนาคมานุสรณ์ รมว.ดีอีเอส และไปรษณีย์ไทย ที่ช่วยกันทำให้งานนี้สำเร็จได้ และนี่เป็นเพียงจุดเริ่มต้น เพราะว่างานที่เหลือจะมีผู้บริหารกระทรวง พม. และอาสาสมัคร พม. นำไปแจกจ่ายในพื้นที่ ซึ่งขณะนี้ เราได้แจกจ่ายในพื้นที่สีแดงเข้มก่อน สำหรับต่างจังหวัดจะให้อาสาสมัคร พม. เป็นผู้ดูแลแทน ทั้งนี้ นายกรัฐมนตรีได้กำชับว่า เราต้องเข้าให้ถึงประชาชนและไม่ทิ้งใครไว้ข้างหลัง เพราะในวันนี้ ไม่ใช่เพียงแค่รัฐบาลเท่านั้น แต่มีองค์กรภาคเอกชน ภาคประชาชน ที่เข้ามาร่วมกันทำเพื่อพี่น้องประชาชนด้วย
นายจุติ กล่าวเพิ่มเติมว่า ในเรื่องการดูแลกลุ่มเปราะบางในสถานการณ์โควิด-19 เราต้องขอขอบคุณนายกรัฐมนตรี และกระทรวงกลาโหม ที่ช่วยกันสร้างโรงพยาบาลสนาม ศูนย์พักคอยได้อย่างรวดเร็ว ในพื้นที่ 50 เขต กรุงเทพมหานคร และมีศูนย์พักคอย 62 แห่ง ซึ่งในวันนี้ผู้ว่าการเคหะแห่งชาติกำลังหาพื้นที่เพิ่มเติมอีก 20 กว่าแห่งทั่วประเทศ ซึ่งรัฐบาลกำลังทำแข่งกับเวลา เราทำงานอย่างเต็มที่ในการดูแลกลุ่มเปราะบาง เพื่อจะช่วยให้ไม่ต้องมีใครรอนาน
นายชัยวุฒิ กล่าวว่า กระทรวง ดีอีเอส ยังคงเดินหน้าภารกิจในการบรรเทาการแพร่ระบาดของเชื้อโควิด-19 อย่างเต็มศักยภาพ ด้วยการนำความเชี่ยวชาญด้านดิจิทัล เพื่อขับเคลื่อนเศรษฐกิจ สังคม กลุ่มสาธารณสุข และการแพทย์ รวมถึงภาคประชาชน ซึ่งตนได้รับนโยบายจากรัฐบาลสำหรับความร่วมมือในโครงการนี้ เพื่อเข้ามาช่วยเหลือพี่น้องประชาชนที่เป็นผู้ป่วยติดเตียง ด้วยการจัดส่งยา และเวชภัณฑ์ ในถุงยังชีพ ถุงกำลังใจ สู้โควิด 19 ทางไปรษณีย์ ซึ่งตนได้กำชับกับไปรษณีย์ไทยว่าต้องรีบส่งให้ถึงผู้ป่วยติดเตียงโดยเร็วที่สุด

ที่มา : https://www.thaigov.go.th/news/contents/details/44744