รัฐบาลไทย-ข่าวทำเนียบรัฐบาล-กระทรวงเกษตรและสหกรณ์ เร่งรัดติดตามการดำเนินงานโครงการยกระดับแปลงใหญ่ฯ


วันพฤหัสบดีที่ 4 พฤศจิกายน 2564
กระทรวงเกษตรและสหกรณ์ เร่งรัดติดตามการดำเนินงานโครงการยกระดับแปลงใหญ่ฯ
กระทรวงเกษตรและสหกรณ์ เร่งรัดติดตามการดำเนินงานโครงการยกระดับแปลงใหญ่ฯ
นายอำพันธุ์ เวฬุตันติ รองปลัดกระทรวงเกษตรและสหกรณ์ เป็นประธานการประชุมติดตามเร่งรัดการดำเนินงานโครงการแปลงใหญ่ด้วยเกษตรสมัยใหม่และเชื่อมโยงตลาด ครั้งที่ 4/2564 ผ่านระบบ Video Conference (Zoom Meeting) โดยที่ประชุมได้รับทราบแผนผลการเบิกจ่ายเงินของกลุ่มแปลงใหญ่ โครงการยกระดับแปลงใหญ่ด้วยเกษตรสมัยใหม่และเชื่อมโยงตลาดจากทั้ง 8 หน่วยงานที่เกี่ยวข้อง ซึ่งภาพรวมกลุ่มแปลงใหญ่มีการใช้จ่ายเงินแล้ว 3,121 แปลง คิดเป็นร้อยละ 92.31 กลุ่มแปลงใหญ่อยู่ระหว่างการใช้จ่ายเงิน 258 แปลง คิดเป็นร้อยละ 7.69 โดยเบิกจ่ายเงินแล้ว 8,182.100 ล้านบาท คิดเป็นร้อยละ 87.46 ของงบประมาณที่ได้รับอนุมัติจัดสรร
ทั้งนี้ รองปลัดกระทรวงเกษตรและสหกรณ์ได้เน้นย้ำให้หน่วยงานเร่งรัดการเบิกจ่ายให้ทันตามกรอบระยะเวลาที่กำหนด และให้ติดตามเร่งรัดอย่างใกล้ชิดกับแปลงใหญ่ที่คาดจะมีปัญหาในการดำเนินการ คาดแปลงใหญ่ที่เข้าร่วมโครงการทั้งหมดจะดำเนินการได้ตามแผนที่วางไว้และเสร็จทันตามกรอบระยะเวลาโครงการ
นอกจากนี้ ที่ประชุมยังได้เห็นชอบแผนประชาสัมพันธ์โครงการยกระดับแปลงใหญ่ด้วยเกษตรสมัยใหม่และเชื่อมโยงตลาด โดยกำหนดทำข่าวประชาสัมพันธ์ทั่วไปในช่วงการจัดประชุม (ครม.สัญจร) ของจังหวัดกระบี่ และจังหวัดสระแก้ว และประชาสัมพันธ์ข่าวอย่างต่อเนื่องผ่านช่องทางต่าง ๆ ในผลการดำเนินงานของทุกจังหวัด จัดทำ Press Tour ในช่วงปลายเดือน พฤศจิกายน 2564 ในจังหวัดสระบุรี และต้นเดือนธันวาคม 2564 ในจังหวัดศรีสะเกษ และการประชาสัมพันธ์ Kick Off โครงการ กำหนดช่วงเดือนธันวาคม 2564 ในจังหวัดประจวบคีรีขันธ์ สุพรรณบุรี และจังหวัดอุทัยธานี โดยมอบหมายให้ทุกหน่วยงานคัดเลือกและส่งข้อมูลแปลงใหญ่ที่เข้าร่วมโครงการให้กับฝ่ายเลขานุการเพื่อทำการประชาสัมพันธ์ตามแผนงานต่อไป

ที่มา : https://www.thaigov.go.th/news/contents/details/47825