รัฐบาลไทย-ข่าวทำเนียบรัฐบาล-นายวีรศักดิ์ หวังศุภกิจโกศล รัฐมนตรีช่วยว่าการกระทรวงคมนาคม เปิดงาน “การตรวจวัดค่าควันดำรถยนต์และรถบรรทุก ตามมาตรการลดปัญหาฝุ่นละออง PM 2.5”


วันศุกร์ที่ 20 พฤษภาคม 2565
นายวีรศักดิ์ หวังศุภกิจโกศล รัฐมนตรีช่วยว่าการกระทรวงคมนาคม เปิดงาน “การตรวจวัดค่าควันดำรถยนต์และรถบรรทุก ตามมาตรการลดปัญหาฝุ่นละออง PM 2.5”
...
นายวีรศักดิ์ หวังศุภกิจโกศล รัฐมนตรีช่วยว่าการกระทรวงคมนาคม เป็นประธานในพิธีเปิดงาน “การตรวจวัดค่าควันดำรถยนต์และรถบรรทุก ตามมาตรการลดปัญหาฝุ่นละออง PM 2.5” ณ สำนักงานขนส่งจังหวัดศรีสะเกษ สาขาอำเภอกันทรลักษ์  โดยมีนายจิรุตม์ วิศาลจิตร อธิบดีกรมการขนส่งทางบก ผู้บริหาร พนักงาน เจ้าหน้าที่สำนักงานขนส่งจังหวัดศรีสะเกษ สาขาอำเภอกันทรลักษ์ สื่อมวลชน และประชาชนในพื้นที่ให้การต้อนรับ ในวันที่ 20 พฤษภาคม 2565
นายวีรศักดิ์ หวังศุภกิจโกศล กล่าวว่า ปัจจุบันปัญหามลพิษทางอากาศจากฝุ่นละอองขนาดเล็ก PM 2.5 สูงเกินค่ามาตรฐานในหลายพื้นที่ทั่วประเทศ โดยเฉพาะในเขตกรุงเทพมหานครและปริมณฑล ซึ่งสาเหตุส่วนหนึ่งเกิดจากการคมนาคมขนส่งและจราจร พลเอก ประยุทธ์ จันทร์โอชา นายกรัฐมนตรี จึงได้มอบหมายให้กระทรวงคมนาคมและหน่วยงานที่เกี่ยวข้องร่วมกันลดปัญหามลพิษทางอากาศซึ่งเกิดจากฝุ่นละอองขนาดเล็ก PM 2.5 โดยที่ผ่านมาสำนักงานขนส่งจังหวัดศรีสะเกษ สาขาอำเภอกันทรลักษ์ กรมการขนส่งทางบก (ขบ.) กระทรวงคมนาคม ได้ดำเนินการตรวจควันดำรถบรรทุกและรถโดยสารทั่วประเทศอย่างเข้มงวดและเคร่งครัด ตามนโยบายของนายศักดิ์สยาม ชิดชอบ รัฐมนตรีว่าการกระทรวงคมนาคม ที่ได้สั่งการให้หน่วยงานในสังกัดที่เกี่ยวข้องดำเนินการแก้ไขปัญหาดังกล่าวอย่างเข้มงวด เพื่อให้ค่าฝุ่นละอองเป็นไปตามมาตรฐานที่กำหนด และไม่ให้ส่งผลกระทบต่อสุขภาพและการใช้ชีวิตของประชาชน ซึ่งในปีงบประมาณ 2564 ขบ. ได้ดำเนินการตรวจควันดำรถบรรทุกและรถโดยสารทั่วประเทศแล้ว จำนวน 255,379 คัน พบรถที่มีค่าควันดำเกินกำหนด และพ่นห้ามใช้ จำนวน 1,922 คัน สำหรับกิจกรรมในวันนี้ประชาชนสามารถมีส่วนร่วมในการป้องกันและแก้ไขปัญหาฝุ่นละอองขนาดเล็ก PM 2.5 ด้วยการส่งภาพรถบรรทุกและรถโดยสารควันดำที่สังเกตเห็นหมายเลขทะเบียนชัดเจนไปที่ศูนย์คุ้มครองผู้โดยสารและรับเรื่องร้องเรียน โทร. 1584 ตลอด 24 ชั่วโมง นอกจากนี้ สำนักงานขนส่งจังหวัดศรีสะเกษ ได้จัดการประมูลหมายเลขทะเบียนรถสวย หมวดอักษร กน “ก้าวหน้ามั่งมี ป้ายทะเบียนดี ศรีสะเกษ” จึงขอเชิญชวนผ้สนใจร่วมประมูลผ่านทางเว็บไซต์ www.tabienrod.com หรือติดต่อลงทะเบียนเข้าร่วมประมูลได้ที่ฝ่ายทะเบียนรถ สำนักงานขนส่งจังหวัดศรีสะเกษ และสำนักงานขนส่งสาขาอำเภอกันทรลักษ์ ในวันและเวลาราชการ โดยเงินรายได้จากการประมูลนำไปใช้ในกิจกรรมเสริมสร้างความปลอดภัยในการใช้รถใช้ถนน รวมทั้งสนับสนุนเป็นค่าอุปกรณ์ช่วยเหลือผู้พิการที่ประสบภัยจากการใช้รถใช้ถนน
ในโอกาสนี้ รัฐมนตรีช่วยว่าการกระทรวงคมนาคมได้ลงพื้นที่เพื่อพบปะประชาชนผู้ใช้บริการ ณ สถานีขนส่งผู้โดยสารอำเภอกันทรลักษ์ จังหวัดศรีสะเกษ และมอบสื่อประชาสัมพันธ์เพื่อสร้างความมั่นใจในการใช้บริการของบริษัท ขนส่ง จำกัด (บขส.) พร้อมตรวจเยี่ยมและให้กำลังเจ้าหน้าที่ผู้ปฏิบัติงาน โดยกำชับให้เจ้าหน้าที่ผู้ให้บริการประชาชนปฏิบัติตามมาตรการป้องกันโรคติดเชื้อไวรัส COVID-19 อย่างเคร่งครัด อาทิ การทำความสะอาดภายในรถโดยสารและบริเวณสถานี โดยเฉพาะจุดที่มีการสัมผัสบ่อยครั้ง เว้นระยะที่นั่งผู้โดยสารป้องกันการสัมผัสใกล้ชิด คัดกรองผู้โดยสารก่อนเข้าสถานี ตลอดจนขอความร่วมมือผู้โดยสารเช็กอินแอปพลิเคชัน “ไทยชนะ” และพนักงานต้องสวมหน้ากากอนามัยหรือหน้ากากผ้าตลอดการให้บริการ รวมถึงการส่งเสริมให้ผู้ประกอบการใช้รถโดยสารสาธารณะรุ่นใหม่ทดแทนรถรุ่นเดิมที่หมดอายุการใช้งาน เพื่อความปลอดภัยของผู้โดยสารในขณะเดินทาง อีกทั้งรถรุ่นใหม่มีระบบการใช้พลังงานที่มีประสิทธิภาพและเป็นพลังงานสะอาด จะช่วยลดมลพิษและทำให้ผู้ประกอบการประหยัดต้นทุนในการขนส่ง

ที่มา : https://www.thaigov.go.th/news/contents/details/54823