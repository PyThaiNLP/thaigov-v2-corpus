รัฐบาลไทย-ข่าวทำเนียบรัฐบาล-สุริยะ กำชับ กรมโรงงานฯ เป็นพี่เลี้ยง ดูแลการถ่ายโอนภารกิจกำกับโรงงาน จำพวก 1 และ 2 ให้ อปท.


วันอังคารที่ 23 สิงหาคม 2565
พิมพ์
สุริยะ กำชับ กรมโรงงานฯ เป็นพี่เลี้ยง ดูแลการถ่ายโอนภารกิจกำกับโรงงาน จำพวก 1 และ 2 ให้ อปท.
สุริยะ กำชับ กรมโรงงานฯ เป็นพี่เลี้ยง ดูแลการถ่ายโอนภารกิจกำกับโรงงาน จำพวก 1 และ 2 ให้ อปท.
สุริยะ กำชับ กรมโรงงานอุตสาหกรรม (กรอ.) ให้ดูแลการถ่ายโอนภารกิจกำกับโรงงานจำพวกที่ 1 และจำพวกที่ 2 ให้ อปท. จนกว่าบุคลากร อปท. จะสามารถดูแล 1,860 โรงงาน ที่ได้รับการถ่ายโอนได้อย่างถูกต้อง และมีประสิทธิภาพ ตามที่กฎหมายกำหนด
นายสุริยะ จึงรุ่งเรืองกิจ รัฐมนตรีว่าการกระทรวงอุตสาหกรรม เปิดเผยว่า กระทรวงอุตสาหกรรม (อก.) รับนโยบายรัฐบาล ในการถ่ายโอนภารกิจกำกับดูแลโรงงานจำพวกที่ 1 และจำพวกที่ 2 ให้แก่องค์กรปกครองส่วนท้องถิ่น (อปท.) ได้แก่ กรุงเทพมหานคร (กทม.) เทศบาล และเมืองพัทยา ซึ่งปัจจุบันถ่ายโอนภารกิจให้ อปท. เรียบร้อยแล้ว จำนวน 1,860 โรงงาน เพื่อให้ อปท. มีบทบาทอำนาจในการควบคุมดูแลกิจการโรงงานในพื้นที่ตามกฎหมายว่าด้วยโรงงาน ตั้งแต่ปี พ.ศ. 2552 ตามประกาศคณะกรรมการการกระจายอำนาจให้แก่ อปท. โดยแต่งตั้งให้ข้าราชการส่วนท้องถิ่นของ อปท. เป็นพนักงานเจ้าหน้าที่ตามกฎหมายว่าด้วยโรงงาน จึงกำชับกรมโรงงานอุตสาหกรรม (กรอ.) และสำนักงานอุตสาหกรรมจังหวัดทั่วประเทศ เป็นพี่เลี้ยง โดยการสนับสนุนให้คำปรึกษาแนะนำแก่พนักงานเจ้าหน้าที่ของ อปท. ให้ปฏิบัติภารกิจตามกฎหมายว่าด้วยโรงงานได้อย่างถูกต้อง เป็นไปด้วยความเรียบร้อย สอดคล้องกับแนวทางการปฏิบัติงาน และเกิดประสิทธิผลสูงสุด
นายวันชัย พนมชัย อธิบดีกรมโรงงานอุตสาหกรรม กล่าวเพิ่มเติมว่า กรอ. เดินหน้าสนับสนุนแนะนำและให้คำปรึกษาแก่ อปท. ในการควบคุมดูแลโรงงานจำพวกที่ 1 และ จำพวกที่ 2 โดยได้ถ่ายโอนภารกิจการกำกับดูแล ให้แก่ กทม. เทศบาล และเมืองพัทยา ไปแล้วทั้งสิ้น 1,860 โรงงาน โดยในส่วนของ กทม. 660 โรงงาน เทศบาลและเมืองพัทยา 1,200 โรงงาน ที่ผ่านมา กรอ. ได้ให้การสนับสนุน แนะนำและให้คำปรึกษาทางเทคนิควิชาการ และดำเนินการฝึกอบรมแก่พนักงานเจ้าหน้าที่ กทม. เทศบาล และเมืองพัทยา ในการปฏิบัติภารกิจตามกฎหมายว่าด้วยโรงงานอย่างต่อเนื่อง โดยในปีนี้ กรอ. ได้จัดโครงการฝึกอบรมเชิงปฏิบัติการ “การใช้งานระบบสารสนเทศ เพื่อออกใบรับแจ้งการประกอบกิจการโรงงานจำพวกที่ 2 สำหรับข้าราชการ กทม.” เพื่อให้ข้าราชการ กทม. มีความเข้าใจ สามารถใช้งานระบบสารสนเทศในการรับฟังความคิดเห็นของประชาชน รับแจ้งการประกอบกิจการโรงงานจำพวกที่ 2 และการติดตามชำระค่าธรรมเนียมรายปีได้อย่างถูกต้อง เป็นการเพิ่มพูนความรู้ให้กับเจ้าหน้าที่ผู้ปฏิบัติงานรายเดิม และเตรียมความพร้อมให้กับเจ้าหน้าที่ผู้ปฏิบัติงานรายใหม่
“กรอ. ยืนยัน พร้อมเป็นพี่เลี้ยงให้แก่ อปท. ที่มีการถ่ายโอนภารกิจทั่วประเทศ เพื่อให้การกำกับดูแลโรงงานจำพวกที่ 1 และจำพวกที่ 2 สามารถปฏิบัติตามกฎหมายได้อย่างมีประสิทธิภาพ และได้เตรียมความพร้อมจัดการฝึกอบรมเพิ่มเติมในปีต่อไปอีกด้วย” อธิบดีกรมโรงงานฯ กล่าวปิดท้าย
fact sheet :
โรงงานจำพวกที่ 1 คือ โรงงานที่สามารถประกอบกิจการโรงงานได้ทันที
โรงงานจำพวกที่ 2 คือ โรงงานที่ใช้เครื่องจักรตั้งแต่ 50 แรงม้าแต่ไม่เกิน 75 แรงม้า หรือมีคนงานตั้งแต่ 50 คนขึ้นไป แต่ไม่เกิน 75 คน
โรงงานจำพวกที่ 3 คือ โรงงานที่ใช้เครื่องจักรเกิน 75 แรงม้า หรือคนงานเกิน 75 คน

ที่มา : https://www.thaigov.go.th/news/contents/details/58327