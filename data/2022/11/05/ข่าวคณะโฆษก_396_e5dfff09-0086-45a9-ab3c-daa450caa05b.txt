รัฐบาลไทย-ข่าวทำเนียบรัฐบาล-โฆษกรัฐบาลยืนยัน การหารือระหว่างนายกรัฐมนตรีกับคณะรัฐมนตรีบางส่วนวานนี้ ไม่เกี่ยวข้องกับการเมือง ย้ำนายกฯ ไม่ก้าวก่ายเรื่องพรรคพลังประชารัฐ


วันอังคารที่ 26 ตุลาคม 2564
พิมพ์
โฆษกรัฐบาลยืนยัน การหารือระหว่างนายกรัฐมนตรีกับคณะรัฐมนตรีบางส่วนวานนี้ ไม่เกี่ยวข้องกับการเมือง ย้ำนายกฯ ไม่ก้าวก่ายเรื่องพรรคพลังประชารัฐ
โฆษกรัฐบาลยืนยัน การหารือระหว่างนายกรัฐมนตรีกับคณะรัฐมนตรีบางส่วนวานนี้ ไม่เกี่ยวข้องกับการเมือง ย้ำนายกฯ ไม่ก้าวก่ายเรื่องพรรคพลังประชารัฐ
วันที่ 26 ตุลาคม 2564 นายธนกร วังบุญคงชนะ โฆษกประจำสำนักนายกรัฐมนตรี กล่าวถึงจากกรณีวานนี้ ภายหลังการประชุมคณะรัฐมนตรี (ครม.) เสร็จสิ้น พล.อ.ประยุทธ์ จันทร์โอชา นายกรัฐมนตรี และ รมว.กลาโหม นายสมศักดิ์ เทพสุทิน รมว.ยุติธรรม นายสุชาติ ชมกลิ่น รมว.แรงงาน นายสุริยะ จึงรุ่งเรืองกิจ รมว.อุตสาหกรรม นายชัยวุฒิ ธนาคมานุสรณ์ รมว.ดิจิทัลเพื่อเศรษฐกิจและสังคม นายสันติ พร้อมพัฒน์ รมช.คลัง และนายอนุชา นาคาศัย รัฐมนตรีประจำสำนักนายกรัฐมนตรี ได้เข้าหารือที่ตึกไทยคู่ฟ้า ทำเนียบรัฐบาล ทำให้มีการคาดการณ์กันไปต่าง ๆ นานา ทั้งการหารือเรื่องภายในพรรคพลังประชารัฐ (พปชร.) ในการส่งผู้สมัครรับเลือกตั้ง ส.ส. และการลงพื้นที่ การประชุมร่วมรัฐสภาที่จะมีการพิจารณากฎหมายสำคัญในวันที่ 9 พฤศจิกายน นั้น
นายธนกรกล่าวว่า การหารือดังกล่าวเป็นการหารือเรื่องการทำงาน การบริหารราชการแผ่นดินรวมถึงการแก้ปัญหาต่าง ๆ เพื่อความเป็นอยู่ที่ดีขึ้นของพี่น้องประชาชนและเพื่อให้ประเทศชาติเดินหน้าต่อไปได้ ซึ่งที่ผ่านมาเราเสียโอกาสไปมากในช่วงที่มีการระบาดโควิด-19 ยืนยันไม่ได้เกี่ยวการเมือง นายกรัฐมนตรีทำหน้าที่บริหารราชการประเทศ ไม่ก้าวก่ายการทำงานของพรรคพลังประชารัฐ  การเมืองเป็นเรื่องของหัวหน้าพรรค นายกรัฐมนตรีเป็นบุคคลภายนอกพรรค ไม่ได้เป็นสมาชิกพรรคการเมือง การกระทำการใด ๆ เกี่ยวกับการเมือง นายกรัฐมนตรีไม่สามารถทำได้ และตลอดระยะเวลาที่ผ่านมานายกรัฐมนตรีระมัดระวังเรื่องนี้มาโดยตลอด

ที่มา : https://www.thaigov.go.th/news/contents/details/47387