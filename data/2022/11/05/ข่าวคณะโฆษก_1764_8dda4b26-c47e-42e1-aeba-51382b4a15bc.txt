รัฐบาลไทย-ข่าวทำเนียบรัฐบาล-ครม. เคาะ 338.80 ล้านบาท พัฒนากลุ่มจังหวัดอันดามัน รองรับและดึงดูดนักท่องเที่ยวไทยและต่างประเทศ


วันอังคารที่ 14 มิถุนายน 2565
พิมพ์
ครม. เคาะ 338.80 ล้านบาท พัฒนากลุ่มจังหวัดอันดามัน  รองรับและดึงดูดนักท่องเที่ยวไทยและต่างประเทศ
ครม. เคาะ 338.80 ล้านบาท พัฒนากลุ่มจังหวัดอันดามัน  รองรับและดึงดูดนักท่องเที่ยวไทยและต่างประเทศ
วันที่ 14 มิถุนายน 2565 นาย ธนกร วังบุญคงชนะ โฆษกประจำสำนักนายกรัฐมนตรี  อนุมัติ วงเงินจำนวน 338.80 ล้านบาท ใ ห้กลุ่มจังหวัดภาคใต้ฝั่งอันดามัน (จังหวัดสตูล ตรัง ภูเก็ต พังงา และกระบี่) จำนวน 6 โครงการ รายละเอียด ดังนี้
1. โครงการพัฒนาระบบบริการสุขภาพและอนามัยสิ่งแวดล้อมเกาะหลีเป๊ะรองรับการท่องเที่ยวนานาชาติ จังหวัดสตูล  โดยเป็นการปรับปรุงอาคารของโรงพยาบาลเสริมสร้างสุขภาพตำบลบ้านเกาะหลีเป๊ะ ให้สามารถรองรับประชาชนในพื้นที่และนักท่องเที่ยวที่มีแนวโน้มเพิ่มขึ้นได้ รวมทั้งเป็นการจัดหาครุภัณฑ์ทางการแพทย์วงเงิน 80.75 ล้านบาท
2. โครงการพัฒนาศูนย์เรียนรู้อนุรักษ์ฟื้นฟูพะยูนและสัตว์ทะเลหายาก จังหวัดตรัง เป็นการปรับปรุงศูนย์เรียนรู้ อนุรักษ์ฟื้นฟูพะยูนและสัตว์ทะเลหายาก จังหวัดตรังให้มีความทันสมัยและดึงดูดนักท่องเที่ยวเพิ่มมากขึ้น ด้วยการใช้เทคโนโลยีสมัยใหม่เข้ามาผสมผสาน รวมทั้งปรับปรุงศูนย์อนุบาลสัตว์น้ำด้วย วงเงิน 68.80 ล้านบาท
3. โครงการ Phuket Health Sandbox จังหวัดภูเก็ต เป็นการจัดทำแพลตฟอร์มออนไลน์สำหรับให้บริการด้านสุขภาพ ทั้งการให้คำปรึกษา เรียกรถพยาบาล ดูประวัติการรักษาของตนเอง รวมทั้งการจัดตั้ง Digital Health Post เพื่อ
เป็นจุดสำหรับตรวจสุขภาพเบื้องต้นและพบหมอทางออนไลน์ด้วย วงเงิน 25.25 ล้านบาท
4. โครงการศูนย์กลางการท่องเที่ยวและนันทนาการชายฝั่งแห่งเมืองพังงา จังหวัดพังงา เป็นการก่อสร้างอาคารศูนย์กลางการท่องเที่ยวและลานกิจกรรมนันทนาการ เช่น ลานกิจกรรม ทางวิ่ง ทางเท้า เป็นต้น เพื่อให้เป็นสถานที่รองรับการจัดกิจกรรมต่าง ๆ รวมทั้งเป็นสถานที่พักผ่อนหย่อนใจของประชาชนและนักท่องเที่ยวด้วย วงเงิน 80.00 ล้านบาท
5. โครงการปรับปรุงท่าเทียบเรือโดยสาร – ท่องเที่ยวปากคลองจิหลาด จังหวัดกระบี่ เป็นการปรับปรุงท่าเทียบเรือและอาคารที่ใช้สำหรับรองรับผู้โดยสารและนักท่องเที่ยวให้มีสิ่งอำนวยความสะดวกที่ครบครัน รวมทั้งรองรับต่อผู้ใช้บริการทุกประเภท โดยเฉพาะผู้ใช้บริการที่เป็นผู้พิการ วงเงิน 35.00 ล้านบาท
6. โครงการพัฒนาแหล่งสปาวารีบำบัดน้ำพุร้อนคลองท่อมเมืองสปา จังหวัดกระบี่ เป็นการปรับปรุงและพัฒนาสปาวารีบำบัดน้ำพุร้อนคลองท่อมให้มีภูมิทัศน์ที่สะอาด สวยงาม เพื่อดึงดูดนักท่องเที่ยวมากขึ้น รวมทั้งปรับปรุงให้ยังคงมีสภาพเดิมเป็นไปตามธรรมชาติด้วย วงเงิน 49.00 ล้านบาท
โฆษกประจำสำนักนายกรัฐมนตรี ยังกล่าวถึงทั้ง 6  โครงการว่า ทั้งหมดมีวัตถุประสงค์ที่ใกล้เคียงกัน คือ เพื่อรองรับและดึงดูดนักท่องเที่ยวทั้งชาวไทยและชาวต่างประเทศที่มีแนวโน้มเพิ่มขึ้นในอนาคต ซึ่งสอดคล้องกับการคาดการณ์ของการท่องเที่ยวแห่งประเทศไทย โดยในช่วงฤดูท่องเที่ยว (Low season) ตั้งแต่พฤษภาคม- กันยายน 65 นี้จะมีนักท่องเที่ยวต่างชาติที่เดินทางมาในประเทศไทย ไม่น้อยกว่า 500,000 คน/เดือน สูงกว่าเป้าหมายก่อนนั้นตั้งไว้เพียง 300,000 คน/เดือน และในช่วงฤดูท่องเที่ยว (high season) ตั้งแต่ปลายตุลาคม-ธันวาคม 65 นี้คาดว่าจะมีนักท่องเที่ยวต่างชาติมากกว่า 1,000,000 คน/เดือน   โดยจะเป็นการส่งเสริมการท่องเที่ยวไทยผ่านโครงการต่างๆ เหล่านี้ ช่วยดึงดูดนักท่องเที่ยวเพิ่มรายได้ให้กับประชาชนในพื้นที่ด้วย ซึ่งเป็นการดำเนินตามที่คณะรัฐมนตรีได้เคยมีมติไว้แล้ว เมื่อวันที่ 16 พฤศจิกายน 64 ในการประชุม ครม. สัญจร  จังหวัดกระบี่

ที่มา : https://www.thaigov.go.th/news/contents/details/55700