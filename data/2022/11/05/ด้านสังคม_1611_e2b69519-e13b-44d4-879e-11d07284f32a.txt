รัฐบาลไทย-ข่าวทำเนียบรัฐบาล-ปลัด พม. ชื่นชมข้าราชการ พม.ฉะเชิงเทรา ทำงานด้วยจิตวิญญาณ หลังร่วมช่วยเหลือครอบครัวเปราะบาง พร้อมให้นมเด็กน้อยวัยเดือนเศษด้วยตัวเอง


วันจันทร์ที่ 30 พฤษภาคม 2565
ปลัด พม. ชื่นชมข้าราชการ พม.ฉะเชิงเทรา ทำงานด้วยจิตวิญญาณ หลังร่วมช่วยเหลือครอบครัวเปราะบาง พร้อมให้นมเด็กน้อยวัยเดือนเศษด้วยตัวเอง
ปลัด พม. ชื่นชมข้าราชการ พม.ฉะเชิงเทรา ทำงานด้วยจิตวิญญาณ หลังร่วมช่วยเหลือครอบครัวเปราะบาง พร้อมให้นมเด็กน้อยวัยเดือนเศษด้วยตัวเอง
วันนี้ (30 พ.ค. 65) เวลา 09.00 น. นางพัชรี อาระยะกุล ปลัดกระทรวงการพัฒนาสังคมและความมั่นคงของมนุษย์ (ปลัด พม.) เปิดเผยว่า ด้วยทีมเจ้าหน้าที่สำนักงานพัฒนาสังคมและความมั่นคงของมนุษย์และบ้านพักเด็กและครอบครัวจังหวัดฉะเชิงเทรา พร้อมด้วยหน่วยงานที่เกี่ยวข้องในพื้นที่ ได้เข้าไปช่วยเหลือครอบครัวเปราะบาง รวม 9 ชีวิต ประกอบด้วย พ่อ แม่ และลูก 7 คน อายุเดือนเศษ ถึง 15 ปี มีฐานะยากจน อาศัยอยู่ในบ้านสภาพเก่าทรุดโทรม โดยขอให้หน่วยงานราชการเข้ามาช่วยเหลือในการเลี้ยงดูลูกๆ ซึ่งในขณะที่มีการพูดคุยสอบถามข้อเท็จจริงเพื่อให้ความช่วยเหลือต่างๆ พบว่า ลูกน้อยวัยเพียงเดือนเศษมีลักษณะอาการหิวนม และผู้เป็นแม่มักนำนมข้นหวานมาชงให้ลูกกิน เนื่องจากไม่ค่อยมีน้ำนม ทันใดนั้น นางสาวเมธาวี บุญพิทักษ์ นักสังคมสงเคราะห์ชำนาญการ สำนักงานพัฒนาสังคมและความมั่นคงของมนุษย์จังหวัดฉะเชิงเทรา รู้สึกสงสารเด็กและเห็นใจผู้เป็นแม่ด้วยกัน จึงรีบนำเด็กน้อยเข้าไปในรถตู้ของหน่วยงานเพื่อให้นมด้วยตนเองจนอิ่ม เพราะสัญชาตญาณของความเป็นแม่ที่มีบุตรอายุขวบกว่า และยังมีน้ำนมให้ลูกกิน
นางพัชรี กล่าวต่อไปว่า ตนรู้สึกประทับใจต่อการปฏิบัติหน้าที่ของนางสาวเมธาวี บุญพิทักษ์  ซึ่งไม่ได้ทำงานเพียงเพราะเป็นหน้าที่ แต่ทำงานด้วยจิตวิญญาณของข้าราชการที่เป็นนักสังคมสงเคราะห์และเป็นผู้ให้ รวมทั้งสัญชาตญาณของความเป็นแม่ ทั้งนี้ ตนขอชื่นชมและขอยกย่องเป็นแบบอย่างของการปฏิบัติหน้าที่เพื่อช่วยเหลือประชาชนที่ตกทุกข์ได้ยาก โดยเฉพาะกลุ่มเปราะบาง สำหรับข้าราชการและเจ้าหน้าที่ทุกคนของกระทรวง พม.
หากประชาชนประสบปัญหาความเดือดร้อน ขอให้แจ้งมาที่ ศูนย์ช่วยเหลือสังคม สายด่วน พม. โทร. 1300 บริการฟรี 24 ชั่วโมง รวมทั้งสำนักงานพัฒนาสังคมและความมั่นคงของมนุษย์จังหวัดและอาสาสมัครพัฒนาสังคมและความมั่นคงของมนุษย์ทั่วประเทศ ซึ่งกระทรวง พม. พร้อมให้ความช่วยเหลืออย่างเต็มที่

ที่มา : https://www.thaigov.go.th/news/contents/details/55154