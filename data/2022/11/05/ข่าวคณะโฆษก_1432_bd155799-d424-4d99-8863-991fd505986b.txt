รัฐบาลไทย-ข่าวทำเนียบรัฐบาล-โฆษกรัฐบาล เผย “นายกฯ” ขอความร่วมมือทุกหน่วยงานราชการ/ภาคเอกชน จัดมาตรการตรวจ ATK ก่อนเริ่มงานในวันพรุ่งนี้ หลังหยุดยาวช่วงเทศกาล เพื่อคัดกรองตามมาตรการสาธารณสุข


วันอาทิตย์ที่ 17 เมษายน 2565
พิมพ์
โฆษกรัฐบาล เผย “นายกฯ” ขอความร่วมมือทุกหน่วยงานราชการ/ภาคเอกชน จัดมาตรการตรวจ ATK ก่อนเริ่มงานในวันพรุ่งนี้  หลังหยุดยาวช่วงเทศกาล   เพื่อคัดกรองตามมาตรการสาธารณสุข
โฆษกรัฐบาล เผย “นายกฯ” ขอความร่วมมือทุกหน่วยงานราชการ/ภาคเอกชน จัดมาตรการตรวจ ATK ก่อนเริ่มงานในวันพรุ่งนี้  หลังหยุดยาวช่วงเทศกาล   เพื่อคัดกรองตามมาตรการสาธารณสุข
วันที่ 17 เมษายน 2565 นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ห่วงใยประชาชนทุกคน โดยวันพรุ่งนี้ (18 เมษายน 2565) จะเป็นวันแรกของการทำงานภายหลังวันหยุดยาวเทศกาลสงกรานต์ ขอความร่วมมือทุกภาคส่วน ทั้งส่วนราชการ รัฐวิสาหกิจ รวมทั้งภาคเอกชน ห้างร้าน สังเกตอาการและเน้นตรวจ ATK ของพนักงาน บุคลากร  ก่อนเริ่มปฏิบัติงานในสถานที่ทำงาน ย้ำให้ปฏิบัติตามมาตรการควบคุมโรค
ทั้งนี้ กรมควบคุมโรคได้ออกคำแนะนำ สำหรับประชาชนที่เดินทางกลับจากสงกรานต์ให้สังเกตอาการตนเองและเฝ้าระวัง 7 วัน หากมีอาการสงสัยติดเชื้อ มีไข้ ไอ เจ็บคอ ให้ทำการตรวจ ATK หลีกเลี่ยงการพบปะผู้คนจำนวนมาก หากต้องพบผู้อื่น ให้สวมหน้ากากอนามัยตลอดเวลา Work From Home  ตามความเหมาะสม และปฏิบัติตามมาตรการป้องกันตนเองขั้นสูงสุดตลอดเวลา (Universal Prevention) อย่างเคร่งครัด โดยเน้นการเว้นระยะห่าง สวมหน้ากากอนามัย ล้างมือบ่อย ๆ ไม่ใช้ของร่วมกับผู้อื่น รับประทานอาหารที่ปรุงสุกใหม่
โฆษกประจำสำนักนายกรัฐมนตรี กล่าวว่า นายกรัฐมนตรีเชื่อมั่นว่าเมื่อทุกคนได้พักผ่อนอย่างเพียงพอ  กำลังกายพร้อม ได้รับกำลังใจจากคนสำคัญในช่วงวันหยุดยาว จะเป็นพลังให้กลับมาทำงาน ทำงานได้อย่างมีประสิทธิภาพ อย่างไรก็ดี เนื่องจากประเทศไทยขณะนี้ ยังมีจำนวนผู้ติดเชื้อพอสมควร อยากให้ทุกคนเฝ้าระวังตนเองขั้นสูงสุด ด้วยการสังเกตอาการตนเอง คัดแยกบุคคลเสี่ยงสูง และขอความร่วมมือให้ทุกภาคส่วนจัดมาตรการตรวจ ATK ตามมาตรการควบคุมโรค ถือเป็นการแบ่งเบาภาระและช่วยเหลือบุคลากรทางการแพทย์ด้วย
....................

ที่มา : https://www.thaigov.go.th/news/contents/details/53655