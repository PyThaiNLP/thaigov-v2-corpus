รัฐบาลไทย-ข่าวทำเนียบรัฐบาล-ครม.รับทราบการเปิดจุดผ่านแดนชั่วคราวเพื่อดำเนินการก่อสร้างสะพานมิตรภาพไทย-ลาว แห่งที่5 บึงกาฬ-บอลิคำไซ


วันอังคารที่ 5 เมษายน 2565
พิมพ์
ครม.รับทราบการเปิดจุดผ่านแดนชั่วคราวเพื่อดำเนินการก่อสร้างสะพานมิตรภาพไทย-ลาว แห่งที่5 บึงกาฬ-บอลิคำไซ
ครม.รับทราบการเปิดจุดผ่านแดนชั่วคราวเพื่อดำเนินการก่อสร้างสะพานมิตรภาพไทย-ลาว แห่งที่5 บึงกาฬ-บอลิคำไซ พร้อมมอบหน่วยงานเกี่ยวข้องจัดทำเงื่อนไขข้อกำหนดไม่ให้เกิดกรณีใช้ประโยชน์นอกเหนือวัตถุประสงค์เพื่อการก่อสร้าง
น.ส.ไตรศุลี ไตรสรณกุล รองโฆษกประจำสำนักนายกรัฐมนตรี กล่าวว่า ที่ประชุมคณะรัฐมนตรี(ครม.) วันที่ 5 เม.ย. 2565 ได้รับทราบการเปิดจุดผ่านแดนชั่วคราวเพื่อดำเนินการก่อสร้างสะพานมิตรภาพไทย-ลาว แห่งที่ 5 (บึงกาฬ-บอลิคำไซ) ตามที่สภาความมั่นคงแห่งชาติ(สมช.) เสนอ ทั้งนี้ โครงการก่อสร้างสะพานมิตรภาพไทย-ลาว แห่งที่5 (บึงกาฬ-บอลิคำไซ) ซึ่งดำเนินการโดยกรมทางหลวง ขณะนี้ได้ดำเนินการจ้างบริษัทวิศกรที่ปรึกษาควบคุมงานและบริษัทผู้รับจ้างก่อสร้างและได้ลงนามสัญญาจ้างเพื่อการก่อสร้างเรียบร้อยแล้ว ซึ่งการดำเนินโครงการดังกล่าวมีความจำเป็นต้องเปิดจุดผ่านแดนชั่วคราวระหว่างบ้านดอนยม ตำบลไคสี อำเภอเมืองบึงกาฬ จังหวัดบึงกาฬ ประเทศไทย กับบ้านก้วยอุดม เมืองปากซัน แขวงบอลิคำไซ สปป.ลาว  เพื่อดำเนินการก่อสร้าง ร่วมกับอำนวยความสะดวกในการเคลื่อนย้ายบุคลากร ยานพาหนะ เครื่องจักรอุปกรณ์ที่เกี่ยวข้องกับการก่อสร้าง ซึ่งการดำเนินการเพื่อเปิดจุดผ่านแดนชั่วคราวดังกล่าวกระทรวงคมนาคมได้มีหนังสือถึงกระทรวงมหาดไทยเพื่อขอให้ สมช. พิจารณาเปิดจุดผ่านแดนชั่วคราวเพื่อดำเนินการก่อสร้าง และเสนอให้ ครม. รับทราบในครั้งนี้
น.ส.ไตรศุลี กล่าวว่า ครม. ยังได้มอบหมายให้กระทรวงคมนาคมซึ่งเป็นหน่วยงานรับผิดชอบโครงการ ประสานงานกับหน่วยงานที่เกี่ยวข้องเพื่อจัดทำเงื่อนไข ข้อกำหนดและการควบคุมดูแลไม่ให้มีผลกระทบในด้านต่างๆ และดูแลให้การดำเนินการโครงการ เป็นไปอย่างระมัดระวังไม่ให้เกิดความเสียหายและกระทบต่อความั่นคง โดยต้องปฏิบัติตามมติ ครม. ที่เกี่ยวข้องอย่างเคร่งครัด ได้แก่ มติ ครม. เมื่อวันที่ 12 ต.ค. 2542 เรื่อง แนวทางปฏิบัติเกี่ยวกับการก่อสร้างถนนหรือกระทำกิจการใดๆ บริเวณชายแดน และ เมื่อวันที่ 10 พ.ค. 2548 เรื่อง การระงับการก่อสร้างถนนบริเวณจุดผ่านแดนถาวรช่องจอม จังหวัดสุรินทร์ พร้อมกับให้กระทรวงคมนาคม กระทรวงมหาดไทย และหน่วยงานที่เกี่ยวข้องนำความเห็นของสภาพัฒนาการเศรษฐกิจและสังคมแห่งชาติ(สศช.)ไปพิจารณาดำเนินการในส่วนที่เกี่ยวข้อง ซึ่ง สศช. ได้มีความเห็นว่า การเปิดจุดผ่านแดนชั่วคราวดังกล่าว ควรกำหนดเวลาเปิด-ปิด ในแต่ละวัน รวมทั้งกำหนดประเภทของยานพาหนะ เครื่องจักร/อุปกรณ์ บุคคลเข้าออกและจำกัดอาณาเขตพื้นที่การข้ามแดนให้ชัดเจน เพื่อมิให้จุดผ่านแดนชั่วคราวถูกใช้เพื่อวัตถุประสงค์อื่น รวมทั้งควรเร่งรัดการให้แล้วเสร็จโดยเร็ว
ทั้งนี้  สะพานมิตรภาพไทย-ลาว แห่งที่5 จะช่วยพัฒนาการเชื่อมโยงโครงข่ายการคมนาคมขนส่งระหว่างไทยกับสปป.ลาว อำนวยความสะดวกในการขนส่งสินค้า รองรับปริมาณการดำเนินทางเพื่อการท่องเที่ยว การขนส่งสินค้าที่เพิ่มมากขึ้น รวมทั้งลดความแออัดในการขนส่งสินค้าไปยัง สปป.ลาว และประเทศใกล้เคียง  ในส่วนของการก่อสร้าง กรมทางหลวง รายงานว่าได้มีการวางแผนรองรับและดำเนินการป้องกันผลกระทบที่อาจเกิดขึ้นในประเด็นต่างๆ เช่น การกัดเซาะตลิ่ง การเปลี่ยนแปลงทิศทางของน้ำ เป็นต้น

ที่มา : https://www.thaigov.go.th/news/contents/details/53315