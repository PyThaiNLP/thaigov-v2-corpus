รัฐบาลไทย-ข่าวทำเนียบรัฐบาล-ดร.สาธิต ติดตามการฉีดวัคซีนโควิด 19 จ.ตรัง เพื่อถวายเป็นพระราชกุศล เนื่องในวันมหิดล


วันศุกร์ที่ 24 กันยายน 2564
ดร.สาธิต ติดตามการฉีดวัคซีนโควิด 19 จ.ตรัง เพื่อถวายเป็นพระราชกุศล เนื่องในวันมหิดล
รัฐมนตรีช่วยว่าการกระทรวงสาธารณสุขติดตามการฉีดวัคซีนโควิด 19 ที่ จังหวัดตรัง ตั้งเป้าทั้งจังหวัด 20,000 โดส เพื่อร่วมถวายเป็นพระราชกุศล เนื่องในวันมหิดล 24 กันยายน
วันนี้ (24 กันยายน 2564) ที่ ศูนย์การค้าโรบินสันไลฟ์สไตล์ ตรัง จ.ตรัง ดร.สาธิต ปิตุเตชะ รัฐมนตรีช่วยว่าการกระทรวงสาธารณสุข พร้อมด้วย นายขจรศักดิ์ เจริญโสภา ผู้ว่าราชการจังหวัดตรัง นพ.สุเทพ เพชรมาก ผู้ตรวจราชการกระทรวงสาธารณสุขเขตสุขภาพที่ 12 และคณะผู้บริหารกระทรวงสาธารณสุข ลงพื้นที่ติดตามการฉีดวัคซีนโควิด 19 เพื่อถวายเป็นพระราชกุศลเนื่องในวันมหิดล โดย ดร.สาธิต กล่าวว่า เนื่องในวันมหิดล วันที่ 24 กันยายน ถือเป็นวันสำคัญของชาวสาธารณสุขทุกปีจะมีการจัดกิจกรรมให้บริการด้านการแพทย์และสาธารณสุขกับประชาชนเพื่อถวายเป็นพระราชกุศล สำหรับในปีนี้ประเทศไทยเผชิญกับวิกฤตการแพร่ระบาดของโรคโควิด 19 และอยู่ในช่วงที่รัฐบาลเร่งรัดการฉีดวัคซีนโควิด 19 ให้กับประชาชน กระทรวงสาธารณสุข จึงให้บุคลากรสาธารณสุขทั่วประเทศระดมพลังฉีดวัคซีนให้กับประชาชนในวันนี้ 1 ล้านเข็ม เพื่อเพิ่มความครอบคลุมของการได้รับวัคซีน สร้างภูมิคุ้มกัน ช่วยลดการป่วยรุนแรงและลดการเสียชีวิต
ดร.สาธิต กล่าวต่อว่า สำหรับ จ.ตรัง ได้ร่วมโครงการฉีดวัคซีน 1 ล้านโดส ตั้งเป้าทั้งจังหวัด 20,000 โดส และได้มีการนัดหมายประชาชนไว้ล่วงหน้า โดยมีโรงพยาบาลในสังกัด 11 แห่ง และโรงพยาบาลเอกชน 2 แห่ง เป็นผู้ดำเนินการฉีด โดยเพิ่มจุดฉีดวัคซีนนอกโรงพยาบาลที่ศูนย์การค้าโรบินสันไลฟ์สไตล์ ตรัง เพื่ออำนวยความสะดวกให้กับประชาชน ให้บริการฉีดวัคซีน ทั้งวัน จำนวนทั้งสิ้น 3,645 โดส แบ่งเป็น เข็มที่ 1 สำหรับประชาชนทั่วไป 800 คน เข็มที่ 2 แอสตร้าเซนเนก้า 2,800 คน และเข็มกระตุ้นเข็มที่ 3 สำหรับ อสม. 45 คน
ทั้งนี้ ประชากรเป้าหมายการฉีดวัคซีนป้องกันโรคโควิด 19 ของ จ.ตรัง มี 429,020 คน ความสามารถในการฉีดต่อวัน ไม่น้อยกว่าวันละ 10,000 โดส ภาพรวมขณะนี้มีความครอบคลุมแล้วร้อยละ 56.71 สำหรับกลุ่มผู้สูงอายุครอบคลุมถึงร้อยละ 68.25 โดยเฉพาะ อ.เมือง ครอบคลุมกว่าร้อยละ 70 ซึ่งเมื่อรวมกับการให้บริการวันนี้ คาดว่ากลุ่มผู้สูงอายุ จ.ตรัง จะได้รับวัคซีนครบตามเป้าหมาย ร้อยละ 70
************************************* 24 กันยายน 2564

ที่มา : https://www.thaigov.go.th/news/contents/details/46177