รัฐบาลไทย-ข่าวทำเนียบรัฐบาล-รมว.พม. ผุดไอเดียเป็นเจ้าภาพจัดงาน World Urban Forum (WUF) อาศัยพลังอาสาสมัคร หลังเข้าร่วมพิธีเปิด WUF ครั้งที่ 11 ณ ประเทศโปแลนด์


วันพุธที่ 29 มิถุนายน 2565
รมว.พม. ผุดไอเดียเป็นเจ้าภาพจัดงาน World Urban Forum (WUF) อาศัยพลังอาสาสมัคร หลังเข้าร่วมพิธีเปิด WUF ครั้งที่ 11 ณ ประเทศโปแลนด์
รมว.พม. ผุดไอเดียเป็นเจ้าภาพจัดงาน World Urban Forum (WUF) อาศัยพลังอาสาสมัคร หลังเข้าร่วมพิธีเปิด WUF ครั้งที่ 11 ณ ประเทศโปแลนด์
เมื่อวันที่ 27 มิถุนายน 2565 นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) นำคณะผู้แทนไทย นางพัชรี อาระยะกุล ปลัดกระทรวงการพัฒนาสังคมและความมั่นคงของมนุษย์ (ปลัด พม.) และ นายทวีพงษ์  วิชัยดิษฐ ผู้ว่าการการเคหะแห่งชาติ เข้าร่วมพิธีเปิดการประชุมที่อยู่อาศัยโลก (World Urban Forum) ครั้งที่ 11 (WUF 11) ซึ่งจัดขึ้นอย่างยิ่งใหญ่ ณ เมืองคาโตวิทเซ (Katowice) ประเทศโปแลนด์ เป็นการประชุมในรูปแบบผสม (Hybrid) และมีผู้ลงทะเบียนเข้าร่วมงานกว่า 25,000 คน จากทั่วโลก ทั้งนี้ การประชุมดังกล่าวมีวัตถุประสงค์เพื่อสร้างจิตสำนึกอย่างยั่งยืนเกี่ยวกับการขยายตัวของเมืองในหมู่ผู้มีส่วนได้ ส่วนเสีย และพัฒนาองค์ความรู้โดยรวมของการพัฒนาเมืองอย่างยั่งยืน โดยเน้นการประสานงานและความร่วมมือระหว่างภาคีเครือข่าย เพื่อสนับสนุนวาระใหม่แห่งการพัฒนาเมือง (New Urban Agenda: NUA)
นายจุติ กล่าวชื่นชมการจัดการงานดังกล่าวและตอกย้ำถึงความพร้อมของไทยในการเป็นเจ้าภาพจัดการประชุมเอเปค (APEC) ด้านสตรี ของกระทรวง พม. ที่จะมีขึ้นในเดือนกันยายน 2565 โดยจะใช้อาสาสมัครเป็นพลังร่วมในการจัดงานดังกล่าว นอกจากนี้ ยังเล็งเห็นศักยภาพของไทยในการเป็นเจ้าภาพจัดการประชุมในระดับนานาชาติ และเสนอความคิดในการเป็นเจ้าภาพจัดงานที่อยู่อาศัยโลก (World Urban Forum - WUF) โดยความร่วมมือของหน่วยงานที่เกี่ยวข้องของไทย อันจะเป็นเวทีสำคัญที่ไทยสามารถนำเสนอความสำเร็จด้านที่อยู่อาศัยและการพัฒนาเมืองให้ได้รับการยอมรับในระดับโลกต่อไป

ที่มา : https://www.thaigov.go.th/news/contents/details/56285