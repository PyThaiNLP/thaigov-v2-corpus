รัฐบาลไทย-ข่าวทำเนียบรัฐบาล-รมช.สธ. ติดตามการฉีดวัคซีนโควิด 19 เชิงรุกให้กับกลุ่มเปราะบางถึงบ้าน ที่ตำบลบ้านเพ จ.ระยอง


วันเสาร์ที่ 7 สิงหาคม 2564
รมช.สธ. ติดตามการฉีดวัคซีนโควิด 19 เชิงรุกให้กับกลุ่มเปราะบางถึงบ้าน ที่ตำบลบ้านเพ จ.ระยอง
รัฐมนตรีช่วยว่าการกระทรวงสาธารณสุข ลงพื้นตรวจเยี่ยมการให้บริการเชิงรุกฉีดวัคซีนถึงบ้านให้กับกลุ่มผู้สูงอายุ 60 ปีขึ้นไป ติดบ้านติดเตียง และผู้พิการในพื้นที่
รัฐมนตรีช่วยว่าการกระทรวงสาธารณสุข ลงพื้นตรวจเยี่ยมการให้บริการเชิงรุกฉีดวัคซีนถึงบ้านให้กับกลุ่มผู้สูงอายุ 60 ปีขึ้นไป ติดบ้านติดเตียง และผู้พิการในพื้นที่ โดยศูนย์ฉีดวัคซีนตำบลบ้านเพ จ.ระยอง และตรวจเยี่ยมการฉีดวัคซีนไฟเซอร์ให้กับบุคลากรทางการแพทย์ด่านหน้า ที่ศูนย์ฉีดวัคซีนเซ็นทรัลพลาซ่า ระยอง
วันนี้ (7 สิงหาคม 2564) ดร.สาธิต ปิตุเตชะ รัฐมนตรีช่วยว่าการกระทรวงสาธารณสุข พร้อมคณะผู้บริหาร ลงพื้นที่ตรวจเยี่ยมศูนย์ฉีดวัคซีนตำบลบ้านเพ จ.ระยอง และให้สัมภาษณ์ว่า จังหวัดระยองได้จัดบริการเชิงรุกฉีดวัคซีนให้กับประชาชนในพื้นที่ โดยมีทีมแพทย์ พยาบาล จากกลุ่มงานเวชกรรมสังคม โรงพยาบาลระยอง ร่วมกับเครือข่าย รพ.สต. อสม.ในพื้นที่ ออกฉีดวัคซีนโควิด 19 ให้กับผู้สูงอายุ 60 ปีขึ้นไป ผู้ป่วยติดบ้านติดเตียง และผู้พิการถึงที่บ้าน จำนวน 132 ราย เพื่อให้ทุกคนเข้าถึงวัคซีนได้ครอบคลุมและทั่วถึง โดยเฉพาะผู้สูงอายุ 60 ปีขึ้นไป กลุ่ม 7 โรคเรื้อรัง และหญิงตั้งครรภ์ เพื่อลดการป่วยรุนแรงและลดการเสียชีวิต
จากนั้น ดร.สาธิต ได้ไปตรวจเยี่ยมการบริการฉีดวัคซีนไฟเซอร์ให้กับบุคลการการแพทย์ด่านหน้าที่ศูนย์การค้าเซ็นทรัลพลาซ่า ระยอง ซึ่งเป็นจุดฉีดนอกโรงพยาบาล เพื่ออำนวยความสะดวกให้กับประชาชนลดความแออัด และลดความเสี่ยงในการแพร่กระจายเชื้อ โดยจังหวัดระยอง ได้รับการจัดสรรวัคซีนไฟเซอร์เมื่อวันที่ 4 สิงหาคม 2564 ที่ผ่านมา จำนวน 640 ขวด หรือ 3,840 โดส วันนี้ (7 สิงหาคม 2564) ฉีดวัคซีนให้กับเจ้าหน้าที่ รพ.ระยอง 575 ราย เจ้าหน้าที่สำนักงานสาธารณสุขอำเภอเมืองระยองและรพ.สต.ในพื้นที่ 85 ราย รวม 660 ราย และในวันพรุ่งนี้ อีกจำนวน 636 ราย ประกอบด้วยเจ้าหน้าที่ รพ.ระยอง 573 ราย เจ้าหน้าที่สำนักงานสาธารณสุขอำเภอเมืองระยองและรพ.สต.ในพื้นที่จำนวน 63 ราย
ทั้งนี้ สถานการณ์วัคซีนโควิด 19 จังหวัดระยอง ข้อมูล ณ วันที่ 7 สิงหาคม 2564 ฉีดวัคซีนไปแล้ว 236,768 โดส  เข็มที่1 185,928 โดส ซิโนแวค 70,017 โดส แอสตร้าเซนิก้า 71,932 โดส ซิโนฟาร์ม 43,979 โดส เข็มที่ 2 49,541 โดส ซิโนแวค 40,121 โดส แอสตร้าเซนิก้า 5,859 โดส ซิโนฟาร์ม 3,561 โดส และเข็มกระตุ้น 1,299 โดส
******************************* 7 สิงหาคม 2564

ที่มา : https://www.thaigov.go.th/news/contents/details/44546