รัฐบาลไทย-ข่าวทำเนียบรัฐบาล-ปลัด สธ.ย้ำเข้มทุกมาตรการป้องกันโควิด แม้ลดเวลาเคอร์ฟิว ผ่อนคลายเปิดกิจการมากขึ้น


วันอาทิตย์ที่ 17 ตุลาคม 2564
ปลัด สธ.ย้ำเข้มทุกมาตรการป้องกันโควิด แม้ลดเวลาเคอร์ฟิว ผ่อนคลายเปิดกิจการมากขึ้น
ปลัดกระทรวงสาธารณสุขย้ำพื้นที่สีแดงเข้ม 23 จังหวัด แม้ผ่อนคลายลดเวลาเคอร์ฟิวเหลือ 5 ทุ่มถึงตี 3 กิจการเปิดถึง 4 ทุ่ม ช่วยใช้ชีวิตตามปกติมากขึ้น แต่ยังต้องเข้มมาตรการป้องกันตนเองสูงสุดตลอดเวลา เพื่อลดความเสี่ยงการติดเชื้อ
ปลัดกระทรวงสาธารณสุขย้ำพื้นที่สีแดงเข้ม 23 จังหวัด แม้ผ่อนคลายลดเวลาเคอร์ฟิวเหลือ 5 ทุ่มถึงตี 3 กิจการเปิดถึง 4 ทุ่ม ช่วยใช้ชีวิตตามปกติมากขึ้น แต่ยังต้องเข้มมาตรการป้องกันตนเองสูงสุดตลอดเวลา เพื่อลดความเสี่ยงการติดเชื้อ กิจการต่างๆ ใช้มาตรการ COVID Free Setting เร่งรัดฉีดวัคซีนตามเป้าหมาย เพื่ออยู่ร่วมกับโควิดอย่างปลอดภัย รองรับการเปิดเมือง
วันนี้ (17 ตุลาคม 2564) นายแพทย์เกียรติภูมิ วงศ์รจิต ปลัดกระทรวงสาธารณสุข กล่าวว่า ขณะนี้แม้จะประกาศผ่อนคลายมาตรการพื้นที่ควบคุมสูงสุดและเข้มงวด (สีแดงเข้ม) 23 จังหวัด ในเรื่องของการห้ามออกนอกเคหสถาน จากเดิมเวลา 22.00 - 04.00 น. มาเป็นเวลา 23.00 - 03.00 น.  และห้างสรรพสินค้า ร้านสะดวกซื้อ ร้านอาหาร สามารถเปิดได้ถึงเวลา 22.00 น. เริ่มตั้งแต่วันที่ 16 ตุลาคม 2564 ที่ผ่านมา ทำให้ประชาชนกลับเข้าสู่ชีวิตตามปกติมากขึ้น แต่ย้ำว่าต้องเป็นการใช้ชีวิตปกติแบบนิวนอร์มัล คือเข้มมาตรการป้องกันตนเองสูงสุดตลอดเวลา (Universal Prevention) โดยคิดว่าผู้คนรอบข้างรวมถึงตัวเราเองอาจเป็นผู้ติดเชื้อ จึงต้องใช้การป้องกันทุกวิถีทางเพื่อลดความเสี่ยงในการรับหรือแพร่เชื้อ ขณะที่สถานประกอบการต่างๆ ขอให้ใช้มาตรการ COVID Free Setting โดยมีการทำความสะอาด จัดระบบระบายอากาศ เว้นระยะห่าง พนักงานเข้ารับวัคซีนครบโดส และตรวจ ATK ทุก 7 วัน ส่วนผู้รับบริการมีเอกสารรับรองการฉีดวัคซีนหรือผลตรวจ ATK ซึ่งจะเป็นแนวทางในการอยู่ร่วมกับโรคโควิด 19 อย่างปลอดภัย
“ขณะนี้มีการผ่อนคลายมากขึ้น กิจการต่างๆ ทยอยกลับมาเปิดได้ภายในระยะเวลาที่กำหนด อาจทำให้ประชาชนเริ่มวางใจ กลับมาใช้ชีวิตตามปกติ มีการรวมกลุ่มทำกิจกรรม ซึ่งเป็นความเสี่ยงทำให้เกิดการติดเชื้อได้ การจะลดจำนวนผู้ติดเชื้อลง ทุกคนต้องร่วมมือกันทำทุกมาตรการอย่างเคร่งครัด โดยเฉพาะการใส่หน้ากาก เว้นระยะห่าง ล้างมือ ใช้ชุดตรวจ ATK คัดกรองความเสี่ยง เพื่อไม่ให้เกิดการติดเชื้อจำนวนมากและต้องปิดกิจการอีก ซึ่งไม่เป็นผลดีต่อทุกคน” นายแพทย์เกียรติภูมิกล่าว
สำหรับสถานการณ์โรคโควิด 19 ของประเทศไทยวันนี้มีผู้ติดเชื้อรายใหม่ 10,863 ราย รักษาหาย 10,383 ราย เสียชีวิต 68 ราย อยู่ระหว่างการรักษา 107,790 ราย ภาพรวมการติดเชื้อยังทรงตัว ต่างจังหวัดมีแนวโน้มการติดเชื้อสูงขึ้น ส่วน กทม.และปริมณฑล แนวโน้มการติดเชื้อลดลง ซึ่งปัจจัยสำคัญที่จะช่วยลดการป่วยและเสียชีวิตลงได้คือการฉีดวัคซีนให้ครอบคลุม ขณะนี้ได้เร่งจัดสรรวัคซีนไปจังหวัดต่างๆ เพื่อเร่งรัดการฉีดให้ได้ตามเป้าหมาย ร้อยละ 50 ของประชากร ภายในสิ้นเดือนตุลาคมนี้ เพื่อเตรียมรองรับการเปิดเมือง โดยเฉพาะจังหวัดนำร่องท่องเที่ยวในวันที่ 1 พฤศจิกายน 2564 โดยวันที่ 16 ตุลาคม 2564 สามารถฉีดวัคซีนได้เพิ่มขึ้น 1,063,719 โดส สะสม 65,202,741 โดส แบ่งเป็นเข็มแรก 37,446,713 ราย คิดเป็นร้อยละ 52
ของประชากร เข็ม 2 จำนวน 25,825,201 ราย คิดเป็นร้อยละ 35.9 ของประชากร และเข็มที่ 3 จำนวน 1,930,827 ราย คิดเป็นร้อยละ 2.7 ของประชากร
*********************************** 17 ตุลาคม 2564

ที่มา : https://www.thaigov.go.th/news/contents/details/47078