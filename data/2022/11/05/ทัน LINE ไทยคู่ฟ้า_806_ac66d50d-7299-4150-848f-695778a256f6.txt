รัฐบาลไทย-ข่าวทำเนียบรัฐบาล-ครม. ไฟเขียว เดินหน้าร่วมปฏิญญากลาสโกว์ มุ่งหยุดยั้งการสูญเสียพื้นที่ป่าไม้ และส่งเสริมการใช้ประโยชน์ที่ดินอย่างยั่งยืน


วันเสาร์ที่ 16 เมษายน 2565
ครม. ไฟเขียว เดินหน้าร่วมปฏิญญากลาสโกว์ มุ่งหยุดยั้งการสูญเสียพื้นที่ป่าไม้ และส่งเสริมการใช้ประโยชน์ที่ดินอย่างยั่งยืน
.....
ที่ประชุม ครม. (12 เม.ย. 65) เห็นชอบให้ประเทศไทยเข้าร่วมปฏิญญากลาสโกว์ของผู้นำด้านป่าไม้และการใช้ประโยชน์ที่ดิน เพื่อแสดงออกถึงความตั้งใจของไทยที่จะหยุดยั้งการสูญเสียป่าไม้และความเสื่อมโทรมของที่ดิน สร้างความสมดุลระหว่างการปล่อยและการดูดกลับก๊าซเรือนกระจก และรักษาไว้ซึ่งการบริการของระบบนิเวศ ร่วมกับ 143 ประเทศ
.
สำหรับการดำเนินงานที่สำคัญ ประกอบด้วย การอนุรักษ์ป่าไม้และระบบนิเวศบนบก, สนับสนุนนโยบายการค้าและการพัฒนาที่เชื่อมโยงกับการผลิตและการบริโภคที่ยั่งยืน, เสริมสร้างภูมิคุ้มกันให้กับชุมชนท้องถิ่น, ดำเนินนโยบายการเกษตรยั่งยืนและความมั่นคงด้านอาหาร, สนับสนุนด้านการเงินเพื่อการเกษตรและการจัดการป่าไม้ที่ยั่งยืน และอำนวยความสะดวกให้เกิดเงินทุนหมุนเวียนให้สอดคล้องกับเป้าหมายการฟื้นฟูพื้นที่ป่าและที่ดินจากความเสื่อมโทรม
.
การเข้าร่วมปฏิญญาฯ ครั้งนี้ จะสอดคล้องกับนโยบายของรัฐบาลตามยุทธศาสตร์ชาติ 20 ปี เพื่อเพิ่มพื้นที่ป่าไม้ให้ได้ร้อยละ 55 และบรรลุความเป็นกลางทางคาร์บอนภายในปี ค.ศ.2050 และการปล่อยก๊าซเรือนกระจกสุทธิเป็นศูนย์ภายในปี ค.ศ.2065 ตามที่นายกรัฐมนตรี ได้กล่าวถ้อยแถลงต่อที่ประชุมสุดยอดผู้นำโลกในการประชุม COP26 เมื่อเดือน พ.ย. 64 ณ เมืองกลาสโกว์ สหราชอาณาจักร รวมถึงสร้างบทบาทและภาพลักษณ์ของประเทศไทยด้านการอนุรักษ์และใช้ประโยชน์จากทรัพยากรป่าไม้และที่ดินอย่างยั่งยืนในเวทีระหว่างประเทศ
#ไทยคู่ฟ้า #ร่วมต้านโควิด19
-------------------

ที่มา : https://www.thaigov.go.th/news/contents/details/53639