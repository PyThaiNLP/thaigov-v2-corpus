รัฐบาลไทย-ข่าวทำเนียบรัฐบาล-รมว.พม. แถลงข่าวเปิด ศูนย์ ซ่อม สร้าง สุข ศูนย์กลางบริการซ่อมแซมเครื่องช่วยความพิการครบวงจรแห่งแรกของจังหวัดพิษณุโลก


วันอังคารที่ 13 กรกฎาคม 2564
รมว.พม. แถลงข่าวเปิด ศูนย์ ซ่อม สร้าง สุข ศูนย์กลางบริการซ่อมแซมเครื่องช่วยความพิการครบวงจรแห่งแรกของจังหวัดพิษณุโลก
รมว.พม. แถลงข่าวเปิด ศูนย์ ซ่อม สร้าง สุข ศูนย์กลางบริการซ่อมแซมเครื่องช่วยความพิการครบวงจรแห่งแรกของจังหวัดพิษณุโลก
วันที่ 10 ก.ค. 64 เวลา 13.00 น. ที่วิทยาลัยเทคนิคพิษณุโลก นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) และนายสุชาติ ชาติวรรณ ผู้อำนวยการวิทยาลัยเทคนิคพิษณุโลก ร่วมแถลงข่าวการเปิดให้บริการ ศูนย์ ซ่อม สร้าง สุข จังหวัดพิษณุโลก ภายใต้การบูรณาการความร่วมมือระหว่างกระทรวงการพัฒนาสังคมและความมั่นคงของมนุษย์ (พม.) โดยสำนักงานพัฒนาสังคมและความมั่นคงของมนุษย์จังหวัดพิษณุโลก วิทยาลัยเทคนิคพิษณุโลก องค์การบริหารส่วนจังหวัดพิษณุโลก และสำนักงานสาธารณสุขจังหวัดพิษณุโลก เพื่อเป็นศูนย์กลางการให้บริการซ่อมแซมกายอุปกรณ์หรือเครื่องช่วยความพิการแบบครบวงจรแห่งแรกของจังหวัดพิษณุโลก อีกทั้งเป็นศูนย์การฝึกทักษะการซ่อมแซมกายอุปกรณ์หรือเครื่องช่วยความพิการให้กับกลุ่มเปราะบางและประชาชนทั่วไป เพื่อส่งเสริมอาชีพใหม่และสร้างสร้างรายได้ที่มั่นคง
นายจุติ กล่าวว่า รัฐบาลโดย พลเอก ประยุทธ์ จันทร์โอชา นายกรัฐมนตรี ได้ขับเคลื่อนนโยบายการแก้ไขปัญหาความเดือดร้อน เพื่อยกระดับคุณภาพชีวิตความเป็นอยู่ของประชาชน อีกทั้งเร่งฟื้นฟูเศรษฐกิจและสังคมที่ได้รับผลกระทบจากสถานการณ์การแพร่ระบาดของโรคติดเชื้อไวรัสโคโรนา 2019 (โควิด-19) สำหรับครัวเรือนกลุ่มเปราะบาง อาทิ ครัวเรือนที่มีรายได้น้อย ครัวเรือนยากจนที่มีเด็กเล็ก แม่เลี้ยงเดี่ยว ผู้สูงอายุ คนพิการ รวมถึงผู้ที่มีปัญหาด้านที่อยู่อาศัย ขาดรายได้ใช้จ่ายในการครองชีพ นับเป็นกลุ่มเสี่ยงสูงที่ได้รับผลกระทบโดยตรงจากสถานการณ์ดังกล่าว ทั้งนี้ กระทรวง พม. โดยสำนักงานพัฒนาสังคมและความมั่นคงของมนุษย์จังหวัดพิษณุโลก จึงได้บูรณาการความร่วมมือกับหน่วยงานที่เกี่ยวข้องในพื้นที่ เพื่อขับเคลื่อน ศูนย์ ซ่อม สร้าง สุข จังหวัดพิษณุโลก ตามนโยบายของกระทรวง พม. ที่มอบหมายให้หน่วยงานในพื้นที่ทุกจังหวัดทั่วประเทศเร่งดำเนินการให้ความช่วยเหลือครัวเรือนกลุ่มเปราะบางอย่างเร่งด่วน ภายใต้แนวคิด สร้างอาชีพ สร้างรายได้ ให้แก่ชุมชน หลังภัยโควิด - 19 ด้วยกิจกรรมที่มุ่งส่งเสริมอาชีพใหม่และสร้างรายได้ที่มั่นคง
นายจุติ กล่าวเพิ่มเติมว่า ปัจจุบัน จังหวัดพิษณุโลก มีประชาชนที่ถูกเลิกจ้างและว่างงาน จำนวนทั้งสิ้น 15,970 คน และมีคนพิการที่มีบัตรประจำตัวคนพิการ ตามพระราชบัญญัติส่งเสริมและพัฒนาคุณภาพชีวิตคนพิการ พ.ศ. 2550 จำนวนทั้งสิ้น 31,131 คน ประกอบด้วยคนพิการทางการเคลื่อนไหวหรือร่างกาย จำนวน 18,660 คน คิดเป็นร้อยละ 60 ซึ่งมีความจำเป็นพิเศษที่ต้องใช้กายอุปกรณ์หรือเครื่องช่วยความพิการ เพื่อให้สามารถประกอบกิจวัตรประจำวัน เดินทางออกสู่สังคม และประกอบอาชีพได้ เมื่อกายอุปกรณ์หรือเครื่องช่วยความพิการเกิดการชำรุด ทำให้จำเป็นต้องได้รับการซ่อมแซมให้สามารถใช้งานได้ตามปกติ แต่ส่วนใหญ่ไม่สามารถหาสถานที่ซ่อมแซมได้ จึงต้องปล่อยทิ้งอย่างน่าเสียดาย ดังนั้น ศูนย์ ซ่อม สร้าง สุข จังหวัดพิษณุโลก จะเข้ามาช่วยให้บริการซ่อมแซมกายอุปกรณ์หรือเครื่องช่วยความพิการให้แก่คนพิการ รวมทั้งผู้สูงอายุ อีกทั้งเป็นศูนย์ฝึกทักษะอาชีพการซ่อมแซมให้กับกลุ่มเปราะบางและประชาชนทั่วไป ก่อให้เกิดการส่งเสริมอาชีพใหม่และสร้างรายได้ที่มั่นคง ส่งผลต่อการยกระดับคุณภาพชีวิตที่ดีอย่างมั่นคงต่อไป

ที่มา : https://www.thaigov.go.th/news/contents/details/43721