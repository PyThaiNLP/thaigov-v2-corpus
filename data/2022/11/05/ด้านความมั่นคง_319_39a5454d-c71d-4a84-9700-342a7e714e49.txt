รัฐบาลไทย-ข่าวทำเนียบรัฐบาล-มหาดไทยประชุมร่วมประธานผู้ตรวจการแผ่นดิน ขับเคลื่อนโครงการเพิ่มทักษะด้านอาชีพแก่นักเรียนครอบครัวยากจนที่ไม่ได้เรียนต่อหลังจบการศึกษาภาคบังคับในระดับจังหวัด


วันจันทร์ที่ 11 ตุลาคม 2564
พิมพ์
มหาดไทยประชุมร่วมประธานผู้ตรวจการแผ่นดิน ขับเคลื่อนโครงการเพิ่มทักษะด้านอาชีพแก่นักเรียนครอบครัวยากจนที่ไม่ได้เรียนต่อหลังจบการศึกษาภาคบังคับในระดับจังหวัด
มหาดไทยประชุมร่วมประธานผู้ตรวจการแผ่นดิน ขับเคลื่อนโครงการเพิ่มทักษะด้านอาชีพแก่นักเรียนครอบครัวยากจนที่ไม่ได้เรียนต่อหลังจบการศึกษาภาคบังคับในระดับจังหวัด สร้างโอกาสที่เท่าเทียม ลดความเหลื่อมล้ำ เพื่อคุณภาพชีวิตที่ดีเพิ่มขึ้นของนักเรียนกลุ่มเปราะบาง
วันนี้ (11 ต.ค. 64) เวลา 09.00 น. ที่ห้องประชุมราชสีห์ ศาลาว่าการกระทรวงมหาดไทย นายอรรษิษฐ์ สัมพันธรัตน์ รองปลัดกระทรวงมหาดไทย ได้รับมอบหมายจาก นายสุทธิพงษ์ จุลเจริญ ปลัดกระทรวงมหาดไทย ให้การต้อนรับ นายสมศักดิ์ สุวรรณสุจริต ประธานผู้ตรวจการแผ่นดิน และคณะผู้บริหารสำนักงานผู้ตรวจการแผ่นดิน ในการประชุมชี้แจงผู้ว่าราชการจังหวัดและคณะกรรมการขับเคลื่อนโครงการเพิ่มทักษะด้านอาชีพแก่นักเรียนครอบครัวยากจนที่ไม่ได้เรียนต่อหลังจบการศึกษาภาคบังคับในระดับจังหวัดปีงบประมาณ พ.ศ. 2565 ผ่านระบบวีดิทัศน์ทางไกล VCS โดยมี นายไตรภพ วงศ์ไตรรัตน์ หัวหน้าผู้ตรวจราชการกระทรวงมหาดไทย นางนิศากร วิศิษฏ์สรอรรถ รองผู้ว่าราชการจังหวัดนนทบุรี รักษาการในตำแหน่งที่ปรึกษาด้านการบริหารงานจังหวัดแบบบูรณาการ นายพิริยะ ฉันทดิลก รองอธิบดีกรมการปกครอง นายทวี เสริมภักดีกุล รองอธิบดีกรมส่งเสริมการปกครองท้องถิ่น นายทรงกลด สว่างวงศ์ รองผู้ว่าราชการจังหวัดกาฬสินธุ์ ปฏิบัติหน้าที่ผู้ช่วยปลัดกระทรวงมหาดไทย ด้านนโยบายและยุทธศาสตร์ พร้อมด้วยผู้แทนกระทรวง กรม ที่เกี่ยวข้อง ร่วมประชุม
นายอรรษิษฐ์ สัมพันธรัตน์ รองปลัดกระทรวงมหาดไทย กล่าวว่า โครงการเพิ่มทักษะด้านอาชีพแก่นักเรียนครอบครัวยากจนที่ไม่ได้เรียนต่อหลังจบการศึกษาภาคบังคับในระดับจังหวัดเป็นโครงการที่ริเริ่มโดยสำนักงานผู้ตรวจการแผ่นดิน ซึ่งได้เล็งเห็นความสำคัญของนักเรียนครอบครัวยากจนที่ไม่ได้เรียนต่อหลังสำเร็จการศึกษาภาคบังคับ และต้องออกจากการศึกษาเพื่อไปประกอบอาชีพช่วยเหลือและบรรเทาภาระของครอบครัว ถือเป็นปัญหาความเหลื่อมล้ำด้านโอกาสทางการศึกษา นำไปสู่การมีคุณภาพชีวิตที่แตกต่างกัน กลายเป็นกลุ่มเปราะบาง และขาดการพัฒนาความรู้ ทักษะ ที่จำเป็นในการทำงาน ส่งผลให้กลายเป็นแรงงานที่ไร้ฝีมือในระบบเศรษฐกิจ ดังนั้น การที่สำนักงานผู้ตรวจการแผ่นดินร่วมกับหน่วยงานที่เกี่ยวข้องได้ร่วมการขับเคลื่อนโครงการฯ จึงถือเป็นโอกาสอันดีที่จะช่วยให้นักเรียนในฐานะ “ทรัพยากรมนุษย์ที่สำคัญของชาติ” ได้รับโอกาสในการเข้าถึงระบบการศึกษาหรือการพัฒนาทักษะฝีมือที่จำเป็นสำหรับตลาดแรงงาน เพื่อสามารถยกระดับคุณภาพชีวิตของตนเองให้ดีขึ้น  ซึ่งจากการทำงานในปีที่ผ่านมา กระทรวงมหาดไทยได้มอบหมายให้ผู้ว่าราชการจังหวัดบูรณาการร่วมมือกับภาคส่วนต่าง ๆ ขับเคลื่อนโครงการฯ อย่างต่อเนื่อง รวมถึงกรมการปกครองได้ดำเนินการประชาสัมพันธ์โครงการผ่าน DOPA Channel และได้กำหนดเป็นประเด็นการตรวจติดตามของผู้ตรวจราชการกระทรวงมหาดไทย
นายสมศักดิ์ สุวรรณสุจริต ประธานผู้ตรวจการแผ่นดิน กล่าวว่า โครงการเพิ่มทักษะด้านอาชีพแก่นักเรียนครอบครัวยากจนที่ไม่ได้เรียนต่อหลังจบการศึกษาภาคบังคับในระดับจังหวัด ปีงบประมาณ พ.ศ. 2565 เป็นความร่วมมือของภาคส่วนต่าง ๆ ในจังหวัด ทั้งส่วนราชการ องค์กรปกครองส่วนท้องถิ่น และองค์กรภาคเอกชน ในการขับเคลื่อนเพื่อช่วยให้นักเรียนกลุ่มเป้าหมายมีอาชีพสุจริตที่มั่นคง มีรายได้สูงขึ้น และมีคุณภาพชีวิตที่ดี ซึ่งทุกจังหวัดได้เริ่มดำเนินโครงการฯ ตั้งแต่ปีงบประมาณ พ.ศ. 2563 เป็นต้นมา ซึ่งตลอด 2 ปีที่ผ่านมาที่ได้ดำเนินการขับเคลื่อนโครงการพบว่า ในหลายจังหวัดได้ประสบปัญหาระหว่างการดำเนินโครงการในหลายขั้นตอน และหน่วยงานที่เกี่ยวข้องในส่วนกลางได้พยายามแก้ไขปัญหาและสนับสนุนการดำเนินงานมาอย่างต่อเนื่อง โดยเฉพาะอย่างยิ่งเรื่องงบประมาณสนับสนุนของจังหวัดในการจัดประชุมชี้แจงครูแนะแนว และการพัฒนาทักษะอาชีพให้แก่นักเรียนกลุ่มเป้าหมาย ซึ่งการบูรณาการความร่วมมือในการดูแลนักเรียนกลุ่มเป้าหมาย ตั้งแต่ต้นน้ำ ด้วยการสำรวจนักเรียนกลุ่มเป้าหมาย (ครูแนะแนว) กลางน้ำ ด้วยการฝึกอบรมเพิ่มทักษะด้านอาชีพ (พัฒนาฝีมือแรงงานจังหวัด) การสนับสนุนเงินสงเคราะห์ระหว่างอบรม (พัฒนาสังคมและความมั่นคงของมนุษย์จังหวัด) และปลายน้ำ การเตรียมตลาดแรงงานรองรับนักเรียนกลุ่มเป้าหมายที่ผ่านการอบรมเพิ่มทักษะด้านอาชีพ (จัดหางานจังหวัด หอการค้าจังหวัด และสภาอุตสาหกรรมจังหวัด) สิ่งที่นักเรียนกลุ่มเป้าหมายจะได้รับจากการเข้าร่วมโครงการ คือ เรียนฟรี พักฟรี กินฟรี ได้รับเงินสนับสนุนช่วยเหลือระหว่างการฝึกอบรม โอกาสมีงานทำสูง ได้รับค่าแรงรายวันที่สูงกว่าค่าแรงขั้นต่ำ ดูช่องทางพัฒนาศักยภาพฝีมือแรงงาน โดยปัจจัยสำคัญที่นำมาซึ่งความสำเร็จในการขับเคลื่อนโครงการฯ มีปัจจัยที่สำคัญ 3 ประการ คือ ประการที่ 1 บทบาทของผู้ว่าราชการจังหวัดหรือรองผู้ว่าราชการจังหวัดในฐานะประธานกรรมการขับเคลื่อนโครงการฯ ประการที่ 2 ความร่วมมือของคณะกรรมการขับเคลื่อนโครงการจังหวัด และประการที่ 3 บทบาทของคุณครูแนะแนว และเนื่องจากในขณะนี้ใกล้จะถึงระยะเวลาเริ่มต้นการดำเนินโครงการในปีงบประมาณ พ.ศ. 2565 ดังนั้น การประชุมชี้แจงในวันนี้จะเป็นประโยชน์อย่างยิ่งต่อคณะกรรมการขับเคลื่อนโครงการของจังหวัด ในการทบทวนข้อขัดข้อง สภาพปัญหาในปีที่ผ่านมา เพื่อเตรียมการในการขับเคลื่อนโครงการในปีงบประมาณ พ.ศ. 2565 ในนามของผู้ตรวจการแผ่นดินและสำนักงานผู้ตรวจการแผ่นดินและหน่วยงานส่วนกลาง ที่เป็นหน่วยสนับสนุนโครงการ ขอขอบคุณผู้ว่าราชการจังหวัด รองผู้ว่าราชการจังหวัด และคณะกรรมการขับเคลื่อนของจังหวัดทุกจังหวัด ที่ได้ให้ความสำคัญและร่วมกันขับเคลื่อนโครงการในปีงบประมาณที่ผ่านมาด้วยดี และหวังเป็นอย่างยิ่งว่าการดำเนินโครงการในปีงบประมาณ พ.ศ. 2565 และปีต่อ ๆ ไป จะได้รับความร่วมมือจากทุกท่านด้วยดี เพื่อพวกเราจะได้ภาคภูมิใจร่วมกันที่ได้เป็นส่วนหนึ่งในการดูแลนักเรียนกลุ่มเป้าหมาย คือ นักเรียนครอบครัวยากจนที่ไม่ได้เรียนต่อหลังจบการศึกษาภาคบังคับปีละนับหมื่นรายจากทุกจังหวัดทั่วประเทศ ให้พวกเขาเหล่านั้นสามารถเข้าสู่ตลาดแรงงานในฐานะแรงงานมีฝีมือ อันจะช่วยให้นักเรียนกลุ่มเป้าหมายดังกล่าวมีอาชีพสุจริตที่มั่นคง ได้รับค่าจ้างที่สูงขึ้น และมีคุณภาพชีวิตที่ดี
นายอรรษิษฐ์ สัมพันธรัตน์ รองปลัดกระทรวงมหาดไทย กล่าวเพิ่มเติมว่า กระทรวงมหาดไทยมีความยินดีที่จะร่วมกับส่วนราชการต่าง ๆ ขับเคลื่อนโครงการเพิ่มทักษะด้านอาชีพแก่นักเรียนครอบครัวยากจนที่ไม่ได้เรียนต่อหลังจบการศึกษาภาคบังคับในระดับจังหวัด ปีงบประมาณ พ.ศ. 2565 ให้ประสบความสำเร็จ โดยขอให้ผู้ว่าราชการจังหวัดให้ความสำคัญในการสนับสนุนงานร่วมกับทุกภาคส่วน อันจะเป็นประโยชน์กับนักเรียนซึ่งจะเป็นกำลังสำคัญของประเทศชาติในอนาคตต่อไป สอดคล้องกับ SDGs GOAL การพัฒนาที่ยั่งยืนของสหประชาชาติ ข้อ 4. การศึกษาที่เท่าเทียม (Quality Education) ซึ่งการที่เราให้การศึกษาที่ครอบคลุมหรือเท่าเทียม จะทำให้ทุกคนได้ลดความเหลื่อมล้ำได้ระดับหนึ่ง และเป็นการเพิ่มทักษะเทคนิคทางอาชีพอีกด้วย เพื่อให้คนที่ไม่ได้ศึกษาต่อ ได้มีคุณภาพชีวิตและมีทักษะการทำงานเพิ่มขึ้น ทั้งนี้ ความสำเร็จของโครงการขึ้นอยู่กับท่านผู้ว่าราชการจังหวัดที่จะช่วยบูรณาการหน่วยงานต่าง ๆ ในจังหวัดทุกภาคส่วน จึงขอให้ผู้ว่าราชการจังหวัดให้ความสำคัญ ติดตามความก้าวหน้าอย่างใกล้ชิด และแจ้งความคืบหน้าของโครงการในที่ประชุมประจำเดือน พร้อมทั้ง มอบหมายประชาสัมพันธ์จังหวัดดำเนินการประชาสัมพันธ์การดำเนินงานอย่างต่อเนื่อง เพื่อให้เกิดการสร้างความรับรู้อันจะส่งผลให้โครงการเพิ่มทักษะด้านอาชีพแก่นักเรียนครอบครัวยากจนที่ไม่ได้เรียนต่อหลังจบการศึกษาภาคบังคับในระดับจังหวัดปีงบประมาณ พ.ศ. 2565 เป็นที่แพร่หลายอย่างทั่วถึง เกิดประโยชน์ตามวัตถุประสงค์ของโครงการฯ อย่างยั่งยืน

ที่มา : https://www.thaigov.go.th/news/contents/details/46862