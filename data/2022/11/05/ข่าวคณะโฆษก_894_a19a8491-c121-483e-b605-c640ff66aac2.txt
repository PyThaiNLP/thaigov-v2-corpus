รัฐบาลไทย-ข่าวทำเนียบรัฐบาล-​โฆษกรัฐบาลขอบคุณกำลังใจจากคนไทย หนุน "พล.อ.ประยุทธ์" มุ่งแก้ไขปัญหาบ้านเมืองและช่วยเหลือประชาชน ลั่นยึดประโยชน์ประเทศสูงสุด ไม่สนเกมการเมือง


วันเสาร์ที่ 22 มกราคม 2565
พิมพ์
​โฆษกรัฐบาลขอบคุณกำลังใจจากคนไทย หนุน "พล.อ.ประยุทธ์" มุ่งแก้ไขปัญหาบ้านเมืองและช่วยเหลือประชาชน ลั่นยึดประโยชน์ประเทศสูงสุด ไม่สนเกมการเมือง
​โฆษกรัฐบาลขอบคุณกำลังใจจากคนไทย หนุน "พล.อ.ประยุทธ์" มุ่งแก้ไขปัญหาบ้านเมืองและช่วยเหลือประชาชน ลั่นยึดประโยชน์ประเทศสูงสุด ไม่สนเกมการเมือง
วันที่ 22 มกราคม 2565 นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรี และรัฐมนตรีว่าการกระทรวงกลาโหม มุ่งทำงานเพื่อประเทศชาติและประชาชน โดยขณะนี้ปัญหาเร่งด่วนที่ท่านให้ความสำคัญอย่างมากคือ การแก้ไขปัญหาสถานการณ์โควิด-19 ปัญหาคุณภาพชีวิตของประชาชน และปัญหาราคาสินค้า ซึ่งทุกวันท่านนายกฯ ได้สั่งการให้หน่วยงานที่เกี่ยวข้องเร่งเช้าไปแก้ไขปัญหา ดังนั้น นายกฯ จึงไม่อยากจะมาเสียเวลากับเกมการเมือง ทั้งนี้ นายกฯ ยืนยันมาตลอดว่าไม่ได้ยึดติดกับอำนาจ ท่านมีแต่ความห่วงใย และตั้งใจเข้ามาพัฒนาประเทศเพื่อประโยชน์สูงสุดของประชาชน เชื่อว่าประชาชนเองก็เข้าใจดี ที่ผ่านมาจึงเห็นประชาชนให้กำลังใจท่านนายกฯ มากมาย ต้องขอขอบคุณกำลังใจจากคนไทยทุกคนด้วย
นายธนกร กล่าวอีกว่า ที่ผ่านมานายกฯ ตั้งใจทำงานจนสามารถแก้ไขปัญหาของประเทศได้ในหลายเรื่อง และยังวางแนวทางการบริหารประเทศต่อไปข้างหน้าตามบริบทโลกที่เปลี่ยนแปลง เพื่อวางโครงสร้างรากฐานที่ดีของประเทศในอนาคต นอกจากนี้ ยังสั่งการให้หน่วยงานที่เกี่ยวข้องติดตามสถานการณ์ที่จะกระทบต่อคุณภาพชีวิตประชาชนอย่างใกล้ชิดและต่อเนื่อง โดยในด้านระบบสาธารณสุขของไทยนั้น จากการประเมินยังคงอยู่ในระดับที่น่าพอใจ ซึ่งท่านนายกฯ ได้กำชับด้วยว่า ให้ดูแลพี่น้องประชาชนอย่างดีที่สุด และถ้าเป็นไปได้ก็ไม่อยากจะให้มีผู้เสียชีวิตแม้แต่คนเดียว ดังนั้น จึงจำเป็นต้องดูหลายๆ มาตรการควบคู่กันไป ทั้งมาตรการผ่อนคลาย การเปิดรับนักท่องเที่ยว และมาตรการทางเศรษฐกิจ อย่างไรก็ตาม ไม่อยากให้มีการนำไปตีความในทางที่ผิด เพราะอาจจะทำให้การแก้ปัญหานั้นยากยิ่งขึ้นได้
"นายกฯ บริหารประเทศโดยดูสถานการณ์ของโลกควบคู่ไปด้วย ดังนั้น รัฐบาลภายใต้การนำของท่านนายกฯ จึงพร้อมดำเนินการแก้ไขสิ่งต่างๆ ให้สอดคล้องกับสถานการณ์ และพร้อมรับฟังความคิดเห็นจากภาคส่วนต่างๆ โดยนายกฯ ได้รับรายงานและรับฟังปัญหาของพี่น้องประชาชนอยู่ทุกวัน ซึ่งนายกฯ ย้ำเสมอว่า ขณะนี้เป็นเวลาที่ทุกคนควรร่วมมือกันในการแก้ไขปัญหา และอย่านำการเมืองมาเกี่ยวพันในทุกเรื่อง"นายธนกร กล่าว

ที่มา : https://www.thaigov.go.th/news/contents/details/50777