รัฐบาลไทย-ข่าวทำเนียบรัฐบาล-“อนุทิน” เผย ตร.เร่งติดตามนักท่องเที่ยวติดโควิดหนีกักตัว ย้ำการชะลอ Test &Go ไม่ใช่ปิดประเทศ


วันพุธที่ 22 ธันวาคม 2564
“อนุทิน” เผย ตร.เร่งติดตามนักท่องเที่ยวติดโควิดหนีกักตัว ย้ำการชะลอ Test &Go ไม่ใช่ปิดประเทศ
รองนายกรัฐมนตรีและรัฐมนตรีว่าการกระทรวงสาธารณสุข เผย ผลตรวจเบื้องต้นพบผู้ติดเชื้อโอมิครอน 104 ราย ยืนยันแล้ว 27 ราย เร่งติดตามผู้สัมผัสเพิ่มเติม ส่วนนักท่องเที่ยวอิสราเอลหลบหนีการกักตัว ตำรวจกำลังเร่งติดตาม หากพบจะให้รักษาก่อนดำเนินคดี
รองนายกรัฐมนตรีและรัฐมนตรีว่าการกระทรวงสาธารณสุข เผย ผลตรวจเบื้องต้นพบผู้ติดเชื้อโอมิครอน 104 ราย ยืนยันแล้ว 27 ราย เร่งติดตามผู้สัมผัสเพิ่มเติม ส่วนนักท่องเที่ยวอิสราเอลหลบหนีการกักตัว ตำรวจกำลังเร่งติดตาม หากพบจะให้รักษาก่อนดำเนินคดี ย้ำขณะนี้ชะลอ Test &Go ไม่ใช่ปิดประเทศ ยังเดินทางมาได้แต่ต้องเข้าระบบกักตัวหรือภูเก็ตแซนด์บ็อกซ์
วันนี้ (22 ธันวาคม 2564) นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข ให้สัมภาษณ์ว่า จากการตรวจเบื้องต้นพบผู้ติดเชื้อโควิด 19 สายพันธุ์โอมิครอนสะสม 104 ราย ตรวจยืนยันแล้ว 27 ราย ส่วนกรณีครอบครัวหนึ่งที่ จ.กาฬสินธุ์ เดินทางกลับมาจากต่างประเทศ ผลการตรวจไม่พบเชื้อ ต่อมาในภายหลังพบการติดเชื้อเป็นสายพันธุ์โอมิครอน มีประวัติเดินทางไปหาลูกเขยที่ จ.อุดรธานี กำลังอยู่ระหว่างติดตามผู้สัมผัสเพิ่มเติม
นายอนุทินกล่าวว่า ข้อมูลเบื้องต้นสายพันธุ์โอมิครอนอาการไม่ได้รุนแรงมากกว่าเดลตา แต่อาจติดเชื้อเร็วกว่า อย่างไรก็ตาม เรื่องนี้ต้องพิจารณาเทียบบริบทระหว่างไทยและยุโรป ซึ่งประเทศไทยเข้มมาตรการป้องกันตัวมากกว่า 90% จึงอย่าเพิ่งกังวลจนกว่าจะมีข้อมูลพิสูจน์ทางการแพทย์ชัดเจน ส่วนยาและวัคซีนยังมีเพียงพอ ขอให้ช่วยกันเข้มมาตรการป้องกันตนเองสูงสุด และ COVID Free Setting ไปรับวัคซีนเข็ม 3 ตามกำหนด ส่วนระบบการรักษา มีการดูแลที่บ้านและชุมชน รวมถึงมีโรงพยาบาลสนามและฮอสปิเทลรองรับ ทำให้โรงพยาบาลสามารถรองรับหากมีผู้ป่วยอาการหนักได้
นายอนุทินกล่าวต่อว่า สำหรับนักท่องเที่ยวชาวอิสราเอลที่ติดโควิดหลบหนีออกจากโรงแรมกักตัวย่านสุขุมวิท ตำรวจกำลังเร่งติดตาม เมื่อพบตัวจะรีบรักษาก่อนแล้วจึงดำเนินการตามกฎหมาย โดยการเดินทางเข้าประเทศขณะนี้จะใช้ระบบกักตัวและภูเก็ตแซนด์บ็อกซ์ ส่วนผู้ที่ได้รับอนุญาตให้เข้ามาแล้วจะเพิ่มมาตรการตรวจ RT-PCR อีกครั้งในวันที่ 7 ยืนยันว่าการชะลอ Test &Go ไม่ได้เป็นการปิดประเทศชั่วคราวตามที่กังวล โดยจะประเมินอีกครั้งวันที่ 4 มกราคม 2565 ถ้าสถานการณ์เป็นไปด้วยดีจะเร่งผ่อนคลายให้กลับมาตามเดิม
*********************************** 22 ธันวาคม 2564

ที่มา : https://www.thaigov.go.th/news/contents/details/49771