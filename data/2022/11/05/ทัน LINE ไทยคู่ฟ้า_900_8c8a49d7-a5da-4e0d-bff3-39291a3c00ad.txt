รัฐบาลไทย-ข่าวทำเนียบรัฐบาล-นายกฯ สั่ง สธ. เร่งให้ความรู้ “โรคฝีดาษลิง” แก่ ปชช. พร้อมตั้งศูนย์ปฏิบัติการภาวะฉุกเฉินทางสาธารณสุข เฝ้าติดตามสถานการณ์ใกล้ชิด


วันจันทร์ที่ 23 พฤษภาคม 2565
นายกฯ สั่ง สธ. เร่งให้ความรู้ “โรคฝีดาษลิง” แก่ ปชช. พร้อมตั้งศูนย์ปฏิบัติการภาวะฉุกเฉินทางสาธารณสุข เฝ้าติดตามสถานการณ์ใกล้ชิด
.....
ข่าวการแพร่ระบาดของไวรัส “ฝีดาษลิง” ที่เกิดขึ้นในขณะนี้ พลเอก ประยุทธ์ จันทร์โอชา นายกรัฐมนตรี ได้ติดตามสถานการณ์อย่างต่อเนื่อง พร้อมแนะนำไปยังกระทรวงสาธารณสุข เร่งดำเนินการให้ความรู้แก่ประชาชน เพื่อไม่ให้ตื่นตระหนก เกิดความเข้าใจที่ถูกต้อง และรู้เท่าทันต่อสถานการณ์โรคต่าง ๆ ที่เกิดขึ้นในโลก
.
กรมควบคุมโรค แจ้งว่า "โรคฝีดาษลิง" ไม่ใช่โรคใหม่ แต่โรคนี้เกิดจากเชื้อไวรัสกลุ่ม Poxviridae จัดอยู่ในจีนัส Orthopoxvirus พบได้ในสัตว์หลายชนิด โดยเฉพาะสัตว์ตระกูลลิงและสัตว์ฟันแทะ ซึ่งการแพร่เชื้อจากคนสู่คน “แม้มีโอกาสน้อยแต่อาจเกิดขึ้นได้” จากการสัมผัสใกล้ชิดกับผู้ป่วยผ่านทางสารคัดหลั่ง ทางเดินหายใจ ผิวหนังที่เป็นตุ่ม หรืออุปกรณ์ที่ปนเปื้อนเชื้อ
.
ทั้งนี้ ได้จัดตั้งศูนย์ปฏิบัติการภาวะฉุกเฉินทางสาธารณสุข กรณีโรคฝีดาษลิง (Monkeypox) แล้ว เพื่อเฝ้าติดตามสถานการณ์ แนวโน้ม พร้อมทั้งคาดการณ์สถานการณ์ที่อาจเกิดขึ้นในอนาคต รวมทั้งจัดทำแผนทั้งระยะยาว ระยะกลาง ในการปรับปรุงกลยุทธ์และมาตรการให้เหมาะสม
.
ขณะนี้ ประเทศไทยยัง “ไม่มีรายงานผู้ป่วยโรคฝีดาษลิง” แต่ได้ดำเนินการยกระดับ เพื่อเฝ้าระวังผู้ที่เดินทางจากประเทศเสี่ยงแล้ว โดยขอให้ประชาชนติดตามข่าวสารอย่างใกล้ชิด หากต้องเดินทางไปยังประเทศที่พบผู้ป่วยฝีดาษลิง ควรระมัดระวังโรคดังกล่าว
.
อ่านเพิ่มเติม คลิก https://www.thaigov.go.th/news/contents/details/54848
#ไทยคู่ฟ้า #ร่วมต้านโควิด19
-------------------

ที่มา : https://www.thaigov.go.th/news/contents/details/54877