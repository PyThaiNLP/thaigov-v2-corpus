รัฐบาลไทย-ข่าวทำเนียบรัฐบาล-นายกฯ ชื่นชม สกีทีมชาติไทยคว้าอันดับ 4 ของทวีปเอเชียในการแข่งขันกีฬาโอลิมปิก ฤดูหนาว ปักกิ่ง 2022 (Olympic Games Beijing 2022) พร้อมส่งเสริมนักกีฬาไทยในเวทีระดับโลก


วันอังคารที่ 15 กุมภาพันธ์ 2565
นายกฯ ชื่นชม สกีทีมชาติไทยคว้าอันดับ 4 ของทวีปเอเชียในการแข่งขันกีฬาโอลิมปิก ฤดูหนาว ปักกิ่ง 2022 (Olympic Games Beijing 2022) พร้อมส่งเสริมนักกีฬาไทยในเวทีระดับโลก
นายกฯ ชื่นชม สกีทีมชาติไทยคว้าอันดับ 4 ของทวีปเอเชียในการแข่งขันกีฬาโอลิมปิก ฤดูหนาว ปักกิ่ง 2022 (Olympic Games Beijing 2022) พร้อมส่งเสริมนักกีฬาไทยในเวทีระดับโลก
วันที่ 15 กุมภาพันธ์ 2565 นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ร่วมชื่นชมและยินดีกับนักสกีทีมชาติไทยในการแข่งขันกีฬาโอลิมปิกฤดูหนาว ปักกิ่ง 2022 (Olympic Games Beijing 2022) ครั้งที่ 24 ณ กรุงปักกิ่ง สาธารณรัฐประชาชนจีน ระหว่างวันที่ 4-20 กุมภาพันธ์ 2565 ซึ่งล่าสุด นายนิโคล่า ซานอน สามารถรักษามาตรฐานและทำผลงานได้อย่างยอดเยี่ยมตามเป้าหมายที่คาดหวังไว้ ด้วยการติดอันดับที่ 4 ของทวีปเอเชีย และเป็นอันดับที่ 38 ของโลก จากนักกีฬาทั้งหมด 87 คน ด้วยเวลา 1 นาที 20.83 วินาที เวลารวมสองรอบ 2 นาที 38.36 วินาที ในรายการการแข่งขัน อัลไพน์สกี ชาย ประเภทไจแอนท์ (Alpine skiing: Men's giant slalom) ด้าน นางสาวคาเรน จันเหลือง สามารถทำอันดับได้ที่ 63 จากเดิมอันดับ 84 ด้วยเวลารวม 33 นาที 14 วินาที ในรายการการแข่งขัน สกี ครอสคันทรี ประเภท คลาสสิก หญิง ระยะ 10 กิโลเมตร (Cross-country skiing: Women's 10km classic)
โฆษกรัฐบาลกล่าวเพิ่มเติมว่า นักกีฬาทีมชาติไทยทั้งสองผ่านการเข้าแข่งขันเป็นสมัยที่ 2 หลังจากได้แข่งขันในกีฬาโอลิมปิกฤดูหนาว เกาหลีใต้ 2018 ซึ่งนับเป็นระยะกว่า 4 ปี ที่นักกีฬาได้ฝึกฝน พัฒนาทักษะมาอย่างต่อเนื่อง แสดงให้เห็นถึงผลสำเร็จจากการเตรียมความพร้อมผ่านประสบการณ์และพัฒนาการที่เพิ่มขึ้นในทุกด้าน โดยได้รับการสนับสนุนจากรัฐบาลและการกีฬาแห่งประเทศไทยได้ให้การส่งเสริมอย่างเต็มศักยภาพ ซึ่งทางรัฐบาลพร้อมสนับสนุนกีฬาไทยทุกประเภททั้งในระดับประเทศและในระดับโลก
“นายกฯ ชื่นชมและเห็นถึงความมุ่งมั่นตั้งใจของนักกีฬาทีมชาติไทย ตลอดจนทีมงานที่เกี่ยวข้อง ทุกคนล้วนสร้างชื่อเสียงและความภาคภูมิใจให้กับประเทศไทย แม้ว่าจะไม่ได้รับเหรียญรางวัล แต่ก็น่าชื่นชมเพราะมีผลงานที่ดี ทั้งนี้ รัฐบาลยินดีให้การสนับสนุนและต่อยอดทักษะของนักกีฬาทุกประเภทให้สามารถเข้าแข่งขันได้ในเวทีระดับโลก พร้อมขอส่งกำลังใจให้นักกีฬาทุกคนในการแข่งขันรอบต่อไป เชื่อมั่นว่าความสำเร็จครั้งนี้จะจุดประกายและเป็นแรงบันดาลใจให้กับในักกีฬาไทยในการแข่งขันประเภทอื่นๆ ด้วย” นายธนกรฯ กล่าว
โปรแกรมการแข่งขันของนักกีฬาทีมชาติไทยเหลืออีกทั้งหมด 2 รายการ โดยนายมรรค จันเหลือง จะเข้าแข่งขันอีก 1 รายการ คือ ฟรีสไตล์ 50 กิโลเมตร ในวันที่ 19 กุมภาพันธ์ 2565 และนายนิโคล่า ซานอน จะเข้าแข่งขันอีก 1 รายการ คือ อัลไพน์ slalom ในวันที่ 16 กุมภาพันธ์ 2565 ซึ่งถ่ายทอดสดผ่านทาง T Sports 7 ระบบดิจิทัล ของการกีฬาแห่งประเทศไทยและช่องทางอื่น ๆ

ที่มา : https://www.thaigov.go.th/news/contents/details/51581