รัฐบาลไทย-ข่าวทำเนียบรัฐบาล-ดีอีเอสจัดประชุมคณะกรรมการคุ้มครองข้อมูลส่วนบุคคลนัดแรก


วันเสาร์ที่ 12 กุมภาพันธ์ 2565
ดีอีเอสจัดประชุมคณะกรรมการคุ้มครองข้อมูลส่วนบุคคลนัดแรก
ดีอีเอสจัดประชุมคณะกรรมการคุ้มครองข้อมูลส่วนบุคคลนัดแรก
เมื่อวันที่ 10 กุมภาพันธ์ 2565 นางสาวอัจฉรินทร์ พัฒนพันธ์ชัย ปลัดกระทรวงดิจิทัลเพื่อเศรษฐกิจและสังคม เข้าร่วมประชุมคณะกรรมการคุ้มครองข้อมูลส่วนบุคคล ครั้งที่ 1/2565 ในฐานะรองประธาน และนายเวทางค์ พ่วงทรัพย์ รองปลัดกระทรวงดิจิทัลเพื่อเศรษฐกิจและสังคม ทำหน้าที่ เลขาธิการคณะกรรมการคุ้มครองข้อมูลส่วนบุคคล เป็นเลขานุการการประชุม ณ ห้องประชุม 801 และผ่านสื่ออิเล็กทรอนิกส์
คณะกรรมการคุ้มครองข้อมูลส่วนบุคคล ประกอบด้วยประธานกรรมการ (นายเธียรชัย ณ​ นคร) กรรมการผู้ทรงคุณวุฒิ 9 ท่าน และกรรมการโดยตำแหน่ง 7 ท่าน ประชุมร่วมกันเป็นครั้งแรกเพื่อกำหนดกรอบการทำงานขับเคลื่อนการบังคับใช้กฎหมายคุ้มครองข้อมูลส่วนบุคคล (PDPA) คณะกรรมการฯ ได้กำหนดแผนการทำงานในระยะ 6 เดือนแรกเพื่อผลักดันเรื่องเร่งด่วน ได้แก่ การจัดตั้งสำนักงานและการบังคับใช้กฎหมายลำดับรอง
คณะกรรมการฯ รับทราบการเตรียมการที่ผ่านมาเพื่อรองรับการบังคับใช้กฎหมายของสำนักงานปลัดกระทรวงดิจิทัลเพื่อเศรษฐกิจและสังคม ทำหน้าที่ สำนักงานคณะกรรมการคุ้มครองข้อมูลส่วนบุคคล (สคส.) ทั้งเรื่องการจัดทำ(ร่าง) กฎหมายลำดับรอง (ร่าง) แผนแม่บทส่งเสริมการคุ้มครองข้อมูลส่วนบุคคล (ร่าง) แนวปฏิบัติเกี่ยวกับการคุ้มครองข้อมูลส่วนบุคคล (ร่าง) โครงสร้างอัตรากำลังและแผนปฏิบัติการของสำนักงาน การสร้างความตระหนักรู้และให้คำปรึกษาแก่ทุกภาคส่วน ความร่วมมือกับองค์กรระหว่างประเทศ รวมถึงการเตรียมพัฒนาแพลตฟอร์มภาครัฐเพื่อรองรับการปฏิบัติตามกฎหมายคุ้มครองข้อมูลส่วนบุคคล
คณะกรรมการฯ ให้ความสำคัญกับการสร้างความรู้ความเข้าใจและสร้างความชัดเจนในการบังคับใช้แก่ทุกภาคส่วน เนื่องจากเป็นกฎหมายกลางที่กำหนดมาตรฐานและกลไกในการคุ้มครองข้อมูลส่วนบุคคลของประเทศนอกจากนี้ คณะกรรมการฯ ได้แต่งตั้งคณะอนุกรรมการกฎหมายเพื่อจัดทำแผนกลั่นกรองกฎหมายลำดับรองและเสนอแนวทางการให้ความเห็นและตอบข้อหารือ
***************

ที่มา : https://www.thaigov.go.th/news/contents/details/51484