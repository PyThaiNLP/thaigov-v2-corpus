รัฐบาลไทย-ข่าวทำเนียบรัฐบาล-กรมทางหลวงชนบท ซ่อมสร้างถนนสาย นม.1056 จังหวัดนครราชสีมา แล้วเสร็จพร้อมเปิดให้ประชาชนใช้สัญจร


วันอังคารที่ 23 พฤศจิกายน 2564
กรมทางหลวงชนบท ซ่อมสร้างถนนสาย นม.1056 จังหวัดนครราชสีมา แล้วเสร็จพร้อมเปิดให้ประชาชนใช้สัญจร
กรมทางหลวงชนบท (ทช.) กระทรวงคมนาคม ซ่อมสร้างผิวทางแบบแอสฟัลท์ติกคอนกรีตบนถนนทางหลวงชนบท สาย นม.1056 แยกทางหลวงแผ่นดินหมายเลข 2 - บ้านคำไฮ อำเภอสูงเนิน จังหวัดนครราชสีมา พัฒนาประสิทธิภาพการคมนาคมขนส่ง รองรับปริมาณการจราจรจากพื้นที่อุตสาหกรรม
กรมทางหลวงชนบท (ทช.) กระทรวงคมนาคม ซ่อมสร้างผิวทางแบบแอสฟัลท์ติกคอนกรีตบนถนนทางหลวงชนบท สาย นม.1056 แยกทางหลวงแผ่นดินหมายเลข 2 - บ้านคำไฮ อำเภอสูงเนิน จังหวัดนครราชสีมา พัฒนาประสิทธิภาพการคมนาคมขนส่ง รองรับปริมาณการจราจรจากพื้นที่อุตสาหกรรม เพิ่มความสะดวกปลอดภัยในการเดินทางให้กับประชาชนในพื้นที่และจังหวัดใกล้เคียง ตามนโยบายของนายศักดิ์สยาม ชิดชอบ รัฐมนตรีว่าการกระทรวงคมนาคม ในการยกระดับมาตรฐานทางหลวงชนบท เพื่อสนับสนุนการคมนาคมขนส่ง พัฒนาประสิทธิภาพความปลอดภัยของผู้ใช้เส้นทาง
นายอภิรัฐ ไชยวงศ์น้อย อธิบดีกรมทางหลวงชนบท เปิดเผยว่า ถนนทางหลวงชนบทสาย นม.1056 เป็นเส้นทางเชื่อมต่อระหว่างถนนทางหลวงแผ่นดินหมายเลข 2 กับถนนทางหลวงแผ่นดินหมายเลข 24 และตลอดเส้นทางมีโรงงานอุตสาหกรรมหลายแห่งจึงมีปริมาณการจราจรสูงถึง 6,000 คันต่อวัน ซึ่งส่วนใหญ่เป็นรถบรรทุกและยานพาหนะขนาดใหญ่สัญจรไปมาเป็นจำนวนมาก ส่งผลให้ในช่วงเวลาเร่งด่วนมักเกิดปัญหาการจราจรติดขัด ดังนั้น เพื่อบำรุงรักษาเส้นทางให้สามารถรองรับปริมาณการจราจรที่ขยายตัวเพิ่มมากขึ้น ต้านทานน้ำหนักและแรงสั่นสะเทือนจากยานพาหนะ พร้อมทั้งพัฒนาประสิทธิภาพความสะดวกปลอดภัยในการเดินทางของประชาชนในพื้นที่และจังหวัดใกล้เคียง ทช. จึงได้ดำเนินโครงการซ่อมสร้างผิวทางแบบแอสฟัลท์ติกคอนกรีตด้วยวิธีการปรับปรุงคุณภาพวัสดุชั้นทางเดิมแล้วนำกลับมาใช้งานใหม่ (Pavement  In - Place Recycling) บนถนนทางหลวงชนบทสาย นม.1056 แยกทางหลวงแผ่นดินหมายเลข - บ้านคำไฮ อำเภอสูงเนิน จังหวัดนครราชสีมา ในช่วง กม. ที่ 2+850 - กม. ที่ 4+400 และ ช่วง กม. ที่ 4+640 - กม. ที่ 11+084 โดยขยายผิวจราจรจากเดิมความกว้าง 8 - 9 เมตร เป็นความกว้าง 12 เมตร ปรับปรุงชั้นโครงสร้างพื้นทางและผิวจราจร ระยะทางรวม 7.994 กิโลเมตร โดยใช้งบประมาณทั้งสิ้น 77 ล้านบาท
การซ่อมสร้างผิวทางแบบแอสฟัลท์ติกคอนกรีตด้วยวิธีการปรับปรุงคุณภาพวัสดุชั้นทางเดิมแล้วนำกลับมาใช้งานใหม่ (Pavement  In – Place Recycling) ใช้ระยะเวลาการดำเนินงานที่รวดเร็ว สามารถเปิดการจราจรได้ทันทีหลังจากดำเนินการแล้วเสร็จ สอดคล้องกับสภาพการจราจรในพื้นที่ รวมถึงมีความคุ้มค่าทางด้านเศรษฐศาสตร์จากการปรับปรุงโครงสร้างทางและวัสดุเดิมให้มีความแข็งแรง ปัจจุบันโครงการดังกล่าวดำเนินการแล้วเสร็จสมบูรณ์และเปิดเส้นทางให้ประชาชนใช้สัญจรได้อย่างปลอดภัยเป็นที่เรียบร้อยแล้ว

ที่มา : https://www.thaigov.go.th/news/contents/details/48587