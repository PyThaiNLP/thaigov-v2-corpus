รัฐบาลไทย-ข่าวทำเนียบรัฐบาล-โฆษกรัฐบาลสวน “เสรีพิศุทธ์” อย่ากล่าวหาลอย ๆ มีใบสั่งให้นายกฯ นั่งประธาน ก.ตร.-ก.ต.ช.อัดดูถูกเกียรติตำรวจด้วยกันเอง เหน็บอยากได้รับเกียรติ ก็ต้องรู้จักให้เกียรติด้วย


วันศุกร์ที่ 3 ธันวาคม 2564
พิมพ์
โฆษกรัฐบาลสวน “เสรีพิศุทธ์” อย่ากล่าวหาลอย ๆ มีใบสั่งให้นายกฯ นั่งประธาน ก.ตร.-ก.ต.ช.อัดดูถูกเกียรติตำรวจด้วยกันเอง เหน็บอยากได้รับเกียรติ ก็ต้องรู้จักให้เกียรติด้วย
โฆษกรัฐบาลสวน “เสรีพิศุทธ์” อย่ากล่าวหาลอย ๆ มีใบสั่งให้นายกฯ นั่งประธาน ก.ตร.-ก.ต.ช.อัดดูถูกเกียรติตำรวจด้วยกันเอง เหน็บอยากได้รับเกียรติ ก็ต้องรู้จักให้เกียรติด้วย
วันที่ 3 ธ.ค. 64 นายธนกร วังคงบุญชนะ โฆษกประจำสำนักนายกรัฐมนตรี กล่าวถึงกรณีที่ พล.ต.อ.เสรีพิศุทธ์ เตมียเวช ส.ส.บัญชีรายชื่อ และหัวหน้าพรรคเสรีรวมไทย ระบุว่า คณะกรรมาธิการวิสามัญพิจารณาร่างพระราชบัญญัติตำรวจแห่งชาติ พ.ศ. …. มีมติให้ผู้บัญชาการตำรวจแห่งชาติ (ผบ.ตร.) เป็นประธานคณะกรรมการข้าราชการตำรวจ (ก.ตร.) แต่กลับมีใบสั่งว่า ประธาน ก.ตร. ต้องเป็นนายกรัฐมนตรีเหมือนเดิม และคณะกรรมการนโยบายตำรวจแห่งชาติ (ก.ต.ช.) ยังต้องมีอยู่ โดยให้นายกฯ เป็นประธานว่า หาก พล.ต.อ.เสรีพิศุทธ์มีหลักฐานหรือข้อมูลที่ชัดเจนก็ต้องนำมาแสดงด้วย ไม่ใช่นึกจะกล่าวหานายกฯ ลอย ๆ ก็พูดไปเรื่อย ทั้งนี้ พล.ต.อ.เสรีพิศุทธ์เป็นตำรวจ แต่การให้สัมภาษณ์กลับดูถูกเกียรติตำรวจด้วยกันเอง ต้องให้เกียรติ ผบ.ตร. รวมถึงตำรวจชั้นผู้น้อยด้วย ไม่ควรจะพูดว่า กรรมาธิการฯ บางส่วนแม้จะเป็นข้าราชการตำรวจ แต่ไม่เคยเป็น ผบ.ตร. จึงไม่รู้ปัญหาจริง เพราะฟังแล้วเหมือนกับ พล.ต.อ.เสรีพิศุทธ์กำลังจะบอกว่าตัวเองเป็นเทวดา เก่งอยู่คนเดียวใช่หรือไม่ ถึงได้รู้ทุกเรื่อง
“พล.ต.อ.เสรีพิศุทธ์ ยังไม่ให้เกียรติเพื่อน ส.ส.ด้วยกันที่ทำหน้าที่เป็นกรรมาธิการฯ ในสภาฯ ถึงขนาดเอ่ยปากว่า ถ้ากรรมาธิการฯ คิดไม่ออก ทำอะไรไม่ถูก ให้มาเชิญไปพูดไปแนะนำก็ได้ หมายความว่า พล.ต.อ.เสรีพิศุทธ์เก่งอยู่คนเดียว รู้ทุกเรื่องใช่หรือไม่ ซึ่งถ้าหาก พล.ต.อ.เสรีพิศุทธ์ไม่ให้เกียรติแม้แต่กับเพื่อน ส.ส.ด้วยกันเอง ก็ไม่น่าแปลกใจถ้าหากจะมีใครในกรรมาธิการฯ คณะของ พล.ต.อ.เสรีพิศุทธ์เอง เขาจะไม่อยากให้เกียรติท่านบ้าง เพราะถ้าเราอยากจะได้รับเกียรติจากใคร ก็ต้องรู้จักให้เกียรติกับเขาด้วย”นายธนกร กล่าว

ที่มา : https://www.thaigov.go.th/news/contents/details/49046