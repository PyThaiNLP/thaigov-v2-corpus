รัฐบาลไทย-ข่าวทำเนียบรัฐบาล-โฆษกรัฐบาล เผย "นายกฯ" พอใจตัวเลขผู้ติดเชื้อโควิด-19 รายใหม่ในไทย ต่ำกว่าหมื่น ลดลงมาอยู่หลักพัน ติดต่อกัน 5 วันต่อเนื่อง


วันศุกร์ที่ 6 พฤษภาคม 2565
พิมพ์
โฆษกรัฐบาล เผย "นายกฯ" พอใจตัวเลขผู้ติดเชื้อโควิด-19 รายใหม่ในไทย ต่ำกว่าหมื่น ลดลงมาอยู่หลักพัน ติดต่อกัน 5 วันต่อเนื่อง
โฆษกรัฐบาล เผย "นายกฯ" พอใจตัวเลขผู้ติดเชื้อโควิด-19 รายใหม่ในไทย ต่ำกว่าหมื่น ลดลงมาอยู่หลักพัน ติดต่อกัน 5 วันต่อเนื่อง มอบหมาย สธ. ติดตามและเฝ้าระวังการกลายพันธุ์ย่อยในต่างประเทศ พบผู้ติดเชื้อรายใหม่วันนี้  7,705 ราย
วันนี้ (6 พ.ค.65) นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ชื่นชมและขอบคุณประชาชนทุกภาคส่วนที่ร่วมกันปฏิบัติตามมาตรการด้านสาธารสุขจนส่งผลให้ตัวเลขผู้ติดติดเชื้อไวรัสโคโรนา 2019 (โควิด - 19) ของประเทศไทยลดลงมาอยู่ในหลักพันติดต่อกัน 5 วันแล้ว ซึ่งขณะนี้สถานการณ์เริ่มทรงตัว และมีการดูแลรักษาที่บ้าน (Home Isolation) มากขึ้นทำให้หลายสถานพยาบาลมีการปรับลดการดูแลผู้ป่วยโควิด - 19 ในสถานพยาบาลลง และกลับมารักษาผู้ป่วยโรคอื่น ๆ รวมถึงทำการรักษาผ่าตัดเพิ่มมากขึ้น โดยอยู่ภายใต้เงื่อนไขที่ไม่มีการระบาดของโรคโควิด – 19 ที่รุนแรง  อย่างไรก็ตามยังขอให้ประชาชนทุกคนร่วมมือกันปฏิบัติตามมาตรการด้านสาธารณสุขในการป้องกันการติดโรคโควิด-19 แบบครอบจักรวาล (Universal Prevention) อย่างเคร่งครัดต่อไปเพื่อทำให้ตัวเลขผู้ติดเชื่อลดลงอีก ทั้งนี้ ได้มอบหมายกระทรวงสาธารณสุขเฝ้าติดตามสถานการณ์โควิด - 19 อย่างต่อเนื่อง  เนื่องจากเริ่มมีการตรวจพบเชื้อโควิด - 19 กลายพันธุ์สายพันธุ์ย่อยในบางประเทศ เพื่อเตรียมความพร้อมรับมือให้ทันกับสถานการณ์ที่เกิดขึ้น
สำหรับสถานการณ์การแพร่ระบาดของโรคติดเชื้อไวรัสโคโรนา 2019 (โควิด-19) ในประเทศไทยวันนี้ (6 พฤษภาคม 2565) พบมีผู้ติดเชื้อรายใหม่จำนวน รวม 7,705 ราย จำแนกเป็น ผู้ป่วยจากในประเทศ 7,695 ราย และผู้ป่วยมาจากต่างประเทศ 62 ราย รวมผู้ป่วยสะสม 2,084,884 ราย (ตั้งแต่ 1 มกราคม 2565) ขณะที่หายป่วยกลับบ้าน 11,252 ราย รวมหายป่วยสะสม 2,013,177 ราย (ตั้งแต่ 1 มกราคม 2565) โดยมีที่ผู้ป่วยกำลังรักษา 97,672 ราย และเสียชีวิต 62 ราย ทั้งนี้จำนวนผู้ป่วยปอดอักเสบรักษาตัวอยู่ในโรงพยาบาล 1,622 ราย เฉลี่ยจังหวัดละ 21 ราย อัตราครองเตียง ร้อยละ 20.1
ส่วนยอดสะสมการฉีดวัคซีนโควิด - 19 ตั้งแต่วันที่ 28 ก.พ. 2564 - 4 พ.ค. 2565 รวมทั้งสิ้น 134,157,571  โดส (ซึ่งรวมยอดสะสมการให้บริการฉีดวัคซีนโควิด - 19 แก่กลุ่มเด็กอายุ 5 - 11 ปี ตั้งแต่วันที่ 1 ก.พ. - 4 พ.ค. 2565 จำนวน 3,447,975 โดส) จำแนกเป็นผู้ที่ได้รับวัคซีนเข็มที่ 1 จำนวน 56,340,162 โดส วัคซีนเข็มที่ 2 จำนวน 51,440,380 โดส วัคซีนเข็มที่ 3 จำนวน 23,611,194 โดส และวัคซีนเข็มที่ 4 จำนวน 2,765,835 โดส
----------------

ที่มา : https://www.thaigov.go.th/news/contents/details/54272