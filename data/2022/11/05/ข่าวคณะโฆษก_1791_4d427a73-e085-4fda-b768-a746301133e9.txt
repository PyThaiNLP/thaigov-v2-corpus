รัฐบาลไทย-ข่าวทำเนียบรัฐบาล-โฆษกรัฐบาลเผยนายกรัฐมนตรีรับทราบตามที่กระทรวงสาธารณสุขปรับแจ้งเตือนภัยโควิดเป็นระดับ 2 ทั่วประเทศ


วันอาทิตย์ที่ 19 มิถุนายน 2565
พิมพ์
โฆษกรัฐบาลเผยนายกรัฐมนตรีรับทราบตามที่กระทรวงสาธารณสุขปรับแจ้งเตือนภัยโควิดเป็นระดับ 2 ทั่วประเทศ
โฆษกรัฐบาลเผยนายกรัฐมนตรีรับทราบตามที่กระทรวงสาธารณสุขปรับแจ้งเตือนภัยโควิดเป็นระดับ 2 ทั่วประเทศ เพื่อให้สอดคล้องกับสถานการณ์โควิด 19 ที่มียอดผู้ป่วยลดลง วันนี้พบผู้ติดเชื้อ  1,892 ราย ราย และผู้เสียชีวิต 22 ราย
วันนี้ (19 มิถุนายน 2565) นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหมรับทราบตามที่กระทรวงสาธารณสุขปรับแจ้งเตือนภัยโควิดเป็นระดับ 2 ทั่วประเทศ เพื่อให้สอดคล้องกับสถานการณ์โควิด 19 ที่มียอดผู้ป่วยลดลงอย่างต่อเนื่อง รวมทั้งผู้ป่วยรายใหม่ ผู้ป่วยอาการหนักและผู้เสียชีวิตในจังหวัดส่วนใหญ่ เข้าสู่ระยะขาลง แม้จะมีการผ่อนคลายมาตรการ ทั้งการเปิดสถานบันเทิง ผับบาร์ คาราโอเกะ  แต่ยังไม่มีรายงานการระบาดกลุ่มคลัสเตอร์จากแหล่งสถานบันเทิงต่างๆ  ซึ่งนายกรัฐมนตรีกำชับเจ้าหน้าที่ในแต่ละท้องที่ ลงพื้นที่ ตรวจสอบ กวดขันให้ผู้ประกอบการปฏิบัติตามมาตรการ COVID Free Setting   อย่างเคร่งครัด พร้อมแนะนำประชาชนทั่วไปควรรักษาสุขอนามัย  สวมหน้ากากอนามัย เว้นระยะห่างทางสังคม ล้างมือให้สะอาดและถูกวิธี และหลีกเลี่ยงการอยู่ในพื้นที่แออัด ซึ่งไม่เพียงช่วยป้องกันการรับเชื้อโควิด-19 ยังช่วยลดความเสี่ยงโรคระบบทางเดินหายใจอี่นๆ ด้วย
ทั้งนี้  กระทรวงสาธารณสุขได้ปรับคำแนะนำการเตือนภัยโควิดจากระดับ 3 เป็นระดับ 2 ทั่วประเทศ  โดยมีคำแนะนำการปฏิบัติตัว อาทิ กลุ่มเสี่ยง 608 ได้แก่ ผู้สูงอายุ 60 ปีขึ้นไป ผู้ป่วยโรคเรื้อร้ง และหญิงตั้งครรภ์ รวมถึงผู้ที่ได้รับวัคซีนไม่ครบตามเกณฑ์งดเข้าสถานบันเทิง หรือสถานที่ระบบปิดหรือแออัด หลีกเลี่ยงการร่วมกิจกรรมที่มีคนรวมกลุ่มจำนวนมาก หลีกเลี่ยงโดยสารขนส่งสาธารณะทุกประเภท และเลี่ยงการเดินทางไปต่าง
ประเทศ ส่วนประชาชนทั่วไปสามารถปฏิบัติตัวใช้ชีวิตได้ตามปกติ
รายงานผู้ป่วยติดเชื้อโควิด-19  วันอาทิตย์ที่ 19 มิถุนายน 2565
ผู้ป่วยใหม่ จำนวน 1,892 ราย จำแนกเป็นผู้ป่วยในประเทศ 1,888 ราย
ผู้ป่วยมาจากต่างประเทศ 4 ราย ผู้ป่วยสะสม 2,275,609 ราย (ตั้งแต่ 1 มกราคม 2565) หายป่วยกลับบ้าน 1,874 ราย  หายป่วยสะสม 2,278,772 ราย (ตั้งแต่ 1 มกราคม 2565)  ผู้ป่วยกำลังรักษา 21,311 ราย
เสียชีวิต 22 ราย  เสียชีวิตสะสม 8,769 ราย (ตั้งแต่ 1 มกราคม 2565)
จำนวนผู้ป่วยปอดอักเสบ  รักษาตัวอยู่ในโรงพยาบาล 607 ราย//

ที่มา : https://www.thaigov.go.th/news/contents/details/55857