รัฐบาลไทย-ข่าวทำเนียบรัฐบาล-โฆษกรัฐบาลเผย สลากดิจิทัลงวดสาม ได้รับความนิยมต่อเนื่อง จำหน่ายหมดแล้ว 5.14 ล้านใบ ภายใน 2 วัน ขณะที่ “นายกฯ” ย้ำสำรวจความพอใจคู่ขนานแก้ปัญหา


วันอาทิตย์ที่ 3 กรกฎาคม 2565
พิมพ์
โฆษกรัฐบาลเผย สลากดิจิทัลงวดสาม ได้รับความนิยมต่อเนื่อง จำหน่ายหมดแล้ว 5.14 ล้านใบ ภายใน 2 วัน ขณะที่ “นายกฯ” ย้ำสำรวจความพอใจคู่ขนานแก้ปัญหา
โฆษกรัฐบาลเผย สลากดิจิทัลงวดสาม ได้รับความนิยมต่อเนื่อง จำหน่ายหมดแล้ว 5.14 ล้านใบ ภายใน 2 วัน ขณะที่ “นายกฯ” ย้ำสำรวจความพอใจคู่ขนานแก้ปัญหา เตรียมพร้อมพัฒนาตัวเลือกในแอปฯ “เป๋าตัง” เพิ่มโอกาสให้ผู้พิการ
วันนี้ (3 กรกฎาคม 2565) นายธนกร วังบุญคงชนะ โฆษกประจำสำนักนายกรัฐมนตรีเปิดเผยการจำหน่ายสลากดิจิทัล งวดที่สาม 16 กรกฎาคม 2565 ที่เปิดจำหน่ายในระบบจำนวนสลากทั้งหมด 5,146,000 ใบ วันแรก เมื่อวานนี้ 2 ก.ค. 65 จำหน่ายไปได้เพียง 2 วัน มีประชาชนเข้ามาซื้อสลากดิจิทัลหมดแล้ว ถือว่าขายได้เร็วกว่างวดที่ผ่านมา ทั้งนี้ พลเอก ประยุทธ์ จันทร์โอชา นายกรัฐมนตรี กำชับให้ติดตามผลการจำหน่ายสลากอย่างต่อเนื่อง ประเมินผลและหากพบปัญหาติดขัดให้เร่งดำเนินในทันที ซึ่งขณะนี้สลากกินแบ่งรัฐบาลอยู่ระหว่างการพัฒนาตัวเลือกในแอปฯ “เป๋าตัง” เพิ่มขึ้น เพื่อให้ซื้อสลากดิจิทัลกับร้านค้าผู้พิการได้ และจะพัฒนาให้สามารถควบคุมการทำงานด้วยเสียงได้ เพื่ออำนวยความสะดวกให้กลุ่มผู้พิการ
โฆษกประจำสำนักนายกรัฐมนตรี กล่าวว่า ในงวดวันที่ 1 สิงหาคม 2565 จะเพิ่มปริมาณสลากดิจิทัล อีก 2 ล้านใบ เป็น 7.1 ล้านใบ โดยจะเริ่มจำหน่ายตั้งแต่วันที่ 17 กรกฎาคม 2565 จะมีการเพิ่มจุดจำหน่ายสลากฯ 80 บาท ให้ครบตามเป้าหมายที่วางไว้ 1,077 จุดทั่วประเทศ ตลอดจนจะนำร่องขยายจุดจำหน่ายสลากฯ ไปยังปั๊มน้ำมัน ปตท. และบางจากทั่วประเทศ ไม่น้อยกว่า 2,000 จุด ภายในปีนี้  ซึ่งเหล่านี้จะทำให้ประชาชนเข้าถึงสลากฯ ราคา 80 บาทได้มากยิ่งขึ้น ตอบโจทย์ความต้องการของประชาชน ทั้งนี้ ผลสำรวจความคิดเห็นของประชาชนแสดงความพอใจกับการแก้ไขปัญหาสลากกินแบ่งรัฐบาลเกินราคาอย่างเป็นรูปธรรม ทำให้ราคาสลาก 80 บาท มีอยู่จริง และมีความเชื่อมั่นต่อแนวทางการแก้ไขปัญหา รวมถึงระบบการจำหน่าย และการขึ้นเงินรางวัลผ่านแอป “เป๋าตัง” เชื่อว่ามีความปลอดภัยสูง
“นายกรัฐมนตรี ยังเน้นมาตรการช่วยเหลือผู้ขายสลากใบ และผู้พิการที่มีอาชีพขายสลาก ให้ศึกษาผลกระทบทางสังคมในทุกมิติ ย้ำการแก้ไขปัญหาสอดคล้องสัมพันธ์กัน ยืนยันรัฐบาลจะไม่ทอดทิ้งใครไว้ข้างหลัง” นายธนกรฯ กล่าว

ที่มา : https://www.thaigov.go.th/news/contents/details/56465