รัฐบาลไทย-ข่าวทำเนียบรัฐบาล-วัดพิชยญาติการาม วรวิหาร ร่วมกับ กระทรวงกลาโหม จัดโครงการบรรพชาอุปสมบทและปฏิบัติธรรมเฉลิมพระเกียรติถวายเป็นพระกุศลแด่พระเจ้าวรวงศ์เธอพระองค์เจ้าอทิตยาทรกิติคุณ


วันจันทร์ที่ 9 พฤษภาคม 2565
วัดพิชยญาติการาม วรวิหาร ร่วมกับ กระทรวงกลาโหม จัดโครงการบรรพชาอุปสมบทและปฏิบัติธรรมเฉลิมพระเกียรติถวายเป็นพระกุศลแด่พระเจ้าวรวงศ์เธอพระองค์เจ้าอทิตยาทรกิติคุณ
ในโอกาสทรงเจริญพระชันษา ครบ ๓ รอบ ๓๖ ปี
เช้าวันนี้ ๖ พฤษภาคม ๒๕๖๕ เวลา ๐๙.๐๐ น. พลเรือเอก มนัสวี บูรณพงศ์ รองปลัดกระทรวงกลาโหม ผู้แทน พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม
เป็นประธานในพิธีบรรพชาสามเณรในโครงการบรรพชาอุปสมบทและปฏิบัติธรรมเฉลิมพระเกียรติถวายเป็นพระกุศลแด่พระเจ้าวรวงศ์เธอ พระองค์เจ้าอทิตยาทรกิติคุณ ในโอกาสทรงเจริญพระชันษา ครบ ๓ รอบ ๓๖ ปี ณ ศาลาปฏิบัติธรรมสมเด็จพระพุทธชินวงศ์สภา ชั้น ๒ วัดพิชยญาติการาม วรวิหาร เขตคลองสาน กรุงเทพฯ มีกำหนดระยะเวลา ๑๕ วัน ตั้งแต่วันที่ ๕ - ๑๙ พฤษภาคม ๒๕๖๕ โดยมีกำหนดการดังนี้
วันที่ ๕ พฤษภาคม ๒๕๖๕
- เวลา ๐๘.๐๐ น. พิธีรับผ้าไตรประทาน
- เวลา ๑๔.๐๐ น. พิธีมอบชุดนาค และปลงผมนาค
วันที่ ๖ พฤษภาคม ๒๕๖๕
- เวลา ๐๙.๐๐ น. พิธีบรรพชาสามเณร
- เวลา ๑๓.๐๐ น. พิธีอุปสมบท ณ อุโบสถ ตามพระอารามที่กำหนด ได้แก่ วัดพิชยญาติการาม วรวิหาร, วัดหงส์รัตนาราม ราชวรวิหาร, วัดทองนพคุณ และวัดชิโนรสาราม วรวิหาร
วันที่ ๗ พฤษภาคม ๒๕๖๕
- เวลา ๐๗.๓๐ น. พิธีตักบาตรพระใหม่
วันที่ ๑๙ พฤษภาคม ๒๕๖๕
- เวลา ๐๙.๐๐ น. พิธีลาสิกขา
โดยมีผู้เข้าร่วมโครงการบรรพชาอุปสมบทฯ จำนวน ๓๙ นาย ประกอบด้วย ข้าราชการ ลูกจ้าง และพนักงานราชการสังกัด สำนักงานรัฐมนตรี, สำนักงานปลัดกระทรวงกลาโหม, กองบัญชาการกองทัพไทย, กองทัพบก, กองทัพเรือ, กองทัพอากาศ, สำนักงานตำรวจแห่งชาติ, องค์การสงเคราะห์ทหารผ่านศึก และกองบัญชาการกองอาสารักษาดินแดน กระทรวงมหาดไทย ซึ่งในการเข้าร่วมโครงการในครั้งนี้ ผู้บรรพชาอุปสมบทจะได้เดินทางไปปฏิบัติธรรมที่ศูนย์ปฏิบัติธรรมธรรมโมลี อ.ปากช่อง จว.นครราชสีมา และวัดป่าพุทธชินวงศาราม อ.ภูกามยาว จว.พะเยา
ทั้งนี้ เพื่อถวายเป็นพระราชกุศล และแสดงความจงรักภักดีและแสดงความสำนึกในพระมหากรุณาธิคุณต่อสถาบันพระมหากษัตริย์ โดยผู้บรรพชาอุปสมบทจะได้ศึกษาและปฏิบัติธรรมตามหลักคำสอนในพระพุทธศาสนาอันเป็นการสืบต่ออายุพระพุทธศาสนา ตลอดจนส่งเสริมและพัฒนาคุณธรรมจริยธรรม รวมทั้งสืบสานวัฒนธรรม ประเพณีอันดีงามของพระพุทธศาสนาชนชาวไทย
#สำนักงานปลัดกระทรวงกลาโหม #กองบัญชาการกองทัพไทย #กองทัพบก #กองทัพเรือ #กองทัพอากาศ #สำนักงานตำรวจแห่งชาติ

ที่มา : https://www.thaigov.go.th/news/contents/details/54359