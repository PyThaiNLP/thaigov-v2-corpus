รัฐบาลไทย-ข่าวทำเนียบรัฐบาล-ก.เกษตรฯ ประชุมจัดทำคู่มือการปลูกกัญชง กัญชา และกระท่อม แบบครบวงจร


วันศุกร์ที่ 15 ตุลาคม 2564
ก.เกษตรฯ ประชุมจัดทำคู่มือการปลูกกัญชง กัญชา และกระท่อม แบบครบวงจร
ก.เกษตรฯ ประชุมจัดทำคู่มือการปลูกกัญชง กัญชา และกระท่อม แบบครบวงจร
วันที่ 15 ตุลาคม 2564 นายอำพันธุ์ เวฬุตันติ เป็นประธานการประชุมคณะทำงานส่งเสริมและสนับสนุนการปลูกกัญชง กัญชา และกระท่อม ครั้งที่ 2/2564 ผ่านระบบ Video Conference (Zoom Meeting) จากห้องประชุม 134 กระทรวงเกษตรและสหกรณ์ โดยประเด็นหลักในการพิจารณาเป็นเรื่องการพิจารณารายละเอียดเนื้อหาของคู่มือการปลูกแบบครบวงจรของพืชกัญชง กัญชา และกระท่อม เพื่อเป็นแนวทางสำหรับการส่งเสริมและสนับสนุนการปลูกกัญชง กัญชา และกระท่อมเพื่อใช้ประโยชน์ โดยที่ประชุมได้มีการปรับรายละเอียดหัวข้อและเนื้อหาให้เหมาะสม ทั้งในเรื่องพันธุ์ที่เหมาะสม การขออนุญาตปลูก การขึ้นทะเบียนเกษตรกร พื้นที่ที่เหมาะสม การดูแลรักษา การเก็บเกี่ยว และการนำไปใช้ประโยชน์ เพื่อการนำไปเผยแพร่ให้กับเกษตรกรและผู้สนใจได้นำไปศึกษาและปฏิบัติตามได้อย่างถูกต้องและเข้าใจง่าย สามารถนำไปปฏิบัติได้จริง
ทั้งนี้ ที่ประชุมได้มอบหมายให้ฝ่ายเลขานุการนำข้อเสนอแนะที่ประชุมไปปรับแก้ร่างคู่มือดังกล่าว ให้แล้วเสร็จภายในวันที่ 29 ตุลาคม 2564 และแจ้งเวียนร่างคู่มือปรับแก้ฉบับเต็มให้คณะทำงานพิจารณาความถูกต้อง ก่อนนำเสนอให้คณะทำงานฯ พิจารณาเห็นชอบในการประชุมครั้งต่อไปที่กำหนดในวันที่ 4 พฤศจิกายน 2564 โดยคาดว่าคู่มือฯ ฉบับสมบูรณ์ดังกล่าวจะสามารถเผยแพร่ให้เกษตรกรและประชาชนที่สนใจได้ภายในสิ้นปีนี้

ที่มา : https://www.thaigov.go.th/news/contents/details/47030