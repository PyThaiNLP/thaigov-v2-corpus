รัฐบาลไทย-ข่าวทำเนียบรัฐบาล-“อนุทิน” เผย การเปิดผับบาร์-คาราโอเกะพื้นที่สีเขียว-สีฟ้า 1 มิ.ย.นี้ เชื่อผู้ประกอบการให้ความร่วมมือปฏิบัติตามมาตรการ


วันศุกร์ที่ 20 พฤษภาคม 2565
พิมพ์
“อนุทิน” เผย การเปิดผับบาร์-คาราโอเกะพื้นที่สีเขียว-สีฟ้า 1 มิ.ย.นี้ เชื่อผู้ประกอบการให้ความร่วมมือปฏิบัติตามมาตรการ
รองนายกรัฐมนตรีและรัฐมนตรีว่าการกระทรวงสาธารณสุข เผย ศบค.ปรับเพิ่มพื้นที่สีเขียว 14 จังหวัดพื้นที่นำร่องท่องเที่ยวสีฟ้า 17 จังหวัด คณะกรรมการโรคติดต่อจังหวัดทั้ง 2 พื้นที่ สามารถพิจารณาเปิดผับบาร์ คาราโอเกะได้ เริ่ม 1 มิ.ย.นี้
รองนายกรัฐมนตรีและรัฐมนตรีว่าการกระทรวงสาธารณสุข เผย ศบค.ปรับเพิ่มพื้นที่สีเขียว 14 จังหวัดพื้นที่นำร่องท่องเที่ยวสีฟ้า 17 จังหวัด คณะกรรมการโรคติดต่อจังหวัดทั้ง 2 พื้นที่ สามารถพิจารณาเปิดผับบาร์ คาราโอเกะได้ เริ่ม 1 มิ.ย.นี้ เชื่อผู้ประกอบการให้ความร่วมมือปฏิบัติตามมาตรการและข้อกำหนด ส่วนการยกเลิกลงทะเบียน Thailand Pass รอประเมินสถานการณ์อีก 1 เดือน
วันนี้ (20 พฤษภาคม 2565) ที่รอยัล พารากอนฮอล์ ศูนย์การค้าสยามพารากอน นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข ให้สัมภาษณ์ว่า ที่ประชุมศูนย์บริหารสถานการณ์โควิด 19 (ศบค.) มีมติปรับพื้นที่สถานการณ์ โดยกำหนดพื้นที่เฝ้าระวัง (สีเขียว) 14 จังหวัด และพื้นที่นำร่องท่องเที่ยว (สีฟ้า) 17 จังหวัด ซึ่งทั้ง 31 จังหวัดนี้ คณะกรรมการโรคติดต่อจังหวัดสามารถพิจารณาการเปิดกิจการผับ บาร์ คาราโอเกะได้ เริ่มตั้งแต่วันที่ 1 มิถุนายน 2565 เป็นต้นไป โดยจะมีการกำหนดมาตรการและหลักเกณฑ์ต่างๆ เช่น เปิดไม่เกินเวลา 24.00 น. หลีกเลี่ยงการใช้ภาชนะร่วมกัน มีการตรวจ ATK ในกลุ่มผู้ให้บริการ ประชาชนที่จะรับบริการต้องฉีดวัคซีนครบตามที่กำหนด เป็นต้น ซึ่งเชื่อว่าผู้ประกอบการจะให้ความร่วมมืออย่างดี เนื่องจากมีการปิดกิจการมานาน หากไม่ปฏิบัติตามมาตรการและถูกปิดกิจการก็จะเป็นการเสียโอกาส
“กิจการผับ บาร์ คาราโอเกะ อาจประสานให้ อสม.ในพื้นที่เข้ามาช่วยดูแลคัดกรองโรค เพื่อสร้างความมั่นใจเพิ่มขึ้นได้ ส่วนเรื่องหากเปิดแล้วมีการติดเชื้อจะสั่งปิดหรือไม่ ขึ้นกับการพิจารณาของคณะกรรมการโรคติดต่อจังหวัด สิ่งสำคัญคือ ต้องดูว่าปฏิบัติตามมาตรการและข้อกำหนดหรือไม่ ซึ่งนายกรัฐมนตรีได้กำชับว่า หากไม่ปฏิบัติตามมาตรการก็ให้บังคับใช้ข้อกฎหมาย” นายอนุทินกล่าว
สำหรับพื้นที่เฝ้าระวังสูง (สีเหลือง) ยังไม่สามารถเปิดกิจการเหล่านี้ได้ แต่ในอนาคตจะมีการประเมินสถานการณ์และพิจารณาต่อไป นอกจากนี้ ที่ประชุมยังเห็นชอบให้ผู้เดินทางเข้าประเทศที่เป็นคนไทย ไม่ต้องลงทะเบียน Thailand Pass ให้ลงทะเบียนเฉพาะชาวต่างชาติ แต่จะมีการประเมินสถานการณ์อีกประมาณ 1 เดือนว่าจะพิจารณายกเลิก Thailand Pass หรือไม่ ทั้งนี้ แม้จะมีการผ่อนคลายมาตรการและกิจการต่างๆ มากขึ้น แต่การสวมหน้ากากอนามัยยังคงเป็นข้อแนะนำที่ควรปฏิบัติ เนื่องจากสามารถช่วยป้องกันการติดและแพร่เชื้อได้ ยิ่งมีการฉีดวัคซีนด้วยแล้วโอกาสการติดเชื้อจะยิ่งน้อยลง นายอนุทินกล่าวในตอนท้าย
********************************************* 20 พฤษภาคม 2565

ที่มา : https://www.thaigov.go.th/news/contents/details/54821