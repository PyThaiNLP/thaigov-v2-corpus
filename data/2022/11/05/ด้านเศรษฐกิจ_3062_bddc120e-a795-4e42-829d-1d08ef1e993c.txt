รัฐบาลไทย-ข่าวทำเนียบรัฐบาล-กระทรวงคมนาคมจัดกิจกรรมส่งเสริมความรู้เกี่ยวกับมาตรฐานทางจริยธรรม ภายใต้โครงการขับเคลื่อนด้านการป้องกันปราบปรามการทุจริต


วันศุกร์ที่ 4 มีนาคม 2565
กระทรวงคมนาคมจัดกิจกรรมส่งเสริมความรู้เกี่ยวกับมาตรฐานทางจริยธรรม ภายใต้โครงการขับเคลื่อนด้านการป้องกันปราบปรามการทุจริต
และด้านการส่งเสริมคุณธรรมจริยธรรม ประจำปีงบประมาณ 2565
นายชยธรรม์ พรหมศร ปลัดกระทรวงคมนาคม เป็นประธานเปิดกิจกรรมส่งเสริมความรู้เกี่ยวกับมาตรฐานทางจริยธรรม ภายใต้โครงการขับเคลื่อนด้านการป้องกันปราบปรามการทุจริตและด้านการส่งเสริมคุณธรรมจริยธรรม ประจำปีงบประมาณ 2565 โดยมี นายอานนท์ เหลืองบริบูรณ์ รองปลัดกระทรวงคมนาคม ในฐานะหัวหน้าศูนย์ปฏิบัติการต่อต้านการทุจริต พร้อมด้วยผู้บริหารและบุคลากรหน่วยงานในสังกัดกระทรวงคมนาคม เข้าร่วมงาน เมื่อวันที่ 3 มีนาคม 2565 ณ ห้องประชุมกระทรวงคมนาคม ผ่านระบบการประชุม Zoom Meeting และทาง Facebook Live ของศูนย์ปฏิบัติการต่อต้านการทุจริต กระทรวงคมนาคม
ปลัดกระทรวงคมนาคม กล่าวว่า ตามนโยบายของท่านรัฐมนตรีว่าการกระทรวงคมนาคม นายศักดิ์สยาม ชิดชอบ ได้มอบให้กับทุกหน่วยงานและข้าราชการทุกคนในสังกัดกระทรวงคมนาคม ให้ดำเนินงานโดยยึดหลักความถูกต้องตามระเบียบและกฎหมาย เนื่องจากกระทรวงคมนาคมมีภารกิจที่เกี่ยวข้องกับโครงสร้างพื้นฐานต่าง ๆ ของประเทศ มีการใช้งบประมาณในการดำเนินโครงการโครงสร้างพื้นฐานขนาดใหญ่เป็นจำนวนมากและที่สำคัญได้เน้นย้ำทุกครั้งในเรื่องหลักธรรมาภิบาล (Good Governance) ซึ่งครอบคลุมในหลายมิติ ทั้งในเรื่องความโปร่งใส (Transparency) การตรวจสอบได้ (Accountability) การที่จะต้องดำเนินการให้ถูกต้องตามระเบียบและกฎหมาย สำคัญที่สุดคือความรู้ โดยต้องรู้เท่าทันในรายละเอียดของระเบียบและกฎหมาย ซึ่งที่ผ่านมากระทรวงคมนาคมได้ให้ความสำคัญในเรื่องของการบริหารงานด้วยความโปร่งใส มีคุณธรรมจริยธรรมมาโดยตลอด และมุ่งมั่นที่จะสนับสนุนการจัดกิจกรรมต่าง ๆ เพื่อยกระดับมาตรฐานคุณธรรมจริยธรรม รวมทั้งรณรงค์ให้บุคลากรในสังกัดกระทรวงคมนาคมได้ตระหนักถึงคุณค่าและศักดิ์ศรีของความเป็นเจ้าหน้าที่ของรัฐที่ดี ซื่อสัตย์ มีความน่าเชื่อถือ และเป็นที่ไว้วางใจของประชาชน อีกทั้งการมีภาพลักษณ์ที่ดีในสังคม ซึ่งนับเป็นสิ่งที่ยืนยันว่ากระทรวงคมนาคมเป็นองค์กรที่ยึดมั่นในคุณธรรม จริยธรรม และต้องการก้าวสู่การเป็นองค์กรคุณธรรม เสริมสร้างภาพลักษณ์ของหน่วยงานให้มีความโปร่งใส และมีธรรมาภิบาล
สำหรับการจัดกิจกรรมในครั้งนี้ ได้รับเกียรติจากนางสาวปรางค์มาศ บุญสิทธิ์ ผู้อำนวยการศูนย์ส่งเสริมจริยธรรม วิทยากรจากสำนักงานคณะกรรมการข้าราชการพลเรือน ที่มีความเชี่ยวชาญและประสบการณ์ มาเป็นวิทยากรบรรยาย โดยมีวัตถุประสงค์เพื่อส่งเสริมและปลูกจิตสำนึกคุณธรรมจริยธรรม ตลอดจนเป็นการเผยแพร่มาตรฐานทางจริยธรรมให้กับบุคลากรในสังกัดกระทรวงคมนาคมรับทราบ ยึดถือเป็นแนวทางปฏิบัติและนำมาปรับใช้ในการปฏิบัติงานให้บรรลุผลสำเร็จเกิดความร่วมมือร่วมใจของบุคลากรในหน่วยงาน รวมถึงการมีทัศนคติและความเข้าใจที่ถูกต้องเกี่ยวกับมาตรฐานทางจริยธรรม สอดคล้องกับกฎหมายและระเบียบที่เกี่ยวข้อง สามารถนำไปปรับใช้ในการปฏิบัติงาน เพื่อให้การขับเคลื่อนภารกิจของกระทรวงคมนาคมบรรลุเป้าหมายอย่างมีประสิทธิภาพ ประสิทธิผล และอยู่ในกรอบของคุณธรรม จริยธรรม ตามหลักธรรมาภิบาล ซึ่งจะก่อให้เกิดประโยชน์สูงสุดต่อประชาชนและประเทศชาติอย่างยั่งยืนต่อไป

ที่มา : https://www.thaigov.go.th/news/contents/details/52187