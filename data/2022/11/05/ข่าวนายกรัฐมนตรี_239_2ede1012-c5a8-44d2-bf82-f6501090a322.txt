รัฐบาลไทย-ข่าวทำเนียบรัฐบาล-นายกฯ มอบรางวัลรัฐบาลดิจิทัล Digital Government Awards 2021 ให้แก่หน่วยงานภาครัฐที่มีการปรับเปลี่ยนองค์ กรสู่การเป็นรัฐบาลดิจิทัลในระดับสูง เพื่อก้าวสู่รัฐบาลดิจิทัล


วันจันทร์ที่ 20 ธันวาคม 2564
พิมพ์
นายกฯ มอบรางวัลรัฐบาลดิจิทัล Digital Government Awards 2021 ให้แก่หน่วยงานภาครัฐที่มีการปรับเปลี่ยนองค์ กรสู่การเป็นรัฐบาลดิจิทัลในระดับสูง เพื่อก้าวสู่รัฐบาลดิจิทัล
นายกฯ มอบรางวัลรัฐบาลดิจิทัล Digital Government Awards 2021 ให้แก่หน่วยงานภาครัฐที่มีการปรับเปลี่ยนองค์กรสู่การเป็นรัฐบาลดิจิทัลในระดับสูง เพื่อก้าวสู่รัฐบาลดิจิทัล ขับเคลื่อนประเทศไทยด้วยสังคมและเศรษฐกิจดิจิทัล อย่างยั่งยืน
วันที่ 2 ธ.ค. 64 เวลา 9.00 น. ณ สโมสรทหารบก วิภาวดี กรุงเทพฯ พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เป็นประธานมอบรางวัลรัฐบาลดิจิทัลประจำปี 2564 “Digital Government Awards 2021” จำนวน 33 รางวัล ให้แก่หน่วยงานภาครัฐที่มีการปรับเปลี่ยนองค์กรสู่การเป็นรัฐบาลดิจิทัลในระดับสูง  เพื่อเป็นต้นแบบที่ดีให้กับหน่วยงานภาครัฐในการมุ่งมั่นพัฒนาหน่วยงานไปสู่การเป็นรัฐบาลดิจิทัลตามนโยบายนายกรัฐมนตรี ขับเคลื่อนประเทศไปสู่ Thailand 4.0 ตามวิสัยทัศน์ที่กำหนด “มั่นคง มั่นคั่ง ยั่งยืน” เกิดประโยชน์สูงสุดต่อประชาชนและระบบราชการเพื่อตอบสนองด้านการบริการประชาชนอย่างมีประสิทธิภาพ พร้อมขื่นชมและแสดงความยินดีหน่วยงานที่ได้รับรางวัลรัฐบาลดิจิทัล “Digital Government Awards 2021” ด้วย โดยมีนายดิสทัต โหตระกิตย์ เลขาธิการนายกรัฐมนตรี เข้าร่วมงานด้วย
นายธนกร วังบุญคงชนะ โฆษกประจำสำนักนายกรัฐมนตรี กล่าวว่า นายกรัฐมนตรีมุ่งมั่นตั้งใจในการปรับเปลี่ยนหน่วยงานสู่การเป็นรัฐบาลดิจิทัลอย่างเข้มแข็ง โดยวางรากฐานตั้งแต่เข้ามารับตำแหน่งบริหารราชการครั้งแรก เพื่อนำพาให้ประเทศไทยก้าวหน้าโดยเฉพาะภายใต้สถานการณ์การเปลี่ยนแปลงของโลก ทั้งการเปลี่ยนแปลงสภาพภูมิอากาศ ความผันผวนเศรษฐกิจโลก และการเกิดโรคอุบัติใหม่ของสถานการณ์การแพร่ระบาดของโรคโควิด-19 ทำให้เกิดการดำเนินชีวิตร่วมกับเทคโนโลยีกลายเป็นความปกติใหม่  New Normal  และไปสู่ Next  Normal
นายกรัฐมนตรีย้ำ “ต้องการเห็นประเทศไทยเป็น Digital Hub ในภูมิภาคอาเซียนและเป็น Hub ระบบ cloud โดยต้องการให้จัดเก็บข้อมูลเป็นดิจิทัล ในการกำหนดนโยบายรัฐ ใช้งบประมาณอย่างประหยัดตรงตามเป้าหมาย ขณะเดียวกันต้องเน้นความปลอดภัยทางไซเบอร์ ลดค่าใช้จ่าย ลดระยะเวลาการให้บริการที่รวดเร็วมากยิ่งขึ้น ส่วนภาคธุรกิจเองก็มีการค้าขายออนไลน์มากขึ้น ซึ่งช่วยเพิ่มมูลค่าทางเศรษฐกิจ ลดความเลื่อมล้ำในทุกช่วงวัย ต้องดูแลกลุ่มสตรี เยาวชน และกลุ่มเปราะบาง ช่วยดูแลให้ชีวิตเขามีชีวิตที่ดีขึ้นตามสมควร ขณะเดียวกัน ภาครัฐเองให้เน้นการขับเคลื่อนด้วยข้อมูล (Data Driven Government) และต้องเชื่อมโยงข้อมูลภาครัฐมารวมอยู่ในจุดเดียวกันที่ data.go.th พร้อมให้ทุกหน่วยงานเร่งเดินหน้า Upskill/Reskill เพื่อพัฒนาบุคลากรภาครัฐในทุกระดับ ส่วนเรื่องการเปิดเผยข้อมูลภาครัฐที่ดำเนินการมาอย่างต่อเนื่องให้ยึดหลัก Open by Default โดยคำนึงถึงการไม่ละเมิดสิทธิส่วนบุคคลให้ได้
นายกรัฐมนตรี ย้ำการขับเคลื่อนประเทศให้บรรลุเป้าหมายโดยใช้ข้อมูลเป็นฐานสำคัญในการตัดสินใจ นำไปสู่การเป็น Data Driven Government โดยหน่วยงานภาครัฐต้องเร่งจัดระเบียบข้อมูลตามกรอบธรรมาภิบาลข้อมูลภาครัฐ เพื่อให้ข้อมูลแต่ละหน่วยงานเป็นข้อมูลที่ดี มีคุณภาพ มาตรฐาน ส่งผลให้ในอนาคตอันใกล้ประชาชนจะสามารถให้ข้อมูลกับภาครัฐเพียงครั้งเดียว (Once Only Principle) ก็เข้าถึงบริการดิจิทัลภาครัฐได้อย่างครบวงจร  รวมทั้งให้ทุกหน่วยงานให้ความสำคัญกับผลการสำรวจระดับความพร้อมรัฐบาลดิจิทัลของหน่วยงานภาครัฐพร้อมทั้งข้อเสนอแนะที่ DGA ได้สำรวจนำไปปรับใช้ให้เหมาะสม อันจะเป็นการยกระดับและขับเคลื่อนรัฐบาลดิจิทัลทั้งในระดับหน่วยงาน ตลอดจนระดับประเทศต่อไป
ภายในงาน นายกรัฐมนตรีได้มอบรางวัลรัฐบาลดิจิทัลประจำปี 2564 (Digital Government Awards 2021) จำนวน 33 รางวัล ประกอบด้วย 3 ประเภทรางวัล อาทิ  รางวัลรัฐบาลดิจิทัล - รางวัลผู้นำองค์กรดิจิทัลดีเด่น 1 รางวัล ได้แก่ นายทศพล ทังสุบุตร อธิบดีกรมพัฒนาธุรกิจการค้า - รางวัลรัฐบาลดิจิทัลหน่วยงานระดับกรมที่ให้บริการเป็นหลักที่มีคะแนนรวมสูงสุด 8 หน่วยงาน ได้แก่ กรมพัฒนาธุรกิจการค้า การไฟฟ้านครหลวง กรมสรรพสามิต สำนักงานคณะกรรมการกิจการกระจายเสียง กิจการโทรทัศน์ และกิจการโทรคมนาคมแห่งชาติ สำนักงานการวิจัยแห่งชาติ สำนักงานหลักประกันสุขภาพแห่งชาติ กองทุนบำเหน็จบำนาญข้าราชการ และธนาคารเพื่อการเกษตรและสหกรณ์การเกษตร  รางวัลระดับดิจิทัลระดับจังหวัด จำนวน 5 รางวัล ได้แก่ จังหวัดขอนแก่น จังหวัดพัทลุง จังหวัดระนอง จังหวัดลพบุรี และจังหวัดลำปาง
สำหรับปีนี้ได้จัดให้มีรางวัลท้องถิ่นดิจิทัล ภายใต้โครงการ “ท้องถิ่นดิจิทัล” มอบให้กับองค์กรปกครองส่วนท้องถิ่น ได้แก่ องค์การบริหารส่วนตำบลปางหมู จ.แม่ฮ่องสอน เทศบาลเมืองแสนสุข จ.ชลบุรี และเทศบาลนครยะลา จ.ยะลา
-------------------

ที่มา : https://www.thaigov.go.th/news/contents/details/48997