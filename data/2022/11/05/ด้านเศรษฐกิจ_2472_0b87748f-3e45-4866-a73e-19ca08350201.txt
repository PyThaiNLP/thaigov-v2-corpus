รัฐบาลไทย-ข่าวทำเนียบรัฐบาล-“ศุลกากรท่าเรือกรุงเทพ” จัดทำ “คู่มือประชาชน”


วันศุกร์ที่ 31 ธันวาคม 2564
พิมพ์
“ศุลกากรท่าเรือกรุงเทพ” จัดทำ “คู่มือประชาชน”
เป็นของขวัญปีใหม่ตามนโยบายรัฐบาล “เน้นถูกต้อง สะดวก รวดเร็ว สุจริต เป็นธรรม และโปร่งใส ตามมาตรฐานสากล”
ตามที่รัฐบาลได้มีนโยบายมอบของขวัญปีใหม่ 2565 ด้วยการให้หน่วยงานรัฐ
ร่วมกันหามาตรการโครงการเพื่อมอบเป็นของขวัญปีใหม่ให้กับคนไทยนั้น นายพชร อนันตศิลป์ อธิบดีกรมศุลกากร นายกิตติ สุทธิสัมพันธ์ ที่ปรึกษาด้านการพัฒนาและบริหารการจัดเก็บภาษี นายพงศ์เทพ บัวทรัพย์ รองอธิบดีกรมศุลกากร ได้ขานรับนโยบายรัฐบาลโดยได้ให้นโยบายด้านมาตรการที่สร้างความสะดวกทางการค้าและรักษาระดับความระมัดระวังสินค้านำเข้า ส่งออกที่เป็นของผิดกฎหมายอย่างเคร่งครัด
โดยนางนิภาวรรณ ใยบัวเทศ รักษาราชการแทนผู้อำนวยการสำนักงานศุลกากรท่าเรือกรุงเทพ และนางสาววรรณา ผู้อุตส่าห์ ผู้อำนวยการส่วน 1 เปิดเผยว่าจากข้อมูลของการท่าเรือแห่งประเทศไทยนั้น ท่าเรือกรุงเทพ ปีงบฯ 64 มีเรือเทียบท่า 4,170 เที่ยว มีตู้สินค้าผ่านท่า 1.438 ล้าน ที.อี.ยู. และคาดการณ์ปีงบฯ 65 จะมีตู้สินค้าผ่านท่าที่ท่าเรือกรุงเทพกว่า 1.43 ล้าน ที.อี.ยู เช่นกัน ซึ่งถือเป็นสัญญาณการฟื้นตัวของเศรษฐกิจ
ด้านนายประสิทธิ์ ดีจงเจริญ ผู้อำนวยการศูนย์เอกซเรย์และเทคโนโลยีศุลกากร สำนักงานศุลกากรท่าเรือกรุงเทพ กล่าวว่า ศูนย์เอกซเรย์ฯ ซึ่งดูแลทั้งสินค้านำเข้า ส่งออก และผ่านแดน จึงได้จัดทำคู่มือสำหรับประชาชนฉบับออนไลน์ขึ้นเพื่อมอบเป็นของขวัญปีใหม่ 2565 แก่ประชาชนตามนโยบายรัฐบาลและกรมศุลกากร โดยสามารถติดตามได้ที่ https://bit.ly/3sLX2UG
หรือสแกน QR Code
นายประสิทธิ์ กล่าวเพิ่มเติมว่า “คู่มือสำหรับประชาชนดังกล่าวเป็นมาตรฐานการให้บริการของศูนย์เอกซเรย์ฯ ซึ่งจะช่วยอำนวยความสะดวกทางการค้าเพิ่มขึ้นและสร้างความเข้าใจที่ถูกต้องตรงกันในระเบียบขั้นตอนการปฏิบัติพิธีการศุลกากรทั้งเจ้าหน้าที่และประชาชนที่มาใช้บริการ เพื่อให้เกิดความถูกต้อง สะดวก รวดเร็ว สุจริต เป็นธรรมและโปร่งใสตามมาตรฐานสากลเพื่อให้สอดคล้องกับนโยบายพลิกโฉม
ประเทศของรัฐบาล”

ที่มา : https://www.thaigov.go.th/news/contents/details/50114