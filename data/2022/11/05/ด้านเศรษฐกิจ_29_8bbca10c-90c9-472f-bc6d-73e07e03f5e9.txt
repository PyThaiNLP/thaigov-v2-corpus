รัฐบาลไทย-ข่าวทำเนียบรัฐบาล-กรมธนารักษ์เปิดใช้บริการ แอปพลิเคชัน “TRD Smart Pay” ให้แก่ผู้เช่าที่ราชพัสดุพร้อมกันทั่วประเทศ ดีเดย์ เดือนมิถุนายน ศกนี้


วันพุธที่ 16 มิถุนายน 2564
พิมพ์
กรมธนารักษ์เปิดใช้บริการ แอปพลิเคชัน “TRD Smart Pay” ให้แก่ผู้เช่าที่ราชพัสดุพร้อมกันทั่วประเทศ ดีเดย์ เดือนมิถุนายน ศกนี้
กรมธนารักษ์อำนวยความสะดวกด้วยการเพิ่มช่องทางการให้บริการแก่ผู้เช่าที่ราชพัสดุ ให้สามารถเข้าถึงข้อมูลที่ราชพัสดุได้สะดวกทุกที่ ทุกเวลา ผ่านแอปพลิเคชัน (Application) ด้านที่ราชพัสดุ ภายใต้ชื่อ “TRD SMART PAY” บนอุปกรณ์สมาร์ทโฟน แท็บเล็ตหรือคอมพิวเตอร์
วันนี้ (16 มิถุนายน 2564) นายยุทธนา หยิมการุณ อธิบดีกรมธนารักษ์ เปิดเผยว่า กรมธนารักษ์ได้ดำเนินการพัฒนาระบบเทคโนโลยีดิจิทัล เพื่อยกระดับการให้บริการของภาครัฐ รวมทั้งอำนวยความสะดวกเพิ่มความรวดเร็วให้แก่ผู้รับบริการ ช่วยประหยัดเวลา ลดภาระค่าใช้จ่ายการเดินทางมาติดต่อราชการและค่าใช้จ่ายการสำเนาเอกสาร ด้วยการเพิ่มช่องทางการให้บริการแก่ผู้เช่าที่ราชพัสดุ ให้สามารถเข้าถึงข้อมูลที่ราชพัสดุได้สะดวกทุกที่ ทุกเวลา ผ่านแอปพลิเคชัน (Application) ด้านที่ราชพัสดุ ภายใต้ชื่อ “TRD SMART PAY” บนอุปกรณ์สมาร์ทโฟน แท็บเล็ตหรือคอมพิวเตอร์
อธิบดีกรมธนารักษ์ กล่าวต่อว่าแอปพลิเคชัน TRD SMART PAY เป็นแพลตฟอร์มที่พัฒนาขึ้นทั้งในระบบปฏิบัติการ iOS (App Store) และ Android (Play Store) เพื่อให้บริการแก่ผู้เช่าที่ราชพัสดุผ่านระบบออนไลน์ ซึ่งจะช่วยอำนวยความสะดวกให้แก่ผู้เช่าที่ราชพัสดุทั่วประเทศ ประมาณ 182,000 ราย ให้สามารถเข้าถึงข้อมูลที่ราชพัสดุได้อย่างรวดเร็ว ด้วยรูปแบบการใช้งานที่ครอบคลุมบริการต่างๆ ได้แก่ การตรวจสอบข้อมูล การเช่าที่ราชพัสดุ อัตราค่าเช่า สัญญาเช่า แปลงที่ราชพัสดุที่เช่า การตรวจสอบรายการที่ต้องชำระเงิน ค่าเช่า ค่าธรรมเนียม หลักประกันการเช่า และเงินอื่นๆ การชำระเงินออนไลน์ผ่านบัตรเครดิต/เดบิต (Payment Gateway) และผ่านสถาบันการเงินชั้นนำ (Page to Page) รวม 7 แห่ง ประกอบด้วย บมจ.ธนาคารกรุงไทย ธนาคารออมสิน บมจ.ธนาคารกรุงศรีอยุธยา บมจ.ธนาคารไทยพาณิชย์ บมจ.ธนาคารทหารไทย บมจ. ธนาคารกสิกรไทย และ บมจ.ธนาคารกรุงเทพ โดยไม่มีค่าใช้จ่ายในการ ใช้บริการแต่อย่างใด การยื่นคำร้องขอดำเนินการต่างๆ เช่น ขอโอนสิทธิ สืบสิทธิ รังวัดแนวเขตการเช่า เป็นต้น รวมไปถึงการติดตามสถานะ และผลการดำเนินงานของเจ้าหน้าที่ พร้อมมีระบบการแจ้งเตือนอัตโนมัติเพื่อให้ผู้เช่าที่ราชพัสดุสามารถเข้าถึงข้อมูลข่าวสารประชาสัมพันธ์จากกรมธนารักษ์ได้ตลอดเวลา ทั้งนี้ แอปพลิเคชัน TRD SMART PAY ได้คำนึงถึงความปลอดภัยสูงสุดของผู้ใช้งานเป็นหลัก โดยผู้เช่าที่ราชพัสดุสามารถยืนยันตัวตนผ่านโทรศัพท์มือถือที่ลงทะเบียนไว้ และสามารถแก้ไขข้อมูลส่วนบุคคลได้ด้วยตนเอง
สำหรับการใช้งานแอปพลิเคชัน TRD SMART PAY ผู้เช่าที่ราชพัสดุสามารถค้นหาและดาวน์โหลดได้โดยไม่มีค่าใช้จ่าย เพียงสมัครสมาชิกเพื่อยืนยันตัวตนและขอรับ Password เข้าสู่ระบบ จึงจะสามารถใช้งานในส่วนที่เกี่ยวข้องได้ และเพื่อความปลอดภัยในการทำรายการต่างๆ ผ่านแอปพลิเคชัน ผู้เช่าที่ราชพัสดุจะได้รับรหัส OTP ยืนยันตัวตนทางโทรศัพท์มือถือที่ลงทะเบียนไว้ทุกครั้ง เพื่อเป็นการสร้างความมั่นใจว่าผู้เช่าที่ราชพัสดุจะสามารถเข้าถึงได้เฉพาะข้อมูลของตนเองเท่านั้น
แอปพลิเคชัน TRD SMART PAY จะเปิดให้บริการชำระค่าเช่าที่ราชพัสดุและเงินอื่น พร้อมกันทั่วประเทศตั้งแต่เดือนมิถุนายน 2564 เป็นต้นไป สำหรับการยื่นคำร้องจะเปิดให้บริการต้นเดือนสิงหาคม 2564 ทั้งนี้ สามารถตรวจสอบรายละเอียดเพิ่มเติมได้ที่ www.treasury.go.th หรือ โทร. 0-2298-5181
อธิบดีกรมธนารักษ์กล่าวทิ้งท้ายอีกด้วยว่า TRD SMART PAY จะช่วยให้การใช้บริการในงานด้านที่ราชพัสดุได้รับความสะดวก สบายมากยิ่งขึ้น อีกทั้งช่วยลดการเดินทางมาติดต่อราชการ อันเป็นการป้องกันโรคระบาดโควิด-19 ที่ทวีความรุนแรงขึ้นเป็นมากในปัจจุบันนี้ และจะยังคงมุ่งมั่นดำเนินโครงการต่าง ๆ อย่างเต็มกำลังสามารถ เพื่อประโยชน์สูงสุดของประชาชน ตามนโยบายของรัฐบาลและกระทรวงการคลังต่อไป

ที่มา : https://www.thaigov.go.th/news/contents/details/42771