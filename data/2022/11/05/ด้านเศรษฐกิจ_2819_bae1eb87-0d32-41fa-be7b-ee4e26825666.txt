รัฐบาลไทย-ข่าวทำเนียบรัฐบาล-การรถไฟฟ้าขนส่งมวลชนแห่งประเทศไทย และโครงการรถไฟฟ้าสายสีส้ม ช่วงศูนย์วัฒนธรรมแห่งประเทศไทย - มีนบุรี (สุวินทวงศ์)


วันอังคารที่ 8 กุมภาพันธ์ 2565
การรถไฟฟ้าขนส่งมวลชนแห่งประเทศไทย และโครงการรถไฟฟ้าสายสีส้ม ช่วงศูนย์วัฒนธรรมแห่งประเทศไทย - มีนบุรี (สุวินทวงศ์)
ขุดลอกท่อระบายน้ำในแนวก่อสร้างรถไฟฟ้า เพื่อเพิ่มประสิทธิภาพการระบายน้ำในพื้นที่ถนนรามคำแหงอย่างต่อเนื่อง
การรถไฟฟ้าขนส่งมวลชนแห่งประเทศไทย (รฟม.) กระทรวงคมนาคม ในฐานะหน่วยงานที่รับผิดชอบดำเนินการก่อสร้างโครงการรถไฟฟ้าสายสีส้ม ช่วงศูนย์วัฒนธรรมแห่งประเทศไทย - มีนบุรี (สุวินทวงศ์) ได้ติดตามและกำชับให้ผู้รับจ้างก่อสร้างงานโยธาทุกสัญญาดำเนินการลอกท่อระบายน้ำตลอดแนวเส้นทางโครงการฯ บนถนนรามคำแหงอย่างต่อเนื่อง เพื่อเพิ่มประสิทธิภาพการระบายน้ำให้ดีมากยิ่งขึ้น โดย กิจการร่วมค้า ซีเคเอสที ผู้รับจ้างก่อสร้างงานโยธาสัญญาที่ 2 ช่วงรามคำแหง 12 - หัวหมาก ได้ดำเนินการลอกท่อระบายน้ำบริเวณพื้นที่ก่อสร้างสถานีรามคำแหง 12 สถานีรามคำแหง สถานี กกท. และสถานีรามคำแหง 34 และบริษัท อิตาเลียนไทย ดีเวล๊อปเมนต์ จำกัด (มหาชน) ผู้รับจ้างก่อสร้างงานโยธาสัญญาที่ 3 ช่วงหัวหมาก - คลองบ้านม้า ได้ดำเนินการลอกท่อระบายน้ำบริเวณสถานีแยกลำสาลีและสถานีคลองบ้านม้า เพื่อป้องกันเศษวัสดุอุดตันในแนวก่อสร้างรถไฟฟ้า บนถนนรามคำแหง
ทั้งนี้ รฟม. ได้เน้นย้ำให้ที่ปรึกษาโครงการ กำกับดูแลให้ผู้รับจ้าง ลอกท่อระบายน้ำตามแนวก่อสร้างรถไฟฟ้า อย่างต่อเนื่องทุก ๆ 3 เดือน เพื่อเตรียมพร้อมหากกรณีเกิดฝนตกในพื้นที่ พร้อมจัดเตรียมเจ้าหน้าที่และเครื่องสูบน้ำ เพื่อช่วยเหลือและอำนวยความสะดวกให้แก่ประชาชน  ตามนโยบายด้านความรับผิดชอบต่อสังคมในการให้ความสำคัญแก่ประชาชนและชุมชนตามแนวสายทางโครงการรถไฟฟ้าซึ่งอาจจะได้รับผลกระทบจากการดำเนินงานก่อสร้างโครงการ ติดตามข้อมูลข่าวสารโครงการรถไฟฟ้าสายสีส้ม ได้ที่เฟซบุ๊กแฟนเพจ โครงการรถไฟฟ้าสายสีส้ม เว็บไซต์โครงการ www.mrta-orangelineeast.com และ Line Official : OrangeLine

ที่มา : https://www.thaigov.go.th/news/contents/details/51340