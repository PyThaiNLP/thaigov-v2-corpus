รัฐบาลไทย-ข่าวทำเนียบรัฐบาล-ผู้บริหารกระทรวงอุตสาหกรรม เยี่ยมชมโรงงานต้นแบบสารสกัดพืชกระท่อมคุณภาพสูง อุทยานวิทยาศาสตร์และเทคโนโลยี มหาวิทยาลัยเชียงใหม่


วันศุกร์ที่ 22 เมษายน 2565
พิมพ์
ผู้บริหารกระทรวงอุตสาหกรรม เยี่ยมชมโรงงานต้นแบบสารสกัดพืชกระท่อมคุณภาพสูง อุทยานวิทยาศาสตร์และเทคโนโลยี มหาวิทยาลัยเชียงใหม่
นายสุชาติ ไตรแสงรุจิระ ที่ปรึกษารัฐมนตรีว่าการกระทรวงอุตสาหกรรม พร้อมคณะผู้บริหาร ก.อุตฯ เยี่ยมชมโรงงานต้นแบบสารสกัดพืชกระท่อมคุณภาพสูง อุทยานวิทยาศาสตร์และเทคโนโลยี มหาวิทยาลัยเชียงใหม่
ผู้บริหารกระทรวงอุตสาหกรรม เยี่ยมชมโรงงานต้นแบบสารสกัดพืชกระท่อมคุณภาพสูง อุทยานวิทยาศาสตร์และเทคโนโลยี มหาวิทยาลัยเชียงใหม่
เชียงใหม่ - วันนี้ (21 เมษายน 2565) เวลา 14.00 น. นายสุชาติ ไตรแสงรุจิระ ที่ปรึกษารัฐมนตรีว่าการกระทรวงอุตสาหกรรม พร้อมด้วย นายบุญอุ้ม วงศ์บุตร อุตสาหกรรมจังหวัดเชียงใหม่ และคณะผู้บริหารกระทรวงอุตสาหกรรม เข้าเยี่ยมชมการดำเนินงาน อุทยานวิทยาศาสตร์และเทคโนโลยี มหาวิทยาลัยเชียงใหม่ (STeP) โดยมี รศ.ดร.ปิติวัฒน์ วัฒนชัย รองผู้อำนวยการอุทยานวิทยาศาสตร์และเทคโนโลยี มหาวิทยาลัยเชียงใหม่ ผศ.ดร.ภญ.วรินทร รักษ์ศิริวนิช รองผู้อำนวยการ ศูนย์นวัตกรรมอาหารและบรรจุภัณฑ์ มหาวิทยาลัยเชียงใหม่ และ ผศ.ดร.สุริยะ ทองมุนี ผู้ช่วยผู้อำนวยการ อุทยานวิทยาศาสตร์และเทคโนโลยี มหาวิทยาลัยเชียงใหม่ ให้การต้อนรับ ณ อุทยานวิทยาศาสตร์และเทคโนโลยี มหาวิทยาลัยเชียงใหม่
อุทยานวิทยาศาสตร์และเทคโนโลยี มหาวิทยาลัยเชียงใหม่ เป็นส่วนงานวิชาการภายในของมหาวิทยาลัยเชียงใหม่  เพื่อเชื่อมโยงและผสานการทำงานระหว่างมหาวิทยาลัยเชียงใหม่กับภาคอุตสาหกรรม ภาคเอกชน หน่วยงานภาครัฐ และภาคประชาชน สังคมที่อยู่ภายนอกมหาวิทยาลัย บนพื้นฐานของการนำทรัพยากรที่มีอยู่ในมหาวิทยาลัย (ผลงานวิจัย นักวิจัยและเครื่องมือวิจัย) มาใช้ประโยชน์และสร้างคุณค่าในรูปแบบของการผลักดันองค์ความรู้/งานวิจัยให้เกิดการใช้งานเชิงพาณิชย์ (Research Commercialization) การสร้างธุรกิจเทคสตาร์ทอัพ (Tech Startup) ธุรกิจที่ขับเคลื่อนด้วยนวัตกรรม (Innovation Driven Enterprise) การทำให้เกิดมูลค่าเพิ่มในองค์รวม (Total Value Creation) และการพัฒนาชุมชนและสังคมอย่างยั่งยืนโดยการบูรณาการองค์ความรู้ งานวิจัย และเทคโนโลยีของมหาวิทยาลัยเชียงใหม่ โดยถือเป็นอีกหนึ่งกระบวนการหลักของมหาวิทยาลัยที่เพิ่มเติมขึ้นมา นอกเหนือจากกระบวนการสอนและการทำวิจัยเพื่อความเป็นเลิศทางวิชาการ
ทั้งนี้ ได้เยี่ยมชมศูนย์นวัตกรรมอาหารและบรรจุภัณฑ์ (FIN) โดยเป็นอาคารนวัตกรรมสารสกัดมูลค่าสูง iExtract แห่งแรกของประเทศไทย เป็นโรงงานต้นแบบสารสกัดพืชกระท่อมคุณภาพสูง ภายใต้การบริหารจัดการ และดำเนินงานโดยศูนย์นวัตกรรมอาหารและบรรจุภัณฑ์ (Food Innovation and Packaging Center, FIN) มหาวิทยาลัยเชียงใหม่ โดยการบูรณาการร่วมกับหน่วยงานที่เกี่ยวข้อง ได้แก่ คณะสัตวแพทย์ คณะอุตสาหกรรมเกษตร และคณะเภสัชศาสตร์ มหาวิทยาลัยเชียงใหม่ ศูนย์สัตว์ทดลอง อุทยานวิทยาศาสตร์ มหาวิทยาลัยเชียงใหม่ และบริษัทภาคเอกชน เพื่อสกัดสารมูลค่าสูงสำหรับการใช้ในอุตสาหกรรม โดยใช้เทคโนโลยีนวัตกรรมเพื่อให้ได้สารสกัดที่มีความบริสุทธิ์สูง และสามารถนำไปใช้ในกลุ่มอุตสาหกรรมต่าง ๆ ได้แก่ อุตสาหกรรมผลิตภัณฑ์เสริมอาหาร (Food Dietary Supplement)  อุตสาหกรรมยา (Pharmaceutical) และ อุตสาหกรรมผลิตภัณฑ์เครื่องสำอาง (Cosmetics and Personal Care) รวมถึงการต่อยอดในการสกัดสารออกฤทธิ์ในพืชที่มีศักยภาพ เช่น กัญชา กัญชง หรือกระท่อมได้อีกด้วย ซึ่งจะส่งเสริมให้มหาวิทยาลัยเชียงใหม่ เป็นผู้นำด้านการสกัดสารมูลค่าสูงที่มีความบริสุทธิ์สูง ทั้งนี้ อาคารนวัตกรรมสารสกัดมูลค่าสูง iExtract มีครุภัณฑ์ชุดสกัดสารมูลค่าสูง และเครื่องมือต่างๆ ได้แก่ ชุดสกัดที่ใช้ตัวทำละลาย ชุดสกัดที่ใช้คาร์บอนไดออกไซด์ที่สามารถทำความดันได้สูงถึง 600 บาร์ และเครื่องกลั่นแยกสารระดับโมเลกุลแบบฟิล์มบาง พร้อมปั๊มสุญญากาศ ขนาด 2 นิ้ว Wiped-Film Still With Vacuum Pump เป็นต้น

ที่มา : https://www.thaigov.go.th/news/contents/details/53808