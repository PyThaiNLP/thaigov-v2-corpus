รัฐบาลไทย-ข่าวทำเนียบรัฐบาล-ก.แรงงาน แจง กรณีล็อกดาวน์แคมป์ก่อสร้าง มีมาตรการเยียวยาคนงานดูแลค่าชดเชยระหว่างหยุดงาน


วันอังคารที่ 29 มิถุนายน 2564
ก.แรงงาน แจง กรณีล็อกดาวน์แคมป์ก่อสร้าง มีมาตรการเยียวยาคนงานดูแลค่าชดเชยระหว่างหยุดงาน
นายประทีป ทรงลำยอง โฆษกกระทรวงแรงงาน  แจง กรณีล็อกดาวน์แคมป์ก่อสร้าง ในส่วนมาตรการรองรับของกระทรวงแรงงานเพื่อช่วยเหลือเยียวยาลูกจ้าง ในแคมป์คนงาน
นายประทีป ทรงลำยอง โฆษกกระทรวงแรงงาน กล่าวว่า จากการปรากฏข่าวสารในสื่อสังคมออนไลน์ กรณี “การล็อกดาวน์แคมป์ก่อสร้าง สาวโพสต์โวย พ่อถูกกักตัวในแคมป์ก่อสร้าง ทหารคุมออกไปตรวจไม่ได้ ซ้ำมีข้าวให้เพียง 50 กล่อง แต่คนในแคมป์ 400 คน” จากที่มาข่าว : อมรินทร์ทีวี https://www.amarintv.com/news/detail/86501 นั้น ในเรื่องนี้กระทรวงแรงงานขอชี้แจงในส่วนที่เกี่ยวข้องว่า ตามที่ท่านนายกรัฐมนตรี และ รมว.กลาโหม พล.อ.ประยุทธ์ จันทร์โอชา ได้มีการประชุมร่วมกับคณะที่ปรึกษาด้านการสาธารณสุขในศูนย์บริหารสถานการณ์โควิด-19 (ศบค.) เมื่อวันที่ 25 มิถุนายนที่ผ่านมา ซึ่งที่ประชุมได้มีมติให้ปิดแคมป์คนงานก่อสร้าง งดการเดินทางและเคลื่อนย้ายแรงงานในพื้นที่จังหวัดสีแดงเข้ม ได้แก่ กรุงเทพมหานคร ปทุมธานี นนทบุรี สมุทรสาคร สมุทรปราการ นครปฐม สงขลา ปัตตานี ยะลา และนราธิวาส เป็นเวลา 1 เดือน เพื่อควบคุมการแพร่ระบาดของโควิด-19 ในคลัสเตอร์แคมป์คนงานนั้น และได้มอบหมายให้กระทรวงแรงงานดูแลค่าใช้จ่าย เงินชดเชยให้แก่ลูกจ้างแทนผู้ประกอบการนั้น
นายประทีป กล่าวต่อว่า ในส่วนมาตรการรองรับของกระทรวงแรงงานเพื่อช่วยเหลือเยียวยาลูกจ้าง ในแคมป์คนงาน ได้แก่ 1) การจ่ายค่าชดเชย กรณีเป็นผู้ประกันตนจะได้รับ 50 เปอร์เซ็นของค่าจ้าง ซึ่งผู้ประกันตนจะต้องจ่ายประกันสังคมมาแล้วไม่ต่ำกว่า 6 เดือนใน 15 เดือน ส่วนกรณีไม่เป็นผู้ประกันตน จะขอความร่วมมือนายจ้างจ่าย 2) ขอความร่วมมือนายจ้างสถานประกอบการดูแลเรื่องอาหารแก่คนงานทั้ง 3 มื้อ โดยกระทรวงแรงงานจะร่วมสนับสนุนเครื่องอุปโภคบริโภค 3) ตรวจคัดกรองโควิดเชิงรุกในแคมป์คนงาน หากพบเชื้อนำเข้าสู่การรักษา 4) ฉีดวัคซีนโควิด-19 และ 5) ประเมินสถานการณ์ทุก 15 วัน
“กระทรวงแรงงานได้พยายามให้ความช่วยเหลือในเรื่องอาหาร โดยการขอรับบริจาคเครื่องอุปโภคบริโภคจากผู้ประกอบการรายใหญ่ เช่น บริษัท ไทยยูเนี่ยน กรุ๊ป บริษัท เจริญโภคภัณฑ์อาหาร หรือซีพีเอฟ บริษัทในเครือแสงทอง-อัครา เพื่อนำไปช่วยเหลือพี่น้องผู้ใช้แรงงานตามมาตรการปิดแคมป์คนงาน ซึ่งในเบื้องต้นได้รับบริจาคปลากระป๋อง 90,000 กระป๋อง และไข่ไก่ 250,000 ฟอง และนำไปมอบให้สมาคมอุตสาหกรรมก่อสร้างไทย ในพระบรมราชูปถัมภ์ เพื่อส่งต่อให้พี่น้องผู้ใช้แรงงานตามแคมป์คนงานต่างๆ ต่อไป” โฆษกกระทรวงแรงงาน กล่าวในตอนท้าย

ที่มา : https://www.thaigov.go.th/news/contents/details/43231