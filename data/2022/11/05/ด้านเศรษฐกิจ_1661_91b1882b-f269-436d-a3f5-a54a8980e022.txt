รัฐบาลไทย-ข่าวทำเนียบรัฐบาล-ธ.ก.ส. ชวนไปเยือนชุมชนท่องเที่ยวที่งดงาม กระตุ้นเศรษฐกิจไทยให้ยั่งยืน


วันศุกร์ที่ 5 พฤศจิกายน 2564
พิมพ์
ธ.ก.ส. ชวนไปเยือนชุมชนท่องเที่ยวที่งดงาม กระตุ้นเศรษฐกิจไทยให้ยั่งยืน
ธ.ก.ส.เชิญชวนสัมผัสวิถีชีวิตชุมชน ณ ชุมชนท่องเที่ยว ธ.ก.ส. ที่ได้รับมาตรฐาน SHA (Safety & Health Administration) ของ ททท. เพื่อสร้างกำลังใจ สร้างรายได้ และเสริมความเข้มแข็งให้กับชุมชนเศรษฐกิจฐานรากของประเทศ
ธ.ก.ส.เชิญชวนสัมผัสวิถีชีวิตชุมชน ณ ชุมชนท่องเที่ยว ธ.ก.ส. ที่ได้รับมาตรฐาน SHA (Safety & Health Administration) ของ ททท. เพื่อสร้างกำลังใจ สร้างรายได้ และเสริมความเข้มแข็งให้กับชุมชนเศรษฐกิจฐานรากของประเทศ พร้อมแพ็คเกจท่องเที่ยวรับลมหนาวกับชุมชนทั่วไทย สมัครสมาชิกและจองแพ็กเกจท่องเที่ยวชุมชนได้สะดวกง่ายดายที่เว็บไซต์ www.chumchontongtiew.com
นายณรงค์ ขันติวิริยะกุล ผู้ช่วยผู้จัดการธนาคารเพื่อการเกษตรและสหกรณ์การเกษตร (ธ.ก.ส.) เปิดเผยว่า ธ.ก.ส. มุ่งสร้างความเข้มแข็งสู่เศรษฐกิจฐานรากผ่านการพัฒนาชุมชน ภายใต้หลักปรัชญาของเศรษฐกิจพอเพียง โดยผลักดันชุมชนที่มีศักยภาพ มีธรรมชาติที่งดงามและจุดขายด้านวัฒนธรรม อาหารของท้องถิ่นที่น่าสนใจ นำมาต่อยอดสู่การเป็นชุมชนท่องเที่ยว พร้อมพัฒนาให้ชุมชนได้รับมาตรฐาน SHA (Safety & Health Administration) ซึ่งเป็นมาตรฐานความปลอดภัยด้านสุขอนามัยเพื่อนักท่องเที่ยวจากการท่องเที่ยวแห่งประเทศไทย (ททท.) เช่น ชุมชนบ้านนาต้นจั่น อำเภอศรีสัชนาลัย จังหวัดสุโขทัย ซึ่งมีความโดดเด่นด้านวัฒนธรรมที่งดงาม รูปแบบวัฒนธรรมท้องถิ่นที่เป็นเอกลักษณ์ มีกิจกรรมที่น่าสนใจ ไม่ว่าจะเป็น วิถีการเรียนรู้การทำผ้า  หมักโคลน การรับประทานข้าวเปิ๊บ ชมสะพานไม้กลางนาและวิวพระอาทิตย์ขึ้นท่ามกลางทะเลหมอก ชุมชนบ้านสนวนนอก อำเภอห้วยราช จังหวัดบุรีรัมย์ – สนุกสนานกับการนั่งรถกระสวยอวกาศหรือปั่นจักรยานชมทิวทัศน์หมู่บ้าน และชมสาธิตการทำผ้าไหม ชุมชนบ้านออนใต้ อำเภอสันกำแพง จังหวัดเชียงใหม่ – ชิลล์ ๆ กับการจิบกาแฟชมวิวหนองพญาพรหม ชมแหล่งประวัติศาสตร์วัดเชียงแสน-วัดป่าตึง ชมงานศิลป์ ฟังดนตรีพื้นบ้าน และแคมป์ปิ้งนอนชมดาว ชุมชนบ้านภู อำเภอหนองสูง จังหวัดมุกดาหาร - สัมผัสวิถีชีวิตของกลุ่มชาติพันธุ์ภูไท ชมวิวแก่งกะเบา ริมแม่น้ำโขง เรียนรู้วิธีการย้อมผ้าโดยใช้สีจากเปลือกต้นไม้และใบไม้ ชุมชนบ้านทะเลน้อย อำเภอแกลง จังหวัดระยอง - ชมประวัติศาสตร์วัดราชบัลลังก์ เรียนรู้การเพาะผักกระชับ กิจกรรมสานหมวกจากใบจาก ล่องเรือชมเหยี่ยวแดงและป่าชายเลน และชุมชนบ้านถ้ำเสือ อำเภออ่าวลึก จังหวัดกระบี่ – สนุกสนานกับกิจกรรมเพื่อสุขภาพและความงามด้วยการพอกโคลนร้อน ล่องคลอง ชมถ้ำลอด และชมวิถีชีวิตชาวประมง เป็นต้น
นายณรงค์กล่าวเพิ่มเติมว่า ธ.ก.ส. ขอเชิญชวนนักท่องเที่ยวทั้งชาวไทยและต่างประเทศร่วมเปิดประสบการณ์การท่องเที่ยวแบบเข้าถึงและใกล้ชิดวิถีแห่งความเป็นไทยที่แท้จริงกับการท่องเที่ยวชุมชน ซึ่งสามารถจองแพ็กเกจท่องเที่ยวล่วงหน้าได้ทางเว็บไซต์ www.chumchontongtiew.com โดยเลือกสมัครสมาชิก บันทึกรายละเอียด ชื่อ-นามสกุล  หมายเลขโทรศัพท์มือถือ อีเมล รหัสผ่าน และที่อยู่ แล้วกดบันทึกข้อมูล จากนั้นจึงเข้าสู่เมนู รายการจองแพ็กเกจท่องเที่ยว จะปรากฏสถานที่ท่องเที่ยวหลากหลาย เลือกชุมชนท่องเที่ยวที่ท่านสนใจ โดยท่านจะพบรายละเอียดข้อมูลชุมชน ผู้ประสานงาน ที่พักชุมชน ผลิตภัณฑ์เด่นจากกลุ่มภายในชุมชน โปรแกรมท่องเที่ยว เลือกจองแพ็กเกจ หน้าจอการจองแพ็กเกจจะพบแบบฟอร์มและรายการจองแพ็กเกจท่องเที่ยว ทั้งนี้ นอกจากความสุข สนุกสนานที่ได้รับแล้ว ยังได้ร่วมเป็นส่วนหนึ่งในการสร้างกำลังใจให้กับชุมชนในการดูแลรักษาสิ่งแวดล้อม ขนบธรรมเนียม ประเพณี วัฒนธรรมอันงดงามให้อยู่คู่สังคมไทยอย่างยั่งยืนต่อไป

ที่มา : https://www.thaigov.go.th/news/contents/details/47873