รัฐบาลไทย-ข่าวทำเนียบรัฐบาล-กระทรวงเกษตรฯ เชิญชวนเที่ยว “งานวันข้าวและชาวนาฯ ภาคเหนือ” ประจำปี 2565


วันพุธที่ 29 มิถุนายน 2565
กระทรวงเกษตรฯ เชิญชวนเที่ยว “งานวันข้าวและชาวนาฯ ภาคเหนือ” ประจำปี 2565
มุ่งเผยแพร่ ต่อยอดองค์ความรู้และเทคโนโลยีทางการเกษตรสมัยใหม่ด้านข้าว
ดร.ทองเปลว กองจันทร์ ปลัดกระทรวงเกษตรและสหกรณ์ เปิดเผยภายหลังเป็นประธานเปิดงานรณรงค์ถ่ายทอดเทคโนโลยีการผลิตข้าวระดับเขตภาคเหนือ เนื่องในวันข้าวและชาวนาแห่งชาติ ประจำปี 2565 ภายใต้แนวคิดงาน “90 พรรษา ชาวนาวิถีใหม่ 9 ไกลด้วยพระบารมี” ซึ่งจัดขึ้นระหว่างวันที่ 29 - 30 มิถุนายน 2565 โดยมีนางสาวนนทิชา วรรณสว่าง รองอธิบดีกรมการข้าว นายกฤษ อุตตมะเวทิน รองอธิบดีกรมการข้าว และผู้บริหารหน่วยงานในสังกัดกระทรวงเกษตรฯ เข้าร่วม ณ ศูนย์วิจัยข้าวเชียงราย จังหวัดเชียงราย ว่า กระทรวงเกษตรและสหกรณ์ โดยกรมการข้าว จัดงานดังกล่าวฯ ขึ้น เพื่อเฉลิม พระเกียรติในโอกาสมหามงคลเฉลิมพระชนมพรรษา 90 พรรษา สมเด็จพระนางเจ้าสิริกิติ์ พระบรมราชินีนาถ พระบรมราชชนนี พันปีหลวง พร้อมทั้งเป็นการราลึกถึงพระมหากรุณาธิคุณของพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร ที่ทรงมีพระมหากรุณาธิคุณต่อกิจการด้านข้าวและชาวนาของไทย รวมทั้งเป็นการถ่ายทอดและนำเสนอองค์ความรู้ด้านเทคโนโลยีการผลิตข้าว ที่ใช้ในการเพิ่มผลผลิต คุณภาพผลผลิต และการลดต้นทุนการผลิตข้าว รวมทั้งมีการ จัดแสดงผลงานทางวิชาการด้านข้าว ของภาครัฐ เอกชน และองค์กรชาวนา โดยมุ่งเน้นความสำคัญของข้าว และเชิดชูเกียรติชาวนาไทย รวมถึงประชาสัมพันธ์และถ่ายทอดเทคโนโลยีด้านการผลิตข้าวและพัฒนาองค์กรเกษตรกรด้วย
“การจัดงานรณรงค์ถ่ายทอดเทคโนโลยีการผลิตข้าวฯ ถือเป็นการแสดงวัฒนธรรมด้านข้าว ภูมิปัญญาท้องถิ่น และเทคโนโลยีสมัยใหม่ที่ช่วยในการลดต้นทุน เพิ่มผลผลิตและคุณภาพ ตลอดจนการแปรรูปข้าวและนวัตกรรมใหม่ ๆ ให้เกษตรกรสามารถปรับเปลี่ยนวิธีการผลิตข้าวได้อย่างเหมาะสม เกิดประสิทธิผลสูงสุด ก่อให้เกิดความมั่นคงแก่เกษตรกรต่อไป” ดร.ทองเปลว กล่าว
สำหรับกิจกรรมภายในงาน ประกอบด้วย การแสดงนิทรรศการเฉลิมพระเกียรติ พระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร และสมเด็จพระนางเจ้าสิริกิติ์พระบรมราชินีนาถ พระบรมราชชนนีพันปีหลวง นิทรรศการโครงการสำคัญของกรมการข้าวในเขตภาคเหนือ นิทรรศการเชิดชูเกียรติชาวนา นิทรรศการวิชาการ เทคโนโลยีและนวัตกรรม การผลิตและการแปรรูปข้าว เครื่องจักรกลการเกษตร การจัดแสดงและจำหน่ายผลิตภัณฑ์จากข้าว ซึ่งดำเนินการโดยหน่วยงานภาครัฐ มหาวิทยาลัย กลุ่มเกษตรกร และภาคเอกชน ตลอดจนมีการจัดแสดงแปลงสาธิตเทคโนโลยีการปลูกข้าว การประกวดแข่งขันการทำข้าวเหนียวมะม่วง การทำหุ่นไล่กา และการแข่งขันการนวดข้าวลีลาของพี่น้องชาวนาภาคเหนือ

ที่มา : https://www.thaigov.go.th/news/contents/details/56311