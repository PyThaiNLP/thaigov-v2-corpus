รัฐบาลไทย-ข่าวทำเนียบรัฐบาล-กระทรวงเกษตรฯ ประชุมติดตามความก้าวหน้าขับเคลื่อนแบบบูรณาการในพื้นที่


วันพฤหัสบดีที่ 16 มิถุนายน 2565
กระทรวงเกษตรฯ ประชุมติดตามความก้าวหน้าขับเคลื่อนแบบบูรณาการในพื้นที่
กระทรวงเกษตรฯ ประชุมติดตามความก้าวหน้าขับเคลื่อนแบบบูรณาการในพื้นที่
วันที่ 16 มิถุนายน 2565 เวลา 09.30 น. นายขจร เราประเสริฐ ผู้ตรวจราชการกระทรวงเกษตรและสหกรณ์ เป็นประธานการประชุมตรวจติดตามความก้าวหน้าของแผนการตรวจราชการและการขับเคลื่อนแบบบูรณาการในพื้นที่ของผู้ตรวจราชการกระทรวงเกษตรและสหกรณ์ ประจำปีงบประมาณ พ.ศ. 2565 จังหวัดร้อยเอ็ด ประจำเดือนมิถุนายน ผ่านระบบ VDO Conference โปรแกรม Zoom Meeting พร้อมด้วย เกษตรและสหกรณ์จังหวัดร้อยเอ็ด และหัวหน้าส่วนราชการในสังกัดกระทรวงเกษตรและสหกรณ์ระดับพื้นที่  โดยมีประเด็นการประชุมการตรวจราชการฯ ดังนี้ 1. รับทราบความก้าวหน้าปัญหาอุปสรรคการดำเนินงานตามนโยบายของกระทรวงเกษตรและสหกรณ์ รายสินค้าข้าว ปศุสัตว์ และประมง และความก้าวหน้าปรับปรุงแผนพัฒนาการเกษตรและสหกรณ์ระดับจังหวัด และ 2. รับทราบความก้าวหน้าผลการดำเนินงานตามแผนการตรวจราชการแบบบูรณาการของผู้ตรวจราชการสำนักนายกรัฐมนตรี
ทั้งนี้ ผู้ตรวจราชการกระทรวงเกษตรและสหกรณ์ ได้ให้ข้อสั่งการ/ข้อเสนอแนะในภาพรวมของการประชุมฯ ดังนี้ 1.ขอให้หน่วยงานที่เกี่ยวข้องร่วมกันบูรณาการ เพื่อช่วยเร่งรัดการจัดการผลิต แนะนำและส่งเสริมปุ๋ยชีวภาพ และสารชีวภัณฑ์ ให้กับเกษตรกร 2. ขอให้หน่วยงานของกรมปศุสัตว์ติดตามการช่วยเหลือ เกษตรกรที่ได้รับผลกระทบจากโรคลัมปี สกิน และเร่งรัดการจัดหาวัคซีน โรคพิษสุนัขบ้าให้เพียงพอต่อความต้องการ และ 3. ขอให้หน่วยงานของกรมประมงศึกษาแนวทางการเลี้ยงปลาในนาข้าว เพื่อส่งเสริมให้กับเกษตรกรในการเพิ่มรายได้

ที่มา : https://www.thaigov.go.th/news/contents/details/55789