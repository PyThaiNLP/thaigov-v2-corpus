รัฐบาลไทย-ข่าวทำเนียบรัฐบาล-นายกรัฐมนตรี ชื่นชมเทศบาลแม่เหียะ ยกเป็นตัวอย่างท้องถิ่นเข้มแข็ง


วันพุธที่ 29 มิถุนายน 2565
พิมพ์
นายกรัฐมนตรี ชื่นชมเทศบาลแม่เหียะ ยกเป็นตัวอย่างท้องถิ่นเข้มแข็ง
นายกรัฐมนตรี ชื่นชมเทศบาลแม่เหียะ ยกเป็นตัวอย่างท้องถิ่นเข้มแข็ง
วันนี้ (29 มิถุนายน 2565) เวลา 16.55 น. ณ เทศบาลเมืองแม่เหียะ อำเภอเมือง จังหวัดเชียงใหม่ พลเอก ประยทุธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เยี่ยมชมการดำเนินงานตามนโยบายของรัฐบาล ด้านดิจิทัลของเทศบาลเมืองแม่เหียะ ซึ่งเป็นหน่วยงานนำร่องระบบบริหารจัดการองค์กรปกครองส่วนท้องถิ่น ทำให้เกิดแนวคิดโครงการการขับเคลื่อนการพัฒนาท้องถิ่นดิจิทัล ดำเนินการโดยสำนักงานพัฒนารัฐบาลดิจิทัล (องค์การมหาชน) (สพร.) ร่วมมือกับเทศบาลเมืองแม่เหียะ เพื่อสนับสนุนให้องค์กรปกครองส่วนท้องถิ่นมีระบบช่วยในการทำงานและส่งเสริมให้มีระบบบริหารงานในการอำนวยความสะดวก เป็นระบบบริหารจัดการองค์กรปกครองส่วนท้องถิ่นประกอบด้วย 5 ระบบ คือ ระบบบริหารจัดการจุดเดียวเบ็ดเสร็จ (OSS) , ระบบสารบรรณอิเล็กทรอนิกส์ E-OFFICE , ระบบขออนุญาตก่อสร้างออนไลน์ , ระบบหนังสือรับรองการแจ้งฯ ออนไลน์ และระบบชำระค่าธรรมเนียมขยะออนไลน์ ทั้งนี้ เทศบาลเมืองแม่เหียะ ได้มีการดำเนินการวิจัยและพัฒนาเพื่อยกระดับการบริหารในมิติต่าง ๆ อาทิ Dashboard ข้อมูลการให้บริการประชาชนของฝ่ายต่าง ๆ การให้บริการในระบบ Online ระบบข้อมูลสนับสนุนการบริหารงานของผู้บริหาร การจัดทำแผนที่ 3D Model และการดำเนินการของศูนย์บริการเป็นเลิศจนเกิดเป็น “แม่เหียะโมเดล” นับตั้งแต่ปี พ.ศ. 2563 จนถึงปัจจุบัน
ภายหลังรับฟังบรรยายสรุป และเยี่ยมชมผลการดำเนินงานด้านต่าง ๆ ภายในเทศบาลแม่เหียะ นายธนกร วังบุญคงชนะ โฆษกประจำสำนักนายกรัฐมนตรีเปิดเผยว่า นายกรัฐมนตรีกล่าวชื่นชม ยกให้เป็นตัวอย่างความเข้มแข็งของการบริหารส่วนท้องถิ่น ถือเป็นความสำเร็จในการขับเคลื่อนด้านดิจิทัล นำเทคโนโลยีมาใช้ให้เกิดประโยชน์ต่อส่วนรวม อำนวยความสะดวกแก่ประชาชน ทำให้ง่ายต่อการติดต่อราชการ รวมทั้งการเข้าถึงข้อมูลในทุก ๆ ด้าน ขอให้พัฒนาต่อไปให้ครอบคลุม พร้อมกับย้ำให้สร้างการรับรู้ให้ประชาชนมีความเข้าใจที่ถูกต้อง ทั้งนี้ ขอให้ท้องถิ่นใช้ทรัพยากรในพื้นที่ให้เกิดประโยชน์สูงสุด ช่วยดูแลประชาชน โดยเฉพาะการเข้าถึงสิทธิและผลประโยชน์ของประชาชน เพราะเป็นส่วนราชการที่ใกล้ชิดกับประชาชนในท้องถิ่นมากที่สุด
------------

ที่มา : https://www.thaigov.go.th/news/contents/details/56324