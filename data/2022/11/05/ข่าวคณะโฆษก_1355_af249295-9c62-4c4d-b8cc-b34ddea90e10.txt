รัฐบาลไทย-ข่าวทำเนียบรัฐบาล-​โฆษกรัฐบาลเผย นายกฯ กำชับให้เร่งแก้ปัญหาการขนส่งจากการทดสอบขนส่งสินค้าเกษตรทางรถไฟไปจีนผ่านเส้นทางรถไฟจีน-ลาว


วันอังคารที่ 5 เมษายน 2565
พิมพ์
​โฆษกรัฐบาลเผย นายกฯ กำชับให้เร่งแก้ปัญหาการขนส่งจากการทดสอบขนส่งสินค้าเกษตรทางรถไฟไปจีนผ่านเส้นทางรถไฟจีน-ลาว
พร้อมประสานความร่วมมือกับอาเซียนและจีน เชื่อมโยงการขนส่งสินค้าเกษตรให้มีประสิทธิภาพ เพื่อผลประโยชน์ให้พี่น้องเกษตรกรไทย
วันนี้ (5 เมษายน 2565) นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม พอใจที่แผนการบริหารจัดการด้านขนส่ง (โลจิสติกส์) ของสินค้าทางการเกษตรของไทยประสบผลสำเร็จไปด้วยดี จากการทดสอบขนส่งทุเรียน 2 ตู้คอนเทนเนอร์ และมะพร้าวจำนวน 1 ตู้คอนเทนเนอร์ทางรถไฟ ซึ่งมีการปล่อยขบวนรถเมื่อวันที่ 27 มีนาคม ที่ผ่านมา จากสถานีรถไฟมาบตาพุต จังหวัดระยอง ผ่านลาวไปจีน ภายใต้พิธีสารผลไม้ไทย-จีน ด้วยเส้นทางรถไฟจีน-ลาว พร้อมกำชับให้หน่วยงานที่เกี่ยวข้องเร่งปรับปรุงและแก้ไขปัญหาที่เกิดขึ้น
รัฐบาลโดยกระทรวงเกษตรและสหกรณ์ได้เตรียมการจัดประชุมคณะกรรมการบริหารจัดการผลไม้ (Fruit Board) ในวันที่ 7 เมษายนนี้ เพื่อพิจารณาแก้ไขปัญหาทั้งกระบวนการ หลังพบว่าการขนส่งยังมีความล่าช้ากว่าเป้าหมาย รวมทั้งการจัดการเรื่องพิธีการเอกสารของหน่วยงานต่างๆ และการตรวจสินค้าให้เร็วขึ้น ไม่ให้สินค้าเสียหาย โดยมุ่งหวังให้ปริมาณการขนส่งผลไม้บนเส้นทางหนองคาย-เวียงจันทน์-บ่อเตน-โมฮ่าน เพิ่มขึ้นให้ได้มากที่สุด และใช้เวลาน้อยที่สุด ซึ่งจะเป็นอีกทางเลือกของการขนส่งผลไม้ไทยไปจีน
นายธนกร กล่าวว่า นอกจากนี้ นายกรัฐมนตรีสั่งการให้หน่วยงานที่เกี่ยวข้องเดินหน้าประสานการทำงานร่วมกับ สปป.ลาว และเวียดนามในโครงการขนส่งผ่านท่าเรือหวุงอ๋างทางด่านนครพนมซึ่งมีความคืบหน้าอย่างมาก โดยเส้นทางขนส่งผลไม้และสินค้าเกษตรดังกล่าวมีระยะทางไม่ถึง 300 กิโลเมตร ซึ่งสินค้าจะออกจากด่านนครพนม-ด่านท่าแขกแขวงคำม่วนของลาว เข้าสู่เวียดนามที่ด่านชายแดนนาเพ้า-จาลอ จังหวัดกว๋างบิ่ญ โดยมีปลายทางที่ท่าเรือน้ำลึกหวุงอ๋าง จังหวัดฮาติงห์ หลังจากนั้นจะลงเรือสินค้าไปยังจุดหมายปลายทางที่จีน เพื่อย่นระยะทางและเวลาในการขนส่ง ซึ่งเป็นไปตามนโยบายอีสานเกตเวย์ และระเบียงเศรษฐกิจอีสานภายใต้การบริหารโลจิสติกส์เกษตรของรัฐบาล โดยกระทรวงเกษตรและสหกรณ์ ร่วมกับกระทรวงพาณิชย์รัฐบาลประสานความร่วมมือกับประเทศอาเซียนและจีน เชื่อมโยงตามแนวระเบียงเศรษฐกิจตะวันออก-ตะวันตก ระหว่างไทย ลาว เวียดนาม และจีน เพื่อลดอุปสรรคด้านระยะทางในการขนส่ง สร้างโอกาสทางธุรกิจให้กับสินค้าทางการเกษตรของไทยให้มีโอกาสค้าขายกับจีน ซึ่งเป็นประเทศที่มีขนาดเศรษฐกิจขนาดใหญ่ และประชากรมีกำลังในการซื้อสูงได้ในหลายด้าน นอกจากนี้ การเชื่อมโยงการขนส่งสินค้าทางการเกษตรจะเพิ่มขีดความสามารถในการขนส่งสินค้าทางการเกษตรของไทย ลดระยะทางและระยะเวลา เพื่อประโยชน์ให้พี่น้องเกษตรกรไทยได้อย่างแท้จริง

ที่มา : https://www.thaigov.go.th/news/contents/details/53294