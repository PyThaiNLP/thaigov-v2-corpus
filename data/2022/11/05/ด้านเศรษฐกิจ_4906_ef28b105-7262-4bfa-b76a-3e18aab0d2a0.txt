รัฐบาลไทย-ข่าวทำเนียบรัฐบาล-ไอแบงก์ล่องใต้จัดอบรมเชิงปฏิบัติการ “เปิดโลกการเงินอิสลาม” ต่อยอดความรู้ มหาวิทยาลัยฟาฏอนี


วันพฤหัสบดีที่ 25 สิงหาคม 2565
พิมพ์
ไอแบงก์ล่องใต้จัดอบรมเชิงปฏิบัติการ  “เปิดโลกการเงินอิสลาม” ต่อยอดความรู้ มหาวิทยาลัยฟาฏอนี
กรรมการและผู้จัดการไอแบงก์เปิดการอบรมเชิงปฏิบัติการผ่านระบบออนไลน์ “ความรู้ทางการเงิน สำหรับนักศึกษามหาวิทยาลัยฟาฏอนี” ภายใต้กิจกรรมเปิดโลกการเงินอิสลาม ตามแผนปฏิบัติการด้านความรับผิดชอบต่อสังคมและสิ่งแวดล้อมในกระบวนการ (CSR in Process) ประจำปี 2565
ธนาคารอิสลามแห่งประเทศไทย (ไอแบงก์) โดย  นายวุฒิชัย สุระรัตน์ชัย กรรมการและผู้จัดการ ให้เกียรติเป็นประธานกล่าวเปิดการอบรมเชิงปฏิบัติการผ่านระบบออนไลน์ เรื่อง “ความรู้ทางการเงิน สำหรับนักศึกษามหาวิทยาลัยฟาฏอนี” ภายใต้กิจกรรมเปิดโลกการเงินอิสลาม ตามแผนปฏิบัติการด้านความรับผิดชอบต่อสังคมและสิ่งแวดล้อมในกระบวนการ (CSR in Process) ประจำปี 2565 โดยมี ศ.ดร.ซาการียา  หะมะ รองอธิการบดีฝ่ายวิชาการและวิจัย มหาวิทยาลัยฟาฏอนี ให้การต้อนรับ ณ ห้องประชุม 500 ชั้น 2 อาคารเฉลิมพระเกียรติ มหาวิทยาลัยฟาฏอนี อ.ยะรัง จ.ปัตตานี เมื่อช่วงเช้าวันอังคารที่ 23 สิงหาคม  2565
สำหรับกิจกรรมเปิดโลกการเงินอิสลาม ธนาคารได้จัดขึ้นต่อเนื่องเป็นปีที่ 5 โดยมหาวิทยาลัยฟาฏอนี เป็นสถาบันการศึกษาแห่งที่ 8 การอบรมเชิงปฏิบัติการในครั้งนี้ มีวัตถุประสงค์ เพื่อจะแบ่งปันความรู้ความเข้าใจด้านการวางแผนทางการเงินและด้านการเงินการธนาคารตามหลักศาสนาอิสลาม (ชะรีอะฮ์) แก่นักศึกษาที่สนใจลงทะเบียน รวม 160 คน ได้มีความรู้สามารถนำไปประยุกต์ใช้ในชีวิตประจำวัน ตลอดจนความเข้าใจถึงการเงินการธนาคารอิสลาม (Islamic Banking and Finance) ได้อย่างถูกต้องและสามารถถ่ายทอดความรู้นั้นต่อไปยังคนใกล้ตัวด้วย
การอบรมถ่ายทอดโดยบุคลากรของไอแบงก์ที่มีความรู้และความสามารถเฉพาะทาง การอบรมดังกล่าวแบ่งออกเป็น 2 ช่วง ช่วงเช้าอบรมหัวข้อเรื่อง“การวางแผนทางการเงินส่วนบุคคล” และ“การเงินการธนาคารอิสลาม” ต่อด้วยช่วงบ่ายเรื่อง“ผลิตภัณฑ์และการบริการของธนาคารเหมือนหรือต่างกับธนาคารทั่วไป” และปิดท้ายด้วยกิจกรรมเวิร์กชอป จับกลุ่มระดมสมอง เพื่อให้นักศึกษาได้นำความรู้จริงจากทุกวิทยากรมาประยุกต์ใช้ปฏิบัติจริง และนำเสนอแลกเปลี่ยนแนวคิดอย่างหลากหลายเพื่อให้มั่นใจว่า ผู้เข้าอบรมเข้าใจหลักการเงินอิสลามอย่างถูกต้องแท้จริง

ที่มา : https://www.thaigov.go.th/news/contents/details/58411