รัฐบาลไทย-ข่าวทำเนียบรัฐบาล-โฆษกรัฐบาลเผย นายกฯ พอใจการควบคุมโควิด-19 ชื่นชมทุกฝ่ายร่วมมือกันจนมีสัญญาณดีขึ้น รับมอบหมายลงพื้นที่ตรวจจุดแจก ATK วันแรก ส่งต่อความห่วงใย-กำลังใจจากนายกฯ ถึงประชาชนและแพทย์


วันพฤหัสบดีที่ 16 กันยายน 2564
พิมพ์
โฆษกรัฐบาลเผย นายกฯ พอใจการควบคุมโควิด-19 ชื่นชมทุกฝ่ายร่วมมือกันจนมีสัญญาณดีขึ้น รับมอบหมายลงพื้นที่ตรวจจุดแจก ATK วันแรก ส่งต่อความห่วงใย-กำลังใจจากนายกฯ ถึงประชาชนและแพทย์
โฆษกรัฐบาลเผยนายกฯ พอใจการควบคุมโควิด-19 ชื่นชมทุกฝ่ายร่วมมือกันจนมีสัญญาณดีขึ้นต่อเนื่อง ยอดผู้หายป่วยแซงยอดผู้ติดเชื้อนานกว่า 1 เดือน รับมอบหมายลงพื้นที่ตรวจจุดแจก ATK วันแรก พร้อมส่งต่อความห่วงใย-กำลังใจจากนายกฯ ถึงประชาชนและบุคลากรทางการแพทย์
วันนี้ (16 กันยายน 2564) นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า พล.อ.ประยุทธ์  จันทร์โอชา นายกรัฐมนตรีและรัฐมนตรีว่าการกระทรวงกลาโหม พอใจการควบคุมการแพร่ระบาดไวรัสโควิด -19 ในไทย ซึ่งมีสัญญาณดีขึ้นอย่างต่อเนื่อง แนวโน้มผู้ติดเชื้อใหม่มีจำนวนลดลงทั้งในพี้นที่กรุงเทพมหานคร และทั่วประเทศ  ที่สำคัญจำนวนยอดผู้ป่วยที่ติดเชื้อโควิด-19 ในส่วนของที่รักษาหายสามารถกลับบ้านได้สถิติสูงกว่ายอดผู้ป่วยที่ติดเชื้อใหม่รายวันติดต่อกันนานกว่าหนึ่งเดือนแล้ว ภาพรวมของยอดผู้ป่วยหายกลับบ้านสะสม (ตั้งแต่วันที่ 1 เมษายน 2564) อยู่ที่ 1,263,130 ราย ในขณะที่ยอดผู้ป่วยสะสมมีจำนวน 1,405,374 ราย โดยยอดผู้ที่อยู่ระหว่างรักษาลดลงเหลืออยู่ที่ 128,728 รายแล้ว ทำให้เห็นว่ามาตรการล็อกดาวน์และการระดมฉีดวัคซีนนั้นเริ่มส่งผลอย่างเป็นรูปธรรม รวมถึงมาตรการทางสังคม และมาตรการป้องกันตนเองแบบครอบจักรวาลด้วย ขณะที่ยอดฉีดวัคซีนของไทยอยู่ที่ 42,857,349 โดส แบ่งเป็นเข็มแรก 28,214,813 ราย ฉีดครบโดส (2 เข็ม) จํานวน 13,850,965 ราย และฉีดเข็ม 3 (Booster dose) แล้วจำนวน 790,863 ราย
โฆษกประจำสำนักนายกรัฐมนตรี กล่าวอีกว่า ในวันนี้ได้เดินทางลงพื้นที่ตรวจเยี่ยมจุดให้บริการฉีดวัคซีน และจุดบริการแจกชุดตรวจโควิด-19 ด้วยตนเอง Antigen Test Kit (ATK) ฟรี ให้กับประชาชนคนละ 2 ชุด เป็นวันแรก ณ โรงพยาบาลศิริราช เพื่อนำความห่วงใยและกำลังใจจากนายกรัฐมนตรีส่งต่อถึงพี่น้องประชาชนและบุคลากรทางการแพทย์ ตลอดจนผู้ปฎิบัติหน้าที่ทุกคน นอกจากนี้ ยังได้ร่วมกับ ดร.แคทลีน มาลีนนท์ ประธานเจ้าหน้าที่บริหารไทยโซล่าร์ เอนเนอร์ยี่ จำกัด (มหาชน) พร้อมกลุ่มเพื่อนธนกร จัดซื้ออาหารจากผู้ประกอบการร้านอาหารที่ได้รับผลกระทบจากโควิด-19 แจกจ่ายให้กับพี่น้องประชาชนและบุคลากรทางการแพทย์ โดยมี รศ.นพ.วิศิษฎ์ วามวาณิชย์ ผู้อำนวยการโรงพยาบาลศิริราช เป็นผู้รับมอบ
“การควบคุมการแพร่ระบาดโควิด-19 ของไทยที่มีสัญญาณดีขึ้น สะท้อนความร่วมมือร่วมใจของประชาชน เชื่อว่าต่อจากนี้สถานการณ์จะดีขึ้นเรื่อยๆ อย่างแน่นอน รัฐบาลให้ความสำคัญกับการเร่งฉีดวัคซีนให้กับทุกกลุ่มตามแผน ซึ่งนอกจากวัคซีนแล้ว ยังสร้างโอกาสให้กับกิจการเพื่อให้สามารถเปิดบริการตามมาตรการควบคุมโรคแนวใหม่ Smart Control and Living with COVID-19 ซึ่งมีการกระจายชุดตรวจ ATK 8.5 ล้านชุดให้กับพี่น้องประชาชน เริ่มต้นในพื้นที่ที่มีความเสี่ยงก่อน และจะทยอยแจกทั่วประเทศ  เพื่อให้ประเทศเดินหน้ากิจกรรมทางเศรษฐกิจต่อไปได้” นายธนกร กล่าว

ที่มา : https://www.thaigov.go.th/news/contents/details/45883