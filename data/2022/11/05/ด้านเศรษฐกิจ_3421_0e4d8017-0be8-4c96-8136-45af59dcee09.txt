รัฐบาลไทย-ข่าวทำเนียบรัฐบาล-นายอธิรัฐ รัตนเศรษฐ รัฐมนตรีช่วยว่าการกระทรวงคมนาคม ติดตามการพัฒนาท่าเรือในเจ้าพระยา เพื่อยกระดับ เป็น Smart Pier


วันพฤหัสบดีที่ 7 เมษายน 2565
นายอธิรัฐ  รัตนเศรษฐ รัฐมนตรีช่วยว่าการกระทรวงคมนาคม ติดตามการพัฒนาท่าเรือในเจ้าพระยา เพื่อยกระดับ เป็น Smart Pier
พร้อมกำชับเรื่องความปลอดภัย การสัญจรทางน้ำช่วงเทศกาลสงกรานต์ 2565
นายอธิรัฐ  รัตนเศรษฐ รัฐมนตรีช่วยว่าการกระทรวงคมนาคม เป็นประธานการประชุมผ่านระบบการประชุมทางไกล (Zoom Cloud Meetings) ร่วมกับอธิบดีกรมเจ้าท่าและคณะผู้บริหารกรมเจ้าท่า ติดตามความคืบหน้าการพัฒนาท่าเรือในแม่น้ำเจ้าพระยา ตามนโยบายสำคัญของรัฐบาลในการพัฒนาท่าเรือเพื่อยกระดับท่าให้เป็นสถานีเรือ (Smart Pier) ให้เชื่อมโยงระบบขนส่งรูปแบบอื่น ในวันพฤหัสบดีที่ 7 เมษายน 2565 เวลา 11.30 น.
โดยกรมเจ้าท่าได้รายงานสรุปความคืบหน้าการปรับปรุงท่าเรือต่าง ๆ ดังนี้
- ดำเนินการแล้วเสร็จ 6 ท่า ได้แก่ ท่ากรมเจ้าท่า, ท่าสะพานพุทธ, ท่าน้ำนนทบุรี, ท่าช้าง, ท่าสาทร และท่าราชวงศ์
- อยู่ระหว่างการก่อสร้าง 6 ท่า
• ท่าเตียน (ผลงานร้อยละ 65) แล้วเสร็จภายใน วันที่ 31 พ.ค. 65
• ท่าราชินี (ผลงานร้อยละ 70) แล้วเสร็จภายใน วันที่ 31 พ.ค. 65
• ท่าพระราม7 (ผลงานร้อยละ 11) แล้วเสร็จภายใน วันที่ 31 ก.ค. 65
• ท่าพายัพ (ผลงานร้อยละ 6) แล้วเสร็จภายใน วันที่ 30 ก.ย. 65
• ท่าเกียกกาย (ผลงานร้อยละ 0.5) แล้วเสร็จภายใน วันที่ 31 พ.ค. 65
• ท่าบางโพ (ผลงานร้อยละ 55) แล้วเสร็จภายใน วันที่ 31 มิ.ย. 65
ทั้งนี้ รัฐมนตรีช่วยว่าการกระทรวงคมนาคม ได้สั่งการให้เจ้าท่าเตรียมความพร้อมสำหรับพิธีเปิด “ท่าเรือสาทรและท่าเรือท่าช้าง” ในช่วงปลายเดือนเมษายน 65 และจะเรียนเชิญท่านพลเอกประยุทธ์ จันทร์โอชา นายกรัฐมนตรี เป็นประธานในพิธีดังกล่าว รวมถึงได้กำชับมาตรการความปลอดภัยทางน้ำในช่วงเทศกาลสงกรานต์ 65 ระหว่างวันที่ 11 - 17 เมษายน 2565 โดยสั่งการให้เจ้าท่าเตรียมความพร้อมบุคลากร เจ้าหน้าที่ มาตรการดูแลความปลอดภัยท่าเทียบเรือโดยเฉพาะท่าเรือที่มีผู้ใช้บริการหนาแน่น การอำนวยความสะดวก รวมทั้งการประชาสัมพันธ์ให้เจ้าของเรือ ผู้ควบคุมเรือ และผู้โดยสาร ปฏิบัติตามมาตรการเพื่อความปลอดภัยและมาตรการป้องกันการแพร่ระบาดของโรคติดเชื้อไวรัส COVID-19 และได้สั่งการเพิ่มเติมกรณีเกิดภัยพิบัติทางภัยธรรมชาติที่เกิดขึ้นโดยเฉพาะเหตุอุทกภัยทางภาคใต้ ให้เจ้าท่าเตรียมความพร้อมรับมือกับสถานการณ์ โดยให้จัดตั้งศูนย์ช่วยเหลือผู้ประสบภัยไว้รองรับสถานการณ์ฉุกเฉินในพื้นที่ สามารถออกปฏิบัติงานช่วยเหลือและอำนวยความสะดวกให้กับประชาชนได้ทันที

ที่มา : https://www.thaigov.go.th/news/contents/details/53391