รัฐบาลไทย-ข่าวทำเนียบรัฐบาล-นายกรัฐมนตรีกล่าวเนื่องในโอกาสเป็นประธานเปิดงานวันนวัตกรรมแห่งชาติ ประจำปี 2564


วันพฤหัสบดีที่ 7 ตุลาคม 2564
พิมพ์
นายกรัฐมนตรีกล่าวเนื่องในโอกาสเป็นประธานเปิดงานวันนวัตกรรมแห่งชาติ ประจำปี 2564
นายกรัฐมนตรีกล่าวเนื่องในโอกาสเป็นประธานเปิดงานวันนวัตกรรมแห่งชาติ ประจำปี 2564
คำกล่าว พลเอก ประยุทธ์ จันทร์โอชา นายกรัฐมนตรี เนื่องในโอกาสเป็นประธานเปิดงานวันนวัตกรรมแห่งชาติ ประจำปี 2564 วันอังคารที่ 5 ตุลาคม 2564
ท่านรัฐมนตรีว่าการกระทรวงการอุดมศึกษา วิทยาศาสตร์ วิจัยและนวัตกรรม
ผู้บริหารหน่วยงานทุกภาคส่วน
ผู้ที่ได้รับรางวัลนวัตกรรมแห่งชาติ ประจำปี 2564
และท่านผู้มีเกียรติทุกท่าน
ผมมีความยินดีและรู้สึกเป็นเกียรติอย่างยิ่งที่ได้มาเป็นประธานเปิดงานวันนวัตกรรมแห่งชาติ ประจำปี 2564 ซึ่งถือเป็นโอกาสแห่งการประกาศความสำเร็จสำหรับวงการนวัตกรรมไทย ก่อนอื่นผมขอแสดงความยินดีกับผู้ได้รับรางวัลนวัตกรรมแห่งชาติ ประจำปี 2564 ซึ่งถือเป็น “นวัตกร” และ “องค์กรนวัตกรรม” ที่เป็นแบบอย่างและเหมาะสมในการเชิดชูเกียรติ ในฐานะที่ประสบความสำเร็จด้านนวัตกรรม และเป็นผู้สร้างแรงบันดาลใจให้กับบุคคลอื่น คณะรัฐมนตรีได้กำหนดให้วันที่ 5 ตุลาคมของทุกปี เป็น“วันนวัตกรรมแห่งชาติ” เพื่อเทิดพระเกียรติพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร ในพระปรีชาสามารถของพระองค์ ในฐานะ “พระบิดาแห่งนวัตกรรมไทย” พระอัจฉริยภาพของพระองค์ท่าน ได้แสดงให้เห็นถึงประโยชน์ของนวัตกรรมในการยกระดับคุณภาพชีวิตความเป็นอยู่ที่ดีขึ้นของพสกนิกร ชาวไทยทุกหมู่เหล่า ผ่านพระราชกรณียกิจและโครงการอันเนื่องมาจากพระราชดำริที่สร้างประโยชน์คุณูปการอย่างหาที่สุดมิได้ และได้รับการยอมรับและเผยแพร่ไปปรับใช้ในหลายประเทศ ท่านผู้มีเกียรติทุกท่าน เป็นที่ทราบกันดีว่าขณะนี้ ประเทศไทยและทั่วโลกกำลังเผชิญกับวิกฤตการณ์แพร่ระบาด ของโรคติดเชื้อไวรัสโคโรนา 2019 ที่เป็นจุดเปลี่ยนสำคัญต่อเศรษฐกิจ สังคม และความเป็นอยู่ของประชาชน ประกอบกับปัญหาสิ่งแวดล้อมที่ทวีความรุนแรงมากยิ่งขึ้นทั่วโลก สิ่งเหล่านี้เป็นปัจจัยที่กำลังสร้าง ความเปลี่ยนแปลงต่อสังคมไทยและอนาคตของประเทศ และ “นวัตกรรม” ได้กลายเป็นสิ่งสำคัญในการรับมือกับความเปลี่ยนแปลงในครั้งนี้
รัฐบาลจึงให้ความสำคัญอย่างยิ่งและถือเป็นวาระแห่งชาติที่ต้องนำพาประเทศไปสู่ “ประเทศฐานนวัตกรรม” พร้อมทั้งได้กำหนดไว้ในเป้าหมายตามยุทธศาสตร์ 20 ปี คือ “การปรับเปลี่ยนโครงสร้างทางเศรษฐกิจของประเทศไปสู่เศรษฐกิจที่ขับเคลื่อนด้วยนวัตกรรม” การสร้างและเพิ่มจำนวน “นวัตกร” และ “องค์กรนวัตกรรม” จึงเป็นสิ่งที่จำเป็น และถือเป็นภารกิจสำคัญของกระทรวงการอุดมศึกษา วิทยาศาสตร์ วิจัยและนวัตกรรม ในการพัฒนาบุคลากร ทรัพยากร และองค์ความรู้ด้านนวัตกรรมที่สามารถขับเคลื่อนประเทศไทยให้ก้าวกระโดด ผมเชื่อเป็นอย่างยิ่งว่าประเทศไทยเรามีบุลากรและองค์กรที่มีศักยภาพอยู่เป็นจำนวนมาก ซึ่ง “รางวัลนวัตกรรมแห่งชาติ” จะเป็นเวทีสำคัญที่ทำให้คนไทยและสังคมไทยได้รับรู้ถึงศักยภาพด้านนวัตกรรมของประเทศไทย และเป็นแรงบันดาลใจให้กับบุคคลและองค์กรอื่นได้คิดสร้างสรรค์และขับเคลื่อนประเทศไทยด้วย “นวัตกรรม” ไปด้วยกัน
โอกาสนี้ ผมขออาราธนาคุณพระศรีรัตนตรัยและสิ่งศักดิ์สิทธิ์ทั้งหลายในสากล อีกทั้งเดชะพระบารมีของพระบาทสมเด็จพระเจ้าอยู่หัว และสมเด็จพระนางเจ้า ฯ พระบรมราชินี ได้โปรดดลบันดาลประทานพรให้ทุกคน ประสบแต่ความสุข ความเจริญโดยทั่วกัน พร้อมทั้งขออวยพรให้การจัดงานวันนวัตกรรมแห่งชาติ ประจำปี 2564 ประสบความสำเร็จตามวัตถุประสงค์ที่ตั้งไว้ทุกประการ ขอบคุณครับ
....

ที่มา : https://www.thaigov.go.th/news/contents/details/46648