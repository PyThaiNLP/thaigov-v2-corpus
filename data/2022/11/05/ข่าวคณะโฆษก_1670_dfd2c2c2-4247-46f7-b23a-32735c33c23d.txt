รัฐบาลไทย-ข่าวทำเนียบรัฐบาล-โฆษกรัฐบาลสวน “ชลน่าน” เป็นถึงหัวหน้าพรรคการเมือง ควรทำหน้าที่ตรวจสอบถ่วงดุลด้วยเหตุผล ไม่ใช่ใช้อคติ วอนอย่านำประโยชน์ของประชาชนมาเล่นเกมการเมือง


วันอังคารที่ 31 พฤษภาคม 2565
พิมพ์
โฆษกรัฐบาลสวน “ชลน่าน” เป็นถึงหัวหน้าพรรคการเมือง ควรทำหน้าที่ตรวจสอบถ่วงดุลด้วยเหตุผล ไม่ใช่ใช้อคติ วอนอย่านำประโยชน์ของประชาชนมาเล่นเกมการเมือง
โฆษกรัฐบาลสวน “ชลน่าน” เป็นถึงหัวหน้าพรรคการเมือง ควรทำหน้าที่ตรวจสอบถ่วงดุลด้วยเหตุผล ไม่ใช่ใช้อคติ วอนอย่านำประโยชน์ของประชาชนมาเล่นเกมการเมือง ชี้รู้ทั้งรู้ว่าจะเกิดผลเสียแต่ก็ยังดันทุรัง
วันที่ 31 พ.ค. 65 นายธนกร วังบุญคงชนะ โฆษกประจำสำนักนายกรัฐมนตรี กล่าวถึงกรณีที่ นพ.ชลน่าน ศรีแก้ว หัวหน้าพรรคเพื่อไทย ประกาศไม่รับร่าง พ.ร.บ.งบประมาณรายจ่ายประจำปี พ.ศ.2566 ร่วมกับพรรคร่วมฝ่ายค้าน เพราะสุ่มเสี่ยงทำประเทศถึงทางตัน ขัดกฎหมายวินัยการเงินการคลัง และสร้างหนี้สาธารณะว่า อย่าลืมว่าหัวใจของการพิจารณาร่าง พ.ร.บ.งบประมาณฯ คือการพิจารณารอบด้านเพื่อให้รัฐบาลใช้งบประมาณเพื่อประโยชน์ของประชาชนและประเทศชาติโดยรวม แต่ฝ่ายค้านกำลังนำเรื่องประโยชน์ของประชาชนมาเล่นเกมการเมือง โดยตั้งธงว่าจะไม่รับร่าง พ.ร.บ.นี้ตั้งแต่วาระแรก ทั้งที่ยังไม่ได้ฟังการชี้แจง และหากร่าง พ.ร.บ.นี้ผ่านความเห็นชอบในวาระแรก นพ.ชลน่านกลับบอกว่าจะส่งคนเข้าเป็นกรรมาธิการในวาระสอง แสดงให้เห็นว่านพ.ชลน่าน และพรรคเพื่อไทย ไม่มีความจริงใจ รู้ทั้งรู้ว่าจะเกิดผลเสียอย่างไรแต่ก็ยังดันทุรังจะทำต่อไป
“การตั้งงบประมาณในแต่ละปีไม่ใช่การอุปโลกน์ตัวเลขขึ้นมาเอง ความจริงนพ.ชลน่านก็เคยผ่านการเป็นรัฐบาล และเป็นข้าราชการมาก่อน ย่อมรู้ดีว่าตัวเลขแต่ละตัวมีที่มาและหลักการอย่างไร สถานการณ์ไหนต้องตั้งงบประมาณแบบไหน ดังนั้น การประกาศแบบนี้เท่ากับเป็นการขว้างงูไม่พ้นคอ พูดอะไรไปก็ย้อนกลับเข้าตัวเองอยู่ดี และยังเป็นการปรามาสข้าราชการหรือหน่วยงานต่าง ๆ ที่จัดทำงบประมาณอีกด้วย ส่วนเรื่องการใช้งบประมาณในอนาคตนั้น นพ.ชลน่านรู้ได้อย่างไรว่ารัฐบาลจะนำไปใช้แบบไม่ก่อประโยชน์ ผิดที่ผิดทาง ผิดวัตถุประสงค์ และสุ่มเสี่ยงส่อไปในทางเอื้อประโยชน์และแสวงหาประโยชน์ทางการเมือง ซึ่งเข้าข่ายมโนไปเอง เป็นการให้ร้ายรัฐบาลอย่างแนบเนียนใช่หรือไม่ อย่างไรก็ตาม นพ.ชลน่านเป็นถึงหัวหน้าพรรคการเมือง ไม่ควรนำกฎหมายงบประมาณมาหวังผลสร้างคะแนนนิยมให้ตัวเองและพรรค ควรทำหน้าที่ตรวจสอบถ่วงดุลด้วยเหตุผล ลดอคติ ไม่ใช่เอาแต่ประกาศว่าจะต่อต้านสิ่งที่ออกมาจากรัฐบาลอย่างเดียวโดยไม่คำนึงถึงสังคมส่วนรวม” นายธนกร กล่าว

ที่มา : https://www.thaigov.go.th/news/contents/details/55197