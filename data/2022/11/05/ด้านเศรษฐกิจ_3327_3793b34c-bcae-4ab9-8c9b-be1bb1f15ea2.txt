รัฐบาลไทย-ข่าวทำเนียบรัฐบาล-กรมการขนส่งทางบกเตรียมเอาผิดเพจปลอม แอบอ้างชื่อหน่วยงานรับทำใบอนุญาตขับรถ โดยไม่ต้องผ่านอบรมหรือทดสอบด้วยตนเอง


วันพุธที่ 30 มีนาคม 2565
กรมการขนส่งทางบกเตรียมเอาผิดเพจปลอม แอบอ้างชื่อหน่วยงานรับทำใบอนุญาตขับรถ โดยไม่ต้องผ่านอบรมหรือทดสอบด้วยตนเอง
กรมการขนส่งทางบกเตรียมเอาผิดเพจปลอม แอบอ้างชื่อหน่วยงานรับทำใบอนุญาตขับรถ โดยไม่ต้องผ่านอบรมหรือทดสอบด้วยตนเอง เตือนประชาชนอย่าหลงเชื่อ เสี่ยงได้ใบอนุญาตขับรถปลอม นำไปใช้มีความผิดตามกฎหมาย
นายเสกสม อัครพันธุ์ รองอธิบดีกรมการขนส่งทางบก และโฆษกกรมการขนส่งทางบก กระทรวงคมนาคม เปิดเผยว่า กรณีมีเพจเฟซบุ๊กนำโลโก้และชื่อกรมการขนส่งทางบก (ขบ.) ไปใช้ในลักษณะแอบอ้างอาสาดำเนินการทำใบอนุญาตขับรถโดยไม่ต้องดำเนินการด้วยตนเอง อาจทำให้ประชาชนเกิดความเข้าใจผิดว่าเป็นเพจเฟซบุ๊กทางการที่ถูกต้องของ ขบ. ซึ่งเพจเฟซบุ๊กดังกล่าวเป็นเพจปลอม โดยเพจเฟซบุ๊กที่เป็นของหน่วยงานในสังกัด ขบ. ทุกเพจจะไม่มีการรับทำใบอนุญาตขับรถโดยไม่ต้องผ่านการอบรมหรือทดสอบด้วยตนเองแต่อย่างใด เนื่องจากการดำเนินการด้านใบอนุญาตขับรถทุกชนิด ทั้งการขอใหม่และการต่ออายุใบอนุญาตขับรถ ผู้ขอรับใบอนุญาตขับรถต้องผ่านการอบรมและทดสอบด้วยตนเองทุกขั้นตอนที่สำนักงานขนส่ง ไม่สามารถมอบอำนาจให้บุคคลอื่นมาดำเนินการแทนได้ ยกเว้นการขอรับใบอนุญาตขับรถระหว่างประเทศที่สามารถมอบอำนาจให้มาดำเนินการแทนได้ โดยหากพบเห็นขอให้อย่าหลงเชื่อตกเป็นเหยื่อโดยเด็ดขาด ทั้งนี้ เพื่อไม่ให้ประชาชนเกิดความเข้าใจผิด ขบ. จะประสานกับหน่วยงานที่เกี่ยวข้องเพื่อดำเนินคดีและสอบสวนการดำเนินการของมิจฉาชีพผ่านสื่อสังคมออนไลน์ต่อไป ทั้งนี้ การกระทำดังกล่าวถือเป็นความผิดตามมาตรา 14 (1) แห่งพระราชบัญญัติว่าด้วยการกระทําความผิดเกี่ยวกับคอมพิวเตอร์ พ.ศ. 2550 ฐานนําเข้าสู่ระบบคอมพิวเตอร์ซึ่งข้อมูลคอมพิวเตอร์อันเป็นเท็จ ข้อมูลคอมพิวเตอร์ที่บิดเบือนหรือปลอมหรือข้อมูลคอมพิวเตอร์อันเป็นเท็จโดยประการที่น่าจะเกิดความเสียหายแก่ประชาชน ต้องระวางโทษจําคุกไม่เกิน 5 ปี หรือปรับไม่เกิน 100,000 บาท หรือทั้งจำทั้งปรับ และเป็นความผิดตามมาตรา 6 และมาตรา 7 แห่งพระราชบัญญัติเครื่องหมายราชการ พ.ศ. 2482 ฐานใช้เครื่องหมายราชการโดยไม่ได้รับอนุญาต และปลอมหรือเลียนเครื่องหมายราชการ ต้องระวางโทษจำคุกไม่เกิน 1 ปี และปรับไม่เกิน 2,000 บาท โดยที่ผ่านมาได้ตรวจพบการแอบอ้างดำเนินการรับทำใบอนุญาตขับรถบนสื่อสังคมออนไลน์จำนวนมาก และได้มีการแจ้งความดำเนินคดีกับกลุ่มมิจฉาชีพดังกล่าวแล้ว ดังนั้น จึงขอเตือนประชาชนอย่าหลงเชื่อหากพบเห็นเพจเฟซบุ๊กแอบอ้างอาสาดำเนินการด้านใบอนุญาตขับรถโดยเด็ดขาด ผู้ที่หลงเชื่ออาจจะได้รับใบอนุญาตขับรถปลอม หากนำใบอนุญาตขับรถปลอมไปใช้จะมีความผิดตามกฎหมายอาญาฐานใช้เอกสารราชการปลอม และจะมีความผิดตามกฎหมายว่าด้วยรถยนต์ฐานขับรถโดยไม่ได้รับใบอนุญาตขับรถด้วย
รองอธิบดีกรมการขนส่งทางบก กล่าวเพิ่มเติมว่า เพื่อให้ได้รับข้อมูลข่าวสารที่ถูกต้อง ขอให้ติดตามจากเพจเฟซบุ๊กทางการที่ถูกต้องของ ขบ. www.facebook.com/PR.DLT.NEWS เพจ 1584 ร้องเรียนรถโดยสารสาธารณะ www.facebook.com/dlt1584 รับเรื่องร้องเรียนการกระทำผิดตามกฎหมายว่าด้วยรถยนต์และกฎหมายว่าด้วยการขนส่งทางบก เพจ กองทุนเพื่อความปลอดภัยในการใช้รถใช้ถนน (กปถ.) www.facebook.com/RoadSafetyThailand เผยแพร่ข่าวสารประมูลหมายเลขทะเบียนรถเลขสวยทั่วประเทศ และเพจเฟซบุ๊กของหน่วยงานอื่นในสังกัด ขบ. ซึ่งเป็นช่องทางสื่อสารภารกิจหน้าที่ของแต่ละหน่วยงาน โดยหากมีข้อสงสัยเกี่ยวกับเพจเฟซบุ๊กของหน่วยงาน สอบถามได้ที่เพจ ขบ. PR.DLT.News หรือโทรสายด่วน 1584

ที่มา : https://www.thaigov.go.th/news/contents/details/53098