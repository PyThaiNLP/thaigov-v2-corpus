รัฐบาลไทย-ข่าวทำเนียบรัฐบาล-การรถไฟแห่งประเทศไทย จัดแผนอำนวยความสะดวกรองรับการเดินทางของประชาชน เทศกาลสงกรานต์ วันที่ 11-17 เมษายน 2565


วันอังคารที่ 5 เมษายน 2565
การรถไฟแห่งประเทศไทย จัดแผนอำนวยความสะดวกรองรับการเดินทางของประชาชน เทศกาลสงกรานต์ วันที่  11-17 เมษายน 2565
เพิ่มตู้โดยสารและขบวนรถพิเศษ 13 ขบวน รองรับได้สูงสุดวันละ 1 แสนคน
การรถไฟแห่งประเทศไทย (รฟท.) กระทรวงคมนาคม จัดมาตรการอำนวยความสะดวกรองรับการเดินทางของประชาชนช่วงเทศกาลสงกรานต์ ปี 2565 ระหว่างวันที่ 11 - 17 เมษายน 2565 โดยเพิ่มเที่ยวขบวนรถพิเศษ 13 ขบวน และพ่วงตู้โดยสารจนเต็มหน่วยลากจูง รองรับการเดินทางได้สูงสุด 100,000 คนต่อวัน พร้อมจัดศูนย์ปลอดภัยช่วงเทศกาลสงกรานต์ ควบคู่กับมาตรการทางสาธารณสุขเฝ้าระวังและป้องกันการแพร่ระบาดของโรคโควิดอย่างเคร่งครัด เพื่อส่งผู้โดยสารเดินทางถึงที่หมายปลอดภัยตลอดการเดินทาง โดยไม่มีผู้โดยสารตกค้าง
นายนิรุฒ มณีพันธ์ ผู้ว่าการรถไฟแห่งประเทศไทย เปิดเผยว่า ในช่วงเทศกาลสงกรานต์ประจำปี 2565 ซึ่งคาดว่าจะมีปริมาณผู้โดยสารใช้บริการรถไฟเดินทางกลับภูมิลำเนาและท่องเที่ยวสูงกว่าช่วงเวลาปกติ การรถไฟฯ ได้ดำเนินการตามนโยบายของนายศักดิ์สยาม ชิดชอบ รัฐมนตรีว่าการกระทรวงคมนาคม ในการจัดมาตรการอำนวยความสะดวกรองรับการเดินทางของประชาชนช่วงเทศกาลสงกรานต์ ระหว่างวันที่ 11 - 17 เมษายน 2565  โดยได้พ่วงตู้โดยสารเพิ่มจนเต็มหน่วยลากจูงในขบวนรถที่วิ่งให้บริการปกติทุกสายทั่วประเทศ 184 ขบวนต่อวัน แบ่งออกเป็นขบวนรถเชิงพาณิชย์ 46 ขบวน ขบวนรถเชิงสังคม 138 ขบวน และแยกตามเส้นทางเป็นสายเหนือ 34 ขบวน สายตะวันออกเฉียงเหนือ 44 ขบวน สายใต้ 46 ขบวน สายตะวันออก 22 ขบวน สายมหาชัย 34 ขบวน  สายแม่กลอง 4 ขบวน ซึ่งสามารถรองรับปริมาณการเดินทางได้สูงสุดถึง 100,000 คนต่อวัน
นอกจากนี้ มีการเพิ่มให้บริการขบวนรถพิเศษ ประเภทรถนอนปรับอากาศ และรถนั่งชั้น 3 ไป - กลับ จำนวน 13 ขบวน ในเส้นทางสายเหนือและสายตะวันออกเฉียงเหนือสามารถรองรับผู้โดยสารเพิ่มได้ประมาณ 8,000 คน ดังนี้
วันที่ 11 - 12 เมษายน 2565 เพิ่มขบวนรถเที่ยวไป จำนวน 7 ขบวน
วันที่ 11 เมษายน 2565 จำนวน 1 ขบวน
- ขบวนรถพิเศษที่ 977 กรุงเทพ - อุบลราชธานี-เวลาออก 22.00 น. เวลาถึง 09.00 น.
วันที่ 12 เมษายน 2565 จำนวน 4 ขบวน
- ขบวนรถพิเศษที่ 5 กรุงเทพ - เชียงใหม่ เวลาออก 19.10 น. เวลาถึง 08.10 น.
- ขบวนรถพิเศษที่ 967 กรุงเทพ - อุดรธานี เวลาออก 21.15 น. เวลาถึง 08.10 น.
- ขบวนรถพิเศษที่ 977 กรุงเทพ - อุบลราชธานี เวลาออก 22.00 น. เวลาถึง 09.00 น.
- ขบวนรถพิเศษที่ 955 กรุงเทพ - ศิลาอาสน์ เวลาออก 22.30 น. เวลาถึง 07.30 น.
วันที่ 12 , 16 – 17 เมษายน 2565 เพิ่มขบวนรถเที่ยวกลับ จำนวน 6 ขบวน
วันที่ 12 เมษายน 2565 จำนวน 1 ขบวน
- ขบวนรถพิเศษที่ 978 อุบลราชธานี - กรุงเทพ เวลาออก 10.15 น. เวลาถึง 20.50 น.
วันที่ 16 เมษายน 2565 จำนวน 1 ขบวน
- ขบวนรถพิเศษที่ 934 อุบลราชธานี - กรุงเทพ เวลาออก 19.30 น. เวลาถึง 06.25 น.
วันที่ 17 เมษายน 2565 จำนวน 4 ขบวน
- ขบวนรถพิเศษที่ 6 เชียงใหม่ - กรุงเทพ เวลาออก 18.55 น. เวลาถึง 08.00 น.
- ขบวนรถพิเศษที่ 934 อุบลราชธานี - กรุงเทพ เวลาออก 19.30 น. เวลาถึง 06.25 น.
- ขบวนรถพิเศษที่ 962 ศิลาอาสน์ - กรุงเทพ เวลาออก 19.40 น. เวลาถึง 04.10 น.
- ขบวนรถพิเศษที่ 936 อุดรธานี - กรุงเทพ เวลาออก 21.10 น. เวลาถึง 07.30 น.
นายนิรุฒกล่าวเพิ่มว่า รฟท. ยังได้จัดมาตรการดูแลความปลอดภัยในการเดินทางเพิ่มเติม โดยจัดตั้งศูนย์ปลอดภัยในช่วงเทศกาลสงกรานต์ เพื่อทำหน้าที่ติดตามประสานงานกับหน่วยงานที่เกี่ยวข้องในการดูแล การเดินทางของผู้โดยสาร การป้องกันเหตุอันตราย รวมทั้งเฝ้าระวังและตรวจวัดระดับแอลกอฮอล์สารเสพติดของพนักงาน เจ้าหน้าที่ประจำขบวนรถ และประจำสถานีก่อนปฏิบัติหน้าที่ ตลอดจนการห้ามจำหน่ายและดื่มเครื่องดื่มแอลกอฮอล์บนขบวนรถและบริเวณสถานีรถไฟ โดยมีการประสานขอความร่วมมือไปยังกองบังคับการตำรวจรถไฟ เพื่อเพิ่มความเข้มข้นในการตรวจตราตลอดการเดินทาง
ขณะเดียวกัน ยังได้คำนึงถึงมาตรการเฝ้าระวังและป้องกันการแพร่ระบาดของโรคติดเชื้อไวรัส COVID-19 ตามนโยบายของกระทรวงคมนาคม และกระทรวงสาธารณสุข โดยกำหนดจุดคัดกรองวัดไข้ผู้โดยสารก่อนเข้าในพื้นที่สถานี การตั้งจุดบริการแอลกอฮอล์ล้างมือ พร้อมกับให้สแกนแอพพลิเคชัน ไทยชนะ ก่อนและหลังใช้บริการ หากผู้โดยสารไม่สามารถใช้แอปพลิเคชันไทยชนะ ให้กรอกข้อมูลการเดินทางแทน นอกจากนี้ยังแนะนำให้ประชาชนตรวจ ATK ก่อนเดินทางหรือร่วมงานภายใน 72 ชั่วโมง
ทั้งนี้ จากการดำเนินตามมาตรการดังกล่าว รฟท. มั่นใจว่าจะสามารถให้บริการผู้โดยสารเดินทางถึงที่หมายได้อย่างปลอดภัยตลอดการเดินทาง และไม่มีผู้โดยสารตกค้าง โดยสามารถสอบถามข้อมูลการเดินทาง รวมทั้งกำหนดเวลาต่าง ๆ ของขบวนรถที่ให้บริการในช่วงเทศกาลสงกรานต์เพิ่มเติม ได้ที่ศูนย์บริการลูกค้าสัมพันธ์  โทร 1690 ตลอด 24 ชั่วโมง หรือติดตามข่าวสารได้ที่ เฟซบุ๊ก แฟนเพจ ทีมพีอาร์การรถไฟแห่งประเทศไทย

ที่มา : https://www.thaigov.go.th/news/contents/details/53345