รัฐบาลไทย-ข่าวทำเนียบรัฐบาล-รฟท. ลงพื้นที่ตรวจสอบปัญหาการบุกรุกพื้นที่บริเวณใต้โครงการรถไฟชานเมืองสายสีแดงแล้ว พร้อมขีดเส้นให้ผู้บุกรุกทำการย้ายออกภายใน 15 วัน


วันอังคารที่ 12 กรกฎาคม 2565
รฟท. ลงพื้นที่ตรวจสอบปัญหาการบุกรุกพื้นที่บริเวณใต้โครงการรถไฟชานเมืองสายสีแดงแล้ว พร้อมขีดเส้นให้ผู้บุกรุกทำการย้ายออกภายใน 15 วัน
จากกรณีสื่อสังคมออนไลน์ ได้มีการเผยแพร่ภาพวิดีโอ มีกลุ่มบุคคลเข้าบุกรุกพื้นที่ของ รฟท. บริเวณใต้ทางยกระดับโครงการรถไฟชานเมืองสายสีแดง ย่านสถานีกลางบางซื่อนั้น
เมื่อวันที่ 10 กรกฎาคม 2565 เวลา 9.00 น. นายสมยุทธิ์ เรือนงาม ประธานคณะทำงานดำเนินการกับผู้บุกรุกพื้นที่โครงการรถไฟฟ้าชานเมืองสายสีแดง ได้นำคณะทำงานฯ และเจ้าหน้าที่ลงตรวจสอบพื้นที่ดังกล่าวแล้ว ตามนโยบายของนายนิรุฒ มณีพันธ์ ผู้ว่า การรถไฟแห่งประเทศไทย (รฟท.) กระทรวงคมนาคม ที่ให้ความสำคัญต่อการปกป้อง ดูแลทรัพย์สินของ รฟท. ไม่ให้กลุ่มบุคคลใดเข้ามาใช้ประโยชน์เป็นการส่วนตัว ควบคู่กับการพัฒนาให้เป็นประโยชน์สูงสุด
ทั้งนี้ ผลการตรวจสอบพบผู้บุกรุกจำนวน 7 ราย  ซึ่งเจ้าหน้าที่ได้มีการพูดคุยทำความเข้าใจกับผู้บุกรุก และบันทึกภาพเป็นหลักฐานในการดำเนินการ พร้อมทั้งแจ้งให้ผู้บุกรุกที่ใช้ประโยชน์ใต้ทางรถไฟฟ้าสายสีแดงบริเวณสถานีกลางบางซื่อเร่งทำการรื้อถอนและขนย้ายทรัพย์สินออกไปจากเขตพื้นที่รถไฟฟ้าสายสีแดงตามระเบียบภายในกำหนด 15 วัน  หากพบว่ายังคงฝ่าฝืน จะมีการดำเนินคดีตามกฎหมายต่อไป
ท้ายนี้ขอย้ำว่า ในการดำเนินการแก้ไขปัญหาการบุกรุกที่ดิน รฟท. ได้มีแนวทางปฏิบัติโดยยึดหลักตามความถูกต้องของกฎหมาย ไม่มีการเลือกปฏิบัติ และสามารถดูแลพิทักษ์การใช้ทรัพย์สินของการรถไฟฯ ให้เกิดประโยชน์สูงสุดเป็นสำคัญ

ที่มา : https://www.thaigov.go.th/news/contents/details/56795