รัฐบาลไทย-ข่าวทำเนียบรัฐบาล-สมอ. แก้มาตรฐาน “เหล็กแผ่นเคลือบ” ตามมาตรฐานสากล


วันอังคารที่ 8 กุมภาพันธ์ 2565
พิมพ์
สมอ. แก้มาตรฐาน “เหล็กแผ่นเคลือบ” ตามมาตรฐานสากล
สมอ. แก้มาตรฐานเหล็กแผ่นเคลือบ มอก.50 และ มอก.2228 ตามมาตรฐานสากล หลังบอร์ดเห็นชอบ พร้อมเร่งประกาศเป็นสินค้าควบคุมภายในปีนี้
สมอ. แก้มาตรฐาน “เหล็กแผ่นเคลือบ” ตามมาตรฐานสากล
สมอ. แก้มาตรฐานเหล็กแผ่นเคลือบ มอก.50 และ มอก.2228 ตามมาตรฐานสากล หลังบอร์ดเห็นชอบ พร้อมเร่งประกาศเป็นสินค้าควบคุมภายในปีนี้
นายจุลพงษ์ ทวีศรี รองปลัดกระทรวงอุตสาหกรรม ในฐานะประธานคณะกรรมการมาตรฐานผลิตภัณฑ์อุตสาหกรรม (กมอ.) เปิดเผยว่า กระทรวงอุตสาหกรรมให้ความสำคัญกับการคุ้มครองประชาชนให้ปลอดภัยจากการใช้สินค้า ซึ่งมาตรฐานก็เป็นหนึ่งในมาตรการสำคัญในการควบคุมและยกระดับสินค้าให้มีคุณภาพ โดยเฉพาะสินค้ากลุ่มเหล็กเป็นสินค้าที่ต้องได้มาตรฐานเพื่อความปลอดภัยในชีวิตและทรัพย์สินของประชาชน ซึ่งสำนักงานมาตรฐานผลิตภัณฑ์อุตสาหกรรม (สมอ.) ได้กำหนดมาตรฐานสินค้ากลุ่มเหล็กไปแล้วจำนวน 196 มาตรฐาน เป็นมาตรฐานภาคสมัครใจ 175 มาตรฐาน และเป็นมาตรฐานบังคับที่ สมอ. ควบคุมให้สินค้าต้องเป็นไปตามมาตรฐานอีกจำนวน 21 มาตรฐาน และได้ทบทวนปรับปรุงแก้ไขมาตรฐานอย่างต่อเนื่อง ให้มีความทันสมัย สอดคล้องกับเทคโนโลยีการผลิตในปัจจุบัน สำหรับการตรวจควบคุมสินค้าให้เป็นไปตามมาตรฐาน ในรอบปีที่ผ่านมา ได้ยึดอายัดเหล็กไม่ได้มาตรฐานมูลค่ากว่า 90 ล้านบาท ซึ่งลดลงจากปี 2563 ที่มีการยึดอายัดมูลค่ากว่า 850 ล้านบาท แสดงให้เห็นว่าการผลิตและนำเข้าเหล็กที่ไม่ได้มาตรฐานมีแนวโน้มลดลง ซึ่งเป็นผลมาจากมาตรการการกำกับดูแลของ สมอ. อย่างเข้มงวด
ล่าสุด กมอ. ได้มีมติเมื่อเดือนมกราคมที่ผ่านมา เห็นชอบให้ สมอ. แก้ไขปรับปรุงมาตรฐานเหล็ก 2 รายการ ได้แก่ เหล็กกล้าทรงแบนรีดเย็นเคลือบสังกะสี โดยกรรมวิธีจุ่มร้อน มอก.50-25xx และเหล็กกล้าทรงแบนเคลือบอะลูมิเนียม 55% ผสมสังกะสี โดยกรรมวิธีจุ่มร้อน มอก.2228-25xx เนื่องจากเหล็กดังกล่าวเป็นวัตถุดิบสำคัญที่นำไปใช้ผลิตเป็นผลิตภัณฑ์ต่อเนื่องอื่น ๆ เช่น  เหล็กโครงสร้างรูปพรรณขึ้นรูปเย็นเคลือบโลหะ ท่อเหล็กกล้าเคลือบโลหะ ชิ้นส่วนรถยนต์ และชิ้นส่วนเครื่องใช้ไฟฟ้า เป็นต้น พร้อมทั้งเร่งรัดให้ดำเนินการเป็นสินค้าควบคุมในคราวเดียวกัน เพื่อความปลอดภัยของประชาชน
ด้าน นายบรรจง สุกรีฑา เลขาธิการสำนักงานมาตรฐานผลิตภัณฑ์อุตสาหกรรม (สมอ.) กล่าวเพิ่มเติมว่า มาตรฐานเหล็กกล้าทรงแบนรีดเย็นเคลือบสังกะสี โดยกรรมวิธีจุ่มร้อน มอก.50-25xx  และเหล็กกล้าทรงแบนเคลือบอะลูมิเนียม55% ผสมสังกะสี โดยกรรมวิธีจุ่มร้อน มอก.2228-25xx หรือที่เรียกกันโดยทั่วไปว่า “เหล็กแผ่นเคลือบ” ได้มีการทบทวนปรับปรุงแก้ไขมาตรฐานมาอย่างต่อเนื่อง โดยเหล็กกล้าทรงแบนรีดเย็นเคลือบสังกะสี ทำโดยนำเหล็กกล้าทรงแบนรีดเย็นไปเคลือบด้วยสังกะสี เพื่อป้องกันสนิม และนำไปผ่านกรรมวิธีทางเคมีการเคลือบน้ำมัน เพื่อให้มีความเหมาะสมในการนำไปใช้งานมากขึ้น มีทั้งที่เป็นแผ่น เป็นม้วน และเป็นแผ่นลูกฟูก ซึ่งการแก้ไขมาตรฐานในครั้งนี้ ได้แก้ไขชื่อมาตรฐานใหม่ให้กระชับ และสอดคล้องกับการกำหนดชื่อมาตรฐานผลิตภัณฑ์กลุ่มนี้ที่ได้กำหนดเป็นมาตรฐานไว้แล้ว แก้ไขขอบข่ายให้ครอบคลุมกับการใช้งานในปัจจุบันจากมาตรฐานฉบับเดิมครอบคลุมความหนา 1.8 มม. เป็นไม่เกิน 3.2 มม. และแก้ไขบทนิยามโดยเจาะจงชนิดของผลิตภัณฑ์ให้ชัดเจนมากขึ้น รวมทั้งเกณฑ์ความคลาดเคลื่อนของขนาด ส่วนประกอบทางเคมี และสมบัติทางกล เป็นต้น
สำหรับเหล็กกล้าทรงแบนเคลือบอะลูมิเนียม 55% ผสมสังกะสี ได้แก้ไขชื่อมาตรฐานใหม่ให้ครอบคลุมทั้งกรณีรีดร้อนและรีดเย็น แก้ไขขอบข่ายและบทนิยามให้ชัดเจนขึ้น แบ่งชั้นคุณภาพจาก 9 ชั้นคุณภาพเป็น 10 ชั้นคุณภาพ รวมทั้งแก้ไขส่วนประกอบทางเคมี และกำหนดเกณฑ์ปริมาณอะลูมิเนียมในมวลเคลือบ เป็นต้น ซึ่งคาดว่า มาตรฐานดังกล่าวจะแล้วเสร็จภายในปีนี้ โดย สมอ. จะดำเนินการประกาศเป็นสินค้าควบคุมต่อไป จึงขอให้ผู้ประกอบการทั้งทำและนำเข้าปฏิบัติตามมาตรฐานดังกล่าว หากฝ่าฝืนจะมีความผิดตามกฎหมาย

ที่มา : https://www.thaigov.go.th/news/contents/details/51337