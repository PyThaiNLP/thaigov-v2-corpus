รัฐบาลไทย-ข่าวทำเนียบรัฐบาล-ปลัดกระทรวงเกษตรฯ เปิดสัมมนาออนไลน์หัวข้อ “Sustainable and Inclusive Climate Adaptation and Resilience: local leadership for a global goal”


วันพุธที่ 20 ตุลาคม 2564
ปลัดกระทรวงเกษตรฯ เปิดสัมมนาออนไลน์หัวข้อ “Sustainable and Inclusive Climate Adaptation and Resilience: local leadership for a global goal”
ปลัดกระทรวงเกษตรฯ เปิดสัมมนาออนไลน์หัวข้อ “Sustainable and Inclusive Climate Adaptation and Resilience: local leadership for a global goal”
ดร.ทองเปลว กองจันทร์  ปลัดกระทรวงเกษตรและสหกรณ์ เปิดเผยภายหลังเป็นประธานพิธีเปิดสัมมนาออนไลน์ภายใต้หัวข้อ (COP26 Adaptation and Resilience Online Events) “Sustainable and Inclusive Climate Adaptation and Resilience: local leadership for a global goal” ผ่านระบบ Zoom meeting ว่า ในการเปลี่ยนแปลงสภาพภูมิอากาศเป็นประเด็นที่ทั่วโลกให้ความสำคัญ ซึ่งรัฐบาลไทยได้กำหนดให้เป็นวาระแห่งชาติ ได้มีการแต่งตั้งคณะกรรมการนโยบายด้านการเปลี่ยนแปลงสภาพภูมิอากาศแห่งชาติ ตั้งแต่ปี 2007 จัดทำแผนแม่บทรองรับการเปลี่ยนแปลงสภาพภูมิอากาศ 2015 – 2050 เป็นแผน 35 ปี และในปีนี้ รัฐบาลไทยกำหนดโมเดลเศรษฐกิจสู่การพัฒนาที่ยั่งยืน หรือ Bio – Circular – Green Economy Model (BCG Economy Model) เป็นวาระแห่งชาติ
“ผมรู้สึกยินดีและเป็นเกียรติอย่างยิ่งที่กระทรวงเกษตรและสหกรณ์ร่วมเป็นเจ้าภาพการสัมมนาออนไลน์ในวันนี้ ในส่วนของกระทรวงเกษตรและสหกรณ์ได้จัดทำแผนปฏิบัติการด้านการเปลี่ยนแปลงภูมิอากาศภาคเกษตร มากว่า 12 ปี ตั้งแต่ปี 2009 มีการดำเนินโครงการความร่วมมือพหุภาคีกับ UNDP, UNEP, FAO และ ADB และ ได้ร่วมมือทวิภาคีกับสหราชอาณาจักร    โดยมุ่งเน้นที่การปรับตัวรองรับการเปลี่ยนแปลงสภาพภูมิอากาศที่สอดคล้องกับเป้าหมายการพัฒนาที่ยั่งยืนของสหประชาชาติ    หรือ SDGs” ดร.ทองเปลว กล่าว
ทั้งนี้ ในเดือนพฤศจิกายน ทางสหราชอาณาจักรจะเป็นเจ้าภาพจัดการประชุมสมัชชาประเทศภาคีอนุสัญญาสหประชาชาติครั้งที่ 26 หรือการประชุม COP26 โดยมีผู้นำกว่า 196 ประเทศทั่วโลกรวมถึงไทยเข้าร่วม เพื่อหารือแนวทางที่แต่ละประเทศจะใช้ดำเนินการจัดการปัญหาการเปลี่ยนแปลงสภาพภูมิอากาศ การสัมมนาในวันนี้ จึงเป็นโอกาสที่จะได้รับฟังการดำเนินการของประเทศไทยในการปรับตัวต่อการเปลี่ยนแปลงสภาพภูมิอากาศในภาคการเกษตร การนำเสนอ (Showcase) งานวิจัยด้านการจัดการทรัพยากรดิน ด้านปศุสัตว์และข้าว รวมทั้งการผลิตที่ชาญฉลาดที่เท่าทันต่อการเปลี่ยนแปลงภูมิอากาศ (Climate Smart Agriculture) และเป็นเวทีที่สามารถแลกเปลี่ยนข้อมูล ประสบการณ์ ข้อเสนอแนะในการปรับตัว และเตรียมพร้อมรับมือกับการเปลี่ยนแปลงสภาพภูมิอากาศ เพื่อสร้างภูมิคุ้มกันให้กับภาคการเกษตรต่อไป

ที่มา : https://www.thaigov.go.th/news/contents/details/47246