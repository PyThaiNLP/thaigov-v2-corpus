รัฐบาลไทย-ข่าวทำเนียบรัฐบาล-รองปลัดฯ อำพันธุ์ นำทีมตรวจติดตามโครงการต่าง ๆของกระทรวงเกษตรฯ ในพื้นที่ จ.สระแก้ว


วันศุกร์ที่ 8 ตุลาคม 2564
รองปลัดฯ อำพันธุ์ นำทีมตรวจติดตามโครงการต่าง ๆของกระทรวงเกษตรฯ ในพื้นที่ จ.สระแก้ว
รองปลัดฯ อำพันธุ์ นำทีมตรวจติดตามโครงการต่าง ๆของกระทรวงเกษตรฯ ในพื้นที่ จ.สระแก้ว เน้นย้ำให้ทุกหน่วยงานบูรณาการการทำงานร่วมกัน เพื่อให้งานสำเร็จลุล่วงตามเป้า
นายอำพันธุ์ เวฬุตันติ รองปลัดกระทรวงเกษตรและสหกรณ์ ลงพื้นที่ติดตามความก้าวหน้าผลการดำเนินงานโครงการตามนโยบายสำคัญของกระทรวงเกษตรและสหกรณ์ ระหว่างวันที่ 7 – 8 ตุลาคม 2564 ณ จังหวัดสระแก้ว โดยในวันที่ 7 ตุลาคม 2564 ได้ติดตามโครงการเพิ่มประสิทธิภาพการควบคุมโรคใบด่างมันสำปะหลังแบบครอบคลุมพื้นที่ในอำเภอตาพระยา ซึ่งมีการทำลายมันสำปะหลังที่เกิดการระบาดของโรคใบด่างตามโครงการ และปลูกพืชอื่นทดแทนหลังจากการทำลายแปลง เช่น มะม่วงหิมพานต์ ข้าวไร่ และไผ่ เป็นต้น เพื่อพักแปลงให้ปลอดจากโรคก่อนปลูกมันในฤดูกาลใหม่ จำนวน 2 แปลง พร้อมติดตามโครงการยกระดับแปลงใหญ่ด้วยเกษตรสมัยใหม่และเชื่อมโยงตลาด ซึ่งจังหวัดสระแก้ว มีกลุ่มเป้าหมายที่เข้าร่วมโครงการ จำนวน 44 กลุ่ม วงเงินงบประมาณ130,722,512.05 บาท โดยดำเนินการตามแผนการใช้จ่ายงบประมาณไปแล้ว 42 แปลง จาก 44 แปลง โดยคาดจะดำเนินการเบิกจ่ายแล้วเสร็จภายในเดือนตุลาคมนี้
นอกจากนี้ ยังได้ทำพิธีมอบเครื่องจักรกลการเกษตร ณ ศูนย์เรียนรู้การเพิ่มประสิทธิภาพการผลิตสินค้าเกษตร (ศพก.) อำเภอตาพระยา ให้แก่กลุ่มเกษตรกรแปลงใหญ่ จำนวน 9 กลุ่ม เพื่อนำไปดำเนินการตามวัตถุประสงค์โครงการต่อไป และเข้าเยี่ยมชมศูนย์เรียนรู้ฯด้านการเกษตรภายในกองกำกับการหน่วยเฉพาะกิจ กองกำลังบูรพา อำเภอตาพระยา
สำหรับในวันที่ 8 ตุลาคม 2564 ได้ลงพื้นที่ติดตามโครงการ 1 ตำบล 1 กลุ่มเกษตรทฤษฎีใหม่ เพื่อติดตามการดำเนินงานส่งเสริมกลุ่มเกษตรทฤษฎีใหม่ตำบลต้นแบบ ณ หมู่ที่ 2 ตำบลวังใหม่ อำเภอวังสมบูรณ์ เพื่อขับเคลื่อนให้เกษตรกรที่เข้าร่วมโครงการรวมกลุ่มกันผลิตและทำการตลาดและเป็นต้นแบบด้านการทำเกษตรทฤษฎีใหม่เพื่อการขยายผลในพื้นที่ และได้ติดตามโครงการยกระดับแปลงใหญ่ด้วยเกษตรสมัยใหม่และเชื่อมโยงตลาด ณ ที่ทำการกลุ่มแปลงใหญ่ผักเพื่อใจคลองมะละกอ หมู่ที่ 14 ตำบลสระขวัญ อำเภอเมืองสระแก้ว โดยการตรวจติดตามงานในครั้งนี้ การดำเนินงานของทุกโครงการมีผลการดำเนินงานที่ดี เป็นไปตามแผนที่วางไว้ และได้เน้นย้ำให้ทุกหน่วยงานบูรณาการการทำงานร่วมกัน เร่งดำเนินการโครงการให้แล้วเสร็จตามแผนที่วางไว้ และติดตามดูแลอย่างต่อเนื่องให้กลุ่มเกษตรกรสามารถดำเนินงานได้สำเร็จตามวัตถุประสงค์โครงการต่อไป

ที่มา : https://www.thaigov.go.th/news/contents/details/46747