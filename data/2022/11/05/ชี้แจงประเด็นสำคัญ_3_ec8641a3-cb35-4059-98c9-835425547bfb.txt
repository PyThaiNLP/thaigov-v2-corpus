รัฐบาลไทย-ข่าวทำเนียบรัฐบาล-ศธ. ชี้แจงข้อวิจารณ์การลิดรอนสิทธิเสรีภาพด้านทรงผมของนักเรียน


วันเสาร์ที่ 19 มิถุนายน 2564
พิมพ์
ศธ. ชี้แจงข้อวิจารณ์การลิดรอนสิทธิเสรีภาพด้านทรงผมของนักเรียน
ปลัด ศธ. เผยระเบียบ ศธ.ว่าด้วยการไว้ทรงผมของนักเรียน พ.ศ. 2563 ไม่ได้เป็นการจำกัดสิทธิของบุคคลเกินสมควรแก่เหตุ และสถานศึกษาสามารถวางระเบียบฯ เกี่ยวกับการไว้ทรงผม นร.ที่มีความเฉพาะเจาะจงได้เท่าที่ไม่ขัดหรือแย้งกับระเบียบ ศธ.
วันที่ 19 มิถุนายน 2564 นายสุภัทร จำปาทอง ปลัดกระทรวงศึกษาธิการ กล่าวถึงกรณีมีการจัดกิจกรรมเชิงสัญลักษณ์ด้วยการเผาระเบียบกระทรวงศึกษาธิการว่าด้วยการไว้ทรงผม และร่าง พ.ร.บ. การศึกษาแห่งชาติ เพื่อย้ำปัญหาด้านการศึกษา โดยเห็นว่าระเบียบนี้ เป็นปัญหาลิดรอนสิทธิเสรีภาพของนักเรียนขัดแย้งกับกฎกระทรวงว่าด้วยทรงผมนักเรียนนั้น
นายสุภัทรฯ กล่าวว่า ระเบียบกระทรวงศึกษาธิการ ว่าด้วยการไว้ทรงผมของนักเรียน พ.ศ. 2563 ได้วางแนวทางการไว้ทรงผมของนักเรียน เพื่อให้สร้างระเบียบวินัยแก่นักเรียน สร้างอัตลักษณ์ความเป็นนักเรียน ซึ่งเมื่อได้พิจารณาแล้วจะเห็นได้ว่า ไม่ได้เป็นการจำกัดสิทธิของบุคคลเกินสมควรแก่เหตุ อันเป็นไปโดยชอบด้วยมาตรา 26 รัฐธรรมนูญแห่งราชอาณาจักรไทย พุทธศักราช 2560
ทั้งนี้ การไว้ทรงผมของนักเรียนตามระเบียบกระทรวงศึกษาธิการ ว่าด้วยการไว้ทรงผมของนักเรียน พ.ศ. 2563 ข้อ 4 นักเรียนชายจะไว้ผมสั้นหรือยาวก็ได้ กรณีไว้ผมยาวด้านหลังต้องยาวไม่เลยตีนผม ด้านหน้าและกลางตามความเหมาะสม นักเรียนหญิงจะไว้ผมสั้นหรือยาวก็ได้ กรณีไว้ยาวให้เป็นไปตามความเหมาะสมและรวบให้เรียบร้อย และข้อ 7 กำหนดให้สถานศึกษาโดยความเห็นชอบของคณะกรรมการสถานศึกษาหรือคณะกรรมการบริหารโรงเรียนวางระเบียบเกี่ยวกับการไว้ทรงผมของนักเรียนที่มีความเฉพาะเจาะจงได้เท่าที่ไม่ขัดหรือแย้งกับระเบียบนี้ การดำเนินการให้ยึดหลักความเหมาะสมในการพัฒนาบุคลิกภาพที่ดีของนักเรียน และการมีส่วนร่วมของนักเรียน สถานศึกษา ผู้ปกครองและชุมชนท้องถิ่น ดังนั้น จะต้องพิจารณาว่าโรงเรียนได้ดำเนินการวางระเบียบการไว้ทรงผมของนักเรียนถูกต้องตามระเบียบของกระทรวงหรือไม่ หากสถานศึกษาได้วางระเบียบไม่ถูกต้องตามระเบียบกระทรวงศึกษาธิการว่าด้วยการไว้ทรงผมของนักเรียน พ.ศ. 2563 สำนักงานคณะกรรมการการศึกษาขั้นพื้นฐานก็จะดำเนินการควบคุมดูแลให้การดำเนินการเป็นไปตามระเบียบของกระทรวงศึกษาธิการต่อไป

ที่มา : https://www.thaigov.go.th/news/contents/details/42865