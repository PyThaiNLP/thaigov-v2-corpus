รัฐบาลไทย-ข่าวทำเนียบรัฐบาล-กรมทางหลวงจัดประกวดภาพถ่ายภายใต้หัวข้อ “มองทางผ่านเลนส์ 361 องศา”


วันศุกร์ที่ 17 ธันวาคม 2564
กรมทางหลวงจัดประกวดภาพถ่ายภายใต้หัวข้อ “มองทางผ่านเลนส์ 361 องศา”
ชิงเงินรางวัล กว่า 230,000 บาท พร้อมเกียรติบัตร
นายสราวุธ ทรงศิวิไล อธิบดีกรมทางหลวง กระทรวงคมนาคม เปิดเผยว่า กรมทางหลวง (ทล.) ได้จัดโครงการประกวดภาพถ่ายในหัวข้อ “มองทางผ่านเลนส์ 361 องศา” เพื่อให้ประชาชนได้รับรู้และเข้าใจ
ในบทบาทภารกิจของ ทล. และเปิดโอกาสให้ประชาชนได้มีส่วนร่วมในการสะท้อนมุมมองที่สื่อถึงการพัฒนาโครงสร้างพื้นฐานที่ ทล. มีส่วนในการพัฒนาเศรษฐกิจ สังคม วัฒนธรรม และเทคโนโลยี ให้มีความเจริญก้าวหน้าอย่างยั่งยืน
นอกจากนี้ ยังเป็นการสร้างการมีส่วนร่วมของประชาชนในการดำเนินงานของ ทล. ผ่านการถ่ายภาพ โดยภาพถ่ายที่ส่งเข้าประกวดต้องเป็นภาพทางหลวง สะพาน หรือโครงการก่อสร้างของ ทล. รวมถึงสิ่งปลูกสร้าง อุปกรณ์อำนวยความสะดวก ความปลอดภัย ในเขตทางหลวง เช่น ศาลาทางหลวง หลักกิโลเมตร ป้ายต่าง ๆ เป็นต้น โดยเป็นภาพภายใต้แนวความคิด “มองทางผ่านเลนส์ 361 องศา” สื่อถึงการพัฒนาโครงข่ายทางหลวง
ทั่วประเทศ ที่เชื่อมโยงระบบการคมนาคมขนส่งทั้งทางบก ทางน้ำ ทางอากาศ และทางราง สนับสนุนการขับเคลื่อนเศรษฐกิจ สังคม วัฒนธรรม เทคโนโลยี การท่องเที่ยว และความมั่นคง รวมถึงการเกื้อหนุนซึ่งกันและกันระหว่าง ทล. ประชาชน ภาครัฐ และเอกชน ทั้งนี้ ภาพถ่ายจะต้องเป็นถนนหรือสะพานในความรับผิดชอบของ ทล. เท่านั้น
สำหรับรางวัลในโครงการประกวดภาพถ่ายในหัวข้อ “มองทางผ่านเลนส์ 361 องศา” นั้น
ทล. ได้แบ่งรางวัลเป็น 2 ประเภทพร้อมเกียรติบัตร ได้แก่ ประเภทภาพถ่ายจากกล้องดิจิตอล และประเภทภาพถ่ายจากอากาศยานไร้คนขับ (โดรน) โดยทั้ง 2 ประเภท ประกอบด้วย รางวัลชนะเลิศ เงินรางวัล 50,000 บาท รางวัลรองชนะเลิศอันดับที่ 1 เงินรางวัล 30,000 บาท รางวัลรองชนะเลิศอันดับที่ 2 เงินรางวัล 10,000 บาท และรางวัลชมเชย 5 รางวัล เงินรางวัล 5,000 บาท รวมเงินรางวัลทั้งสิ้น 230,000 บาท โดยผู้สนใจเข้าร่วมโครงการสามารถศึกษารายละเอียดและดาวน์โหลดใบสมัครได้ที่เว็บไซต์ www.doh.go.th และส่งผลงานได้ตั้งแต่วันที่ 1 มกราคม 2565 - 15 มิถุนายน 2565 ประกาศผลการตัดสินภายในเดือนกรกฎาคม 2565 โดยถือวันประทับตราไปรษณีย์เป็นสำคัญ

ที่มา : https://www.thaigov.go.th/news/contents/details/49584