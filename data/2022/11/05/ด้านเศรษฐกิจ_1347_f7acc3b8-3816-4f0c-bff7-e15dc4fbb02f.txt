รัฐบาลไทย-ข่าวทำเนียบรัฐบาล-ภารกิจแน่น!! รัฐมนตรีเกษตรฯ นำทีม ผบห.กษ. ติดตามการแก้ไขปัญหาน้ำท่วมในเขตเทศบาลจะนะ


วันเสาร์ที่ 16 ตุลาคม 2564
ภารกิจแน่น!! รัฐมนตรีเกษตรฯ นำทีม ผบห.กษ. ติดตามการแก้ไขปัญหาน้ำท่วมในเขตเทศบาลจะนะ
ภารกิจแน่น!! รัฐมนตรีเกษตรฯ นำทีม ผบห.กษ. ติดตามการแก้ไขปัญหาน้ำท่วมในเขตเทศบาลจะนะ  พร้อมมอบถุงยังชีพ และสัญญาเช่าที่ดินเพื่อเกษตรกรรม ภายใต้โครงการจัดที่ดินทำกินให้ชุมชนตามนโยบายรัฐบาล (คทช.)
ดร.เฉลิมชัย ศรีอ่อน รัฐมนตรีว่าการกระทรวงเกษตรและสหกรณ์ พร้อมด้วย นายนราพัฒน์ แก้วทอง ผู้ช่วยรัฐมนตรีประจำกระทรวงเกษตรและสหกรณ์ นายอลงกรณ์ พลบุตร ที่ปรึกษารัฐมนตรีว่าการกระทรวงเกษตรและสหกรณ์ นายธนา ชีรวินิจ เลขานุการรัฐมนตรีว่าการกระทรวงเกษตรและสหกรณ์ พร้อมคณะผู้บริหารกระทรวงเกษตรและสหกรณ์ นำโดย ดร.ทองเปลว กองจันทร์ ปลัดกระทรวงเกษตรและสหกรณ์ ติดตามการแก้ไขปัญหาน้ำท่วมในเขตเทศบาลจะนะ และพบปะประชาชนและเกษตรกร ณ สหกรณ์การเกษตรจะนะ จำกัด อ.จะนะ จ.สงขลา
สำหรับแนวทางการแก้ไขปัญหาน้ำท่วมในพื้นที่เทศบาลจะนะ โครงการชลประทานสงขลา สำนักงานชลประทานที่ 16 ได้มีแผนการบรรเทาแก้ไขปัญหาน้ำท่วมและน้ำแล้ง ลุ่มน้ำย่อยคลองนาทวี โดยมีการปรับปรุงคลองส่งน้ำคลองเกาะทาก มีเกษตรกรในพื้นที่ที่ได้รับประโยชน์ จำนวน 120 ครัวเรือน พื้นที่การเกษตรประมาณ 600 ไร่ การปรับปรุงคลองส่งน้ำคลองปาม มีเกษตรกรในพื้นที่ที่ได้รับประโยชน์ จำนวน 290 ครัวเรือน พื้นที่การเกษตรประมาณ 1,000 ไร่ และโครงการแก้มลิงนาหอยโข่ง มีเกษตรกรในพื้นที่ที่ได้รับประโยชน์ จำนวน 400 ครัวเรือน พื้นที่การเกษตรประมาณ 1,200 ไร่
"การลงพื้นที่ในจังหวัดสงขลาในครั้งนี้ ได้นำผู้บริหารกระทรวงเกษตรฯ มารับฟังปัญหาและหาแนวทางแก้ไขให้พี่น้องชาวจังหวัดสงขลา โดยมุ่งเน้นว่าจะต้องดูแลพี่น้องเกษตรกรให้ดีที่สุด มีความเป็นอยู่ที่ดีขึ้น มีความมั่นคงมากยิ่งขึ้น อย่างไรก็ตาม ต้องบูรณากับทุกภาคส่วนทั้งจากกระทรวงเกษตรฯ และภาคส่วนอื่น ๆ ต้องเข้าถึงพี่น้องทุกคนให้เหมือนคนในครอบครัวเดียวกัน และที่สำคัญในวันนี้ได้มาให้กำลังใจกับพี่น้องอาสาสมัครเกษตรหมู่บ้าน (อกม.) ที่เป็นแรงสำคัญที่ช่วยผลักดันและขับเคลื่อนงานด้านการเกษตรในพื้นที่ต่าง ๆ ทั่วประเทศ ซึ่งกระทรวงเกษตรฯ โดยกรมส่งเสริมการเกษตร ได้พยายามให้ อกม. ได้รับค่าตอบแทนเช่นเดียวหน่วยงานอื่น ๆ เพื่อเป็นขวัญและกำลังใจในการทำงานต่อไป" ดร.เฉลิมชัย กล่าว
นอกจากนี้ รัฐมนตรีว่าการกระทรวงเกษตรและสหกรณ์ได้มอบถุงยังชีพให้อาสาสมัครเกษตรหมู่บ้าน เพื่อเป็นขวัญและกำลังใจ และมอบสัญญาเช่าที่ดินเพื่อเกษตรกรรม ให้แก่กลุ่มเกษตรกรทำไร่นาสวนผสมปฏิรูปที่ดินสะพานไม้แก่น ภายใต้โครงการจัดที่ดินทำกินให้ชุมชนตามนโยบายรัฐบาล (คทช.)

ที่มา : https://www.thaigov.go.th/news/contents/details/47047