รัฐบาลไทย-ข่าวทำเนียบรัฐบาล-โฆษกรัฐบาลเผย “นายกฯ” ชื่นชมภาพรวมการจัดงานเคาท์ดาวน์ ฉลองปีใหม่ 2565 เป็นไปด้วยดี ผู้จัด-ผู้เข้าร่วมงาน ขานรับมาตรการ สร้างมาตรฐานการจัดงานเฉลิมฉลองที่ปลอดภัยแก่คนไทย


วันเสาร์ที่ 1 มกราคม 2565
พิมพ์
โฆษกรัฐบาลเผย “นายกฯ” ชื่นชมภาพรวมการจัดงานเคาท์ดาวน์ ฉลองปีใหม่ 2565 เป็นไปด้วยดี ผู้จัด-ผู้เข้าร่วมงาน ขานรับมาตรการ สร้างมาตรฐานการจัดงานเฉลิมฉลองที่ปลอดภัยแก่คนไทย
โฆษกรัฐบาลเผย “นายกฯ” ชื่นชมภาพรวมการจัดงานเคาท์ดาวน์ ฉลองปีใหม่ 2565 เป็นไปด้วยดี ผู้จัด-ผู้เข้าร่วมงาน ขานรับมาตรการ สร้างมาตรฐานการจัดงานเฉลิมฉลองที่ปลอดภัยแก่คนไทย
วันนี้ (1 มกราคม 2565) นายธนกร วังบุญคงชนะ โฆษกประจำสำนักนายกรัฐมนตรี เผยว่า พลเอกประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ชื่นชมและขอบคุณความร่วมมือของทุกภาคส่วนที่จัดงานฉลองวันส่งท้ายปีเก่าต้อนรับปีใหม่ 2565 ในหลาย ๆ พื้นที่ที่มีการจัดงานทั่วประเทศไทย โดยยังคงความเรียบร้อย และรักษามาตรการป้องเองกันตนเองสูงสุดแบบครอบจักรวาล (Universal Prevention) และ มาตรการ Covid Free Setting ซึ่งผู้จัดงาน ผู้ให้บริการ และผู้เข้าร่วมงานทุกคนต้องได้รับวัคซีนครบโดส ที่สำคัญ งดจัดงานในสถานที่ปิด ให้จัดกิจกรรมในสถานที่เปิดโล่งเท่านั้น จำกัดจำนวนคน คัดกรองผู้เข้าร่วมงานด้วย ATK เพื่อความปลอดภัยของคนไทยทุกคน
นายธนกร กล่าวเพิ่มเติมว่า สำหรับบรรยากาศ การฉลองทั่วประเทศไทยในภาพรวมเป็นไปด้วยดี  อาทิ ในกรุงเทพมหานคร ณ ลานด้านหน้า ศูนย์การค้า “เซ็นทรัลเวิลด์” บริเวณ “ศูนย์การค้าไอคอนสยาม” และ “สยามพารากอน” ประชาชนที่มาร่วมงาน สวมหน้ากากอนามัย และคณะผู้จัดได้ ดำเนินมาตรการ คัดกรองตรวจ ATK และผลฉีดวัคซีน 2 เข็มอย่างเคร่งครัด นอกจากนี้ ทุกพื้นที่ยังอยู่ภายใต้มาตรการความปลอดภัยขั้นสูงสุดระดับ SHA Plus ตามที่ภาครัฐกำหนด นับว่าเป็นการกระตุ้นเศรษฐกิจการท่องเที่ยว และสร้างบรรยากาศต้อนรับปีใหม่ที่เต็มไปด้วยความสุขและความปลอดภัย ขณะที่ในส่วนภูมิภาค การท่องเที่ยวแห่งประเทศไทยและจังหวัดภูเก็ต จัดงาน “AMAZING NEW CHAPTERS @PHUKET” ส่วนที่ เชียงใหม่ ณ อุทยานหลวงราชพฤกษ์ (หอคำหลวง) จัดการแสดงพลุชุด Lanna Celebration เพื่อมอบความสุข มอบกำลังใจ พร้อมชมแสงเหนือเพื่อต้อนรับการเริ่มต้นของปีใหม่ 2565 เป็นไปด้วยความเรียบร้อย ภายใต้มาตรการสาธารณสุขที่รัฐกำหนด เป็นการขานรับนโยบายภาครัฐในการเปิดประเทศ และกระตุ้นเศรษฐกิจในประเทศ ภายใต้มาตรการทางสาธารณสุขอย่างเคร่งครัด และเป็นตัวอย่างรูปแบบการจัดงานเฉลิมฉลองที่สร้างความปลอดภัยแก่ประชาชนที่มาร่วมงาน
สำหรับสถานการณ์การแพร่ระบาดของโรคติดเชื้อไวรัสโคโรนา 2019 (COVID-19) ในประเทศไทยวันนี้ (1 มกราคม 2565) พบผู้ติดเชื้อเพิ่ม รวม 3,011 ราย รวมยอดผู้ป่วยสะสม 2,197,583 ราย (ตั้งแต่ 1 เมษายน) ขณะที่หายป่วยกลับบ้านแล้ว 3,315 ราย ทำให้ตัวเลขรวมหายป่วยสะสม 2,144,383 ราย (ตั้งแต่ 1 เมษายน) โดยมีผู้ป่วยกำลังรักษา 32,929 ราย และเสียชีวิต 10 ราย ///

ที่มา : https://www.thaigov.go.th/news/contents/details/50125