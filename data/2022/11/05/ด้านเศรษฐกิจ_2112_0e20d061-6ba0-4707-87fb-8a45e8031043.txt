รัฐบาลไทย-ข่าวทำเนียบรัฐบาล-บอร์ด ธ.ก.ส. เห็นชอบจ่ายเงินประกันรายได้เกษตรกรผู้ปลูกข้าวเพิ่มเติม พร้อมค่าบริหารจัดการข้าว-ประกันรายได้ยางพารา รวมกว่า 138,000 ล้านบาท


วันศุกร์ที่ 3 ธันวาคม 2564
พิมพ์
บอร์ด ธ.ก.ส. เห็นชอบจ่ายเงินประกันรายได้เกษตรกรผู้ปลูกข้าวเพิ่มเติม พร้อมค่าบริหารจัดการข้าว-ประกันรายได้ยางพารา รวมกว่า 138,000 ล้านบาท
บอร์ด ธ.ก.ส. อนุมัติการโอนเงินโครงการประกันรายได้เกษตรกรผู้ปลูกข้าว ปี 2564/65 เพิ่มเติม หลัง ครม. เห็นชอบวงเงินกว่า 74,000 ล้านบาท เตรียมโอนในวันที่ 9-13 ธ.ค. นี้ โดยมีเกษตรกรได้รับประโยชน์ 4.69 ล้านครัวเรือน
บอร์ด ธ.ก.ส. อนุมัติการโอนเงินโครงการประกันรายได้เกษตรกรผู้ปลูกข้าว ปี 2564/65 เพิ่มเติม หลัง ครม. เห็นชอบวงเงินกว่า 74,000 ล้านบาท เตรียมโอนในวันที่ 9-13 ธ.ค. นี้ โดยมีเกษตรกรได้รับประโยชน์ 4.69 ล้านครัวเรือนพร้อมเห็นชอบเงินช่วยเหลือค่าบริหารจัดการและพัฒนาคุณภาพผลผลิตเกษตรกร ในอัตราไร่ละ 1,000 บาท สูงสุดไม่เกิน 20 ไร่ วงเงินกว่า 53,800 ล้านบาทเริ่มโอน 13-17ธ.ค.และโครงการประกันรายได้เกษตรกรชาวสวนยาง ระยะที่ 3 วงเงินกว่า 9,700 ล้านบาท เริ่มโอน 20 ธ.ค. เป็นต้นไป
นายอาคม เติมพิทยาไพสิฐ รัฐมนตรีว่าการกระทรวงการคลัง และประธานกรรมการธนาคารเพื่อการเกษตรและสหกรณ์การเกษตร (ธ.ก.ส.) เปิดเผยว่าจากสถานการณ์ปัญหาราคาสินค้าเกษตรที่ตกต่ำลง ทำให้เกษตรกรได้รับผลกระทบจากรายได้ที่ลดลง ซึ่ง พลเอกประยุทธ์ จันทร์โอชา นายกรัฐมนตรี มีความห่วงใยในปัญหาที่เกิดขึ้น โดยมอบนโยบายให้ส่วนงานที่เกี่ยวข้องเร่งดำเนินการช่วยเหลือพี่น้องเกษตรกร ล่าสุดคณะรัฐมนตรีได้มีมติเห็นชอบแนวทางช่วยเหลือตามนโยบาย เมื่อวันที่ 30 พฤศจิกายน 2564 ในวันนี้ (3 ธันวาคม 2564)  ธ.ก.ส. จึงได้จัดประชุมคณะกรรมการ ธ.ก.ส. เป็นวาระพิเศษ เพื่อให้ความเห็นชอบกรอบแนวทางการดำเนินงานและอนุมัติวงเงินงบประมาณรวม 138,224.76 ล้านบาท ประกอบด้วย
1)โครงการประกันรายได้เกษตรกรผู้ปลูกข้าว ปี 2564/65(เพิ่มเติม)จำนวน 74,569.31 ล้านบาท เกษตรกรได้รับประโยชน์กว่า 4.69 ล้านครัวเรือน โดย ธ.ก.ส. จะทำการตรวจสอบข้อมูลของเกษตรกรที่ได้รับสิทธิ์และดำเนินการโอนเงินประกันรายได้เข้าบัญชีของเกษตรกรโดยตรงในวันที่ 9– 13 ธันวาคม 2564
2)โครงการสนับสนุนค่าบริหารจัดการและพัฒนาคุณภาพผลผลิตเกษตรกรผู้ปลูกข้าว ปีการผลิต 2564/65เพื่อบรรเทาความเดือดร้อนจากภาระต้นทุนการผลิตที่สูงขึ้นและจูงใจให้เกษตรกรดูแลรักษาข้าวให้มีคุณภาพดี เพื่อที่จะมีโอกาสขายข้าวในราคาที่สูงและมีรายได้มากขึ้น โดยสนับสนุนเงินให้เกษตรกรที่ขึ้นทะเบียนผู้ปลูกข้าว ปีการผลิต 2564/65 รอบที่ 1 กับกรมส่งเสริมการเกษตร กระทรวงเกษตรและสหกรณ์ ในอัตราไร่ละ 1,000 บาท สูงสุดไม่เกิน 20 ไร่ หรือไม่เกิน 20,000 บาทต่อครัวเรือนวงเงินงบประมาณจำนวน 53,871.84 ล้านบาทเป้าหมายเกษตรกรจำนวน 4.57 ล้านครัวเรือน โดยจะเริ่มโอนเงินเข้าบัญชีเกษตรกรในวันที่ 13 – 17 ธันวาคม 2564
3)โครงการประกันรายได้เกษตรกรชาวสวนยาง ระยะที่ 3 เพื่อให้เกษตรกรชาวสวนยางมีรายได้ที่แน่นอนจากการประกันรายได้ ตามการผลิตแต่ละประเภท ได้แก่ ยางพาราแผ่นดิบคุณภาพดี ประกันราคา 60 บาท/กิโลกรัม น้ำยางสด (DRC 100%) ประกันราคา 57 บาท/กิโลกรัมและยางก้อนถ้วย (DRC 50%) ประกันราคา 23 บาท/กิโลกรัมครัวเรือนละไม่เกิน 25 ไร่วงเงินงบประมาณจำนวน 9,783.61 ล้านบาท เป้าหมายเกษตรกร 1.88 ล้านราย พื้นที่สวนยางกว่า 19.16 ล้านไร่โดยจะเริ่มโอนเงินเข้าบัญชีเกษตรกรในวันที่ 20 ธันวาคม 2564 เป็นต้นไป
ทั้งนี้ ธ.ก.ส. มีความพร้อมในการดำเนินงานโครงการประกันรายได้เกษตรกรผู้ปลูกข้าว โดยจะเร่งตรวจสอบข้อมูลเกษตรกรที่ได้รับสิทธิ์ภายในวันที่ 7 ธันวาคม 2564 เตรียมการโอนเงินให้กับเกษตรกรแต่ละรายตามสิทธิ์ที่ได้รับในวันที่ 8 ธันวาคม 2564 และวันที่ 9 ธันวาคม 2564 จะโอนเงินเข้าบัญชีของเกษตรกรและทยอยจ่ายตามรอบการผลิตที่แจ้งถึง 13 ธันวาคม 2564สำหรับอีก 2 โครงการจะดำเนินการตามวันที่กำหนดต่อไป.

ที่มา : https://www.thaigov.go.th/news/contents/details/49086