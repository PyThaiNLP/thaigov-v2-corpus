รัฐบาลไทย-ข่าวทำเนียบรัฐบาล-กระทรวงวัฒนธรรม เปิดตลาดผลิตภัณฑ์วัฒนธรรม CCPOTออนไลน์เสมือนจริง ทางเว็บไซต์ www.ccpot.in.th


วันอังคารที่ 15 กุมภาพันธ์ 2565
กระทรวงวัฒนธรรม เปิดตลาดผลิตภัณฑ์วัฒนธรรม CCPOTออนไลน์เสมือนจริง ทางเว็บไซต์ www.ccpot.in.th
กระทรวงวัฒนธรรม เปิดตลาดผลิตภัณฑ์วัฒนธรรม CCPOTออนไลน์เสมือนจริง ทางเว็บไซต์ www.ccpot.in.th
กระทรวงวัฒนธรรม เปิดตลาดผลิตภัณฑ์วัฒนธรรม CCPOTออนไลน์เสมือนจริง ทางเว็บไซต์ www.ccpot.in.th
นายอิทธิพล คุณปลื้ม รัฐมนตรีว่าการกระทรวงวัฒนธรรม (รมว.วธ.) กล่าวว่า กระทรวงวัฒนธรรม ใช้เทคโนโลยีทันสมัยในยุควิถีใหม่ ในงานแสดงและจำหน่ายผลิตภัณฑ์วัฒนธรรมชุมชนไทย CCPOT GRAND EXPOSITION ในรูปแบบไฮบริด เปิดให้เข้าชมงาน Onsite ณ ศูนย์การค้าพารากอนแล้ว ยังส่งงานแสดงผลิตภัณฑ์วัฒนธรรมขึ้นระบบ Online Virtual Exhibition ให้ชมงานและจัดจำหน่ายได้ที่เว็บไซต์ www.ccpot.in.th  โดยนำข้อมูลผลิตภัณฑ์วัฒนธรรม 5,000 รายการ จากชุมชนวัฒนธรรม 1,000 แห่ง ทั่วประเทศ ที่ได้รับการพัฒนานำมาเพิ่มคุณค่าและมูลค่าด้วยการออกแบบและนวัตกรรมให้มีความโดดเด่น เพิ่มความน่าสนใจโดยการบอกเล่าเรื่องราวทางวัฒนธรรมท้องถิ่น อาทิ ของใช้ของที่ระลึก อาหารแปรรูปผ้าไทย เสื้อผ้าเครื่องแต่งกาย งานฝีมือ งานจักสาน และของแต่งบ้าน โดยข้อมูลผลิตภัณฑ์วัฒนธรรมทั้งหมดนี้ได้นำขึ้นระบบพร้อมให้เข้าชมงานเสมือนจริงในรูปแบบ Online Virtual Exhibition ได้แล้วตั้งแต่วันที่ 14 กุมภาพันธ์ 2565 ซึ่งผู้เข้าชมงานผ่านทางออนไลน์จะได้รับประสบการณ์ที่แปลกใหม่ สามารถเดินเข้าชมและเลือกซื้อสินค้าในงานได้ทุกโซนการจัดแสดงเหมือนมาเดินชมงานจริง
รัฐมนตรีว่าการกระทรวงวัฒนธรรมกล่าวต่อว่า ระบบการเข้าชมงานแบบเสมือนจริง Virtual Exhibition นี้ เป็นแพลตฟอร์มการจัดแสดงงานเสมือนจริงในรูปแบบสามมิติ (3D) ทำให้การจัดงานแสดงและจำหน่ายยุคใหม่สามารถเข้าชมงานแบบไร้ขีดจำกัดทั้งในเรื่องของสถานที่ และเวลาที่สามารถเข้าชมงานได้ตลอดเวลา 24 ชั่วโมง นอกจากนี้ยังเป็นแพลตฟอร์มที่เหมาะสมกับสถานการณ์ปัจจุบันที่มีการระบาดของโรคโควิด-19 ที่เป็นปัจจัยเสี่ยง ซึ่งจะช่วยลดความหนาแน่นของจำนวนผู้เข้าชมงานแบบสถานที่จริง (onsite) ลงได้ โดยเฉพาะผู้ประกอบการจากต่างประเทศที่อาจจะไม่สะดวกในการเดินทาง แต่ยังสามารถเจรจาทำธุรกิจการค้ากับผู้ประกอบการ เพื่อให้คงผลประกอบการและมูลค่าการซื้อขายให้ดำเนินไปได้ตามปกติ
สำหรับวิธีการเข้าใช้งานระบบ CCPOT GRAND EXPOSITION VIRTUAL EXHIBITION ผู้เข้าใช้ต้องลงทะเบียนโดยกรอกข้อมูลรายละเอียดส่วนบุคคลเพียงครั้งเดียว หลังจากนั้นใช้เบอร์โทรศัพท์มือถือล็อกอินเข้าระบบได้ตลอดเวลาได้ทุกอุปกรณ์ (device) ทั้งโทรศัพท์มือถือ ไอแพด และคอมพิวเตอร์ นอกจากนี้ ผู้เข้าชมงานแล้วยังสามารถเลือกดูรายละเอียดหรือประวัติความเป็นมาของผลิตภัณฑ์วัฒนธรรมชุมชนไทยที่นำมาจัดแสดงทั้ง 5,000 รายการได้ สามารถสอบถามข้อมูลเพิ่มเติมจากฟังก์ชันสนทนา (chat) กับผู้ดูแลระบบได้ตลอด 24 ชั่วโมงได้อีกด้วย
กระทรวงวัฒนธรรม จึงขอเชิญชวน ผู้ผลิต ผู้ส่งออก ผู้นำเข้า ตัวแทนจำหน่ายสินค้า เข้าร่วมเจรจาธุรกิจ และผู้สนใจทุกท่านร่วมเป็นส่วนหนึ่งในการสนับสนุนส่งเสริมเศรษฐกิจชุมชนในงานแสดงและจำหน่ายผลิตภัณฑ์วัฒนธรรมชุมชนไทย CCPOT GRAND EXPOSITION ระหว่างวันที่ 16 - 20 กุมภาพันธ์ 2565 นี้ ณ รอยัล พารากอน ฮอลล์    ชั้น 5 และลาน พาร์ค พารากอน ชั้น M ทั้งนี้ การจัดงานครั้งนี้ปฏิบัติตามมาตรการป้องกันการแพร่ระบาด    ของโรคติดเชื้อไวรัสโคโรนา (โควิด-19) ของกระทรวงสาธารณสุขอย่างเคร่งครัด
ข้อมูลเพิ่มเติมหรือรับชมงานในรูปแบบ Online Virtual Exhibition ได้ที่เว็บไซต์ www.ccpot.in.th และสายด่วนวัฒนธรรม 1765
……………………………………………………….
สอบถามข้อมูลเพิ่มเติมได้ที่กองเศรษฐกิจวัฒนธรรม โทร. 02 209 3597 หรือ 02 209 3599

ที่มา : https://www.thaigov.go.th/news/contents/details/51584