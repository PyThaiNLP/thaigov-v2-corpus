รัฐบาลไทย-ข่าวทำเนียบรัฐบาล-รมต.นร. อนุชา เดินหน้า แก้ปัญหาสลากฯ เกินราคา เปิดรับฟังข้อมูลจากสำนักงานสลากฯ ก่อนประเดิมประชุมคณะกรรมการฯ นัดแรก 31 ม.ค. นี้


วันอังคารที่ 25 มกราคม 2565
พิมพ์
รมต.นร. อนุชา เดินหน้า แก้ปัญหาสลากฯ เกินราคา เปิดรับฟังข้อมูลจากสำนักงานสลากฯ ก่อนประเดิมประชุมคณะกรรมการฯ นัดแรก 31 ม.ค. นี้
รมต.นร. อนุชา เดินหน้า แก้ปัญหาสลากฯ เกินราคา เปิดรับฟังข้อมูลจากสำนักงานสลากฯ ก่อนประเดิมประชุมคณะกรรมการฯ นัดแรก 31 ม.ค. นี้
วันนี้ (25 มกราคม 2565) นายอนุชา นาคาศัย รัฐมนตรีประจำสำนักนายกรัฐมนตรี ประธานคณะกรรมการแก้ไขปัญหาผู้ได้รับความเดือดร้อนจากการเสนอขายหรือขายสลากกินแบ่งรัฐบาลในราคาที่เกินกว่าที่กำหนดในสลากกินแบ่งรัฐบาล พร้อมด้วยฝ่ายเลขานุการคณะกรรมการฯ ประกอบด้วย พันโท หนุน ศันสนาคม ผู้อำนวยการสำนักงานสลากกินแบ่งรัฐบาล และนายทวีป วุฒิบาทุกาจิตต์ รองผู้อำนวยการที่กำกับดูแลสำนักการตลาดและจัดจำหน่าย ร่วมหารืออย่างไม่เป็นทางการ และสอบถามข้อมูลเบื้องต้นเกี่ยวกับแนวทางการดำเนินงานของสำนักงานสลากกินแบ่งรัฐบาล
พันโท หนุน ศันสนาคม ผู้อำนวยการสำนักงานสลากกินแบ่งรัฐบาล ได้ชี้แจงถึงที่มาของปัญหาการจำหน่ายสลากเกินราคาว่า สาเหตุหลักเกิดจากตัวผลิตภัณฑ์สลากเอง และตัวผู้จำหน่าย นอกจากนี้ยังได้ชี้แจงมาตรการที่สำนักงานฯ ดำเนินการเพื่อบรรเทาปัญหาในระยะสั้น การแก้ไขปัญหาระยะปานกลางและระยะยาว ซึ่งกำลังดำเนินการอยู่ในขณะนี้ ประกอบด้วย (1) การขยายจุดจำหน่ายโครงการ “สลาก 80” จำนวน 1,000 จุดทั่วประเทศ ซึ่งปิดรับสมัครไปแล้ว มีตัวแทนจำหน่ายสนใจสมัครเข้าร่วมโครงการ จำนวน 4,790 ราย (2) การเปิดรับสมัครลงทะเบียนในระบบซื้อ-จองล่วงหน้าสลากกินแบ่งรัฐบาล ซึ่งจะปิดรับสมัครในวันที่ 31 มกราคม 2565 ขณะนี้มีผู้สนใจสมัครเข้าร่วมโครงการกว่า 800,000 ราย (3) การจำหน่ายสลากกินแบ่งรัฐบาลผ่านช่องทางอิเล็กทรอนิกส์หรือแพลตฟอร์มออนไลน์ (4) การออกผลิตภัณฑ์ใหม่ ซึ่งคาดว่า ทั้ง 4 มาตรการประกอบกันนี้ จะช่วยบรรเทาความรุนแรงของการจำหน่ายสลากเกินราคาลงได้
นายอนุชา นาคาศัย กล่าวว่า ในเบื้องต้น จากมาตรการที่ได้รับทราบจากผู้อำนวยการสำนักงานสลากกินแบ่งรัฐบาล จะนำไปประกอบการประชุมคณะกรรมการ ในวันที่ 31 มกราคม 2565 นี้  นอกจากข้อมูลเหล่านี้แล้ว ขอให้สำนักงานสลากฯ รวบรวมข้อมูลที่เกี่ยวข้อง อาทิ ข้อมูลการจำหน่ายสลากขององค์กรสลากต่างประเทศ รวมถึงปัญหาและข้อร้องเรียนของผู้ที่ได้รับผลกระทบจากการเสนอขายหรือขายสลากกินแบ่งรัฐบาลเกินราคา ในห้วงเวลาที่ผ่านมา เพื่อนำไปสู่การหาทางออกให้กับผู้ที่ได้รับผลกระทบทุกฝ่าย และเพื่อให้การแก้ไขปัญหาเป็นไปอย่างยั่งยืนตามเจตนารมณ์ต่อไป

ที่มา : https://www.thaigov.go.th/news/contents/details/50867