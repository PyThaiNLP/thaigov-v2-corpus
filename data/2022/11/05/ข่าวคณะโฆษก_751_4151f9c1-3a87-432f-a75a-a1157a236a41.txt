รัฐบาลไทย-ข่าวทำเนียบรัฐบาล-โฆษกรัฐบาล เผย “นายกฯ” ฝากประชาชนร่วมรักษาวินัยจราจร สวมหมวกนิรภัย ใส่แมสก์ เมาไม่ขับ ช่วยลดอุบัติเหตุบนท้องถนน ควบคู่ป้องกันโควิด-19 ในช่วงเทศกาลปีใหม่นี้


วันพฤหัสบดีที่ 30 ธันวาคม 2564
พิมพ์
โฆษกรัฐบาล เผย “นายกฯ” ฝากประชาชนร่วมรักษาวินัยจราจร สวมหมวกนิรภัย ใส่แมสก์ เมาไม่ขับ ช่วยลดอุบัติเหตุบนท้องถนน ควบคู่ป้องกันโควิด-19 ในช่วงเทศกาลปีใหม่นี้
โฆษกรัฐบาล เผย “นายกฯ” ฝากประชาชนร่วมรักษาวินัยจราจร สวมหมวกนิรภัย ใส่แมสก์ เมาไม่ขับ ช่วยลดอุบัติเหตุบนท้องถนน ควบคู่ป้องกันโควิด-19 ในช่วงเทศกาลปีใหม่นี้
วันที่ 30 ธ.ค. 64 นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหมมีความห่วงใยพี่น้องประชาชนทั้งการสัญจรเดินทาง และการป้องกันการแพร่ระบาดไวรัสโควิด-19 ในช่วงเทศกาลส่งท้ายปีเก่า-ต้อนรับปีใหม่ ซึ่งหลายบริษัทและหน่วยงานราชการจะทำงานวันนี้เป็นวันสุดท้าย ก่อนจะเริ่มวันหยุดยาวต่อเนื่องตั้งแต่วันพรุ่งนี้ จึงได้ฝากย้ำให้พี่น้องประชาชนผู้ใช้รถ ใช้ถนน ต้องรักษาวินัยในการจรจร หากเป็นผู้ขับขี่จักรยานยนต์ต้องสวมหมวกนิรภัย สวมหน้ากากผ้า/หน้ากากอนามัย เมาไม่ขับ หากมีอาการอ่อนเพลียในระหว่างเดินทางก็ขอให้หยุดพัก เพื่อช่วยกันลดความเสี่ยงการเกิดอุบัติเหตุ สร้างความปลอดภัยในการใช้รถใช้ถนนร่วมกัน ขณะเดียวกัน ก็มอบหมายให้กระทรวงมหาดไทย กระทรวงคมนาคม สำนักงานตำรวจแห่งชาติ บูรณาการงานเพื่อติดตามการใช้เส้นทางสัญจรของพี่น้องประชาชน ทั้งเส้นทางถนนสายหลัก ถนนสายรอง รวมทั้งถนนในชุมชน พร้อมทั้งให้จัดชุดเคลื่อนที่เร็ว ในการเข้าแก้ไขสถานการณ์เร่งด่วน ในเส้นทางสายหลักทุกสาย เพื่อรองรับการเดินทางของประชาชนกลับภูมิสำเนาหรือสถานที่ท่องเที่ยวได้อย่างสะดวกรวดเร็ว
โฆษกประจำสำนักนายกรัฐมนตรี ยังกล่าวว่า นายกรัฐมนตรียังกำชับให้ตำรวจตรวจสอบร้านค้าและสถานที่จำหน่ายสุราหรือที่ให้บริการเครื่องดื่มแอลกอฮอล์ ต้องปฏิบัติตามกฎหมายอย่างเข้มงวด ทั้งการควบคุมการจำหน่ายสุราให้กับเยาวชนที่มีอายุไม่เกิน 20 ปี ห้ามมีโปรโมชั่นและการโฆษณาในสื่อทุกประเภท และให้จำหน่ายตามเวลาและสถานที่ และ เปิด - ปิด สถานบริการตามเวลาที่กฎหมายกำหนดเท่านั้น
“นายกรัฐมนตรียังกำชับให้เจ้าหน้าที่ประจำจุดตรวจ จุดสกัดให้กวดขันวินัยจราจร ตรวจวัดแอลกอฮอล์ตามขั้นตอนมาตรฐานอย่างโปร่งใส ขณะเดียวกันประชาชนต้องร่วมกันปฏิบัติตามหลัก 3 ม. “ไม่เมา-สวมหมวก-ใส่แมสก์” ดูแลอนามัยส่วนบุคคล ภายใต้สถานการณ์การแพร่ระบาดของโรค COVID-19 เพื่อลดอุบัติเหตุทางถนน ลดการติดเชื้อไวรัสโควิด-19 ป้องกันการแพร่ระบาด จากการเดินทางกลับภูมิลำเนา เพื่อพบปะครอบครัวและเครือญาติด้วยความสุขและปลอดภัย” โฆษกประจำสำนักนายกรัฐมนตรีกล่าว

ที่มา : https://www.thaigov.go.th/news/contents/details/50053