รัฐบาลไทย-ข่าวทำเนียบรัฐบาล-กรมทางหลวง กระทรวงคมนาคม ขยายทางสาย อ.บ้านแพง - อ.ท่าอุเทน จ.นครพนม


วันจันทร์ที่ 21 มิถุนายน 2564
กรมทางหลวง กระทรวงคมนาคม ขยายทางสาย อ.บ้านแพง - อ.ท่าอุเทน จ.นครพนม
ช่วยแบ่งเบาการจราจรทางหลวงสายหลัก สนับสนุนเขตเศรษฐกิจพิเศษและส่งเสริมการค้าชายแดน คืบหน้ากว่า 70% คาดแล้วเสร็จ พฤษภาคม 2565
กรมทางหลวง (ทล.) กระทรวงคมนาคม โดยสำนักก่อสร้างทางที่ 2 ดำเนินโครงการก่อสร้างขยายทางหลวงหมายเลข 212 สาย อ.บ้านแพง - อ.ท่าอุเทน ตอน ต.พะทาย - อ.ท่าอุเทน ระยะทาง 30.48 กิโลเมตร ในพื้นที่ อ.ท่าอุเทน จังหวัดนครพนม เพื่อรองรับปริมาณการจราจรทางหลวงสายหลัก เพิ่มประสิทธิภาพการคมนาคมขนส่ง และสนับสนุนยุทธศาสตร์การพัฒนาทางหลวงเพื่อพัฒนาเศรษฐกิจในภาคตะวันออกเฉียงเหนือ ทางหลวงหมายเลข 212 (สายหนองคาย - อุบลราชธานี) เป็นส่วนหนึ่งของโครงการพัฒนาทางหลวงตามความต้องการของท้องถิ่น ปัจจุบันมีปริมาณการจราจรที่หนาแน่น
ทางหลวงสายนี้เป็นเส้นทางหลักเชื่อมระหว่าง อ.บ้านแพง - อ.ท่าอุเทน ตอน พ.พะทาย - อ.ท่าอุเทน และเป็นเส้นทางเชื่อมต่อกับทางหลวงหมายเลข 2032 (ท่าดอกแก้ว - ศรีสงคราม) ไปยังจังหวัดสกลนคร เพื่อไปยังจังหวัดอื่น ๆ ในภาคตะวันออกเฉียงเหนือและเดินทางต่อไปยังประเทศสาธารณรัฐประชาธิปไตยประชาชนลาว ทล. จึงดำเนินโครงการก่อสร้างขยายทางหลวงสายดังกล่าวขึ้นมีจุดเริ่มต้นโครงการที่ กม. 255+000 และสิ้นสุดที่ กม. 284+910 โดยก่อสร้างเป็นมาตรฐานทางชั้นพิเศษขนาด 4 ช่องจราจร โดยขยายคันทางจากเดิม 2 ช่องจราจร เป็น 4 ช่องจราจร ผิวทางแบบแอสฟัลต์คอนกรีต กว้างช่องละ 3.5 เมตร ไหล่ทางกว้างข้างละ 2.5 เมตร มีเกาะกลางแบบยก (Raise Median) พร้อมปลูกหญ้าบนเกาะกลาง รวมงานก่อสร้างสะพานคอนกรีต 10  แห่ง จุดกลับรถบนสะพาน 7 แห่ง และจุดกลับรถใต้สะพาน 7 แห่ง ก่อสร้างศาลาทางหลวงในบริเวณสองข้างทางเพื่ออำนวยความสะดวกให้กับประชาชน จำนวน 26 แห่ง พร้อมติดตั้งไฟฟ้าแสงสว่างตลอดเส้นทาง งบประมาณ 1,392 ล้านบาท ปัจจุบันการก่อสร้างมีความคืบหน้าประมาณ 70% คาดว่าจะก่อสร้างจะแล้วเสร็จประมาณเดือน พฤษภาคม 2565
ทั้งนี้เมื่อโครงการก่อสร้างแล้วเสร็จจะช่วยเพิ่มประสิทธิภาพการคมนาคมขนส่ง ลดค่าใช้จ่ายและ
ลดระยะเวลาในการเดินทาง รองรับความเจริญของชุมชน และปริมาณการจราจรที่เพิ่มขึ้นในอนาคต สนับสนุนการพัฒนาระบบโลจิสติกส์ และเชื่อมโยงกับประเทศเพื่อนบ้านในด้านการค้า การลงทุน และการท่องเที่ยว เป็นการเพิ่มศักยภาพการแข่งขันและการพัฒนาที่ยั่งยืนของประเทศ

ที่มา : https://www.thaigov.go.th/news/contents/details/42918