รัฐบาลไทย-ข่าวทำเนียบรัฐบาล-โฆษกรัฐบาลเผย “นายกฯ”เตรียมลงพื้นที่สุโขทัยติดตามสถานการณ์น้ำท่วม รับฟังปัญหาความเดือดร้อนของประชาชน อาทิตย์ที่ 26 กันยายน นี้


วันศุกร์ที่ 24 กันยายน 2564
พิมพ์
โฆษกรัฐบาลเผย “นายกฯ”เตรียมลงพื้นที่สุโขทัยติดตามสถานการณ์น้ำท่วม รับฟังปัญหาความเดือดร้อนของประชาชน อาทิตย์ที่ 26 กันยายน นี้
นายธนกร วังบุญคงชนะ โฆษกประจำสำนักนายกรัฐมนตรี เผย “นายกฯ”เตรียมลงพื้นที่สุโขทัยติดตามสถานการณ์น้ำท่วม รับฟังปัญหาความเดือดร้อนของประชาชน อาทิตย์ที่ 26 กันยายน นี้
วันนี้ (24 ก.ย. 64) นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชานายกรัฐมนตรีและรัฐมนตรีว่าการกระทรวงกลาโหม มีกำหนดการลงพื้นที่ตรวจราชการจังหวัดสุโขทัย เพื่อติดตามสถานการณ์น้ำท่วมสุโขทัย ที่ได้รับผลกระทบจากอ่างเก็บน้ำแม่ม่อมล้นอ่าง จากฝนตกหนักในช่วงเวลาที่ผ่านมา รวมทั้งรับฟังการเตรียมพื้นที่รับน้ำแก้มลิงบริเวณแม่น้ำยมฝั่งซ้าย โอกาสนี้ นายกรัฐมนตรีจะพบปะประชาชนและมอบปัจจัยทางการเกษตรให้แก่ผู้แทนเกษตรกรในพื้นที่  ในวันอาทิตย์ที่ 26 กันยายน นี้
โดยนายกรัฐมนตรีจะประชุมหารือกับหน่วยงานที่เกี่ยวข้องกับสถานการณ์น้ำและการบริหารจัดการน้ำ ณ โรงแรมสุโขทัย เฮอริเทจรีสอร์ท จากนั้น จะพบปะให้กำลังประชาชนพร้อมมอบปัจจัยทางเกษตรให้แก่ผู้แทนเกษตรกร  เพื่อนำไปมอบต่อให้กับเกษตรที่ได้รับผลกระทบจากน้ำท่วมพื้นที่เพาะปลูกการเกษตร เสร็จแล้ว นายกรัฐมนตรีและคณะจะเดินทางโดยรถยนต์เพื่อสำรวจพื้นที่ประสบอุทกภัยในพื้นที่จังหวัดสุโขทัยก่อนเดินทางกลับกรุงเทพมหานครในวันเดียวกัน
โฆษกประจำสำนักนายกรัฐมนตรี กล่าวว่า การลงพื้นที่ของนายกรัฐมนตรีอย่างต่อเนื่องในช่วงนี้ว่า  เพื่อติดตามสถานการณ์น้ำและการบริหารน้ำด้วยตนเอง เพิ่มเติมจากที่หน่วยงานต่างๆ ได้รายงาน ซึ่งในการลงพื้นที่ทุกครั้งนายกรัฐมนตรีจะร่วมประชุมกับหัวหน้าส่วนราชการ เจ้าหน้าที่ทุกหน่วยงานที่ปฏิบัติงานในพื้นที่ เพื่อรับฟังปัญหาและอุปสรรค  ร่วมทั้งจะหาโอกาสพบปะกับพูดคุยกับส.ส. ในพื้นที่ ประชาชน เกษตรกร เพราะต้องการทราบถึงความต้องการจากเสียงสะท้อนของประชาชนโดยตรง เพื่อนำมาสั่งการให้หน่วยงานที่เกี่ยวข้องเร่งดำเนินการช่วยเหลือประชาชนให้ตรงจุด โดยเฉพาะเรื่องการเยียวยาความเสียหายให้กับประชาชนที่ได้รับผลกระทบอย่างเร่งด่วนต่อไป
——————

ที่มา : https://www.thaigov.go.th/news/contents/details/46168