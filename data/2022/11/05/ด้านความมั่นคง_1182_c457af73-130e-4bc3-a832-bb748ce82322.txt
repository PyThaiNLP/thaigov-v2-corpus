รัฐบาลไทย-ข่าวทำเนียบรัฐบาล-​ผู้ช่วยทูตฝ่ายทหาร ประจำสถานทูตสาธารณรัฐโปแลนด์เข้าเยี่ยมคำนับรองปลัดกระทรวงกลาโหม ร่วมหารือความร่วมมือทางทหารระหว่างไทย-โปแลนด์


วันพุธที่ 15 มิถุนายน 2565
​ผู้ช่วยทูตฝ่ายทหาร ประจำสถานทูตสาธารณรัฐโปแลนด์เข้าเยี่ยมคำนับรองปลัดกระทรวงกลาโหม ร่วมหารือความร่วมมือทางทหารระหว่างไทย-โปแลนด์
15 มิ.ย.65 นาวาอากาศเอก Marek Waldemar Kotowski (มาเร็ค วัลเดมาร์ โคทาวสกี้) ผู้ช่วยทูตฝ่ายทหาร ประจำสถานทูตสาธารณรัฐโปแลนด์ ประจำประเทศไทย เข้าเยี่ยมคำนับ พลเอก สนิธชนก สังขจันทร์ รองปลัดกระทรวงกลาโหม ณ ห้องพระบารมีปกเกล้า ในศาลาว่าการกลาโหม
ในโอกาสเดินทางเยือนประเทศไทยระหว่าง 13-17 มิ.ย.65 สำหรับไทยและโปแลนด์ มีความสัมพันธ์ระหว่างกันมาอย่างยาวนานกว่า 100 ปี ตั้งแต่ในรัชสมัยของพระบาทสมเด็จพระจุลจอมเกล้าเจ้าอยู่หัว รัชกาลที่ ๕ พระองค์ได้เสด็จประพาสยุโรปครั้งที่ 1 เมื่อ 2540โดยได้เสด็จเยือนกรุงวอร์ซอเป็นเวลา 2 วัน นับว่าการเสด็จประพาสยุโรปในครั้งนั้นถือเป็นก้าวสำคัญของประวัติศาสตร์ ไทย-โปแลนด์
โดยต่อมาได้พัฒนาความร่วมมืออย่างใกล้ชิดในหลายมิติ ทั้งในด้านเศรษฐกิจ การค้า การลงทุน การท่องเที่ยว การศึกษาวิจัย การเกษตร การท่องเที่ยวรวมถึงอุตสาหกรรมป้องกันประเทศ ทั้งสองประเทศดำเนินความสัมพันธ์ระหว่างกันอย่างราบรื่นมาโดยตลอดโดยจะครบรอบ 50 ปี ของการสถาปนาความสัมพันธ์ทางการทูตในปีนี้ ซึ่งการเข้าพบในวันนี้จึงนับเป็นโอกาสอันดีที่จะได้พบปะทำความรู้จักและสร้างความคุ้นเคยกับผู้แทนทางทหารของต่างประเทศ ตลอดจนแลกเปลี่ยนข้อคิดเห็นในประเด็นต่างๆ ที่มีความสนใจร่วมกันซึ่งจะมีส่วนช่วยกระชับความสัมพันธ์ระหว่างทั้งสองประเทศให้แน่นแฟ้นยิ่งขึ้น

ที่มา : https://www.thaigov.go.th/news/contents/details/55730