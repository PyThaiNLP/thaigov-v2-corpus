รัฐบาลไทย-ข่าวทำเนียบรัฐบาล-รมว.แรงงาน ผุดโครงการช่วย SME เตรียมเสนอครม. หลังที่ประชุมศบศ. มีมติเห็นชอบ


วันศุกร์ที่ 8 ตุลาคม 2564
พิมพ์
รมว.แรงงาน ผุดโครงการช่วย SME เตรียมเสนอครม. หลังที่ประชุมศบศ. มีมติเห็นชอบ
กระทรวงแรงงาน เตรียมโครงการส่งเสริมและรักษาระดับการจ้างงานในธุรกิจ SMEs ช่วยอุดหนุนค่าจ้าง หัวละ 3,000 บาท 3 เดือน พ.ย. 64 - ม.ค. 65
นายสุชาติ ชมกลิ่น รัฐมนตรีว่าการกระทรวงแรงงาน เปิดเผยว่า ศูนย์บริหารสถานการณ์เศรษฐกิจจากผลกระทบจากการระบาดของโรคติดเชื้อไวรัสโคโรนา 2019 (ศบศ.) ครั้งที่ 4/2564 ซึ่งมี พล.อ.ประยุทธ์ จันทร์โอชา นายกรัฐมนตรี เป็นประธาน เห็นชอบหลักการโครงการส่งเสริมและรักษาระดับการจ้างงานในธุรกิจ SMEs โดยมีเป้าหมายช่วยเหลือผู้ประกอบการ ในการส่งเสริมและรักษาการจ้างงาน ตลอดจนสร้างความแข็งแรงให้แก่ธุรกิจ  ตามนโยบายและมาตรการช่วยเหลือ SMEs ของรัฐบาลภายใต้การนำของพล.อ. ประยุทธ์ จันทร์โอชา นายกรัฐมนตรี และพล.อ. ประวิตร วงษ์สุวรรณ รองนายกรัฐมนตรี ซึ่งกำกับดูแลกระทรวงแรงาน โดยลดภาระต้นทุน เพิ่มสภาพคล่องให้ SMEs สามารถประคับประคองธุรกิจผ่านพ้นช่วงวิกฤติโควิด -19 ได้ ซึ่งคาดว่าจะช่วยรักษาการจ้างงานในสถานประกอบการขนาดเล็ก-กลางได้ถึง 394,621 แห่ง อุดหนุนค่าจ้างผู้ประกันตนสัญชาติไทยได้ 4,034,590 คน ส่งเสริมการจ้างงานใหม่ ในเดือนที่ 2 และ 3 สูงสุด 201,730 ราย
“สำหรับคุณสมบัติผู้เข้าร่วมโครงการฯ ต้องเป็นนายจ้างภาคเอกชนในฐานข้อมูลประกันสังคม (สถานะ Active ในฐานทะเบียนประกันสังคม) ที่มีลูกจ้างรวมทุกสาขาไม่เกิน 200 คน ณ วันที่ 16 ตุลาคม พ.ศ. 2564 โดยรัฐจะอุดหนุนการส่งเสริมและรักษาการจ้างงานเฉพาะลูกจ้างสัญชาติไทย เพื่อเข้าร่วมโครงการในเดือนตุลาคม 2564 และรับเงินอุดหนุนในเดือนพฤศจิกายน 2564 -มกราคม 2565 โดยรัฐบาลจะจ่ายเงินอุดหนุนให้แก่นายจ้างเพื่อรักษาการจ้างงานในอัตรา 3,000 บาทต่อลูกจ้างสัญชาติไทย 1 คนต่อเดือน เป็นระยะเวลา 3 เดือน โดยจะจ่ายเงินอุดหนุนทุกวันทำการสุดท้ายของเดือน ทั้งนี้ นายจ้างจะต้องรักษาระดับการจ้างงานไม่ต่ำกว่าร้อยละ 95 ในระหว่างเข้าร่วมโครงการฯ หากไม่สามารถรักษาระดับการจ้างงานให้ไม่ต่ำกว่าร้อยละ 95 จะไม่ได้รับเงินอุดหนุนในเดือนนั้น ซึ่งกรณีนายจ้างมีการจ้างงานเพิ่มขึ้นจากยอดการจ้างงาน ณ วันเริ่มโครงการ จะได้รับเงินอุดหนุนเพิ่มตามจำนวนการจ้างงานจริงไม่เกินร้อยละ 5 โดยนายจ้างจะต้องจ่ายค่าจ้างไม่ต่ำกว่าอัตราค่าจ้างขั้นต่ำของแต่ละจังหวัดตามประกาศคณะกรรมการค่าจ้างฯ”รัฐมนตรีว่าการกระทรวงแรงงาน กล่าว
ด้านนายไพโรจน์ โชติกเสถียร อธิบดีกรมการจัดหางาน กล่าวว่า ขณะนี้กรมการจัดหางานอยู่ระหว่างจัดทำระบบลงทะเบียน และกำหนดหลักเกณฑ์ต่างๆเพื่อเตรียมพร้อมเสนอต่อครม. ซึ่งหากครม.มีมติเห็นชอบตามที่กระทรวงแรงงานเสนอกรมการจัดหางานจะเปิดให้นายจ้างที่ต้องการเข้าร่วมโครงการ ลงทะเบียนยืนยันการเข้าร่วมโครงการทางระบบออนไลน์ พร้อมแนบเอกสารที่กำหนด โดยไม่ต้องเดินทางมาติดต่อที่สำนักงาน

ที่มา : https://www.thaigov.go.th/news/contents/details/46699