รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม กางผลงาน”กองทุนยุติธรรม” ช่วยประชาชนไม่มีเงินประกันตัว-ไม่มีทนายความ แล้ว 2,457 ราย อนุมัติงบแล้ว 190 ล้านบาท สั่งเร่งทำงานเชิงรุก


วันศุกร์ที่ 15 เมษายน 2565
พิมพ์
รัฐมนตรีว่าการกระทรวงยุติธรรม กางผลงาน”กองทุนยุติธรรม” ช่วยประชาชนไม่มีเงินประกันตัว-ไม่มีทนายความ แล้ว 2,457 ราย อนุมัติงบแล้ว 190 ล้านบาท สั่งเร่งทำงานเชิงรุก
รัฐมนตรีว่าการกระทรวงยุติธรรม กางผลงาน”กองทุนยุติธรรม” ช่วยประชาชนไม่มีเงินประกันตัว-ไม่มีทนายความ แล้ว 2,457 ราย อนุมัติงบแล้ว 190 ล้านบาท สั่งเร่งทำงานเชิงรุก ช่วยคนเดือดร้อนให้ได้มากยิ่งขึ้น หวังลบคำ คุกมีไว้ขังคนจน ชี้ ต้องทำให้กระทรวงยุติธรรม
วันที่ 15 เมษายน 2565 นายสมศักดิ์ เทพสุทิน รัฐมนตรีว่าการกระทรวงยุติธรรม กล่าวถึงผลการดำเนินงานกองทุนยุติธรรม ปี 2565 ว่า กองทุนยุติธรรม ที่มีภารกิจช่วยเหลือประชาชน ที่ไม่มีเงินประกันตัว และไม่มีเงินจ้างทนายความในการต่อสู้คดี เราได้ให้ความช่วยเหลือประชาชน ตั้งแต่ 1 ต.ค.64- 31 มี.ค.65 ไปแล้วจำนวน 2,457 ราย โดยประชาชนที่เข้ารับบริการ มีทั้งปรึกษาทางกฎหมาย และช่วยเหลือตามภารกิจกองทุนยุติธรรม อาทิ ช่วยเหลือประชาชนในการดำเนินคดี 1,555 ราย แล้วเสร็จถึง 1,425 ราย การขอปล่อยชั่วคราวผู้ต้องหา หรือ จำเลย 592 ราย แล้วเสร็จไป 473 ราย การช่วยเหลือผู้ถูกละเมิดฯ 32 ราย แล้วเสร็จ 14 ราย และสนับสนุนการให้ความรู้ทางกฎหมาย 80 ราย แล้วเสร็จถึง 66 ราย
นายสมศักดิ์ กล่าวต่อว่า ในส่วนของงบประมาณที่ได้อนุมัติให้ความช่วยเหลือประชาชน ได้เร่งดำเนินการตามภารกิจแล้ว อาทิ การช่วยเหลือประชาชนในการดำเนินคดี อนุมัติไปแล้ว 18 ล้านบาท จากที่ตั้งงบประมาณไว้ 45 ล้านบาท การขอปล่อยชั่วคราวผู้ต้องหาหรือจำเลย อนุมัติแล้ว 168 ล้านบาท จากที่ตั้งงบประมาณไว้ 130 ล้านบาท การช่วยเหลือผู้ได้รับผลกระทบจากการถูกละเมิดสิทธิมนุษยชน อนุมัติแล้ว 1.6 แสนบาท จากที่ตั้งงบไว้ 2 ล้านบาท  และการให้ความรู้ทางกฎหมายแก่ประชาชน อนุมัติแล้ว 3.2 ล้านบาท จากงบที่ตั้งไว้ 20 ล้านบาท โดยรวมทุกภารกิจในกองทุนยุติธรรม อนุมัติแล้ว 190 ล้านบาท จากที่ตั้งงบประมาณไว้ 197 ล้านบาท
“กองทุนยุติธรรม ผมได้มอบนโยบายให้ทุกหน่วยงานที่เกี่ยวข้อง เร่งช่วยเหลือพี่น้องประชาชน ที่มีความเดือดร้อนจากการถูกดำเนินคดี แล้วไม่มีความรู้ทางด้านกฎหมาย รวมถึงไม่มีเงินจ้างทนายความ เพราะที่ผ่านมา มักมีประชาชนเข้าใจผิดว่า ผู้มีรายได้น้อย ไม่สามารถหาทนายสู้คดีได้ หรือ คำนิยามที่ติดหู คุกมีไว้ขังคนจน ดังนั้น กองทุนยุติธรรม จะเข้าไปช่วยเหลือทั้งหมด ให้ประชาชนรู้สึกว่ามีที่พึ่งพิง ซึ่งจากตัวเลขประชาชน ที่เข้ารับบริการ ผมมองว่า ยังน้อยอยู่ หลังสงกรานต์เราต้องเร่งลงพื้นที่ เพื่อหาคนที่ยังเดือดร้อนอยู่ ให้ได้รับการช่วยเหลือ และเข้าถึงสิทธิของตัวเอง ดังนั้น จากนี้ เราต้องช่วยกันทำงานแบบเชิงรุก ให้เร็วกว่าปัญหาที่ประชาชนต้องพบเจอ และเราจะกลายเป็นหน่วยงานที่ประชาชน นึกถึงในลำดับแรกๆเมื่อเดือดเนื้อร้อนใจ โดยประชาชนที่เดือดร้อน สามารถยื่นคำขอรับความช่วยเหลือได้ที่อาคารกระทรวงยุติธรรม สำนักงานยุติธรรมจังหวัดทั่วประเทศ หรือ สายด่วน 1111 กด 77 ” รมว.ยุติธรรม กล่าว

ที่มา : https://www.thaigov.go.th/news/contents/details/53617