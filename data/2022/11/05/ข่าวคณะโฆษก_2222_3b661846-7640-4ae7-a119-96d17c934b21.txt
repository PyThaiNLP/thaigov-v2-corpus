รัฐบาลไทย-ข่าวทำเนียบรัฐบาล-กระทรวงการคลังเปิดประชาชนลงทะเบียน/ยืนยันรับสิทธิ เข้าร่วมโครงการ คนละครึ่ง เฟส5 พรุ่งนี้ (19 ส.ค.) เป็นต้นไป


วันพฤหัสบดีที่ 18 สิงหาคม 2565
พิมพ์
กระทรวงการคลังเปิดประชาชนลงทะเบียน/ยืนยันรับสิทธิ เข้าร่วมโครงการ คนละครึ่ง เฟส5 พรุ่งนี้ (19 ส.ค.) เป็นต้นไป
กระทรวงการคลังเปิดประชาชนลงทะเบียน/ยืนยันรับสิทธิ เข้าร่วมโครงการ คนละครึ่ง เฟส5 พรุ่งนี้ (19 ส.ค.) เป็นต้นไป
วันที่ 18 สิงหาคม 2565 น.ส.ไตรศุลี ไตรสรณกุล รองโฆษกประจำสำนักนายกรัฐมนตรี กล่าวว่า ตามที่คณะรัฐมนตรี(ครม.) ได้อนุมัติโครงการคนละครึ่ง ระยะที่ 5 เพื่อเป็นโครงการที่ช่วยแบ่งเบาภาระและเหลือรักษากำลังซื้อของประชาชนตามนโยบายของ พล.อ.ประยุทธ์ จันทร์โอชา นายกรัฐมนตรีและรมว.กลาโหม ตั้งแต่วันพรุ่งนี้(19 ส.ค.) เป็นต้นไปกระทรวงการคลังจะเปิดให้ประชาชนลงทะเบียน/ยืนยันการรับสิทธิเพื่อเข้าร่วมโครงการฯ
ทั้งนี้ การเข้าร่วมโครงการระยะที่ 5 นี้จะแบ่งการดำเนินการเป็น 2 กลุ่ม กลุ่มแรก สำหรับผู้ที่ไม่เคยเข้าร่วมโครงการมาก่อน จะต้องลงทะเบียนใหม่โดยสามารถลงทะเบียนได้ 2 ช่องทาง ทั้งเว็บไซต์ www.คนละครึ่ง.com และแอปพลิเคชันเป๋าตัง ซึ่งผู้ลงทะเบียนต้องมีสัญชาติไทย อายุ 18 ปี บริบูรณ์ขึ้นไป ไม่เป็นผู้มีบัตรสวัสดิการแห่งรัฐ  ไม่เป็นผู้ได้รับสิทธิโครงการเพิ่มกำลังซื้อให้แก่ผู้ที่ต้องการความช่วยเหลือเป็นพิเศษ (ผ่านบัตรประชาชน)
กลุ่มที่2 ผู้เคยได้รับสิทธิอยู่แล้ว ไม่ต้องลงทะเบียนใหม่แต่ต้องดำเนินการ ยืนยันสิทธิ ผ่านนแอปพลิเคชั่นเป๋าตัง โดยเข้า G-Wallet  กด Banner โครงการคนละครึ่ง และกดยอมรับเงื่อนไขเพื่อเป็นการยืนยันรับสิทธิ
ทั้งนี้ ภายหลังลงทะเบียน/ยืนยันรับสิทธิแล้ว ประชาชนที่เข้าร่วมโครงการสามารถเริ่มใช้สิทธิเพื่อใช้จ่ายได้ตั้งแต่ วันที่ 1 ก.ย.-31 ต.ค. 2565 โดยมีวงเงิน 800 บาทต่อคนตลอดโครงการ ใช้จ่ายต่อวันไม่เกิน 150 บาท  และต้องใช้สิทธิในการซื้อสินค้าหรือบริการครั้งแรกภายในวันที่ 14 ก.ย. 2565 หากพ้นกำหนดวันดังกล่าวจะถูกตัดสิทธิตามโครงการ
“รัฐบาลได้ดำเนินโครงการคนละครึ่ง ระยะที่5 ตามนโยบายของนายกรัฐมนตรีที่ต้องการให้การฟื้นตัวของเศรษฐกิจดำเนินไปอย่างต่อเนื่องและทั่วถึง เนื่องจากเป็นโครงการที่ได้บรรเทาภาระค่าใช้จ่ายให้ประชาชนในช่วงที่ราคาสินค้าสูงขึ้น และเป็นการช่วยเหลือผู้ประกอบการรายย่อยทุกระดับ ซึ่งจากงบประมาณตามโครงการ 2.12 หมื่นล้านบาท คาดว่าจะสร้างเงินหมุนเวียนในเศรษฐกิจในช่วงท้ายของปีได้ 4.24 หมื่นล้านบาท”น.ส.ไตรศุลี กล่าว

ที่มา : https://www.thaigov.go.th/news/contents/details/58148