รัฐบาลไทย-ข่าวทำเนียบรัฐบาล-ใครที่มีเงินได้ในปีภาษี ๒๕๖๓ ให้ยื่น ภ.ง.ด.๙๐ หรือ ภ.ง.ด.๙๑ ออนไลน์ภายใน ๓๐ มิถุนายน ๒๕๖๔


วันอังคารที่ 29 มิถุนายน 2564
พิมพ์
ใครที่มีเงินได้ในปีภาษี ๒๕๖๓ ให้ยื่น ภ.ง.ด.๙๐ หรือ ภ.ง.ด.๙๑ ออนไลน์ภายใน ๓๐ มิถุนายน ๒๕๖๔
สรรพากรแจ้งให้ผู้มีรายได้ในปีภาษี ๒๕๖๓ ยื่นแบบ ภ.ง.ด.๙๐ หรือ ภ.ง.ด.๙๑ ออนไลน์ภายในวันที่ ๓๐ มิถุนายน ๒๕๖๔ หากมีรายได้ถึงเกณฑ์ขอให้ยื่นแบบแต่อาจไม่ต้องเสียภาษี เพราะทุกคนมีสิทธิ์หักค่าใช้จ่ายจากการประกอบกิจการ และหักค่าลดหย่อนได้อีกหลายรายการ
สรรพากรแจ้งให้ผู้มีรายได้ในปีภาษี ๒๕๖๓ ยื่นแบบ ภ.ง.ด.๙๐ หรือ ภ.ง.ด.๙๑ ออนไลน์ภายในวันที่ ๓๐ มิถุนายน ๒๕๖๔ หากมีรายได้ถึงเกณฑ์ขอให้ยื่นแบบแต่อาจไม่ต้องเสียภาษี เพราะทุกคนมีสิทธิ์หักค่าใช้จ่ายจากการประกอบกิจการ และหักค่าลดหย่อนได้อีกหลายรายการ ส่วนการส่งจดหมายเตือนเป็นอีกหนึ่งบริการที่แจ้งให้ผู้เสียภาษีทราบ จะได้มีเวลาเพียงพอในการจัดเตรียมเอกสารให้ครบถ้วนนำมาใช้ยื่นแบบได้ทันเวลา
นางสมหมาย ศิริอุดมเศรษฐ ที่ปรึกษาด้านยุทธศาสตร์การจัดเก็บภาษี (กลุ่มธุรกิจพลังงาน) ในฐานะโฆษกกรมสรรพากร เปิดเผยว่า “กรมสรรพากรได้ประชาสัมพันธ์แจ้งให้ประชาชนและผู้ประกอบการที่มีรายได้ถึงเกณฑ์ชำระภาษีที่ยังไม่ได้ยื่นแบบทราบถึงระยะเวลาหมดเขตการยื่นแบบแสดงรายการภาษี ภ.ง.ด.๙๐ และ ภ.ง.ด.๙๑ ทางออนไลน์ ที่ได้มีการขยายเวลาออกไปถึงวันที่ ๓๐ มิถุนายน ๒๕๖๔ เพื่อให้ผู้ที่มีรายได้ถึงเกณฑ์ต้องยื่นแบบให้ทัน  เนื่องจากหากยื่นแบบล่าช้ากว่าที่กำหนดนั้นจะมีภาระค่าปรับและเงินเพิ่มเกิดขึ้นซึ่งเป็นจำนวนที่ไม่น้อย กรมสรรพากรจึงได้ดำเนินการจัดส่งเอกสารต่างๆ แจ้งไปถึงผู้ประกอบการล่วงหน้า (notification letter) โดยไม่ได้มีเป้าหมายในการจัดเก็บภาษีเฉพาะรายใดรายหนึ่งหรือโครงการใดโครงการหนึ่ง แต่เพื่อสร้างความเป็นธรรมให้กับผู้เสียภาษีทุกคนจะได้เตรียมข้อมูลเอกสารหลักฐานให้ครบถ้วน โดยผู้ประกอบการ(คนโสด) ที่มีรายได้ต่อปีถึงเกณฑ์ขั้นต่ำจำนวน ๖๐,๐๐๑ บาท ตามที่กฎหมายกำหนด มีหน้าที่ต้องยื่นแบบแสดงรายการภาษีทุกรายส่วนยื่นแบบฯ แล้วอาจไม่ต้องเสียภาษีเพราะได้สิทธิหักค่าใช้จ่ายและค่าลดหย่อนต่างๆ ตามที่กฎหมายกำหนด เช่น พ่อค้าแม่ค้าที่ขายสินค้าออนไลน์หรือสินค้าทั่วไป มีรายได้ทั้งปีไม่เกิน ๕๒๕,๐๔๙ บาท มีหน้าที่ยื่นแบบแต่เมื่อคำนวณแล้วไม่มีภาษีต้องเสีย เป็นต้น”
โฆษกกรมสรรพากร กล่าวเพิ่มเติมว่า “กรมสรรพากรได้ทำหน้าที่อย่างเต็มที่ และไม่อยากให้เกิดกรณีที่ประขาชนต้องเสียค่าปรับ เนื่องมาจากยื่นแบบเกินกำหนดเวลา เพราะจะเป็นการซ้ำเติมประชาชน โดยเฉพาะในช่วงเวลาเช่นนี้หากมีข้อสงสัยสามารถสอบถามเพิ่มเติมได้ที่ Tax Ambassador ณ สำนักงานสรรพากรทุกแห่งทั่วประเทศ หรือศูนย์สารนิเทศสรรพากร RD Intelligence Center ๑๑๖๑”

ที่มา : https://www.thaigov.go.th/news/contents/details/43247