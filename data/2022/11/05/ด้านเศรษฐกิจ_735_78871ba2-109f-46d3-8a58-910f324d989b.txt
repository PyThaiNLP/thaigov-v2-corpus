รัฐบาลไทย-ข่าวทำเนียบรัฐบาล-กระทรวงเกษตรฯ จัดประชุมสรุปผลการจัดงานมหกรรมพืชสวนโลก 2021 ณ สาธารณรัฐประชาชนจีน


วันพฤหัสบดีที่ 26 สิงหาคม 2564
กระทรวงเกษตรฯ จัดประชุมสรุปผลการจัดงานมหกรรมพืชสวนโลก 2021 ณ สาธารณรัฐประชาชนจีน
กระทรวงเกษตรฯ จัดประชุมสรุปผลการจัดงานมหกรรมพืชสวนโลก 2021 ณ สาธารณรัฐประชาชนจีน
นายอำพันธุ์ เวฬุตันติ รองปลัดกระทรวงเกษตรและสหกรณ์ ในฐานะประธานคณะคณะกรรมการจัดงานมหกรรมพืชสวนโลก 2021 ณ สาธารณรัฐประชาชนจีน เป็นประธานการประชุมคณะกรรมการฯ ครั้งที่ 4/2564 เพื่อพิจารณาผลและแผนการดำเนินงาน ผ่านรูปแบบประชุมทางไกล (Zoom Cloud Meeting) ซึ่งกระทรวงเกษตรและสหกรณ์จะร่วมจัดกิจกรรมในการจัดงานมหกรรมพืชสวนโลก 2021 หยางโจว ณ สาธารณรัฐประชาชนจีน โดยได้มอบหมายให้ฝ่ายเกษตร ประจำสถานกงสุลใหญ่ ณ นครเซี่ยงไฮ้ เป็นผู้แทนจัดกิจกรรมส่งเสริมประชาสัมพันธ์สินค้าเกษตรไทย ณ สวนไทย ภายในงานดังกล่าว จำนวน 2 ครั้ง ซึ่งดำเนินการครั้งที่ 1 ไปแล้ว ในช่วงระหว่างวันที่ 29 พฤษภาคม – 4 มิถุนายน 2564 ที่ผ่านมา มีการจัดนิทรรศการผลไม้ไทย กล้วยไม้ไทย การแจกชิมผลไม้ไทย การจำหน่ายผลไม้ไทยของผู้ประกอบการ ซึ่งได้รับผลตอบรับจากผู้เข้าชมงานเป็นอย่างดี มีผู้เข้าชมสวนไทยในช่วงดังกล่าว ประมาณ 12,000 คน ถือว่าประสบความสำเร็จในการส่งเสริมภาพลักษณ์สินค้าเกษตรของประเทศไทยให้เป็นที่รู้จักในเมืองรองของประเทศจีน
ทั้งนี้ ได้รับรายงานจาก ฝ่ายเกษตรฯ ว่า เกิดการระบาดของโควิด 19 สายพันธุ์เดลต้าที่ประเทศจีน รัฐบาลหยางโจวออกประกาศมาตรการควบคุมการระบาด โดยประกาศพื้นที่เสี่ยง ควบคุมการเดินทาง และเมื่อวันที่ 8 สิงหาคม 2564 หน่วยงานผู้จัดงานพืชสวนโลกหยางโจวได้ออกประกาศห้ามนักท่องเที่ยวเข้าชมงานพืชสวนโลกเป็นการชั่วคราว เพื่อป้องกันและควบคุมการระบาดในพื้นที่โดยไม่มีกำหนด ที่ประชุมจึงมีมติยกเลิกการจัดกิจกรรมส่งเสริมประชาสัมพันธ์สินค้าเกษตรไทย ครั้งที่ 2 ซึ่งมีกำหนดจัดระหว่างวันที่ 4 – 10 กันยายน 2564 และขออนุมัติให้ฝ่ายเกษตรฯ โอนกลับงบประมาณเบิกแทนกันให้กรมส่งเสริมการเกษตร และยกเลิกการจัดแถลงข่าวและพิธีเปิดกิจกรรมส่งเสริมประชาสัมพันธ์สินค้าเกษตรไทยที่กำหนดจัดขึ้น ณ ประเทศไทยเช่นกัน อย่างไรก็ตาม คณะกรรมการฯ จะดำเนินการสรุปผลเพื่อเผยแพร่การจัดกิจกรรมส่งเสริมประชาสัมพันธ์สินค้าเกษตรไทย ครั้งที่ 1 ในงานมหกรรมพืชสวนโลก 2021 ณ เมืองหยางโจว สาธารณรัฐประชาชนจีน และประชาสัมพันธ์ผลการดำเนินการที่ได้ดำเนินการผ่านสื่อช่องทางต่าง ๆ ต่อไป

ที่มา : https://www.thaigov.go.th/news/contents/details/45182