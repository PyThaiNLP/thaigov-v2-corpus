รัฐบาลไทย-ข่าวทำเนียบรัฐบาล-ปลัด สธ.เผยจัดประชุมเอเปคยึดปลอดภัย “โควิด” จัดทีมแพทย์ดูแลสุขภาพ 24 ชั่วโมง


วันอังคารที่ 16 สิงหาคม 2565
ปลัด สธ.เผยจัดประชุมเอเปคยึดปลอดภัย “โควิด” จัดทีมแพทย์ดูแลสุขภาพ 24 ชั่วโมง
ปลัดกระทรวงสาธารณสุข เผยการจัดประชุมระดับสูงเอเปคว่าด้วยการสาธารณสุขและเศรษฐกิจ ครั้งที่ 12 ในช่วง APEC Health Week วันที่ 22-26 สิงหาคม 2565 มีความพร้อมสูง จัดงานบนมาตรการความปลอดภัยจากโรคโควิด 19 จัดทีมแพทย์ประจำสถานที่จัดประชุมตลอด 24 ชั่วโมง
ปลัดกระทรวงสาธารณสุข เผยการจัดประชุมระดับสูงเอเปคว่าด้วยการสาธารณสุขและเศรษฐกิจ ครั้งที่ 12 ในช่วง APEC Health Week วันที่ 22-26 สิงหาคม 2565 มีความพร้อมสูง จัดงานบนมาตรการความปลอดภัยจากโรคโควิด 19 จัดทีมแพทย์ประจำสถานที่จัดประชุมตลอด 24 ชั่วโมง จัดระบบส่งต่อกรณีเกิดเหตุฉุกเฉินพร้อมรถ Mobile ดูแลกรณีโรคหลอดเลือดสมองและโรคหัวใจ ประสาน สตช.ดูแลความปลอดภัยและอำนวยความสะดวกด้านจราจร
นพ.เกียรติภูมิ วงศ์รจิต ปลัดกระทรวงสาธารณสุข กล่าวว่า กระทรวงสาธารณสุขเป็นเจ้าภาพการจัดประชุมระดับสูงเอเปคว่าด้วยการสาธารณสุขและเศรษฐกิจ ครั้งที่ 12 ในช่วง APEC Health Week ระหว่างวันที่ 22-26 สิงหาคม 2565 ที่โรงแรมมิลเลนเนียม ฮิลตัน กรุงเทพฯ ซึ่งภาพรวมการเตรียมความพร้อมในการจัดประชุมเป็นไปด้วยความเรียบร้อย โดยเฉพาะการจัดงานบนมาตรการความปลอดภัยจากโรคโควิด 19 ซึ่งกรมควบคุมโรคได้จัดเตรียมแผนด้านการป้องกันโรคโควิด 19 รวมถึงการสอบสวนควบคุมโรคกรณีพบผู้ติดเชื้อ ขณะที่สถานที่การจัดงานได้มีการประเมินตนเองและผ่านมาตรการ COVID Free Setting มีการจัดจุดล้างมืออย่างเพียงพอ จัดที่นั่งแบบเว้นระยะห่าง ผู้เข้าร่วมประชุมสวมหน้ากากตลอดงาน และได้รับวัคซีนโควิด 19 เพื่อสร้างความมั่นใจให้แก่ผู้เข้าร่วมประชุม ทั้งคนไทยและคนต่างชาติว่า การจัดงานมีความปลอดภัย
นพ.เกียรติภูมิกล่าวต่อว่า สำหรับการดูแลด้านสุขภาพของผู้เข้าร่วมประชุม ได้มอบหมายกรมการแพทย์เป็นหน่วยงานหลักในการดำเนินงาน โดยมีการจัดเตรียมทีมแพทย์และพยาบาลประจำสถานที่จัดประชุม จำนวน 2 ทีม ตลอด 24 ชั่วโมง พร้อมให้การดูแลปัญหาสุขภาพต่าง ๆ แก่ผู้เข้าร่วมประชุม มีการจัดรถ Mobile Stroke Unit โดยสถาบันประสาทวิทยา เพื่อดูแลกรณีโรคหลอดเลือดสมอง ซึ่งสามารถตรวจวินิจฉัยและดูแลรักษาช่วยเหลือเบื้องต้นบนรถได้ทันที สามารถเอกซเรย์คอมพิวเตอร์ ทำให้เห็นพยาธิสภาพในสมองและให้ยาละลายลิ่มเลือด เพื่อให้สามารถช่วยเหลือผู้ป่วยได้ทันภายใน 4 ชั่วโมงครึ่ง และจัดรถ Mobile CCU โดยสถาบันโรคทรวงอก ในการดูแลผู้ป่วยโรคหัวใจและหลอดเลือด รวมถึงจัดระบบส่งต่อผู้ป่วยฉุกเฉิน ทั้งทางบกและทางน้ำไปยังโรงพยาบาลที่จัดเตรียมไว้ตามแผน
นอกจากนี้ ยังได้ร่วมกับสำนักงานตำรวจแห่งชาติ (สตช.) ในการจัดเจ้าหน้าที่ตำรวจช่วยดูแลเรื่องของความปลอดภัยและการจราจรตลอดการประชุม ซึ่งจะมีการจัดงานทั้งที่โรงแรมมิลเลนเนียม ฮิลตัน เขตคลองสาน กรุงเทพฯ การศึกษาดูงานที่โรงพยาบาลจุฬาลงกรณ์ สภากาชาดไทย และการหารือทวิภาคีที่กระทรวงสาธารณสุขเพื่ออำนวยความสะดวกให้แก่ผู้เข้าร่วมประชุม และลดผลกระทบการใช้รถใช้ถนนของประชาชนทั่วไป
************************************  16 สิงหาคม 2565

ที่มา : https://www.thaigov.go.th/news/contents/details/58067