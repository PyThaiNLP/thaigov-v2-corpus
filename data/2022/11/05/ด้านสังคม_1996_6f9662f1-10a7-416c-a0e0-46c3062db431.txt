รัฐบาลไทย-ข่าวทำเนียบรัฐบาล-“อนุทิน” เผยคณะทำงานสุขภาพ APEC ถกเข้ม “สุขภาพหนึ่งเดียว” สร้างเศรษฐกิจ


วันอังคารที่ 23 สิงหาคม 2565
“อนุทิน” เผยคณะทำงานสุขภาพ APEC ถกเข้ม “สุขภาพหนึ่งเดียว” สร้างเศรษฐกิจ
รองนายกรัฐมนตรีและรัฐมนตรีว่าการกระทรวงสาธารณสุข เผยประชุมคณะทำงานสุขภาพ APEC ถกเข้ม การใช้แนวคิด “สุขภาพหนึ่งเดียว” หรือ One Health ช่วยสร้างเศรษฐกิจ การเข้าถึงวัคซีนตลอดช่วงชีวิต
รองนายกรัฐมนตรีและรัฐมนตรีว่าการกระทรวงสาธารณสุข เผยประชุมคณะทำงานสุขภาพ APEC ถกเข้ม การใช้แนวคิด “สุขภาพหนึ่งเดียว” หรือ One Health ช่วยสร้างเศรษฐกิจ การเข้าถึงวัคซีนตลอดช่วงชีวิต จ่อร่างข้อตกลงร่วมสร้างแนวทางดำเนินการให้บรรลุเป้าหมาย “ปุตราจายา 2040” ให้เป็นทิศทางเดียวกันเน้นนวัตกรรม เทคโนโลยีดิจิทัล รับมือภาวะฉุกเฉินและโรคอุบัติใหม่
วันนี้ (23 สิงหาคม 2565) นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข กล่าวว่า วันนี้เป็นวันที่สองของการประชุม APEC Health Week ซึ่งเป็นการประชุมของคณะทำงานด้านสุขภาพ (Health Working Group : HWG) APEC ที่เป็นเจ้าหน้าที่ระดับสูงด้านการแพทย์และสาธารณสุข โดยมีการทบทวนยุทธศาสตร์และแผนปฏิบัติการว่าจะดำเนินการอย่างไร เพื่อให้บรรลุตามข้อตกลงวิสัยทัศน์ปุตราจายาของเอเปค ค.ศ.2040 การปรับปรุงแผนยุทธศาสตร์ปี 2021-2024 และยุทธศาสตร์ The North Star : A 2030 ที่เน้นเรื่องของนวัตกรรมและเทคโนโลยีดิจิทัลในการดูแลด้านสุขภาพและเศรษฐกิจเพิ่มคุณภาพชีวิตของประชากรในภูมิภาค การเตรียมตัวรับมือภาวะฉุกเฉินด้านสาธารณสุขและโรคอุบัติใหม่การตอบสนอง ป้องกัน ควบคุมโรคติดต่อ และการฟื้นฟู การดูแลสุขภาพวัยชรา โภชนาการเด็ก และนวัตกรรมทางการแพทย์ เพื่อสร้างความเข้มแข็งระบบสุขภาพ และให้ประชากรในภูมิภาคมีสุขภาพที่ดี โดยแต่ละสมาชิกเขตเศรษฐกิจได้มาแสดงความคืบหน้าของแผนการดำเนินงาน โดยจะมีการร่างข้อตกลงร่วมเพื่อให้การดำเนินงาน
ของสมาชิกเขตเศรษฐกิจเป็นไปในทิศทางเดียวกัน
นายอนุทินกล่าวว่า นอกจากนี้ ยังมีการประชุมโต๊ะกลมพิจารณาช่องว่างและความท้าทายของการดำเนินงานให้บรรลุเป้าหมายแผนปฏิบัติงาน และแบ่งปันแนวทางการดำเนินงานที่ประสบมีความสำเร็จ หารือเรื่องการจัดลำดับการเข้าถึงวัคซีนตลอดช่วงชีวิตของคนทั่วไป การสร้างภูมิคุ้มกันด้านการเงินเพื่อสุขภาพ, การสร้างสมดุลสุขภาพและเศรษฐกิจในเรื่องของ “สุขภาพหนึ่งเดียว” หรือ One Health ว่าจะมาช่วยทำให้ระบบเศรษฐกิจเข้มแข็งขึ้นได้อย่างไร หรือการลดปัจจัยเสี่ยงด้านสุขภาพที่จะกระทบเศรษฐกิจ รวมถึงการเดินทางที่ปลอดภัยและการใช้ใบรับรองวัคซีนประกอบการเดินทางทำอย่างไรให้ทั้งรัฐบาลและภาคเอกชนดำเนินการและเข้าถึงอย่างไร้รอยต่อ
สำหรับบูธนิทรรศการต่างๆ ที่กระทรวงสาธารณสุขจัดเตรียมไว้ ก็แสดงถึงการนำสุขภาพมาช่วยสร้างหรือฟื้นตัวด้านเศรษฐกิจภายหลังพ้นการระบาดของโรคโควิด 19 ทั้งเรื่องของเมดิคัล ฮับ การบริการสุขภาพและทางการแพทย์ระดับสูง ผลิตภัณฑ์สุขภาพต่างๆ การนวดไทยและสปา ซึ่งได้รับความสนใจจากผู้เข้าร่วมประชุมเป็นอย่างมาก
*****************************23 สิงหาคม 2565

ที่มา : https://www.thaigov.go.th/news/contents/details/58357