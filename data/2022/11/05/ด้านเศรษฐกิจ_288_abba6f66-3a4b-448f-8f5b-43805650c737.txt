รัฐบาลไทย-ข่าวทำเนียบรัฐบาล-มอบถุงยังชีพให้แก่ผู้ประสบภัยและเจ้าหน้าที่ที่ได้รับผลกระทบจากเหตุเพลิงไหม้โรงงานผลิตเม็ดโฟมพลาสติกในซอยกิ่งแก้ว 21


วันพฤหัสบดีที่ 8 กรกฎาคม 2564
มอบถุงยังชีพให้แก่ผู้ประสบภัยและเจ้าหน้าที่ที่ได้รับผลกระทบจากเหตุเพลิงไหม้โรงงานผลิตเม็ดโฟมพลาสติกในซอยกิ่งแก้ว 21
รมว.เกษตรฯ มอบปลัด กษ. นำทีมผู้บริหารลงพื้นที่มอบถุงยังชีพให้แก่ผู้ประสบภัยและเจ้าหน้าที่ที่ได้รับผลกระทบจากเหตุเพลิงไหม้โรงงานผลิตเม็ดโฟมพลาสติกในซอยกิ่งแก้ว 21 จำนวน 112,582 ครัวเรือน
ดร.เฉลิมชัย ศรีอ่อน รัฐมนตรีว่าการกระทรวงเกษตรและสหกรณ์ มอบหมายให้ ดร.ทองเปลว กองจันทร์ ปลัดกระทรวงเกษตรและสหกรณ์ พร้อมด้วยผู้บริหารกระทรวงเกษตรและสหกรณ์ ลงพื้นที่มอบถุงยังชีพให้แก่ผู้ประสบภัยและเจ้าหน้าที่ที่ได้รับผลกระทบจากเหตุเพลิงไหม้โรงงานผลิตเม็ดโฟมพลาสติกในซอยกิ่งแก้ว 21 จำนวน 112,582 ครัวเรือน เพื่อนำไปใช้ประโยชน์ ณ ศูนย์อพยพจุดองค์การบริหารส่วนตำบลบางพลีใหญ่ อำเภอบางพลี จังหวัดสมุทรปราการ
ทั้งนี้ หน่วยงานในสังกัดกระทรวงเกษตรและสหกรณ์ในพื้นที่จังหวัดสมุทรปราการ ได้ลงพื้นที่สำรวจความเสียหายที่เกี่ยวข้องกับภารกิจ ซึ่งได้รับแจ้งจากสำนักงานปศุสัตว์จังหวัดสมุทรปราการ ถึงความเสียหายในเบื้องต้น ได้แก่ 1) จำนวนปศุสัตว์ในพื้นที่ที่คาดว่าได้รับผลกระทบ คือ ไก่พื้นเมือง จำนวน 1,000 ตัว ห่างจากจุดเกิดเหตุระเบิด 200 เมตร โค กระบือ แพะ แกะ ม้า จำนวน 22 ตัว (วัดกิ่งแก้ว) ห่างจากจุดเกิดเหตุระเบิด 500 เมตร 2) สัตว์เลี้ยงสุนัขและแมว ของประชาชนในพื้นที่ใกล้เคียง ได้มีเจ้าหน้าที่อาสารับเลี้ยงแล้ว และ 3) จัดหน่วยบริการสัตวแพทย์เคลื่อนที่ ให้บริการประชาชนที่ได้รับผลกระทบ ณ องค์การบริหารส่วนตำบลบางพลีใหญ่
"ดร.เฉลิมชัย ศรีอ่อน รัฐมนตรีว่าการกระทรวงเกษตรและสหกรณ์ มีความห่วงใยพี่น้องประชาชนที่ได้รับผลกระทบ รวมถึงเจ้าหน้าที่ที่ต้องทำงานอย่างหนักเพื่อช่วยให้สถานการณ์ดีขึ้น ในวันนี้ กระทรวงเกษตรฯ จึงได้นำสิ่งของจำเป็นมามอบให้กับรองผู้ว่าราชการจังหวัดสมุทรปราการ (นายสุเมธ ธีรนิติ) และนายกองค์การบริหารส่วนตำบลบางพลีใหญ่ (นายฉะโอด รุ่งเรือง) เพื่อส่งมอบต่อให้แก่ผู้ประสบภัยและเจ้าหน้าที่ นอกจากนี้ กระทรวงเกษตรฯ โดยกรมชลประทาน กรมปศุสัตว์ ยังได้ร่วมสนับสนุนน้ำดื่ม และกรมส่งเสริมการเกษตรได้สนับสนุนกล้วยหอมด้วย" ดร.ทองเปลว กล่าว

ที่มา : https://www.thaigov.go.th/news/contents/details/43581