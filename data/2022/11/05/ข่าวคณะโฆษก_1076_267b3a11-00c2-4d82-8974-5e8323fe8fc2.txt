รัฐบาลไทย-ข่าวทำเนียบรัฐบาล-​โฆษกรัฐบาลยืนยันรัฐบาลมุ่งมั่นทุ่มเทแก้ไขปัญหาการค้ามนุษย์มากกว่ารัฐบาลที่ผ่านมา สวนฝ่ายค้านอย่าทำประชาชนสับสน


วันจันทร์ที่ 21 กุมภาพันธ์ 2565
พิมพ์
​โฆษกรัฐบาลยืนยันรัฐบาลมุ่งมั่นทุ่มเทแก้ไขปัญหาการค้ามนุษย์มากกว่ารัฐบาลที่ผ่านมา สวนฝ่ายค้านอย่าทำประชาชนสับสน
​โฆษกรัฐบาลยืนยันรัฐบาลมุ่งมั่นทุ่มเทแก้ไขปัญหาการค้ามนุษย์มากกว่ารัฐบาลที่ผ่านมา สวนฝ่ายค้านอย่าทำประชาชนสับสน
วันนี้ 21 ก.พ. 65 นายธนกร วังบุญคงชนะ โฆษกประจำสำนักนายกรัฐมนตรีชี้แจงกรณี นายรังสิมันต์ โรม ส.ส.บัญชีรายชื่อ พรรคก้าวไกล กล่าวอภิปราย ปัญหาคอร์รัปชันจากเจ้าหน้าที่รัฐ ซึ่งเชื่อมโยงกับขบวนการค้ามนุษย์ โดยเฉพาะชาวโรฮีนจา ที่ถูกทรมานและโดนกระทำ ว่า รัฐบาล ภายใต้การนำของ พลเอก ประยุทธ์ จันทร์ โอชา นายกรัฐมนตรีและรัฐมนตรีว่าการกระทรวงกลาโหม ให้ความสำคัญกับปัญหาการค้ามนุษย์ซึ่งเป็นปัญหาสำคัญของประเทศไทยที่ส่งผลกระทบต่อความมั่นคงของชาติและเศรษฐกิจปากท้องของประชาชน ตลอดจนภาพลักษณ์และความเชื่อมั่นระหว่างประเทศโดยเฉพาะอย่างยิ่งมีผลกระทบต่อศักดิ์ศรีความเป็นมนุษย์และสิทธิเสรีภาพขั้นพื้นฐาน ตลอดระยะเวลาที่ผ่านมา รัฐบาลพร้อมหน่วยงานที่เกี่ยวข้องมีความุ่งมั่นแก้ไขปัญหาการค้ามนุษย์อย่างจริงจังมาโดยตลอด
โฆษกประจำสำนักนายกรัฐมนตรี  กล่าวว่า นายกรัฐมนตรีกำชับเน้นย้ำมาตลอด ให้ทุกส่วนราชการช่วยเหลือและคุ้มครองเหยื่อจากการค้ามนุษย์ โดยไม่เลือกปฏิบัติในทุกเชื้อชาติเป็นการเร่งด่วน  เพื่อร่วมคืนศักดิ์ศรีความเป็นมนุษย์ให้เหยื่อที่ได้รับการบังคับกดขี่ โดยเฉพาะการค้าประเวณี และการใช้ความรุนแรงที่ยังคงเหลืออยู่ ในส่วนของเจ้าหน้าที่ภาครัฐหากเข้าไปมีส่วนร่วมกับการค้ามนุษย์จะต้องดำเนินคดีอย่างเด็ดขาด ให้ถึงที่สุด ไม่ว่าจะมีตำแหน่งสูงแค่ไหนก็ตาม ห้ามละเว้นทุกกรณี
นายธนกรฯ กล่าวต่อไปว่า ด้วยความมุ่งมั่นทุ่มเทของรัฐบาลในการแก้ไขปัญหากาค้ามนุษย์อย่างจริงจัง ทำให้ประชาชนเชื่อมั่นรัฐบาลว่ามึความตั้งใจแก้ไขปัญหามากกว่ารัฐบาลที่ผ่านมา สอดคล้องกับผลสำรวจของซูเปอร์โพล (SUPER POLL)  ส่วนใหญ่หรือร้อยละ 76.0 ระบุ รัฐบาล พลเอก ประยุทธ์ จันทร์โอชา ให้ความสำคัญต่อด้านมนุษยธรรมและการคุ้มครองมากกว่าอดีตที่ผ่านมา โดยเฉพาะการต่อต้านการค้ามนุษย์ ในขณะที่ร้อยละ 72.7 เห็นความสำคัญและตระหนักต่อเรื่องของมนุษยธรรม สิทธิมนุษยชน เสรีภาพและต้องการความคุ้มครองจากรัฐมากขึ้นในกลุ่มเด็ก เยาวชน และผู้หญิง ร้อยละ 75.1 เชื่อมั่นว่า ความตั้งใจจริงของรัฐบาล การใส่ใจจริงจังในหน้าที่ของส่วนราชการที่เกี่ยวข้อง และการมีส่วนร่วมของประชาชนอย่างกว้างขวาง มีส่วนสำคัญในการป้องกันและแก้ปัญหาการค้ามนุษย์อย่างยั่งยืน
"ยืนยันการแก้ไขปัญหาการค้ามนุษย์มีผลสำเร็จที่เป็นรูปธรรมที่ดีขึ้น ด้วยการทำงานร่วมกับอย่างบูรณาการของทุกภาคส่วน การอภิปรายของนายรังสิมันต์ โรม ส.ส.บัญชีรายชื่อ พรรคก้าวไกล พยายามบิดเบือนข้อมูล ให้ประชาชนสับสน สร้างความเข้าใจผิดถึงประเด็นการค้ามนุษย์   รัฐบาลชุดปัจจุบันไทยพยายามแก้ปัญหาต่างๆ ที่เรื้อรังมานาน   ถ้ารักประเทศ หวังดีต่อประเทศ อย่างที่กล่าว ก็ต้องร่วมมือ ร่วมใจแก้ไขปัญหาร่วมกัน เพื่อ เดินหน้าประเทศไทยให้ดียิ่งขึ้น ก้าวผ่านปัญหาต่างๆ ไปด้วยกัน ด้วยความรักความสามัคคี" นายธนกรฯ กล่าว
----------------------------------

ที่มา : https://www.thaigov.go.th/news/contents/details/51746