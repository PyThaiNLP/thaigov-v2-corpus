รัฐบาลไทย-ข่าวทำเนียบรัฐบาล-ถ้อยแถลงนายกรัฐมนตรี สำหรับการประชุมสุดยอดอาเซียน-สาธารณรัฐเกาหลี ครั้งที่ 22 วันอังคารที่ 26 ตุลาคม 2564


วันอังคารที่ 26 ตุลาคม 2564
พิมพ์
ถ้อยแถลงนายกรัฐมนตรี สำหรับการประชุมสุดยอดอาเซียน-สาธารณรัฐเกาหลี ครั้งที่ 22 วันอังคารที่ 26 ตุลาคม 2564
ถ้อยแถลงนายกรัฐมนตรี
สำหรับการประชุมสุดยอดอาเซียน-สาธารณรัฐเกาหลี ครั้งที่ ๒๒ วันอังคารที่ ๒๖ ตุลาคม ๒๕๖๔
ถ้อยแถลงนายกรัฐมนตรี
สำหรับการประชุมสุดยอดอาเซียน-สาธารณรัฐเกาหลี ครั้งที่ ๒๒ วันอังคารที่ ๒๖ ตุลาคม ๒๕๖๔
* * * * *
ใต้ฝ่าละอองธุลีพระบาท  ท่านประธานาธิบดีมุน แช-อิน และ ฯพณฯ ทั้งหลาย
ผมขอร่วมต้อนรับท่านประธานาธิบดีมุนฯ สู่การประชุมฯ ในวันนี้ และขอชื่นชมการดำเนินนโยบาย ต่างประเทศของท่านประธานาธิบดี โดยเฉพาะนโยบายมุ่งใต้ใหม่และนโยบายมุ่งใต้ใหม่พลัส ที่มุ่งรักษา ความสมดุลของความสัมพันธ์ระหว่างมิตรประเทศ ซึ่งสอดคล้องกับแนวทางของอาเซียนที่ไม่ประสงค์ให้ ภูมิภาคของเราเป็นพื้นที่ของการแข่งขัน และการเผชิญหน้า โดยเฉพาะระหว่างประเทศมหาอำนาจ
ความเป็นหุ้นส่วนทางยุทธศาสตร์ระหว่างอาเซียนกับสาธารณรัฐเกาหลีได้มีส่วนสำคัญในการเสริมสร้างสันติภาพและความเจริญรุ่งเรืองในภูมิภาค อันนำมาซึ่งความผาสุกของประชาชนของเรา โดยความร่วมแรงร่วมใจอย่างจริงจังในทุกระดับ ตรงตามปรัชญาเกาหลีที่ว่า "ฮงอิก-อิงกัน" (ฮง-อิก-อิง-กัน) หมายถึง “การอุทิศตนเพื่อความผาสุกของมวลมนุษยชาติ”
ในวันนี้ ผมยินดีที่จะร่วมรับรองแถลงการณ์ร่วมฯ ว่าด้วยการพัฒนาความร่วมมืออาเซียนสาธารณรัฐเกาหลี ให้ก้าวไกล ที่มุ่งพัฒนาความเป็นหุ้นส่วนของเราให้แข็งแกร่งยิ่งขึ้น ซึ่งรวมถึงการเชื่อมโยง ข้อริเริ่มต่าง ๆ ของอาเซียน อาทิ มุมมองอาเซียนต่ออินโด-แปซิฟิก และกรอบการพื้นฟูที่ครอบคลุมของ อาเซียน กับนโยบายมุ่งใต้ใหม่และนโยบายมุ่งใต้ใหม่พลัสของสาธารณรัฐเกาหลี ทั้งนี้ การวางรากฐาน สำหรับก้าวต่อไปที่มั่นคงในความสัมพันธ์ระหว่างทั้งสองฝ่าย ควรให้ความสำคัญกับประเด็น ต่าง ๆ ดังนี้
ประการแรก คือ การยึดถือประชาชนเป็นศูนย์กลาง โดยที่โควิด-๑๙ ยังคงเป็นความท้าทาย ร่วมกันที่ส่งผลกระทบอย่างรุนแรงต่อเศรษฐกิจ สังคม และคุณภาพชีวิตของประชาชน การที่จะรับมือและ กลับมาเข้มแข็งกว่าเดิมได้นั้น ต้องใส่ใจกับการดูแล และเสริมสร้างความมั่นคงของมนุษย์ ซึ่งเป็นหัวใจของการพัฒนา ผมขอขอบคุณสาธารณรัฐเกาหลีที่สนับสนุนกองทุนอาเซียนเพื่อรับมือโควิด-๑๙ โดยการมอบเงิน สนับสนุนเพิ่มเติมอีกจำนวน ๕ ล้านดอลลาร์สหรัฐ ซึ่งท่านประธานาธิบดีมุน ได้ประกาศในการประชุมในวันนี้ และขอขอบคุณสำหรับการริเริ่มกลไกการประชุมระดับสูงด้านสาธารณสุขทั้งระดับอาเซียนและทวิภาคี       ตลอดจนการแบ่งปันแนวปฏิบัติที่เป็นเลิศในด้านวิทยาศาสตร์ เทคโนโลยี และนวัตกรรม เพื่อยกระดับขีดความสามารถในการป้องกัน ควบคุม และเตรียมความพร้อมในอนาคต ผมเชื่อว่าเป้าหมายในการเป็นศูนย์การผลิตวัคซีนของโลกและการดำเนินนโยบายการทูตวัคซีนอย่างจริงจังของสาธารณรัฐเกาหลีจะมีส่วนสำคัญในการสนับสนุนการผลิต วิจัย และพัฒนาวัคซีน ตลอดจนยกระดับโครงสร้างพื้นฐานด้านสาธารณสุข และระบบหลักประกันสุขภาพถ้วนหน้า ในภูมิภาคของเราต่อไป
ประการที่สอง เราต้องตรียมความพร้อมเพื่อรับมือกับความท้าทายในอนาคต และควรมุ่งเน้น    เรื่องการฟื้นฟูและการพัฒนาที่ยั่งยืน โดยไทยกำลังมุ่งสู่ Next Normal ด้วยการพลิกโฉมประเทศไทย ทั้งในด้านเศรษฐกิจ สังคม และการพัฒนาคุณภาพชีวิตของประชาชน ที่มีโควิด-๑๙ เป็นเพียงโรคประจำถิ่น
ในยุคของโฟร์ไออาร์ (4IR) เราควรมุ่งเน้นการพัฒนาโครงสร้างพื้นฐานที่ชาญฉลาด เมืองอัจฉริยะ และอุตสาหกรรมแห่งอนาคต รวมถึงการยกระดับมาตรฐานอุตสาหกรรม วิทยาศาสตร์ เทคโนโลยี และนวัตกรรม ซึ่งสาธารณรัฐเกาหลีมีความเชี่ยวชาญและประสบความสำเร็จจนเป็นที่ ประจักษ์ ดังนั้น ไทยขอสนับสนุนข้อริเริ่มของสาธารณรัฐเกาหลีในการจัดตั้งศูนย์ในด้านต่าง ๆ ภายใต้นโยบายมุ่งใต้ใหม่พลัส ในทั้ง ๔ สาขาดังกล่าว ซึ่งจะช่วยขับเคลื่อนความร่วมมือที่กล่าวมาได้อย่าง เป็นรูปธรรม
นอกจากนี้ เราควรใช้ประโยชน์จากเทคโนโลยีดิจิทัลและพาณิชย์อิเล็กทรอนิกส์ โดยการพัฒนาโครงสร้างพื้นฐานและเสริมสร้างความเชื่อมโยงทางดิจิทัล ขณะเดียวกัน ก็มุ่งเน้นการพัฒนาที่ เป็นมิตรต่อสิ่งแวดล้อมเพื่อการเติบโตที่ยั่งยืน ผ่านกองทุนการเงินสีเขียวของอาเซียน พร้อมทั้งแสวงหาความ ร่วมมือตามแนวทางใหม่ อาทิ โมเดลเศรษฐกิจ BCG ซึ่งมีความสอดคล้องกับนโยบาย “Green New Deal” ของท่านประธานาธิบดีมุนฯ ผมขอชื่นชมรัฐบาลสาธารณรัฐเกาหลีที่จะยกระดับเป้าหมายการลดการปล่อย ก๊าซเรือนกระจกจากร้อยละ ๒๖.๓ เป็นร้อยละ ๔๐ ภายในปี ๒๕๗๓ โดยเป็นส่วนหนึ่งของความพยายามใน การบรรลุความเป็นกลางทางคาร์บอนภายในปี ๒๕๙๓
ประการสำคัญ การพัฒนาทรัพยากรมนุษย์ควบคู่ไปกับการเสริมสร้างความเชื่อมโยงระหว่าง ประชาชน โดยเฉพาะเยาวชนและคนรุ่นใหม่ จะเป็นพลังขับเคลื่อนให้ความเป็นหุ้นส่วนของเรามีความมั่นคง มั่งคั่ง และยั่งยืน โดยการแลกเปลี่ยนด้านการศึกษาและวัฒนธรรมในรูปแบบต่าง ๆ ผ่านสื่อยุคใหม่และสื่อดิจิทัล ทั้งดนตรี ภาพยนตร์ กีฬา ตลอดจนศิลปินดารา อาทิ Black Pink และ BTS ที่เป็นที่ชื่นชอบในหมู่เยาวชนคนรุ่นใหม่ทั่วโลก รวมทั้งการใช้ประโยชน์จากศูนย์ต่าง ๆ อาทิ ศูนย์อาเซียน-เกาหลี ศูนย์วัฒนธรรม อาเซียน ที่กรุงเทพฯ และศูนย์วัฒนธรรมอาเซียนที่นครปูซาน
ผมขอชื่นชมสาธารณรัฐเกาหลีที่ใช้ “soft power” เพื่อผลักดันให้เยาวชนคนรุ่นใหม่ตระหนัก ถึงประเด็นสำคัญระดับโลกได้อย่างแนบเนียน ทั้งการแก้ไขปัญหาการเปลี่ยนแปลงสภาพภูมิอากาศ การพัฒนา ที่ยั่งยืน และการสร้างความหวังให้เยาวชนคนรุ่นใหม่ ซึ่งรวมถึงการแสดงผลงานดนตรีในช่วงพิธีเปิดกิจกรรม SDG Moment ครั้งที่ ๒ ในห้วงการประชุม UNGA (ยูเอ็นจีเอ) ครั้งที่ ๗๖ ที่ผ่านมา ซึ่งผมเองก็ได้เข้าร่วม กิจกรรมครั้งนี้ในนามประเทศไทยด้วย
ประการสุดท้าย เราต้องมุ่งเน้นการสร้างสันติภาพเพื่อความเจริญรุ่งเรืองร่วมกัน โดยไทยพร้อมร่วมมือกับอาเซียนและประชาคมระหว่างประเทศอย่างต่อเนื่องและเต็มที่เพื่อเสริมสร้าง บรรยากาศที่เอื้ออำนวยต่อการฟื้นฟูและการพัฒนาที่ยั่งยืน ตลอดจนสนับสนุนบทบาทของสาธารณรัฐเกาหลีในการสร้างสันติภาพที่ถาวรบนคาบสมุทรเกาหลี รวมทั้งเล็งเห็นความจำเป็นของการรักษาพลวัตของการแก้ไข ปัญหาโดยสันติวิธี ผมหวังว่า ทุกฝ่ายที่เกี่ยวข้องจะกลับเข้าสู่การเจรจาโดยเร็ว เพื่อให้คาบสมุทรเกาหลีปลอดอาวุธนิวเคลียร์และมีความรุ่งเรืองยิ่งขึ้นไป
ผมเห็นด้วยอย่างยิ่งกับท่านประธานาธิบดีมุนฯ ที่ได้กล่าวในพิธีเปิดกิจกรรม SDG Moment ว่า “ภัยพิบัติทั้งหมดในโลกมีความเชื่อมโยงถึงกัน” และ “หากปัญหาเชื่อมโยงถึงกัน ทางแก้ไขก็เป็นเช่นนั้น” และผมขอเพิ่มเติมด้วยว่า สันติสุข ความปลอดภัย และความเจริญรุ่งเรืองของโลกเชื่อมโยงกันด้วยเช่นกัน ดังนั้น ผมขอยืนยันความมุ่งมั่นของประเทศไทยที่จะร่วมแก้ไขปัญหาและฟันฝ่าความท้าทายต่าง ๆ ไปพร้อม กับทุกประเทศต่อไป
คัม-ซา-ฮัม-นี-ดา  ขอบคุณครับ
***********

ที่มา : https://www.thaigov.go.th/news/contents/details/47408