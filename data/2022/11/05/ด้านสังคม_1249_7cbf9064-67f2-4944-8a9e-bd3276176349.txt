รัฐบาลไทย-ข่าวทำเนียบรัฐบาล-พิธีเปิดหน่วยปฏิบัติการฉุกเฉินการแพทย์ RAMA EMO : Ramathibodi Emergency Medical Operation Unit


วันพฤหัสบดีที่ 24 กุมภาพันธ์ 2565
พิธีเปิดหน่วยปฏิบัติการฉุกเฉินการแพทย์ RAMA EMO : Ramathibodi Emergency Medical Operation Unit
พิธีเปิดหน่วยปฏิบัติการฉุกเฉินการแพทย์ RAMA EMO : Ramathibodi Emergency Medical Operation Unit
วันนี้ 17 กุมภาพันธ์ 2565 คณะแพทยศาสตร์โรงพยาบาลรามาธิบดี มหาวิทยาลัยมหิดล โดย ภาควิชาเวชศาสตร์ฉุกเฉิน จัดพิธีเปิดหน่วยปฏิบัติการฉุกเฉินการแพทย์ RAMA EMO : Ramathibodi Emergency Medical Operation Unit ขึ้น ซึ่งจะเป็นหน่วยที่ทำหน้าที่ในการประสานงานและส่งทีมปฏิบัติการการแพทย์ฉุกเฉินเข้าช่วยผู้ป่วยที่ประสบอุบัติเหตุและเผชิญในภาวะวิกฤต ในพื้นที่โดยรอบคณะแพทยศาสตร์โรงพยาบาลรามาธิบดี มหาวิทยาลัยมหิดล โดยได้รับเกียรติจาก ศ. (พิเศษ) ดร.เอนก เหล่าธรรมทัศน์ รัฐมนตรีว่าการกระทรวงการอุดมศึกษา วิทยาศาสตร์ วิจัยและนวัตกรรม เป็นประธานในพิธีเปิดครั้งนี้
ศ.(พิเศษ) ดร.เอนก กล่าวว่า “ขอบคุณบุคคลที่ปฏิบัติงานในอาชีพเหล่านี้ที่ให้ความทุ่มเทกับเรื่องนี้ การมีหน่วยปฏิบัติการช่วยเหลือผู้ป่วยฉุกเฉินนอกโรงพยาบาล จะช่วยเพิ่มการดูแลผู้ป่วยฉุกเฉินได้มาก ทันท่วงที และมีประสิทธิภาพ สำหรับเรื่อง Sandbox ที่กำลังจะทำกันนั้น ในฐานะที่เป็นหนึ่งในประธานกรรมการที่ร่วมอนุมัติ Sandbox ในนามของคณะรัฐมนตรีนั้น ผมจะร่วมผลักดันและสนับสนุนให้พวกเราได้ใช้ Sandbox เพราะเป็นเรื่องที่มีความสำคัญ นอกจากนั้นจึงอยากเชิญชวนทุกคนให้เลิกคิดอย่างที่ผ่านๆ มา ที่ทำอะไรแบบช้าๆ อย่าไปทำอะไรที่เป็นราชการเกินไป ทำอะไรให้เป็นในรูปแบบของกระบวนการจัดสรร ต้องมีความตื่นตัวในเรื่องที่กำลังทำ และอยากเห็นคนไทยเป็นหมอ เป็นพยาบาล เป็นหน่วยฉุกเฉินการแพทย์เยอะขึ้น เราต้องคิดว่าจะทำอย่างไรให้เกิดสิ่งนี้”
ศ.นพ.ปิยะมิตร ศรีธรา คณบดีคณะแพทยศาสตร์โรงพยาบาลรามาธิบดี ม.มหิดล กล่าวว่า คณะแพทยศาสตร์โรงพยาบาลรามาธิบดี ม.มหิดล มีพันธกิจหลักประการหนึ่งที่สำคัญคือการรักษาพยาบาลผู้ป่วย โดยเฉพาะการรักษาพยาบาลผู้ป่วยฉุกเฉิน ที่ต้องมีความเร่งรีบทั้งในการตรวจวินิจฉัย ประเมินผลการรักษา ซึ่งต้องแข่งกับเวลาและชีวิตของผู้ป่วย ดังนั้น ระบบการให้บริการรักษาพยาบาลแก่ผู้ป่วยในปัจจุบัน ค่อนข้างมีความรวดเร็วและมีคุณภาพมากขึ้นกว่าในอดีตค่อนข้างมาก ทำให้การรักษาพยาบาลผู้ป่วยสามารถทำได้หลากหลายและรวดเร็ว การจัดตั้งหน่วยปฏิบัติการฉุกเฉินการแพทย์โรงพยาบาลรามาธิบดี หรือ RAMA EMO (Ramathibodi Emergency Medical Operation Unit) ที่เกิดขึ้นนี้ จะช่วยทำหน้าที่ในฐานะหน่วยอำนวยการสั่งการและปฏิบัติการด้านการแพทย์ฉุกเฉินนอกโรงพยาบาล เพื่อพัฒนาคุณภาพระบบการแพทย์ฉุกเฉินมีมาตรฐานให้เทียบเท่าระดับสากล รวมทั้งพัฒนาระบบเทคโนโลยีสารสนเทศการปฏิบัติการดูแลผู้ป่วยฉุกเฉินนอกโรงพยาบาลที่มีคุณภาพสูง ควบคุมการดูแลผู้ป่วยฉุกเฉิน และบุคลากรทางการแพทย์ อีกทั้งยังเป็นหน่วยปฏิบัติการฝึกอบรมในหลักสูตรปฏิบัติการฉุกเฉินการแพทย์ (paramedic) และหลักสูตรแพทย์ประจำบ้านเวชศาสตร์ฉุกเฉินและพัฒนาหลักสูตรแพทย์ประจำบ้านต่อยอดสาขาวิชาการดูแลผู้ป่วยฉุกเฉินนอกโรงพยาบาล
คณะแพทยศาสตร์โรงพยาบาลรามาธิบดี มหาวิทยาลัยมหิดล มีความมุ่งมั่นอย่างแท้จริงในการพัฒนาการระบบการจัดเก็บข้อมูลการแพทย์ฉุกเฉินนอกโรงพยาบาลอย่างเป็นระบบ ได้มาตรฐาน จนนำไปสู่งานวิจัยในระบบการแพทย์ฉุกเฉินนอกโรงพยาบาลในระดับนานาชาติ อีกทั้งยังมุ่งเน้นการให้ความช่วยเหลือบริการทางการแพทย์แก่ผู้ป่วยฉุกเฉินเป็นสำคัญ

ที่มา : https://www.thaigov.go.th/news/contents/details/51899