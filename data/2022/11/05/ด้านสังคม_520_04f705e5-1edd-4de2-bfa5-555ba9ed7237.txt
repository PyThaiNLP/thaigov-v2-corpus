รัฐบาลไทย-ข่าวทำเนียบรัฐบาล-พม. คว้า 9 รางวัลเลิศรัฐ ปี 2564 มุ่งมั่นพัฒนางานด้านสังคมเพื่อประชาชน


วันพฤหัสบดีที่ 16 กันยายน 2564
พม. คว้า 9 รางวัลเลิศรัฐ ปี 2564  มุ่งมั่นพัฒนางานด้านสังคมเพื่อประชาชน
พม. คว้า 9 รางวัลเลิศรัฐ ปี 2564  มุ่งมั่นพัฒนางานด้านสังคมเพื่อประชาชน
วันนี้ (16 ก.ย. 64) เวลา 13.30 น. นายวิษณุ เครืองาม รองนายกรัฐมนตรี เป็นประธานในพิธีมอบรางวัลเลิศรัฐ ประจำปี 2564 ผ่านสื่ออิเล็กทรอนิกส์ในรูปแบบ Virtual Event Online จัดโดยสำนักงานคณะกรรมการพัฒนาระบบราชการ (สำนักงาน ก.พ.ร.) ทั้งนี้ นางพัชรี  อาระยะกุล ปลัดกระทรวงการพัฒนาสังคมและความมั่นคงของมนุษย์ (ปลัด พม.) เข้าร่วมงาน พร้อมทั้ง รับมอบรางวัลเลิศรัฐ ประจำปี 2564 จำนวน 3 รางวัล ประกอบด้วย 1) สาขาบริการภาครัฐ ผลงานที่ได้รับรางวัล “ระดับดี” ประเภทพัฒนาการบริการ จำนวน 1 รางวัล โดยกองต่อต้านการค้ามนุษย์ สำนักงานปลัดกระทรวง พม. ผลงาน “PROTECT-U App. ออก Line” และ 2) สาขาการบริหารราชการแบบมีส่วนร่วม ผลงานที่ได้รับรางวัล “ระดับดี” ประเภทรางวัลสัมฤทธิผลประชาชนมีส่วนร่วม จำนวน 2 รางวัล โดยสำนักงานพัฒนาสังคมและความมั่นคงของมนุษย์จังหวัดกระบี่ สำนักงานปลัดกระทรวง พม. ผลงาน “สานเพื่อก่อ ซ่อมเพื่อสร้าง SYNERGY OF KRABI” และสำนักงานพัฒนาสังคมและความมั่นคงของมนุษย์จังหวัดสุโขทัย สำนักงานปลัดกระทรวง พม. ผลงาน “รวมพลัง รวมใจ สุโขทัยเมืองผาสุก”
นางพัชรี กล่าวว่า พิธีมอบรางวัลเลิศรัฐมีการจัดขึ้นเป็นประจำทุกปี เพื่อมอบรางวัลให้กับหน่วยงานที่มีผลการดำเนินการที่เป็นเลิศทั้งในด้านการเพิ่มประสิทธิภาพการให้บริการภาครัฐ การพัฒนาคุณภาพการบริหารจัดการภายในองค์กร และเปิดระบบราชการให้ภาคส่วนอื่นเข้ามามีส่วนร่วม โดยรางวัลเลิศรัฐเป็นรางวัลแห่งเกียรติยศที่คณะกรรมการพัฒนาระบบราชการ (ก.พ.ร.) มอบให้หน่วยงานภาครัฐเพื่อเป็นการยกย่องเชิดชูหน่วยงานที่ได้มุ่งมั่นปฏิบัติราชการจนประสบความสำเร็จ   มีความเป็นเลิศแห่งหน่วยงานภาครัฐทั้งปวง  สำหรับปี 2564  หน่วยงานสังกัดกระทรวง พม. มีผลงานที่ได้รับรางวัลเลิศรัฐ ประจำปี พ.ศ. 2564 รวมจำนวน 9 รางวัล ดังนี้
1. รางวัลบริการภาครัฐ เป็นรางวัลที่มอบให้กับหน่วยงานของรัฐที่มีผลการพัฒนาคุณภาพการให้บริการเพื่อประชาชนได้รับบริการที่สะดวก รวดเร็ว โปร่งใส เป็นธรรม และเป็นที่พึงพอใจ จำนวน 4 รางวัล ประกอบด้วย
1.1 รางวัลบริการภาครัฐ ระดับดี ประเภทรางวัลพัฒนาการบริการ จำนวน 3 รางวัล ได้แก่ 1) ผลงาน “ต้นแบบการพัฒนาเด็กพิเศษ ELS Model” โดยสถานสงเคราะห์เด็กชายยะลา จังหวัดยะลา กรมกิจการเด็กและเยาวชน (ดย.) 2) ผลงาน “ชีวิตติดล้อ    (Life On Vehicle Enjoy)” โดยสถานคุ้มครองและพัฒนาคนพิการบางปะกง จังหวัดฉะเชิงเทรา กรมส่งเสริมและพัฒนาคุณภาพชีวิตคนพิการ (พก.) และ 3) ผลงาน “PROTECT-U App. ออก Line” โดยกองต่อต้านการค้ามนุษย์ สำนักงานปลัดกระทรวง พม.  1.2 รางวัลบริการภาครัฐ ระดับดี ประเภทยกระดับบริการที่ตอบสนองต่อสถานการณ์โควิด-19 จำนวน 1 รางวัล คือ ผลงาน “พัฒนาสังคมวิถีใหม่ รู้ทัน ปลอดภัย ห่างไกลโควิด-19” โดยกรมพัฒนาสังคมและสวัสดิการ (พส.)
2. รางวัลการบริหารราชการแบบมีส่วนร่วม เป็นรางวัลที่มอบให้กับหน่วยงานของรัฐที่มีความมุ่งมั่นตั้งใจในการพัฒนาประสิทธิภาพการบริหารราชการบนพื้นฐานความรับผิดชอบและการมีส่วนร่วมของประชาชน เพื่อตอบสนองความต้องการของประชาชน ได้อย่างแท้จริง จำนวน 4 รางวัล ประกอบด้วย
2.1 รางวัลการบริหารราชการแบบมีส่วนร่วม ระดับดี ประเภทรางวัลสัมฤทธิผลประชาชนมีส่วนร่วม จำนวน 3 รางวัล ได้แก่ 1) ผลงาน “ศูนย์ส่งเสริมสวัสดิการสังคมชุมชนบนพื้นที่สูง (ศสส.)” โดย พส. 2) ผลงาน “สานเพื่อก่อ ซ่อมเพื่อสร้าง SYNERGY OF KRABI” โดยสำนักงานพัฒนาสังคมและความมั่นคงของมนุษย์จังหวัดกระบี่ สำนักงานปลัดกระทรวง พม. และ3) ผลงาน “รวมพลัง รวมใจ สุโขทัยเมืองผาสุก” โดยสำนักงานพัฒนาสังคมและความมั่นคงของมนุษย์จังหวัดสุโขทัย สำนักงานปลัดกระทรวง พม.
2.2 รางวัลการบริหารราชการแบบมีส่วนร่วม ระดับดี ประเภทร่วมใจแก้จน จำนวน 1 รางวัล ได้แก่ 1) ผลงาน “โครงการศูนย์เรียนรู้และจำหน่ายผ้าทอกระเหรี่ยงครบวงจร บ้านค้างใจ” โดยศูนย์เรียนรู้การพัฒนาสตรีและครอบครัว จังหวัดเชียงรายกรมกิจการสตรีและสถาบันครอบครัว (สค.)
3. รางวัลคุณภาพการบริหารจัดการภาครัฐ เป็นรางวัลที่มอบให้กับหน่วยงานของรัฐที่มีผลการพัฒนาคุณภาพการบริหารจัดการได้ทัดเทียมมาตรฐานสากล ซึ่งได้มาด้วยความเพียรพยายาม ความอดทน หลอมรวมกับความตั้งใจจริงของทุกคนในองค์การ เพื่อนำพาองค์การให้ก้าวสู่ความเป็นเลิศ จำนวน 1 รางวัล  คือ รางวัลคุณภาพการบริหารจัดการภาครัฐรายหมวด ได้แก่ 1)  หมวด 4 ด้านการวิเคราะห์ผลการดำเนินการงานขององค์การและการจัดความรู้ โดย พส.

ที่มา : https://www.thaigov.go.th/news/contents/details/45901