รัฐบาลไทย-ข่าวทำเนียบรัฐบาล-โฆษกรัฐบาลสวน ‘ชลน่าน’ ยื่นซักฟอกเมื่อไรรัฐบาลก็พร้อมชี้แจง มั่นใจนายกฯ-รมต.ชี้แจงฉลุย


วันพฤหัสบดีที่ 2 มิถุนายน 2565
พิมพ์
โฆษกรัฐบาลสวน ‘ชลน่าน’ ยื่นซักฟอกเมื่อไรรัฐบาลก็พร้อมชี้แจง มั่นใจนายกฯ-รมต.ชี้แจงฉลุย
โฆษกรัฐบาลสวน ‘ชลน่าน’ ยื่นซักฟอกเมื่อไรรัฐบาลก็พร้อมชี้แจง มั่นใจนายกฯ-รมต.ชี้แจงฉลุย
วันที่ 2 มิถุนายน 2565 นายธนกร วังบุญคงชนะ โฆษกประจำสำนักนายกรัฐมนตรี กล่าวถึงกรณีที่ นพ.ชลน่าน ศรีแก้ว หัวหน้าพรรคเพื่อไทย ระบุว่า ที่ประชุมพรรคร่วมฝ่ายค้าน มีมติจะยื่นญัตติขอเปิดอภิปรายไม่ไว้วางใจนายกรัฐมนตรี และรัฐมนตรีเป็นรายบุคคลในวันที่ 15 มิถุนายนว่า ไม่ว่าฝ่ายค้านจะยื่นวันนี้ หรือว่าหากยังหาข้อมูลไม่ได้แล้วจะเลื่อนไปยื่นปีหน้าแทนเพื่อไม่ให้เสียหน้า หลังโหมโรงมาแล้วหลายรอบ รัฐบาลก็พร้อมชี้แจงเสมอ เพราะรัฐบาลมั่นใจว่าไม่ได้ทำอะไรผิด และจะใช้โอกาสนี้ชี้แจงฝ่ายค้านด้วยว่า ที่ผ่านมาได้บิดเบือนข้อเท็จจริงอะไรไปบ้าง เพื่อคลายความสับสนให้กับประชาชน ทั้งนี้ เชื่อว่านายกฯ รวมทั้งรัฐมนตรีที่จะถูกอภิปรายนั้น จะสามารถชี้แจงได้อย่างชัดเจน ขอเพียงแค่ฝ่ายค้านอย่ากลัวว่าการอภิปรายจะมีแต่น้ำ ไม่มีเนื้อ ประชาชนฟังแล้วเบื่อหน่าย แล้วหันไปใช้วิธีเสี้ยมเพื่อให้พรรคร่วมรัฐบาลต้องแตกคอกันเองก็แล้วกัน เพราะวิธีแบบนั้นเป็นการเมืองแบบเก่าที่ควรจะเลิกไปได้แล้วเพราะมันไม่ได้ผล ที่สำคัญพรรคร่วมรัฐบาลยังเหนียวแน่น จะช่วยกันทำงานให้ประชาชนจนครบวาระ
“เมื่อฝ่ายค้านอภิปรายจนพอใจแล้ว ก็ขอให้เปิดใจรับฟังเหตุผลจากฝ่ายรัฐบาลด้วยใจที่ไม่อคติด้วย ไม่เช่นนั้นระบบการตรวจสอบถ่วงดุลของสภาฯ จะไม่เกิดประโยชน์อะไรเลย หากฝ่ายค้านคิดแต่จะจ้องเล่นเกมการเมืองเพียงอย่างเดียว อยากให้หันมาร่วมกันทำงานเพื่อแก้ปัญหาความเดือดร้อนให้กับประชาชนจะดีกว่า” นายธนกร กล่าว

ที่มา : https://www.thaigov.go.th/news/contents/details/55336