รัฐบาลไทย-ข่าวทำเนียบรัฐบาล-กรมการขนส่งทางบก ยกระดับบริการชำระภาษีรถประจำปีออนไลน์


วันอังคารที่ 22 มิถุนายน 2564
กรมการขนส่งทางบก ยกระดับบริการชำระภาษีรถประจำปีออนไลน์
กรมการขนส่งทางบก กระทรวงคมนาคม ยกระดับบริการชำระภาษีรถประจำปีออนไลน์ที่เว็บไซต์ https://eservice.dlt.go.th และแอปพลิเคชัน DLT Vehicle Tax สะดวก รวดเร็ว รอรับเครื่องหมายการเสียภาษีและใบเสร็จรับเงินทางไปรษณีย์
นางพรรณี พุ่มพันธ์ รองอธิบดีกรมการขนส่งทางบก กระทรวงคมนาคม เปิดเผยว่า กรมการขนส่งทางบก (ขบ.) มุ่งมั่นพัฒนาบริการชำระภาษีรถประจำปี ตามพระราชบัญญัติรถยนต์ พ.ศ. 2522 เพื่ออำนวยความสะดวกให้เจ้าของรถสามารถชำระภาษีรถประจำปีได้อย่างสะดวกและรวดเร็ว มีหลากหลายช่องทางในการให้บริการ โดยหนึ่งในช่องทางที่เป็นที่นิยมของเจ้าของรถในปัจจุบัน คือ การชำระภาษีรถประจำปีออนไลน์ ซึ่งเดิมระบบออนไลน์จะรองรับเฉพาะรถที่ไม่ต้องผ่านการตรวจสภาพเท่านั้น ส่งผลให้ที่ผ่านมาเจ้าของรถเก๋ง รถกระบะ รถตู้ ที่มีอายุการใช้งานเกิน 7 ปี หรือรถจักรยานยนต์ที่มีอายุการใช้งานเกิน 5 ปี ต้องเลือกใช้บริการผ่านช่องทางอื่นแทน ทั้งนี้ ปัจจุบัน ขบ. ได้พัฒนาช่องทางชำระภาษีรถประจำปีออนไลน์ให้รองรับรถยนต์และรถจักรยานยนต์ตามพระราชบัญญัติรถยนต์ พ.ศ. 2522 ได้ทุกอายุการใช้งานแล้ว เป็นการยกระดับการให้บริการประชาชนได้ครอบคลุมยิ่งขึ้น โดยเจ้าของรถสามารถชำระภาษีรถออนไลน์ได้ที่เว็บไซต์ ขบ. https://eservice.dlt.go.th หรือผ่านแอปพลิเคชัน DLT Vehicle Tax กรณีเป็นรถที่ค้างชำระภาษีเกินกว่า 1 ปี หรือรถเก๋ง รถกระบะ รถตู้ ที่มีอายุการใช้งานเกิน 7 ปี หรือรถจักรยานยนต์ที่มีอายุการใช้งานเกิน 5 ปี ให้นำรถเข้าตรวจสภาพกับสถานตรวจสภาพรถ (ตรอ.) ให้เรียบร้อยก่อนดำเนินการ ส่วนรถที่ไม่มีเงื่อนไขต้องตรวจสภาพรถก่อนชำระภาษีสามารถดำเนินการได้ทันที บริการออนไลน์ดังกล่าวอำนวยความสะดวกสามารถชำระภาษีรถประจำปีล่วงหน้าได้ภายใน 90 วัน ก่อนวันที่ภาษีรถสิ้นอายุ โดยเลือกชำระเงินผ่าน e-Banking บัตรเครดิต บัตรเดบิต เคาน์เตอร์ธนาคารหรือสถาบันการเงินที่เข้าร่วมโครงการ ทำให้ไม่ต้องเดินทางมาที่สำนักงานขนส่ง อยู่ที่ไหนก็สามารถชำระภาษีรถประจำปีได้ รอรับเครื่องหมายการเสียภาษีและใบเสร็จรับเงินทางไปรษณีย์ ภายใน 5 วันทำการ นับจากวันชำระเงิน อย่างไรก็ตาม บริการชำระภาษีรถออนไลน์ยังมีข้อจำกัดสำหรับรถบางประเภท เช่น รถติดตั้งแก๊ส และรถที่ค้างชำระภาษีรถเกิน 3 ปี ยังไม่สามารถชำระภาษีผ่านระบบออนไลน์ได้
รองอธิบดีกรมการขนส่งทางบก กล่าวเพิ่มเติมว่า วันครบกำหนดชำระภาษีรถประจำปีของรถแต่ละคันจะขึ้นอยู่กับวันจดทะเบียนของรถคันนั้น ๆ โดยสามารถตรวจสอบได้จากคู่มือรถ หรือวันที่ปรากฏบนเครื่องหมายการเสียภาษี หรือเว็บไซต์ชำระภาษีรถออนไลน์ของ ขบ. ที่เมนูสอบถามข้อมูลค่าภาษีรถประจำปี ตรวจสอบได้ทั้งวันครบอายุภาษีรถ อัตราค่าภาษีที่ต้องชำระ และหากเป็นรถที่เข้าข่ายต้องนำไปตรวจสภาพรถก่อนจะปรากฏข้อมูลแจ้งให้เจ้าของทราบ ซึ่งเป็นอีกหนึ่งบริการเพื่อให้เจ้าของรถได้วางแผนชำระภาษีรถประจำปีได้ภายในระยะเวลาที่กำหนด เนื่องจากการชำระภาษีรถประจำปีล่าช้าจะมีค่าปรับร้อยละหนึ่งต่อเดือน และหากไม่ดำเนินการชำระภาษีรถประจำปีติดต่อกันเกิน 3 ปี จะส่งผลให้ทะเบียนรถถูกระงับทำให้ไม่สามารถดำเนินการทางทะเบียนรถได้ ทั้งการโอนเปลี่ยนชื่อ แจ้งเปลี่ยนสี แก้ไขรายการคู่มือรถ เป็นต้น ทำให้เกิดปัญหาและความยุ่งยากในภายหลัง จึงขอให้เจ้าของรถดำเนินการชำระภาษีรถประจำปีให้เรียบร้อยเป็นปัจจุบัน ส่วนเจ้าของรถที่หยุดใช้รถ เลิกใช้รถ หรือรถชำรุดสูญหาย เป็นเหตุให้รถใช้งานไม่ได้ทุกกรณี ให้แจ้งการไม่ใช้รถ ณ สำนักงานขนส่งที่รถนั้นจดทะเบียนอยู่ เพื่อไม่ให้มีภาระต้องชำระภาษีประจำปี

ที่มา : https://www.thaigov.go.th/news/contents/details/42955