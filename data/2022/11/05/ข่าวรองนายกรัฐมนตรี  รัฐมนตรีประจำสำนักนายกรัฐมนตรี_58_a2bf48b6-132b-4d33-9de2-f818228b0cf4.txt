รัฐบาลไทย-ข่าวทำเนียบรัฐบาล-รมต.นร. อนุชาฯ เปิดงานลอยกระทง รูปแบบ “นิวนอร์มอล” เชิญชวนคนไทยร่วมรักษาประเพณีดีงาม เผยแพร่ให้ชาวโลกได้เห็น และร่วมเป็นเจ้าภาพที่ดีรับ “เอเปค 2022”


วันศุกร์ที่ 19 พฤศจิกายน 2564
พิมพ์
รมต.นร. อนุชาฯ เปิดงานลอยกระทง รูปแบบ “นิวนอร์มอล” เชิญชวนคนไทยร่วมรักษาประเพณีดีงาม เผยแพร่ให้ชาวโลกได้เห็น และร่วมเป็นเจ้าภาพที่ดีรับ “เอเปค 2022”
รมต.นร. อนุชาฯ เปิดงานลอยกระทง รูปแบบ “นิวนอร์มอล” เชิญชวนคนไทยร่วมรักษาประเพณีดีงาม เผยแพร่ให้ชาวโลกได้เห็น และร่วมเป็นเจ้าภาพที่ดีรับ “เอเปค 2022
วันนี้ (19 พฤศจิกายน 2565) เวลา 15.00 น. ณ กรมประชาสัมพันธ์ นายอนุชา นาคาศัย รัฐมนตรีประจำสำนักนายกรัฐมนตรี เป็นประธานเปิดงาน “สืบสานวัฒนธรรมไทย ร่วมใจลอยกระทง” ประจำปี 2564  ในรูปแบบชีวิตวิถีใหม่ “นิวนอร์มอล” ซึ่งจัดขึ้นโดยกรมประชาสัมพันธ์ ภายใต้มาตรการป้องปันการแพร่ระบาดเชื้อไวรัสโคโรนา 2019 หรือ โควิด-19 อย่างเคร่งครัด
รัฐมนตรีประจำสำนักนายกรัฐมนตรี กล่าวว่า รัฐบาลโดย พลเอก ประยุทธ์ จันทร์โอชา นายกรัฐมนตรี ได้เล็งเห็นถึงการอนุรักษ์ประเพณีไทย ซึ่งเป็นสิ่งที่สืบทอดมายาวนาน โดยเฉพาะประเพณีลอยกระทงที่มีความเชื่อมโยงกับสายน้ำที่คอยหล่อเลี้ยงประเทศชาติและประชาชนคนไทย แม้จะมีการแพร่ระบาดของสถานการณ์โควิด-19 แต่ก็ได้กำชับให้ทุกหน่วยงานสามารถจัดงานลอยกระทงได้ตามมาตรการที่กรมควบคุมโรคกำหนด โดยต้องมีการป้องกันการติดเชื้อแบบครอบจักรวาล
รัฐมนตรีประจำสำนักนายกรัฐมนตรี กล่าวเพิ่มเติมว่า ประเพณีลอยกระทงเป็นประเพณีที่ดีงามที่ควรอนุรักษ์และมีการสืบทอดจากรุ่นสู่รุ่น ขณะที่ประเทศไทยได้รับเกียรติเป็นเจ้าภาพจัดการประชุมเอเปค 2022 จึงเป็นโอกาสดีที่ต่างชาติจะได้สัมผัสถึงความงดงามของศิลปวัฒนธรรมและประเพณีไทย และแสดงให้เห็นถึงศักยภาพไทยในเวทีโลก จึงขอเชิญชวนคนไทยร่วมเป็นเจ้าภาพที่ดี และนำเสนอสิ่งดีๆ ที่ประเทศไทยมีสู่สายตาประชาคมโลกตลอดปี 2565 ที่จะมาถึงนี้
จากนั้น รัฐมนตรีประจำสำนักนายกรัฐมนตรีได้ลอยกระทงร่วมกับคณะผู้บริหาร ที่บริเวณสระน้ำกรมประชาสัมพันธ์ก่อนเดินทางไปร่วมงานลอยกระทงที่ทำเนียบรัฐบาลต่อไป
.................

ที่มา : https://www.thaigov.go.th/news/contents/details/48473