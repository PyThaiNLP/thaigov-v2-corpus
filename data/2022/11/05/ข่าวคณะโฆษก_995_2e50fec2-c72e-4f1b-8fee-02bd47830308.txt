รัฐบาลไทย-ข่าวทำเนียบรัฐบาล-โฆษกรัฐบาล เผย "นายกฯ" ห่วงใยกลุ่มเด็กและเด็กเล็ก กำชับ สธ.ฉีดวัคซีนให้ครอบคลุมให้มากที่สุด ขณะที่ อย. อนุมัติเพิ่มซิโนแวค-ซิโนฟาร์มขยายฉีดเด็ก 6 ขวบขึ้นไป โดยไม่ต้องปรับขนาดยา


วันอาทิตย์ที่ 6 กุมภาพันธ์ 2565
พิมพ์
โฆษกรัฐบาล เผย "นายกฯ"  ห่วงใยกลุ่มเด็กและเด็กเล็ก กำชับ สธ.ฉีดวัคซีนให้ครอบคลุมให้มากที่สุด ขณะที่ อย. อนุมัติเพิ่มซิโนแวค-ซิโนฟาร์มขยายฉีดเด็ก 6 ขวบขึ้นไป โดยไม่ต้องปรับขนาดยา
โฆษกรัฐบาล เผย "นายกฯ"  ห่วงใยกลุ่มเด็กและเด็กเล็ก กำชับ สธ.ฉีดวัคซีนให้ครอบคลุมให้มากที่สุด ขณะที่ อย. อนุมัติเพิ่มซิโนแวค-ซิโนฟาร์มขยายฉีดเด็ก 6 ขวบขึ้นไป โดยไม่ต้องปรับขนาดยา   ไทยฉีดเข็ม 2 สะสมแล้ว 70.3% ของประชากร และเข็ม 3 ขึ้นไป 22.0% ของประชากร
วันนี้ (6 ก.พ.65) นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชานายกรัฐมนตรีและรัฐมนตรีว่าการกระทรวงกลาโหม ห่วงใยกรณีที่พบว่ากลุ่มเด็กติดโควิดมีแนวโน้มเพิ่มขึ้น โดยพบเด็กช่วงอายุระหว่าง 5-11 ปีติดเชื้อโควิดในช่วงเดือนเมษายน -31 ธันวาคม 2564 แล้วจำนวน 123,403 คน ขณะที่ช่วงเดือนมกราคม-2 กุมภาพ้นธ์ 2565 ติดเชื้อสะสม 13,600 คน ส่วนกลุ่มอายุ 12-17 ปี ช่วงปี 2564 ติดเชื้อสะสม 111,952 คน และช่วงมกราคม-2 กุมภาพันธ์ 2565 ติดเชื้อสะสม 10,226 คน  กำชับทุกหน่วยงานที่เกี่ยวข้องเร่งดำเนินการและดูแลให้กลุ่มเด็กดังกล่าวได้รับวัคซีนครอบคลุมครบตามเกณฑ์ที่กำหนดให้มากที่สุด เพื่อลดความเสี่ยงในการติดเชื้อและบรรเทาอาการรุนแรงของโรค โดยหลังจากที่วัคซีนล็อตแรกถึงประเทศไทยเมื่อวันที่ 26 มกราคม 2565 ขณะนี้กระทรวงสาธารณสุขได้นำร่องฉีดวัคซีนโควิด-19  (ไฟเซอร์สูตรเด็กฝาสีส้ม) ที่สถาบันสุขภาพเด็มหาราชินี (โรงพยาบาลเด็ก) ให้กับเด็กกลุ่มอายุ 5-11 ปี ที่มีโรคประจำตัวและมีความเสี่ยงต่อความรุนแรงของโรคแล้วตั้งแต่วันที่ 31 มกราคมที่ผ่านมา ตามความสมัครใจ  และเข็มที่ 2 จะเริ่มวันที่ 26 ก.พ.2565 เป็นต้นไป ล่าสุด ไทยฉีดวัคซีนโควิด-19  สะสม ตั้งแต่ 28 ก.พ.2564 - 4 ก.พ. 2565 รวม  116,628,065 โดส ใน 77 จังหวัด  โดยจำนวนผู้ได้รับวัคซีน เข็มที่ 1 สะสม 52,464,271 ราย (คิดเป็น 75.4% ของประชากร) เข็มที่ 2 สะสม  48,869,535 ราย (คิดเป็น 70.3% ของประชากร) และเข็มที่ 3 ขึ้นไป สะสม 15,294,259 ราย (คิดเป็น 22.0% ของประชากร)
“ขณะนี้  สำนักงานคณะกรรมการอาหารและยา (อย.) โด้ขยายขอบเขตการใช้วัคซีนสำหรับอายุ 6 ปีขึ้นไปแล้ว โดยไม่ต้องมีการปรับขนาดยา ของวัคซีนซิโนแวค ที่นำเข้าโดยองค์การเภสัชกรรม (อภ.) และวัคซีนซิโนฟาร์ม นำเข้าโดยบริษัท ไบโอจีนีเทค จำกัด  ซึ่งจะเป็นอีกทางเลือกสำหรับวัคซีนมาฉีดให้กับเด็กด้วย ซึ่งจากข้อมูลในประเทศไทยมีเด็กทั่วไปอายุ 5-11 ขวบ ประมาณ 5 ล้านคน โดยขณะนี้ได้มีการฉีดวัคซีนโควิดสูตรสำหรับเด็ก  เข็มที่ 1 ให้กับเด็กอายุ  5-11 ขวบไปแล้วประมาณ 29,752 คน ซึ่งกระทรวงสาธารณสุข ได้แนะนำการฉีดวัคซีนไฟเซอร์ฝาสีส้ม สูตรสำหรับเด็กอายุ 5-11 ปี คือ ระยะห่างระหว่างเข็มที่ 1 และ 2 เป็นเวลา 8 สัปดาห์  ซึ่งสถานพยาบาลแต่ละแห่ง จะมีการแยกจุดฉีดหรือโต๊ะฉีด สำหรับสูตรฉีดผู้ใหญ่ (ขวดฝาม่วง) และสูตรสำหรับเด็ก (ขวดฝาส้ม) อย่างชัดเจน เพื่อให้การรับบริการฉีดวัคซีนเป็นไปด้วยความเรียบร้อยและป้องกันความสับสน” โฆษกประจำสำนักนายกรัฐมนตรี กล่าว
สำหรับสถานการณ์การแพร่ระบาดของโรคติดเชื้อไวรัสโคโรนา 2019 (COVID-19) ในประเทศไทยวันนี้ (6 กุมภาพันธ์2565) พบผู้ติดเชื้อเพิ่ม 10,879 ราย จำแนกเป็น ผู้ป่วยจากในประเทศ 10,701 ราย ผู้ป่วยมาจากต่างประเทศ 178 ราย รวมผู้ป่วยสะสม 273,566 ราย (ตั้งแต่ 1 มกราคม2565) โดยมีตัวเลขหายป่วยกลับบ้านแล้ว 8,285 ราย ทำให้ตัวเลขหายป่วยสะสมอยู่ที่ 215,179 ราย (ตั้งแต่ 1 มกราคม 2565) ขณะที่ผู้ป่วยกำลังรักษา 91,037 ราย และเสียชีวิต 20 ราย
------

ที่มา : https://www.thaigov.go.th/news/contents/details/51278