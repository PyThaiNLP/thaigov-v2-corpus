รัฐบาลไทย-ข่าวทำเนียบรัฐบาล-คณะกรรมการธนาคารอิสลามแห่งประเทศไทย ประชุมสัญจร ครั้งที่ 1/2565 พร้อมเยี่ยมเยียน คณะกรรมการอิสลามประจำจังหวัดพระนครศรีอยุธยา


วันศุกร์ที่ 15 กรกฎาคม 2565
พิมพ์
คณะกรรมการธนาคารอิสลามแห่งประเทศไทย ประชุมสัญจร ครั้งที่ 1/2565 พร้อมเยี่ยมเยียน คณะกรรมการอิสลามประจำจังหวัดพระนครศรีอยุธยา
ไอแบงก์จัดการประชุมคณะกรรมการธนาคารสัญจร ครั้งที่ ๑/๒๕๖๕ ณ โรงแรม คลาศสิค คามิโอ อยุธยา เพื่อติดตามการดำเนินงานและมาสัมผัสปัญหา ตลอดจนรับฟังความต้องการของลูกค้าโดยเฉพาะพี่น้องมุสลิมในพื้นที่ เพื่อนำข้อมูลที่ได้รับไปพัฒนาธนาคารให้ตอบโจทย์ทุกด้าน
วันนี้ (วันพฤหัสบดีที่ 14 กรกฎาคม 2565 ) เวลา 10.30 น. คณะกรรมการธนาคารอิสลามแห่งประเทศไทย นำโดย นายภูมิศักดิ์ อรัญญาเกษมสุข ประธานกรรมการธนาคาร พร้อมด้วยคณะกรรมการธนาคาร และผู้บริหารระดับสูง จัดการประชุมคณะกรรมการธนาคารสัญจร ครั้งที่ ๑/๒๕๖๕ ณ โรงแรม คลาศสิค คามิโอ อยุธยา เพื่อติดตามการดำเนินงานและมาสัมผัสปัญหา ตลอดจนรับฟังความต้องการของลูกค้าโดยเฉพาะพี่น้องมุสลิมในพื้นที่ เพื่อนำข้อมูลที่ได้รับไปพัฒนาธนาคารให้ตอบโจทย์ทุกด้าน
นายภูมิศักดิ์ฯ เผยว่า การประชุมสัญจรครั้งนี้ ถือเป็นครั้งแรกของธนาคารในรอบหลายปีที่ผ่านมา ความตั้งใจของคณะกรรมการธนาคารที่จัดประชุมรูปแบบนี้เพื่อส่งสัญญาณว่าธนาคารจะรุกไปข้างหน้า โดยได้เลือกพื้นที่จังหวัดพระนครศรีอยุธยาเป็นจังหวัดแรก เนื่องจากเป็นจังหวัดใกล้เคียงกับกรุงเทพฯ มีประชากรมุสลิมมากพอสมควรและที่สำคัญมีคณะกรรมการอิสลามประจำจังหวัด คณะกรรมการธนาคารเล็งเห็นโอกาสที่ธนาคารอิสลามแห่งประเทศไทยจะเป็นฟันเฟืองสำคัญของภาครัฐในการขับเคลื่อนเศรษฐกิจโดยเฉพาะกับประชาชนชาวมุสลิม
นอกจากนี้ คณะกรรมการธนาคาร ยังได้มีการเยี่ยมเยียน พบปะพูดคุย เพื่อรับฟังปัญหาการใช้บริการธนาคาร กับคณะกรรมการอิสลามประจำจังหวัดพระนครศรีอยุธยา ตลอดจนแนวทางการขยายผลโครงการชุมชนซื่อสัตย์ซึ่งเป็นผลิตภัณฑ์ที่ธนาคารออกเมื่อปลายปีที่ผ่านมาเพื่อช่วยชุมชนในการแก้ปัญหาหนี้นอกระบบ โดยมีนายประดิษฐ์ รัตนโกมล ประธานกรรมการอิสลามประจำจังหวัดพระนครศรีอยุธยา และคณะกรรมการอิสลามอีก 25 คน ให้การต้อนรับ พร้อมให้คำชื่นชมและกำลังใจ ตลอดจนให้คำแนะนำในการให้บริการและให้คำมั่นที่จะสนับสนุนยกระดับธนาคารให้อยู่ในหัวใจของพี่น้องมุสลิมชาวอยุธยาทุกคน
ปัจจุบัน ธนาคารอิสลามแห่งประเทศไทย มี 1 สาขาอยู่ในจังหวัดพระนครศรีอยุธยา ที่เปิดให้บริการตั้งแต่ปี พ.ศ.2553 ตั้งอยู่ ณ ศูนย์การค้าอยุธยาพาร์ค หมู่ที่ 3 ถนนสายเอเชีย ตำบลคลองสวนพลู อ.พระนครศรีอยุธยา เปิดให้บริการทุกวัน โดยให้บริการแก่พี่น้องมุสลิมที่อาศัยอยู่ในจังหวัดพระนครศรีอยุธยาราวร้อยละ 10 ของประชากรทั้งหมดในจังหวัด หรือประมาณ 87,200 คน และมัสยิดกว่า 60 แห่งทั่วทั้งจังหวัด

ที่มา : https://www.thaigov.go.th/news/contents/details/56887