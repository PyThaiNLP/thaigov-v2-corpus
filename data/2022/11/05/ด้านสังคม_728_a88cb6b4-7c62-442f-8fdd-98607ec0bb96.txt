รัฐบาลไทย-ข่าวทำเนียบรัฐบาล-โฆษกดีอีเอสเตือนอย่าหลงเชื่อข่าวปลอมพบนักท่องเที่ยวชาวต่างชาติเดินทางเข้าภูเก็ต 6 ประเทศ มีผลติดเชื้อโควิด-19 ทุกราย


วันเสาร์ที่ 23 ตุลาคม 2564
โฆษกดีอีเอสเตือนอย่าหลงเชื่อข่าวปลอมพบนักท่องเที่ยวชาวต่างชาติเดินทางเข้าภูเก็ต 6 ประเทศ มีผลติดเชื้อโควิด-19 ทุกราย
โฆษกดีอีเอสเตือนอย่าหลงเชื่อข่าวปลอมพบนักท่องเที่ยวชาวต่างชาติเดินทางเข้าภูเก็ต 6 ประเทศ มีผลติดเชื้อโควิด-19 ทุกราย
นางสาวนพวรรณ หัวใจมั่น โฆษกกระทรวงดิจิทัลเพื่อเศรษฐกิจและสังคมฝ่ายการเมือง กล่าวว่า  ตามที่มีการเผยแพร่ในสื่อสังคมออนไลน์ต่างๆ ประเด็นเรื่อง พบนักท่องเที่ยวชาวต่างชาติเดินทางเข้าภูเก็ต 6 ประเทศ มีผลติดเชื้อโควิด-19 ทุกราย ทางศูนย์ต่อต้านข่าวปลอมได้ตรวจสอบข้อเท็จจริงกับ สำนักงานประชาสัมพันธ์จังหวัดภูเก็ต พบว่าข้อมูลดังกล่าวนั้น เป็นข้อมูลเท็จ
กรณีที่มีการเผยแพร่ข้อมูลระบุว่า พบนักท่องเที่ยวชาวต่างชาติเดินทางเข้าภูเก็ต 6 ประเทศ ผลตรวจติดเชื้อโควิดและมีอาการทุกราย ส่วนผลตรวจ ATK ตรวจไปกว่า 4.8 หมื่นราย พบติดเชื้อกว่า 2 พันรายนั้น ทางสำนักงานประชาสัมพันธ์จังหวัดภูเก็ตได้ทำการตรวจสอบข้อมูลและชี้แจงว่า ไม่เป็นความจริง โดยตั้งแต่วันที่ 1 กรกฏาคม – 21 ตุลาคม 2564 มีนักท่องเที่ยวเดินทางเข้ามาใน Phuket Sandbox จำนวน 53,120 คน พบติดเชื้อ 171 ราย คิดเป็นเพียง0.3 % ของนักท่องเที่ยวทั้งหมด ไม่ได้ติดโควิด19 ทุกราย ตามที่โพสต์ดังกล่าวระบุ
ดังนั้นขอให้ประชาชนอย่าหลงเชื่อข้อมูลดังกล่าว และขอความร่วมมือไม่ส่ง หรือแชร์ข้อมูลดังกล่าวต่อในช่องทางสื่อสังคมออนไลน์ต่าง ๆ และเพื่อให้ประชาชนได้รับข้อมูลข่าวสารเพิ่มเติมจากสำนักงานประชาสัมพันธ์จังหวัดภูเก็ต สามารถติดตามได้ที่เว็บไซต์ https://pr.prd.go.th/phuketหรือโทร. 076-216118  ทั้งนี้ กระทรวงดิจิทัลฯ ขอความร่วมมือประชาชนช่วยกันแก้ไขปัญหาข่าวปลอม เมื่อได้รับข่าวสารข้อมูลผ่านโซเชียล ควรตรวจสอบให้รอบด้าน เลือกเชื่อ เลือกแชร์ และสามารถติดตามและแจ้งเบาะแสข่าวปลอม ได้ผ่านช่องทางต่างๆ ของศูนย์ต่อต้านข่าวปลอม ดังนี้ไลน์ @antifakenewscenter  เว็บไซต์ https://www.antifakenewscenter.com/ ทวิตเตอร์https://twitter.com/AFNCThailand และช่องทางโทรศัพท์โทรสายด่วน GCC 1111 ต่อ 87 ได้ตลอด 24 ชั่วโมง
**********

ที่มา : https://www.thaigov.go.th/news/contents/details/47312