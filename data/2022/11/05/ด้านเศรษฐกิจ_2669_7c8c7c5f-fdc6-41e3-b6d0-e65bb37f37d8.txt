รัฐบาลไทย-ข่าวทำเนียบรัฐบาล-การรถไฟแห่งประเทศไทยชี้แจงการซ่อมแซมโครงสร้างกลางสะพานพระราม 6 พร้อมแจ้งปรับเปลี่ยนการเดินรถ และสถานีต้นทาง - ปลายทางเส้นทางไกลสายใต้ เพื่ออำนวยความสะดวกการเดินทาง


วันอังคารที่ 25 มกราคม 2565
การรถไฟแห่งประเทศไทยชี้แจงการซ่อมแซมโครงสร้างกลางสะพานพระราม 6 พร้อมแจ้งปรับเปลี่ยนการเดินรถ และสถานีต้นทาง - ปลายทางเส้นทางไกลสายใต้ เพื่ออำนวยความสะดวกการเดินทาง
การรถไฟแห่งประเทศไทยชี้แจงการซ่อมแซมโครงสร้างกลางสะพานพระราม 6 พร้อมแจ้งปรับเปลี่ยนการเดินรถ และสถานีต้นทาง - ปลายทางเส้นทางไกลสายใต้ เพื่ออำนวยความสะดวกการเดินทางแก่ผู้โดยสารเป็นการชั่วคราว ระหว่าง 24 - 25 มกราคม 2565 ก่อนกลับมาเปิดให้บริการตามปกติ
ตามที่ได้เกิดเหตุโครงสร้างกลางสะพานพระราม 6 เคลื่อนตัว เมื่อวันที่ 24 มกราคม 2565 เวลา 10.30 น. ส่งผลให้ขบวนรถไฟไม่สามารถผ่านได้จำเป็นต้องปิดทางขึ้น - ล่อง ระหว่างสถานีชุมทางบางซื่อ - บางบำหรุ เป็นการชั่วคราวนั้น
นายเอกรัช ศรีอาระยันพงษ์ ผู้อำนวยการศูนย์ประชาสัมพันธ์ การรถไฟแห่งประเทศไทย ชี้แจงว่า การรถไฟแห่งประเทศไทย (รฟท.) กระทรวงคมนาคม ได้แจ้งปิดทางขึ้นและล่องระหว่างสถานีบางซ่อน - บางบำหรุ เป็นการชั่วคราวเพื่อให้กิจการร่วมค้าไอทีดี เออาร์ซี ซึ่งเป็นผู้รับเหมาที่รับผิดชอบโครงการงานปรับปรุงสะพานเสริมความมั่นคงสะพานเหล็ก ได้เร่งเข้าไปดำเนินการปรับปรุงให้อยู่ในสภาพปกติโดยด่วน ซึ่งคาดว่าจะสามารถกลับมาเปิดให้บริการเดินรถได้ตามปกติอีกครั้งได้ใน
วันพุธที่ 26 มกราคม 2565 เวลาประมาณ 12.00 น. เป็นต้นไป
สำหรับสาเหตุที่เกิดโครงสร้างกลางสะพานเคลื่อนตัว ทางผู้รับเหมาได้แจ้งว่า เนื่องจากปัจจุบันสะพานพระราม 6 มีโครงการงานปรับปรุงสะพานเสริมความมั่นคงสะพานเหล็ก เพื่อรับน้ำหนักกดเพลามาตรฐาน 20 ตันต่อเพลา ซึ่งมีระยะเวลาก่อสร้าง 900 วัน  และจะครบกำหนดเสร็จในวันที่ 4 มีนาคม 2565  ซึ่งในระหว่างที่กำลังเสริมความมั่นคงสะพานเหล็ก โดยเปลี่ยนจากรีเวท (หมุดย้ำ) ของเดิมเป็นน๊อตกำลังสูงใส่เข้าแทนที่ สะพานเหล็กได้เกิดการเคลื่อนตัวประมาณ 10 เซนติเมตร บริเวณสะพานเหล็กตัวที่ 3 ฝั่งกรุงเทพฯ จำนวน 1 จุด จึงทำให้เกิดเหตุการณ์ดังกล่าว
นายเอกรัชกล่าวต่อว่า อย่างไรก็ตาม ระหว่างที่กำลังมีการปรับปรุงสะพานฯ รฟท. ขอแจ้งปรับเปลี่ยนสถานีต้นทาง ปลายทาง และขบวนเดินรถทางไกลสายใต้เป็นการชั่วคราว ช่วงวันที่ 24 - 25 มกราคม 2565 ดังนี้
วันที่ 24 มกราคม 2565 ขบวนรถเที่ยวล่อง รฟท. ได้ทำการขนถ่ายผู้โดยสารจากสถานีบางบำหรุ โดยผู้โดยสารที่มีความประสงค์ที่จะลงที่สถานีชุมทางบางซื่อ สามารถเดินทางต่อโดยใช้รถไฟฟ้าสายสีแดงไปยังสถานีกลางบางซื่อได้ ส่วนสถานีสามเสน และสถานีกรุงเทพ ได้ทำการขนถ่ายผู้โดยสารทางรถยนต์ จำนวน 3 ขบวน ดังนี้
- ขบวนรถด่วนที่ 84 ตรัง - กรุงเทพ
- ขบวนรถด่วนพิเศษทักษิณารัถย์ที่ 32 ชุมทางหาดใหญ่ - กรุงเทพ
- ขบวนรถเร็วที่ 172 สุไหงโกลก - กรุงเทพ
นอกจากนี้ ได้ประกาศปรับเปลี่ยนสถานีต้นทางของขบวนรถในเส้นทางสายใต้  4 ขบวน โดยทำการขนถ่ายผู้โดยสารทางรถยนต์จากสถานีกรุงเทพและสถานีสามเสน ไปยังสถานีบางบำหรุ โดยผู้โดยสารที่สถานีชุมทางบางซื่อ สามารถใช้ตั๋วโดยสารรถไฟทางไกล เดินทางด้วยรถไฟฟ้าสายสีแดงจากสถานกลางบางซื่อไปยังสถานีบางบำหรุโดยไม่เสียค่าใช้จ่ายเพิ่มเติม ดังนี้
- ขบวนรถเร็วที่ 171 กรุงเทพ - สุไหงโกลก ปรับเปลี่ยนเป็น บางบำหรุ - สุไหงโกลก
- ขบวนรถด่วนพิเศษทักษิณารัถย์ที่ 31 กรุงเทพ - ชุมทางหาดใหญ่ ปรับเปลี่ยนเป็น บางบำหรุ - ชุมทางหาดใหญ่
- ขบวนรถด่วนที่ 83 กรุงเทพ - ตรัง ปรับเปลี่ยนเป็น บางบำหรุ - ตรัง
- ขบวนรถด่วนพิเศษที่ 39 กรุงเทพ - สุราษฎร์ธานี ปรับเปลี่ยนเป็น บางบำหรุ - สุราษฎร์ธานี
พร้อมกับแจ้งงดเดินขบวนรถ จำนวน 3 ขบวน
- ขบวนรถด่วนที่ 85 กรุงเทพ - นครศรีธรรมราช
- ขบวนรถชานเมืองที่ 355 กรุงเทพ - ชุมทางหนองปลาดุก
- ขบวนรถพิเศษขนส่งสินค้าห่อวัตถุด่วนที่ 985 กรุงเทพ - สุไหงโกลก
วันที่ 25 มกราคม 2565 จะมีการปรับเปลี่ยนสถานีต้นทาง-ปลายทางของขบวนรถในเส้นทางสายใต้ทุกขบวน โดยจะขนถ่ายผู้โดยสารทางรถยนต์ จากสถานีกรุงเทพและสถานีสามเสน ไปยังสถานีบางบำหรุ สำหรับผู้โดยสารที่สถานีชุมทางบางซื่อ สามารถใช้ตั๋วโดยสารรถไฟทางไกล เดินทางด้วยรถไฟฟ้าสายสีแดงจากสถานกลางบางซื่อไปยังสถานีบางบำหรุโดยไม่เสียค่าใช้จ่ายเพิ่มเติม และงดเดินขบวนรถ จำนวน 4 ขบวน ได้แก่
- ขบวนรถชานเมืองที่ 355 กรุงเทพ - ชุมทางหนองปลาดุก
- ขบวนรถชานเมืองที่ 356 ชุมทางหนองปลาดุก - กรุงเทพ
- ขบวนรถด่วนที่ 86 นครศรีธรรมราช - กรุงเทพ
- ขบวนรถพิเศษขนส่งสินค้าห่อวัตถุด่วนที่ 986 สุไหงโกลก - กรุงเทพ
ส่วนวันที่ 26 มกราคม 2565 รฟท. คาดว่าจะสามารถกลับมาเปิดเดินรถได้ตามปกติ ได้ตั้งเวลา 12.00 น. เป็นต้นไป แต่อาจมีขบวนรถในเส้นทางสายใต้บางขบวนเกิดความล่าช้าไปบ้าง ส่วนขบวนรถที่งดเดิน ผู้โดยสารสามารถขอคืนค่าตั๋วโดยสารได้เต็มราคา ซึ่ง รฟท. ต้องขออภัยในความไม่สะดวกมา ณ โอกาสนี้  สอบถามรายละเอียดเพิ่มเติมได้ที่ ศูนย์บริการลูกค้าสัมพันธ์ โทรศัพท์สายด่วน 1690 ตลอด 24 ชั่วโมง

ที่มา : https://www.thaigov.go.th/news/contents/details/50855