รัฐบาลไทย-ข่าวทำเนียบรัฐบาล-บันทึกข้อตกลงความร่วมมือทางวิชาการ ระหว่างสำนักงานปลัดกระทรวงกลาโหมกับสำนักงานศาลปกครอง


วันพฤหัสบดีที่ 25 สิงหาคม 2565
บันทึกข้อตกลงความร่วมมือทางวิชาการ ระหว่างสำนักงานปลัดกระทรวงกลาโหมกับสำนักงานศาลปกครอง
พลเอก ประชาพัฒน์ วัจนะรัตน์ เจ้ากรมพระธรรมนูญ เป็นผู้แทนปลัดกระทรวงกลาโหม ในการลงนามบันทึกข้อตกลงความร่วมมือทางวิชาการ ระหว่างสำนักงานปลัดกระทรวงกลาโหมกับสำนักงานศาลปกครอง ร่วมกับ นาง สมฤดี ธัญญสิริ เลขาธิการสำนักศาลปกครอง
ณ ห้องประชุมกรมพระธรรมนูญ ชั้น 4 เพื่อการประสานความร่วมมือระหว่างกัน ภายใต้กรอบภารกิจให้เกิดความสอดคล้องเชื่อมโยงส่งเสริมและสนับสนุนในการปฏิบัติภารกิจหน้าที่ของทั้งสองฝ่ายให้เป็นไปอย่างมีประสิทธิภาพและบรรลุผลดีต่อประเทศและประชาชน
ทั้งนี้ สำนักงานปลัดกระทรวงกลาโหมโดยกรมพระธรรมนูญมีภารกิจรับผิดชอบงานเกี่ยวกับงานด้านศาลทหาร อัยการทหาร ทนายทหาร นายทหารพระธรรมนูญ รวมถึงงานด้านการตรวจและร่างกฎหมายด้านนิติบัญญัติ และฝึกอบรมให้ความรู้กฎหมายแก่นายทหารเหล่าพระธรรมนูญและบุคลากรในสังกัดกระทรวงกลาโหม ในขณะเดียวกันสำนักงานศาลปกครองมีภารกิจรับผิดชอบการปฏิบัติงานสนับสนุนศาลปกครอง รวมถึงภารกิจด้านวิชาการด้านคดีแก่ศาลปกครองและวิเคราะห์เหตุแห่งการฟ้องคดีปกครองเพื่อเสนอแนะแนวทางการปรับปรุงวิธีปฏิบัติราชการต่อหน่วยงานของรัฐที่เกี่ยวข้องเพื่อพัฒนาหลักกฎหมายมหาชน การบริหารราชการแผ่นดิน และบุคลากรด้านกฎหมายมหาชน
โดยทั้งสองฝ่ายจึงแสดงเจตนารมณ์ร่วมกันเพื่อให้บรรลุวัตถุประสงค์และภารกิจหน้าที่ของทั้งสองหน่วยงานด้วยการส่งเสริมและพัฒนาความร่วมมือ ได้แก่ การเสริมสร้างธรรมาภิบาลในสังคม การพัฒนาบุคลากร และการจัดการทรัพยากรสารสนเทศ เพื่อจะได้นำไปเป็นแนวทางในการพัฒนาความร่วมมือด้านอื่นที่ทั้งสองฝ่ายเห็นว่าเป็นประโยชน์ต่อการปฏิบัติงาน ภายใต้กรอบอำนาจหน้าที่มีความสอดคล้องเชื่อมโยงกันและสนองตอบภารกิจของสองหน่วยงานต่อไป

ที่มา : https://www.thaigov.go.th/news/contents/details/58409