รัฐบาลไทย-ข่าวทำเนียบรัฐบาล-อธิรัฐ ตรวจความพร้อม จ.ชลบุรี ดูแลนักท่องเที่ยวและมาตราการป้องกันโควิด-19


วันศุกร์ที่ 17 ธันวาคม 2564
อธิรัฐ ตรวจความพร้อม จ.ชลบุรี ดูแลนักท่องเที่ยวและมาตราการป้องกันโควิด-19
สร้างความมั่นใจช่วงเทศกาลปีใหม่
วันศุกร์ที่ 17 ธันวาคม 2564 ดร.อธิรัฐ รัตนเศรษฐ รัฐมนตรีช่วยว่าการกระทรวงคมนาคม ลงพื้นที่ท่าเทียบเรือเกาะลอย อ.ศรีราชา จ.ชลบุรี โดยมีนายสมพงษ์ จิรศิริเลิศ รองอธิบดีกรมเจ้าท่า ด้านปฏิบัติการ พร้อมด้วย นายพิสุทธิ์ อมรยุทธิ์ ผู้อำนวยการสำนักงานเจ้าท่าภูมิภาคที่ 6 นายปรีชา เพชรเลิศ หัวหน้ากลุ่มตรวจสภาพเรือ รักษาการในตำแหน่ง ผู้อำนวยการสำนักงานเจ้าท่าภูมิภาคสาขาชลบุรี นายนัฐธี เม่นนิ่ม ผู้อำนวยการสำนักงานควบคุมการจราจรและความปลอดภัยทางทะเล และนายเอกราช คันธโร ผู้อำนวยการสำนักงานเจ้าท่าภูมิภาคสาขาพัทยา ร่วมให้การต้อนรับ ในการตรวจความพร้อมรับนักท่องเที่ยวช่วงเทศกาลปีใหม่ซึ่งจากสถิติ 3 เดือนย้อนหลัง (ก.ย. - พ.ย. 64) ท่าเทียบเรือเกาะลอยมีผู้ใช้บริการเฉลี่ยเดือนละกว่า 6,000 คน และในช่วงปีใหม่คาดว่าจะมีจำนวนเพิ่มมากขึ้น ท่านรัฐมนตรีช่วยฯ จึงได้มอบหมายให้สำนักงานเจ้าท่าภูมิภาคสาขาชลบุรี เข้มงวดความปลอดภัยและมาตรการป้องกันการแพร่ระบาดโควิด-19 รวมถึงให้ผู้ประกอบการตรวจสอบเรือทุกลำต้องอยู่ในสภาพพร้อมให้บริการ และเพียงพอต่อจำนวนนักท่องเที่ยว
จากนั้นเดินทางไปยังสำนักงานเจ้าท่าภูมิภาคสาขาพัทยา เพื่อรับฟังการบรรยายสรุปภารกิจของสำนักงานเจ้าท่าฯ และสำนักงานควบคุมการจราจรและความปลอดภัยทางทะเล และการเตรียมพร้อมมาตรการป้องกันโควิด-19 โดยเฉพาะที่ท่าเรือแหลมบาลีฮาย ท่าเรือหน้าบ้าน (เกาะล้าน) และท่าเรือหาดตาแหวน (เกาะล้าน) ซึ่งในปี 64 (ม.ค.-พ.ย.) มีผู้ใช้บริการรวมกว่า 343,899 คน และจะเพิ่มมากขึ้นในช่วงเทศกาลปีใหม่ ท่านรัฐมนตรีช่วยฯ ได้สั่งการให้สำนักงานเจ้าท่าฯ บูรณาการร่วมกับหน่วยงานที่เกี่ยวข้องจัดทำแผนปฏิบัติมาตรการเพื่อความปลอดภัยและการป้องกันการแพร่ระบาดโควิด-19 โดยให้จัดตั้งศูนย์อำนวยการความปลอดภัยทางน้ำ จุดอำนวยการความสะดวกและประชาสัมพันธ์ รวมทั้งจัดเจ้าหน้าที่ประจำจุดตามท่าเรือตลอดเวลา

ที่มา : https://www.thaigov.go.th/news/contents/details/49583