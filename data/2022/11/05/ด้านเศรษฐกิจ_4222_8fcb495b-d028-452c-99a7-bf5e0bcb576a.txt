รัฐบาลไทย-ข่าวทำเนียบรัฐบาล-รฟท. เดินหน้าภารกิจ MISSION ZERO รถไฟห่วงใย ปลอดภัยทุกเส้นทาง ลงพื้นที่รณรงค์ให้ความรู้ชุมชน ขับขี่ยานพาหนะผ่านทางเสมอระดับทางรถไฟ - รถยนต์อย่างปลอดภัย


วันเสาร์ที่ 25 มิถุนายน 2565
รฟท. เดินหน้าภารกิจ MISSION ZERO รถไฟห่วงใย ปลอดภัยทุกเส้นทาง ลงพื้นที่รณรงค์ให้ความรู้ชุมชน ขับขี่ยานพาหนะผ่านทางเสมอระดับทางรถไฟ - รถยนต์อย่างปลอดภัย
เพื่อลดอุบัติเหตุให้เหลือศูนย์ พร้อมแจกจ่ายผลผลิตโครงการต้นแบบสถานี/ซุ้มสวยงาม พืชผักกินได้ บรรเทาภาระค่าครองชีพแก่ประชาชน
วันนี้ 24 มิถุนายน 2565 ณ บริเวณจุดตัดเสมอระดับทางรถไฟ-รถยนต์ สถานีศิลาอาสน์ จังหวัดอุตรดิตถ์
นายศิริพงศ์ พฤทธิพันธุ์ รองผู้ว่าการกลุ่มธุรกิจการซ่อมบำรุงรถจักรและล้อเลื่อน การรถไฟแห่งประเทศไทย (รฟท.) กระทรวงคมนาคม เป็นประธานในพิธีเปิดกิจกรรม MISSION ZERO รถไฟห่วงใย ปลอดภัยทุกเส้นทาง ซึ่งเป็นกิจกรรมในการลงพื้นที่รณรงค์ให้ความรู้ชุมชน ผู้ขับขี่ยานพาหนะผ่านทางเสมอระดับทางรถไฟ - รถยนต์ เพื่อลดอุบัติเหตุ พร้อมแจกจ่ายผลผลิตโครงการต้นแบบสถานี/ซุ้มสวยงาม พืชผักกินได้ บรรเทาภาระค่าครองชีพแก่ประชาชน ตามนโยบายของนายนิรุฒ มณีพันธ์ ผู้ว่า รฟท. โดยมอบนโยบายดำเนินโครงการรณรงค์สร้างความปลอดภัย ในการใช้รถใช้ถนน เพื่อลดการเกิดอุบัติเหตุให้เหลือศูนย์นั้น
รฟท. เดินหน้าภารกิจ MISSION ZERO รถไฟห่วงใย ปลอดภัยทุกเส้นทาง เพื่อสร้างการมีส่วนร่วมระหว่างการรถไฟฯ กับชุมชน ในการให้ความรู้เกี่ยวกับการขับขี่ยานพาหนะผ่านบริเวณจุดตัดทางรถไฟอย่างถูกต้อง ตลอดจนปลูกฝังจิตสำนึกในการใช้เส้นทางอย่างระมัดระวัง
ทั้งนี้ ในภารกิจ MISSION ZERO รถไฟห่วงใย ปลอดภัยทุกเส้นทาง ได้เพิ่มความเข้มข้นในการรณรงค์ลดอุบัติเหตุของผู้ขับขี่ยานพาหนะผ่านจุดตัดทางรถไฟทั่วประเทศ โดยกำหนดให้สถานีรถไฟเป็นศูนย์กลางในการประสานงาน ให้ความรู้แก่เครือข่ายชุมชน โรงเรียน หน่วยงานท้องถิ่น ให้เกิดความเข้าใจที่ถูกต้องเกี่ยวกับสัญลักษณ์จราจรบริเวณจุดตัดทางรถไฟฯ ประกอบด้วย กิจกรรมให้ความรู้ด้านกฎหมายโดยผู้เชี่ยวชาญของ รฟท. การจัดนิทรรศการให้ความรู้เกี่ยวกับสัญลักษณ์จราจรบริเวณจุดตัดรถไฟ การลงพื้นที่รณรงค์ ให้ความรู้ตราสัญลักษณ์บริเวณทางรถไฟ ตลอดจนมอบสัญลักษณ์ภารกิจส่งต่อความห่วงใย ไปยังประชาชน
ในชุมชน
ปัจจุบันโครงข่ายทางรถไฟทั่วประเทศ มีจุดตัดเสมอระดับทางรถไฟและรถยนต์อยู่ 2,457 จุด แบ่งเป็น ทางตัดที่มีป้ายจราจรเตือน 984 แห่ง ทางตัดที่มีคานกั้นถนน (รวมคานกั้นอัตโนมัติ) 410 แห่ง ทางตัดที่มีไฟเตือน ไม่มีคานกั้นถนน 259 แห่ง ทางตัดที่มีสะพานข้าม (Overpass) 144 แห่ง ทางตัดที่มีอุโมงค์ลอด (Underpass) 117 แห่ง ทางตัดผ่านของเอกชน 5 แห่ง และทางลักผ่าน (ผิดกฎหมาย) 539 แห่ง ดังนั้น จึงจำเป็นต้องรณรงค์ ให้ความรู้เพื่อลดอุบัติเหตุของผู้ขับขี่บริเวณจุดตัดทางรถไฟอย่างต่อเนื่อง โดยมีคำแนะนำ 4 ข้อ ดังนี้
1.หยุดรถให้ห่างจากทางรถไฟไม่น้อยกว่า 5 เมตร ไม่ว่าจะมีเครื่องหมายหรือเสียงสัญญาณระวังรถไฟหรือไม่ก็ตาม ต้องรอให้แน่ใจว่าไม่มีรถไฟวิ่งผ่านหรือรถไฟวิ่งผ่านไปแล้ว จึงจะขับรถผ่านไปได้
2.ห้ามขับรถแซงขึ้นหน้ารถอื่นภายในระยะ 30 เมตร ก่อนถึงทางเดินรถที่ตัดข้ามทางรถไฟ
3.หากต้องการจอดรถ ต้องจอดรถในระยะไม่ต่ำกว่า 15 เมตรก่อนถึงทางรถไฟ
4.หากเห็นป้ายสัญลักษณ์ ได้แก่  ป้ายหยุด ป้ายเตือนรูปกากบาท“ระวังรถไฟ” ป้ายทรงสีเหลี่ยมขนมเปียกปูนสีอำพันมีเครื่องจักรไอน้ำและรั้วกั้น ให้ชะลอความเร็ว และดูให้แน่ใจว่าไม่มีรถไฟแล่นผ่านมา
ในโอกาสนี้ นอกจาก รฟท.  จะเข้าไปส่งเสริมสร้างความปลอดภัยในการใช้รถใช้ถนนแล้ว ยังได้ดำเนินกิจกรรมสานสัมพันธ์ร่วมกับชุมชนในพื้นที่ใกล้เคียงสถานีและทางรถไฟ โดยนำผลผลิตทางการเกษตร พืชผัก สมุนไพรที่ได้จากโครงการต้นแบบสถานี/ซุ้มสวยงาม พืชผักกินได้ นำไปแจกจ่ายฟรีแก่ประชาชน ณ ซุ้มเครื่องกั้นถนนผ่านเสมอระดับทางรถไฟ-รถยนต์ สถานีศิลาอาสน์ (ด้านเหนือ) อำเภอเมือง จังหวัดอุตรดิตถ์ เพื่อช่วยลดค่าครองชีพ และบรรเทาความเดือดร้อน จากสถานการณ์การแพร่ระบาดของไวรัส COVID-19 ให้แก่ประชาชน
สำหรับผู้ที่ต้องการสอบถามข้อมูลเพิ่มเติมเกี่ยวกับการขับขี่พาหนะผ่านจุดตัดทางรถไฟ ติดต่อได้ที่ศูนย์บริการลูกค้าสัมพันธ์ หมายเลขโทรศัพท์ 1690 ตลอด 24 ชั่วโมง หรือเฟซบุ๊กแฟนเพจทีมพีอาร์การรถไฟแห่งประเทศไทย

ที่มา : https://www.thaigov.go.th/news/contents/details/56132