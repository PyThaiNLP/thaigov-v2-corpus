รัฐบาลไทย-ข่าวทำเนียบรัฐบาล-รัฐบาลเร่งปราบเว็บพนันออนไลน์ /เว็บเงินกู้ออนไลน์ ชี้เป็นภัยเศรษฐกิจหวั่นซ้ำเติมพี่น้องประชาชนที่ได้รับผลกระทบจากโควิด-19 พบเจอแจ้ง 1599


วันเสาร์ที่ 25 กันยายน 2564
พิมพ์
รัฐบาลเร่งปราบเว็บพนันออนไลน์ /เว็บเงินกู้ออนไลน์ ชี้เป็นภัยเศรษฐกิจหวั่นซ้ำเติมพี่น้องประชาชนที่ได้รับผลกระทบจากโควิด-19 พบเจอแจ้ง 1599
รัฐบาลเร่งปราบเว็บพนันออนไลน์ /เว็บเงินกู้ออนไลน์ ชี้เป็นภัยเศรษฐกิจหวั่นซ้ำเติมพี่น้องประชาชนที่ได้รับผลกระทบจากโควิด-19 พบเจอแจ้ง 1599
วันนี้ (25 ก.ย.64) นางสาวรัชดา ธนาดิเรก รองโฆษกประจำสำนักนายกรัฐมนตรี เปิดเผยว่า สำนักงาน กสทช. กระทรวง ดีอีเอส และสำนักงานตำรวจแห่งชาติ เร่งดำเนินการตามนโยบายและข้อสั่งการของ พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ปราบปรามเว็บพนันและเว็บเงินกู้ออนไลน์ รวมถึงการชักชวนหรือส่งลิงค์เว็บไซต์การพนันมาทางข้อความสั้น (SMS) ให้เข้าไปเล่นพนันออนไลน์หรือชวนกู้เงินออนไลน์ เข้าข่ายเป็นอาญชากรรมทางเศรษฐกิจมีความผิดตามกฎหมาย  เข้าข่ายหลอกลวงและซ้ำเติมประชาชน โดยเฉพาะผู้มีรายได้น้อย ที่ได้รับผลกระทบทางเศรษฐกิจในช่วงวิกฤตโควิด -19 นี้
ทั้งนี้ ตั้งแต่  23​ก.ย.ที่ผ่านมาสำนักงาน กสทช.ได้ประสานผู้ประกอบการโทรศัพท์เคลื่อนที่ทุกเครือข่าย ตรวจสอบและจำกัดข้อความสั้น หรือ  SMS ที่ส่งไปยังประชาชน ที่มีลักษณะหลอกลวง พนันออนไลน์ และอนาจาร  เพื่อแก้ไขปัญหาให้กับผู้บริโภค ทั้งนี้ หากผู้รับใบอนุญาตประกอบกิจการโทรคมนาคมที่ให้บริการขายต่อ SMS ถูกพบว่าเป็นผู้ส่ง​SMS เนื้อหาเป็นการหลอกลวง เว็บพนันออนไลน์ หรือลามกอนาจาร สำนักงาน กสทช. จะดำเนินการตรวจสอบและพิจารณาลงโทษทางปกครองเริ่มจากเตือน ปรับ พักใช้ใบอนุญาต จนถึงเพิกถอนใบอนุญาต และดำเนินคดีตามกฎหมายควบคู่ไปด้วย
ขณะที่ กระทรวงดิจิทัลเพื่อเศรษฐกิจและสังคม (ดีอีเอส)  ได้เปิดช่องทางสำหรับประชาชน หากพบเห็นหรือมีเบาะแสเว็บไซต์ผิดกฎหมายเกี่ยวกับการพนันออนไลน์หรือพบเห็นสื่อโฆษณาหรือโพสต์ชักชวนให้เล่นการพนันออนไลน์สามารถแจ้ง link หรือยูอาร์แอลเว็บที่เพจ “อาสา จับตา ออนไลน์” หรือ สายด่วน 1212  ตลอด 24 ชม. โดยกระทรวง ฯจะนำข้อมูลเบาะแสส่งให้เจ้าหน้าที่ตำรวจ ตรวจสอบหลักฐานการกระทำผิด เมื่อได้รับการยืนยันความผิดจะทำการปิดเว็บไซต์พนันต่อไป
สำนักงานตำรวจแห่งชาติย้ำว่า ผู้ที่เกี่ยวข้องกับเว็บไซต์พนันออนไลน์ทั้งผู้จัดให้มีการเล่น ผู้เล่น ผู้ชักชวนให้เล่น รวมทั้ง เว็บเงินกู้เถื่อน ที่คิดดอกเบี้ยซ้ำซ้อนหรือเกินกว่าในอัตราที่กฎหมายกำหนด ถือเป็นผู้กระทำความผิดตามกฎหมาย  ตามข้อหา คือ 1.​ร่วมกันประกอบธุรกิจสินเชื่อส่วนบุคคลโดยไม่ได้รับอนุญาต ภายใต้การกำกับของกระทรวงการคลังเป็นการค้าปกติ  2.​ ร่วมกันให้บุคคลอื่นกู้ยืมเงินโดยเรียกดอกเบี้ยเกินอัตราที่กฎหมายกำหนดไว้  3.​ ร่วมกันจัดให้มีการเล่นพนัน หรือ ทำอุบายล่อช่วยประกาศโฆษณา หรือ ชักชวนโดยทางตรงหรือทางอ้อมให้ผู้อื่น เข้ามาเล่นการพนัน​(พนันออนไลน์)  สามารแจ้ง 1599 ศูนย์ปราบปรามอาชญากรรมทางเทคโนโลยีสารสนเทศ
นางสาวรัชดา ฯ กล่าวว่า รัฐบาลห่วงใยพี่น้องประชาชน ขออย่าหลงเชื่อคำโฆษณาชวนเชื่อให้เข้าลงทุนหรีอทำเงินจากเว็บไซต์พนันออนไลน์ เพราะจะตกเป็นเหยื่อของมิจฉาชีพ  ทำให้สูญเสียเงินจำนวนมาก  ในส่วนผู้ที่ต้องการกู้ยืมเงิน แนะนำให้ติดต่อสถาบันการเงินหรือตรวจสอบรายชื่อผู้ประกอบการที่ทำธุรกิจสินเชื่อรายย่อยกำกับของกระทรวงการคลัง ภายใต้สินเชื่อพิโกไฟแนนซ์  หรือ สินเชื่อนาโนไฟแนนซ์เว็บไซต์ www.1359.go.th  ทั้งนี้  นายกรัฐมนตรีกำชับให้ทุกฝ่ายดำเนินการเชิงรุก เร่งปราบเว็บไซต์ผิดกฏหมายทุกรูปแบบ เพี่อช่วยตัดวงจรจากภัยหนื้พนันและหนี้นอกระบบด้วย
__________

ที่มา : https://www.thaigov.go.th/news/contents/details/46185