รัฐบาลไทย-ข่าวทำเนียบรัฐบาล-ปลัดกระทรวงยุติธรรม เป็นหัวหน้าคณะผู้แทนไทยนำเสนอรายงานประเทศตามอนุสัญญาระหว่างประเทศว่าด้วยการขจัดการเลือกปฏิบัติทางเชื้อชาติในทุกรูปแบบ ด้วยวาจา


วันพฤหัสบดีที่ 25 พฤศจิกายน 2564
พิมพ์
ปลัดกระทรวงยุติธรรม เป็นหัวหน้าคณะผู้แทนไทยนำเสนอรายงานประเทศตามอนุสัญญาระหว่างประเทศว่าด้วยการขจัดการเลือกปฏิบัติทางเชื้อชาติในทุกรูปแบบ ด้วยวาจา
ปลัดกระทรวงยุติธรรม เป็นหัวหน้าคณะผู้แทนไทยนำเสนอรายงานประเทศตามอนุสัญญาระหว่างประเทศว่าด้วยการขจัดการเลือกปฏิบัติทางเชื้อชาติในทุกรูปแบบ ด้วยวาจา สู่การพัฒนาสถานการณ์สิทธิมนุษยชนในประเทศไทย
ในวันอังคารที่ ๒๓ พฤศจิกายน ๒๕๖๔ เวลา ๑๐.๐๐ – ๑๓.๐๐ น. ตามเวลาท้องถิ่น ณ นครเจนีวา สมาพันธรัฐสวิส ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม เป็นหัวหน้าคณะผู้แทนไทยในการนำเสนอรายงานประเทศตามอนุสัญญาระหว่างประเทศว่าด้วยการขจัดการเลือกปฏิบัติทางเชื้อชาติในทุกรูปแบบ ด้วยวาจา ณ สำนักงานข้าหลวงใหญ่สิทธิมนุษยชนแห่งสหประชาชาติ นครเจนีวา สมาพันธรัฐสวิส ซึ่งในวันนี้ เป็นการนำเสนอรายงานประเทศฯ วันสุดท้าย โดยมี นายเรืองศักดิ์ สุวารี อธิบดีกรมคุ้มครองสิทธิและเสรีภาพ เข้าร่วม และนางสาวนรีลักษณ์ แพไชยภูมิ ผู้อำนวยการกองสิทธิมนุษยชนระหว่างประเทศ และผู้แทนจากกระทรวงการต่างประเทศ สำนักงานสภาความมั่นคงแห่งชาติ กระทรวงมหาดไทย กระทรวงแรงงาน กระทรวงสาธารณสุข และกอ.รมน. ภาค ๔ ส่วนหน้า และสำนักงานตำรวจแห่งชาติ ร่วมชี้แจง  พร้อมทั้งผู้แทนจากหน่วยงานอื่นๆ เข้าร่วม
สำหรับการนำเสนอรายงานประเทศฯ ในวันนี้ ปลัดกระทรวงยุติธรรม ได้ชี้แจงข้อมูลตามคำถามต่อเนื่องจากเมื่อวานในประเด็นนโยบายการดูแลกลุ่มชาติพันธุ์ในประเทศไทย การบังคับใช้กฎหมายหมิ่นประมาท มาตรการส่งเสริมความเท่าเทียมและการไม่เลือกปฏิบัติใน จชต. และคณะผู้แทนไทย โดย กคส. สตช. สมช. กอ.รมน. ภาค ๔ ส่วนหน้า กต. มท. รง. และ สธ. ได้ตอบข้อคำถามของคณะกรรมการสหประชาชาติฯ ในประเด็นต่างๆ อาทิ การจดทะเบียนการเกิดเด็ก การป้องกันและปราบปรามการค้ามนุษย์ สิทธิในที่ดินทำกิน ประเด็นสิทธิของกลุ่มชาติพันธ์ต่างๆในประเทศไทย การดูแลกลุ่มชาติพันธุ์ใน จชต. การดูแลผู้อพยพโยกย้ายถิ่นฐาน และผู้หลบหนีเข้าเมือง การเข้าถึงการศึกษา การดูแลแรงงานต่างด้าว การป้องกันและปราบปรามการค้ามนุษย์ การดูแลผู้หนีภัยการสู้รบ การดูแลสตรีใน จชต. มาตรการช่วยเหลือประชาชนในช่วงโควิด-19 สิทธิของกลุ่ม LGBTIQ+ และพัฒนาการในงานด้านธุรกิจกับสิทธิมนุษยชน เป็นต้น
จากนั้น ภายหลังจากการนำเสนอรายงานประเทศฯ ด้วยวาจาเสร็จสิ้น ปลัดกระทรวงยุติธรรม ได้กล่าวถ้อยแถลงสรุป พร้อมทั้งขอบคุณคณะกรรมการสหประชาชาติฯ ที่ได้ให้ข้อคิดเห็นและข้อเสนอแนะต่อประเทศไทย รวมทั้งยืนยันท่าทีไทยในการยินดีให้ความร่วมมือกับสหประชาชาติต่อไป
ทั้งนี้ คณะกรรมการสหประชาชาติฯ ได้กำหนดให้คณะผู้แทนไทยส่งคำตอบเพิ่มเติมเป็นลายลักษณ์อักษรภายใน ๔๘ ชั่วโมง และคณะกรรมการสหประชาชาติฯ จะออกข้อสังเกตุเชิงสรุป (Concluding Observations) ให้กับประเทศไทยภายใน ๑ เดือน เพื่อให้นำไปพัฒนาสถานการณ์สิทธิมนุษยชนภายในประเทศต่อไป

ที่มา : https://www.thaigov.go.th/news/contents/details/48679