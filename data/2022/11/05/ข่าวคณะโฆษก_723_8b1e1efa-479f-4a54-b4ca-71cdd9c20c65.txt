รัฐบาลไทย-ข่าวทำเนียบรัฐบาล-รัฐบาลมอบประกันภัยอุบัติเหตุปีใหม่อุ่นใจ เบี้ย 10 บาท คุ้มครอง 30 วัน คุ้มครองสูงสุด 1 แสนบาท สร้างความอุ่นใจตลอดช่วงเทศกาลส่งท้ายปีใหม่


วันเสาร์ที่ 25 ธันวาคม 2564
พิมพ์
รัฐบาลมอบประกันภัยอุบัติเหตุปีใหม่อุ่นใจ  เบี้ย 10 บาท คุ้มครอง 30 วัน คุ้มครองสูงสุด 1 แสนบาท สร้างความอุ่นใจตลอดช่วงเทศกาลส่งท้ายปีใหม่
รัฐบาลมอบประกันภัยอุบัติเหตุปีใหม่อุ่นใจ  เบี้ย 10 บาท คุ้มครอง 30 วัน คุ้มครองสูงสุด 1 แสนบาท สร้างความอุ่นใจตลอดช่วงเทศกาลส่งท้ายปีใหม่
วันที่ 25 ธ.ค. 64 นางสาวรัชดา ธนาดิเรก รองโฆษกประจำสำนักนายกรัฐมนตรี เปิดเผยว่า สำนักงานคณะกรรมการกำกับและส่งเสริมการประกอบธุรกิจประกันภัย (คปภ.) มอบกรมธรรม์ประกันอุบัติเหตุปีใหม่อุ่นใจ (ไมโครอินชัวรันส์) สำหรับเทศกาลปีใหม่ 2565 ให้แก่พี่น้องประชาชน โดยเป็นหนึ่งในข้อสั่งการของพลเอกประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ที่ได้สั่งการให้แต่ละหน่วยงานเตรียมของขวัญปีใหม่เพื่อเป็นกำลังใจแก่พี่น้องประชาชนในช่วงเทศกาลปีใหม่ อีกทั้งเพื่อแบ่งเบาภาระในช่วงที่มีการแพร่ระบาดของโควิด – 19 ที่ประชาชนได้รับผลกระทบเป็นอย่างมาก
สำหรับกรมธรรม์ประกันอุบัติเหตุปีใหม่อุ่นใจ มีเงื่อนไขการทำสัญญาประกันภัย ตั้งแต่วันที่ 25 ธันวาคม 2564 – 25 กุมภาพันธ์ 2565 ระยะเวลาคุ้มครอง 30 วัน เบี้ยประกันภัย 10 บาท ซึ่งมีข้อตกลงคุ้มครอง ดังนี้ 1) ผลประโยชน์การเสียชีวิต การสูญเสียมือ เท้า การสูญเสียสายตา หรือทุพพลภาพถาวรสิ้นเชิง เนื่องจากอุบัติเหตุ ไม่รวมการถูกฆาตกรรมลอบทำร้ายร่างกายและ/หรือ อุบัติเหตุขณะขับขี่หรือโดยสารรถจักรยานยนต์ จำนวนเงินเอาประกันภัย 100,000 บาท 2) ผลประโยชน์การเสียชีวิต การสูญเสียมือ เท้า การสูญเสียสายตา หรือทุพพลภาพถาวรสิ้นเชิง จากการถูกฆาตกรรมลอบทำร้ายร่างกาย และ/หรือ อุบัติเหตุขณะขับขี่หรือโดยสารรถจักรยานยนต์ จำนวนเงินเอาประกันภัย 50,000 บาท 3) ผลประโยชน์การเสียชีวิต การสูญเสียมือ เท้า การสูญเสียตา หรือทุพพลภาพถาวรสิ้นเชิง เนื่องจากอุบัติเหตุสาธารณะ จำนวนเงินเอาประกันภัย 100,000 บาท และ 4) ผลประโยชน์ค่าชดเชยรายได้ระหว่างการเข้ารักษาตัวเป็นผู้ป่วยใน กรณีได้รับบาดเจ็บจากอุบัติเหตุ (สูงสุดไม่เกิน 30 วัน) 200 บาทต่อวัน  ทั้งนี้ ช่องทางการรับสิทธิ์และช่องทางการจำหน่ายนั้น ประชาชนสามารถรับสิทธิ์ตามเงื่อนไขที่ผู้ประกอบการกำหนดหรือสามารถหาซื้อได้ที่ เคาน์เตอร์เซอร์วิส เซเว่นอีเลฟเว่น หรือธนาคารออมสินทุกสาขาทั่วประเทศ
นอกจากนี้ สำนักงาน คปภ. ยังมอบกรมธรรม์ประกันภัยคุ้มครองผู้ประสบภัยจากรถ จำนวน 10,000 ฉบับ ให้กับพี่น้องประชาชนผู้เป็นเจ้าของรถ โดยสามารถเข้าไปลงทะเบียนเพื่อรับประกันภัยกรมธรรม์ประกันภัยคุ้มครองผู้ประสบภัยจากรถได้โดยไม่มีค่าใช้จ่าย ได้ที่ www.พรบรุกทั่วไทย.com ตั้งแต่วันนี้ถึงวันที่ 28 กุมภาพันธ์ 2565 ตามเงื่อนไขที่กำหนด หรือติดต่อสอบถามเพิ่มเติม สายด่วน คปภ. 1186
“พลเอกประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ฝากความห่วงใยถึงพี่น้องประชาชนในการเดินทางสัญจรช่วงเทศกาลปีใหม่ 2565 ที่จะถึงนี้ ด้วยความระมัดระวัง ตรวจสอบสมรรถภาพความพร้อมทั้งยานพาหนะและผู้ขับขี่นอกจากนี้ยังเน้นย้ำเรื่องการรักษาสุขภาพตนเองในช่วงการแพร่ระบาดของไวรัสโควิด – 19 ลดการเดินทางไปยังพื้นที่เสี่ยง พร้อมปฏิบัติตามมาตรการป้องกันโควิด – 19 อย่างเคร่งครัด เพื่อลดอัตราการติดเชื้อโควิด – 19 ย้ำอยากให้ประชาชนทุกคนมีความสุขในช่วงเทศกาลปีใหม่ พร้อมทั้งการมีสุขภาพที่ดี” รองโฆษกรัฐบาล กล่าว
--------------------------

ที่มา : https://www.thaigov.go.th/news/contents/details/49889