รัฐบาลไทย-ข่าวทำเนียบรัฐบาล-สปสช. เตรียมพร้อมสายด่วน 1330 รองรับผู้ติดเชื้อโควิดเข้าสู่ระบบการรักษา หาก “โอมิครอน” แพร่ระบาดมากขึ้น


วันอาทิตย์ที่ 26 ธันวาคม 2564
สปสช. เตรียมพร้อมสายด่วน 1330 รองรับผู้ติดเชื้อโควิดเข้าสู่ระบบการรักษา หาก “โอมิครอน” แพร่ระบาดมากขึ้น
.....
จากสถานการณ์โควิด-19 สายพันธุ์โอมิครอนกำลังระบาดทั่วโลกในขณะนี้ รัฐบาลได้เตรียมแผนรับมือต่อการแพร่ระบาดของโรค ทั้งการยกระดับและปรับมาตรการในผู้ที่เดินทางเข้าประเทศให้เข้มข้นขึ้น รวมถึงเตรียมความพร้อมระบบบริการสาธารณสุขเพื่อรองรับผู้ป่วยและผู้ติดเชื้อโควิด-19 ที่อาจจะเพิ่มมากขึ้น
.
ในส่วนของ สำนักงานหลักประกันสุขภาพแห่งชาติ (สปสช.) ได้จัดระบบสายด่วน สปสช. 1330 กด 14 เป็นจุดประสานงานผู้ติดเชื้อโควิด-19 ให้เข้าสู่ระบบการรักษาที่บ้านหรือ Home Isolation รวมถึงการจัดระบบประสานงานส่งต่อผู้ป่วยไปยังหน่วยบริการหากมีอาการรุนแรงขึ้น ซึ่งได้จัดระบบคู่สายและเพิ่มจำนวนจาก 120 คู่สายในปี 2563 เป็น 3,000 คู่สายในปัจจุบัน เพื่อให้เพียงพอกับการให้บริการประชาชน
.
นอกจากนี้ ยังเตรียมพร้อมระบบการเบิกจ่ายงบประมาณสนับสนุนการดำเนินงานของหน่วยบริการ เพื่อให้การปฏิบัติงานของบุคลากรด่านหน้ามีความคล่องตัวและมีประสิทธิภาพมากขึ้น ทำให้ประชาชนมั่นใจได้ว่าหากมีการติดเชื้อโควิด-19 สามารถเข้าสู่ระบบการรักษาได้อย่างแน่นอน
#ไทยคู่ฟ้า #ร่วมต้านโควิด19
-------------------

ที่มา : https://www.thaigov.go.th/news/contents/details/49911