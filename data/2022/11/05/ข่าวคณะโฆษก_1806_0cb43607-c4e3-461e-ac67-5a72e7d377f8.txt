รัฐบาลไทย-ข่าวทำเนียบรัฐบาล-โฆษกรัฐบาลเผย ผู้ประกอบการสถานบริการและลูกจ้างขอบคุณ "นายกฯ" มติ ศบค. ทำให้ธุรกิจภาคบริการและการท่องเที่ยวคึกคัก เชื่อมั่นว่าอีกไม่นานประเทศไทยจะสามารถดำเนินชีวิตได้ตามปกติ


วันอังคารที่ 21 มิถุนายน 2565
พิมพ์
โฆษกรัฐบาลเผย ผู้ประกอบการสถานบริการและลูกจ้างขอบคุณ "นายกฯ" มติ ศบค. ทำให้ธุรกิจภาคบริการและการท่องเที่ยวคึกคัก เชื่อมั่นว่าอีกไม่นานประเทศไทยจะสามารถดำเนินชีวิตได้ตามปกติ
โฆษกรัฐบาลเผย ผู้ประกอบการสถานบริการและลูกจ้างขอบคุณ "นายกฯ" มติ ศบค. ทำให้ธุรกิจภาคบริการและการท่องเที่ยวคึกคัก เชื่อมั่นว่าอีกไม่นานประเทศไทยจะสามารถดำเนินชีวิตได้ตามปกติ โดยวันนี้พบผู้ติดเชื้อโควิด-19 จำนวน 1,714 ราย
วันนี้ (21 มิถุนายน 65) นายธนกร วังบุญคงชนะ โฆษกประจำสำนักนายกรัฐมนตรี เผยว่า ผู้ประกอบการสถานบริการ พนักงาน ลูกจ้าง รวมไปถึงภาคบริการเกี่ยวเนื่องกับธุรกิจท่องเที่ยวและบริการแสดงความขอบคุณพลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ในฐานะผู้อำนวยการศูนย์บริหารสถานการณ์โควิด-19 ที่ได้มีมติผ่อนคลายมาตรการให้เปิดสถานบริการ  มีประชาชนต่างเข้ามาใช้บริการมากมาย มีการจับจ่ายใช้สอยเพิ่มมากขึ้น สถานบริการต่าง ๆ เริ่มมีการฟื้นตัวหลังถูกปิดมานานหลายเดือน ซึ่งทางผู้ประกอบการยืนยันว่า จะปฏิบัติตามมาตรการของทางสาธารณสุขอย่างเคร่งครัด ทั้งนี้  นายกรัฐมนตรีเชื่อมั่นว่าอีกไม่นานประเทศไทยจะสามารถดำเนินชีวิตได้ตามปกติ อย่างไรก็ตาม ยังคงต้องขอให้ประชาชน สถานประกอบการ สถานที่ท่องเที่ยว ปฏิบัติตามมาตรการป้องกันแบบครอบจักรวาล Universal Prevention และ COVID Free Setting ประเทศไทยต้องเดินหน้าต่อไป โดยต้องระมัดระวังอย่างที่สุดไม่ให้สถานการณ์กลับไปรุนแรง
สำหรับสถานการณ์การแพร่ระบาดของโควิด-19 วันนี้ พบผู้ติดเชื้อโควิด-19 รายใหม่ 1,714 ราย จำแนกเป็น ผู้ติดเชื้อในประเทศ 1,711 ราย และผู้ป่วยมาจากต่างประเทศ 3 ราย ผู้เสียชีวิตเพิ่มขึ้น 21 ราย ผู้ที่กำลังรักษาตัว 20,467 ราย และมียอดผู้ที่หายป่วยกลับบ้านแล้ว 2,137 ราย ทำให้มียอดผู้ป่วย ยืนยันสะสมตั้งแต่ 1 ม.ค. 65 จำนวน 2,279,107 ราย จำนวนผู้ที่หายป่วยสะสมจำนวน 2,283,075 ราย จำนวนผู้ป่วยปอดอักเสบรักษาตัวอยู่ในโรงพยาบาล 631 ราย

ที่มา : https://www.thaigov.go.th/news/contents/details/55934