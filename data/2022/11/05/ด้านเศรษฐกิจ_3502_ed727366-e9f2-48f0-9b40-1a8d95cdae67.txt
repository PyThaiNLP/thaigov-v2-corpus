รัฐบาลไทย-ข่าวทำเนียบรัฐบาล-บขส. รายงานบรรยากาศการเดินทางกลับเข้ากรุงเทพฯ ที่หมอชิต 2 ในวันที่ 18 เมษายน 2565 มีประชาชนเดินทางจำนวนมาก


วันจันทร์ที่ 18 เมษายน 2565
บขส. รายงานบรรยากาศการเดินทางกลับเข้ากรุงเทพฯ ที่หมอชิต 2 ในวันที่ 18 เมษายน 2565 มีประชาชนเดินทางจำนวนมาก
...
นายสัญลักข์ ปัญวัฒนลิขิต กรรมการผู้จัดการใหญ่ บริษัท ขนส่ง จำกัด กระทรวงคมนาคม เปิดเผยภายหลังลงพื้นที่ตรวจความพร้อมอำนวยความสะดวกและให้บริการประชาชนเดินทางกลับเข้ากรุงเทพฯ ณ สถานีขนส่งผู้โดยสารกรุงเทพ (จตุจักร) ว่า เมื่อวานนี้ (วันที่ 17 เมษายน 2565) มีผู้โดยสารเดินทางเข้ากรุงเทพฯ สูงกว่าประมาณการเล็กน้อย อยู่ที่ 40,241 คน ใช้รถโดยสารของบริษัท ขนส่ง จำกัด (บขส.) รถร่วม และรถตู้ จำนวน 3,103 เที่ยว ส่วนการเดินทางขาออก มีผู้โดยสารเดินทาง จำนวน 27,513 คน ใช้รถโดยสาร  จำนวน 2,796 เที่ยว โดยประชาชนส่วนใหญ่เดินทางกลับจากจังหวัดในภาคตะวันออกเฉียงเหนือ เช่น นครพนม หนองคาย สกลนคร และ สุรินทร์ เป็นต้น รองลงมาเป็นภาคใต้ และภาคเหนือ ตามลำดับ
กรรมการผู้จัดการใหญ่ บขส. กล่าวด้วยว่า ในการอำนวยความสะดวกประชาชนเดินทางออกจากสถานีขนส่งผู้โดยสารกรุงเทพ (จตุจักร) บขส. ได้นำรถโดยสาร กรุงเทพฯ - สระบุรี มาวิ่งรับส่งผู้โดยสารฟรี จากบริเวณชานชาลาขาเข้าไปยังสถานีรถไฟฟ้าบีทีเอส รวมทั้ง องค์การขนส่งมวลชนกรุงเทพ (ขสมก.) ได้จัดรถโดยสารมาวิ่งให้บริการรับ - ส่งไปยังสถานีรถไฟฟ้าบีทีเอส และเส้นทางอื่น ๆ เช่นกัน นอกจากนี้ได้มีการประชาสัมพันธ์ขอความร่วมมือรถแท็กซี่วิ่งเข้ามารับผู้โดยสาร ในช่วงเวลาเร่งด่วน เพื่อระบายและลดความแออัดภายในสถานีฯ
อย่างไรก็ดี เพื่อป้องกันการแพร่ระบาดของเชื้อไวรัส COVID-19 ขอความร่วมมือผู้โดยสารสวมหน้ากากอนามัยหรือหน้ากากผ้าตลอดการเดินทาง และลงทะเบียนผ่านแอปพลิเคชัน "ไทยชนะ" ทุกครั้งที่ใช้บริการรถโดยสารสาธารณะและที่สถานีขนส่งผู้โดยสาร รวมทั้งโปรดระวังมิจฉาชีพที่อาจแฝงตัวมาหลอกลวง ทั้งนี้หากมีข้อสงสัยหรือต้องการคำแนะนำเพิ่มเติม สามารถสอบถาม เจ้าหน้าที่ ณ จุดประชาสัมพันธ์ ได้โดยตรง หรือสอบถามข้อมูลการเดินทางเพิ่มเติมได้ที่ Call Center 1490 เรียก บขส. ตลอด 24 ชั่วโมง

ที่มา : https://www.thaigov.go.th/news/contents/details/53678