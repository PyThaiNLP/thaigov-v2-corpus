รัฐบาลไทย-ข่าวทำเนียบรัฐบาล-“โฆษกศบศ. “เผย รัฐบาลเตรียมเปิด “สมุย พลัส โมเดล” รับนักท่องเที่ยวต่างชาติ 15 ก.ค. นี้ ปลื้มภูเก็ตแซนด์บ็อกซ์นักท่องเที่ยวตอบรับเพียบ


วันอังคารที่ 6 กรกฎาคม 2564
พิมพ์
“โฆษกศบศ. “เผย รัฐบาลเตรียมเปิด  “สมุย พลัส  โมเดล” รับนักท่องเที่ยวต่างชาติ 15 ก.ค. นี้  ปลื้มภูเก็ตแซนด์บ็อกซ์นักท่องเที่ยวตอบรับเพียบ
“โฆษกศบศ. “เผย รัฐบาลเตรียมเปิด  “สมุย พลัส  โมเดล” รับนักท่องเที่ยวต่างชาติ 15 ก.ค. นี้  ปลื้มภูเก็ตแซนด์บ็อกซ์นักท่องเที่ยวตอบรับเพียบ
นายธนกร วังบุญคงชนะ เลขานุการรัฐมนตรีประจำสำนักนายกรัฐมนตรี ในฐานะโฆษกประจำศูนย์บริหารสถานการณ์เศรษฐกิจจากผลกระทบจากการระบาดของโรคติดเชื้อไวรัสโคโรนา 2019 (ศบศ.) เปิดเผยว่า ตามที่จังหวัดภูเก็ตได้เปิดนำร่อง ภูเก็ตแซนบอกซ์ ไปเมื่อวันที่ 1 ก.ค. 64 ตามนโยบายของพล.อ.ประยุทธ์ จันทร์โอชา นายกรัฐมนตรี และรัฐมนตรีว่าการกระทรวงกลาโหม โดยวันแรกในการเปิดรับนักท่องเที่ยวจากต่างชาติ มีนักท่องเที่ยวเดินทางมาภูเก็ต จำนวน  337 คน และถึงวันนี้เปิดภูเก็ตมาแล้ว 5 วัน มียอดนักท่องเที่ยวที่เดินทางเข้าภูเก็ตสะสมอยู่ที่ 1,872 คนแล้ว  ซึ่งนักท่องเที่ยวที่เดินทางมาถึงปฏิบัติตามมาตรการของภูเก็ตแซนบ็อกซ์อย่างเคร่งครัด สวมหน้ากากอนามัยตลอดเวลา ตรวจวัดอุณหภูมิตามจุดต่างๆ และมีการล้างมือด้วยแอลกอฮอล์หลังจากสัมผัสสิ่งของจากการจับจ่ายสินค้า ถือว่าภาพรวมการดำเนินโครงการเป็นไปด้วยความเรียบร้อย เพื่อให้การคัดกรองคนเดินทางเข้าจังหวัดภูเก็ตเป็นไปอย่างมีประสิทธิภาพ เป็นการสกัดเชื้อโควิด-19 จากภายนอก
นายธนกร กล่าวต่อว่า จากความสำเร็จของโมเดลภูเก็ตแซนด์บ็อกซ์ ล่าสุดผู้ว่าราชการจังหวัดสุราษฎร์ธานีได้ออกมายืนยันแล้วว่า “สมุย พลัส  โมเดล” ของจังหวัดสุราษฎร์ธานี มีความพร้อมในการเปิดรับนักท่องเที่ยวต่างชาติสู่ 3 เกาะ ได้แก่ เกาะสมุย เกาะพะงัน และเกาะเต่า ในวันที่ 15 ก.ค.นี้ เนื่องจากประชากรทั้ง 3 เกาะ ซึ่งมีทั้งประชาชน ชาวต่างชาติ และกลุ่มแรงงานต่างชาติ 3 สัญชาติ (เมียนมา ลาว กัมพูชา) ได้รับการฉีดวัคซีนรวมกันแล้ว 89,000 คน จากจำนวนประชากรประมาณ 125,000 คน มีภูมิคุ้มกันหมู่ร้อยละ 71.4 ซึ่งเป็นไปตามข้อกำหนดกรมควบคุมโรค กระทรวงสาธารณสุข
นายธนกร กล่าวอีกว่า ในส่วนของการวางแผนเปิดรับนักท่องเที่ยว 3 เกาะนั้น วันที่ 1-7 ของการเดินทาง นักท่องเที่ยวต่างชาติต้องพักอยู่ที่เกาะสมุย โดยวันที่ 1-3 พักอยู่แบบ Area Quarantine ส่วนวันที่ 4-7 ออกท่องเที่ยวในระบบปิด Sealed Route และวันที่ 8 -14 หรือสัปดาห์ที่ 2 ให้ท่องเที่ยวแบบเสรี สามารถเดินทางไปท่องเที่ยวที่เกาะพะงันและเกาะเต่าได้ ส่วนการตรวจหาเชื้อนั้น จะมีการตรวจ RT -PCR ทั้งหมด 3 ครั้ง ในวันที่ 1 ของการเดินทางมาถึง วันที่ 6 -7 ของสัปดาห์ และวันที่ 12 -13 ของสัปดาห์ อย่างไรก็ตาม สมุย พลัส  โมเดล มีความพร้อมในการเปิดรับนักท่องเที่ยว ประชาชนในพื้นที่พร้อมเป็นเจ้าบ้านที่ดีเพื่อต้อนรับนักท่องเที่ยวต่างชาติ และได้เตรียมจัดการให้นักท่องเที่ยวชาวไทยเข้ามาท่องเที่ยวมีความปลอดภัย โดยเฉพาะช่วงนี้เป็นฤดูกาลท่องเที่ยวที่ดีที่สุดฝั่งอ่าวไทย สภาพอากาศดี และทะเลธรรมชาติสวยงาม

ที่มา : https://www.thaigov.go.th/news/contents/details/43491