รัฐบาลไทย-ข่าวทำเนียบรัฐบาล-โฆษกรัฐบาลเผยแม้สถานการณ์โควิด-19 ในไทย มีสัญญาณดีขึ้น "นายกฯ" ยังขอความร่วมมือประชาชนปฏิบัติตามมาตรการสาธารณสุขและรีบรับวัคซีนเข็มกระตุ้นให้มาก รอรับการผ่อนคลายมาตรการ


วันเสาร์ที่ 14 พฤษภาคม 2565
พิมพ์
โฆษกรัฐบาลเผยแม้สถานการณ์โควิด-19 ในไทย มีสัญญาณดีขึ้น "นายกฯ" ยังขอความร่วมมือประชาชนปฏิบัติตามมาตรการสาธารณสุขและรีบรับวัคซีนเข็มกระตุ้นให้มาก  รอรับการผ่อนคลายมาตรการ
โฆษกรัฐบาลเผยแม้สถานการณ์โควิด-19 ในไทย มีสัญญาณดีขึ้น "นายกฯ" ยังขอความร่วมมือประชาชนปฏิบัติตามมาตรการสาธารณสุขและรีบรับวัคซีนเข็มกระตุ้นให้มาก  รอรับการผ่อนคลายมาตรการ  หลัง สธ. คาดโควิด-19 ในไทย จะเข้าสู่ระยะโรคลดลง ในช่วงปลายเดือน พ.ค. - มิ.ย. 2565
วันนี้ (14  พ.ค.65) นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชานายกรัฐมนตรีและรัฐมนตรีว่าการกระทรวงกลาโหม  ย้ำแม้สถานการณ์โควิด-19 ในประเทศจะดีขึ้นต่อเนื่อง จำนวนผู้ติดเชื้ออยู่ในระดับควบคุม นับเป็นสัญญาณที่ดีที่จะขับเคลื่อนเศรษฐกิจไทย ให้เดินหน้าต่อไปได้ แต่ก็ยังต้องขอให้ประชาชนทุกคนร่วมมือปฏิบัติตาม มาตรการป้องกันการติดเชื้อโควิดแบบครอบจักรวาล  (Universal Prevention)  และมาตรการ COVID Free Setting รวมทั้งการรีบเข้ารับวัคซีนเข็มกระตุ้น   เพื่อให้สามารถใช้ชีวิตร่วมกับโรคโควิด19 ได้อย่างปลอดภัย  กระทรวงสาธารณสุขคาดสถานการณ์โควิด-19 ในไทย จะเข้าสู่ระยะโรคลดลง (Declining) ในช่วงปลายเดือน พ.ค. - มิ.ย. 2565 โดยจะมีการผ่อนคลายมาตรการควบคุมและป้องกันโรคโควิด – 19 มากขึ้น และเตรียมปรับลดระดับการเตือนภัยโควิด - 19  เป็นระดับ 2 ในอนาคตเมื่อจำนวนผู้ติดเชื้อในประเทศลดลงตามหลักเกณฑ์ที่กำหนด
สำหรับสถานการณ์การแพร่ระบาดของโรคติดเชื้อไวรัสโคโรนา 2019 (โควิด-19) ในประเทศไทยวันนี้ (14 พฤษภาคม 2565) พบมีผู้ติดเชื้อรายใหม่ รวม 6,736 ราย จำแนกเป็นผู้ป่วยจากในประเทศ 6,734 ราย และผู้ป่วยมาจากต่างประเทศ 2 ราย รวมผู้ป่วยสะสม 2,144,317 ราย (ตั้งแต่ 1 มกราคม 2565) ขณะที่หายป่วยกลับบ้าน 9,213 ราย รวมหายป่วยสะสม 2,096,504 ราย (ตั้งแต่ 1 มกราคม 2565) โดยมีผู้ป่วยกำลังรักษา 73,333 ราย และเสียชีวิต 54 รายทั้งนี้จำนวนผู้ป่วยปอดอักเสบ รักษาตัวอยู่ในโรงพยาบาล 1,276 ราย  เฉลี่ยจังหวัดละ 17 ราย อัตราครองเตียง ร้อยละ16.8
ส่วนการให้บริการวัคซีนโควิด - 19 ของประเทศไทย มียอดการได้รับวัคซีนสะสม 28 ก.พ. 2564 - 13 พ.ค. 2565) รวม 135,505,082 โดส ใน 77 จังหวัด ดังนี้ จำนวนผู้ได้รับวัคซีน เข็มที่ 1 สะสม  56,505,480 ราย จำนวนผู้ได้รับวัคซีน เข็มที่ 2 สะสม  51,930,825 ราย จำนวนผู้ได้รับวัคซีน เข็มที่ 3 สะสม  24,081,948 ราย และจำนวนผู้ได้รับวัคซีน เข็มที่ 4 สะสม  2,986,775 ราย
_________

ที่มา : https://www.thaigov.go.th/news/contents/details/54570