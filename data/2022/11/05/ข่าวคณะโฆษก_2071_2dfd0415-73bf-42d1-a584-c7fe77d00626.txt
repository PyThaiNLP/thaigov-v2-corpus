รัฐบาลไทย-ข่าวทำเนียบรัฐบาล-รัฐบาลเตรียมจัดงานสโมสรสันนิบาต เฉลิมพระเกียรติพระบาทสมเด็จพระเจ้าอยู่หัว เนื่องในโอกาสเฉลิมพระชนมพรรษา 28 กรกฎาคม 2565 ในวันศุกร์ที่ 29 กรกฎาคม 2565 ณ ทำเนียบรัฐบาล


วันพฤหัสบดีที่ 28 กรกฎาคม 2565
พิมพ์
รัฐบาลเตรียมจัดงานสโมสรสันนิบาต เฉลิมพระเกียรติพระบาทสมเด็จพระเจ้าอยู่หัว เนื่องในโอกาสเฉลิมพระชนมพรรษา 28 กรกฎาคม 2565 ในวันศุกร์ที่ 29 กรกฎาคม 2565 ณ ทำเนียบรัฐบาล
รัฐบาลเตรียมจัดงานสโมสรสันนิบาตเฉลิมพระเกียรติพระบาทสมเด็จพระเจ้าอยู่หัว เนื่องในโอกาสเฉลิมพระชนมพรรษา 28 กรกฎาคม 2565 ในวันศุกร์ที่ 29 กรกฎาคม 2565 ณ ทำเนียบรัฐบาล
วันที่ 28 กรกฎาคม 2565 นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า ด้วย สมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี จะเสด็จพระราชดำเนินทรงเป็นประธานในงานสโมสรสันนิบาตเฉลิมพระเกียรติพระบาทสมเด็จพระเจ้าอยู่หัว เนื่องในโอกาสเฉลิมพระชนมพรรษา 28 กรกฎาคม 2565 ซึ่งรัฐบาลจัดขึ้นเพื่อเฉลิมพระเกียรติพระบาทสมเด็จพระเจ้าอยู่หัว ในวันศุกร์ที่ 29 กรกฎาคม 2565 เวลา 19.00 น. ณ ตึกสันติไมตรี ทำเนียบรัฐบาล ในการนี้ พลเอก ประยุทธ์ จันทร์โอชา นายกรัฐมนตรี พร้อมด้วยนางนราพร จันทร์โอชา ภริยา และนายดิสทัต โหตระกิตย์ เลขาธิการนายกรัฐมนตรี จะเฝ้าฯ รับเสด็จ โดยนายกรัฐมนตรีจะกราบบังคมทูลเชิญเสด็จฯ กล่าวถวายพระพรชัยมงคลพระบาทสมเด็จพระเจ้าอยู่หัว และทูลเกล้าฯ ถวายสูจิบัตร
นายธนกรกล่าวว่า รัฐบาลได้เชิญพระราชวงศ์ คณะองคมนตรี คณะรัฐมนตรี อดีตนายกรัฐมนตรี ประธาน/รองประธานองค์กรตามรัฐธรรมนูญ หัวหน้าส่วนราชการองค์กรตามรัฐธรรมนูญ ประธานคณะกรรมาธิการสามัญ สภาผู้แทนราษฎร ผู้นำฝ่ายค้านในสภาผู้แทนราษฎร ประธานคณะกรรมาธิการสามัญ วุฒิสภา หัวหน้าส่วนราชการระดับกระทรวงหรือเทียบเท่า ผู้ว่าราชการกรุงเทพมหานคร ข้าราชการทหาร ข้าราชการตำรวจ ข้าราชการการเมือง ข้าราชการประจำ คณะบดีคณะทูต เอกอัครราชทูตอาวุโสประจำภูมิภาคต่าง ๆ เลขาธิการ ESCAP ประธานสภาหอการค้าแห่งประเทศไทย ประธานสภาอุตสาหกรรมแห่งประเทศไทย ประธานสมาคมธนาคารไทย ประธานสมาคมผู้สื่อข่าวต่างประเทศ พร้อมคู่สมรส เข้าร่วมในงานสโมสรสันนิบาตฯ ด้วย
ทั้งนี้ ในงานสโมสรสันนิบาตฯ รัฐบาลได้ติดตั้งซุ้มเฉลิมพระเกียรติพระบาทสมเด็จพระเจ้าอยู่หัว ซึ่งออกแบบโดยศิลปินผู้ออกแบบจากสำนักช่างสิบหมู่ กรมศิลปากร กระทรวงวัฒนธรรม เป็นซุ้มประดับพระบรมฉายาลักษณ์พระบาทสมเด็จพระเจ้าอยู่หัวฉลองพระองค์เต็มยศ มีลักษณะเป็นซุ้มทรงสี่เหลี่ยมประดับอยู่บนระเบียงอาคาร ด้วยรูปแบบงานสถาปัตยกรรมไทย ด้านบนของซุ้มมีการย่อมุมทั้งสองด้าน ยอดซุ้มเป็นทรงหน้าจั่ว ซุ้มประดับด้วยตราสัญลักษณ์ประจำพระองค์ ว.ป.ร. พระบรมฉายาลักษณ์พระบาทสมเด็จพระเจ้าอยู่หัวฉลองพระองค์เต็มยศ อยู่ในกรอบแกะสลักด้วยลายกระหนกเครือเถา บริเวณพื้นซุ้มทั้งหมดประดับด้วยลวดลายแกะสลักรูปดอกไม้ อันมีความหมายถึง การร่วมถวายพระพรชัยมงคลจากเทวดาบนสวรรค์ด้วยดอกไม้สวรรค์ กรอบซุ้มเป็นบัวลูกฟัก ประดับด้วยลายดอกไม้เหนือขอบซุ้มด้านบนทั้งซ้ายและขวา แกะสลักลายดอกพุดตาน ซึ่งเป็นดอกไม้มงคล หมายถึงความเจริญรุ่งเรือง ใต้ระเบียงประดับด้วยกรอบอักษรคำว่า “ทรงพระเจริญ” ฐานฉากด้านล่างประดับด้วยลายราชวัตร และประดับด้วยแท่นฐานสิงห์ย่อเก็จตั้งเครื่องถวายราชสักการะ ประกอบด้วยพานพุ่มเงินพุ่มทอง พานดอกไม้ธูปเทียนแพ เพื่อปวงพสกนิกรร่วมใจกันถวายพระพรชัยมงคลแด่พระบาทสมเด็จพระเจ้าอยู่หัว
“สำหรับการจัดงานสโมสรสันนิบาตเฉลิมพระเกียรติพระบาทสมเด็จพระเจ้าอยู่หัว เนื่องในโอกาสเฉลิมพระชนมพรรษา 28 กรกฎาคม 2565 จะมีการถ่ายทอดผ่านโทรทัศน์รวมการเฉพาะกิจแห่งประเทศไทย และสถานีวิทยุกระจายเสียงแห่งประเทศไทย กรมประชาสัมพันธ์ รัฐบาลจึงขอเชิญชวนพสกนิกรชาวไทยทุกหมู่เหล่าได้ร่วมกันเฉลิมพระเกียรติและถวายพระพรชัยมงคลแด่พระบาทสมเด็จพระเจ้าอยู่หัว ขอให้ทรงพระเจริญ พระชนมายุยิ่งยืนนาน เนื่องในโอกาสเฉลิมพระชนมพรรษา 28 กรกฎาคม 2565 โดยพร้อมเพรียงกัน” นายธนกร กล่าว

ที่มา : https://www.thaigov.go.th/news/contents/details/57363