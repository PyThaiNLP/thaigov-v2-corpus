รัฐบาลไทย-ข่าวทำเนียบรัฐบาล-​โฆษกรัฐบาลเผย "นายกฯ" เตือน อย่าซื้อยารักษาโควิด-19 ในตลาดมืดกินเอง มั่นใจระบบสาธารณสุขไทยมีเวชภัณฑ์เพียงพอดูแลประชาชน ขอกลุ่มเสี่ยง 608 เร่งเข้ารับการฉีดวัคซีนเข็มกระตุ้น


วันจันทร์ที่ 11 กรกฎาคม 2565
พิมพ์
​โฆษกรัฐบาลเผย "นายกฯ" เตือน อย่าซื้อยารักษาโควิด-19 ในตลาดมืดกินเอง มั่นใจระบบสาธารณสุขไทยมีเวชภัณฑ์เพียงพอดูแลประชาชน ขอกลุ่มเสี่ยง 608 เร่งเข้ารับการฉีดวัคซีนเข็มกระตุ้น
​โฆษกรัฐบาลเผย "นายกฯ" เตือน อย่าซื้อยารักษาโควิด-19 ในตลาดมืดกินเอง มั่นใจระบบสาธารณสุขไทยมีเวชภัณฑ์เพียงพอดูแลประชาชน ขอกลุ่มเสี่ยง 608 เร่งเข้ารับการฉีดวัคซีนเข็มกระตุ้น
วันนี้ (11 กรกฎาคม 2565) นายธนกร วังบุญคงชนะ โฆษกประจำสำนักนายกรัฐมนตรี เปิดเผยรายงานผู้ป่วยติดเชื้อโควิด-19 พบผู้ติดเชื้อรายใหม่ในประเทศ จำนวน 1,811 ราย ไม่มีผู้ป่วยติดเชื้อจากต่างประเทศ ทำให้มียอดผู้ป่วยสะสม 2,323,419 ราย (ตั้งแต่ 1 มกราคม 2565) หายป่วยกลับบ้าน 2,268 ราย หายป่วยสะสม 2,323,425 ราย (ตั้งแต่ 1 มกราคม 2565) จำนวนผู้ป่วยกำลังรักษา 24,076 ราย โดยมีจำนวนผู้ป่วยปอดอักเสบรักษาตัวอยู่ในโรงพยาบาล 786 ราย และเสียชีวิต 24  ราย อย่างไรก็ตาม ขณะนี้พบว่า สถานการณ์ยอดผู้ป่วยปอดอักเสบเริ่มมีแนวโน้มเพิ่มขึ้น ซึ่งอาจทำให้มีผู้ป่วยอาการรุนแรงเพิ่มตามสัดส่วนไปด้วย จึงขอความร่วมมือให้กลุ่มเสี่ยง 608 เข้ารับวัคซีนเข็มกระตุ้น โดยเฉพาะผู้สูงอายุ ซึ่งอาจยังมีความเชื่อที่ผิดว่าแม้ฉีดวัคซีนหลายเข็มแต่ยังติดเชื้อทำให้ไม่มารับวัคซีน แต่ต้องย้ำว่าวัคซีนเข็มกระตุ้นจะช่วยลดความรุนแรงของโรคได้ ควบคู่กับการปฏิบัติตนตามมาตรการป้องกันตัวเอง 2U คือ universal prevention และ universal vaccination ด้วย
โฆษกประจำสำนักนายกรัฐมนตรี ยังกล่าวว่า มีการรายงานว่า ขณะนี้พบเกิดกระแสมีการโฆษณา แอบอ้างขายยา รักษาอาการป่วยโรคโควิด-19 ในตลาดมืดหรือการจำหน่ายนอกระบบที่ผิดกฎหมาย เช่น โมลนูพิราเวียร์ (Molnupiravir) ขอประชาชนอย่าหลงเชื่อซื้อยามารับประทานด้วยตัวเองโดยไม่อยู่ภายใต้คำแนะนำของแพทย์ ซึ่งมีความน่ากังวลว่าการใช้ยาโดยไม่มีแพทย์สั่งอาจจะเกิดอันตรายต่อผู้ใช้ ทั้งการใช้ยาที่มากเกินขนาดและอาจทำให้เกิดการดื้อยา หรือทำให้เกิดเชื้อสายพันธุ์ใหม่ ๆ
“พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหมมีความเป็นห่วงและฝากเตือนประชาชน อย่าซื้อยานอกระบบจากตลาดมืดหรือทางออนไลน์มารับประทานเอง เนื่องจากมีความเสี่ยงไม่ปลอดภัย หากติดเชื้อโควิด-19ขอให้เข้าสู่การรักษาตามระบบเพื่อความปลอดภัย เพราะการกินยาโดยไม่ได้อยู่ในความดูแลของแพทย์อาจทำให้เกิดอันตราย โดยแพทย์จะประเมินอาการผู้ป่วยเพื่อสั่งจ่ายยาตามแนวทางเวชปฏิบัติทางการแพทย์ ไม่ว่าจะเป็นฟ้าทะลายโจร ฟาวิพิราเวียร์ โมลนูพิราเวียร์ หรือแพ็กซ์โลวิด นายกรัฐมนตรียังยืนยันว่าระบบสาธารณสุขไทยมีเวชภัณฑ์เพียงพอสำหรับดูแลประชาชน” นายธนกร กล่าว

ที่มา : https://www.thaigov.go.th/news/contents/details/56757