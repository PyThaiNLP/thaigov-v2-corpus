รัฐบาลไทย-ข่าวทำเนียบรัฐบาล-ดีอีเอส เตือนข่าวปลอมกรุงไทยส่ง SMS ให้ลงทะเบียนรับสิทธิ์ โครงการคนละครึ่ง เฟส 4


วันอังคารที่ 28 ธันวาคม 2564
ดีอีเอส เตือนข่าวปลอมกรุงไทยส่ง SMS ให้ลงทะเบียนรับสิทธิ์ โครงการคนละครึ่ง เฟส 4
ดีอีเอส เตือนข่าวปลอมกรุงไทยส่ง SMS ให้ลงทะเบียนรับสิทธิ์ โครงการคนละครึ่ง เฟส 4
นางสาวนพวรรณ หัวใจมั่น โฆษกกระทรวงดิจิทัลเพื่อเศรษฐกิจและสังคมฝ่ายการเมือง (ดีอีเอส) กล่าวว่า  ตามที่มีการเผยแพร่ข้อมูล เกี่ยวกับประเด็นเรื่อง กรุงไทยส่ง SMS ให้ลงทะเบียนรับสิทธิ์ โครงการคนละครึ่ง เฟส 4 ทางศูนย์ต่อต้านข่าวปลอมได้ดำเนินการตรวจสอบข้อเท็จจริงโดยธนาคารกรุงไทย พบว่าประเด็นดังกล่าวนั้น เป็นข้อมูลเท็จ  ทางธนาคารกรุงไทย ได้ตรวจสอบและชี้แจงว่า ข้อความดังกล่าวเป็นการกระทำของมิจฉาชีพที่แอบอ้างโครงการคนละครึ่ง ส่ง SMS หลอกขอข้อมูลส่วนตัว โดยส่ง Link ปลอม ให้กรอกข้อมูลเพื่อยืนยันตัวตน และนำไปทุจริตโอนเงินออกจากบัญชีลูกค้า ซึ่งธนาคารกรุงไทยไม่มีนโยบายขอข้อมูลส่วนตัว ข้อมูลทางการเงิน และข้อมูลบัตรเดบิต ของประชาชนโดยการส่ง SMS แต่อย่างใด  จึงขอให้ประชาชนระมัดระวังในการให้ข้อมูลส่วนตัวและข้อมูลสำคัญทางการเงินที่ไม่ควรเปิดเผย เช่น เลขบัตรประชาชน รหัสหลังบัตร เลขหน้าบัตรเดบิต 16 หลัก วันหมดอายุ รหัส Pin เลข CVV 3 ตัว และรหัส OTP หากในกรณีที่ประชาชนหลงให้ข้อมูลไปแล้ว สามารถแจ้งไปยัง ธนาคารกรุงไทยContact Center โทร. 02 111 1111 หรือ ตำรวจในพื้นที่เพื่อแจ้งความดำเนินคดี และสายด่วน ศูนย์ปราบปรามอาชญากรรมทางเทคโนโลยีสารสนเทศ สำนักงานตำรวจแห่งชาติ (ศปอส.ตร.) โทร. 1155, 1599 และ สายด่วน ปปง. โทร. 1710
ดังนั้นขอให้ประชาชนอย่าหลงเชื่อข้อมูลดังกล่าว และขอความร่วมมือไม่ส่ง หรือแชร์ข้อมูลดังกล่าวต่อในช่องทางสื่อสังคมออนไลน์ต่างๆ  นอกจากนี้ประชาชนสามารถติดตามและแจ้งเบาะแสข่าวปลอม ได้ผ่านช่องทางต่างๆของศูนย์ต่อต้านข่าวปลอม ดังนี้ ไลน์ @antifakenewscenter  เว็บไซต์ https://www.antifakenewscenter.com/ ทวิตเตอร์ https://twitter.com/AFNCThailand และช่องทางโทรศัพท์โทรสายด่วน GCC 1111 ต่อ 87
************

ที่มา : https://www.thaigov.go.th/news/contents/details/49996