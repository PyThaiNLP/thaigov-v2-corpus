รัฐบาลไทย-ข่าวทำเนียบรัฐบาล-คำกล่าว พลเอก ประยุทธ์ จันทร์โอชา นายกรัฐมนตรี ในพิธีเปิด “โครงการก่อสร้างนิคมอุตสาหกรรม Smart Park” วันพฤหัสบดีที่ 31 มีนาคม 2565 (ผ่านระบบออนไลน์)


วันพฤหัสบดีที่ 31 มีนาคม 2565
พิมพ์
คำกล่าว พลเอก ประยุทธ์ จันทร์โอชา นายกรัฐมนตรี ในพิธีเปิด “โครงการก่อสร้างนิคมอุตสาหกรรม Smart Park” วันพฤหัสบดีที่ 31 มีนาคม 2565 (ผ่านระบบออนไลน์)
คำกล่าว พลเอก ประยุทธ์ จันทร์โอชา นายกรัฐมนตรี ในพิธีเปิด “โครงการก่อสร้างนิคมอุตสาหกรรม Smart Park” วันพฤหัสบดีที่ 31 มีนาคม 2565 (ผ่านระบบออนไลน์)
รัฐมนตรีว่าการกระทรวงอุตสาหกรรม
ปลัดกระทรวงอุตสาหกรรม
ผู้บริหารหน่วยงานภาครัฐ ภาคเอกชน
และผู้มีเกียรติทุกท่าน
· ผมรู้สึกยินดีและเป็นเกียรติอย่างยิ่ง ที่ได้มาเป็นประธานในพิธีเปิด “โครงการก่อสร้างนิคมอุตสาหกรรม Smart Park” ในวันนี้ ซึ่งเป็นส่วนหนึ่งของโครงการในเขตพัฒนาพิเศษภาคตะวันออก หรือ EEC ซึ่งมุ่งหวังร่วมกันให้เกิดการกระตุ้น และพัฒนาเศรษฐกิจของประเทศไทย ขับเคลื่อนประเทสไทยไปสู่ประเทศที่มีรายได้สูงในอนาคตโดยเร็วที่สุด
· การดำเนินงานโครงการนิคมอุตสาหกรรมสมาร์ทปาร์ค ถือเป็นอีกหนึ่งโครงการภายใต้นโยบาย Thailand 4.0 การพัฒนานิคมอุตสาหกรรมในพื้นที่เขตเศรษฐกิจภาคตะวันออก หรือEEC ซึ่งรัฐบาลให้ความสำคัญมาอย่างต่อเนื่อง เพื่อเป็นกลไกที่สำคัญในการขับเคลื่อนเศรษฐกิจของประเทศ รองรับการพัฒนากลุ่มอุตสาหกรรมเป้าหมาย (New S-Curve) ที่มีนวัตกรรม หรือการใช้เทคโนโลยีขั้นสูงในการผลิต อันจะก่อให้เกิดการขยายตัวในการลงทุนในอุตสาหกรรมต่อเนื่องประเภทอื่น ๆ ในพื้นที่ EEC ต่อไป
· ทั้งนี้ หากโครงการดังกล่าวสำเร็จลุล่วง จะก่อให้เกิดประโยชน์ในพื้นที่ ทั้งการเป็นพื้นที่รองรับการลงทุนอุตสาหกรรมของประเทศโดยเฉพาะกลุ่ม S-Curve ตลอดจนมีส่วนในการพัฒนาพื้นที่และท้องถิ่น ให้เกิดการจ้างงาน สร้างเศรษฐกิจชุมชน เพิ่มรายได้แก่พี่น้องประชาชนในพื้นที่
· ที่ผ่านมารัฐบาลได้ดำเนินการขับเคลื่อนโครงการในเขตพัฒนาพิเศษภาคตะวันออกมาอย่างต่อเนื่อง โดยเฉพาะการดำเนินการพัฒนาโครงสร้างพื้นฐานหลัก ทั้งรถไฟความเร็วสูง สนามบินอู่ตะเภา ท่าเรืออุตสาหกรรมมาบตาพุด และท่าเรือแหลมฉบัง ซึ่งถือเป็นโครงสร้างพื้นฐานสำคัญของ EEC ที่จะช่วยเสริมความเข้มแข็งเศรษฐกิจ สังคม และยกระดับความเป็นอยู่ของประชาชนให้ดีขึ้น ตลอดจนช่วยยกระดับพื้นที่เศรษฐกิจภาคตะวันออกให้เป็นเขตเศรษฐกิจชั้นนำของภูมิภาคได้อย่างมีประสิทธิภาพ โดยขณะนี้ โครงการต่าง ๆ ของ EEC มีความก้าวหน้าแล้วเสร็จตามแผนเป็นที่น่าพอใจ
·  ผมขอเน้นย้ำอีกครั้ง โดยขอให้ทุกภาคส่วนร่วมกันผลักดันและส่งเสริมการพัฒนาโครงการต่าง ๆ ที่เป็นประโยชน์ต่อภาคธุรกิจ ภาคอุตสาหกรรม และประชาชนคนไทยในทุกด้าน เพื่อทำให้ EEC และประเทศไทยเป็นจุดหมายไม่เพียงแต่สำหรับนักลงทุน แต่รวมไปถึงนักท่องเที่ยวจากทั่วโลก ที่กำลังจะเดินทางเข้ามาประเทศไทยเพิ่มขึ้น ซึ่งจะเป็นฟันเฟืองสำคัญในการสร้างความเข้มแข็งเศรษฐกิจไทยอย่างยั่งยืน
· อย่างไรก็ตาม การดำเนินโครงการต่าง ๆ ต้องคำนึงถึงความเชื่อมโยงในทุกมิติ และสร้างสมดุลในทุกด้านอย่างครอบคลุม ทั้งการส่งเสริมการใช้เทคโนโลยีดิจิทัลและนวัตกรรมมาขับเคลื่อนการทำงาน การดำเนินธุรกิจอย่างมีความรับผิดชอบ คำนึงถึงสิ่งแวดล้อม ตามแนวคิดเศรษฐกิจชีวภาพ-เศรษฐกิจหมุนเวียน-เศรษฐกิจสีเขียว หรือ BCG Economy คำนึงถึงเรื่องพลังงานสะอาดและการอยู่ร่วมกับชุมชน การพัฒนาเศรษฐกิจและอุตสาหกรรมต้องพัฒนาควบคู่กันกับความเป็นอยู่ของประชาชนและเป็นไปอย่างยั่งยืน
· สุดท้ายนี้ ผมขอขอบคุณทุกภาคส่วน ที่เป็นกลไกสำคัญที่จะร่วมกันผลักดันโครงการฯ ดังกล่าว ให้ประสบผลสำเร็จ “สร้างประโยชน์ให้ประเทศและประชาชน” ผมมั่นใจเป็นอย่างยิ่งว่า พิธีในวันนี้ จะเป็นจุดเริ่มต้นที่ดีของความสำเร็จที่จะเกิดขึ้นในอนาคต และจะเป็นแรงผลักดันสำคัญต่อการพัฒนาประเทศให้เกิดความมั่นคง มั่งคั่ง ยั่งยืนต่อไป
· บัดนี้ ได้เวลาอันสมควรแล้ว ผมขอเปิด “โครงการก่อสร้างนิคมอุตสาหกรรม Smart Park” อย่างเป็นทางการ ณ บัดนี้
ขอบคุณครับ

ที่มา : https://www.thaigov.go.th/news/contents/details/53150