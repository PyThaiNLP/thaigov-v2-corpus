รัฐบาลไทย-ข่าวทำเนียบรัฐบาล-รมช.ประภัตร นำทีมกระทรวงเกษตรฯ เปิดงานพิธีมอบโค ในโครงการธนาคารโค - กระบือ เพื่อเกษตรกร ตามพระราชดำริ จังหวัดขอนแก่น


วันเสาร์ที่ 18 ธันวาคม 2564
รมช.ประภัตร นำทีมกระทรวงเกษตรฯ เปิดงานพิธีมอบโค ในโครงการธนาคารโค - กระบือ เพื่อเกษตรกร ตามพระราชดำริ จังหวัดขอนแก่น
รมช.ประภัตร นำทีมกระทรวงเกษตรฯ เปิดงานพิธีมอบโค ในโครงการธนาคารโค - กระบือ เพื่อเกษตรกร ตามพระราชดำริ จังหวัดขอนแก่น พร้อมเสนอทางเลือก "โครงการสานฝันสร้างอาชีพ" มุ่งสร้างรายได้ครัวเรือนเกษตรกร
นายประภัตร โพธสุธน รัฐมนตรีช่วยว่าการกระทรวงเกษตรและสหกรณ์ เป็นประธานในพิธีมอบโค ในโครงการธนาคารโค - กระบือ เพื่อเกษตรกร ตามพระราชดำริ และมอบเวชภัณฑ์ฟื้นฟูสุขภาพสัตว์ ณ วัดโนนสูง บ้านแห้ว ตำบลบ้านโนน อำเภอซำสูง จังหวัดขอนแก่น โดยมีนายสุรเดช สมิเปรม รองอธิบดีกรมปศุสัตว์ นางสาวเสาวลักษณ์ ศุภกมลเสนีย์ รองเลขาธิการสำนักงานมาตรฐานสินค้าเกษตรและอาหารแห่งชาติ (มกอช.) นายสมศักดิ์ จังตระกุล ผู้ว่าราชการจังหวัดขอนแก่น ตลอดจนหัวหน้าส่วนราชการกระทรวงเกษตรและสหกรณ์ ผู้นำภาคประชาชน และเกษตรกรเข้าร่วม
รมช.ประภัตร กล่าวว่า โครงการธนาคารโค - กระบือ เพื่อเกษตรกร ตามพระราชดำริ เกิดขึ้นจากพระมหากรุณาธิคุณ พระบาทสมเด็จพระปรเมนทรรามาธิบดีศรีสินทรมหาวชิราลงกรณ พระวชิรเกล้าเจ้าอยู่หัวที่ทรงพระราชทานมอบโค ให้แก่เกษตรกร เพื่อช่วยเหลือเกษตรกรที่ยากจน ให้มีโคเป็นของตนเอง และขยายผลให้กับเกษตรกรข้างเคียงเป็นปัจจัยในการประกอบอาชีพเกษตรกรรม เพิ่มผลผลิตทางการเกษตรทำให้เกษตรกรมีรายได้และมีความเป็นอยู่ที่ดีขึ้น ได้มูลโคเป็นปุ๋ยคอก ได้โคเป็นทรัพย์สินของตนเองเป็นการเพิ่มรายได้ ลดรายจ่าย รวมถึงเป็นการสนับสนุนให้เกษตรกรมีส่วนร่วมในการรวมกลุ่ม สร้างความเข้มแข็งให้กับชุมชน
ทั้งนี้ จังหวัดขอนแก่นมีเกษตรกรที่เข้าร่วมโครงการธนาคารโค - กระบือ เพื่อเกษตรกร ตามพระราชดำริ26 อำเภอ จำนวน 3,425 ราย จำนวนโค - กระบือ ที่เกษตรกรได้ทำสัญญายืมกับกรมปศุสัตว์ จำนวน3,461 ตัว โดยการมอบโคในครั้งนี้ เป็นการมอบให้แก่เกษตรกรตำบลคำแมด ตำบลบ้านโนน ตำบลห้วยเตย และตำบลคูคำ อำเภอซำสูง จังหวัดขอนแก่น จำนวนทั้งสิ้น 35 ราย จำนวนโค 35 ตัว เวชภัณฑ์ฟื้นฟูสุขภาพสัตว์ จำนวน 35 ชุด หญ้าอาหารสัตว์พระราชทาน จำนวน 200 ฟ่อน และยังได้มอบไข่ไก่ให้กับประชาชนที่มาร่วมงาน จำนวน 1,000 แผง
นอกจากนี้ รมช.ประภัตรยังได้แนะนำ"โครงการสานฝันสร้างอาชีพ ยกระดับรายได้เกษตรกร" และกำชับให้ส่วนราชการกระทรวงเกษตรฯ ในพื้นที่จังหวัดขอนแก่น เร่งทำประชาสัมพันธ์โครงการ และสนับสนุนเกษตรกรเข้าร่วมโครงการ โดยโครงการดังกล่าวฯ เป็นความร่วมมือระหว่างกระทรวงเกษตรฯ ร่วมมือกับธนาคารเพื่อการเกษตรและสหกรณ์การเกษตร (ธ.ก.ส.) โดย ธ.ก.ส จะปล่อยสินเชื่อให้เป็นทุนหมุนเวียนแก่เกษตรกร สำหรับใช้ประกอบอาชีพการเกษตรเน้นอาชีพที่มีตลาดรองรับ โดยกระทรวงเกษตรฯ จะช่วยหาตลาดให้ มีการประกันราคารับซื้อผลผลิต สามารถสร้างรายได้ในระยะสั้น 4-6 เดือนซึ่งธ.ก.ส. ได้รับการอนุมัติวงเงินกว่า 30,000 ล้านบาท ปล่อยกู้เป็นรายบุคคล หนี้เสียสามารถกู้ได้สามารถใช้บุคคลรวม 3 คน หรือหลักทรัพย์ค้ำประกันได้ โดยจะปล่อยกู้สูงสุดรายละ 100,000 บาท/1-3 ปี อัตราดอกเบี้ยร้อยละ 4 และปีที่ 4 - 5 ดอกเบี้ยตามปกติของธนาคาร

ที่มา : https://www.thaigov.go.th/news/contents/details/49615