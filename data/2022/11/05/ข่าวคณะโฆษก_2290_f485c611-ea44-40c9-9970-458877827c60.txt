รัฐบาลไทย-ข่าวทำเนียบรัฐบาล-หน่วยงานรัฐนำร่องผนึกกำลังแก้หนี้ SME ด้อยคุณภาพเรื้อรัง เงินต้นรวม 8 พันล้านบาท


วันจันทร์ที่ 29 สิงหาคม 2565
พิมพ์
หน่วยงานรัฐนำร่องผนึกกำลังแก้หนี้ SME ด้อยคุณภาพเรื้อรัง เงินต้นรวม 8 พันล้านบาท
หน่วยงานรัฐนำร่องผนึกกำลังแก้หนี้ SME ด้อยคุณภาพเรื้อรัง เงินต้นรวม 8 พันล้านบาท
วันที่ 29 สิงหาคม 2565 นางสาวรัชดา ธนาดิเรก รองโฆษกประจำสำนักนายกรัฐมนตรี เปิดเผยว่า ตามนโยบายรัฐบาลที่มุ่งส่งเสริมและดูแลผู้ประกอบการเอสเอ็มอีให้เข้าถึงสภาพคล่อง และที่มีปัญหาหนี้ด้อยคุณภาพ (NPLs)ให้ฟื้นกลับมาเดินหน้าทางธุรกิจต่อได้ ทางธนาคารพัฒนาวิสาหกิจขนาดกลางและขนาดย่อมแห่งประเทศไทย (ธพว.) หรือ SME D Bank และ บริษัท บริหารสินทรัพย์สุขุมวิท จำกัด (บสส.) หรือ SAM ได้ลงนามบันทึกความเข้าใจเพื่อความร่วมมือทางธุรกิจในรูปแบบหน่วยงานรัฐกับหน่วยงานรัฐ (G To G) เป้าหมายเพื่อช่วยเหลือและแก้ปัญหาให้ผู้ประกอบการเอสเอ็มอีกลุ่มหนี้ด้อยคุณภาพ ให้สามารถกลับมาพลิกฟื้น อยู่รอด และเติบโตอย่างมีคุณภาพ ซึ่งจะเป็นประโยชน์ต่อภาพรวมเศรษฐกิจของประเทศต่อไป
นางสาวรัชดา กล่าวด้วยว่า ความร่วมมือดังกล่าว ถือเป็นเป็นครั้งแรกของภาครัฐที่ร่วมบูรณาการให้ความช่วยเหลือผู้ประกอบการที่เป็นหนี้อย่างยาวนาน โดยจะนำร่องช่วยกลุ่มหนี้ด้อยคุณภาพที่มีหลักประกันที่เกิดขึ้นก่อนปี 2558 เงินต้นรวม ประมาณ 8,000 ล้านบาท และเมื่อผู้ประกอบการเอสเอ็มอีผ่านกระบวนการแก้ปัญหาต่าง ๆ จาก บสส. แล้ว ทาง ธพว. พร้อมต่อยอดผ่านกระบวนการด้านการเงิน และการพัฒนา ในโครงการไม่ทิ้งใครไว้ข้างหลัง เช่น การปรับโครงสร้างหนี้ ลดวงเงินผ่อนชำระเหมาะสมกับความสามารถในการชำระหนี้  และเติมทุนใหม่เสริมสภาพคล่อง นำไปใช้บริหารจัดการธุรกิจ ซื้อวัตถุดิบ เพิ่มกำลังการผลิต หรือสร้างมาตรฐาน เป็นต้น
“รัฐบาลเชื่อมั่นในศักยภาพของเอสเอ็มอีไทย และตระหนักถึงความสำคัญของการเป็นกลไกขับเคลื่อนเศรษฐกิจ สำหรับเอสเอ็มอีที่ประสบปัญหาหนี้ด้อยคุณภาพมาเป็นเวลานาน หากได้รับโอกาสได้เจรจาปรับโครงสร้างหนี้ และการช่วยเหลือฟื้นฟูบนเงื่อนไขที่ผ่อนปรนอย่างเหมาะสม ผู้ประกอบการจะสามารถกลับมาเดินหน้าธุรกิจได้อีกครั้ง ซึ่งจะดีต่อการจ้างงานและการขยายตัวทางเศรษฐกิจในภาพรวมอย่างแน่นอน” นางสาวรัชดา กล่าว

ที่มา : https://www.thaigov.go.th/news/contents/details/58543