รัฐบาลไทย-ข่าวทำเนียบรัฐบาล-สามมูลนิธิ จับมือ ก.แรงงาน สร้างดิจิทัลแพลตฟอร์ม ส่งเสริมคนพิการมีอาชีพ มีงานทำ


วันศุกร์ที่ 4 มีนาคม 2565
พิมพ์
สามมูลนิธิ จับมือ ก.แรงงาน สร้างดิจิทัลแพลตฟอร์ม ส่งเสริมคนพิการมีอาชีพ มีงานทำ
สามมูลนิธิ จับมือ ก.แรงงาน สร้างดิจิทัลแพลตฟอร์ม ส่งเสริมคนพิการมีอาชีพ มีงานทำ
เมื่อวันที่ 3 มีนาคม 2565 นายสุชาติ ชมกลิ่น รัฐมนตรีว่าการกระทรวงแรงงาน ให้การต้อนรับนางฐนิวรรณ กุลมงคล นายกสมาคมภัตตาคารไทยในฐานะที่ปรึกษาด้านกิจกรรมส่งเสริมสังคม บริษัท ยิบอินซอย จำกัด นางมรกต ยิบอินซอย กรรมการผู้จัดการใหญ่และประธานเจ้าหน้าที่บริหาร บริษัท ยิบอินซอย จำกัด ประธานกรรมการมูลนิธิสัจธรรม และมูลนิธิภาณี ยิบอินซอย นายสุภรธรรม มงคลสวัสดิ์ เลขาธิการมูลนิธิพระมหาไถ่เพื่อการพัฒนาคนพิการ และคณะในโอกาสเข้าพบเพื่อนำเสนอโครงการชุมชนคนพิการดิจิทัล (Nina Ability Platform) และหารือขอสนับสนุนเชื่อมโยงข้อมูลการฝึกอาชีพและการมีงานทำของกระทรวงแรงงาน ณ ห้องจัตุมงคล ชั้น 6 อาคารกระทรวงแรงงาน โดยมี นายสุทธิ สุโกศล ประจำสำนักเลขาธิการนายกรัฐมนตรี ปฏิบัติหน้าที่ประจำกระทรวงแรงงาน นางเธียรรัตน์ นะวะมะวัฒน์ โฆษกกระทรวงแรงงาน (ฝ่ายการเมือง) นายวรรณรัตน์ ศรีสุขใส รองปลัดกระทรวงแรงงาน นายประทีป ทรงลำยอง อธิบดีกรมพัฒนาฝีมือแรงงาน พร้อมด้วยผู้บริหารระดับสูงกระทรวงแรงงาน เข้าร่วมในครั้งนี้ด้วย สำหรับโครงการดังกล่าวมูลนิธิสัจธรรม มูลนิธิภาณี ยิบอินซอย ร่วมกับวิทยาลัยเทคโนโลยีพระมหาไถ่ พัทยา ดำเนินการในปี 2565 มีวัตถุประสงค์เพื่อพัฒนาซอฟต์แวร์ระบบฐานข้อมูลคนพิการ ออกแบบด้วย AI ให้สอดคล้องต่อการใช้งานกับคนพิการทุกประเภท เพื่อยกระดับการให้บริการที่รวดเร็วมีประสิทธิภาพ ทั้งในเรื่องการส่งเสริมและพัฒนาคุณภาพชีวิตคนพิการ รวมถึงส่งเสริมอาชีพการมีงานทำของคนพิการ
นายสุชาติ กล่าวว่า กระทรวงแรงงาน มีความพร้อมที่จะร่วมมือกับมูลนิธิดังกล่าวในการทำงานร่วมกัน ตามระเบียบปฏิบัติที่ถูกต้อง โดยเฉพาะการเชื่อมโยงฐานข้อมูลระบบบริการจัดหางานตำแหน่งงานว่างเพื่อคนพิการ การแนะแนวอาชีพและจับคู่ตำแหน่งงาน รวมทั้งหลักสูตรการฝึกอาชีพออนไลน์ ซึ่งจะเกิดประโยชน์แก่คนพิการ เพื่อสนองต่อนโยบายรัฐบาล ซึ่งท่านพล.อ.ประยุทธ์ จันทร์โอชา นายกรัฐมนตรี ได้ให้ความสำคัญในการให้แต่ละหน่วยงานสร้างโอกาสและความเสมอภาคทางสังคม ขจัดความเหลื่อมล้ำ โดยเฉพาะคนพิการ และประชาชนในกลุ่มเปราะบาง เพื่อให้มีหลักประกันทางสังคม ยกระดับคุณภาพชีวิตของประชาชนกลุ่มเปราะบาง ให้มีคุณภาพชีวิตที่ดีขึ้น สามารถพึ่งพาตนเอง และทำประโยชน์แก่ครอบครัว ชุมชนตลอดจนสังคมได้
“ผมอยากเห็นคนพิการได้มีอาชีพ มีงานทำ มีรายได้และเข้าถึงสิทธิประโยชน์ต่าง ๆ เมื่อเขามีงานทำ เขาจะได้แสดงศักยภาพของตัวเองอย่างเต็มกำลัง และสังคมได้เห็นคุณค่า สิ่งใดที่กระทรวงแรงงานทำได้ตามระเบียบปฏิบัติที่ถูกต้อง เรายินดีจะสนับสนุนเพื่อให้เกิดประโยชน์แก่คนพิการสูงสุด ซึ่งกรมการจัดหางานและกรมพัฒนาฝีมือแรงงานจะได้ประสานความร่วมมือดำเนินการในส่วนที่เกี่ยวข้องต่อไป” นายสุชาติ กล่าวในท้ายสุด
+++++++++++++++++++
กองเผยแพร่และประชาสัมพันธ์
4 มีนาคม 2565

ที่มา : https://www.thaigov.go.th/news/contents/details/52183