รัฐบาลไทย-ข่าวทำเนียบรัฐบาล-ผู้บริหาร ข้าราชการ บุคลากร สธ. วางพวงมาลาถวายราชสักการะพระบรมราชชนก เนื่องในวันมหิดล


วันศุกร์ที่ 24 กันยายน 2564
ผู้บริหาร ข้าราชการ บุคลากร สธ. วางพวงมาลาถวายราชสักการะพระบรมราชชนก เนื่องในวันมหิดล
ผู้บริหาร ข้าราชการ บุคลากรกระทรวงสาธารณสุข วางพวงมาลาถวายราชสักการะสมเด็จพระมหิตลาธิเบศร อดุลยเดชวิกรม พระบรมราชชนก และสมเด็จพระศรีนครินทราบรมราชชนนี เนื่องในวันมหิดล
พร้อมรวมพลังชาวสาธารณสุขฉีดวัคซีนโควิด 19 ให้ประชาชน 1 ล้านเข็ม เพื่อถวายเป็นพระราชกุศลและน้อมรำลึกพระมหากรุณาธิคุณ ด้านการแพทย์การสาธารณสุขต่อปวงชนชาวไทย
วันนี้ (24 กันยายน 2564) ณ  บริเวณลานพระราชานุสาวรีย์ฯ กระทรวงสาธารณสุข นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข พร้อมด้วย ดร.สาธิต ปิตุเตชะ รัฐมนตรีช่วยว่าการกระทรวงสาธารณสุข, นายแพทย์เกียรติภูมิ วงศ์รจิต ปลัดกระทรวงสาธารณสุข นำคณะผู้บริหาร วางพวงมาลาถวายราชสักการะสมเด็จพระมหิตลาธิเบศร อดุลยเดชวิกรม พระบรมราชชนกและสมเด็จพระศรีนครินทราบรมราชชนนี บนแท่นฐานเดียวกัน และกล่าวถวายสดุดี เนื่องในวันมหิดล 24 กันยายน ซึ่งเป็นวันคล้ายวันสวรรคตของสมเด็จพระมหิตลาธิเบศร อดุลยเดชวิกรม พระบรมราชชนก โดยในปีนี้จัดในรูปแบบ New Normal
นายอนุทิน กล่าวว่า ผู้บริหาร ข้าราชการ และบุคลากรสังกัดกระทรวงสาธารณสุข น้อมรำลึกถึงพระมหากรุณาธิคุณ  ของสมเด็จพระมหิตลาธิเบศร อดุลยเดชวิกรม พระบรมราชชนก “พระบิดาแห่งการแพทย์แผนปัจจุบัน” และสมเด็จพระศรีนครินทราบรมราชชนนี  “พระมารดาแห่งการสาธารณสุขไทย” ที่ทรงมีคุณูปการอันใหญ่หลวงต่อปวงชนชาวไทยอย่างหาที่สุดมิได้ ทรงพระปรีชาญาณหยั่งเห็นการณ์ไกลว่า ความเจริญรุ่งเรืองของประเทศและความผาสุกของพสกนิกร มีความเกี่ยวโยงสัมพันธ์กับสุขภาพ จึงทรงทุ่มเทพระวรกาย พระสติปัญญา และทรัพย์สินส่วนพระองค์ ทรงวางรากฐานการพัฒนาบุคลากรด้านการแพทย์ การสาธารณสุข และการพยาบาล และทรงเป็นต้นแบบในการนำความรู้มาใช้จริง ดังพระราชดำรัสที่ว่า “ความสำเร็จที่แท้ มิใช่อยู่ที่การเรียนรู้เท่านั้น แต่อยู่ที่ความสามารถในการประยุกต์ใช้ความรู้นั้นให้เกิดประโยชน์แก่มวลมนุษยชาติ” พระองค์ทรงมุ่งมั่นปฏิบัติพระราชกรณียกิจเพื่อประโยชน์ต่อผู้อื่น ทรงเสริมสร้างความอยู่ดีมีสุขให้กับประชาราษฎร์ โดยไม่เลือกฐานะ
ชาวกระทรวงสาธารณสุข ให้คำมั่นว่าจะสร้างสรรค์งานด้านการแพทย์และการสาธารณสุขให้เกิดประโยชน์สูงสุดแก่ประเทศชาติและประชาชน ดำเนินรอยตามเบื้องพระยุคลบาท และสืบสานพระราชปณิธานของทั้งสองพระองค์สืบไป โดยในวันนี้ จะรวมพลังชาวสาธารณสุขฉีดวัคซีนโควิด 19 ทั้งเข็มที่ 1, 2 และ 3 ให้ประชาชนพร้อมกันทั่วประเทศ ตั้งเป้าหมาย 1 ล้านเข็ม เพื่อถวายเป็นพระราชกุศลและเป็นการสร้างภูมิคุ้มกันโรคโควิด 19 ให้กับประชาชน ลดอาการรุนแรงของโรค ลดอัตราการเสียชีวิต ขับเคลื่อนให้การดำเนินการฉีดวัคซีนของประเทศเป็นไปตามเป้าหมายที่วางไว้
จากนั้น นายอนุทิน พร้อมด้วยปลัดกระทรวงสาธารณสุขได้เดินทางไปเปิดการรณรงค์ฉีดวัคซีนโควิด 19 จำนวน 1 ล้านคน เพื่ออุทิศถวายแด่สมเด็จพระมหิตลาธิเบศร อดุลยเดชวิกรม พระบรมราชชนก เนื่องในวันมหิดล 24 กันยายน 2564 ที่ห้างสรรพสินค้า Central West Gate โดยนัดหมายประชาชนเข้ารับการฉีดวัคซีนแอสตร้าเซนเนก้า จำนวนทั้งสิ้น 12,454 คน แบ่งเป็นเข็มที่ 2 จำนวน 11,954 คน และเข็มที่ 3 จำนวน 500 คน ส่วน ดร.สาธิต ปิตุเตชะ รัฐมนตรีช่วยว่าการกระทรวงสาธารณสุข พร้อมด้วย นายแพทย์สมศักดิ์ อรรฆศิลป์ อธิบดีกรมการแพทย์ ตรวจเยี่ยมการฉีดวัคซีนโควิด 19 ที่ศูนย์ฉีดวัคซีนกลางบางซื่อ โดยนัดหมายผู้รับการฉีดวัคซีนรวม 30,000 คน แบ่งเป็นเข็ม 1 และ 2 จำนวน 15,000 คน และเข็ม 3 อีก 15,000 คน
**********************************  24 กันยายน 2564

ที่มา : https://www.thaigov.go.th/news/contents/details/46164