รัฐบาลไทย-ข่าวทำเนียบรัฐบาล-ปลัด สธ. มอบแนวคิดผลิตแพทย์รุ่นใหม่ เป็นนักคิด นักวางแผน เชื่อมโยงระบบสาธารณสุข


วันศุกร์ที่ 17 มิถุนายน 2565
ปลัด สธ. มอบแนวคิดผลิตแพทย์รุ่นใหม่ เป็นนักคิด นักวางแผน เชื่อมโยงระบบสาธารณสุข
ปลัดกระทรวงสาธารณสุข มอบแนวคิดผู้บริหารคณะแพทยศาสตร์ และศูนย์แพทยศาสตร์ศึกษาชั้นคลินิกของสถาบันต่างๆ ทั่วประเทศ ในการอบรมหลักสูตร “การพัฒนาผู้บริหารสถาบันผลิตแพทย์แห่งประเทศไทยรุ่นที่ 21”
ปลัดกระทรวงสาธารณสุข มอบแนวคิดผู้บริหารคณะแพทยศาสตร์ และศูนย์แพทยศาสตร์ศึกษาชั้นคลินิกของสถาบันต่างๆ ทั่วประเทศ ในการอบรมหลักสูตร “การพัฒนาผู้บริหารสถาบันผลิตแพทย์แห่งประเทศไทยรุ่นที่ 21” ให้ผลิตแพทย์รุ่นใหม่ที่เป็นนักคิด นักวางแผน เชื่อมโยงกับระบบสาธารณสุข เพื่อให้เกิดการพัฒนางานที่มีคุณภาพและประสิทธิภาพ
วันนี้ (17 มิถุนายน 2565) ที คณะแพทยศาสตร์ จุฬาลงกรณ์มหาวิทยาลัย กรุงเทพมหานคร นพ.เกียรติภูมิ วงศ์รจิต ปลัดกระทรวงสาธารณสุข บรรยายพิเศษหัวข้อ นโยบายสาธารณสุขและการส่งเสริมและพัฒนาบุคลากรทางการแพทย์ ในการฝึกอบรมหลักสูตร “การพัฒนาผู้บริหารสถาบันผลิตแพทย์แห่งประเทศไทย รุ่นที่ 21” โดยมี ผู้บริหารคณะแพทยศาสตร์ และศูนย์แพทยศาสตร์ศึกษาชั้นคลินิกสถาบันต่างๆ ทั่วประเทศ เข้าร่วมอบรมรวม 40 คน
นพ.เกียรติภูมิ กล่าวว่า ระบบสาธารณสุขในสภาพสังคมปัจจุบันมีความท้าทายหลายด้าน ได้แก่ 1) การเป็นสังคมผู้สูงวัย ซึ่งต้องปรับระบบบริการทางด้านการแพทย์ให้สามารถเข้าถึงได้สะดวก 2) ความเป็นวิถีคนเมือง3)ความเหลื่อมล้ำทางสังคม 4)ภาวะโรคร้อน ภัยพิบัติ และความเสี่ยงโรคอุบัติใหม่ ซึ่งต้องเตรียมพร้อมรองรับ5)สถานการณ์โรคโควิด 19 ซึ่งระบบบริการ สถานพยาบาล ต้องปรับตัวในการดูแลรักษาผู้ป่วย รวมถึงการป้องกันโรค และ 6)ความก้าวหน้าทางเทคโนโลยี ซึ่งกระทรวงสาธารณสุขมีระบบฐานข้อมูลประชาชนจำนวนมาก เช่น ระบบหมอพร้อม ที่มีฐานข้อมูลประชาชนในกว่า 31 ล้านคน สามารถนำมาใช้ให้เกิดประโยชน์ด้านการแพทย์และสาธารณสุขและสุขภาพประชาชนได้
นพ.เกียรติภูมิ กล่าวต่อว่า สำหรับนโยบายและแผนงานด้านการแพทย์และสาธารณสุข ในปี 2565 ที่สำคัญคือ พัฒนาระบบปฐมภูมิที่เข้มแข็ง ด้วยระบบ 3 หมอ และพัฒนาศักยภาพ รพ.สต., ระบบเศรษฐกิจสุขภาพ โดยเพิ่มมูลค่านวัตกรรมผลิตภัณฑ์ บริการสุขภาพสู่การเป็นศูนย์กลางสุขภาพนานาชาติ สมุนไพรกัญชา กัญชง, สุขภาพดีวิถีใหม่เพื่ออยู่ร่วมกับโควิด 19, ระบบบริการก้าวหน้า, การดูแลสุขภาพผู้สูงอายุแบบองค์รวม, ส่งเสริมธรรมาภิบาลและการเป็นองค์กรแห่งความสุข
ในส่วนของการสร้างบุคลากรทางการแพทย์รุ่นใหม่ ต้องผลักดันให้เข้าใจในยุทธศาสตร์ด้านสังคม และด้านสาธารณสุขในภาพรวมทั้งระบบ และเป็นไปในทิศทางเดียวกัน รวมถึงส่งเสริมและพัฒนาให้มีวิธีคิดภายใต้หลักเหตุผล มีการตั้งคำถาม หาความรู้เพิ่มเติม วิเคราะห์ สังเคราะห์และบูรณาการความคิด ให้เชื่อมโยงกับระบบสาธารณสุขเพื่อทดแทนบุคลากรเดิม ที่สำคัญ ขอให้ผู้บริหารยึดหลัก CPR คือ C (Create) : เป็นนักคิดที่ดี, P (Positive) : มองโลกในแง่บวก มองหาโอกาสมากกว่าอุปสรรค และ R (Response Social) : ทำทุกอย่างเพื่อสังคมและประเทศชาติ โดยเฉพาะในยุคที่โลกมีความเปลี่ยนแปลง เพื่อให้เกิดการพัฒนางานที่มีคุณภาพและประสิทธิภาพต่อไป
******************************************* 17 มิถุนายน 2565

ที่มา : https://www.thaigov.go.th/news/contents/details/55836