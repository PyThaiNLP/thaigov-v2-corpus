รัฐบาลไทย-ข่าวทำเนียบรัฐบาล-กรมทางหลวงรายงานความคืบหน้าโครงการวงแหวนรอบเมืองโคราช คืบหน้าแล้วกว่า 85%


วันจันทร์ที่ 25 กรกฎาคม 2565
กรมทางหลวงรายงานความคืบหน้าโครงการวงแหวนรอบเมืองโคราช คืบหน้าแล้วกว่า 85%
คาดแล้วเสร็จปี 2566 ช่วยแบ่งเบาการจราจรบนถนนมิตรภาพ
นายสราวุธ ทรงศิวิไล อธิบดีกรมทางหลวง กระทรวงคมนาคม เปิดเผยว่า สำนักก่อสร้างทางที่ 2 กรมทางหลวง (ทล.) ได้ดำเนินการก่อสร้างโครงการก่อสร้างทางหลวงหมายเลข 290 ถนนวงแหวนรอบเมืองนครราชสีมา ระยะทางทั้งหมด 110 กิโลเมตร ใกล้แล้วเสร็จ โดยมีความคืบหน้าแล้วร้อยละ 85  โดยที่ผ่านมา ทล. ได้เปิดให้ใช้เส้นทางวงแหวนด้านใต้บางส่วน ระยะทางรวม 29.22 กิโลเมตร ตามนโยบายของนายศักดิ์สยาม ชิดชอบ รัฐมนตรีว่าการกระทรวงคมนาคม ที่ต้องการบูรณาการพัฒนาด้านคมนาคมและระบบโลจิสติกส์ของภาคตะวันออกเฉียงเหนือ
โครงการก่อสร้างถนนวงแหวนรอบเมืองนครราชสีมา อยู่ในพื้นที่อำเภอปักธงชัย อำเภอเมืองนครราชสีมา และอำเภอโชคชัย จังหวัดนครราชสีมา รูปแบบเป็นถนนวงแหวนรอบเมืองที่มีขนาดใหญ่ และมีระยะทางยาวที่สุดในเขตพื้นที่ต่างจังหวัด ซึ่งถือเป็นถนนวงแหวนที่มีระยะทางยาวเป็นอันดับที่ 2 ของประเทศไทย รองมาจากถนนวงแหวนรอบนอกกรุงเทพฯ (ถนนกาญจนาภิเษก) จุดเริ่มต้นจากทางหลวงหมายเลข 2 (ถนนมิตรภาพ) ที่ กม. 126 บริเวณตำบลนากลาง อำเภอสูงเนิน ไปบรรจบทางหลวงแผ่นดินหมายเลข 304 (ถนนราชสีมา - กบินทร์บุรี) บริเวณตำบลไชยมงคล อำเภอเมืองนครราชสีมา โดยแบ่งการก่อสร้างออกเป็น 11 ตอน ได้แก่ ทิศเหนือ 4 ตอน (ระยะทางประมาณ 48 กิโลเมตร) ก่อสร้างแล้วเสร็จ 2 ตอน ที่เหลืออีก 2 ตอนอยู่ระหว่างดำเนินการก่อสร้าง และทิศใต้ 7 ตอน (ระยะทางประมาณ 62 กิโลเมตร) ก่อสร้างแล้วเสร็จ 2 ตอน ส่วนที่เหลืออีก 5 ตอน อยู่ระหว่างดำเนินการก่อสร้าง โดยตลอดแนวที่ถนนตัดผ่านนั้น พื้นที่ส่วนใหญ่เป็นที่ราบและพื้นที่เกษตรกรรม ทั้งนี้ ในปี 2549 ทล. ได้เริ่มก่อสร้างถนนวงแหวนรอบเมืองขึ้น เนื่องจากเป็นโครงการขนาดใหญ่จึงมีการแบ่งงานก่อสร้างออกเป็นช่วง ๆ เริ่มตั้งแต่ ทางหลวงหมายเลข 205 - ทางหลวงหมายเลข 224 ปัจจุบันยังเหลือการก่อสร้างอีกประมาณ 30 กิโลเมตร คิดเป็นร้อยละ 15 จากงบประมาณรวม 12,429 ล้านบาท  ซึ่งคาดว่าจะแล้วเสร็จทั้งโครงการปี 2566
เมื่อดำเนินการก่อสร้างแล้วเสร็จ โครงการนี้จะเป็นเส้นทางที่สามารถระบายการจราจรที่คับคั่งบริเวณตัวเมืองนครราชสีมา รวมทั้งอำนวยความสะดวกให้ผู้ใช้เส้นทางและประชาชนในพื้นที่โดยรอบ ส่งเสริมศักยภาพทางด้านการคมนาคม การค้า การขนส่ง โดยรวมของภาคตะวันออกเฉียงเหนือ และสามารถรองรับการขยายตัวของผังเมืองรวมในอนาคต
นอกจากนี้ ทล. ขอความร่วมมือประชาชนผู้ใช้ทางปฏิบัติตามมาตรการ “ชีวิตวิถีใหม่ ขับขี่อย่างปลอดภัย ไร้อุบัติเหตุ” ขับขี่ด้วยความระมัดระวังเพื่อความปลอดภัยของตัวท่านและผู้ร่วมทาง สามารถสอบถามเส้นทางการเดินทางได้ที่สายด่วนกรมทางหลวง โทร. 1586 (โทรฟรีทุกเครือข่ายตลอด 24 ชั่วโมง)

ที่มา : https://www.thaigov.go.th/news/contents/details/57217