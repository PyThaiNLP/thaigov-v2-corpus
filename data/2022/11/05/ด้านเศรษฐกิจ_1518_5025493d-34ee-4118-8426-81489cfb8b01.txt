รัฐบาลไทย-ข่าวทำเนียบรัฐบาล-รฟม. กำชับผู้รับจ้างขุดลอกท่อระบายน้ำและลำรางในแนวก่อสร้างรถไฟฟ้า บนถนนถนนรามคำแหง


วันพฤหัสบดีที่ 28 ตุลาคม 2564
รฟม. กำชับผู้รับจ้างขุดลอกท่อระบายน้ำและลำรางในแนวก่อสร้างรถไฟฟ้า บนถนนถนนรามคำแหง
เพื่อเพิ่มประสิทธิภาพการระบายน้ำ โครงการรถไฟฟ้าสายสีส้ม ช่วงศูนย์วัฒนธรรมแห่งประเทศไทย – มีนบุรี (สุวินทวงศ์)
การรถไฟฟ้าขนส่งมวลชนแห่งประเทศไทย (รฟม.) กระทรวงคมนาคม ในฐานะหน่วยงานที่รับผิดชอบดำเนินการก่อสร้างโครงการรถไฟฟ้าสายสีส้ม ช่วงศูนย์วัฒนธรรมแห่งประเทศไทย – มีนบุรี (สุวินทวงศ์) ได้ติดตามและกำชับให้ผู้รับจ้างก่อสร้างงานโยธาทุกสัญญา เฝ้าระวังปัญหาน้ำท่วมพื้นที่ก่อสร้างรถไฟฟ้าตลอดแนวถนนรามคำแหงโดยกำชับให้ผู้รับจ้าง ฯ ดำเนินการลอกท่อระบายน้ำและลำรางสาธารณะตลอดแนวเส้นทางโครงการฯ  โดย บริษัท ยูนิค เอ็นจิเนียริ่ง แอนด์ คอนสตรัคชั่น จำกัด (มหาชน) ผู้รับจ้างก่อสร้างโครงสร้างทางวิ่งและสถานียกระดับ สัญญาที่ 4 ช่วงคลองบ้านม้า - สุวินทวงศ์ ได้ดำเนินการขุดลอกลำรางสาธารณะบริเวณถนนรามคำแหงทั้งฝั่งขาเข้า และฝั่งขาออกในพื้นที่เขตสะพานสูง  บริเวณซอยรามคำแหง 110-112  ซอยรามคำแหง 129/4 ซอยรามคำแหง 141 ซอยรามคำแหง 144 ซอยรามคำแหง 158 และซอยรามคำแหง 161/2 เพื่อป้องกันเศษวัสดุอุดตันในแนวก่อสร้างรถไฟฟ้า เพิ่มประสิทธิภาพการระบายน้ำ และบรรเทาปัญหาน้ำท่วมขังบนถนรามคำแหง
ทั้งนี้ รฟม. ได้เน้นย้ำให้ที่ปรึกษาโครงการ กำกับดูแลให้ผู้รับจ้างฯ ลอกท่อระบายน้ำตามแนวก่อสร้างรถไฟฟ้าอย่างต่อเนื่องทุกๆ 3 เดือน และเฝ้าระวังสถานการณ์ พร้อมจัดเตรียมเจ้าหน้าที่และเครื่องสูบน้ำ เพื่อช่วยเหลือและอำนวยความสะดวกให้แก่ประชาชน  ตามนโยบายด้านความรับผิดชอบต่อสังคมในการให้ความสำคัญแก่ประชาชนและชุมชนตามแนวสายทางโครงการรถไฟฟ้าซึ่งอาจจะได้รับผลกระทบจากการดำเนินงานก่อสร้างโครงการฯ ติดตามข้อมูลข่าวสารโครงการรถไฟฟ้าสายสีส้มฯ ได้ที่เฟซบุ๊กแฟนเพจ โครงการรถไฟฟ้าสายสีส้ม เว็บไซต์โครงการ www.mrta-orangelineeast.com และ Line Official : @OrangeLine

ที่มา : https://www.thaigov.go.th/news/contents/details/47515