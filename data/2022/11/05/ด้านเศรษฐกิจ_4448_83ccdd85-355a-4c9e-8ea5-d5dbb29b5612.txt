รัฐบาลไทย-ข่าวทำเนียบรัฐบาล-กรมทางหลวง ระดมกำลังเร่งแก้ไขทางเบี่ยงงานก่อสร้างสะพานห้วยน้ำย่า ทล.2216 โคกมน - กกกะทอน จ.เพชรบูรณ์ แล้วเสร็จ


วันศุกร์ที่ 15 กรกฎาคม 2565
กรมทางหลวง ระดมกำลังเร่งแก้ไขทางเบี่ยงงานก่อสร้างสะพานห้วยน้ำย่า ทล.2216 โคกมน - กกกะทอน จ.เพชรบูรณ์ แล้วเสร็จ
รถขนาดเล็กสามารถผ่านได้
นายสราวุธ ทรงศิวิไล อธิบดีกรมทางหลวง กระทรวงคมนาคม เปิดเผยว่า นายศักดิ์สยาม ชิดชอบ รัฐมนตรีว่าการกระทรวงคมนาคม มีความห่วงใยตในการเดินทางของประชาชน จึงมอบให้ กรมทางหลวง (ทล.) เร่งดำเนินการซ่อมแซมทางเบี่ยงงานก่อสร้างสะพานห้วยน้ำย่าบนทางหลวงหมายเลข 2216 ตอนโคกมน - กกกะทอน ที่ กม. 85+560 ต.ศิลา อ.หล่มเก่า จ.เพชรบูรณ์ ซึ่งได้รับผลกระทบจากสถานการณ์ฝนตกหนักต่อเนื่องหลายวัน ประกอบกับน้ำป่าไหลหลาก และกระแสน้ำได้กัดเซาะทางเบี่ยงขาดมีความกว้าง 10 เมตร เมื่อวันที่ 13 กรกฎาคม 2565 ที่ผ่านมา ส่งผลให้ประชาชนผู้ใช้ทางไม่สามารถสัญจรผ่านได้
ขณะนี้ ทล. โดยแขวงทางหลวงเพชรบูรณ์ที่ 1 ได้ดำเนินการนำเครื่องจักรเข้าซ่อมแซมทางเบี่ยงแล้วเสร็จ ในช่วงเช้าของวันนี้ (15 กรกฎาคม 2565) สามารถเปิดการจราจรให้รถขนาดเล็กสามารถผ่านได้ สำหรับรถขนาดใหญ่ขอให้ใช้เส้นทางเลี่ยงทางหลวงชนบท ทช.2012 บ้านตาดกลอย - หนองยาวแทน
ทั้งนี้ ทล. ได้สั่งการให้หน่วยในพื้นที่ได้ดำเนินการติดตั้งป้ายเตือน กรวยยางไฟ กระพริบเตือน พร้อมจัดเจ้าหน้าที่อำนวยความสะดวกและประชาสัมพันธ์เพื่ออำนวยความสะดวกปลอดภัยให้กับประชาชนผู้ใช้เส้นทาง และเน้นย้ำให้หน่วยงานเฝ้าระวังและติดตามสภาพอากาศและสถานการณ์น้ำอย่างต่อเนื่อง ซึ่งจากการคาดการณ์ของกรมอุตุนิยมวิทยาแจ้งว่า ยังคงมีฝนตกต่อเนื่องและมีฝนตกหนักบางแห่ง จึงขอให้เตรียมพร้อม 24 ชั่วโมง ตามแผนป้องกันและบรรเทาสาธารณภัยเพื่อบูรณาการให้ความช่วยเหลือและบรรเทาผลกระทบต่อประชาชนได้ทันสถานการณ์ เพื่ออำนวยความสะดวกและปลอดภัยให้กับประชาชนตามนโยบายของรัฐมนตรีว่าการกระทรวงคมนาคม
ทล. ขอให้ประชาชนผู้ใช้เส้นทางหลวงเดินทางด้วยความระมัดระวังเพื่อความปลอดภัย พร้อมปฏิบัติตามป้ายเตือน ป้ายแนะนำและคำแนะนำของเจ้าหน้าที่อย่างเคร่งครัด หากต้องการสอบถามสภาพเส้นทาง สภาพการจราจร หรือต้องการความช่วยเหลือสามารถติดต่อได้ที่สำนักงานทางหลวง แขวงทางหลวง หมวดทางหลวงในพื้นที่ และสายด่วนกรมทางหลวง 1586 (โทรฟรีทุกเครือข่ายตลอด 24 ชั่วโมง) และสามารถติดตามการรายงานสถานการณ์สภาพเส้นทางได้ที่ทวิตเตอร์ กรมทางหลวง @prdoh1

ที่มา : https://www.thaigov.go.th/news/contents/details/56899