รัฐบาลไทย-ข่าวทำเนียบรัฐบาล-รฟท. ร่วมแสดงความเสียใจและเป็นเจ้าภาพสวดพระอภิธรรมศพเจ้าหน้าที 2 ราย ที่ประสบอุบัติเหตุเสียชีวิต จากเหตุรถไฟชนกับรถบรรทุกพ่วง 18 ล้อในพื้นที่ จ.อุดรธานี พร้อมมอบเงินช่วยเหลือ


วันพฤหัสบดีที่ 3 กุมภาพันธ์ 2565
รฟท. ร่วมแสดงความเสียใจและเป็นเจ้าภาพสวดพระอภิธรรมศพเจ้าหน้าที 2 ราย ที่ประสบอุบัติเหตุเสียชีวิต จากเหตุรถไฟชนกับรถบรรทุกพ่วง 18 ล้อในพื้นที่ จ.อุดรธานี  พร้อมมอบเงินช่วยเหลือ
จากอุบัติเหตุขบวนรถเร็วที่ 134 หนองคาย-กรุงเทพ ชนกับรถบรรทุกพ่วง 18 ล้อ บริเวณจุดตัดเสมอระดับทางรถไฟ-รถยนต์ หลักกิโลเมตรที่ 564/6-7 อ.เมือง จ.อุดรธานี ส่งผลให้พนักงานเสียชีวิต  2 รายคือ นายวุฒิชัย เรืองอร่าม และนายเจนณรงค์ ชื่นช้อย
นายเอกรัช ศรีอาระยันพงษ์ ผู้อำนวยการศูนย์ประชาสัมพันธ์ การรถไฟแห่งประเทศไทย (รฟท.) กระทรวงคมนาคม เปิดเผยว่า 2 ก.พ. 2565 นายนิรุฒ มณีพันธ์ ผู้ว่า รฟท. ได้เดินทางไปร่วมแสดงความเสียใจกับครอบครัวและญาติผู้เสียชีวิต พร้อมเป็นประธานสวดพระอภิธรรมศพ นายวุฒิชัย เรืองอร่าม ณ วัดแก้วฟ้าจุฬามณี กรุงเทพมหานคร พร้อมทั้งส่งตัวแทนของ รฟท. เป็นประธานในพิธีสวดพระอภิธรรมศพ นายเจนณรงค์ ชื่นช้อย ที่บ้าน ต.หลุบเลา อ.ภูพาน จ.สกลนคร โดยมี รฟท. เป็นเจ้าภาพสวดพระอภิธรรม ซึ่งผู้ว่า รฟท. ได้มอบเงินช่วยเหลือส่วนตัวและเงินช่วยเหลือตามระเบียบของการรถไฟฯ ให้แก่ครอบครัวผู้เสียชีวิต ทั้ง 2 ราย
ทั้งนี้ รฟท. ขอแสดงความเสียใจอย่างสุดซึ่งต่อครอบครัวพนักงานขับรถและช่างเครื่องของ รฟท. ที่เสียชีวิตจากอุบัติเหตุครั้งนี้  และถือเป็นการสูญเสียบุคลากรอันมีค่าของ รฟท. ซึ่งหลังจากนี้ รฟท. ยืนยันจะดูแลและช่วยเหลือครอบครัวของผู้เสียชีวิตอย่างเต็มที่ และให้เจ้าหน้าที่ที่เกี่ยวข้องเร่งตรวจสอบหาสาเหตุการเกิดอุบัติเหตุในครั้งนี้ พร้อมกำชับให้พนักงานทุกคน เพิ่มความเข้มงวดกระบวนการทำงาน รวมถึงมาตรการต่างๆ เพื่อให้เกิดความปลอดภัยสูงสุดต่อพนักงานและประชาชนที่มาใช้บริการ
นอกจากนี้ ผู้ว่า รฟท. ได้มอบนโยบายในการรณรงค์ส่งเสริมให้ความรู้เกี่ยวกับกฎระเบียบจราจร แก่พี่น้องประชาชนที่สัญจรไปมาผ่านจุดตัดเสมอระดับทางรถไฟ - รถยนต์  ตลอดจนร่วมกับหน่วยงานที่เกี่ยวข้อง ในการแก้ปัญหาจุดตัดเสมอระดับทาง และปิดทางลักผ่านเพื่อลดการเกิดอุบัติเหตุ รวมถึงขอความร่วมมือให้ประชาชนปฏิบัติตามกฎระเบียบจราจรอย่างเคร่งครัด เพื่อให้เกิดความปลอดภัย โดยคำนึงถึงประโยชน์ต่อส่วนรวมเป็นสำคัญ

ที่มา : https://www.thaigov.go.th/news/contents/details/51192