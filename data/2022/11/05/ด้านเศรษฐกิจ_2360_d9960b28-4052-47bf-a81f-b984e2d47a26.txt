รัฐบาลไทย-ข่าวทำเนียบรัฐบาล-ออมสินช่วยเหลือลูกหนี้ถูกผลกระทบจากโควิด-19 ขยายเวลามาตรการพักชำระหนี้ตามความสมัครใจต่อเนื่องถึงมีนาคม 2565


วันพฤหัสบดีที่ 23 ธันวาคม 2564
พิมพ์
ออมสินช่วยเหลือลูกหนี้ถูกผลกระทบจากโควิด-19 ขยายเวลามาตรการพักชำระหนี้ตามความสมัครใจต่อเนื่องถึงมีนาคม 2565
ธ.ออมสินมีมาตรการช่วยเหลือลูกหนี้ที่อยู่ระหว่างผ่อนผันชำระหนี้ตามมาตรการให้ความช่วยเหลือในปี 2564 ที่ครบกำหนดผ่อนปรนชำระหนี้ในเดือน ธ.ค.2564 และยังไม่สามารถกลับมาชำระหนี้ตามเงื่อนไขสัญญากู้เดิมได้ ขยายระยะเวลาช่วยเหลือตามมาตรการต่อไปได้อีก 3 เดือน
นายวิทัย รัตนากร ผู้อำนวยการธนาคารออมสิน เปิดเผยว่า ตามที่ธนาคารได้ออกมาตรการพักชำระหนี้ตามความสมัครใจ เพื่อช่วยเหลือและลดภาระการผ่อนชำระหนี้รายเดือน รวมถึงบรรเทาปัญหาสภาพคล่องแก่ลูกหนี้สินเชื่อทุกประเภทของธนาคารที่ได้รับผลกระทบจากปัญหาการแพร่ระบาดของโควิด-19 มาอย่างต่อเนื่องตลอดปี 2564 แต่เนื่องปัจจุบันสถานการณ์การแพร่ระบาดของโควิด-19 ยังคงส่งผลกระทบต่อเศรษฐกิจ การดำเนินชีวิตของประชาชน และความสามารถในการผ่อนชำระหนี้ ธนาคารออมสินจึงมีมาตรการให้ความช่วยเหลือลูกหนี้ที่อยู่ระหว่างผ่อนผันการชำระหนี้ตามมาตรการให้ความช่วยเหลือในปี 2564 ที่ครบกำหนดผ่อนปรนการชำระหนี้ในเดือนธันวาคม 2564 และยังไม่สามารถกลับมาชำระหนี้ตามเงื่อนไขสัญญากู้เดิมได้ โดยธนาคารขยายระยะเวลาความช่วยเหลือตามมาตรการต่อไปได้อีก 3 เดือน หรือจนถึงเดือนมีนาคม 2565
ทั้งนี้ การขยายระยะเวลาการชำระหนี้ดังกล่าว ลูกหนี้จะต้องลงทะเบียนเพื่อแจ้งความประสงค์ขอเข้าร่วมมาตรการผ่านช่องทางเว็บไซต์ธนาคารออมสิน www.gsb.or.th หรือติดต่อที่สาขาธนาคารออมสินทั่วประเทศ และเพื่ออำนวยความสะดวกให้กับลูกหนี้ ธนาคารฯ จะส่ง SMS พร้อม Link ลงทะเบียน หรือส่งข้อความผ่านแอป MyMo ให้ลูกหนี้กลุ่มเป้าหมาย ลงทะเบียนแจ้งความประสงค์ขอเข้าร่วมมาตรการได้ตั้งแต่วันนี้ จนถึงวันที่ 30 ธันวาคม 2564

ที่มา : https://www.thaigov.go.th/news/contents/details/49810