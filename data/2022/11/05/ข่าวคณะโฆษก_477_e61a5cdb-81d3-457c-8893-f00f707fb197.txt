รัฐบาลไทย-ข่าวทำเนียบรัฐบาล-โฆษกรัฐบาลปลื้ม ดัชนีความเชื่อมั่นภาคอุตสาหกรรมปรับตัวสูงสุดในรอบ 5 เดือน สะท้อนผู้ประกอบการขานรับนโยบายเปิดประเทศ “นายกฯ” พร้อมหนุนภาคอุตสาหกรรมขับเคลื่อนเศรษฐกิจ


วันอังคารที่ 9 พฤศจิกายน 2564
พิมพ์
โฆษกรัฐบาลปลื้ม ดัชนีความเชื่อมั่นภาคอุตสาหกรรมปรับตัวสูงสุดในรอบ 5 เดือน สะท้อนผู้ประกอบการขานรับนโยบายเปิดประเทศ  “นายกฯ” พร้อมหนุนภาคอุตสาหกรรมขับเคลื่อนเศรษฐกิจ
โฆษกรัฐบาลปลื้มดัชนีความเชื่อมั่นภาคอุตสาหกรรมปรับตัวสูงสุดในรอบ 5 เดือน เพิ่มต่อเนื่อง 2 เดือนซ้อน สะท้อนผู้ประกอบการขานรับนโยบายเปิดประเทศ  “นายกฯ ” หนุนภาคอุตสาหกรรมขับเคลื่อนเศรษฐกิจ มอบหมาย พน. รง. พณ. อก. เร่งแก้ปัญหาต้นทุนแพงและขาดแคลนแรงงาน
โฆษกรัฐบาลปลื้ม ดัชนีความเชื่อมั่นภาคอุตสาหกรรมปรับตัว สูงสุดในรอบ 5 เดือน เพิ่มขึ้นต่อเนื่องติดต่อกัน 2 เดือนซ้อน  สะท้อนผู้ประกอบการขานรับนโยบายเปิดประเทศ  “นายก”พร้อมหนุนภาคอุตสาหกรรมขับเคลื่อนเศรษฐกิจ มอบหมายก.พลังงาน-ก.แรงงาน –ก.พาณิชย์-ก.อุตสาหกรรม เร่งแก้ปัญหาต้นทุนแพงและขาดแคลนแรงงานในภาคอุตสาหกรรม
วันนี้ 9 พ.ย. 64 นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า ผลการสำรวจดัชนีความเชื่อมั่นภาคอุตสาหกรรมในเดือนตุลาคม 2564 ปรับตัวในทิศทางที่ดีขึ้นมาอยู่ที่ระดับ 82.1 ปรับตัวเพิ่มขึ้นต่อเนื่องเป็นเดือนที่ 2 และสูงสุดในรอบ 5 เดือน ที่สำคัญเป็นการปรับตัวในทุกขนาดอุตสาหกรรมและทุกภูมิภาค สะท้อนความเชื่อมั่นในภาคอุตสาหกรรม โดยองค์ประกอบของดัชนีฯ เพิ่มขึ้นเกือบทุกหมวด ทั้งยอดคำสั่งซื้อโดยรวม ยอดขายโดยรวม ปริมาณการผลิตและผลประกอบการ ยกเว้นต้นทุนประกอบการ ประกอบกับมีปัจจัยสนับสนุน ได้แก่ สถานการณ์ระบาดของโควิด-19 ที่มีแนวโน้มดีขึ้น สัดส่วนจำนวนผู้ติดเชื้อรายวันลดลง จำนวนผู้ได้รับวัคซีนเพิ่มมากขึ้น มาตรการคลายมาตรการล็อกดาวน์ของรัฐ ทำให้กิจกรรมทางเศรษฐกิจทยอยฟื้นตัว ความต้องการสินค้าในประเทศและต่างประเทศขยายตัวต่อเนื่อง ทั้งสินค้าประเภทคงทนอาทิ ยานยนต์ ไฟฟ้าและอิเล็กทรอนิกส์ฯ เครื่องจักรกลและโลหะการ เป็นต้น และสินค้าประแภทไม่คงทน เช่น อาหารและยา นอกจากนี้ยังมีคำสั่งซื้อสินค้าล่วงหน้าในกลุ่มสินค้าอาหารและสินค้าแฟชั่น สำหรับเทศกาลปีใหม่ด้วย ผลักดันให้ปริมาณการผลิตเพิ่มขึ้น ขณะที่ มาตรการภาครัฐยังช่วยพยุงกำลังซื้อในประเทศ สอดคล้องกับรายงานดัชนีผลผลิตอุตสาหกรรมล่าสุดประจำเดือนกันยายน 2564 ของกระทรวงอุตสาหกรรม โดยภาพรวมดัชนีผลผลิตอุตสาหกรรม (MPI) ขยายตัวดีขึ้น อยู่ที่ระดับ 93.72 เพิ่มขึ้นร้อยละ 7.49 เมื่อเทียบกันกับเดือนก่อน โดย 9 เดือนแรกขยายตัวร้อยละ 6.10 โดยเฉพาะ ชิ้นส่วนและแผ่นวงจรอิเล็กทรอนิกส์ ขยายตัวเพิ่มขึ้นจากเดือนเดียวกันของปีก่อนร้อยละ 13.12  เหล็กและเหล็กกล้าขั้นมูลฐาน การผลิตขยายตัวเพิ่มขึ้นจากเดือนเดียวกันของปีก่อนร้อยละ 13.61 เครื่องปรับอากาศและชิ้นส่วน ขยายตัวเพิ่มขึ้นจากเดือนเดียวกันของปีก่อนร้อยละ 20.24 ผลิตภัณฑ์ยางอื่นๆ การผลิตขยายตัวเพิ่มขึ้นร้อยละ 11.32 เมื่อเปรียบเทียบกับเดือนเดียวกันของปีก่อน บุหรี่ ขยายตัวเพิ่มขึ้นจากเดือนเดียวกันของปีก่อนร้อยละ 71.29 จากการเร่งผลิตเพื่อรองรับคำสั่งซื้อจากตัวแทนจำหน่ายที่เพิ่มขึ้นมาก หลังรับข่าวการปรับโครงสร้างภาษียาสูบใหม่ที่บังคับใช้ตั้งแต่วันที่ 1ตุลาคม ที่ผ่านมา
โฆษกประจำสำนักนายกรัฐมนตรี กล่าวว่า พลเอกประยุทธ์ จันทร์โอชา นายกรัฐมนตรี และรัฐมนตรีว่าการกระทรวงกลาโหม พอใจภาพรวมความเชื่อมั่นอุตสาหกรรมไทยหลังรัฐบาลประกาศเปิดประเทศ โดยเฉพาะภาคอุตสาหกรรมที่สำคัญของไทย อาทิ อุตสาหกรรมยานยนต์ ไฟฟ้าและอิเล็กทรอนิกส์ฯ เครื่องจักรกลและโลหะการ ที่ดัชนีความเชื่อมั่นภาคอุตสาหกรรมปรับตัวเพิ่มขึ้นอย่างต่อเนื่อง นายกรัฐมนตรียังสนับสนุนภาคอุตสาหกรรมไทยให้เติบโตอย่างยั่งยืน เน้นสร้างการเติบโตบนคุณภาพชีวิตที่เป็นมิตรต่อสิ่งแวดล้อม โดยมอบหมายกรมโรงงานอุตสาหกรรม (กรอ.) จัดทำโครงการพัฒนาและยกระดับเมืองอุตสาหกรรมเชิงนิเวศที่เป็นมิตรกับสิ่งแวดล้อมสู่เมืองสิ่งแวดล้อมที่ยั่งยืน โดยตั้งเป้าภายในปี 2579 ประเทศไทยจะมีต้นแบบ “เมืองน่าอยู่ คู่อุตสาหกรรม” ไม่น้อยกว่า 40 พื้นที่ ใน 37 จังหวัดด้วย ที่ผ่านมา นายกรัฐมนตรียังได้รับทราบปัญหาและข้อห่วงใยของผู้ประกอบการ ทั้งปัญหาต้นทุนแพงจาก ราคาวัตถุดิบและพลังงานที่เพิ่มสูงขึ้น การขาดแคลนแรงงานในภาคอุตสาหกรรม ทำให้มีการลักลอบนำแรงงานเข้ามาอย่างผิดกฎหมาย ได้มอบหมายให้กระทรวงพลังงาน กระทรวงพาณิชย์ กระทรวงแรงงาน กระทรวงอุตสาหกรรม บูรณาการงานกับทุกหน่วยงานที่เกี่ยวข้อง เร่งช่วยเหลือแนวทางช่วยเหลือผู้ประกอบการ พร้อมกำชับให้ฝ่ายความมั่นคงเฝ้าระวังพื้นที่ชายแดนอย่างเข้มงวด เพื่อป้องกันไม่ให้เกิดการแพร่ระบาดของโควิด-19  ซึ่งจะกระทบต่อเศรษฐกิจและสังคมของไทยที่กำลังเดินหน้าไปด้วยดีขณะนี้
-------------------------------
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/47968