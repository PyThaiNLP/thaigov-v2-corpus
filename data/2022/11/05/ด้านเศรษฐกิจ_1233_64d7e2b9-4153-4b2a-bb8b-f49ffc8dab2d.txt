รัฐบาลไทย-ข่าวทำเนียบรัฐบาล-รัฐมนตรีเกษตรฯ ‘เฉลิมชัย’ ติดตามความคืบหน้าโครงการบรรเทาอุทกภัยเมืองอุบลราชธานี


วันศุกร์ที่ 8 ตุลาคม 2564
รัฐมนตรีเกษตรฯ ‘เฉลิมชัย’ ติดตามความคืบหน้าโครงการบรรเทาอุทกภัยเมืองอุบลราชธานี
รัฐมนตรีเกษตรฯ ‘เฉลิมชัย’ ติดตามความคืบหน้าโครงการบรรเทาอุทกภัยเมืองอุบลราชธานี หวังช่วยบรรเทาและลดผลกระทบจากปัญหาอุทกภัยและภัยแล้งในพื้นที่ลุ่มน้ำชีและลุ่มน้ำมูลตอนล่างในระยะยาว
ดร.เฉลิมชัย ศรีอ่อน รัฐมนตรีว่าการกระทรวงเกษตรและสหกรณ์ เปิดเผยภายหลังติดตามความคืบหน้าโครงการบรรเทาอุทกภัยเมืองอุบลราชธานี ณ หอประชุมโรงเรียนไร่ใต้ประชาคม ว่า จากสถานการณ์ในปี 2562 ที่จังหวัดอุบลราชธานีประสบปัญหาอุทกภัยจากอิทธิพลของพายุโพดุลและพายุคาจิกิ ทำให้ระดับน้ำในลำน้ำมูลเอ่อล้นตลิ่งเข้าท่วมพื้นที่เกษตรกรรมและที่อยู่อาศัยของชุมชนในหลายอำเภอ ประกอบกับในรอบหลายปีที่ผ่านมา เกิดน้ำท่วมบริเวณสองฝั่งแม่น้ำชีและแม่น้ำมูล ส่งผลกระทบต่อพื้นที่ อำเภอกันทรารมย์ จังหวัดศรีสะเกษ อำเภอเมืองอุบลราชธานี อำเภอวารินชำราบ และอำเภอพิบูลมังสาหาร จังหวัดอุบลราชธานี กระทรวงเกษตรฯ โดยกรมชลประทาน จึงได้วางแผนศึกษาแนวทางการแก้ไขและบรรเทาปัญหาอุทกภัยอย่างเป็นระบบและมีประสิทธิภาพ โดยพิจารณาถึงสภาพพื้นที่และระบบลำน้ำที่มีความเชื่อมโยงเกี่ยวข้องกับพื้นที่ลุ่มน้ำข้างเคียงและระบบลุ่มน้ำหลัก ทั้งนี้ ในช่วงเดือนธันวาคม 2563 - สิงหาคม 2564 กรมชลประทานได้ศึกษาและประชาสัมพันธ์ข้อมูลโครงการฯ พร้อมเปิดเวทีรับฟังความคิดเห็น ข้อเสนอแนะจากทุกภาคส่วน เพื่อเสริมสร้างการมีส่วนร่วมของประชาชนและทุกภาคส่วน และร่วมกัน บูรณาการแก้ไขปัญหาอุทกภัยและภัยแล้งในพื้นที่ให้ครอบคลุมทุกด้าน
สำหรับโครงการศึกษาความเหมาะสมเพื่อบรรเทาอุทกภัย จังหวัดอุบลราชธานี มีขอบเขตการศึกษาคลอบคลุมพื้นที่ 5 จังหวัด ในลุ่มน้ำชีตอนล่างและลุ่มน้ำมูลตอนล่าง ได้แก่ จังหวัดอุบลราชธานี ศรีสะเกษ ยโสธร อำนาจเจริญ และร้อยเอ็ด โดยการก่อสร้างคลองผันน้ำเลี่ยงเมืองอุบลราชธานี ซึ่งมีจุดรับน้ำ 2 ทาง คือ จุดรับน้ำที่ 1 จากห้วยขะยุง (เหนือเขื่อนหัวนา) และจุดรับน้ำที่ 2 จากแม่น้ำมูล (ท้ายเขื่อนหัวนา) จากนั้นจะระบายน้ำกลับลงสู่แม่น้ำมูลผ่านทางห้วยกว้าง ท้ายแก่งสะพือ รวมระยะทางคลองผันน้ำกว่า 96 กิโลเมตร สามารถระบายน้ำได้รวมกันประมาณ 1,200 ลบ.ม./วินาที
ปัจจุบันโครงการศึกษาฯ อยู่ในขั้นตอนของการศึกษาความเหมาะสม ความคุ้มค่า พร้อมทั้งสำรวจและออกแบบเบื้องต้นของโครงการฯ ทั้งนี้ หากโครงการศึกษาความเหมาะสมฯ แล้วเสร็จ จะได้ดำเนินการออกแบบรายละเอียด และดำเนินการชดเชยทรัพย์สินตามแนวคลองส่งน้ำ เพื่อเตรียมการก่อสร้างต่อไป คาดว่าจะใช้ระยะเวลาประมาณ 1 - 2 ปี และจะใช้ระยะเวลาในการดำเนินการก่อสร้างโครงการฯ ทั้งหมด ประมาณ 7 ปี หากโครงการฯ แล้วเสร็จทั้งหมด จะช่วยบรรเทาและลดผลกระทบจากปัญหาอุทกภัยและภัยแล้งในพื้นที่ลุ่มน้ำชีและลุ่มน้ำมูลตอนล่างได้ในระยะยาว
นอกจากนี้ รัฐมนตรีว่าการกระทรวงเกษตรและสหกรณ์ ได้เป็นผู้แทนในการมอบอาหารสัตว์พระราชทาน ได้แก่ 1) หญ้าเเห้ง จำนวน 5,000 กก. 2) อาหารTMR​ จำนวน 2,000 กก. 3) เเร่ธาตุก้อน จำนวน 200 ก้อน และ 4) ถุงยังชีพปศุสัตว์  จำนวน 50 ถุง รวมถึงมอบหัวเชื้อจุลินทรีย์บำบัดน้ำเสีย ให้กับเกษตรกรและประชาในพื้นที่

ที่มา : https://www.thaigov.go.th/news/contents/details/46746