รัฐบาลไทย-ข่าวทำเนียบรัฐบาล-รมช.สธ. Kick off กิจกรรม “ล้างตลาดทั่วไทย ไล่ COVID-19” จ.จันทบุรี ให้ตลาดเป็นพื้นที่ปลอดภัย ไม่แพร่เชื้อโควิด


วันศุกร์ที่ 25 มีนาคม 2565
รมช.สธ. Kick off กิจกรรม “ล้างตลาดทั่วไทย ไล่ COVID-19” จ.จันทบุรี ให้ตลาดเป็นพื้นที่ปลอดภัย ไม่แพร่เชื้อโควิด
รัฐมนตรีช่วยว่าการกระทรวงสาธารณสุข เปิดกิจกรรมรณรงค์ “ล้างตลาดทั่วไทย ไล่ COVID-19” เริ่มที่ตลาดเทศบางเมืองท่าใหม่ จ.จันทบุรี ยกระดับมาตรฐานด้านความสะอาดควบคู่กับความปลอดภัยจากการแพร่ระบาดของโรคโควิด 19
รัฐมนตรีช่วยว่าการกระทรวงสาธารณสุข เปิดกิจกรรมรณรงค์ “ล้างตลาดทั่วไทย ไล่ COVID-19” เริ่มที่ตลาดเทศบางเมืองท่าใหม่ จ.จันทบุรี ยกระดับมาตรฐานด้านความสะอาดควบคู่กับความปลอดภัยจากการแพร่ระบาดของโรคโควิด 19 ย้ำผู้ประกอบการ แผงค้า ประชาชน เข้มมาตรการ COVID Free Setting
วันนี้ (25 มีนาคม 2565) ที่ตลาดเทศบาลเมืองท่าใหม่ อำเภอท่าใหม่ จังหวัดจันทบุรี ดร.สาธิต ปิตุเตชะ รัฐมนตรีช่วยว่าการกระทรวงสาธารณสุข พร้อมด้วย นพ.ณรงค์ อภิกุลวณิช ผู้ตรวจราชการกระทรวงสาธารณสุข เขตสุขภาพที่ 6 และคณะผู้บริหาร เปิดกิจกรรมรณรงค์ “ล้างตลาดทั่วไทย ไล่ COVID-19” และกล่าวว่า ตลาดสดเป็นหนึ่งในสถานที่เสี่ยงเกิดการแพร่ระบาดของโรคโควิด 19 เนื่องจากมีคนรวมตัวกันจำนวนมาก มีการสัมผัสร่วมจากการจับจ่ายสินค้าหรือใช้บริการ กระทรวงสาธารณสุขจึงเน้นย้ำให้ผู้ประกอบการ แผงค้า รวมถึงประชาชน เข้มงวดการปฏิบัติตามมาตรการ COVID Free Setting เช่น จัดให้มีจุดเข้า-ออกทางเดียว จัดจุดล้างมือหรือเจลแอลกอฮอล์ที่เพียงพอ เว้นระยะห่างเพื่อลดความแออัด จัดระบบการสุขาภิบาลและอนามัยสิ่งแวดล้อม มีภาชนะรองรับขยะแบบมีฝาปิดมิดชิด ปรับสภาพแวดล้อมให้มีการระบายอากาศที่ดี ที่สำคัญ ต้องมีการล้างตลาดตามหลักสุขาภิบาลอย่างน้อยสัปดาห์ละครั้ง รวมถึงมีการประเมินตนเองผ่านแพลตฟอร์ม Thai Stop COVID ของกรมอนามัย ส่วนผู้บริโภคต้องคัดกรองอุณหภูมิก่อนเข้าตลาด สวมหน้ากากอนามัยตลอดเวลา ซึ่งการสำรวจการปฏิบัติตามมาตรการตลาดของกรมอนามัย ในเดือนมีนาคม 2565 จากประชาชนจำนวน 17,234 คน พบว่า มีพฤติกรรมการสวมหน้ากากอนามัยที่ถูกต้อง 83% ส่วนการสังเกตการณ์ตลาดสดต่างๆ พบว่า มีการจัดตั้งจุดคัดกรองอุณหภูมิและกำหนดจุดเข้าออกที่ชัดเจน 79.4%
ดร.สาธิตกล่าวต่อว่า ได้เริ่มต้นกิจกรรม “ล้างตลาดทั่วไทย ไล่ COVID-19” ที่ตลาดเทศบาลเมืองท่าใหม่ จ.จันทบุรี เป็นแห่งแรก และจะรณรงค์ให้มีการล้างตลาดตามหลักสุขาภิบาลในตลาดสดทั่วประเทศ เพื่อยกระดับด้านความสะอาด ปลอดภัยให้ได้ตามเกณฑ์มาตรฐานของกระทรวงสาธารณสุข พร้อมทั้งให้ความรู้แก่ผู้ประกอบการและผู้ที่มาใช้บริการให้ตระหนักในการดูแลสุขภาพอนามัยส่วนบุคคล ซึ่งหากทุกคนมีวินัยและร่วมมือกันปฏิบัติตามมาตรการอย่างเคร่งครัดจะทำให้ตลาดสดมีความปลอดภัยจากการแพร่ระบาดของโรคโควิด 19 สร้างความมั่นใจให้กับพ่อค้า แม่ค้า และประชาชนที่มาจับจ่ายซื้อของมากขึ้น
ด้านนพ.ณรงค์ อภิกุลวณิช ผู้ตรวจราชการกระทรวงสาธารณสุข เขตสุขภาพที่ 6 กล่าวว่า จ.จันทบุรี มีตลาดสดที่ได้รับการขึ้นทะเบียนทั้งหมด 9 แห่ง อยู่ในเขตเทศบาลเมืองท่าใหม่ 2 แห่ง คือ ตลาดเทศบาลเมืองท่าใหม่ 1มีการล้างตลาดตามหลักสุขาภิบาลทุกวันจันทร์/พุธ/ศุกร์ และตลาดเทศบาลเมืองท่าใหม่ 2 ล้างตลาดทุกวันพุธ นอกจากนี้ ยังมีการสุ่มตรวจผู้ค้าไม่ต่ำกว่า 10% ทุก 14 วัน พร้อมออกใบรับรองเพื่อเฝ้าระวังการแพร่ระบาดและสร้างความมั่นใจแก่ผู้มาใช้บริการ โดยข้อกำหนดในการล้างตลาดตามหลักสุขาภิบาล ได้แก่ 1.ล้างแผงจำหน่ายอาหารสด อาหารทะเล และแผงเนื้อสัตว์ชำแหละทุกวัน ด้วยโซดาไฟ 96% เพื่อขจัดคราบไขมัน 2.ใช้น้ำสะอาดฉีดล้างทางเดิน ฝาผนัง และกวาดล้างลงทางระบายน้ำเสีย เพื่อชะล้างสิ่งสกปรกและสารเคมีที่ใช้ทำความสะอาดออกให้หมด 3.บริเวณที่พักขยะ ต้องเก็บรวบรวมขยะไปกำจัดให้หมดและล้างทำความสะอาด 4.บริเวณห้องน้ำ ห้องส้วม อ่างล้างมือ ที่ปัสสาวะ ก๊อกน้ำ สายฉีดชำระหรือจุดสัมผัสที่ใช้ร่วมกันในตลาด ต้องเพิ่มความถี่ในการทำความสะอาดทุก 2 ชั่วโมง โดยใช้น้ำยาทําความสะอาดหรือผงซักฟอก รวมถึงฆ่าเชื้อโรคด้วยน้ำยาฟอกขาวและล้างออกด้วยน้ำให้สะอาด สำหรับเจ้าของตลาด ต้องมีการตรวจประเมินปัจจัยเสี่ยงที่เกิดขึ้นในตลาด เช่น การระบายอากาศการจัดการขยะ น้ำเสีย รวมทั้งควบคุมสัตว์และแมลงนำโรค เช่น หนู แมลงสาบ ด้วย
**************************************** 25 มีนาคม 2565

ที่มา : https://www.thaigov.go.th/news/contents/details/52937