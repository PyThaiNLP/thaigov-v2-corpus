รัฐบาลไทย-ข่าวทำเนียบรัฐบาล-โฆษกรัฐบาลยัน สัมพันธ์พรรคร่วมรัฐบาลยังแน่นปึ้ก เย้ยฝ่านค้านเสี้ยมให้แตกคอ เปรียบเหมือนเอาไม้ซีกงัดไม้ซุง ไม่มีทางสำเร็จ แนะเอาเวลาไปหาข้อมูลศึกซักฟอกให้สมกับที่โม้เอาไว้จะดีกว่า


วันอาทิตย์ที่ 13 มีนาคม 2565
พิมพ์
โฆษกรัฐบาลยัน สัมพันธ์พรรคร่วมรัฐบาลยังแน่นปึ้ก เย้ยฝ่านค้านเสี้ยมให้แตกคอ เปรียบเหมือนเอาไม้ซีกงัดไม้ซุง ไม่มีทางสำเร็จ แนะเอาเวลาไปหาข้อมูลศึกซักฟอกให้สมกับที่โม้เอาไว้จะดีกว่า
โฆษกรัฐบาลยัน สัมพันธ์พรรคร่วมรัฐบาลยังแน่นปึ้ก เย้ยฝ่านค้านเสี้ยมให้แตกคอ เปรียบเหมือนเอาไม้ซีกงัดไม้ซุง ไม่มีทางสำเร็จ แนะเอาเวลาไปหาข้อมูลศึกซักฟอกให้สมกับที่โม้เอาไว้จะดีกว่า
วันที่ 13 มีนาคม 2565 นายธนกร วังบุญคงชนะ โฆษกประจำสำนักนายกรัฐมนตรี  กล่าวถึงกรณีที่นายสุทิน คลังแสง ส.ส.มหาสารคาม พรรคเพื่อไทย ในฐานะประธานวิปฝ่ายค้าน ระบุว่า กรณีพรรคเล็กทานอาหารเที่ยงร่วมกับ ร.อ.ธรรมนัส พรหมเผ่า ส.ส.พะเยา พรรคเศรษฐกิจไทย เมื่อวันที่ 11 มี.ค. เป็นการกดดันและสั่นคลอนรัฐบาลว่า เป็นสิทธิที่ฝ่ายค้านจะพูดหรือจินตนาการได้ แต่ในความเป็นจริงนั้นไม่ใช่ การที่พรรคการเมืองไหนจะนัดทานอาหารกันนั้นถือเป็นเรื่องปกติ รัฐบาลเองก็มีการนัดทานอาหารกับพรรคร่วมรัฐบาลรวมถึงพรรคเล็กด้วยเช่นกัน เพื่อหารือถึงแนวทางการทำงานร่วมกัน ซึ่งเป็นเรื่องปกติ เพียงแต่รัฐบาลไม่ได้หยิบยกเรื่องเหล่านี้มาเป็นประเด็นเท่านั้นเอง เพราะรัฐบาลเน้นไปที่การทำงานแก้ปัญหาให้กับประชาชน มากกว่าที่จะต้องมาเสียเวลาเพื่อตอบโต้ทางการเมืองไปมากับฝ่ายค้าน ประชาชนไม่ได้ประโยชน์อะไร
นายธนกร กล่าวอีกว่า วันนี้ยืนยันว่าเสถียรภาพของรัฐบาลยังมั่นคงเหนียวแน่น การที่ฝ่ายค้านพยายามเสี้ยมให้ดูเหมือนว่าพรรคร่วมรัฐบาลเกิดความสั่นคลอนนั้น เป็นเพียงความพยายามที่จะเอาไม้ซีกมางัดไม้ซุง ซึ่งไม่มีทางสำเร็จ และจะไม่ส่งผลกระทบต่อความสัมพันธ์ของพรรคร่วมรัฐบาลอย่างแน่นอน อยากให้ฝ่ายค้านเอาเวลาว่างไปหาข้อมูลเพื่อเตรียมอภิปรายไม่ไว้วางใจอย่างที่มักจะออกมาโม้รายวันไว้จะดีกว่า จะได้ทำหน้าที่ให้สมกับที่เป็นฝ่ายค้านในสภาฯ บ้าง ไม่ใช่ออกแนวฝ่ายแค้นเหมือนที่ผ่านมา ก่อนที่ประชาชนจะทนไม่ไหว แล้วตัดสินใจไม่ไว้วางใจฝ่ายค้านในการเลือกตั้งสมัยหน้าเสียเอง
“วันนี้รัฐบาลยังได้รับความเชื่อมั่นจากพี่น้องประชาชน รวมถึงนักลงทุน และในสายตาของนานาชาติทั่วโลก โดยเฉพาะการแก้ปัญหาโควิด-19 ที่เป็นกันทั่วโลก แต่ประเทศไทยสามารถบริหารจัดการได้อย่างยอดเยี่ยมจนได้รับคำชื่นชมมากมาย จึงไม่มีเหตุผลอะไรเลยที่รัฐบาลจะต้องยุบสภาฯ ในเวลานี้ ยืนยันว่า พล.อ.ประยุทธ์ จันทร์โอชา นายกฯ และรมว.กลาโหม จะอยู่บริหารประเทศเพื่อแก้ปัญหาความเดือดร้อนให้กับพี่น้องประชาชนจนครบเทอมแน่นอน ตรงกันข้าม ส.ส.ฝ่ายค้านบางคนต่างหาก ที่รีบบินไปรายงานนายใหญ่ถึงเมืองนอก แสดงให้เห็นว่ามีการไปหารือเรื่องอะไรกันใช่หรือไม่ ซึ่งอาจจะถูกมองว่าเข้าข่ายครอบงำพรรคการเมืองหรือไม่ ดังนั้น เอาเวลาไปเตรียมคำอธิบายกับ ป.ป.ช.หากมีคนไปยื่นเรื่องร้องเรียนจะดีกว่า”นายธนกร กล่าว

ที่มา : https://www.thaigov.go.th/news/contents/details/52480