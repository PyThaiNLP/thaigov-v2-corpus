รัฐบาลไทย-ข่าวทำเนียบรัฐบาล-พม.ปทุมธานี ช่วยเหลือแล้ว กรณีเด็กชายวัย 5 ขวบ ถูกพ่อเลี้ยงทำร้ายร่างกาย หลังได้รับการประสานจากมูลนิธิปวีณาฯ


วันจันทร์ที่ 18 กรกฎาคม 2565
พม.ปทุมธานี ช่วยเหลือแล้ว กรณีเด็กชายวัย 5 ขวบ ถูกพ่อเลี้ยงทำร้ายร่างกาย หลังได้รับการประสานจากมูลนิธิปวีณาฯ
พม.ปทุมธานี ช่วยเหลือแล้ว กรณีเด็กชายวัย 5 ขวบ ถูกพ่อเลี้ยงทำร้ายร่างกาย หลังได้รับการประสานจากมูลนิธิปวีณาฯ
วันที่ 12 ก.ค. 65 นางสาวแรมรุ้ง วรวัธ รองปลัดกระทรวงการพัฒนาสังคมและความมั่นคงของมนุษย์ (รองปลัด พม.) ในฐานะโฆษกกระทรวงการพัฒนาสังคมและความมั่นคงของมนุษย์ เปิดเผยว่า จากกรณีสำนักงานพัฒนาสังคมและความมั่นคงของมนุษย์จังหวัดปทุมธานี (สนง.พมจ.ปทุมธานี) และบ้านพักเด็กและครอบครัวจังหวัดปทุมธานี ได้รับการประสานจากมูลนิธิปวีณาหงสกุลเพื่อเด็กและสตรี ให้ร่วมลงพื้นที่เพื่อตรวจสอบข้อเท็จและให้ความช่วยเหลือเด็กชายวัย 5 ขวบ ซึ่งพลเมืองดีแจ้งว่า เด็กถูกพ่อเลี้ยงทำร้ายร่างกาย บางครั้งถูกขังและล่ามโซ่ที่ข้อเท้า ที่จังหวัดปทุมธานี
นางสาวแรมรุ้ง กล่าวว่า ขณะนี้ เด็กชายดังกล่าวได้รับการคุ้มครองสวัสดิภาพเด็ก ณ ห้องเช่าที่อำเภอลำลูกกา จังหวัดปทุมธานี โดยได้สอบเท็จจริงจากแม่เด็ก ทราบว่า มีสมาชิกครอบครัวทั้งหมด 4 คน ประกอบด้วย พ่อเลี้ยง อายุ 36 ปี ไม่ได้ประกอบอาชีพ เนื่องจากเป็นวัณโรค แม่อายุ 28 ปี อาชีพพนักงานบริการร้านอาหาร รายได้วันละ 1,000 บาท  เด็กชาย อายุ 5 ปี (ผู้ถูกกระทำ) และเด็กหญิง อายุ 6 เดือน ซึ่งเด็กชายที่ถูกทำร้ายร่างกายให้ข้อมูลว่า พ่อเลี้ยงมักใช้ไม้  สายยาง ตีที่บริเวณลำตัว ขา และหลัง บางครั้งใช้โซ่ล่ามที่ข้อเท้า โดยตามร่างกายเด็กมีร่องรอยแผลเก่าและใหม่ ขณะที่เจ้าหน้าที่ตำรวจได้เชิญพ่อเลี้ยงและแม่เด็กมาสอบปากคำที่ สภ.คลองสิบสอง และจะดำเนินคดีในข้อหาทำร้ายร่างกายให้ผู้อื่นได้รับบาดเจ็บ สำหรับเด็กชาย ทางมูลนิธิปวีณาฯ ได้นำตัวเข้าตรวจร่างกาย ณ โรงพยาบาลตำรวจ พร้อมทั้งส่งเด็กเข้ารับการคุ้มครองสวัสดิภาพที่บ้านพักเด็กและครอบครัวจังหวัดปทุมธานี ซึ่งจากนั้นเจ้าหน้าที่ของ สนง.พมจ.ปทุมธานี จะนำเด็กเข้ารับการประเมินสภาพจิตใจ และดำเนินการเยี่ยมบ้านเพื่อประเมินครอบครัวและเครือญาติ รวมทั้งประชุมทีมสหวิชาชีพเพื่อวางแผนการช่วยเหลือเด็กในระยะยาวต่อไป
นางสาวแรมรุ้ง กล่าวเพิ่มเติมว่า หากประชาชนพบเห็นเด็กถูกกระทำความรุนแรงหรือประสบปัญหาความเดือดร้อนทางสังคม สามารถแจ้งข้อมูลได้ที่ศูนย์ช่วยเหลือสังคม สายด่วน พม. โทร. 1300 บริการฟรี 24 ชั่วโมง หรือสำนักงานพัฒนาสังคมและความมั่นคงของมนุษย์ทุกจังหวัด และ อาสาสมัครพัฒนาสังคมและความมั่นคงของมนุษย์ (อพม.) ในพื้นที่ ซึ่งกระทรวง พม. พร้อมให้ความช่วยเหลืออย่างเต็มที่

ที่มา : https://www.thaigov.go.th/news/contents/details/56963