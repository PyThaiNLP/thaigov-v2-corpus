รัฐบาลไทย-ข่าวทำเนียบรัฐบาล-รมต.อนุชา ชื่มชม HiCloud จับมือ Alibaba Cloud ชี้มีส่วนช่วยพัฒนาภาคธุรกิจไทย ส่งเสริมการเป็นสังคมยุคดิจิทัล


วันอังคารที่ 19 เมษายน 2565
พิมพ์
รมต.อนุชา ชื่มชม HiCloud จับมือ Alibaba Cloud  ชี้มีส่วนช่วยพัฒนาภาคธุรกิจไทย ส่งเสริมการเป็นสังคมยุคดิจิทัล
รมต.อนุชา ชื่มชม HiCloud จับมือ Alibaba Cloud  ชี้มีส่วนช่วยพัฒนาภาคธุรกิจไทย ส่งเสริมการเป็นสังคมยุคดิจิทัล
วันนี้ (19 เมษายน 2565) เวลา 14.00 น. ณ โรงแรมคอนราด เรสซิเดนซ์ กรุงเทพ นายอนุชา นาคาศัย รัฐมนตรีประจำสำนักนายกรัฐมนตรี เป็นประธานเปิดงาน “Grand Opening HiCloud and Alibaba Cloud Signing of Partnership” ซึ่งจัดขึ้นโดย บริษัท ไฮคลาวด์ เทคโนโลยี (ไทยแลนด์) จำกัด และ บริษัท อาลีบาบา คลาวด์ (ประเทศไทย) เพื่อเป็นการส่งเสริมและพัฒนาศักยภาพให้กับธุรกิจในประเทศไทย รวมถึงแลกเปลี่ยนความรู้นวัตกรรมและเทคโนโลยีระดับโลกในอนาคต โดยมี นายกษิดิศ อาชวคุณ สมาชิกวุฒิสภา นายอาดิลัน อาลีอิสเฮาะ สมาชิกสภาผู้แทนราษฎร จังหวัดยะลา Mr.Sai Saenlieo ผู้บริหารบริษัท ไฮคลาวด์ เทคโนโลยี (ไทยแลนด์) จำกัด นายชาลี  ลิ้ม ประธานมูลนิธิเพื่อสัมพันธ์ภาพไทยจีน ดร.สุพจน์ เธียรวุฒิ ผู้อำนวยการสำนักงานพัฒนารัฐบาลดิจิทัล (องค์การมหาชน) และภาคธุรกิจเข้าร่วม
รัฐมนตรีประจำสำนักนายกรัฐมนตรี กล่าวว่า เทคโนโลยีดิจิทัลเข้ามามีบทบาทในยุคปัจจุบันและช่วยปรับกระบวนการทำงานให้มีประสิทธิภาพมากยิ่งขึ้น รวมถึงการให้บริการประชาชน ส่งผลให้ทุกภาคส่วนมีความจำเป็นต้องปรับตัวเพื่อรองรับการเปลี่ยนแปลงดังกล่าว โดยเฉพาะอย่างยิ่งในช่วงสถานการณ์แพร่ระบาดเชื้อไวรัสโควิด-19 โดยมีเป้าหมายไปสู่การให้บริการประชาชนอย่างมีประสิทธิภาพ รวดเร็ว เข้าถึงง่าย และตรงกับความต้องการหรือความจำเป็นของประชาชนอย่างแท้จริง
รัฐมนตรีประจำสำนักนายกรัฐมนตรี กล่าวย้ำว่า รัฐบาลให้ความสำคัญกับระบบ Cloud เห็นได้จากโครงการ Government Data Center and Cloud Service (GDCC) หรือระบบคลาวด์กลางภาครัฐ ที่จัดตั้งขึ้นเพื่อเป็นโครงสร้างพื้นฐานด้านดิจิทัล รองรับหน่วยงานรัฐให้เข้าถึงทรัพยากรด้านคลาวด์ด้วยมาตรฐานสากล และรองรับการพัฒนาคลังข้อมูลดิจิทัลภาครัฐและใช้ประโยชน์ Big Data จากคลังข้อมูลดังกล่าว  ดังนั้น การจัดงานในวันนี้ ถือเป็นนิมิตหมายที่ดีที่ภาคเอกชนได้ให้ความสำคัญกับการพัฒนาเทคโนโลยี โดยเฉพาะการพัฒนาระบบคลาวด์ ที่มีความจำเป็นอย่างมากต่อการรักษาและรวบรวมข้อมูลเพื่อนำไปใช้ประโยชน์ต่อการพัฒนาประเทศชาติในอนาคต

ที่มา : https://www.thaigov.go.th/news/contents/details/53727