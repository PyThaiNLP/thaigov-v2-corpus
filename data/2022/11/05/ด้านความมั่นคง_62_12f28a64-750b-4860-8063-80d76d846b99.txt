รัฐบาลไทย-ข่าวทำเนียบรัฐบาล-“รัฐมนตรีฯ” พร้อม “ปลัดกระทรวงฯ” ทส. กักตัว หลังพบความเสี่ยงจากร่วมเปิดภูเก็ตแซนด์บอกซ์


วันพุธที่ 7 กรกฎาคม 2564
“รัฐมนตรีฯ” พร้อม “ปลัดกระทรวงฯ” ทส. กักตัว หลังพบความเสี่ยงจากร่วมเปิดภูเก็ตแซนด์บอกซ์
“รัฐมนตรีฯ” พร้อม “ปลัดกระทรวงฯ” ทส. กักตัว หลังพบความเสี่ยงจากร่วมเปิดภูเก็ตแซนด์บอกซ์
“รัฐมนตรีฯ” พร้อม “ปลัดกระทรวงฯ” ทส. กักตัว หลังพบความเสี่ยงจากร่วมเปิดภูเก็ตแซนด์บอกซ์
วันนี้ (7 กรกฎาคม 2564) // นายปิ่นสักก์ สุรัสวดี โฆษกประจำกระทรวงทรัพยากรธรรมชาติและสิ่งแวดล้อม เปิดเผยว่า จากการที่ นายวราวุธ ศิลปอาชา รัฐมนตรีว่าการกระทรวงทรัพยากรธรรมชาติและสิ่งแวดล้อม (รมว.ทส.) และนายจตุพร บุรุษพัฒน์ ปลัดกระทรวงทรัพยากรธรรมชาติและสิ่งแวดล้อม (ปกท.ทส.) ได้ร่วมคณะเดินทางไปตรวจติดตามความพร้อมการเปิดเมืองรับนักท่องเที่ยวของจังหวัดภูเก็ต ภายใต้โครงการภูเก็ตแซนด์บอกซ์ (Phuket Sandbox) เมื่อวันที่ 25 มิถุนายนที่ผ่านมา และได้ร่วมคณะนายกรัฐมนตรีเปิดโครงการภูเก็ตแซนด์บอกซ์ เมื่อวันที่ 1 กรกฎาคมที่ผ่านมา โดยการเดินทางทั้ง 2 ครั้ง ได้มีข่าวพบผู้ติดเชื้อโควิด-19 จากเที่ยวบิน VZ314 ซึ่งเป็นเที่ยวบินขากลับจากภูเก็ตเมื่อวันที่ 25 มิถุนายน 2564 และมีผู้แจ้งว่าติดเชื้อโควิด-19 หลังกลับจากร่วมเปิดโครงการภูเก็ต
แซนด์บอกซ์เมื่อวันที่ 1 กรกฎาคม 2564
จากทั้ง 2 เหตุการณ์ดังกล่าว ท่านรัฐมนตรีว่าการฯ และท่านปลัดกระทรวงฯ ไม่ได้นิ่งนอนใจต่อกระแสข่าวที่เกิดขึ้น โดยได้เข้าตรวจหาเชื้อโควิด-19 ทันทีหลังจากที่ได้ทราบข่าวในวันที่ 30 มิถุนายน 2564 ณ โรงพยาบาลวชิระภูเก็ต ซึ่งผลจากการตรวจในครั้งแรกปรากฎว่า ทั้ง 2 ท่านและผู้ติดตาม ไม่พบเชื้อโควิด-19 และหลังจากนั้นได้เข้ารับการตรวจหาเชื้อโควิด-19 ซ้ำอีกครั้งเมื่อได้รับทราบข่าวในวันที่ 6 กรกฎาคม 2564 ซึ่งผลจากการตรวจในครั้งที่ 2 นี้ ยังคงปรากฎผลว่า ท่านรัฐมนตรีฯ วราวุธ และท่านปลัดฯ จตุพร พร้อมคณะผู้ติดตาม ไม่พบการติดเชื้อโควิด-19 แต่อย่างใด
อย่างไรก็ตาม เพื่อเป็นการปฏิบัติตามมาตรการป้องกันและควบคุมการแพร่ระบาดของโรคติดเชื้อโควิด-19 ทั้ง นายวราวุธ ศิลปอาชา รัฐมนตรีว่าการกระทรวงทรัพยากรธรรมชาติและสิ่งแวดล้อม และนายจตุพร บุรุษพัฒน์ ปลัดกระทรวงทรัพยากรธรรมชาติและสิ่งแวดล้อม ได้ยกเลิกภารกิจที่ต้องเข้าร่วมทั้งหมดตั้งแต่เมื่อวันที่ 6 กรกฎาคม 2564 ที่ผ่านมา เพื่อกักตัวตามมาตรการดังกล่าว แต่ยังคงเฝ้าติดตามสถานการณ์ปัญหาด้านทรัพยากรธรรมชาติและสิ่งแวดล้อม โดยเฉพาะเหตุเพลิงไหม้โรงงานผลิตเม็ดพลาสติกอย่างใกล้ชิด เพื่อให้การสั่งการต่าง ๆ ยังคงดำเนินการได้อย่างทันท่วงทีเพื่อสวัสดิภาพของพี่น้องประชาชน นอกจากนี้ ยังคงปฏิบัติภารกิจเฉพาะที่สามารถเข้าร่วมประชุมผ่านระบบการประชุมทางไกล Video Conference ได้เท่านั้น ทั้งนี้ เพื่อให้เกิดความมั่นใจในการควบคุมและป้องกันการแพร่ระบาดของโรคติดเชื้อโควิด-19 ก่อนกลับมาปฏิบัติภารกิจตามปกติอีกครั้ง

ที่มา : https://www.thaigov.go.th/news/contents/details/43533