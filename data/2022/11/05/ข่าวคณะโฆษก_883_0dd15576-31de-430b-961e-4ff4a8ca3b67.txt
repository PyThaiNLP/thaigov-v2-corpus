รัฐบาลไทย-ข่าวทำเนียบรัฐบาล-“ธนกร” มั่นใจ ประชาชนยังหนุน พล.อ.ประยุทธ์ ชี้ผลโพลพิสูจน์ชัด คนไทยยังต้องการให้ถือธงนำบริหารประเทศ ลั่น นายกฯ เดินหน้าลุยทำงานช่วยประชาชนฝ่าโควิด-19 ไม่สนเกมส์การเมือง


วันพุธที่ 19 มกราคม 2565
พิมพ์
“ธนกร” มั่นใจ ประชาชนยังหนุน พล.อ.ประยุทธ์ ชี้ผลโพลพิสูจน์ชัด คนไทยยังต้องการให้ถือธงนำบริหารประเทศ ลั่น นายกฯ เดินหน้าลุยทำงานช่วยประชาชนฝ่าโควิด-19 ไม่สนเกมส์การเมือง
“ธนกร” มั่นใจ ประชาชนยังหนุน พล.อ.ประยุทธ์ ชี้ผลโพลพิสูจน์ชัด คนไทยยังต้องการให้ถือธงนำบริหารประเทศ ลั่น นายกฯ เดินหน้าลุยทำงานช่วยประชาชนฝ่าโควิด-19 ไม่สนเกมส์การเมือง
วันที่ 19 ม.ค. 65 นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า พล.อ.ประยุทธ์ จันทร์โอชา นายกรัฐมนตรี และรัฐมนตรีว่าการกระทรวงกลาโหม รับทราบเสียงสะท้อนและทุกกำลังใจของคนไทยผ่านผลสำรวจความนิยมต่อนายกรัฐมนตรี จาก สำนักวิจัยซูเปอร์โพล (SUPER POLL) ที่ทำการสำรวจความคิดเห็นของประชาชนทุกสาขาอาชีพกระจายทั่วทุกภูมิภาคของประเทศ ระหว่างวันที่ 10 - 15 มกราคม 2565 ที่ผ่านมา โดยส่วนใหญ่หรือร้อยละ 82.0 ยังต้องการให้ พล.อ.ประยุทธ์เป็นผู้ถือธงนำ เพราะกล้าเปลี่ยนแปลงการเมืองใหม่ การบริหารงานใหม่ ๆ กล้าทำในสิ่งที่ถูกต้อง หลุดออกจากการบริหารประเทศแบบรัฐราชการ นอกจากนี้ ส่วนใหญ่หรือร้อยละ 74.3 ยังระบุว่า ให้กำลังใจนายกรัฐมนตรี ที่กล้าทำในสิ่งที่ถูกต้อง เลือกประชาชนมากกว่าผลประโยชน์ และการเกรงใจทางการเมือง รวมทั้งการเกี้ยเซียะผลประโยชน์กับข้าราชการ ซึ่งส่วนใหญ่หรือร้อยละ 69.9 ระบุด้วยว่า ในเวลานี้ยังไม่เห็นใครที่เหมาะสมกับตำแหน่งนายกรัฐมนตรีมากกว่า พล.อ.ประยุทธ์
นายธนกร กล่าวอีกว่า ที่สำคัญ ผลโพลยังชี้ให้เห็นด้วยว่า เสียงส่วนใหญ่หรือร้อยละ 71.3 นั้น ทราบถึงการบริหารประเทศตลอดระยะเวลาที่ผ่านมาของ พล.อ.ประยุทธ์ ว่า นายกรัฐมนตรีกล้าที่จะออกมารับผิดชอบทุกเรื่องวิกฤตในนามของรัฐบาล แม้ว่าจะเป็นเพราะหน่วยงานในหน้าที่อาจจะปล่อยปละละเลยจนมีการสะสมปัญหา ซึ่งเป็นการพิสูจน์ได้อย่างชัดเจนว่า ประชาชนยังให้การสนับสนุน พล.อ.ประยุทธ์ ดังนั้น นายกรัฐมนตรีจะยังคงทำงานหนักเพื่อประชาชน เดินหน้าช่วยเหลือประชาชนเพื่อฝ่าวิกฤตโควิด-19 ไปด้วยกันโดยไม่สนเกมส์การเมือง จะขอเดินหน้าทำงานเพื่อแก้ปัญหาความเดือดร้อนให้กับประชาชนเท่านั้น
“ผลโพลสะท้อนเสียงประชาชนได้เป็นอย่างดีว่า วันนี้ประชาชนยังคงเชื่อมั่น ยังคงให้กำลังใจ และยังไม่เห็นว่าจะมีใครที่เหมาะสมกับตำแหน่งนายกรัฐมนตรีมากไปกว่า พล.อ.ประยุทธ์ ทั้งนี้ รัฐบาลภายใต้การนำของ พล.อ.ประยุทธ์ ใช้ความจริงใจในการแก้ปัญหาวิกฤตของชาติบ้านเมืองและความเดือดร้อนของประชาชน ซึ่งท่านนายกฯ มุ่งมั่นและทุ่มเทในการแก้ปัญหา มองถึงความต้องการของพี่น้องประชาชนเป็นหลัก เพื่อบรรเทาความเดือดร้อนให้กับพี่น้องประชาชนโดยเร็วที่สุด โดยเฉพาะการแก้ปัญหาทุจริตคอร์รัปชันที่ฝังรากลึกในสังคมไทยมาอย่างยาวนานนั้น ผมยังนึกไม่ออกว่า จะมีผู้นำคนไหนอีกในขณะนี้ ที่เด็ดขาดและกล้าตัดสินใจทำในสิ่งที่ถูกต้อง ยึดประโยชน์ของประชาชนเป็นที่ตั้งได้มากไปกว่า พล.อ.ประยุทธ์” นายธนกร กล่าว

ที่มา : https://www.thaigov.go.th/news/contents/details/50669