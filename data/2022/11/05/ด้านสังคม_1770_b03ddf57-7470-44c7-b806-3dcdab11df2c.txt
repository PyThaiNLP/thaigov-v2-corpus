รัฐบาลไทย-ข่าวทำเนียบรัฐบาล-พม.ปทุมธานี ลงพื้นที่เร่งช่วยเหลือเด็กสาวถูกป้าทำร้ายร่างกาย จนทนไม่ไหว ต้องหนีออกจากบ้าน


วันศุกร์ที่ 8 กรกฎาคม 2565
พม.ปทุมธานี ลงพื้นที่เร่งช่วยเหลือเด็กสาวถูกป้าทำร้ายร่างกาย จนทนไม่ไหว ต้องหนีออกจากบ้าน
พม.ปทุมธานี ลงพื้นที่เร่งช่วยเหลือเด็กสาวถูกป้าทำร้ายร่างกาย จนทนไม่ไหว ต้องหนีออกจากบ้าน
วันที่ 4 ก.ค. 65 เวลา 17.00 น. นางสาวแรมรุ้ง วรวัธ รองปลัดกระทรวงการพัฒนาสังคมและความมั่นคงของมนุษย์ (รองปลัด พม.) ในฐานะโฆษกกระทรวงการพัฒนาสังคมและความมั่นคงของมนุษย์ เปิดเผยว่า จากกรณีมีพลเมืองดีโพสต์ Facebook ขอความช่วยเหลือเด็กสาวหนีออกจากบ้านเพราะทนไม่ไหวที่ถูกป้าทำร้ายร่างกายอย่างต่อเนื่อง และได้ตัดพ้อว่า อยากฆ่าตัวตาย นั้น ขณะนี้ กระทรวงการพัฒนาสังคมและความมั่นคงของมนุษย์ (พม.) โดยพัฒนาสังคมและความมั่นคงของมนุษย์จังหวัดปทุมธานี (นางสิริวิมล  เหมะธุรินทร์) ได้มอบหมายให้พนักงานคุ้มครองสวัสดิภาพเด็ก พร้อมด้วยเจ้าหน้าที่บ้านพักเด็กและครอบครัวจังหวัดปทุมธานี ซึ่งเป็นพนักงานเจ้าหน้าที่ตามพระราชบัญญัติคุ้มครองเด็ก พ.ศ. 2546 และหน่วยงานที่เกี่ยวข้อง ลงพื้นที่ช่วยเหลือเด็กสาวดังกล่าวแล้ว ณ หมู่บ้านแห่งหนึ่ง ในตำบลลาดสวาย อำเภอลำลูกกา จังหวัดปทุมธานี
นางสาวแรมรุ้ง กล่าวต่อไปว่า จากการลงพื้นที่เพื่อตรวจสอบข้อเท็จจริงพบว่า เด็กสาวที่ถูกทำร้ายร่างกาย อายุ 15 ปี อาศัยอยู่กับครอบครัวของป้าซึ่งอยู่กับสามีและลูกอีก 3 คน โดยเด็กสาวดังกล่าวไม่มีเอกสารทางราชการ เพราะมีครอบครัวเป็นสัญชาติเมียนมาที่ถูกพ่อทอดทิ้ง ส่วนแม่เสียชีวิต และเด็กได้มาอยู่ในความดูแลของป้า (พี่สาวของแม่เด็ก) ตั้งแต่อายุ 4 ปี  โดยป้าจะให้เด็กทำงานบ้านทั้งวันและต้องตื่นแต่เช้าตรู่ หากตื่นสายหรือทำงานบ้านได้ไม่ดี ป้าจะทำร้ายร่างกายจนมีร่องรอยบาดแผล โดยเฉพาะบริเวณใบหน้า  ซึ่งผู้เป็นป้าได้อ้างว่า เหตุที่กระทำไปเพราะเด็กดื้อ ไม่เชื่อฟังคำสั่งสอน และมีปัญหาทางเศรษฐกิจ
นางสาวแรมรุ้ง กล่าวเพิ่มเติมว่า ทั้งนี้ กระทรวง พม. ได้ให้การช่วยเหลือคุ้มครองเด็กสาวดังกล่าว โดยรับเด็กเข้าคุ้มครองสวัสดิภาพตามพระราชบัญญัติคุ้มครองเด็ก พ.ศ. 2546 และพนักงานเจ้าหน้าที่ร้องทุกข์กล่าวโทษแจ้งความดำเนินคดีกับป้าของเด็กผู้กระทำผิดตามพระราชบัญญัติดังกล่าวและพระราชบัญญัติความรุนแรงในครอบครัว พ.ศ. 2550 พร้อมทั้งนำเด็กเข้ารับการตรวจประเมินทางร่างกายและจิตใจ นอกจากนี้ ยังได้วางแผนให้ความช่วยเหลือเด็กตามกระบวนการทางสังคมสงเคราะห์ และติดตามการดำเนินคดีต่อไป
"หากประชาชนพบเห็นเด็กถูกกระทำความรุนแรงหรือประสบปัญหาทางสังคม สามารถติดต่อขอความช่วยเหลือได้ที่ศูนย์ช่วยเหลือสังคม สายด่วน พม. โทร. 1300 บริการฟรี 24 ชั่วโมง  และสำนักงานพัฒนาสังคมและความมั่นคงของมนุษย์จังหวัดทุกจังหวัด รวมทั้งอาสาสมัครพัฒนาสังคมและความมั่นคงของมนุษย์ (อพม.) ในพื้นที่ ซึ่งกระทรวง พม. พร้อมประสานความช่วยเหลืออย่างเต็มที่"   นางสาวแรมรุ้ง กล่าวในตอนท้าย

ที่มา : https://www.thaigov.go.th/news/contents/details/56529