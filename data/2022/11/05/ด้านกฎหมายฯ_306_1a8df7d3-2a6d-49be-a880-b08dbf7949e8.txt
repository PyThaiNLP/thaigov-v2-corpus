รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม ลงพื้นที่จังหวัดกระบี่ มอบเงินผู้เสียหายและจำเลยในคดีอาญา ๑๑ ราย รวมกว่า ๕ แสนบาท


วันจันทร์ที่ 15 พฤศจิกายน 2564
พิมพ์
รัฐมนตรีว่าการกระทรวงยุติธรรม ลงพื้นที่จังหวัดกระบี่ มอบเงินผู้เสียหายและจำเลยในคดีอาญา ๑๑ ราย รวมกว่า ๕ แสนบาท
รัฐมนตรีว่าการกระทรวงยุติธรรม ลงพื้นที่จังหวัดกระบี่ มอบเงินผู้เสียหายและจำเลยในคดีอาญา ๑๑ ราย รวมกว่า ๕ แสนบาท พร้อมขับเคลื่อนงานและเปิดศูนย์ไกล่เกลี่ยข้อพิพาท เผยนายกฯย้ำต้องคืนความยุติธรรมสู่ประชาชนตามนโยบายให้สอดรับยุทธศาสตร์ชาติ
ในวันจันทร์ที่ ๑๕ พฤศจิกายน ๒๕๖๔ เวลา ๑๓.๑๐ น. ณ โรงแรมอ่าวนาง วิลล่า รีสอร์ท จังหวัดกระบี่ นายสมศักดิ์ เทพสุทิน รัฐมนตรีว่าการกระทรวงยุติธรรม เป็นประธานในพิธีเปิดโครงการ “คุ้มครองคน คุ้มครองสิทธิ : สร้างวิถีชีวิตแห่งความเป็นธรรม ครั้งที่ ๑ ประจำปี ๒๕๖๕ พื้นที่ จ.กระบี่” โดยมี นายเรืองศักดิ์ สุวารี อธิบดีกรมคุ้มครองสิทธิและเสรีภาพ และนางอรชร จิระพันธ์ รักษาราชการแทนผู้อำนวยการสำนักงานคุมประพฤติจังหวัดกระบี่ ต้อนรับคณะผู้บริหารและเจ้าหน้าที่กระทรวงยุติธรรม
นายเรืองศักดิ์ กล่าวรายงานว่า กรมคุ้มครองสิทธิและเสรีภาพ มีภารกิจงานที่สำคัญ ๓ ประการ ได้แก่ ๑. การส่งเสริมป้องกันไม่ให้ประชาชนถูกละเมิด ด้วยการส่งเสริมให้รู้สิทธิรู้หน้าที่เคารพสิทธิและไม่ไปละเมิดสิทธิคนอื่น ๒. การคุ้มครองช่วยเหลือเยียวยาผู้ถูกละเมิดสิทธิ ให้ได้รับการช่วยเหลืออย่างเป็นธรรม และ ๓. การสร้างหลักประกันด้านสิทธิมนุษยชน เพื่อยกระดับสิทธิและเสรีภาพตามรัฐธรรมนูญและกฎหมายที่เกี่ยวข้องให้เป็นไปตามหลักสิทธิมนุษยชนสากล โดยมีความมุ่งมั่นตั้งใจที่จะสร้างความยุติธรรม โดยการนำความยุติธรรมไปสู่ประชาชน อย่างสะดวก รวดเร็ว เป็นธรรม และไม่เสียค่าใช้จ่าย การเยียวยาผู้เสียหายและจำเลยในคดีอาญากรมคุ้มครองสิทธิและเสรีภาพ ยังมุ่งเน้นสร้างสังคมที่ปลอดภัยและเสริมสร้างให้สังคมอยู่ร่วมกันอย่างปกติสุข โดยการลดปัญหาความขัดแย้ง เพื่อให้สังคมเกิดความสมานฉันท์ อีกทั้งยังเป็นการส่งเสริมอำนวยความยุติธรรมให้ประชาชนเข้าถึงกระบวนการยุติธรรม โดยไม่เสียค่าใช้จ่ายสูงเกินสมควรทำให้เกิดความเท่าเทียมกันและเสมอภาคทุกชนชั้น
นายสมศักดิ์ กล่าวว่า กระทรวงยุติธรรม ภายใต้การนำของรัฐบาล พล.อ.ประยุทธ์ จันทร์โอชา นายกรัฐมนตรี ได้มีนโยบายการทำงานให้สอดรับกับยุทธศาสตร์ชาติ และนโยบายรัฐบาลในด้านต่าง ๆ โดยเฉพาะอย่างยิ่งการนำความยุติธรรมไปสู่ประชาชน ให้เข้าถึงบริการของหน่วยงานต่างๆ ได้อย่างสะดวกรวดเร็ว มีความเสมอภาคทุกชนชั้นและต้องการให้กระทรวงยุติธรรม เป็นหน่วยงานหลักในการอำนวยความยุติธรรม จึงมีความมุ่งมั่นตั้งใจ ทำงานหลายๆ ด้าน เริ่มจากเรื่องที่สำคัญ คือ การช่วยเหลือประชาชน ที่ไม่ได้รับความเป็นธรรมในทุกกรณี ที่ผ่านมากระทรวงยุติธรรม ได้เปิดศูนย์ยุติธรรมสร้างสุขอย่างเป็นทางการ ที่กระทรวงยุติธรรม โดยตั้งใจให้เกิดศูนย์ดังกล่าวนั้น คืนความเป็นธรรมให้ประชาชนได้ครบวงจร เป็นศูนย์อำนวยการภาพรวมของกระทรวงยุติธรรมอย่างไร้รอยต่อ พร้อมจะให้ความช่วยเหลือทุกท่าน ทั้งการรับเรื่องการช่วยเหลือ และส่งต่อความช่วยเหลือไปยังหน่วยงานต่าง ๆ สำหรับงานช่วยเหลือเยียวยาผู้เสียหายและจำเลยในคดีอาญา เมื่อกระทรวงยุติธรรมทราบว่ามีพี่น้องประชาชนในพื้นที่ จ.กระบี่ ที่ตกเป็นเหยื่อในคดีอาญาจำนวนมากกำลังได้รับความเดือดร้อน จึงได้สั่งการกรมคุ้มครองสิทธิฯ นำเงินดังกล่าวมามอบให้แก่ประชาชนในพื้นที่โดยเร็ว
สำหรับการจัดงานในครั้งนี้ รมว.ยุติธรรม ได้มอบเงินช่วยเหลือเยียวยาแก่ผู้เสียหายและจำเลยในคดีอาญา ในพื้นที่ จ.กระบี่ ๑๑ ราย รวมเป็นเงินทั้งสิ้น ๕๒๙,๒๖๐ บาท พร้อมมอบป้ายศูนย์ไกล่เกลี่ยระงับข้อพิพาทภาคประชาชน ๒ ศูนย์ ได้แก่ ศูนย์ไกล่เกลี่ยข้อพิพาทภาคประชาชน ต.ปกาสัย อ.เหนือคลอง และ ต.ปลายพระยา อ.ปลายพระยา และมอบวุฒิบัตรแก่คณะทำงานบริหารประจำศูนย์ไกล่เกลี่ยข้อพิพาทภาคประชาชน รุ่นที่ ๑ ที่ผ่านการฝึกอบรมการไกล่เกลี่ยข้อพิพาท ตาม พ.ร.บ.การไกล่เกลี่ยข้อพิพาท ๕๐ คน ซึ่งจะเป็นผู้ขับเคลื่อนงานด้านการไกล่เกลี่ยระงับข้อพิพาท ในการให้ความช่วยเหลือแก่ประชาชน มุ่งสู่สังคมสมานฉันท์ สร้างวัฒนธรรมการไกล่เกลี่ยต่อไป
สำหรับ พ.ร.บ.ค่าตอบแทนผู้เสียหายฯ ได้ให้ความช่วยเหลือเยียวยาบุคคล ๒ กลุ่ม ได้แก่ ๑. ผู้เสียหายในคดีอาญา ที่ได้รับบาดเจ็บหรือเสียชีวิต เนื่องจากการกระทำความผิดอาญาของผู้อื่นโดยตนมิได้มีส่วนเกี่ยวข้องกับการกระทำความผิด หรือที่เรียกว่าเหยื่ออาชญากรรม ๒. จำเลยในคดีอาญา ที่ถูกพนักงานอัยการฟ้องต่อศาลว่าได้กระทำความผิดอาญาและถูกจำคุกในระหว่างพิจารณาคดี ต่อมาได้มีการถอนฟ้องหรือศาลมีคำพิพากษาถึงที่สุดให้ยกฟ้องว่าจำเลยไม่มีความผิด หรือที่เรียกว่าแพะ
จากนั้น คณะผู้บริหารกระทรวงยุติธรรม ได้เข้าชมนิทรรศการนำเสนอผลงานของหน่วยงานราชการในสังกัดกระทรวงยุติธรรม และพบปะพี่น้องประชาชนในพื้นที่

ที่มา : https://www.thaigov.go.th/news/contents/details/48259