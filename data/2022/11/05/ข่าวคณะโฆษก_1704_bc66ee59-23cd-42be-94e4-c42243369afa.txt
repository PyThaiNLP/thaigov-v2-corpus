รัฐบาลไทย-ข่าวทำเนียบรัฐบาล-โฆษกรัฐบาลเผยหลายพื้นที่สาธารณะเริ่มจัดกิจกรรมหลังคลายมาตรการ นายกรัฐมนตรี กำชับ การจัดงานแบบรวมคนหมู่มาก ต้องอยู่ภายใต้มาตรการ COVID Free Setting อย่างเคร่งครัด


วันจันทร์ที่ 6 มิถุนายน 2565
พิมพ์
โฆษกรัฐบาลเผยหลายพื้นที่สาธารณะเริ่มจัดกิจกรรมหลังคลายมาตรการ นายกรัฐมนตรี กำชับ การจัดงานแบบรวมคนหมู่มาก ต้องอยู่ภายใต้มาตรการ COVID Free Setting อย่างเคร่งครัด
โฆษกรัฐบาลเผยหลายพื้นที่สาธารณะเริ่มจัดกิจกรรมหลังคลายมาตรการ นายกรัฐมนตรี กำชับ การจัดงานแบบรวมคนหมู่มาก ต้องอยู่ภายใต้มาตรการ COVID Free Setting อย่างเคร่งครัด ขณะที่วันนี้พบผู้ติดเชื้อรายใหม่ 2,162 ราย
วันนี้  (6 มิถุนายน 2565)  นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า ขณะนี้สถานการณ์โควิด-19 ในประเทศดีขึ้นตามลำดับ และมีการผ่อนคลายมาตรการให้หลายพื้นที่สามารถดำเนินกิจการ กิจกรรม ทำให้ภาครัฐ เอกชน ประชาชน หลายกลุ่มมีการจัดงานหรือกิจกรรมต่าง ๆ  ในระยะนี้  อาทิ งาน  Pride Month 2022 งานดนตรีในสวน   ซึ่งการจัดกิจกรรมนั้นเป็นไปด้วยความเรียบร้อย  อย่างไรก็ตาม พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม  ย้ำเตือนอย่าชะล่าใจ ทุกคนยังคงต้องดูแลตนเอง ปฏิบัติตามมาตรการของทางสาธารณสุขอย่างเคร่งครัด เพื่อความปลอดภัยของตนเอง พร้อมฝากถึงผู้จัดงาน/จัดกิจกรรม  ไม่ว่าจะดำเนินการโดยภาครัฐหรือภาคเอกชน ประชาชน ต้องอยู่ภายใต้มาตรการ COVID Free Setting สวมหน้ากากอนามัย  เว้นระยะห่าง โดยนายกรัฐมนตรีกำชับให้หน่วยงานที่เกี่ยวข้องติดตามสถานการณ์ หลังจากนี้อย่างใกล้ชิด เพื่อเตรียมความพร้อม หากเกิดคลัสเตอร์ใหม่เพื่อที่จะสามารถรับมือได้ทันท่วงที
สำหรับสถานการณ์การแพร่ระบาดของโควิด-19 วันนี้ พบผู้ติดเชื้อโควิด-19 รายใหม่ 2,162 ราย จำแนกเป็น ผู้ป่วยในประเทศ 2,160 ราย ผู้ป่วยมาจากต่างประเทศ 2 ราย ผู้เสียชีวิตเพิ่มขึ้น 27 ราย ผู้ที่กำลังรักษาตัว 29,509 ราย และมียอดผู้ที่หายป่วยกลับบ้านแล้ว 4,879 ราย ทำให้มียอดผู้ป่วย ยืนยันสะสมตั้งแต่ 1 ม.ค. 65 จำนวน 2,245,520 ราย จำนวนผู้ที่หายป่วยสะสมจำนวน 2,240,754 ราย จำนวนผู้ป่วยปอดอักเสบรักษาตัวอยู่ในโรงพยาบาล 761

ที่มา : https://www.thaigov.go.th/news/contents/details/55401