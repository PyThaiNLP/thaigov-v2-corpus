รัฐบาลไทย-ข่าวทำเนียบรัฐบาล-รองเลขาธิการนายกฯ นายอนุชาฯ หารือเอกอัครราชทูตอินเดีย ยินดีสนับสนุนความร่วมมือไทย-อินเดีย เพื่อฟื้นฟูเศรษฐกิจร่วมกัน


วันพุธที่ 29 กันยายน 2564
พิมพ์
รองเลขาธิการนายกฯ นายอนุชาฯ หารือเอกอัครราชทูตอินเดีย ยินดีสนับสนุนความร่วมมือไทย-อินเดีย เพื่อฟื้นฟูเศรษฐกิจร่วมกัน
รองเลขาธิการนายกฯ นายอนุชาฯ หารือเอกอัครราชทูตอินเดีย ยินดีสนับสนุนความร่วมมือไทย-อินเดีย เพื่อฟื้นฟูเศรษฐกิจร่วมกัน
วันนี้ (29 กันยายน 2564) เวลา 09.30 น. ณ ห้องรับรอง 1 ตึกบัญชาการ1 ทำเนียบรัฐบาล นางสุจิตรา ทุไร (H.E. Mrs. Suchitra Durai) เอกอัครราชทูตสาธารณรัฐอินเดียประจำประเทศไทย เข้าเยี่ยมคารวะ นายอนุชา บูรพชัยศรี รองเลขาธิการนายกรัฐมนตรีฝ่ายการเมือง เพื่อแนะนำตัวในโอกาสเข้ารับตำแหน่ง ซึ่งการหารือมีสาระสำคัญ ดังนี้
รองเลขาธิการนายกรัฐมนตรีฯ กล่าวต้อนรับเอกอัครราชทูตสาธารณรัฐอินเดียฯ พร้อมขอบคุณที่ได้ปฏิบัติหน้าที่อย่างแข็งขัน เชื่อมั่นว่า ความสามารถและประสบการณ์ของเอกอัครราชทูตสาธารณรัฐอินเดียฯ จะช่วยส่งเสริมความสัมพันธ์ ไทย – อินเดียที่ยาวนานกว่า 70 ปี ให้แน่นแฟ้นยิ่งขึ้น ยืนยันว่า รัฐบาลไทยพร้อมสนับสนุนการดำเนินงานอย่างใกล้ชิด เพื่อเพิ่มพูนความสัมพันธ์ระหว่างไทย-อินเดีย มากยิ่งขึ้น นอกเหนือไปจากด้านวัฒนธรรมและพุทธศาสนา ที่ทั้งสองประเทศมีความร่วมมือและความสัมพันธ์ใกล้ชิดมาโดยตลอด
เอกอัครราชทูตสาธารณรัฐอินเดียฯ ขอบคุณรองเลขาธิการนายกรัฐมนตรีฯ ที่สละเวลาให้เข้าเยี่ยมคารวะ รู้สึกยินดีอย่างยิ่งที่ได้มาดำรงตำแหน่งในประเทศไทย ซึ่งรัฐบาลไทยให้การสนับสนุนการทำงานมาโดยตลอด เชื่อมั่นว่าความสัมพันธ์ระหว่างไทย-อินเดียแข็งแกร่งมากยิ่งขึ้นผ่านความร่วมมือในด้านต่าง ๆ โดยเฉพาะด้านการลงทุน การท่องเที่ยว และการศึกษา
โอกาสนี้ ทั้งสองฝ่ายได้แลกเปลี่ยนความคิดเห็นในหลายประเด็น ได้แก่
- พร้อมสนับสนุนความร่วมมือในกรอบพหุภาคี ทั้งสองเห็นพ้องจัดการประชุมระหว่างผู้นำ และกิจกรรมระหว่างกันอย่างต่อเนื่องเพื่อสานต่อความร่วมมือและรักษาปฏิสัมพันธ์ระหว่างกัน แม้จะอยู่ในช่วงสถานการณ์การแพร่ระบาดของโควิด-19
- พร้อมสนับสนุนการอำนวยความสะดวกให้แก่นักท่องเที่ยวด้านการดำเนินมาตรการเพื่อควบคุมการแพร่ระบาดของโควิด -19 แต่ยังให้สามารถดำเนินกิจกรรมทางเศรษฐกิจระหว่างกันได้
- พร้อมสนับสนุนโอกาสที่จะเพิ่มความร่วมมือทางเศรษฐกิจระหว่างกันภายหลังสถานการณ์โควิด -19 คลี่คลาย ซึ่งเอกอัครราชทูตอินเดียพร้อมสนับสนุนนักลงทุนไทยที่มีความพร้อมไปลงทุนที่อินเดีย และในขณะเดียวกันไทยก็พร้อมสนับสนุนนักลงทุนอินเดียเช่นเดียวกัน
- ด้านความร่วมมือการศึกษา อินเดียมีศักยภาพในด้านการศึกษาจึงพร้อมเปิดรับบุคคลที่สนใจไปศึกษาในสาขาวิชาต่าง ๆ ตลอดจนอินเดียพร้อมดำเนินความร่วมมือกับมหาวิทยาลัยในไทยอย่างต่อเนื่อง เพื่อส่งเสริมการศึกษาและแลกเปลี่ยนทางวัฒนธรรมระหว่างกัน

ที่มา : https://www.thaigov.go.th/news/contents/details/46339