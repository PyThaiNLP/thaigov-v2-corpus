รัฐบาลไทย-ข่าวทำเนียบรัฐบาล-รมว.เฮ้ง มอบ "ที่ปรึกษา" ลงพื้นที่ตรวจเยี่ยมให้กำลังใจผู้ประกันตนทุพพลภาพ และอาสาสมัครแรงงานที่ประสบภัยน้ำท่วม


วันพฤหัสบดีที่ 11 พฤศจิกายน 2564
พิมพ์
รมว.เฮ้ง มอบ "ที่ปรึกษา" ลงพื้นที่ตรวจเยี่ยมให้กำลังใจผู้ประกันตนทุพพลภาพ และอาสาสมัครแรงงานที่ประสบภัยน้ำท่วม
- -
วันที่ 11 พฤศจิกายน 2564 นายสุชาติ ชมกลิ่น รัฐมนตรีว่าการกระทรวงแรงงาน มอบหมายให้ นางธิวัลรัตน์ อังกินันทน์ ที่ปรึกษารัฐมนตรีว่าการกระทรวงแรงงาน เป็นประธานการประชุมหัวหน้าส่วนราชการ ณ ห้องประชุมสำนักงานประกันสังคมจังหวัดเพชรบุรี ก่อนลงพื้นที่ตรวจเยี่ยมให้กำลังใจผู้ประกันตนทุพพลภาพ และอาสาสมัครแรงงานที่ประสบภัยน้ำท่วม พร้อมด้วย หัวหน้าส่วนราชการกระทรวงแรงงานจังหวัดเพชรบุรี ร่วมลงพื้นที่ในครั้งนี้ด้วย
นางธิวัลรัตน์ อังกินันทน์ ที่ปรึกษารัฐมนตรีว่าการกระทรวงแรงงาน เปิดเผยว่า นายสุชาติ ชมกลิ่น รัฐมนตรีว่าการกระทรวงแรงงาน มีความห่วงใย ลูกจ้าง ผู้ประกันตน ที่ประสบอันตรายหรือมีความไม่ปลอดภัยเกิดขึ้น จนเป็นเหตุให้เป็นผู้ทุพพลภาพ รวมถึงให้ความสำคัญในการดูแลผู้ประกันตนอย่างใกล้ชิด ในทุกๆ ด้าน แม้ลูกจ้าง/ผู้ประกันตนประสบอันตราย จะต้องไม่ทิ้งใครไว้ข้างหลัง ในวันนี้ ตนได้รับมอบหมายจาก นายสุชาติ ชมกลิ่น รัฐมนตรีว่าการกระทรวงแรงงาน ลงพื้นที่ในจังหวัดเพชรบุรี เพื่อสร้างขวัญและกำลังใจให้ผู้ทุพพลภาพและครอบครัว รวมทั้งอาสาสมัครแรงงาน และเจ้าหน้าที่ ที่ได้รับผลกระทบจากสถานการณ์น้ำท่วมได้มีความรู้สึกอบอุ่น และมีความรู้สึกที่ดีต่อระบบประกันสังคม อีกทั้งรับทราบปัญหาและให้คำแนะนำเกี่ยวกับการใช้สิทธิตามกฎหมายของผู้ทุพพลภาพ รวมทั้งติดตามอาการเจ็บป่วย เพื่อนำสู่การรักษา และฟื้นฟูสภาพร่างกายและจิตใจ
ทั้งนี้ ที่ปรึกษารัฐมนตรีว่าการกระทรวงแรงงาน ได้นำของใช้จำเป็นมามอบให้กับผู้ประกันตนที่ทุพพลภาพ ซึ่งอยู่ในความดูแลของสำนักงานประกันสังคมจังหวัดเพชรบุรี จำนวน 5 ราย และอาสาสมัครแรงงานที่ประสบภัยน้ำท่วม จำนวน 2 ราย

ที่มา : https://www.thaigov.go.th/news/contents/details/48103