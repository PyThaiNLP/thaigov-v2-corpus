รัฐบาลไทย-ข่าวทำเนียบรัฐบาล-​เลขานุการรัฐมนตรีว่าการกระทรวงคมนาคม ร่วมงาน OTOP ศิลปาชีพ ประทีปไทย OTOP ก้าวไกลด้วยพระบารมี


วันจันทร์ที่ 15 สิงหาคม 2565
​เลขานุการรัฐมนตรีว่าการกระทรวงคมนาคม ร่วมงาน OTOP ศิลปาชีพ ประทีปไทย OTOP ก้าวไกลด้วยพระบารมี
.....
นายศักดิ์สยาม ชิดชอบ รัฐมนตรีว่าการกระทรวงคมนาคม มอบให้ นางสุขสมรวย วันทนียกุล เลขานุการรัฐมนตรีว่าการกระทรวงคมนาคม เป็นผู้แทนกระทรวงคมนาคมร่วมงาน “OTOP ศิลปาชีพ ประทีปไทย OTOP ก้าวไกลด้วยพระบารมี” โดยมี พลเอก อนุพงษ์ เผ่าจินดา รัฐมนตรีว่าการกระทรวงมหาดไทยเป็นประธานเปิดงาน ในวันที่ 15 สิงหาคม 2565 ณ ศูนย์แสดงสินค้าและการประชุม อิมแพ็ค เมืองทองธานี จังหวัดนนทบุรี
เลขานุการรัฐมนตรีว่าการกระทรวงคมนาคม เปิดเผยว่า ในวันนี้ (15 สิงหาคม 2565) ได้ร่วมงาน OTOP ศิลปาชีพ ประทีปไทย OTOP ก้าวไกลด้วยพระบารมี ภายใต้แนวคิด “ผ้าทอไทย สายใยแห่งพระเมตตา สร้างอาชีพ ปวงประชาอย่างยั่งยืน” ปี 2565 ซึ่งจัดขึ้นโดย กรมการพัฒนาชุมชน กระทรวงมหาดไทย โดยการจัดงานครั้งนี้ เพื่อเฉลิมพระเกียรติสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ที่ทรงมีต่อการอนุรักษ์และสืบสานภูมิปัญญาของคนไทย รวมทั้งเพื่อประชาสัมพันธ์การดำเนินงานของโครงการหนึ่งตำบล หนึ่งผลิตภัณฑ์ ซึ่งถือเป็นโครงการสำคัญในการขับเคลื่อนเศรษฐกิจระดับท้องถิ่นให้มีความมั่นคง เป็นการสร้างงาน สร้างอาชีพ และสร้างรายได้ให้กับประชาชน นอกจากนี้ ภายในงานได้เผยแพร่ลายผ้าพระราชทาน “ผ้าขิดลายนารีรัตนราชกัญญา” ออกแบบโดยสมเด็จพระเจ้าลูกเธอ เจ้าฟ้าสิริวัณณวรีนารีรัตนราชกัญญา เพื่อเป็นส่วนหนึ่งในการเชิดชูคุณค่าของผ้าไทยซึ่งเป็นงานหัตถศิลป์อันล้ำค่าโดยช่างฝีมือไทยที่สืบทอดภูมิปัญญาจากรุ่นสู่รุ่น และเป็นมรดกทางศิลปะไทยอันงดงามให้เผยแพร่ออกสู่สายตานานาประเทศ สามารถสร้างรายได้ให้กับชุมชน และเป็นการต่อยอดทางการตลาดให้กับผู้ประกอบการ OTOP รวมถึงสนองนโยบายของรัฐบาลในการสร้างความเข้มแข็งให้กับเศรษฐกิจฐานรากอย่างมั่นคง มั่งคั่ง ยั่งยืน

ที่มา : https://www.thaigov.go.th/news/contents/details/58036