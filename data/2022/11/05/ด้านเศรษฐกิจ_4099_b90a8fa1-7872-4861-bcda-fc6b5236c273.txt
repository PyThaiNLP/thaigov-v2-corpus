รัฐบาลไทย-ข่าวทำเนียบรัฐบาล-กรมทางหลวงชนบทสร้างถนนเลี่ยงเมืองปราจีนบุรี กว่า 25 กิโลเมตร


วันพุธที่ 15 มิถุนายน 2565
กรมทางหลวงชนบทสร้างถนนเลี่ยงเมืองปราจีนบุรี กว่า 25 กิโลเมตร
มุ่งแก้ไขการจราจรหนาแน่นในตัวเมือง ยกระดับการขนส่งสู่ประเทศเพื่อนบ้าน รองรับการเจริญเติบโตทางเศรษฐกิจในอนาคต ตามนโยบายของรัฐมนตรีว่าการกระทรวงคมนาคม
กรมทางหลวงชนบท (ทช.) กระทรวงคมนาคม รายงานความก้าวหน้าโครงการก่อสร้างถนนสายแยกทางหลวงแผ่นดินหมายเลข 3452 - สี่แยกบ้านสร้าง อำเภอบ้านสร้าง จังหวัดปราจีนบุรี โดยปัจจุบันการก่อสร้างดำเนินการเร็วกว่าแผนที่กำหนดไว้ ขณะนี้อยู่ในขั้นตอนถมโครงสร้างชั้นทาง คาดว่าจะก่อสร้างเสร็จสมบูรณ์ในช่วงต้นปี 2567
ทช. ได้ดำเนินโครงการก่อสร้างถนนสายแยกทางหลวงแผ่นดินหมายเลข 3452 - สี่แยกบ้านสร้าง อำเภอบ้านสร้าง จังหวัดปราจีนบุรี เพื่อทดแทนเส้นทางเดิมที่ต้องผ่านตัวเมือง ผ่านโรงพยาบาลเจ้าพระยาอภัยภูเบศร เนื่องจากปัจจุบันการขนส่งจากอำเภอบ้านสร้าง อำเภอเมืองปราจีนบุรี ไปสู่อำเภอศรีมหาโพธิ และอำเภอประจันตคาม ต้องขนส่งผ่านตัวเมืองและโรงพยาบาลเจ้าพระยาอภัยภูเบศรส่งผลให้บริเวณดังกล่าว มีปริมาณการจราจรที่หนาแน่นมากถึง 15,200 คันต่อวัน ก่อให้เกิดความล่าช้าในการเดินทาง อีกทั้งยังเป็นอีกหนึ่งสาเหตุที่ทำให้    อาคารอนุรักษ์ โรงพยาบาลเจ้าพระยาอภัยภูเบศรที่เป็นโบราณสถานเกิดการทรุดตัวแตกร้าวทุกปี ทั้งนี้ เพื่อเป็นการบรรเทาการจราจรติดขัดในตัวเมืองปราจีนบุรี รองรับการขยายตัวทางเศรษฐกิจของพื้นที่นิคมอุตสาหกรรม     ในจังหวัดปราจีนบุรี ส่งเสริมเศรษฐกิจการขนส่งสู่อินโดจีนทางประเทศกัมพูชา ตามนโยบายของนายศักดิ์สยาม ชิดชอบ รัฐมนตรีว่าการกระทรวงคมนาคม รวมทั้งเป็นการแก้ไขปัญหาสอดรับกับยุทธศาสตร์การพัฒนาของจังหวัด พร้อมสนับสนุนโครงการส่วนพระองค์ตำบลบางแตน ซึ่งเป็นแหล่งเรียนรู้และสร้างแรงบันดาลใจสำหรับเกษตรกรและประชาชนทั่วไปอีกด้วย ทช. จึงได้ดำเนินโครงการก่อสร้างโดยแบ่งการก่อสร้างแบ่งออกเป็น 2 ตอน ดังนี้
- ตอนที่ 1 จุดเริ่มต้น กม. ที่ 0+000 บริเวณแยกทางหลวงชนบทสาย ปจ.4025 ใกล้สำนักงานอุตสาหกรรมจังหวัดปราจีนบุรี ถึง กม. ที่ 7+200 บริเวณช่วงแยกทางหลวงแผ่นดินหมายเลข 319 ตำบลบางเดชะ ระยะทางรวม 7.200 กิโลเมตร ก่อสร้างเป็นถนนลาดยางแอสฟัลท์ติกคอนกรีต ขนาด 2 ช่องจราจร พร้อมไหล่ทาง และบริเวณทางแยกก่อสร้างเป็นขนาด 4 ช่องจราจร ติดตั้งไฟฟ้าแสงสว่าง ระบบระบายน้ำในเขตชุมชน พร้อมก่อสร้างสะพานในสายทาง จำนวน 7 แห่ง ซึ่งเป็นสะพานขนาดใหญ่ 2 แห่ง ปัจจุบันการก่อสร้างมีความก้าวหน้าไปแล้วกว่าร้อยละ 19 เร็วกว่าแผนที่วางไว้ ใช้งบประมาณในการก่อสร้าง 899.999 ล้านบาท
- ตอนที่ 2 ต่อเนื่องจากตอนที่ 1 มีจุดเริ่มต้น กม. ที่ 7+200 ถึงอำเภอบ้านสร้าง กม. ที่ 25+656 ระยะทาง 18.456 กิโลเมตร ก่อสร้างเป็นถนนลาดยางแอสฟัลท์ติกคอนกรีต ขนาด 2 ช่องจราจร พร้อมไหล่ทาง และบริเวณทางแยกก่อสร้างถนนขนาด 4 ช่องจราจร มีเกาะกลาง ติดตั้งไฟฟ้าแสงสว่างในเขตชุมชน พร้อมก่อสร้างสะพานในสายทาง จำนวน 5 แห่ง ซึ่งเป็นสะพานขนาดใหญ่ 1 แห่ง ปัจจุบันการก่อสร้างมีความก้าวหน้าไปแล้วกว่าร้อยละ 17 เร็วกว่าแผนที่วางไว้ ใช้งบประมาณในการก่อสร้าง 900 ล้านบาท

ที่มา : https://www.thaigov.go.th/news/contents/details/55725