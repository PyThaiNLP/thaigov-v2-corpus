รัฐบาลไทย-ข่าวทำเนียบรัฐบาล-ธ.ก.ส. จัดตลาดนัดของดีวิถีชุมชน ประจำเดือนกรกฎาคม 2565


วันพุธที่ 20 กรกฎาคม 2565
พิมพ์
ธ.ก.ส. จัดตลาดนัดของดีวิถีชุมชน ประจำเดือนกรกฎาคม 2565
ธ.ก.ส. รวบรวมสินค้าเกษตรและผลิตภัณฑ์ชุมชนจากเกษตรกรลูกค้า กว่า 60 ร้านค้าจัดตลาดนัดของดีวิถีชุมชน ประจำเดือนกรกฎาคม 2565 วันที่ 20 - 22 กรกฎาคมนี้ ณ บริเวณด้านหน้า ธ.ก.ส. สำนักงานใหญ่ กรุงเทพมหานคร
ธ.ก.ส. รวบรวมสินค้าเกษตรและผลิตภัณฑ์ชุมชนจากเกษตรกรลูกค้า กว่า 60 ร้านค้าจัดตลาดนัดของดีวิถีชุมชน ประจำเดือนกรกฎาคม 2565 เพิ่มช่องทางการจำหน่ายสินค้า สร้างอาชีพ สร้างรายได้ แก่เกษตรกรลูกค้า วิสาหกิจชุมชนและผู้ประกอบการ SMEs เกษตร วันที่ 20 - 22 กรกฎาคมนี้ ณ บริเวณด้านหน้า ธ.ก.ส. สำนักงานใหญ่ กรุงเทพมหานคร
นายสมเกียรติ กิมาวหา รองผู้จัดการธนาคารเพื่อการเกษตรและสหกรณ์การเกษตร (ธ.ก.ส.) เปิดเผยว่า ธ.ก.ส.จัดงาน “ตลาดนัดของดีวิถีชุมชน ประจำเดือนกรกฎาคม 2565”  ตั้งแต่วันที่ 20 - 22 กรกฎาคม 2565 ณ บริเวณด้านหน้า ธ.ก.ส. สำนักงานใหญ่ บางเขน เพื่อให้เกษตรกรลูกค้า วิสาหกิจชุมชน และผู้ประกอบการ SMEs เกษตร ได้มีสถานที่และช่องทางในการจัดจำหน่ายสินค้า อันเป็นการเพิ่มโอกาสในการสร้างอาชีพ สร้างรายได้ โดยในครั้งนี้มีบูธจำหน่ายสินค้ากว่า 60 ร้านค้า เช่น ลำไยคัดพิเศษจากจังหวัดลำพูน ผลไม้ตามฤดูกาล เช่น เงาะ ลำไย ทุเรียนจากอำเภอเขาค้อ จังหวัดเพชรบูรณ์ ผักผลไม้ พื้นถิ่นจากภาคใต้ กาแฟสดจากดอยแม่แจ๋ม จังหวัดลำปาง ดอยแม่สลอง  จังหวัดเชียงราย มะพร้าวน้ำหอมคัดพิเศษจากอำเภอบ้านแพ้ว จังหวัดสมุทรสาคร อาหารโบราณเมี่ยงคำ กระยาสารท อาหารทะเลแปรรูป เมนูปลาส้ม ปลาร้า ทองม้วนน้ำตาลโตนด และเมนูโจ๊กปลาแดดเดียว และหมูอบโอ่งสูตรฮ่องเต้ จังหวัดสุโขทัย เป็นต้น ในโอกาสนี้ ธ.ก.ส. ขอเชิญชวนพี่น้องประชาชนมาร่วมชิม ชม ช้อป สินค้าจากผู้ผลิตสู่ผู้บริโภคโดยตรง ในงานตลาดนัดของดีวิถีชุมชน ประจำเดือนกรกฎาคม 2565 เพื่อสร้างรายได้ สร้างอาชีพและเป็นกำลังใจให้แก่เกษตรกร วิสาหกิจชุมชน และผู้ประกอบการ SMEs เกษตร ในการผลิตสินค้าคุณภาพเพื่อกระตุ้นระบบเศรษฐกิจฐานรากและประเทศต่อไป

ที่มา : https://www.thaigov.go.th/news/contents/details/57071