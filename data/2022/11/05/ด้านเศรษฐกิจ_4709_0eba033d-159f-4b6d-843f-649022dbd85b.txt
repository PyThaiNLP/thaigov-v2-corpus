รัฐบาลไทย-ข่าวทำเนียบรัฐบาล-นายศักดิ์สยาม ชิดชอบ รัฐมนตรีว่าการกระทรวงคมนาคม ลงพื้นที่ติดตามความคืบหน้า


วันอังคารที่ 9 สิงหาคม 2565
นายศักดิ์สยาม ชิดชอบ รัฐมนตรีว่าการกระทรวงคมนาคม ลงพื้นที่ติดตามความคืบหน้า
การพัฒนาโครงสร้างพื้นฐานและการให้บริการด้านคมนาคมขนส่งในพื้นที่จังหวัดลพบุรี
นายศักดิ์สยาม ชิดชอบ รัฐมนตรีว่าการกระทรวงคมนาคม ลงพื้นที่ติดตามความคืบหน้าการพัฒนาโครงสร้างพื้นฐานและการให้บริการด้านคมนาคมขนส่งในพื้นที่จังหวัดลพบุรี พร้อมด้วย นายพิศักดิ์ จิตวิริยะวศิน รองปลัดกระทรวงคมนาคม นายสรพงศ์ ไพฑูรย์พงษ์ รองปลัดกระทรวงคมนาคม นายจิรุตม์ วิศาลจิตร อธิบดีกรมการขนส่งทางบก นายอภิรัฐ ไชยวงศ์น้อย อธิบดีกรมทางหลวงชนบท นายพิเชฐ คุณาธรรมรักษ์ อธิบดีกรมการขนส่งทางราง นายสัญลักข์ ปัญวัฒนลิขิต กรรมการผู้จัดการใหญ่ บริษัท ขนส่ง จำกัด และนายมนตรี เดชาสกุลสม รองอธิบดีกรมทางหลวง โดยมี นายสุภกิณห์ แวงชิน รองผู้ว่าราชการจังหวัดลพบุรี นายพงศธร ชัยชนะพานิช ประธานหอการค้าจังหวัดลพบุรี และหัวหน้าส่วนราชการในสังกัดกระทรวงคมนาคมในพื้นที่จังหวัดลพบุรี ให้การต้อนรับและบรรยายสรุปการดำเนินงานโครงการสำคัญ เมื่อวันที่ 7 สิงหาคม 2565
นายศักดิ์สยาม ชิดชอบ รัฐมนตรีว่าการกระทรวงคมนาคม กล่าวว่า ตามนโยบายรัฐบาล ภายใต้การนำของ พลเอก ประยุทธ์ จันทร์โอชา นายกรัฐมนตรี ได้มีข้อสั่งการให้กระทรวงคมนาคมเร่งรัดพัฒนาโครงสร้างพื้นฐานด้านคมนาคมขนส่งอย่างเป็นรูปธรรม ครอบคลุมทุกมิติทั้งทางถนน ทางราง ทางน้ำ และทางอากาศ เพื่อเพิ่มขีดความสามารถการแข่งขันด้านโครงข่ายคมนาคมในการกระตุ้นเศรษฐกิจและส่งเสริมการท่องเที่ยวของประเทศ สร้างงาน สร้างรายได้ของคนในพื้นที่ รวมทั้งอำนวยความสะดวกด้านการคมนาคมขนส่ง และการแก้ไขปัญหาจราจร ซึ่งการลงพื้นที่ตรวจราชการจังหวัดลพบุรีครั้งนี้ เพื่อติดตามความก้าวหน้าและเร่งรัดการดำเนินโครงการสำคัญในการขับเคลื่อนการพัฒนาด้านคมนาคมขนส่ง ดังนี้
มิติด้านการพัฒนาทางถนน
1. การพัฒนาโครงข่ายทางหลวง
กระทรวงคมนาคมมีโครงการก่อสร้างทางในพื้นที่จังหวัดลพบุรีที่อยู่ระหว่างดำเนินการก่อสร้าง 2 เส้นทาง ได้แก่
1.1 โครงการก่อสร้างทางหลวงหมายเลข 366 ทางเลี่ยงเมืองลพบุรีด้านใต้ ตอน 1 ระยะทาง 6.550 กิโลเมตร (ขยายเป็น 4 ช่องจราจร) ปัจจุบันมีความก้าวหน้าโครงการ ร้อยละ 65.58 คาดว่าจะเปิดให้บริการในปี 2566
1.2 โครงการก่อสร้างทางหลวงหมายเลข 366 ทางเลี่ยงเมืองลพบุรีด้านใต้ ตอน 2 ระยะทาง 7.952 กิโลเมตร (ขยายเป็น 4 ช่องจราจร) ปัจจุบันมีความก้าวหน้าโครงการ ร้อยละ 71.68 คาดว่าจะเปิดให้บริการในปี 2566
นอกจากนี้ ยังมีโครงการทางหลวงที่ได้รับงบประมาณในปี 2565 (โครงการปีเดียว) อีก 11 โครงการ ระยะทาง 30.158 กิโลเมตร เช่น การพัฒนาทางหลวงย่านชุมชน การพัฒนาสะพาน ระบบระบายน้ำ เป็นต้น
2. การพัฒนาโครงข่ายทางหลวงชนบท
กระทรวงคมนาคมโดยกรมทางหลวงชนบทมีโครงการที่ได้รับงบประมาณในปี 2565 จำนวน 51 โครงการ วงเงินงบประมาณ 641.790 ล้านบาท ซึ่งมีโครงการสำคัญ ได้แก่
2.1 โครงการปรับปรุงเรขาคณิตของทาง ถนนสาย ลบ.2034 แยก ทล.21 - บ้านน้ำซับ ตำบลช่องสาริกา อำเภอพัฒนานิคม อำเภอเมือง จังหวัดลพบุรี เพื่อเพิ่มความปลอดภัยและส่งเสริมการคมนาคมขนส่งให้ขยายตัวอย่างเป็นระบบ โครงการฯ ดำเนินการแล้วเสร็จ
2.2 โครงการก่อสร้างถนนสาย ลบ.1036 แยก ทล.1 - บ้านป่าหวาย อำเภอเมือง จังหวัดลพบุรี เพื่อรองรับการเจริญเติบโตของเมือง ส่งเสริมการคมนาคมขนส่งให้ขยายตัวอย่างเป็นระบบ คาดว่าแล้วเสร็จต้นปี 2567
มิติการพัฒนาระบบราง
กระทรวงคมนาคมดำเนินการพัฒนาโครงสร้างพื้นฐานคมนาคมขนส่งทางรางเพื่อสนับสนุนการขนส่งทางรางที่มีความปลอดภัยให้เป็นระบบขนส่งผู้โดยสารและขนส่งสินค้าหลักของประเทศ โดยมีแผนพัฒนารถไฟทางคู่ทั่วประเทศ แบ่งออกเป็น แผนพัฒนารถไฟทางคู่ระยะเร่งด่วน (พ.ศ. 2560 - 2564) จำนวน 7 เส้นทาง ระยะทาง 993 กิโลเมตร แผนพัฒนารถไฟทางคู่ระยะที่ 2 (พ.ศ. 2565 - 2569) จำนวน 7 เส้นทาง ระยะทาง 1,483 กิโลเมตร ปัจจุบันอยู่ระหว่างขออนุมัติโครงการ และจัดทำรายงาน EIA และมีแผนพัฒนารถไฟทางคู่สายใหม่ระยะถัดไปอีก จำนวน 12 เส้นทาง โดยการพัฒนาเส้นทางรถไฟทางคู่ในพื้นที่จังหวัดลพบุรี ได้แก่ โครงการรถไฟทางคู่ ช่วงลพบุรี - ปากน้ำโพ ซึ่งมีแนวเส้นทางเริ่มต้นจากสถานีบ้านกลับ สิ้นสุดที่สถานีปากน้ำโพ ก่อสร้างขนานไปกับทางรถไฟเดิม ก่อสร้างทางรถไฟ จำนวน 2 ทาง ได้แก่ ช่วงลพบุรี - ปากน้ำโพ (ช่วงบ้านกลับ - โคกกระเทียม) เป็นโครงสร้างทางรถไฟยกระดับที่ยาวที่สุดในประเทศไทย ระยะทาง 19 กิโลเมตร และเลี่ยงเมือง ระยะทางรวม 29 กิโลเมตร และช่วงลพบุรี - ปากน้ำโพ (ช่วงท่าแค - ปากน้ำโพ) ระยะทาง 116 กิโลเมตร คาดว่าเปิดให้บริการในปี 2566
นอกจากนี้ กระทรวงคมนาคม มีแผนเร่งรัดการพัฒนารถไฟความเร็วสูงทั่วประเทศ ระยะทาง 2,506 กิโลเมตร โดยมีเส้นทางรถไฟความเร็วสูงที่ผ่านพื้นที่จังหวัดลพบุรี ได้แก่ โครงการรถไฟความเร็วสูง ช่วงกรุงเทพฯ - พิษณุโลก ระยะทาง 380 กิโลเมตร จำนวน 7 สถานี ได้แก่ บางซื่อ ดอนเมือง อยุธยา ลพบุรี นครสวรรค์ พิจิตรและพิษณุโลก ซึ่งคณะกรรมการสิ่งแวดล้อมแห่งชาติ ได้เห็นชอบรายงาน EIA แล้ว และอยู่ระหว่างการหารือเรื่องรูปแบบการลงทุน
มิติการพัฒนาทางน้ำ
1. โครงการพัฒนาเขื่อนป้องกันตลิ่งริมแม่น้ำป่าสัก หมู่ที่ 2 และหมู่ที่ 7 ตำบลท่ามะนาว อำเภอชัยบาดาล เพื่อแก้ไขปัญหาตลิ่งพังทลาย ส่งผลกระทบต่อโครงสร้างพื้นฐานด้านการคมนาคมทางถนนที่ประชาชนใช้เป็นทางสัญจรร่วมกัน รวมทั้งบ้านเรือนและสิ่งปลูกสร้างของประชาชนบนฝั่ง ปัจจุบันมีความก้าวหน้าการดำเนินงาน ร้อยละ 97 คาดว่าแล้วเสร็จในเดือนสิงหาคมปี 2565
2. โครงการขุดลอกและบำรุงรักษาร่องน้ำภายในประเทศพื้นที่จังหวัดลพบุรี เพื่อแก้ไขปัญหาการกัดเซาะตลิ่งพัง เพิ่มพื้นที่ในการระบายน้ำในฤดูน้ำหลาก และเพื่อกักเก็บน้ำไว้ในการอุปโภคบริโภค
ซึ่งเป็นการแก้ไขปัญหาความเดือดร้อนของประชาชนระยะยาวอย่างยั่งยืน ซึ่งกรมเจ้าท่าดำเนินการแล้วเสร็จ จำนวน 7 โครงการ อยู่ระหว่างดำเนินการ 2 โครงการ คาดว่าแล้วเสร็จในปี 2565
นอกจากนี้ กระทรวงคมนาคมมีโครงการเพื่อเชื่อมโยงระบบการขนส่งสาธารณะ จากสถานีขนส่งผู้โดยสารจังหวัดลพบุรี จำนวน 54 เส้นทาง รวมทั้งโครงการต่าง ๆ เพื่อรณรงค์ป้องกันและลดอุบัติเหตุทางถนน โดยกำกับดูแลตรวจสอบความปลอดภัยการเดินรถโดยสารสาธารณะ ตั้งจุดตรวจเข้มข้นรถโดยสารสาธารณะ Checking Point การตรวจจับความเร็วรถโดยสารสาธารณะและรถบรรทุกด้วยกล้องเลเซอร์ ศูนย์บริหารจัดการการเดินรถด้วยระบบ GPS ทั้งนี้ เพื่อเพิ่มประสิทธิภาพการคมนาคมขนส่งให้ประชาชนได้รับความสะดวก รวดเร็ว ปลอดภัย รองรับปริมาณการเดินทางและการขนส่งที่เพิ่มขึ้นในอนาคตได้อย่างเพียงพอ
รัฐมนตรีว่าการกระทรวงคมนาคม ได้มอบนโยบายให้หน่วยงานในสังกัดกระทรวงคมนาคมดำเนินงานทุกโครงการ โดยให้ความสำคัญกับความปลอดภัยของประชาชนเป็นลำดับแรก รวมทั้งความปลอดภัยของเจ้าหน้าที่ผู้ปฏิบัติงาน และดำเนินการตามมาตรการและแนวปฏิบัติระยะยาวสำหรับโครงการก่อสร้างของกระทรวงคมนาคมทั้งหมด โดยเพิ่มมาตรการการตรวจสอบการปฏิบัติงานด้านความปลอดภัย มีการนำระบบ Safety Audit มาใช้ในระหว่างการก่อสร้าง เพื่อเพิ่มความมั่นใจให้ประชาชนถึงมาตรฐานด้านความปลอดภัยในการก่อสร้างของกระทรวงคมนาคม และเพื่อป้องกันไม่ให้เกิดอุบัติเหตุหรือผลกระทบด้านความปลอดภัยต่อประชาชนผู้ใช้ทางขึ้นอีก รวมทั้งปรับปรุงโครงข่ายคมนาคมขนส่งในปัจจุบันให้มีความมั่นคงและความปลอดภัยเพิ่มขึ้น
นอกจากนี้ ยังได้มอบหมายให้หน่วยงานเร่งพัฒนาระบบและวิธีการประชาสัมพันธ์เชิงรุก เพื่อสร้างการรับรู้แก่ประชาชนเกี่ยวกับข้อมูล การดำเนินงานของกระทรวงคมนาคมให้กระชับ รวดเร็ว ทันสมัย และครอบคลุมทุกกลุ่มเป้าหมาย รวมทั้งบูรณาการการทำงานร่วมกับภาคเอกชนในการจัดระบบขนส่งมวลชนสาธารณะ โดยพิจารณาให้ครอบคลุมทุกมิติเพื่อให้ตรงกับรูปแบบการใช้บริการของประชาชน รวมทั้งมีความคุ้มค่า และเกิดประโยชน์สูงสุดในการพัฒนาโครงข่าย โดยให้หน่วยงานคมนาคมในพื้นที่บูรณาการกับจังหวัดลพบุรี เพื่อใหัการจัดทำงบประมาณลงพื้นที่เกิดประโยชน์สูงสุดต่อประชาชน
ทั้งนี้ รัฐมนตรีว่าการกระทรวงคมนาคม ได้ลงพื้นที่ติดตามความคืบหน้าโครงการก่อสร้างทางหลวงหมายเลข 366 สายทางเลี่ยงเมืองลพบุรีด้านใต้ กม.4+450.000 - กม.19+310.000 ระยะทางยาวประมาณ 14.860 กิโลเมตร ซึ่งปัจจุบันมีความก้าวหน้าโครงการ ร้อยละ 65.58 คาดว่าจะเปิดให้บริการในปี 2566

ที่มา : https://www.thaigov.go.th/news/contents/details/57742