รัฐบาลไทย-ข่าวทำเนียบรัฐบาล-พม. จับมือแว่นท็อปเจริญและเครือข่าย มอบแว่นสายตา สร้างแสงแห่งชีวิต ให้กลุ่มเปราะบางใน กทม.


วันพุธที่ 25 พฤษภาคม 2565
พม. จับมือแว่นท็อปเจริญและเครือข่าย มอบแว่นสายตา สร้างแสงแห่งชีวิต ให้กลุ่มเปราะบางใน กทม.
พม. จับมือแว่นท็อปเจริญและเครือข่าย มอบแว่นสายตา สร้างแสงแห่งชีวิต ให้กลุ่มเปราะบางใน กทม.
วันนี้ (25 พ.ค. 65) เวลา 10.00 น. นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานในพิธีเปิดโครงการเฉลิมพระเกียรติพระบาทสมเด็จพระเจ้าอยู่หัว “Giving Light มอบแว่นตา มอบแสงแห่งชีวิต” โดยมี นายอนุกูล ปีดแก้ว อธิบดีกรมพัฒนาสังคมและสวัสดิการ กล่าวรายงานความเป็นมาของโครงการฯ  พร้อมด้วยนายแพทย์นพวุฒิ ตรีพรชัยศักดิ์ กรรมการบริหาร บริษัท แว่นท็อปเจริญ จำกัด นำเสนอการบูรณาการความร่วมมือของโครงการฯ ทั้งนี้ มีนางพัชรี อาระยะกุล ปลัดกระทรวงการพัฒนาสังคมและความมั่นคงของมนุษย์ คณะผู้บริหารกระทรวง พม. และประชาชนกลุ่มเปราะบางในพื้นที่เข้าร่วมงาน ณ ศูนย์ช่วยเหลือสังคมชุมชนหมู่บ้านร่วมเกื้อ เขตทวีวัฒนา กรุงเทพมหานคร
นายจุติ กล่าวว่า กระทรวงการพัฒนาสังคมและความมั่นคงของมนุษย์ (พม.) โดยกรมพัฒนาสังคมและสวัสดิการ (พส.) ได้เล็งเห็นถึงความสำคัญของการพัฒนาคุณภาพชีวิตกลุ่มเปราะบาง โดยเฉพาะผู้ที่มีปัญหาด้านสายตา ซึ่งส่งผลกระทบในการดำเนินชีวิตประจำวันที่ยากลำบาก ทั้งนี้ จึงได้ดำเนินโครงการแว่นตาผู้สูงวัยในสมเด็จพระเทพรัตนฯ ร่วมกับห้างแว่นท็อปเจริญ และมูลนิธิสงเคราะห์เด็กของสภากาชาดไทย ในการช่วยเหลือผู้สูงอายุในพื้นที่ห่างไกล 76 จังหวัดทั่วประเทศ ให้ได้รับการตรวจวัดสายตาประกอบแว่น โดยเริ่มดำเนินการตั้งแต่ปี 2552 จนถึงปัจจุบัน และลงพื้นที่ให้บริการเป็นประจำทุกเดือนๆ ละ 400 คน รวมทั้งสิ้น 60,401 คน  สำหรับพื้นที่กรุงเทพมหานคร มีการสำรวจกลุ่มเปราะบาง พบว่า ร้อยละ 70 มีปัญหาด้านสายตาและส่วนใหญ่ไม่สามารถเข้ารับการตรวจวัดสายตาได้ เนื่องจากมีปัญหาค่าใช้จ่ายในครอบครัว ทั้งนี้ กระทรวง พม. จึงได้บูรณาการความร่วมมือกับ ห้างแว่นท็อปเจริญ บริษัท เคาน์เตอร์เซอร์วิส จำกัด บริษัทบุญรอดบริวเวอรี จำกัด มูลนิธิเส้นด้าย และกรุงเทพมหานคร  ดำเนินโครงการเฉลิมพระเกียรติพระบาทสมเด็จพระเจ้าอยู่หัว “Giving Light มอบแว่นตา มอบแสงแห่งชีวิต” เพื่อเฉลิมพระเกียรติพระบาทสมเด็จพระเจ้าอยู่หัว เนื่องในโอกาสวันเฉลิมพระชนมพรรษา (28 กรกฎาคม 2565) เพื่อช่วยเหลือกลุ่มเปราะบางดังกล่าวให้เข้ารับบริการตรวจวัดสายตาและได้รับแว่นตาที่ตรงกับค่าสายตา ทำให้สามารถดำเนินชีวิตประจำวัน ตลอดจนประกอบอาชีพเลี้ยงตนเองได้อย่างปกติและไม่เป็นภาระแก่คนในครอบครัว โดยโครงการนี้เริ่มดำเนินการตั้งแต่วันนี้จนถึงเดือนกรกฎาคม 2565 ด้วยการให้บริการกลุ่มเปราะบาง จำนวน 3 รุ่นๆ ละ 400 คน รวมทั้งสิ้น 1,200 คน
นายจุติ กล่าวเพิ่มเติมว่า โครงการนี้เป็นการร่วมแรงร่วมใจของทุกภาคส่วนในการสืบสานพระราชปณิธานของพระบาทสมเด็จพระเจ้าอยู่หัว เพื่อบำบัดทุกข์ บำรุงสุข และพัฒนาคุณภาพชีวิตประชาชนด้วยการให้ชีวิตใหม่ ผ่านแว่นสายตาที่มีคุณภาพ เพื่อให้ได้รับความหวัง ด้วยการมองเห็นที่สดใส นำมาซึ่งชีวิตที่มีความสุข ตลอดจนสามารถประกอบอาชีพและพึ่งพาตนเองได้อย่างปลอดภัยและปกติสุข โดยงานครั้งนี้เป็นงานที่พิสูจน์ว่าน้ำใจคนไทยและความเมตตามีอยู่จริง นอกจากจะมอบแว่นตาเพื่อเปิดความสว่างให้กับโลกแล้ว ความร่วมมือเช่นนี้จะเป็นการร่วมมืออย่างต่อเนื่องและครบทุกเขตในกรุงเทพมหานคร ซึ่งกระทรวง พม. เราจะไม่ทิ้งใคร เราจะไปให้ทั่วประเทศ ทั้งนี้ ตนขอขอบคุณห้างแว่นท็อปเจริญ ที่มาบูรณาการงานร่วมกันกับกระทรวง พม. โดยห้างแว่นท็อปเจริญได้ทำงานด้านนี้มาแล้วหลายปีอย่างต่อเนื่อง ไม่ใช่ทำงานเพื่อประชาสัมพันธ์ แต่ทำงานเพื่อหยิบยื่นแสงสว่างให้ชีวิตกับผู้เปราะบางและผู้ด้อยโอกาส ดังนั้น เมื่อเรามีผู้เปราะบางที่ต้องการความช่วยเหลือ ห้างแว่นท็อปเจริญ จึงมีเจตจำนงที่จะช่วยเหลือกลุ่มเปราะบางร่วมกันกับกระทรวง พม. และสิ่งดีๆ จะเกิดขึ้นคือ คนไทยรักกัน ห่วงใยกัน และไม่ทอดทิ้งกัน

ที่มา : https://www.thaigov.go.th/news/contents/details/54992