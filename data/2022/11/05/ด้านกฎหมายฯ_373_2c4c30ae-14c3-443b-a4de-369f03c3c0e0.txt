รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม ลุยนครพนม ขอชรบ.ช่วยสกัดกั้นยาเสพติด เสริมสร้างชุมชนให้เข้มแข็ง ชวนผู้ต้องขังช่วยเป็นสายสืบแจ้งเบาะแส


วันเสาร์ที่ 25 ธันวาคม 2564
พิมพ์
รัฐมนตรีว่าการกระทรวงยุติธรรม ลุยนครพนม ขอชรบ.ช่วยสกัดกั้นยาเสพติด เสริมสร้างชุมชนให้เข้มแข็ง ชวนผู้ต้องขังช่วยเป็นสายสืบแจ้งเบาะแส
รัฐมนตรีว่าการกระทรวงยุติธรรม ลุยนครพนม ขอชรบ.ช่วยสกัดกั้นยาเสพติด เสริมสร้างชุมชนให้เข้มแข็ง ชวนผู้ต้องขังช่วยเป็นสายสืบแจ้งเบาะแส ขอญาติช่วยเตือนอย่ากลับมาทำผิดอีกจะหมดอนาคตเพราะกฎหมายแรงกว่าเดิม
เมื่อวันที่ 25 ธันวาคม 2564 ที่ จังหวัดนครพนม นายสมศักดิ์ เทพสุทิน รัฐมนตรีว่าการกระทรวงยุติธรรม พร้อมด้วย น.ส.ณัฐธ์ภัสส์ ยงใจยุทธ ผู้ช่วยรัฐมนตรีประจำกระทรวงยุติธรรม นายศุภชัย โพธิ์สุ รองประธานสภาผู้แทนราษฏรคนที่ 2 และส.ส.นครพนม พรรคภูมิใจไทย นายวิชัย ไชยมงคล เลขาธิการ ป.ป.ส. ได้ลงพื้นที่ตรวจราชการ
โดยเวลา 09.30 น. นายสมศักดิ์ และคณะได้เดินทางไปเยี่ยมชมอนุสรณ์สถานประธานโอจิมินห์ และพบปะชาวบ้าน ผู้นำชุมชน และชุดรักษาความปลอดภัยหมู่บ้าน (ชรบ.) และได้พูดคุยถึงการสร้างการรับรู้ประมวลกฎหมายยาเสพติดฉบับใหม่ และการเสริมสร้างหมู่บ้าน ชุมชนเข้มแข็ง
นายสมศักดิ์ กล่าวว่า กฎหมายใหม่ๆจะเป็นอาวุธที่เพิ่มขึ้นให้กับพวกท่าน ซึ่งประมวลกฎหมายยาเสพติดฉบับใหม่ จะเพิ่มในเรื่องของการยึดทรัพย์ตัดวงจรยาเสพติด สามารถยึดทรัพย์ย้อนหลังได้ถึง 10 ปี ตามมูลค่ายาเสพติด วันนี้ข้าราชการและเจ้าหน้าที่ยังไม่ค่อยเข้าใจ ดังนั้นในเดือน มกราคม 2565 เราจะเปิดอบรมเรื่องการสืบค้นธุรกรรมการเงินของผู้ค้า และการสืบทรัพย์ โดยจะมีข้าราชการจาก ดีเอสไอ กรมบังคับคดี มาเป็นวิทยากร นอกจากนี้ในส่วนของคดีแพ่งหรือคดีทรัพย์ จะแยกออกจากคดีอาญา ซึ่งในอดีตเราแค่จับยึดเม็ดยา และทรัพย์สินที่เห็น แต่ของใหม่เราจะขยายผลไปยังคนบงการ และตนมั่นใจว่าข้าราชการจะไม่มีการทุจริต เพราะเราได้แก้ปัญหาโดยการตั้งรางวัลการแจ้งเบาะแสสำหรับประชาชน 500 ล้านบาท และมีรางวัลสำหรับเจ้าหน้าที่ในกระบวนการทำงานอีกด้วย ยาเสพติดวันนี้ใช้สารเคมี มีต้นทุนแค่ 50 สตางค์ โรงงานแย่งกันผลิต หากโดนจับ 99 ครั้ง ผ่านแค่ครั้งเดียวเขาก็กำไรแล้ว นี่จึงเป็นเหตุให้ยาออกมาเยอะ ไม่ใช่เราไม่ปราบปราม
นายสมศักดิ์ กล่าวอีกว่า ตนมั่นใจในบันไดขั้นที่ 2 ที่เราได้ตั้งไว้จะประสบผลสำเร็จ เพราะเรามีประมวลกฎหมายใหม่ มีการยึดทรัพย์ มีการแยกคดีแพ่งและอาญา ทำให้การทำงานสะดวกขึ้น และตนขอให้ทุกท่านช่วยบอกชาวบ้าน ถึงงานกระทรวงยุติธรรม เรามีกองทุนยุติธรรม ให้การช่วยเหลือประชาชนที่เดือดร้อนทางด้านกฎหมาย และยังมีพ.ร.บ.ค่าตอบแทนผู้เสียหาย ค่าทดแทน ค่าใช้จ่ายจำเลยในคดีอาญา เรามีเงินช่วยเหลือตรงนี้ปีละ 450 ล้านบาท และยังมีการช่วยเหลือผู้เป็นหนี้ กยศ. ที่เราจะจัดงานมหกรรมไกล่เกลี่ยหนี้ในเดือน มกราคม 2565 เราได้ดำเนินการนโยบายของ พล.อ.ประยุทธ์ จันทร์โอชา นายกรัฐมนตรี ที่บอกว่า เราจะไม่ทิ้งใครไว้ข้างหลัง และในงานต่างๆของกระทรวงต้องทำให้หน่วยงานทุกจังหวัดเข้าใจ
จากนั้นเวลา 11.30 น. นายสมศักดิ์ และคณะ ตรวจเยี่ยมเรือนจำกลางนครพนม โดยมีตัวแทนญาติผู้ต้องขังมอบดอกไม้ขอบคุณ นายสมศักดิ์ กล่าวว่า การดูแลผู้ต้องขังตนดูแลอย่างดีตามกฎระเบียบและสิทธิมนุษยชน ตนขอให้ญาติช่วยเตือนผู้ต้องขังโดยเฉพาะคดียาเสพติด ขอให้เลิกเข้าไปยุ่งเกี่ยวอีก เพราะหากกระทำผิดซ้ำก็จะไม่ได้รับการเลื่อนชั้นและลดโทษได้ง่ายแบบครั้งแรก ขอให้มาช่วยเป็นสายให้ทางราชการดีกว่า เพราะมีรางวัลนำจับด้วย แต่หากกลับมาค้ายาจะหมดอนาคตทันทีเพราะกฎหมายใหม่รุนแรงมากในการยึดทรัพย์ หากอยากจะให้ข้อมูลโทรได้ที่ 1386 ส่วนการปรับโทษตามกฎหมายใหม่ เรามีกองทุนยุติธรรม และป.ป.ส. มาให้คำแนะนำกับผู้ต้องขังในการทำคำร้องต่อศาลด้วย
จากนั้นได้ตรวจเยี่ยมโครงการโคกหนองนาโมเดล และตรวจเยี่ยมศูนย์เรียนรู้เศรษฐกิจพอเพียง และแปลงเกษตร ผลิตภัณฑ์ไม้จากผู้ต้องขังโดยนายสมศักดิ์ ได้ลงมือปลูกมะพร้าวด้วย

ที่มา : https://www.thaigov.go.th/news/contents/details/49895