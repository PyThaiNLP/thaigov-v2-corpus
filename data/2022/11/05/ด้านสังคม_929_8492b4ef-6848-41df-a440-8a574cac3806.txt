รัฐบาลไทย-ข่าวทำเนียบรัฐบาล-ดีอีเอสเตือนข่าวปลอมผู้ที่ทานเนื้อวัว นมวัว เป็นประจำ จะทำให้เลือดเป็นกรด เชื้อไวรัสโควิด-19 เจริญเติบโตได้ง่าย


วันอังคารที่ 7 ธันวาคม 2564
ดีอีเอสเตือนข่าวปลอมผู้ที่ทานเนื้อวัว นมวัว เป็นประจำ จะทำให้เลือดเป็นกรด เชื้อไวรัสโควิด-19 เจริญเติบโตได้ง่าย
ดีอีเอสเตือนข่าวปลอมผู้ที่ทานเนื้อวัว นมวัว เป็นประจำ จะทำให้เลือดเป็นกรด เชื้อไวรัสโควิด-19 เจริญเติบโตได้ง่าย
นางสาวนพวรรณ หัวใจมั่น โฆษกกระทรวงดิจิทัลเพื่อเศรษฐกิจและสังคมฝ่ายการเมือง กล่าวว่า  ตามที่มีการเผยแพร่ข้อมูลในสื่อออนไลน์ เกี่ยวกับประเด็นด้านสุขภาพเรื่อง ผู้ที่ทานเนื้อวัว นมวัว เป็นประจำ จะทำให้เลือดเป็นกรด เชื้อไวรัสโควิด-19 เจริญเติบโตได้ง่าย ทางศูนย์ต่อต้านข่าวปลอมได้ดำเนินการตรวจสอบข้อเท็จจริงโดย สำนักโภชนาการ กรมอนามัย กระทรวงสาธารณสุข พบว่าประเด็นดังกล่าวนั้น เป็นข้อมูลเท็จ
กรณีการเผยแพร่ข้อมูลว่าผู้ที่ทานเนื้อวัว นมวัวเป็นประจำ ทำให้เลือดในร่างกายเป็นกรด ซึ่งเมื่อเจอกับเชื้อไวรัสโควิด-19 ทำให้เชื้อเติบโตได้เป็นอย่างดีนั้น ทางสำนักโภชนาการ กรมอนามัย กระทรวงสาธารณสุข ได้ตรวจสอบเรื่องดังกล่าวและชี้แจงว่า ความเป็นกรดด่างของเลือด ไม่ได้มีการเปลี่ยนแปลงได้ง่าย ด้วยการรับประทานอาหารเพียงอย่างเดียว ระบบการทำงานร่างกายจะมีกลไกการควบคุมอวัยวะในร่างกายให้ทำงานได้ตามปกติ การกินอาหารที่เป็นกรดหรือด่าง จึงไม่สามารถที่จะลดหรือทำลายไวรัสโควิดในร่างกายได้  โดยข้อมูลที่มีการแชร์ข้างต้นทำให้เกิดความเข้าใจผิดในการรับประทานอาหาร เนื้อวัวและนมวัว ซึ่งควรกินอาหารให้ครบ 5 หมู่ แต่ละหมู่ให้หลากหลาย ปริมาณ สัดส่วนที่เหมาะสม มีคุณค่าทางโภชนาการครบถ้วน เพียงพอ มีสุขอนามัยส่วนบุคคลที่ดี ร่วมกับการออกกำลังกายอย่างเหมาะสมและสม่ำเสมอ นอนหลับพักผ่อนให้เพียง
ดังนั้นขอให้ประชาชนอย่าหลงเชื่อข้อมูลดังกล่าว และขอความร่วมมือไม่ส่ง หรือแชร์ข้อมูลดังกล่าวต่อในช่องทางสื่อสังคมออนไลน์ต่างๆ  โดยประชาชนสามารถติดตามและแจ้งเบาะแสข่าวปลอม ได้ผ่านช่องทางต่างๆ ของศูนย์ต่อต้านข่าวปลอม ดังนี้ ไลน์ @antifakenewscenter  เว็บไซต์ https://www.antifakenewscenter.com/ ทวิตเตอร์https://twitter.com/AFNCThailand และช่องทางโทรศัพท์โทรสายด่วน GCC 1111 ต่อ 87
*************

ที่มา : https://www.thaigov.go.th/news/contents/details/49179