รัฐบาลไทย-ข่าวทำเนียบรัฐบาล-“ชัยวุฒิ” สั่งการดีอีเอส ประสาน สตม.-PCT-กัมพูชารวบแกงค์คอลเซ็นเตอร์ข้ามแดน


วันพฤหัสบดีที่ 23 ธันวาคม 2564
“ชัยวุฒิ” สั่งการดีอีเอส ประสาน สตม.-PCT-กัมพูชารวบแกงค์คอลเซ็นเตอร์ข้ามแดน
“ชัยวุฒิ” สั่งการดีอีเอส ประสาน สตม.-PCT-กัมพูชารวบแกงค์คอลเซ็นเตอร์ข้ามแดน
“ชัยวุฒิ” รมว.ดีอีเอส สั่งการเลขา รมว. ผนึกกำลัง สตม. และ ศปอส.ตร.(PCT) นำทีมประสานเจ้าหน้าที่ตำรวจ-ทหารกัมพูชา บุกจับกุมแกงค์คอลเซ็นเตอร์ข้ามแดน นำตัวกลับมาดำเนินคดีในไทย คาดตัวเลขความเสียหายแตะ 300 ล้านบาท
นายเอกสิทธิ์ คุณานันทกุล เลขานุการรัฐมนตรีว่าการกระทรวงดิจิทัลเพื่อเศรษฐกิจและสังคม (ดีอีเอส) กล่าวว่าได้รับมอบหมายจากนายชัยวุฒิ ธนาคมานุสรณ์ ฐัมนตรีว่าการกระทรวงดิจิทัลฯ ประสานการทำงานกับสำนักงานตรวจคนเข้าเมือง (สตม.) และศูนย์ปราบปรามอาชญากรรมทางเทคโนโลยีสารสนเทศ สำนักงานตำรวจแห่งชาติ(ศปอส.ตร.) หรือ PCT นำกำลังตำรวจชุด PCT เข้าประสานงานกับเจ้าหน้าที่ตำรวจและทหาร ประเทศกัมพูชา บุกเข้าตรวจค้นอาคารต้องสงสัยจำนวน 2 แห่ง ในกัมพูชา เพื่อจับกุมแกงค์คอลเซ็นเตอร์ ประกอบด้วย คนไทย 39 คน ชาวจีน 5 คน และชาวต่างชาติอื่นๆ จำนวนหนึ่ง โดยในส่วนผู้ต้องหาชาวไทยที่มีหมายจับอยู่แล้ว จะถูกนำตัวกลับมาดำเนินคดีที่ประเทศไทย
ที่ผ่านมา ชุดสืบสวนของ บก.สส.สตม. และตำรวจ PCT สืบสวนแกะรอยพบว่าอาคารเป้าหมาย 2 แห่ง ในเมืองสีหนุวิลล์ จังหวัดกำปงโสม และบริเวณใกล้สนามบินกัมพูชา กรุงพนมเปญ เป็นจุดที่แกงค์คอลเซ็นเตอร์คนไทยใช้เป็นแหล่งกบดาน ในการกระทำความผิดหลอกลวงคนไทยให้โอนเงินด้วยวิธีการต่างๆ ทำให้เกิดความเสียหายจำนวนหลายร้อยล้านบาท
ทั้งนี้ จากข้อมูลชุดสืบสวนของตำรวจ ตรวจสอบพบว่าบัญชีธนาคารที่คนร้ายใช้กระทําความผิด มีการทําธุรกรรมทางการเงิน ที่กรุงพนมเปญ ประเทศกัมพชูา ซึ่งเชื่อว่าเป็นสถานที่ที่ใช้ในการกระทําความผิด โดยโทรศัพท์หลอกลวงคนไทย และใช้สคริปข้อความหลอกเหยื่อคนไทยจากการรับแจ้ง ต้ังแต่เดือน ก.ย. 64 ถึงปัจจุบัน ได้หลอกลวงผู้เสียหายชาวไทย 60 ราย มูลค่าความเสียหายรวม 73 ล้านบาท และยังพบบัญชีธนาคารที่ใช้ทําความผิด รวมความเสียหายกว่า 100 ล้านบาท โดยเชื่อว่ายังมีผู้ที่ยังไม่ได้แจ้งความอีกหลายราย ซึ่งอาจมีความเสียหายถึง 200-300 ล้านบาท
สำหรับการแกะรอยแกงค์คอลเซ็นเตอร์กลุ่มนี้ จนสามารถเข้าจับกุมผู้กระทำความผิด ซึ่งรวมถึงผู้ต้องหาคนไทยมากกว่า 10 รายที่มีหมายจับในคดีลักษณะนี้อยู่แล้ว เนื่องจากก่อนหน้านี้ สํานักงานตํารวจแห่งชาติ (สตช.) ได้รับแจ้งจากผู้เสียหาย กรณีถูกคนร้ายแอบอ้างเป็นพนักงานคอลเซ็นเตอร์ บริษัทส่งสินค้าจากต่างประเทศ ซึ่งแจ้งว่าพบสินค้าเป็นยาเสพติด จากนั้นได้มีคนร้ายอ้างว่าเป็นตํารวจไทย แจ้งว่าผู้เสียหายฟอกเงินเกี่ยวกับยาเสพติดและต้องให้ผู้เสียหายโอนเงินในธนาคารที่มีทั้งหมด เพื่อตรวจสอบ โดยผู้เสียหายหลงเชื่อ เป็นเหตุให้ได้รับความเสียหาย
“การกระทำของมิจฉาชีพกลุ่มนี้ ส่งผลกระทบความเสียหายต่อประชาชน สังคม และเศรษฐกิจอย่างร้ายแรง เราได้รับการร้องเรียนจากประชาชนผ่านเว็บไซต์อาสาจับตาออนไลน์ของกระทรวงดิจิทัลฯผ่านช่องทางอิเล็กทรอนิกส์ อีกทั้งมีการแอบอ้างเป็นเจ้าหน้าที่ของรัฐ ซึ่งเป็นการกระทำที่ฝ่าฝืนและไม่เกรงกลัวต่อกฎหมายในรูปแบบอาชญากรรมข้ามชาติ ซึ่งมีความซับซ้อนในการสืบสวนติดตามจับกุม และคนร้ายกระทําการในต่างประเทศ กระทรวงฯ จึงประสานสตช. เพื่อขอความร่วมมือในการดําเนินการครั้งนี้ ขอเตือนประชาชนอย่าหลงเชื่อ และสามารถตรวจสอบข้อมูลข้อสงสัยจากตำรวจและกระทรวงฯ ได้” นายเอกสิทธิ์กล่าว
***********

ที่มา : https://www.thaigov.go.th/news/contents/details/49819