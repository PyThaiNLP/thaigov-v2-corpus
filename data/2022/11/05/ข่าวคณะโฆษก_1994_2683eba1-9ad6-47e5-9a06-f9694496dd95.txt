รัฐบาลไทย-ข่าวทำเนียบรัฐบาล-โฆษกรัฐบาลสวน พท. จ้องจะสอยนายกฯ-รมต.ด้วยข้อมูลลวกๆ ระวังจะถูกสอยเสียเอง ย้อนจบศึกซักฟอกอาจมีคนช็อก เพราะประชาชนอาจไม่เลือกฝ่ายค้านกลับเข้าสู่สภาฯ


วันอาทิตย์ที่ 17 กรกฎาคม 2565
พิมพ์
โฆษกรัฐบาลสวน พท. จ้องจะสอยนายกฯ-รมต.ด้วยข้อมูลลวกๆ ระวังจะถูกสอยเสียเอง ย้อนจบศึกซักฟอกอาจมีคนช็อก เพราะประชาชนอาจไม่เลือกฝ่ายค้านกลับเข้าสู่สภาฯ
โฆษกรัฐบาลสวน พท. จ้องจะสอยนายกฯ-รมต.ด้วยข้อมูลลวกๆ ระวังจะถูกสอยเสียเอง ย้อนจบศึกซักฟอกอาจมีคนช็อก เพราะประชาชนอาจไม่เลือกฝ่ายค้านกลับเข้าสู่สภาฯ
วันนี้ (17 ก.ค.65) นายธนกร วังบุญคงชนะ โฆษกประจำสำนักนายกรัฐมนตรี กล่าวถึงกรณีที่นายสุทิน คลังแสงประธานคณะกรรมการประสานงานพรรคฝ่ายค้าน หรือวิปฝ่ายค้าน ระบุว่า การอภิปรายไม่ไว้วางใจมีเซอร์ไพรส์แน่นอน มั่นใจว่าจะมีรัฐมนตรีหลุดจากเก้าอี้ประมาณ 1-2 คนว่า หากมีข้อมูล ข้อเท็จจริงตามที่กล่าวอ้างก็ขอให้นำมาแสดงด้วย ไม่ใช่พูดลอยๆ แล้วก็เงียบหายไป หากมีมูลความจริงรัฐบาลก็พร้อมที่จะตรวจสอบอยู่แล้ว เพราะพล.อ.ประยุทธ์ จันทร์โอชา นายกฯ และรมว.กลาโหม เด็ดขาดกับการทุจริต ส่วนรัฐมนตรีที่ถูกอภิปรายก็ให้หน่วยงานที่เกี่ยวข้องเตรียมข้อมูลเพื่อชี้แจงไว้หมดแล้ว ดังนั้น เชื่อว่ารัฐมนตรีทุกคนจะได้รับความไว้วางใจครบทุกคนอย่างแน่นอน ขณะที่ฝ่ายค้านนั้น หลายคนดีไม่ดีอาจจะไม่ได้กลับเข้าสู่สภาฯ ด้วยซ้ำ เพราะเน้นสร้างความสับสนให้ประชาชนมากกว่าที่จะช่วยกันพัฒนาบ้านเมือง
"ทีเด็ดในการอภิปรายไม่ไว้วางใจ ที่อ้างว่าเป็นเรื่องการทุจริตที่ท่านนายกฯ คาดไม่ถึง พูดไปจะทำให้มีคนช็อกนั้นเกรงว่าคนที่ช็อกจะเป็นฝ่ายค้านเสียเอง ที่เอาข้อมูลมาแบบลวกๆ แล้วมาปะติดปะต่อแบบคิดเองเออเองว่าน่าจะเป็นอย่างนั้นอย่างดี เมื่อรัฐบาลชี้แจงจนประชาชนหายสงสัย ฝ่ายค้านก็คงหน้าแตกเหมือนกับหลายๆ เรื่องที่ดีแต่ออกมาปูดข่าวรายวัน แล้วก็จบลงที่การอ้างว่าเข้าใจผิด โดยไม่เคยสำนึกที่จะขอโทษคนที่ตัวเองทำให้เขาต้องเสื่อมเสียชื่อเสียงเพราะความปากพล่อยของตัวเอง ดังนั้น ที่หวังจะสอยเขา ระวังว่าสุดท้ายจะถูกสอยเสียเอง" นายธนกร กล่าว
—————-

ที่มา : https://www.thaigov.go.th/news/contents/details/56923