รัฐบาลไทย-ข่าวทำเนียบรัฐบาล-พม. ลงพื้นที่ติดตามการช่วยเหลือกรณีศูนย์ดูแลผู้สูงอายุหมู่บ้านวราบดินทร์ จ.ปทุมธานี ติดเชื้อโควิด-19 ทั้งหมด และช่วยเหลือชายป่วยเป็นมะเร็ง ติดเชื้อโควิด-19 เข้ารับการรักษาที่ รพ.


วันศุกร์ที่ 13 สิงหาคม 2564
พม. ลงพื้นที่ติดตามการช่วยเหลือกรณีศูนย์ดูแลผู้สูงอายุหมู่บ้านวราบดินทร์ จ.ปทุมธานี ติดเชื้อโควิด-19 ทั้งหมด และช่วยเหลือชายป่วยเป็นมะเร็ง ติดเชื้อโควิด-19 เข้ารับการรักษาที่ รพ.
พม. ลงพื้นที่ติดตามการช่วยเหลือกรณีศูนย์ดูแลผู้สูงอายุหมู่บ้านวราบดินทร์ จ.ปทุมธานี ติดเชื้อโควิด-19 ทั้งหมด และช่วยเหลือชายป่วยเป็นมะเร็ง ติดเชื้อโควิด-19 เข้ารับการรักษาที่ รพ.บางบ่อ พร้อมติดตามอาการลูกสาวที่รักษาตัวแบบ Home Isolation
เมื่อวันที่ 28 ก.ค. 64 เวลา 15.00 น. นางพัชรี อาระยะกุล ปลัดกระทรวงการพัฒนาสังคมและความมั่นคงของมนุษย์ (ปลัด พม.) เปิดเผยว่า จากกรณีสื่อแนวหน้าออนไลน์ เสนอข่าว "ชาวปทุมฯผวา ศูนย์ดูแลผู้สูงอายุติดโควิดดับแล้ว 2 ราย ยังเข้าตรวจสอบไม่ได้" และสื่อมติชนออนไลน์ เสนอข่าว "ผวา! โควิดระบาดในศูนย์ดูแลผู้สูงอายุ หมู่บ้านวราบดินทร์ ลำลูกกา คลองห้า ดับแล้ว 4 ศพ พบเจ้าหน้าที่ศูนย์ติดโควิดหนีออกจากพื้นที่" ทั้งนี้ จากการตรวจสอบข้อเท็จจริง พบว่า ศูนย์ดูแลผู้สูงอายุ หมู่บ้านวราบดินทร์ อ.ลำลูกกา จ.ปทุมธานี มีผู้อาศัย จำนวน 20 คน ประกอบด้วย ผู้สูงอายุ 15 คน ผู้ดูแล 4 คน และผู้จัดการ 1 คน ซึ่งทุกคนในศูนย์ดูแลผู้สูงอายุ ได้รับการตรวจหาเชื้อแล้ว ผลปรากฏว่า ทุกคนติดเชื้อโควิด-19 และยังคงพักอาศัยอยู่ในศูนย์ดูแลผู้สูงอายุดังกล่าว และเมื่อวันที่ 26 ก.ค. 64 มีผู้สูงอายุ 2 คน เสียชีวิตจากการติดเชื้อโควิด-19 โดยมูลนิธิได้ดำเนินการรับศพ เพื่อไปจัดการตามประเพณีเรียบร้อยแล้ว ทั้งนี้ กรรมการหมู่บ้านได้ประสานหน่วยงานที่เกี่ยวข้องเข้ามาให้การช่วยเหลือ โดยสํานักงานสาธารณสุขอำเภอลำลูกกา ได้จ่ายยาเพื่อรักษาอาการโควิด-19 อย่างต่อเนื่อง และได้ฉีดพ่นน้ำยาฆ่าเชื้อภายนอกศูนย์ดูแลผู้สูงอายุ รวมถึงประชาชนในหมู่บ้านได้ช่วยสนับสนุนถังออกซิเจน และจัดหาอาหารให้แก่ผู้ป่วยภายในศูนย์ดูแลผู้สูงอายุ ทั้งนี้ ในวันนี้ (28 ก.ค. 64) ทีม One home จังหวัดปทุมธานี ร่วมกับสำนักงานสาธารณสุข อำเภอลำลูกกา รพ.สต.บึงคำพร้อย และ อบต.บึงคำพร้อย ได้ร่วมกันลงพื้นที่ศูนย์ดูแลผู้สูงอายุดังกล่าว เพื่อตรวจสอบข้อเท็จจริงและให้กำลังใจ และทราบว่าในวันนี้มีผู้สูงอายุเสียชีวิตเพิ่มอีก 1 คน โดยมูลนิธิได้ดำเนินการรับศพเพื่อไปจัดการตามประเพณีเรียบร้อยแล้ว ส่วนผู้สูงอายุคนอื่นๆ ทางศูนย์ดูแลผู้สูงอายุได้ประสานกับญาติอยู่เสมอในการดำเนินการหาเตียงให้แก่ผู้สูงอายุ เบื้องต้นเจ้าหน้าที่ของศูนย์ดูแลผู้สูงอายุ แจ้งว่าไม่ต้องการความช่วยเหลือเป็นสิ่งของ แต่ต้องการบุคลากรทางการแพทย์ และเครื่องมือทางการแพทย์ เพื่อเข้ามาดูแลผู้ป่วยในศูนย์ดูแลผู้สูงอายุ เบื้องต้นในวันพรุ่งนี้ (29 ก.ค. 64) ปกครองจังหวัดปทุมธานี และสำนักงานสาธารณสุข อำเภอลำลูกกา จะลงพื้นที่ดังกล่าว เพื่อดำเนินการให้ความช่วยเหลือในส่วนที่เกี่ยวข้องต่อไป และทางกระทรวง พม. โดยกรมกิจการผู้สูงอายุ (ผส.) ศพส.ปทุมธานี จะประสานทีม One home จังหวัดปทุมธานี เพื่อติดตามการดำเนินการให้ความช่วยเหลืออย่างต่อเนื่อง
นางพัชรี กล่าวต่ออีกว่า และจากกรณีสื่อโทรทัศน์ ช่อง PPTV มีการเสนอข่าว “ผู้ป่วยมะเร็ง ติดโควิด-19 อาการทรุด วอนขอเตียง” ทั้งนี้ กระทรวง พม. โดยกรมกิจการผู้สูงอายุ (ผส.) ได้ประสานไปทางช่อง PPTV และได้เบอร์ติดต่อลูกสาวผู้ป่วย ทราบว่าผู้สูงอายุที่ป่วยเป็นมะเร็ง และติดเชื้อโควิด-19 อาศัยอยู่ย่านสาธุประดิษฐ์ 28 เขต ยานนาวา กทม. ขณะนี้ได้เข้ารับการรักษาที่ รพ. บางบ่อ จ.สมุทรปราการ เรียบร้อยแล้ว พร้อมลูกชาย(ลูกเลี้ยง) ที่มีน้ำหนัก 120 กก. ซึ่งตอนนี้เหลือเพียงลูกสาวที่อาศัยอยู่ที่บ้าน เพื่อรักษาตัวแบบ "Home Isolation" เนื่องจากเป็นคนไข้กลุ่มสีเขียว และทางกระทรวง พม. ได้ให้คำปรึกษาตามหลักการสังคมสงเคราะห์  และจะติดตามอาการอย่างต่อเนื่องต่อไป

ที่มา : https://www.thaigov.go.th/news/contents/details/44712