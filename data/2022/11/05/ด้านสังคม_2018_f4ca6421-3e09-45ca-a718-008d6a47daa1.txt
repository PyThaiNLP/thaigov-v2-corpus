รัฐบาลไทย-ข่าวทำเนียบรัฐบาล-พม. เร่งประสาน Stella Maris ช่วย 2 คนไทยถูกกักขังที่ฟิลิปปินส์


วันศุกร์ที่ 26 สิงหาคม 2565
พม. เร่งประสาน Stella Maris ช่วย 2 คนไทยถูกกักขังที่ฟิลิปปินส์
พม. เร่งประสาน Stella Maris ช่วย 2 คนไทยถูกกักขังที่ฟิลิปปินส์
วันที่ 25 สิงหาคม 2565 นางสาวแรมรุ้ง วรวัธ รองปลัดกระทรวงการพัฒนาสังคมและความมั่นคงของมนุษย์ (รองปลัด พม.) ในฐานะโฆษกกระทรวงการพัฒนาสังคมและความมั่นคงของมนุษย์ เปิดเผยว่า จากกรณีสื่อออนไลน์นำเสนอข่าว "แม่ชาวบุรีรัมย์ร่ำไห้ วอนหน่วยงานที่เกี่ยวข้อง ช่วยลูกสาว ลูกเขยที่ไปทำงานฟิลิปปินส์ แต่กลับโดนนายจ้างกักขัง เรียกค่าไถ่ 2 แสน แลกปล่อยตัว" นั้น ขณะนี้ กระทรวง พม. โดยพัฒนาสังคมและความมั่นคงของมนุษย์จังหวัดบุรีรัมย์ (พมจ.บุรีรัมย์) ได้ประสานครอบครัวดังกล่าวเพื่อตรวจสอบข้อเท็จจริง พบว่า หญิงสาวที่ไปทำงานที่ประเทศฟิลิปปินส์ อายุ 37 ปี และพี่เขย อายุ 24 ปี โดยเดิมทั้งคู่ทำงานอยู่ร้านอาหารในเมืองพัทยา ต่อมาถูกเจ้าของร้านอาหารชักชวนไปทำงานที่ประเทศฟิลิปปินส์ และบอกว่าไปทำงานถูกกฎหมาย รายได้ดี ทำให้ทั้งคู่จึงตัดสินใจเดินทางไปทำงานที่ประเทศฟิลิปปินส์  ซึ่งนายจ้างได้ทำสัญญาออกค่าใช้จ่ายให้ทั้งหมด แต่ไม่ทราบจำนวนเงิน โดยมีกำหนดการเดินทางไป - กลับ ระหว่างวันที่ 19 - 26 กรกฎาคม 2565 ที่ผ่านมา  แต่เมื่อครบกำหนด ทั้งคู่ไม่ได้เดินทางกลับประเทศไทย  และทราบในภายหลังว่า ทั้งคู่ได้ทำงานเป็นแอดมินเพจๆ หนึ่งที่ประเทศฟิลิปปินส์ แต่ไม่ทราบที่ตั้งและพิกัดของสถานที่ทำงาน โดยทั้งคู่ต้องหาลูกค้าให้ทางเพจ หากหาไม่ได้ตามเป้าที่กำหนดไว้ จะถูกพันธนาการร่างกาย หากอยากเดินทางกลับประเทศไทยต้องหาเงินมาไถ่ค่าตัวคนละ 1 แสนบาท ทั้งนี้ จึงได้ติดต่อทางญาติเพื่อขอความช่วยเหลือ และขู่ไม่ให้ทางครอบครัวติดต่อขอความช่วยเหลือจากหน่วยงานราชการ
นางสาวแรมรุ้ง กล่าวเพิ่มเติมว่า ขณะนี้ กระทรวง พม. โดย พมจ.บุรีรัมย์ ได้ประสานความร่วมมือไปยังสำนักงานแรงงานจังหวัดบุรีรัมย์ เพื่อส่งข้อมูลสำหรับดำเนินการในส่วนที่เกี่ยวข้องเรียบร้อยแล้ว อีกทั้งกระทรวง พม. โดย พมจ.บุรีรัมย์ ได้ทำงานอย่างใกล้ชิดร่วมกับครอบครัวดังกล่าว พร้อมทั้งขอความร่วมมือองค์กร Stella Maris ประสานเชื่อมหน่วยงานในประเทศฟิลิปปินส์เพื่อเร่งช่วยเหลือคนไทยทั้งสองคนที่ประสบปัญหาจากการทำงานให้สามารถเดินทางกลับประเทศไทยโดยเร็วที่สุด

ที่มา : https://www.thaigov.go.th/news/contents/details/58460