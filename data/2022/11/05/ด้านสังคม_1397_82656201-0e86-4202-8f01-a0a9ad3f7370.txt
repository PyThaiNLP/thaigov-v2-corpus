รัฐบาลไทย-ข่าวทำเนียบรัฐบาล-ดีอีเอส แจงความคืบหน้าการบริหารจัดการไทยคมจากดีอีเอส-NT – การอนุมัติโครงการกองทุนดีอี ในบอร์ดดีอี


วันศุกร์ที่ 1 เมษายน 2565
ดีอีเอส แจงความคืบหน้าการบริหารจัดการไทยคมจากดีอีเอส-NT – การอนุมัติโครงการกองทุนดีอี ในบอร์ดดีอี
ดีอีเอส แจงความคืบหน้าการบริหารจัดการไทยคมจากดีอีเอส-NT – การอนุมัติโครงการกองทุนดีอี ในบอร์ดดีอี
เมื่อวันที่ 1 เมษายน 2565 นายชัยวุฒิ ธนาคมานุสรณ์ รัฐมนตรีว่าการกระทรวงดิจิทัลเพื่อเศรษฐกิจและสังคม นางสาวอัจฉรินทร์ พัฒนพันธ์ชัย ปลัดกระทรวงดิจิทัลเพื่อเศรษฐกิจและสังคม นายภุชพงค์ โนดไธสง เลขาธิการคณะกรรมการดิจิทัลเพื่อเศรษฐกิจและสังคมแห่งชาติ พร้อมด้วยผู้แทนหน่วยงาน และคณะกรรมการผู้ทรงคุณวุฒิ เข้าร่วมประชุมคณะกรรมการดิจิทัลเพื่อเศรษฐกิจและสังคมแห่งชาติ (บอร์ดดีอี) ครั้งที่ 1/2565 โดยมี พล.อ.ประยุทธ์ จันทร์โอชา นายกรัฐมนตรี เป็นประธานฯ โดยรัฐมนตรีดีอีเอส ได้นำเสนอรายงานความคืบหน้าต่อที่ประชุม เกี่ยวกับการดำเนินงานตามแนวทางการบริหารจัดการทรัพย์สิน หลังสิ้นสุดสัญญาดำเนินกิจการดาวเทียมสื่อสารภายในประเทศ ล่าสุด บมจ.โทรคมนาคมแห่งชาติ (NT) ได้แจ้งความประสงค์ในการเช่าพื้นที่จากมหาวิทยาลัยแม่ฟ้าหลวง จ.เชียงราย สำหรับจัดตั้งสถานีดาวเทียมอ้างอิงสัญญาณ RFAT เป็นระยะเวลา 1 ปี โดยอยู่ในขั้นตอนขออนุมัติลงนามในข้อตกลงเช่าพื้นที่ ส่วนการเช่าพื้นที่ ณ สถานีดาวเทียมไทยคม จ.นนทบุรี กรมธนารักษ์อยู่ระหว่างการพิจารณาดำเนินการในส่วนที่เกี่ยวข้อง
นอกจากนี้ นายภุชพงค์ โนดไธสง เลขาธิการคณะกรรมการดิจิทัลเพื่อเศรษฐกิจและสังคมแห่งชาติ (สดช.) ได้นำเสนอผลการดำเนินงานของคณะกรรมการบริหารกองทุนพัฒนาดิจิทัลเพื่อเศรษฐกิจและสังคม (กองทุนดีอี) ได้อนุมัติโครงการตามมาตรา 26 (6) สำหรับการขับเคลื่อนยุทธศาสตร์ 5G ของประเทศไทย ในส่วนของการต่อยอดการใช้ประโยชน์ของเทคโนโลยี 5G จำนวน 9 โครงการ รวมวงเงินกว่า 345 ล้านบาท
**********************

ที่มา : https://www.thaigov.go.th/news/contents/details/53209