รัฐบาลไทย-ข่าวทำเนียบรัฐบาล-"นรม.และรมว.กห. แสดงความเสียใจทหารพรานบาดเจ็บและเสียชีวิตจากการถูกซุ่มโจมตีใน 3 จชต. ย้ำ มท.เตรียมขับเคลื่อนชุดคุ้มครองตำบล ดูแลความปลอดภัยประชาชน"


วันพฤหัสบดีที่ 23 กันยายน 2564
"นรม.และรมว.กห. แสดงความเสียใจทหารพรานบาดเจ็บและเสียชีวิตจากการถูกซุ่มโจมตีใน 3 จชต. ย้ำ มท.เตรียมขับเคลื่อนชุดคุ้มครองตำบล ดูแลความปลอดภัยประชาชน"
พล.ท.คงชีพ ตันตระวาณิชย์ โฆษก กห. เปิดเผยว่า พล.อ.ประยุทธ์ จันทร์โอชา นรม.และรมว.กห. ได้กล่าวแสดงความเสียใจกับอาสาทหารพรานที่ได้รับบาดเจ็บและครอบครัวของผู้เสียชีวิต
จากเหตุถูกซุ่มโจมตีด้วยวัตถุระเบิดโดยกลุ่มก่อความไม่สงบ ขณะปฏิบัติหน้าที่ชุดคุ้มครองตำบล ดูแลความปลอดภัยประชาชนในพื้นที่ บ้านน้ำบ่อ อ.ปานาเระ จว.ปัตตานี ส่งผลกำลังพลได้รับบาดเจ็บ 1 นายและเสียชีวิต 1 นาย เมื่อ 1925 ; 23 ก.ย.64 ที่ผ่านมา
โดย พล.อ.ประยุทธ์’ ได้แสดงความอาลัยและย้ำว่า เป็นการสูญเสียกำลังพลที่ตั้งใจทำงานด้วยความทุ่มเทและเสียสละเพื่อดูแลความปลอดภัยของพี่น้องประชาชนในพื้นที่ พร้อมกำชับ ทบ. และ กอ.รมน.ภาค 4 ส่วนหน้า ให้การช่วยเหลือดูแลผู้ได้รับบาดเจ็บและครอบครัวผู้เสียชีวิตอย่างเต็มกำลัง โดยเฉพาะการสนับสนุนจัดพิธีทางศาสนาผู้เสียชีวิตอย่างสมเกียรติ รวมทั้งให้การช่วยเหลือครอบครัวผู้ได้รับบาดเจ็บและเสียชีวิตต่อเนื่องกันไป
พร้อมกันนี้ ได้กำชับ หน่วยงานความมั่นคงในพื้นที่ เพิ่มความระมัดระวังและไม่ประมาทในการปฏิบัติหน้าที่ โดยให้คงความต่อเนื่องติดตามความเคลื่อนไหวกลุ่มก่อความไม่สงบและเร่งติดตามนำผู้ก่อเหตุมาลงโทษโดยเร็ว ทั้งนี้ นรม.และ รมว.กห.ยังได้ย้ำกับฝ่ายปกครอง โดยกระทรวงมหาดไทย ให้เตรียมความพร้อมเปลี่ยนผ่าน รับการถ่ายโอนความรับผิดชอบขับเคลื่อนชุดคุ้มครองตำบลทั้ง 164 ชุด ในปี 65 เพื่อร่วมดูแลความปลอดภัยของประชาชนในพื้นที่ 3 จชต.ไปสู่ระยะการเสริมสร้างสันติสุขและการพัฒนาอย่างยั่งยืนในอนาคต

ที่มา : https://www.thaigov.go.th/news/contents/details/46125