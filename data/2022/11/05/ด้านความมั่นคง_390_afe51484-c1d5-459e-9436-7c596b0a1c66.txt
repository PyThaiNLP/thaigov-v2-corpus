รัฐบาลไทย-ข่าวทำเนียบรัฐบาล-สธ. เร่งฉีดวัคซีนในพื้นที่นำร่องท่องเที่ยว สร้างความปลอดภัยก่อนเปิดประเทศ


วันพฤหัสบดีที่ 28 ตุลาคม 2564
สธ. เร่งฉีดวัคซีนในพื้นที่นำร่องท่องเที่ยว สร้างความปลอดภัยก่อนเปิดประเทศ
กระทรวงสาธารณสุข เผยเร่งฉีดวัคซีนในพื้นที่นำร่องท่องเที่ยว สร้างความปลอดภัยก่อนเปิดประเทศ 1 พฤศจิกายน พร้อมคงเข้มมาตรการป้องกันตนเองสูงสุด สำหรับภาพรวมฉีดวัคซีนไฟเซอร์เข็ม 1 ในเด็กนักเรียน ฉีดแล้วกว่าร้อยละ 68.9 ส่วนผู้ที่ฉีดวัคซีนแอสตร้าฯ ครบ 2 เข็
กระทรวงสาธารณสุข เผยเร่งฉีดวัคซีนในพื้นที่นำร่องท่องเที่ยว สร้างความปลอดภัยก่อนเปิดประเทศ 1 พฤศจิกายน พร้อมคงเข้มมาตรการป้องกันตนเองสูงสุด สำหรับภาพรวมฉีดวัคซีนไฟเซอร์เข็ม 1 ในเด็กนักเรียน ฉีดแล้วกว่าร้อยละ 68.9 ส่วนผู้ที่ฉีดวัคซีนแอสตร้าฯ ครบ 2 เข็ม หลัง 6 เดือน ให้กระตุ้นด้วยวัคซีนไฟเซอร์ในกลุ่มเสี่ยงสูง
วันนี้ (28 ตุลาคม 2564) ที่ศูนย์แถลงข่าวสถานการณ์โรคติดเชื้อไวรัสโคโรนา 2019 กระทรวงสาธารณสุข จ.นนทบุรี นายแพทย์เฉวตสรร นามวาท ผู้อำนวยการกองควบคุมโรคและภัยสุขภาพในภาวะฉุกเฉิน กรมควบคุมโรค แถลงข่าวสถานการณ์โควิด 19 และการฉีดวัคซีน ว่า สถานการณ์โควิด 19 วันนี้มี ผู้ป่วยรักษาหาย 8,526 ราย ผู้ติดเชื้อใหม่ 9,658 ราย เสียชีวิต 84 ราย ทั้งนี้ผลจากการล็อคดาวน์และการดำเนินงานมาตรการควบคุมป้องกันที่ต่อเนื่อง ทำให้ในระยะ 2-4 สัปดาห์ที่ผ่านมาผู้ป่วยปอดอักเสบลดลง อัตราการเสียชีวิตลดลงต่ำกว่า 100 ราย และยังคงพบการระบาดเป็นคลัสเตอร์กระจายบ้างในบางพื้นที่ แต่ภาพรวมมีแนวโน้มที่ดี
นายแพทย์เฉวตสรร กล่าวต่อว่า สำหรับการเตรียมความพร้อมเปิดประเทศรับนักท่องเที่ยวในวันที่ 1 พฤศจิกายนนี้ กระทรวงสาธารณสุขได้ให้สำนักงานสาธารณสุขจังหวัดในฐานะเลขานุการคณะกรรมการโรคติดต่อจังหวัดจัดทำแผนรองรับและติดตามสถานการณ์อย่างใกล้ชิด เพื่อต้อนรับนักท่องเที่ยวอย่างปลอดภัย คงเข้มและปรับเปลี่ยนมาตรการป้องกันควบคุมโรคตามบริบทในพื้นที่ ส่วนพื้นที่ที่ยังคงมีการระบาด 10 จังหวัด ได้แก่ ตาก ราชบุรี จันทบุรี ระยอง นครราชสีมา นครศรีธรรมราช นราธิวาส ปัตตานี ยะลา และสงขลา ภาพรวมฉีดเข็ม 1 ไปแล้วร้อยละ 50.6 เข็ม 2 ร้อยละ 35.0 ได้เร่งจัดสรรวัคซีนฉีดให้ครอบคลุมในพื้นที่โดยเร็ว เพื่อให้เกิดผลดีกับประชาชนมากที่สุด
สำหรับวัคซีนไฟเซอร์ที่นำมาฉีดในกลุ่มเด็กนักเรียน อายุระหว่าง 12-17 ปีนั้น วานนี้ได้มีการส่งมอบถึงประเทศไทยตามกำหนด จำนวน 1.5 ล้านโดส รวมเดือนกันยายนและตุลาคม ได้รับแล้ว 8 ล้านโดส จากข้อมูลการบริหารจัดการวัคซีนไฟเซอร์เข็มที่ 1 ทั้ง 12 เขตสุขภาพ เมื่อวันที่ 27 ตุลาคม 2564 เวลา 12.00 น. ได้รับจัดสรรแล้ว 3.89 ล้านโดส ภาพรวม เข็ม 1 ฉีดไปแล้วร้อยละ 68.9 โดยเขตสุขภาพที่ 10 ฉีดได้สูงสุดถึงร้อยละ 82 และมีผู้ปกครองแจ้งความประสงค์ต้องการฉีดเพิ่มเติมซึ่งกระทรวงสาธารณสุขได้จัดสรรเรียบร้อยแล้ว ส่วนผู้ที่ได้รับการฉีดวัคซีนแอสตร้าเซนเนก้าครบ 2 เข็มแล้วคณะกรรมการสร้างเสริมภูมิคุ้มกันโรค มีมติเมื่อวันที่ 7 ตุลาคม 2564 ให้สามารถรับวัคซีนไฟเซอร์เป็นเข็มกระตุ้น หลังจากฉีดเข็ม 2 ประมาณ 6 เดือน โดยให้ในกลุ่ม 608 และผู้สัมผัสโรคที่มีความเสี่ยงสูง
ส่วนภาพรวมการฉีดวัคซีนโควิด 19 ตั้งแต่วันที่ 28 กุมภาพันธ์ - 27 ตุลาคม 2564 สะสม 72,812,483 โดส ฉีดเข็มที่ 1 ไปแล้วจำนวน 41,075,152 ราย เข็มที่ 2 จำนวน 29,469,487 ราย และเข็ม 3 จำนวน 2,267,844 ราย
******************************** 28 ตุลาคม 2564

ที่มา : https://www.thaigov.go.th/news/contents/details/47558