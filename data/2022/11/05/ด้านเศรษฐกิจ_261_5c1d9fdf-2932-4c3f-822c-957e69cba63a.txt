รัฐบาลไทย-ข่าวทำเนียบรัฐบาล-คปภ. บูรณาการลงพื้นที่ กรณีเพลิงไหม้-ระเบิดโรงงานพลาสติก ย่านบางพลีแล้ว พร้อมตั้งศูนย์ประสานงานด้านประกันภัยแบบครบวงจร เพื่อเยียวยาประชาชนผู้ได้รับผลกระทบอย่างเต็มที่


วันอังคารที่ 6 กรกฎาคม 2564
พิมพ์
คปภ. บูรณาการลงพื้นที่ กรณีเพลิงไหม้-ระเบิดโรงงานพลาสติก ย่านบางพลีแล้ว พร้อมตั้งศูนย์ประสานงานด้านประกันภัยแบบครบวงจร เพื่อเยียวยาประชาชนผู้ได้รับผลกระทบอย่างเต็มที่
จากกรณีถังเก็บสารเคมีระเบิดภายใน บริษัท หมิงตี้ เคมิคอล จำกัด ซ.กิ่งแก้ว 21 ถ.กิ่งแก้ว ต.บางพลีใหญ่ อ.บางพลี จ.สมุทรปราการ ซึ่งเป็นโรงงานผลิตเม็ดโฟมและพลาสติก โดยแรงอัดของการระเบิดในครั้งนี้ทำให้บ้านเรือน โรงงาน ยานยนต์ ที่อยู่โดยรอบรัศมี 500 เมตร
ดร.สุทธิพล ทวีชัยการ เลขาธิการคณะกรรมการกำกับและส่งเสริมการประกอบธุรกิจประกันภัย (เลขาธิการ คปภ.) เปิดเผยว่า จากกรณีถังเก็บสารเคมีระเบิดภายใน บริษัท หมิงตี้ เคมิคอล จำกัด ตั้งอยู่เลขที่ 87 หมู่ 15 ซอยกิ่งแก้ว 21 ถนนกิ่งแก้ว ตำบลบางพลีใหญ่ อำเภอบางพลี จังหวัดสมุทรปราการ ซึ่งเป็นโรงงานผลิตเม็ดโฟมและพลาสติก โดยแรงอัดของการระเบิดในครั้งนี้ทำให้บ้านเรือน โรงงาน ยานยนต์ ที่อยู่โดยรอบรัศมี 500 เมตร ได้รับความเสียหายเป็นจำนวนมาก เหตุเกิดเมื่อวันที่ 5 กรกฎาคม 2564 โดยเบื้องต้นได้สั่งการให้สายคุ้มครองสิทธิประโยชน์ บูรณาการร่วมกับสายส่งเสริมและประกันภัยภูมิภาค สำนักงาน คปภ. ภาค 6 (ชลบุรี) สำนักงาน คปภ. จังหวัดสมุทรปราการและสำนักงาน คปภ. จังหวัดภายใต้สังกัดสำนักงาน คปภ. ภาค 6 (ชลบุรี) ให้ลงพื้นที่ตั้งศูนย์ประสานงานช่วยเหลือด้านประกันภัยให้กับประชาชนผู้ได้รับผลกระทบจากเหตุการณ์ครั้งนี้ เพื่ออำนวยความสะดวกด้านประกันภัยอย่างเต็มที่และเต็มกำลังความสามารถแบบครบวงจร ทั้งการรับแจ้งเรื่องการทำประกันภัย ตรวจสอบข้อมูลและเอกสารการทำประกันภัย และติดตามการจ่ายค่าสินไหมทดแทน เพื่อใช้ระบประกันภัยช่วยบรรเทาความเดือดร้อนให้กับประชาชนที่ได้รับผลกระทบจากเหตุการณ์ดังกล่าวอย่างมีประสิทธิภาพและเป็นธรรมโดยด่วน
ทั้งนี้ สำนักงาน คปภ. จังหวัดสมุทรปราการ ได้ตรวจสอบการทำประกันภัยในเบื้องต้น พบว่า บริษัท หมิงตี้ เคมีคอล จำกัด ได้ทำประกันภัยรองรับไว้ 3 กรมธรรม์ คือ 1) กรมธรรม์ประกันภัยความเสี่ยงภัยทรัพย์สิน (IAR) เลขที่ DQ-11-64/000123 ทุนประกันภัย 379,320,000 บาท 2) กรมธรรม์ประกันภัยความรับผิดตามกฎหมายต่อบุคคลภายนอก เลขที่ DQ-40-64/000041 ทุนประกันภัย 20,000,000 บาท และ 3) กรมธรรม์ประกันภัยหม้อกำเนิดไอน้ำและถังอัดความดัน เลขที่ DQ-84-64/000005 ทุนประกันภัย 21,584,989 บาท เริ่มคุ้มครองวันที่ 5 เมษายน 2564 สิ้นสุดวันที่ 5 เมษายน 2565 โดยมีบริษัทร่วมรับประกันภัย ได้แก่ บมจ. คุ้มภัยโตเกียวมารีนประกันภัย 40% บมจ. ทิพยประกันภัย 20% บมจ. นวกิจประกันภัย 20% บมจ. คิงไวประกันภัย 10% และ บมจ. วิริยะประกันภัย 10%
ส่วนประชาชนที่ได้รับผลกระทบจากเหตุการณ์ในครั้งนี้ มีผู้เสียชีวิต 1 ราย ผู้บาดเจ็บกว่า 30 ราย บ้านเรือนได้รับความเสียหายกว่า 70 หลัง ยานยนต์เสียหายกว่า 15 คัน และทรัพย์สินอื่น ๆ อยู่ระหว่างตรวจสอบและรวบรวมข้อมูลการทำประกันภัยจากประชาชนที่ศูนย์ประสานงานช่วยเหลือด้านประกันภัย ณ ศูนย์อพยพผู้ประสบภัยเพลิงไหม้ องค์การบริหารส่วนตำบลบางพลีใหญ่ โรงเรียนวัดบางพลีใหญ่กลาง โรงเรียนเตรียมปริญญานุสรณ์ วัดบางพลีใหญ่ใน (วัดหลวงพ่อโต) และวัดบางโฉลง ไม่ว่าจะเป็นการทำประกันชีวิต การประกันภัยอุบัติเหตุ การประกันภัยรถยนต์ และการประกันภัยทรัพย์สินอื่น รวมถึงการประกันภัยประเภทอื่น ๆ ซึ่งหากพบว่าได้รับทำประกันภัยรองรับไว้ สำนักงาน คปภ. จะเร่งบูรณาการช่วยเหลือติดตามการจ่ายค่าสินไหมทดแทน เพื่อให้เป็นไปตามสัญญาประกันภัยโดยเร็วที่สุด
"ผมขอแสดงความเสียใจอย่างยิ่งกับประชาชนที่ได้รับผลกระทบจากเหตุการณ์ในครั้งนี้ โดยจะนำระบบประกันภัยเข้ามาช่วยบรรเทาความสูญเสียและเดือดร้อนอย่างเต็มที่ และเนื่องจากเหตุการณ์ที่ไม่คาดคิดเช่นนี้เกิดขึ้นได้ทุกเวลาและทุกสถานที่ จึงฝากเตือนมายังผู้ประกอบกิจการ และประชาชนควรให้ความสำคัญกับการทำประกันภัยเพื่อช่วยบริหารความเสี่ยงภัย โดยควรทำประกันภัยให้ครอบคลุมทั้งชีวิต ร่างกาย อนามัยและทรัพย์สิน รวมถึงความรับผิดตามกฎหมายต่อบุคคลภายนอก เพื่อให้ระบบประกันภัยเข้ามาช่วยบริหารความเสี่ยงและเยียวยาความสูญเสียต่างๆ ที่เกิดขึ้นได้อย่างมีประสิทธิภาพ ทั้งนี้ หากต้องการสอบถามข้อมูลเพิ่มเติมเกี่ยวกับประกันภัย สามารถสอบถามได้ที่สายด่วน คปภ. 1186” เลขาธิการ คปภ. กล่าวในตอนท้าย

ที่มา : https://www.thaigov.go.th/news/contents/details/43489