รัฐบาลไทย-ข่าวทำเนียบรัฐบาล-          รมว.เฮ้ง ส่งที่ปรึกษา มอบสิทธิประโยชน์แก่ญาติลูกจ้างโครงการเคลื่อนย้ายแรงงาน  ที่ประสบอุบัติเหตุเสียชีวิต จ.เพชรบุรี


วันอาทิตย์ที่ 19 กันยายน 2564
พิมพ์
รมว.เฮ้ง ส่งที่ปรึกษา มอบสิทธิประโยชน์แก่ญาติลูกจ้างโครงการเคลื่อนย้ายแรงงาน  ที่ประสบอุบัติเหตุเสียชีวิต จ.เพชรบุรี
- -
เมื่อวันที่ 18 กันยายน 2564 นายสุชาติ ชมกลิ่น รัฐมนตรีว่าการกระทรวงแรงงาน มอบหมายให้
นางธิวัลรัตน์ อังกินันทน์ ที่ปรึกษารัฐมนตรีว่าการกระทรวงแรงงาน ลงพื้นที่ให้ความช่วยเหลือลูกจ้างบริษัท แคล-คอมพ์ อิเล็กทรอนิกส์ (ประเทศไทย) จำกัด (มหาชน) จากโครงการเคลื่อนย้ายแรงงานอย่างเป็นระบบ
ซึ่งบูรณาการระหว่างกระทรวงแรงงานและศูนย์อำนวยการบริหารจังหวัดชายแดนภาคใต้ (ศอ.บต.) ที่ประสบอุบัติเหตุจนเสียชีวิต โดยมี หัวหน้าส่วนราชการของหน่วยงานในสังกัดกระทรวงแรงงานจังหวัดเพชรบุรี ทั้ง 5 ส่วนงาน นายสมศักดิ์ นิลยาภรณ์ กำนันตำบลสระพัง และนายธีรวัฒน์ รัตนสิงห์ รองนายกฯ อบต. หนองปรง ร่วมลงพื้นที่ให้การช่วยเหลือในครั้งนี้ด้วย โดยนางธิวัลรัตน์ กล่าวว่า ท่านนายกรัฐมนตรี และ รมว.กลาโหม พล.อ.ประยุทธ์ จันทร์โอชา และกระทรวงแรงงาน ภายใต้การกำกับดูแลของ พล.อ.ประวิตร วงษ์สุวรรณ รองนายกรัฐมนตรี ได้ติดตามสถานการณ์ด้านแรงงานและแสดงความเสียใจมายังครอบครัวของลูกจ้างที่ประสบอุบัติเหตุ จึงได้กำชับให้กระทรวงแรงงานดำเนินการให้ความช่วยเหลือเพื่อให้ได้รับสิทธิประโยชน์ความคุ้มครองตามกฎหมาย
นางธิวัลรัตน์ กล่าวต่อว่า รัฐมนตรีว่าการกระทรวงแรงงาน ท่านสุชาติ ชมกลิ่น ได้มอบหมายให้ดิฉันและคณะ ลงพื้นที่จังหวัดเพชรบุรี เพื่อให้การช่วยเหลือลูกจ้างจากโครงการเคลื่อนย้ายแรงงานอย่างเป็นระบบ ซึ่งบูรณาการระหว่างกระทรวงแรงงานและศูนย์อำนวยการบริหารจังหวัดชายแดนภาคใต้ (ศอ.บต.) ที่ประสบอุบัติเหตุจนเสียชีวิต โดยท่านรัฐมนตรีได้ฝากแสดงความเสียใจกับญาติผู้เสียชีวิต และได้มอบหมายให้สำนักงานประกันสังคมจังหวัดเพชรบุรีประสานกับครอบครัวของนางสาวซาฟีระห์ มานะ ที่เสียชีวิต เพื่อดูแลด้านสิทธิประโยชน์ของผู้เสียชีวิต โดยในเบื้องต้นดิฉันและหัวหน้าในสังกัดกระทรวงแรงงานจังหวัดเพชรบุรีได้มอบเงินส่วนตัวช่วยเหลือจำนวน 7,000 บาท  และบริษัท แคล-คอมพ์ อิเล็กทรอนิกส์ (ประเทศไทย) จำกัด (มหาชน) ได้มอบเงินช่วยเหลืออีกจำนวน 20,000 บาท
นอกจากนี้ ตามสิทธิของผู้ประกันตนมาตรา 33 แล้ว เมื่อเสียชีวิตจะได้รับค่าทำศพจากสำนักงานประกันสังคมอีก จำนวน 50,000 บาท
ทั้งนี้ ผู้เสียชีวิต เป็นเยาวชนอายุ 22 ปี จาก 3 จังหวัดชายแดนภาคใต้ มีภูมิลำเนาอยู่ที่จังหวัดนราธิวาส โดยได้เข้าทำงานที่บริษัท แคล-คอมพ์ อิเล็กทรอนิกส์ (ประเทศไทย) จำกัด (มหาชน) ซึ่งขณะที่ทำงานอยู่ที่บริษัทฯ ได้ 7 เดือน ผู้เสียชีวิตได้คลอดบุตรอายุเพียง 15 วัน ได้เกิดอุบัติเหตุลื่นล้มในห้องน้ำซึ่งได้เข้ารับการรักษาตัวอยู่ที่โรงพยาบาลพระจอมเกล้า จากนั้นได้เสียชีวิตลงระหว่างที่เดินทางกลับบ้านที่จังหวัดนราธิวาส สำหรับทารกซึ่งได้ฝากเลี้ยงไว้กับบริษัทจัดหางาน ทีดับบลิว จำกัด ทางบริษัทฯ ได้ส่งทารกกลับไปอยู่กับครอบครัวที่จังหวัดนราธิวาสเรียบร้อยแล้ว
------------------------------
กองเผยแพร่และประชาสัมพันธ์
19 กันยายน 2564

ที่มา : https://www.thaigov.go.th/news/contents/details/45973