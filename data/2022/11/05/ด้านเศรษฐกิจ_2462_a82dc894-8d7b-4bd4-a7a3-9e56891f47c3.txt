รัฐบาลไทย-ข่าวทำเนียบรัฐบาล-สมอ. ไฟเขียว “เซเว่นอีเลฟเว่น และ ทเว้นตี้โฟร์ ช้อปปิ้ง” เป็น “ร้าน มอก.” ประกาศจุดยืนขายสินค้ามาตรฐาน มอก. เพื่อคุ้มครองผู้บริโภค


วันพฤหัสบดีที่ 30 ธันวาคม 2564
พิมพ์
สมอ. ไฟเขียว “เซเว่นอีเลฟเว่น และ ทเว้นตี้โฟร์ ช้อปปิ้ง” เป็น “ร้าน มอก.” ประกาศจุดยืนขายสินค้ามาตรฐาน มอก. เพื่อคุ้มครองผู้บริโภค
สมอ. ไฟเขียว “เซเว่นอีเลฟเว่น” 106 สาขา และ “ทเว้นตี้โฟร์ ช้อปปิ้ง” เป็น “ร้าน มอก.” มอบเป็นของขวัญปีใหม่ให้ประชาชน
สมอ. ไฟเขียว “เซเว่นอีเลฟเว่น และ ทเว้นตี้โฟร์ ช้อปปิ้ง” เป็น “ร้าน มอก.” ประกาศจุดยืนขายสินค้ามาตรฐาน มอก. เพื่อคุ้มครองผู้บริโภค
สมอ. ไฟเขียว “เซเว่นอีเลฟเว่น” 106 สาขา และ “ทเว้นตี้โฟร์ ช้อปปิ้ง” เป็น “ร้าน มอก.” มอบเป็นของขวัญปีใหม่ให้ประชาชน ประกาศจุดยืนขายสินค้าได้มาตรฐาน มอก. เพื่อคุ้มครองผู้บริโภค พร้อมเตรียมขยายผลให้ครอบคลุมกว่า 13,000 สาขาทั่วประเทศภายในปี ’65
นายสุริยะ จึงรุ่งเรืองกิจ รัฐมนตรีว่าการกระทรวงอุตสาหกรรม เปิดเผยว่า กระทรวงอุตสาหกรรมให้ความสำคัญกับภารกิจด้านการคุ้มครองผู้บริโภคให้ปลอดภัยจากการใช้สินค้า โดยจัดทำเป็นโครงการ “ร้าน มอก.” เพื่อสร้างเครือข่ายร้านจำหน่ายที่ใส่ใจในความปลอดภัยของผู้บริโภค โดยการคัดเลือกและนำสินค้าที่มีเครื่องหมายมาตรฐาน มอก. มาจำหน่ายภายในร้าน เพื่อเป็นทางเลือกให้ผู้บริโภคเลือกซื้อสินค้าที่ได้มาตรฐานมากยิ่งขึ้น รวมทั้ง ผลักดันให้ร้านค้าจำหน่ายสินค้าที่มีคุณภาพได้มาตรฐานเพื่อความปลอดภัยของผู้บริโภค ซึ่งเป็นไปตามนโยบายประชารัฐของรัฐบาล ที่ภาครัฐและเอกชนร่วมกันคุ้มครองความปลอดภัยในคุณภาพสินค้าแก่ประชาชน ตลอดจนส่งเสริมการจำหน่ายสินค้าที่มีคุณภาพได้มาตรฐานอย่างยั่งยืน ซึ่งผู้บริโภคจะได้รับความมั่นใจและมีความปลอดภัยมากยิ่งขึ้น หากเลือกซื้อสินค้าจากร้านที่เข้าร่วมเป็นร้าน มอก.
“ปัจจุบันมีร้านจำหน่ายทั่วประเทศเข้าร่วมโครงการร้าน มอก. กับ สมอ. แล้วกว่า 490 ราย มีทั้งห้างสรรพสินค้าโมเดิร์นเทรด ร้านจำหน่ายทั่วไป และร้านค้าออนไลน์ที่มีความตระหนักและใส่ใจในความปลอดภัยของผู้บริโภค โดยการคัดเลือกสินค้าที่มีเครื่องหมายมาตรฐาน มอก. มาจำหน่าย โดยเฉพาะสินค้าที่ สมอ. ควบคุมจำนวน 126 รายการ ซึ่งต้องมีมาตรฐาน มอก. เช่น พาวเวอร์แบงค์ อะแดปเตอร์ ปลั๊กพ่วง หลอดไฟ ไดร์เป่าผม ของเล่น ผงซักฟอก ถ่านไฟฉาย ไฟแช็ก ไม้ขีดไฟ เตาปิ้งย่าง ฟิล์มยืดห่อหุ้มอาหาร เป็นต้น”
ด้าน นายบรรจง สุกรีฑา เลขาธิการสำนักงานมาตรฐานผลิตภัณฑ์อุตสาหกรรม (สมอ.) กล่าวภายหลังการประชุมคณะกรรมการดำเนินการ “ร้าน มอก.” เมื่อวันที่ 27 ธันวาคม 2564 ที่ผ่านมาว่า การที่เซเว่นอีเลฟเว่น และทเว้นตี้โฟร์ ช้อปปิ้ง เข้าร่วมเป็นร้าน มอก. ทำให้ผู้บริโภคสามารถเข้าถึงร้านจำหน่ายสินค้าที่ได้มาตรฐานได้สะดวกขึ้น เพิ่มความมั่นใจให้ประชาชน เป็นการแสดงถึงความรับผิดชอบต่อสังคม และความใส่ใจในความปลอดภัยของประชาชนอีกด้วย สมอ. ได้อนุมัติให้ร้านเซเว่นอีเลฟเว่น ภายใต้การบริหารของบริษัท ซีพี ออลล์ จำกัด (มหาชน) จำนวน 106 สาขา และบริษัท ทเว้นตี้โฟร์ ช้อปปิ้ง จำกัด ซึ่งมีหน้าร้านคือ ร้าน Shop at 24 Store และร้านจำหน่ายสินค้าออนไลน์ผ่านทางเว็บไซด์ www.24catalog.com และ www.shopat24.com เป็นร้าน มอก. เพื่อมอบเป็นของขวัญ ปีใหม่ให้กับประชาชน ให้สามารถเลือกซื้อสินค้าคุณภาพมาตรฐานได้โดยสะดวกมากยิ่งขึ้น ซึ่ง สมอ. ได้หารือกับบริษัท ซีพี ออลล์ จำกัด (มหาชน) จะดำเนินการผลักดันให้ร้านเซเว่นอีเลฟเว่นทุกสาขาทั่วประเทศกว่า 13,000 สาขา เข้าร่วมโครงการร้าน มอก. ภายในปี 2565 และตั้งเป้าหมายให้มีร้าน มอก. กระจายอยู่ในทุกๆ ที่ทั่วประเทศ โดยประชาชนผู้บริโภคสามารถสังเกต ร้าน มอก. ได้จากป้ายสัญลักษณ์นี้ นอกจากนี้ ผู้บริโภคยังสามารถค้นหา ร้าน มอก. ได้ง่ายๆ ผ่านทางเวปแอปพลิเคชั่น shop.tisi.go.th/app เพียงคลิ๊กในช่อง “ค้นหา ร้าน มอก.” ระบบจะแสดงข้อมูลสถานที่ตั้งของร้านค้า เบอร์โทรศัพท์ เวลาทำการของร้าน ภาพถ่ายสินค้า รวมถึงพิกัดแผนที่เพื่อนำทางไปยังร้านค้าได้อย่างสะดวกรวดเร็ว สำหรับร้านจำหน่ายที่สนใจจะสมัครเข้าร่วมโครงการร้าน มอก. จะมีหน้าร้าน หรือเป็นร้านค้าออนไลน์ ท่านก็สามารถสมัครได้ทางแอปพลิเคชั่นนี้ได้ ด้วยเช่นเดียวกัน” เลขาธิการ สมอ. กล่าว

ที่มา : https://www.thaigov.go.th/news/contents/details/50076