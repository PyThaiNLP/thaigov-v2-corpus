รัฐบาลไทย-ข่าวทำเนียบรัฐบาล-‘รมช.มนัญญา’ เปิดประชุมวิชาการสันนิบาตเทศบาลภาคเหนือ ครั้งที่ 2/2565


วันศุกร์ที่ 22 กรกฎาคม 2565
‘รมช.มนัญญา’ เปิดประชุมวิชาการสันนิบาตเทศบาลภาคเหนือ ครั้งที่ 2/2565
‘รมช.มนัญญา’ เปิดประชุมวิชาการสันนิบาตเทศบาลภาคเหนือ ครั้งที่ 2/2565
รมช.มนัญญา ไทยเศรษฐ์ รัฐมนตรีช่วยว่าการกระทรวงเกษตรและสหกรณ์ เป็นประธานพิธีเปิดการประชุมวิชาการสันนิบาตเทศบาลภาคเหนือ ครั้งที่ 2/2565 และบรรยายพิเศษ โดยมี นายสิงห์ทอง หนุนนำสิริสวัสดิ์รองประธานคณะกรรมการสันนิบาตเทศบาลภาคเหนือ ประธานคณะกรรมการสันนิบาตเทศบาลจังหวัดชลบุรี นายกสมาคมสันนิบาตเทศบาลแห่งประเทศไทย คนที่ 33 คณะผู้บริหารสมาคมสันนิบาตแห่งประเทศไทย นายกเทศมนตรี ประธานสภาเทศบาล ปลัดเทศบาล และหัวหน้าส่วนราชการกระทรวงเกษตรและสหกรณ์ เข้าร่วม โอกาสนี้ ได้พบปะผู้เข้าร่วมประชุม พร้อมรับฟังปัญหา ข้อเสนอแนะที่เกี่ยวข้องในด้านเกษตร ณ โรงแรมแอมบาสซาเดอร์ ซิตี้ จอมเทียน ตำบลจอมเทียน อำเภอสัตหีบ จังหวัดชลบุรี
“ท้องถิ่นมีบทบาทสำคัญ เพราะเข้าถึงและทราบความต้องการของพี่น้องประชาชน ต้องดำเนินงานด้วยความซื่อสัตย์ สุจริต ตนในฐานะที่เป็นตัวแทนของท้องถิ่น ซึ่งทำหน้าที่รัฐมนตรีช่วยว่าการกระทรวงเกษตรฯ ก็จะยิ่งต้องทำงานอย่างเต็มประสิทธิภาพ และดูแลพี่น้องประชาชน โดยเฉพาะเกษตรกรให้ได้รับความช่วยเหลือในทันท่วงที” รมช.มนัญญา กล่าว
ทั้งนี้ มีผู้เข้าร่วมประชุม ประกอบด้วย นายกเทศมนตรี ประธานสภาเทศบาล และปลัดเทศบาล จากเทศบาล 13 จังหวัดภาคเหนือ จำนวน 466 เทศบาล วัตถุประสงค์ เพื่อแลกเปลี่ยน นำเสนอปัญหาอุปสรรคในการปฏิบัติงาน และนำแนวทางไปบูรณาการบริหารจัดการภารกิจของเทศบาลให้มีการพัฒนาอย่างมีระบบ มีความก้าวหน้าอย่างยั่งยืน และเตรียมพร้อมรับการเปลี่ยนแปลงที่จะเกิดขึ้นในอนาคต เพื่อให้สามารถนำไปเป็นแนวทางในการพัฒนาท้องถิ่นได้อย่างมีประสิทธิภาพและเกิดประสิทธิผลต่อไป

ที่มา : https://www.thaigov.go.th/news/contents/details/57153