รัฐบาลไทย-ข่าวทำเนียบรัฐบาล-จีนเปิดทุกด่านครบแล้ววันนี้ ! “อลงกรณ์”เผยข่าวดีล่าสุด จีนเปิดด่านรถไฟผิงเสียงขนทุเรียนไทยผ่านเวียดนามแล้ววันนี้


วันศุกร์ที่ 29 เมษายน 2565
จีนเปิดทุกด่านครบแล้ววันนี้ !  “อลงกรณ์”เผยข่าวดีล่าสุด จีนเปิดด่านรถไฟผิงเสียงขนทุเรียนไทยผ่านเวียดนามแล้ววันนี้
จีนเปิดทุกด่านครบแล้ววันนี้ !  “อลงกรณ์”เผยข่าวดีล่าสุด จีนเปิดด่านรถไฟผิงเสียงขนทุเรียนไทยผ่านเวียดนามแล้ววันนี้
นายอลงกรณ์ พลบุตร ที่ปรึกษารัฐมนตรีว่าการกระทรวงเกษตรและสหกรณ์ และประธานคณะทำงานแก้ไขปัญหาผลไม้ล่วงหน้าในคณะกรรมการพัฒนาและบริหารจัดการผลไม้ (Fruit Board) เปิดเผยวันนี้ (29 เม.ย.) ว่า วันนี้มีข่าวดีสำหรับชาวสวนทุเรียนและผลไม้ไทยโดยจีนเปิดด่านนำเข้าครบทุกด่านแล้ว ล่าสุดสำนักงานที่ปรึกษาฝ่ายเกษตร กว่างโจวรายงานว่า จีนได้เปิดด่านนำเข้าทุเรียนและผลไม้ไทยในวันนี้อีกด่านหนึ่งคือด่านรถไฟผิงเสียงบริเวณพรมแดน”จีน-เวียดนาม”ซึ่งจะช่วยกระจายการส่งออกทุเรียนและผลไม้ไทยไปตลาดจีนได้มากขึ้น
“ขณะนี้จีนได้เปิดด่านทางบกที่เป็นด่านหลักครบทุกด่านสำหรับนำเข้าทุเรียนและผลไม้ไทยได้แก่ ด่านโหย่วอี้กวน ด่านตงซิง ด่านโม่ฮานและด่านรถไฟผิงเสียง นับเป็นข่าวดีสำหรับชาวสวนทุเรียนและผลไม้ของไทย อย่างไรก็ดีขอให้ทุกฝ่ายช่วยกันดูแลอย่าให้มีการปนเปื้อนโควิดและทุเรียนอ่อนโดยเด็ดขาด” นายอลงกรณ์ กล่าว
ด่านรถไฟผิงเสียงเป็นด่านนำเข้าผลไม้ในเขตปกครองตนเองกว่างซี เพื่อขยายขีดความสามารถในการรองรับปริมาณการนำเข้า-ส่งออกผลไม้ที่มีแนวโน้มเพิ่มสูงขึ้นอย่างต่อเนื่อง

ที่มา : https://www.thaigov.go.th/news/contents/details/54058