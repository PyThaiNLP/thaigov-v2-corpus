รัฐบาลไทย-ข่าวทำเนียบรัฐบาล-กรมทางหลวง ชี้แจงกรณีรถติดขัดบริเวณหน้าด่านเก็บเงินค่าผ่านทาง


วันจันทร์ที่ 21 กุมภาพันธ์ 2565
กรมทางหลวง ชี้แจงกรณีรถติดขัดบริเวณหน้าด่านเก็บเงินค่าผ่านทาง
ที่ด่านธัญบุรีและด่านทับช้าง บนมอเตอร์เวย์สาย 9 วงแหวนรอบนอกฝั่งตะวันออก (บางปะอิน - บางพลี)
เนื่องด้วย กรมทางหลวง (ทล.) กระทรวงคมนาคม ได้เริ่มใช้ระบบเก็บเงินค่าผ่านทางแบบไม่มีไม้กั้น หรือเรียกว่า "ระบบ M-Flow" บนมอเตอร์เวย์สาย 9 ที่ด่านธัญบุรี และด่านทับช้าง ทั้งขาเข้าและขาออก รวม 4 ด่านอย่างเต็มรูปแบบ ตั้งแต่วันที่ 15 กุมภาพันธ์ 2565 ตั้งแต่เวลา 22.00 น. เป็นต้นมา ทำให้ช่องเก็บเงินสดและช่องอัตโนมัติ M-Pass และ Easy Pass ลดลงไปจากเดิม จำนวน 3 - 4 ช่อง เพื่อทำเป็นระบบ M-Flow ในช่องทางขวาสุดของแต่ละด่านและอาจทำให้ผู้ใช้ทางสับสนในการใช้ช่องทางให้ถูกต้อง เกิดการเบียดแทรกเปลี่ยนเลนช่วงก่อนเข้าด่านเก็บเงิน ส่งผลให้การจราจรหน้าด่านติดขัดในช่วงเวลาเร่งด่วนมากขึ้นกว่าเดิมนั้น
นายศักดิ์สยาม ชิดชอบ รัฐมนตรีว่าการกระทรวงคมนาคม ได้สั่งการให้ ทล. เร่งแก้ไขปัญหาที่เกิดขึ้น เพี่อลดผลกระทบความเดือดร้อนของประชาชนผู้ใช้ทาง และให้ทำการประชาสัมพันธ์ทำความเข้าใจ และเชิญชวนให้มาลงทะเบียนสมัครเป็นสมาชิกเพื่อใช้งานในช่องทางระบบ M-Flow ให้มากขึ้น
นายสราวุธ ทรงศิวิไล อธิบดีกรมทางหลวง กล่าวว่า ทล. รับทราบปัญหารถติดหน้าด่านที่เกิดขึ้น และไม่ได้นิ่งนอนใจในเรื่องนี้ โดยได้ระดมกำลังเจ้าหน้าที่เต็มพิกัด ร่วมกับเจ้าหน้าที่ตำรวจทางหลวง กรมการขนส่งทางบก (ขบ.) และหน่วยกู้ภัย เร่งแก้ปัญหารถติดและอำนวยความสะดวกการจราจรบริเวณหน้าด่านเก็บเงินทั้ง 4 ด่าน และ ทล. ต้องขออภัยต่อประชาชนผู้ใช้ทางในความไม่สะดวกครั้งนี้ด้วย
ทั้งนี้อธิบดีกรมทางหลวงได้สั่งการให้หน่วยงานที่เกี่ยวข้องดำเนินการเพิ่มเติม ดังนี้
1. ปรับจำนวนช่องเก็บเงินสด และช่องอัตโนมัติ M-Pass และ Easy Pass ให้เหมาะสมสอดคล้องกับปริมาณรถผู้ใช้งานในแต่ละด่าน
2. ติดป้ายประชาสัมพันธ์เพิ่มมากขึ้น ช่วงก่อนถึงด่านเก็บเงิน เพื่อให้ประชาชนใช้ช่องทางที่ถูกต้อง โดยผู้ที่ลงทะเบียนเป็นสมาชิก M-Flow ให้ใช้ช่องขวาสุด สามารถวิ่งผ่านบริเวณด่านได้เลย ส่วนผู้ที่ใช้ช่องอัตโนมัติ M-Pass หรือ Easy Pass ใช้ช่องกลาง และเงินสดให้ใช้ช่องซ้ายสุด เป็นต้น
3. ติดตั้งแบริเออร์และกรวยยาง แบ่งช่องจราจรให้ชัดเจน เป็นระยะทางล่วงหน้า 1 กิโลเมตร เพื่อให้การใช้ช่องทางเป็นระเบียบ ไม่แทรก หรือเปลี่ยนช่องทางกระทันหันก่อนถึงบริเวณด่านเก็บเงิน
4. ระดมเจ้าหน้าที่ช่วยบริการอำนวยความสะดวกเก็บเงินในช่องทางเงินสด เพื่อสามารถผ่านด่านได้รวดเร็วขึ้น
5. ประชาสัมพันธ์เชิญชวนให้ประชาชนผู้ใช้ทางมอเตอร์เวย์ สมัครลงทะเบียนเป็นสมาชิกใช้งานระบบ M-Flow ให้มากขึ้น โดยเพิ่มการแจกแผ่นพับที่หน้าด่านเก็บเงินมอเตอร์เวย์ และช่องด่านเก็บเงินทางด่วนของการทางพิเศษแห่งประเทศไทย รวมทั้งขอความร่วมมือแจกแผ่นพับในร้านสะดวกซื้อ 7-Eleven
อธิบดีกรมทางหลวง เพิ่มเติมว่า จากข้อมูล ณ วันที่ 19 กุมภาพันธ์ 2565 มีผู้ลงทะเบียนสมัครสมาชิกใช้งานระบบ M-Flow ที่เป็นบุคคลธรรมดาและนิติบุคคล รวมจำนวนรถที่สมัครเป็นสมาชิกแล้วทั้งสิ้น 67,399 คัน ซึ่งมีจำนวนผู้ที่สนใจลงทะเบียนสมัครเป็นสมาชิกเพื่อใช้งานระบบ M-Flow เพิ่มขึ้นอย่างมาก โดยเฉพาะในช่วง 4 วันที่ผ่านมา (16 - 19 กุมภาพันธ์ 2565) เพิ่มขึ้นเฉลี่ยวันละประมาณ 10,000 ราย ซึ่งนับว่ามีจำนวนสมาชิกเพิ่มขึ้นมากกว่าเท่าตัว ตั้งแต่เปิดรับสมาชิกเมื่อวันที่ 29 ตุลาคม 2564 จนถึงวันที่ 15 กุมภาพันธ์ 2565 ก่อนเปิดใช้งานระบบ M-Flow มีผู้ลงทะเบียนเป็นสมาชิกประมาณ 30,000 รายเท่านั้น
สำหรับการลงทะเบียนสมัครเป็นสมาชิกใช้งานระบบ M-Flow ประชาชนทั่วไป สามารถลงทะเบียนได้ 2 รูปแบบ ดังนี้
1. ลงทะเบียนเป็นสมาชิกเต็มรูปแบบ โดยสมัครผ่านทางเว็บไซต์ www.mflowthai.com หรือ Mobile Application MFlowThai โดยเลือกการชำระเงินผ่านบัตรเครดิต บัตรเดบิต หรือตัดเงินในบัญชี M-Pass หรือ Easy Pass ซึ่งมีบัญชีอยู่แล้ว โดยเลือกได้ว่าจะจ่ายเป็นรอบบิล หรือจะจ่ายเป็นรายครั้ง ผ่าน QR Code และไปจ่ายเงินทาง e-Banking ธนาคาร หรือจ่ายที่เคาน์เตอร์เซอร์วิสที่ร้าน 7-Eleven ทุกสาขากว่า 13,000 แห่งทั่วประเทศ ทั้งนี้ผู้ที่สมัครเป็นสมาชิกใช้งานระบบ M-Flow จะได้รับโปรโมชัน คือ ใช้งานฟรี 2 เที่ยว และครั้งต่อ ๆ ไป จะได้รับส่วนลดค่าผ่านทาง 20% เป็นเวลา 3 เดือน หรือจ่ายเพียง 24 บาท จากค่าผ่านทางปกติ 30 บาท หรือโปรโมชันอื่น ๆ อีกในอนาคต
2. การลงทะเบียนเป็นสมาชิกผ่านทาง Line Official Account (Line OA)โดยเพิ่มเพื่อนที่ ID Line: @mflowthai แล้วกดเลือกช่องสมัครเป็นสมาชิก โดยจ่ายเงินผ่านบัตรเครดิต ซึ่งวิธีนี้สามารถสมัครได้อย่างสะดวกรวดเร็ว ใช้เวลา
ไม่เกิน 2 นาทีเท่านั้น และสมาชิกจะได้รับทราบข้อมูลข่าวสาร ส่วนลด รวมถึงโปรโมชันต่าง ๆ ผ่านทาง Line OA ด้วย
กระทรวงฯ และ ทล. ขอเน้นย้ำว่า "ระบบ M-Flow" คือ ระบบที่ใช้เทคโนโลยี Artificial Intelligence: AI ที่ทันสมัยที่สุดเป็นครั้งแรกในประเทศไทย เมื่อผู้ใช้ช่องทาง M-Flow นี้ ผ่านบริเวณด่านเก็บเงินจะไม่ต้องชะลอความเร็ว สามารถวิ่งผ่านด่านได้เลย โดยจะไม่มีไม้กั้นบริเวณช่องเก็บเงิน และเมื่อใช้งานผ่านด่านแล้ว ถึงจะชำระเงินค่าผ่านทางภายหลัง ตามเงื่อนไขที่ได้ลงทะเบียนสมัครสมาชิกไว้ สำหรับผู้ที่จะเข้ามาใช้งานระบบ M-Flow ในช่องทางที่กําหนด ต้องเป็นผู้ที่ลงทะเบียนสมัครเป็นสมาชิก M-Flow เท่านั้น รถป้ายแดง รถป้ายเลอะเลือน ป้ายทะเบียนไม่ชัดเจน หรือไม่ติดแผ่นป้ายทะเบียน ห้ามเข้ามาใช้บริการระบบ M-Flow
ทล. จึงขอเชิญชวนประชาชนผู้ใช้ทางรีบสมัครเป็นสมาชิกเพื่อเข้าใช้งานระบบ M-Flow ตามช่องทางต่าง ๆ ข้างต้นให้เรียบร้อยก่อนเดินทาง เมื่อสมัครเป็นสมาชิกสำเร็จแล้วจะสามารถเข้าใช้บริการได้ทันทีในทุกด่านเก็บเงินที่เปิดให้บริการระบบ M-Flow โดยใช้ช่องทางขวาสุด สังเกตป้ายสัญลักษณ์ M-Flow ก่อนถึงหน้าด่าน และที่พื้นถนน สำหรับท่านเจ้าของรถยนต์ที่ยังไม่ได้สมัครสมาชิก หากขับผ่านช่อง M-Flow เนื่องจากเกิดความสับสนในช่องทางวิ่ง หรือไม่ทันสังเกตป้ายเตือนต่าง ๆ ขอให้รีบดำเนินการชําระเงินย้อนหลังภายใน 2 วัน โดยสามารถตรวจสอบยอดค้างชำระและชำระเงินได้ 3 ช่องทาง ได้แก่ เว็บไซต์ mflowthai.com Mobile Application: MFlowThai และ Line OA: @mflowthai เพื่อแสดงว่าท่านไม่มีเจตนาหลีกเลี่ยงไม่ชำระค่าผ่านทาง หากไม่ชำระตามเวลาที่กำหนดจะถูกดำเนินคดีตามกฎหมาย รถยนต์ที่ไม่สามารถใช้บริการระบบ M-Flow ได้ ยังคงใช้บริการช่องชําระเงินสด และช่อง M-Pass หรือ Easy Pass ได้ หากมีข้อสงสัยหรือต้องการสอบถามข้อมูลเพิ่มเติม ติดต่อได้ที่สายด่วน Call Center โทร 1586 กด 1

ที่มา : https://www.thaigov.go.th/news/contents/details/51736