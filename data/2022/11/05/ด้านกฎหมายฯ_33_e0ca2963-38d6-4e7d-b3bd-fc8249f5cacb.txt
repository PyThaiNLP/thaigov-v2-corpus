รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม ยืนยัน ป.ป.ส.มีผลงานสกัดยาเสพติดส่งออกต่างประเทศ ชี้ต้องรู้ทันเทคโนโลยีใหม่ พร้อมหาทางสกัดการขนส่งทางไปรษณีย์


วันจันทร์ที่ 28 มิถุนายน 2564
พิมพ์
รัฐมนตรีว่าการกระทรวงยุติธรรม ยืนยัน ป.ป.ส.มีผลงานสกัดยาเสพติดส่งออกต่างประเทศ ชี้ต้องรู้ทันเทคโนโลยีใหม่ พร้อมหาทางสกัดการขนส่งทางไปรษณีย์
นายสมศักดิ์ เทพสุทิน รัฐมนตรีว่าการกระทรวงยุติธรรม ยืนยัน สำนักงาน ป.ป.ส. มีผลงานสกัดยาเสพติดส่งออกต่างประเทศ ชี้ต้องรู้ทันเทคโนโลยีใหม่ พร้อมหาทางสกัดการขนส่งทางไปรษณีย์
เมื่อวันที่ 28 มิถุนายน เวลา 11.30 น. ที่สำนักงานคณะกรรมการป้องกันและปราบปรามยาเสพติด (ป.ป.ส.) มีการประชุมเพื่อติดตามการดำเนินงานจัดทำอนุบัญญัติตามร่างประมวลกฎหมายยาเสพติด โดยมีนายสมศักดิ์ เทพสุทิน รัฐมนตรีว่าการกระทรวงยุติธรรม เป็นประธานในการประชุม พร้อมด้วย น.ส.ณัฐธ์ภัสส์ ยงใจยุทธ ผู้ช่วย รมว.ยุติธรรม นายธนวัชร นิติกาญจนา ที่ปรึกษา รมว.ยุติธรรม นายวิชัย ไชยมงคล เลขาธิการ ป.ป.ส. และผู้บริหาร ป.ป.ส. ร่วมประชุม
นายสมศักดิ์ กล่าวในที่ประชุมตอนหนึ่งว่า รัฐบาลและตนสนับสนุนการทำงานของ ป.ป.ส.อย่างเต็มที่ ซึ่งเราต้องพยายามชี้แจงให้ชัดว่างานของเราเป็นประโยชน์ต่อมวลมนุษยชาติ ขบวนการยาเสพติดใช้ประเทศไทยเป็นทางผ่านในการขนส่ง ซึ่งเราจะทำเป็นไม่สนใจก็ได้ แต่เพื่อประโยชน์ต่อประชาชนคนไทยรวมทั้งส่วนรวมเราจึงต้องพยายามทำให้สำเร็จ ซึ่งนายกรัฐมนตรีก็ได้ให้ความสนใจอย่างมากกับการป้องกันและปราบปรามยาเสพติด ดังนั้นพวกเราต้องทำอย่างจริงจังแสดงผลงานออกมาให้เห็น ให้รู้ว่าเราตั้งใจทำงาน และในวันนี้ที่โลกเปลี่ยนแปลงไป มีเทคโนโลยีต่างๆที่พัฒนาไปไกล การค้ายาเสพติดเปลี่ยนรูปแบบ ดังนั้นหน่วยงานที่เกี่ยวข้องต้องรู้เท่าทัน มีการแลกเปลี่ยนข้อมูลซึ่งกันและกัน รวมทั้งประสานงานกับประเทศต้นทางและปลายทางด้วย ซึ่งที่ผ่านมาถือว่าการสกัดเส้นทางส่งออกทำได้ดี
นายสมศักดิ์ กล่าวอีกว่า รูปแบบการส่งยาเสพติดทางไปรษณีย์ วันนี้เราต้องดูว่าจะมีวิธีการจัดการอย่างไร เราต้องไปคุยกับเขา จะใช้การตรวจสอบได้อย่างไรบ้าง ต้องการการสนับสนุนเครื่องมือหรือไม่ เช่น เครื่องเอ็กซ์เรย์ หรือการส่งบุคลากรไปช่วย ตรงนี้เราต้องคุยกันให้ชัดเจน นอกจากนี้ในส่วนของการเตรียมความพร้อมเพื่อรับมือประมวลกฎหมายยาเสพติด ที่ใกล้จะสำเร็จลุล่วงแล้ว เราต้องเตรียมพร้อมไว้ก่อนล่วงหน้าเมื่อกฎหมายออกมาเราจะได้ทำงานได้ทันทีอย่างต่อเนื่องโดยไม่สะดุด เช่นการแยกคดียึดทรัพย์สินออกจากคดีอาญา การยึดทรัพย์ย้อนหลังและการยึดทรัพย์ตามมูลค่าจริงหรือแวลู เบท นี่คือสิ่งที่เราต้องเตรียมพร้อม เพื่อให้ผลงานออกมาเป็นที่ประจักษ์ว่าเราเอาจริงเอาจังกับการป้องกันและปราบปรามยาเสพติด

ที่มา : https://www.thaigov.go.th/news/contents/details/43170