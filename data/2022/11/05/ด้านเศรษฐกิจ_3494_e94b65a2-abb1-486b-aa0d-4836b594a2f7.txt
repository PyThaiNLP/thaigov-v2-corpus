รัฐบาลไทย-ข่าวทำเนียบรัฐบาล-กรมการขนส่งทางราง เน้นย้ำเรื่องมาตรการรองรับการเดินทางระบบขนส่งทางราง ในช่วงวันสุดท้ายของเทศกาลวันสงกรานต์ 65


วันอาทิตย์ที่ 17 เมษายน 2565
กรมการขนส่งทางราง เน้นย้ำเรื่องมาตรการรองรับการเดินทางระบบขนส่งทางราง ในช่วงวันสุดท้ายของเทศกาลวันสงกรานต์ 65
...
กรมการขนส่งทางราง เน้นย้ำเรื่องมาตรการรองรับการเดินทางระบบขนส่งทางราง ในช่วงวันสุดท้ายของเทศกาลวันสงกรานต์ 65 นายพิเชฐ คุณาธรรมรักษ์ รองอธิบดีกรมการขนส่งทางราง กระทรวงคมนาคม เปิดเผยว่า เมื่อวันที่ 16 เมษายน 2565 ซึ่งเป็นวันก่อนวันสุดท้ายของการหยุดยาวช่วงเทศกาลสงกรานต์ 2565 มีประชาชนทะยอยเดินทางกลับเข้ากรุงเทพฯ และปริมณฑล เป็นจำนวนมาก จากตัวเลขผู้ใช้บริการรถไฟระหว่างเมืองมีจำนวนกว่า 4.1 หมื่นคน โดยส่วนใหญ่จะเป็นผู้โดยสารขาเข้าจากต่างจังหวัด ส่วนหนึ่งอาจเป็นเพราะต้องการกลับมาพักผ่อนก่อนเข้าสู่ช่วงการทำงานตามปกติ ซึ่งถือเป็นเรื่องที่ดีเนื่องจากเป็นการช่วยกันลดความหนาแน่นของการใช้บริการระบบขนส่งทางรางเพื่อไม่ให้เกิดการแพร่ระบาดของโรคติดเชื้อไวรัส COVID-19
สำหรับวันนี้ 17 เมษายน 2565 ซึ่งเป็นวันสุดท้ายของการหยุดช่วงเทศกาลสงกรานต์ กรมการขนส่งทางราง (ขร.) คาดว่า จะมีประชาชนยังคงใช้บริการระบบขนส่งทางรางเดินทางกลับเข้ามากันตลอดทั้งวัน และอาจยาวไปจนถึงช่วงค่ำ ขร. จึงขอฝากหน่วยงานผู้ให้บริการระบบขนส่งทางรางดำเนินการตามมาตรการแผนอำนวยความสะดวกและความปลอดภัยรองรับการเดินทางระบบขนส่งทางราง เช่น การเพิ่มความถี่ขบวนรถในชั่วโมงเร่งด่วนและเพิ่มขบวนรถพิเศษช่วยการโดยสาร โดยในวันนี้มีการขบวนทั้งหมด 5 ขบวน แบ่งเป็น ขาเข้า 4 ขบวน ได้แก่เส้นทาง เชียงใหม่ - กรุงเทพ อุบลราชธานี - กรุงเทพ ศิลาอาสน์ - กรุงเทพ อุดรธานี - กรุงเทพ และขาออก 1 ขบวน ได้แก่ กรุงเทพ - อุบลราชธานี รวมทั้งขยายเวลาการจำหน่ายตั๋วเดินทาง จัดเจ้าหน้าที่ตรวจสอบเส้นทางเดินรถ จุดตัดทางถนนและทางรถไฟ เพื่อป้องกันการเกิดอุบัติเหตุต่าง ๆ รวมทั้งประสานขอให้เพิ่มเจ้าหน้าที่ตำรวจรถไฟ เจ้าหน้าที่รักษาความปลอดภัย และสุนัขตำรวจ K-9 เพื่อรักษาความปลอดภัยและอำนวยความสะดวกให้กับประชาชนที่เดินทาง เพิ่มรอบการทำความสะอาดเพื่อป้องกันการแพร่ระบาด รวมถึงเพื่อความสะดวก รวดเร็ว และปลอดภัยในการเดินทาง
ทั้งนี้ ขร. ขอความร่วมมือจากประชาชนผู้ใช้บริการในการล้างมือด้วยเจลแอลกอฮอล์ สวมหน้ากากอนามัยตลอดการเดินทาง ตรวจวัดอุณหภูมิก่อนและระหว่างใช้บริการระบบขนส่งทางราง รวมถึงการสแกนแอปพลิเคชัน "ไทยชนะ" ก่อนและหลังการใช้บริการ รวมถึงการมีน้ำใจให้กับผู้ร่วมเดินทาง ไม่สร้างความเดือดร้อนหรือสิ่งรบกวนต่อผู้โดยสารท่านอื่นต่อไป

ที่มา : https://www.thaigov.go.th/news/contents/details/53659