รัฐบาลไทย-ข่าวทำเนียบรัฐบาล-รฟท. ขอเชิญชวนร่วมเดินทางท่องเที่ยว ขบวนพิเศษรถจักรไอน้ำเฉลิมพระเกียรติ เนื่องในโอกาสวันเฉลิมพระชนมพรรษา พระบาทสมเด็จพระวชิรเกล้าเจ้าอยู่หัว 70 พรรษา


วันพุธที่ 29 มิถุนายน 2565
รฟท. ขอเชิญชวนร่วมเดินทางท่องเที่ยว ขบวนพิเศษรถจักรไอน้ำเฉลิมพระเกียรติ เนื่องในโอกาสวันเฉลิมพระชนมพรรษา พระบาทสมเด็จพระวชิรเกล้าเจ้าอยู่หัว 70 พรรษา
28 กรกฎาคม 2565 เส้นทางประวัติศาสตร์ กรุงเทพ-พระนครศรีอยุธยา เริ่มจำหน่ายตั๋วโดยสาร แล้วตั้งแต่วันนี้เป็นต้นไป
นายเอกรัช ศรีอาระยันพงษ์ ผู้อำนวยการศูนย์ประชาสัมพันธ์ การรถไฟแห่งประเทศไทย (รฟท.) กระทรวงคมนาคม เปิดเผยว่า เนื่องในโอกาสมหามงคลวันเฉลิมพระชนมพรรษา พระบาทสมเด็จพระวชิรเกล้าเจ้าอยู่หัว 70 พรรษา 28 กรกฎาคม 2565 รฟท. ได้จัดขบวนรถพิเศษนำเที่ยว รถจักรไอน้ำเฉลิมพระเกียรติเส้นทางสายประวัติศาสตร์ กรุงเทพ - พระนครศรีอยุธยา เพื่อเปิดโอกาสให้ประชาชนและพสกนิกรชาวไทย เป็นส่วนหนึ่งในการเดินทางร่วมเฉลิมพระเกียรติ ตลอดจนแสดงออกถึงความจงรักภักดี  สำนึกในพระมหากรุณาธิคุณของพระองค์ ที่ทรงปฏิบัติพระราชกรณียกิจนานัปการ สร้างประโยชน์สุขต่อประชาชนและประเทศชาติตลอดมา ทั้งนี้ ได้นำขบวนรถจักรไอน้ำแบบแปซิฟิค หมายเลข 824 และ 850 รุ่นหลังสงครามโลกครั้งที่ 2 ผลิตโดยบริษัท นิปปอน ชาร์เรียว จำกัด ซึ่งปัจจุบันได้เก็บรักษาและซ่อมบำรุงอยู่ที่โรงรถจักรธนบุรี มาเปิดให้บริการแก่ประชาชน ได้ย้อนวันวานเดินทางสัมผัสเส้นทางในอดีต กรุงเทพ - อยุธยา - กรุงเทพ  ขบวนที่ 901/902 โดยออกเดินทางจากสถานีกรุงเทพ (หัวลำโพง) วันที่ 28 กรกฎาคม 2565 เวลา 08.10 น. ถึงสถานีอยุธยา เวลา 10.25 น. จากนั้นนักท่องเที่ยวสามารถเดินทางไหว้พระตามวัดสำคัญ โบราณสถานที่ทรงคุณค่าทางประวัติศาสตร์  ตลอดจนเช็คอินถ่ายภาพร้านอาหาร คาเฟ่ และแวะซื้อของฝาก โดยใช้เวลาประมาณ 6 ชั่วโมง ก่อนเดินทางกลับจากสถานีอยุธยา เวลา 16.40 น. ถึงกรุงเทพเวลา 18.55 น. โดยระหว่างทางผู้โดยสารสามารถขึ้นลง ได้ที่สถานีและที่หยุดรับ- ส่งผู้โดยสาร ได้แก่ สถานีสามเสน บางซื่อ บางเขน หลักสี่ ดอนเมือง และรังสิต
นายเอกรัช กล่าวต่อว่า  การจัดเดินขบวนพิเศษรถจักรไอน้ำนำเที่ยว เส้นทางกรุงเทพ - อยุธยา - กรุงเทพ ถือเป็น 1 ใน 6 โอกาสพิเศษ ที่รฟท.นำหัวรถจักรไอน้ำ รุ่นแปซิฟิก หมายเลข 824 และ 850 รุ่นหลังสงครามโลกครั้งที่ 2 มาเปิดเดินรถให้ประชาชน ได้ร่วมเป็นส่วนหนึ่งในหน้าประวัติศาสตร์ของรถไฟ ตลอดจนช่วยส่งเสริมการเดินทางท่องเที่ยวภายในประเทศ ก่อให้เกิดการกระจายรายได้ สร้างงาน สร้างอาชีพ ทำให้เศรษฐกิจฐานรากระดับท้องถิ่นเกิดความเข้มแข็งและยั่งยืน ส่วนในทริปต่อไปผู้โดยสารสามารถร่วมเดินทางท่องเที่ยวกับขบวนรถจักรไอน้ำได้อีกครั้ง ในวันที่ 12 สิงหาคม 2565 เส้นทางกรุงเทพ - ฉะเชิงเทรา โดยจะเริ่มเปิดจำหน่ายตั๋วพร้อมกันทั่วประเทศ ในวันที่ 13 กรกฎาคม 2565 สำหรับอัตราค่าโดยสารเดินทางไป - กลับ ผู้ใหญ่/เด็ก คนละ 299 บาท ซึ่งรวมบริการอาหารว่าง น้ำดื่ม บนขบวนรถ ทั้งเที่ยวไป - กลับแล้ว สามารถจองตั๋วได้ตั้งแต่วันนี้เป็นต้นไป ที่สถานีรถไฟทุกแห่ง หรือผ่านระบบ D-Ticket โดยผู้ร่วมเดินทางทุกคนต้องได้รับการฉีดวัคซีนอย่างน้อย 2 เข็ม และสามารถแสดงหลักฐานผ่าน Digital Health Pass บนหมอพร้อม แอพพลิเคชั่น หรือแสดงผลตรวจ ATK ไม่เกิน 72 ชั่วโมงต่อเจ้าหน้าที่ ณ จุดคัดกรองวันเดินทางได้ สนใจสอบถามข้อมูลการเดินทางเพิ่มเติมได้ที่ ศูนย์บริการลูกค้าสัมพันธ์ โทร.1690 ตลอด 24 ชั่วโมง หรือเว็บไซต์ www.railway.co.th หรือเฟซบุ๊ก แฟนเพจ ทีมพีอาร์การรถไฟแห่งประเทศไทย.

ที่มา : https://www.thaigov.go.th/news/contents/details/56302