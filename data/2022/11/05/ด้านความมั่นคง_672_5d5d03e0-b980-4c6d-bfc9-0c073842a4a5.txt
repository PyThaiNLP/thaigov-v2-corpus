รัฐบาลไทย-ข่าวทำเนียบรัฐบาล-รมว.แรงงาน สั่ง กสร. ตรวจสอบกรณีลูกจ้าง รปภ. ถูกทำร้ายร่างกายหลังทวงค่าจ้าง


วันพฤหัสบดีที่ 20 มกราคม 2565
พิมพ์
รมว.แรงงาน สั่ง กสร. ตรวจสอบกรณีลูกจ้าง รปภ. ถูกทำร้ายร่างกายหลังทวงค่าจ้าง
รัฐมนตรีว่าการกระทรวงแรงงานสั่งกรมสวัสดิการและคุ้มครองแรงงานตรวจสอบข้อเท็จจริงกรณีมีข่าวลูกจ้าง รปภ. ถูกนายจ้างทำร่ายร่างกาย หลังทวงค่าจ้างค้างจ่าย ได้รับบาดเจ็บเข้ารักษาตัวในโรงพยาบาล
นายสุชาติ ชมกลิ่น รัฐมนตรีว่าการกระทรวงแรงงาน กล่าวถึง กรณีสื่อสังคมออนไลน์นำเสนอข่าวลูกจ้างพนักงานรักษาความปลอดภัย (รปภ.) ถูกนายจ้างทุบตี ทำร้ายร่างกาย หลังเข้าทวงถามเงินค่าจ้างค้างจ่ายจากนายจ้างว่า ได้รับรายงานในเบื้องต้นว่า นายชินวัตร สมศรีงาม อายุ 26 ปี พนักงานรักษาความปลอดภัยของบริษัท รักษาความปลอดภัย ฟินิกซ์ ซิเคียวริตี้ เซอร์วิส จำกัด  ตั้งอยู่ในพื้นที่อำเภอบางบัวทอง จังหวัดนนทบุรี ปฏิบัติงานในตำแหน่งหัวหน้าชุดรักษาความปลอดภัยที่หมู่บ้านพฤกษา 73 อำเภอเมืองสมุทรสาคร จังหวัดสมุทรสาคร ถูกนายจ้างทำร้ายร่างกายหลังจากไปพบนายจ้างเพื่อทวงถามเงินค่าจ้างค้างจ่าย เหตุเกิดเมื่อวันที่ 12 มกราคม 2565 ที่ผ่านมา  ซึ่งทั้ง 2 ฝ่าย ได้แจ้งความไว้ที่สถานีตำรวจนครบาลพระโขนง ซึ่งฝ่ายนายจ้างให้ปากคำว่าสาเหตุที่ไม่จ่ายค่าจ้างเพราะลูกจ้างได้ลงข้อความประจานทางเฟสบุ๊ค ในเพจของ รปภ. ทำให้ได้รับความเสียหาย โดยต้องการเคลียร์เรื่องลงประจานและลูกจ้างทิ้งงานไปให้จบก่อนแต่ลูกจ้างได้เข้ามาทำร้ายร่างกายจึงเกิดการต่อสู้กัน ซึ่งนายจ้างได้ใช้ท่อนเหล็กตีไปยังตัวลูกจ้างจนได้รับบาดเจ็บ ซึ่งเรื่องของการทำร้ายร่างกายเจ้าหน้าที่ตำรวจจะดำเนินการทางกฎหมายต่อไป ส่วนเรื่องคดีค้างจ่ายค่าจ้างได้มอบหมายให้กรมสวัสดิการและคุ้มครองแรงงานตรวจสอบข้อเท็จจริง และดำเนินการช่วยเหลือดูแลสิทธิประโยชน์ของลูกจ้างโดยเร็ว
นายนิยม สองแก้ว อธิบดีกรมสวัสดิการและคุ้มครองแรงงาน  กล่าวเพิ่มเติมว่า นายชินวัตร สมศรีงามได้ยื่นคำร้องผ่านระบบ E-service กรมสวัสดิการและคุ้มครองแรงงาน เมื่อวันที่ 14 มกราคม 2565 ขอรับค่าจ้างค้างจ่ายตั้งแต่วันที่ 26 ตุลาคม ถึงวันที่ 6 ธันวาคม 2564 เป็นเงิน 20,500 บาท และค่าทำงานในวันหยุดประจำสัปดาห์ เป็นเงิน 1,986 บาท และเมื่อวันที่ 20 มกราคม 2565 นางสาวลักขณา กัญญานก ภรรยาของนายชินวัตรฯ ได้ใช้สิทธิยื่นคำร้องผ่านระบบ E-service กรมสวัสดิการและคุ้มครองแรงงาน เรียกค่าจ้างของการทำงานตั้งแต่วันที่ 26 ตุลาคม ถึงวันที่ 6 ธันวาคม 2564 จากนายจ้างรายเดียวกัน เป็นเงิน 17,750 บาท ค่าทำงานในวันหยุด เป็นเงิน 1,986 บาท ซึ่งพนักงานตรวจแรงงานได้มีหนังสือเชิญนายจ้างมาให้ข้อเท็จจริงแล้ว และจะดำเนินการสอบข้อเท็จจริงและเรียกร้องสิทธิประโยชน์ให้กับลูกจ้างโดยเร็ว

ที่มา : https://www.thaigov.go.th/news/contents/details/50725