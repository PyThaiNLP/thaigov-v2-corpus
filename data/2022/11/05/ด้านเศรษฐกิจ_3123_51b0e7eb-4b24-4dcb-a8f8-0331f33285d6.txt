รัฐบาลไทย-ข่าวทำเนียบรัฐบาล-ออมสิน มุ่งมั่นสร้างความยั่งยืน ขับเคลื่อนธุรกิจ BCG สอดคล้องนโยบายรัฐบาล ออกสินเชื่อ GSB for BCG Economy เพื่อการพัฒนาที่ยั่งยืนตามโมเดลเศรษฐกิจใหม่


วันพฤหัสบดีที่ 10 มีนาคม 2565
พิมพ์
ออมสิน มุ่งมั่นสร้างความยั่งยืน ขับเคลื่อนธุรกิจ BCG สอดคล้องนโยบายรัฐบาล ออกสินเชื่อ GSB for BCG Economy เพื่อการพัฒนาที่ยั่งยืนตามโมเดลเศรษฐกิจใหม่
ธนาคารออมสินเปิดตัวโครงการสินเชื่อ GSB for BCG Economy สำหรับธุรกิจที่มีการบริหารจัดการตอบโจทย์โมเดลเศรษฐกิจใหม่ (BCG Model) โดยนิติบุคคลไม่จำกัดวงเงินกู้ และบุคคลธรรมดา ให้วงเงินกู้ตั้งแต่ 1 ลบ.ขึ้นไป อัตราดอกเบี้ยคงที่ 2 ปีแรก เริ่มต้นที่ 3.99%
นายวิทัย รัตนากร ผู้อำนวยการธนาคารออมสิน เปิดเผยว่า ตามที่รัฐบาลได้กำหนดยุทธศาสตร์ขับเคลื่อนการพัฒนาเศรษฐกิจด้วยโมเดลเศรษฐกิจ BCG ได้แก่ เศรษฐกิจชีวภาพ (Bioeconomy) เศรษฐกิจหมุนเวียน (Circular Economy) และเศรษฐกิจสีเขียว (Green Economy) เน้นการสร้างสมดุลให้เศรษฐกิจเติบโต ควบคู่ไปกับการใส่ใจดูแลสังคม และลดผลกระทบด้านสิ่งแวดล้อม ซึ่งจะนำไปสู่การพัฒนาเศรษฐกิจของประเทศอย่างยั่งยืน ธนาคารออมสิน    จึงเปิดตัว โครงการสินเชื่อ GSB for BCG Economy สำหรับธุรกิจที่มีการบริหารจัดการตอบโจทย์โมเดลเศรษฐกิจใหม่ (BCG Model) โดยนิติบุคคลไม่จำกัดวงเงินกู้ และบุคคลธรรมดา ให้วงเงินกู้ตั้งแต่ 1 ล้านบาทขึ้นไป อัตราดอกเบี้ยคงที่ 2 ปีแรก เริ่มต้นที่ 3.99% ปลอดชำระเงินต้นนาน 2 ปี และผ่อนได้นานสูงสุด 10 ปี โดยใช้สมุดเงินฝากออมสิน สลากออมสินพิเศษ พันธบัตร ที่ดินและอาคาร โฉนดที่ดิน หรือคอนโดมีเนียม เป็นหลักประกัน หรือให้บรรษัทประกันสินเชื่ออุตสาหกรรมขนาดย่อม (บสย.) ร่วมค้ำประกันได้ สำหรับผู้ประกอบการที่สนใจ สามารถติดต่อสอบถามที่สาขาธนาคารออมสินทั่วประเทศ ได้ตั้งแต่บัดนี้เป็นต้นไป
ทั้งนี้ ธนาคารออมสินให้ความสำคัญและสนับสนุนการดำเนินธุรกิจที่มีการบริหารจัดการที่ดี และสร้างสมดุลของการเติบโตทางเศรษฐกิจ ควบคู่กับการดูแลสังคมและสิ่งแวดล้อม ซึ่งกิจการที่บริหารงานตอบโจทย์โมเดลเศรษฐกิจใหม่ (BCG Model) จะสามารถนำทรัพยากรชีวภาพมาผลิตให้คุ้มค่าที่สุด มีการหมุนเวียนใช้ทรัพยากรอย่างคุ้มค่า และเกิดผลกระทบกับสิ่งแวดล้อมน้อยที่สุด จึงเป็นพลังสำคัญที่ช่วยสร้างการเติบโตทางเศรษฐกิจที่ตอบโจทย์เป้าหมายการพัฒนาอย่างยั่งยืน หรือ SDGs ซึ่งเป็นไปตามยุทธศาสตร์การขับเคลื่อนการพัฒนาประเทศของรัฐบาล
https://www.gsb.or.th/news/gsbpr4-65/

ที่มา : https://www.thaigov.go.th/news/contents/details/52419