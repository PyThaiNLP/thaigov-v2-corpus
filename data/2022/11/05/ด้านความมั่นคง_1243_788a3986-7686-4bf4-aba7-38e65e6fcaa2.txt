รัฐบาลไทย-ข่าวทำเนียบรัฐบาล-นายกลุงตู่ ควง รมว.เฮ้ง แอ่วเชียงใหม่ เยี่ยมบูธฝึกอาชีพ สร้างงาน เพิ่มรายได้ ต่อยอดวิสาหกิจชุมชน


วันพุธที่ 29 มิถุนายน 2565
นายกลุงตู่ ควง รมว.เฮ้ง แอ่วเชียงใหม่ เยี่ยมบูธฝึกอาชีพ สร้างงาน เพิ่มรายได้ ต่อยอดวิสาหกิจชุมชน
...
นายสุชาติ ชมกลิ่น รัฐมนตรีว่าการกระทรวงแรงงาน ร่วมคณะของ พล.อ.ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ลงพื้นที่ตรวจราชการจังหวัดเชียงใหม่ โดยมี นางเธียรรัตน์ นะวะมะวัฒน์ โฆษกกระทรวงแรงงาน (ฝ่ายการเมือง) นายไพโรจน์ โชติกเสถียร อธิบดีกรมการจัดหางาน นายประทีป ทรงลำยอง อธิบดีกรมพัฒนาฝีมือแรงงาน นายบุญสงค์ ทัพชัยยุทธ์ เลขาธิการสำนักงานประกันสังคม พร้อมด้วยหัวหน้าส่วนราชการหน่วยงานในสังกัดกระทรวงแรงงานจังหวัดเชียงใหม่ เข้าร่วมในครั้งนี้ด้วย นายประจญ ปรัชญ์สกุล ผู้ว่าราชการจังหวัดเชียงใหม่ ให้การต้อนรับ
นายสุชาติ ชมกลิ่น รมว.แรงงาน ได้นำนายกรัฐมนตรีเยี่ยมชมกิจกรรมที่กระทรวงแรงงานดำเนินงานร่วมกับตำรวจภูธรภาค 5 จังหวัดเชียงใหม่ เกี่ยวกับการป้องกันและแก้ไขปัญหายาเสพติด โดยหากตรวจพบเจอผู้เสพ จะนำเข้าสู่การบำบัดรักษา จากนั้นกระทรวงแรงงานจะดำเนินการฝึกอาชีพให้ และบริการจัดหางานให้มีงานทำ นอกจากนี้ กระทรวงแรงงานจะได้ให้ความร่วมมือในการช่วยสอดส่องดูแลโดยอาสาสมัครแรงงาน จากนั้น รมว.แรงงาน ยังได้นำนายกรัฐมนตรีเยี่ยมชมการสาธิตการฝึกอาชีพและแสดงผลิตภัณฑ์ที่ได้รับการยกระดับฝีมือของหน่วยงานในสังกัดกระทรวงแรงงานจังหวัดเชียงใหม่ ประกอบด้วย กลุ่มผลิตภัณฑ์ชุมชน พิน ผ้าฝ้ายเชียงใหม่ กลุ่มอาชีพของอาสาสมัครแรงงานต้านภัยยาเสพติด กลุ่มอาชีพการทำผลิตภัณฑ์สมุนไพรเพื่อสุขภาพและความงาม สาธิตการนวดตอกเส้น การย้อมผ้าจากสีธรรมชาติ การปักตกแต่งผ้า เป็นต้น นอกจากนี้ สำนักงานจัดหางานจังหวัดเชียงใหม่ยังนำรถบริการเคลื่อนที่ (Mobile Unit) ออกให้บริการจัดหางานระบบ Online ณ โรงเรียนวัดเวฬุวัน ต.หนองผึ้ง อ.สารภี จ.เชียงใหม่
โอกาสนี้ นายกรัฐมนตรีได้พบปะกลุ่มแรงงานนอกระบบและให้กำลังใจแกนนำอาสาสมัครแรงงานระดับตำบลและเครือข่ายด้านแรงงานของจังหวัดเชียงใหม่ที่มาร่วมต้อนรับ ซึ่งอาสาสมัครแรงงานเหล่านี้เป็นผู้เชื่อมประสานภารกิจของกระทรวงแรงงานไปสู่พื้นที่ เป็นผู้ที่มีความเสียสละอุทิศตนเพื่อส่วนรวม ทำงานใกล้ชิดกับพี่น้องประชาชนในชุมชน ในการนำภารกิจประสานการให้บริการด้านแรงงาน เพื่อให้ประชาชนมีงานทำ มีทักษะฝีมือ มีอาชีพ มีรายได้ ได้รับการคุ้มครองและมีหลักประกันทางสังคมที่ยั่งยืนอีกด้วย
นายสุชาติ กล่าวต่อว่า ท่าน พล.อ.ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม และ ท่าน พล.อ.ประวิตร วงษ์สุวรรณ รองนายกรัฐมนตรี ซึ่งกำกับดูแลกระทรวงแรงงาน ได้ให้ความสำคัญกับการส่งเสริมการประกอบอาชีพกลุ่มเครือข่ายแรงงานนอกระบบ รวมทั้งกลุ่มวิสาหกิจชุมชนเพื่อสนับสนุนให้เกิดการจ้างงานในระดับพื้นที่และพัฒนาต่อยอดเป็นผู้ประกอบการเอสเอ็มอี เพื่อให้สอดคล้องกับนโยบายรัฐบาลที่ได้ให้ความสำคัญกับแรงงานนอกระบบ เนื่องจากเป็นแรงงานกลุ่มใหญ่ที่สุดของประเทศ ที่เป็นกำลังสำคัญในการขับเคลื่อนการพัฒนาเศรษฐกิจของประเทศให้สามารถแข่งขันกับนานาประเทศได้ ทั้งนี้ ปัจจุบันกระทรวงแรงงานได้เสนอ พ.ร.บ. ส่งเสริมการพัฒนาคุณภาพชีวิตและคุ้มครองแรงงานนอกระบบ พ.ศ. …. เพื่อดูแลพี่น้องแรงงานนอกระบบ ซึ่ง ครม. ได้มีมติอนุมัติหลักการแล้วเมื่อวันที่ 28 ธ.ค. 2564 เพื่อยกระดับคุณภาพชีวิตที่ดีให้แก่แรงงานนอกระบบให้สามารถเข้าถึงสิทธิขั้นพื้นฐานในการประกอบอาชีพ ได้รับการคุ้มครอง มีหลักประกันทางสังคม และรวมกลุ่มจัดตั้งองค์กรได้

ที่มา : https://www.thaigov.go.th/news/contents/details/56325