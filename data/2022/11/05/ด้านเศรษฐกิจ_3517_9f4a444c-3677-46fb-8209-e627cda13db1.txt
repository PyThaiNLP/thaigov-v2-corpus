รัฐบาลไทย-ข่าวทำเนียบรัฐบาล-รฟม. ให้การต้อนรับผู้บริหารกระทรวงคมนาคม ในโอกาสลงพื้นที่เยี่ยมชมความคืบหน้าการดำเนินงาน โครงการรถไฟฟ้าสายสีเหลือง - สายสีชมพู


วันอังคารที่ 19 เมษายน 2565
รฟม. ให้การต้อนรับผู้บริหารกระทรวงคมนาคม ในโอกาสลงพื้นที่เยี่ยมชมความคืบหน้าการดำเนินงาน โครงการรถไฟฟ้าสายสีเหลือง - สายสีชมพู
...
วันนี้ (19 เมษายน 2565) นายกิตติกร ตันเปาว์ รองผู้ว่าการ (วิศวกรรมและก่อสร้าง) การรถไฟฟ้าขนส่งมวลชนแห่งประเทศไทย (รฟม.) ได้ให้การต้อนรับ นายสรพงศ์ ไพฑูรย์พงษ์ รองปลัดกระทรวงคมนาคม (หัวหน้ากลุ่มภารกิจด้านการขนส่ง) นายพิเชฐ คุณาธรรมรักษ์ รองอธิบดีกรมการขนส่งทางราง และคณะสื่อมวลชน ในโอกาสลงพื้นที่เยี่ยมชมการดำเนินงานโครงการรถไฟฟ้าสายสีเหลือง ช่วงลาดพร้าว - สำโรง ณ สถานีหัวหมาก ซึ่งเป็นจุดเชื่อมต่อไปยังสถานีรถไฟฟ้าหัวหมาก ของรถไฟฟ้าแอร์พอร์ต เรล ลิงก์ และเยี่ยมชมศูนย์ซ่อมบำรุง (Depot) โครงการรถไฟฟ้าสายสีชมพู ช่วงแคราย - มีนบุรี พร้อมทั้งรับฟังบรรยายสรุปการดำเนินการก่อสร้าง และความคืบหน้าการดำเนินโครงการรถไฟฟ้าในความรับผิดชอบของ รฟม. และร่วมตรวจสอบความก้าวหน้าการติดตั้งและทดสอบขบวนรถไฟฟ้าโมโนเรล (Monorail) ภายในพื้นที่ Main Workshop ความก้าวหน้างานก่อสร้าง ณ สถานีมีนบุรี และอาคารจอดแล้วจรของโครงการรถไฟฟ้าสายสีชมพูฯ
ทั้งนี้ รฟม. ได้เร่งรัดการดำเนินงานโครงการรถไฟฟ้าทั้งสองสายมาอย่างต่อเนื่อง โดยสั่งการให้กลุ่มบริษัทที่ปรึกษา ร่วมกับ ผู้รับสัมปทานโครงการฯ ปรับเปลี่ยนแผนงานให้เหมาะสมในสถานการณ์การแพร่ระบาดของเชื้อไวรัส COVID-19 เพื่อให้สามารถเปิดให้บริการรถไฟฟ้าเส้นทางใหม่แก่ประชาชนได้โดยเร็วที่สุด ปัจจุบันโครงการรถไฟฟ้าสายสีเหลืองฯ มีความก้าวหน้างานโยธา 92.48% ความก้าวหน้างานระบบรถไฟฟ้า 90.67% ความก้าวหน้าโดยรวม 91.70% และโครงการรถไฟฟ้าสายสีชมพูฯ มีความก้าวหน้างานโยธา 88.16% ความก้าวหน้างานระบบรถไฟฟ้า 84.92% ความก้าวหน้าโดยรวม 86.51% (ข้อมูล ณ สิ้นเดือนมีนาคม 2565)
นอกจากนี้ รฟม. ได้มีการออกแบบ/จัดหา/ติดตั้งสิ่งอำนวยความสะดวกภายในเขตระบบรถไฟฟ้าให้สอดคล้องตามหลักอารยสถาปัตย์ เพื่อให้ผู้โดยสารที่เป็นผู้สูงอายุ หรือผู้พิการ สามารถใช้บริการได้โดยสะดวกและปลอดภัย โดยในโอกาสนี้ รฟม. ยังได้รับฟังข้อเสนอแนะจากนายสรพงศ์ฯ เกี่ยวกับการพิจารณาดำเนินการสร้างทางเดินเชื่อมลอยฟ้า (Sky Walk) ในบริเวณที่เป็นจุดเชื่อมต่อระหว่างสถานีรถไฟฟ้ากับระบบขนส่งสาธารณะอื่นๆ เพื่อความสะดวกของผู้สัญจร ซึ่งจะต้องนำไปหารือร่วมกับหน่วยงานอื่นๆ ที่เกี่ยวข้องต่อไป
สามารถติดตามรายละเอียดและข้อมูลข่าวสารเพิ่มเติมได้ที่เว็บไซต์ รฟม. www.mrta.co.th และเฟซบุ๊กแฟนเพจการรถไฟฟ้าขนส่งมวลชนแห่งประเทศไทย หรือ Call Center รฟม. โทร.  0 2716 4044
“30 ปี รฟม. เชื่อมต่อเส้นทางสู่ความยั่งยืน Completing Connection, Mission for All”

ที่มา : https://www.thaigov.go.th/news/contents/details/53726