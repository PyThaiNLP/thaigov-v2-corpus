รัฐบาลไทย-ข่าวทำเนียบรัฐบาล-สำนักงานสลากกินแบ่งรัฐบาลพร้อมออกสลากสัญจร งวดวันที่ ๑ กันยายน 2565 นี้ ที่จังหวัดนครนายก


วันอังคารที่ 23 สิงหาคม 2565
พิมพ์
สำนักงานสลากกินแบ่งรัฐบาลพร้อมออกสลากสัญจร งวดวันที่ ๑ กันยายน 2565 นี้ ที่จังหวัดนครนายก
ในการออกรางวัลงวดวันที่ ๑ กันยายน 2565 นี้ สำนักงานสลากกินแบ่งรัฐบาลจะเดินทางไปออกรางวัลสลากสัญจร ณ ห้องราชพฤกษ์ ชลพฤกษ์ รีสอร์ท จังหวัดนครนายก เพื่อเปิดโอกาสให้ประชาชนในต่างจังหวัดได้เห็นขั้นตอนและวิธีการตลอดจนอุปกรณ์ที่ใช้ในการออกรางวัลด้วยตนเอง
พันโท หนุน  ศันสนาคม ผู้อำนวยการสำนักงานสลากกินแบ่งรัฐบาล เปิดเผยต่อผู้สื่อข่าวว่า ในการออกรางวัลงวดวันที่ ๑ กันยายน 2565 นี้ สำนักงานสลากกินแบ่งรัฐบาลจะเดินทางไปออกรางวัลสลากสัญจร ณ ห้องราชพฤกษ์ ชลพฤกษ์ รีสอร์ท จังหวัดนครนายก เพื่อเปิดโอกาสให้ประชาชนในต่างจังหวัดได้เห็นขั้นตอนและวิธีการตลอดจนอุปกรณ์ที่ใช้ในการออกรางวัลด้วยตนเอง จะได้ไม่หลงเชื่อข่าวลือเรื่องเลขเด็ดจากกลุ่มมิจฉาชีพที่ทำการหลอกลวงต้มตุ๋น ผ่านทางสังคมออนไลน์และการส่งจดหมายแอบอ้างว่าสามารถให้ตัวเลขที่จะออกรางวัลได้  สำหรับการออกรางวัลครั้งนี้ ผู้ว่าราชการจังหวัดนครนายก ให้เกียรติเป็นประธานกรรมการออกรางวัล รวมทั้งข้าราชการระดับสูง ผู้นำชุมชนและผู้แทนสื่อมวลชนในพื้นที่ร่วมเป็นคณะกรรมการออกรางวัล โดยจะเชิญข้าราชการหรือบุคลากรของจังหวัดร่วมทำหน้าที่หมุนวงล้อสลับกับพนักงานหมุนวงล้อของสำนักงานสลากกินแบ่งรัฐบาลด้วย  โดยการออกรางวัลเป็นไปตามมาตรฐานสากล โปร่งใส ตรวจสอบได้ทุกขั้นตอน ทั้งนี้ การออกรางวัลได้ดำเนินการตามมาตรการในการป้องกันโควิด-19 ของรัฐบาล อย่างเคร่งครัด ด้วยการทำความสะอาดสถานที่ด้วยน้ำยาฆ่าเชื้อและแอลกอฮอล์ มีการตรวจวัดอุณหภูมิคณะกรรมการออกรางวัล บุคลากร สื่อมวลชน และผู้ที่เกี่ยวข้องทุกท่าน การรักษาระยะห่างระหว่างบุคคล รวมทั้งให้สวมหน้ากากอนามัยตลอดเวลาที่อยู่ในพื้นที่ สำหรับประชาชนที่สนใจสามารถเข้าชมการออกรางวัลได้ด้วยตนเองโดยไม่มีค่าใช้จ่าย พร้อมนำบัตรประจำตัวประชาชนแสดงในวันดังกล่าวด้วย และขอความร่วมมือปฏิบัติตามมาตรการป้องกันการแพร่ระบาดของโรคติดเชื้อโควิด-19 อย่างเคร่งครัด นอกจากนี้ยังสามารถรับชมการถ่ายทอดสดได้ผ่านช่องทางต่างๆ ดังนี้
- สถานีโทรทัศน์อมรินทร์ ทีวี ตั้งแต่เวลา ๑๓.๕๐ น. เป็นต้นไป
- สถานีโทรทัศน์ไทยรัฐทีวี ตั้งแต่เวลา ๑๔.๐๐ น. เป็นต้นไป
- LINE TODAY ตั้งแต่เวลา ๑๔.๓๐ น. เป็นต้นไป
- เว็บไซต์สำนักงานสลากกินแบ่งรัฐบาล www.glo.or.th ตั้งแต่เวลา ๑๔.๓๐ น. เป็นต้นไป
- รับฟังการถ่ายทอดเสียงทางสถานีวิทยุกระจายเสียงแห่งประเทศไทย กรมประชาสัมพันธ์ ตั้งแต่เวลา ๑๔.๓๐ น. เป็นต้นไป
ผู้อำนวยการสำนักงานสลากกินแบ่งรัฐบาล กล่าวเพิ่มเติมว่า นอกจากการเดินทางมาออกรางวัลสลากสัญจรแล้ว สำนักงานสลากกินแบ่งรัฐบาลยังได้จัดกิจกรรมการช่วยเหลือสังคม (CSR) ในวันที่ 31 สิงหาคม 2565 ได้แก่ การส่งมอบบ้านตามโครงการบ้านห่วงใยจากใจ GLO ซึ่งเป็นโครงการที่จัดสร้างบ้านให้กับประชาชนที่มีบ้านพักอาศัยไม่มั่นคงถาวร จำนวน 83 หลัง สำหรับจังหวัดนครนายก จะทำการส่งมอบบ้าน จำนวน 1 หลัง ให้กับนางสาวสุรินทร์ ดวงดี และในวันเดียวกันจะจัดกิจกรรมจัดเลี้ยงอาหารกลางวันเด็กที่โรงเรียนวัดท่าช้าง (แสงปัญญาวิทยาคาร) สลากกินแบ่งรัฐบาลสงเคราะห์  อีกด้วย สำนักงานสลากกินแบ่งรัฐบาลจึงขอเชิญประชาชนชาวจังหวัดนครนายกและจังหวัดใกล้เคียง ร่วมชมการออกรางวัลสลากสัญจรครั้งนี้ได้ในวันที่ ๑ กันยายน 2565 รวมทั้งติดตามความเคลื่อนไหวและภารกิจที่น่าสนใจของสำนักงานสลากกินแบ่งรัฐบาล ได้ที่  www.glo.or.th

ที่มา : https://www.thaigov.go.th/news/contents/details/58362