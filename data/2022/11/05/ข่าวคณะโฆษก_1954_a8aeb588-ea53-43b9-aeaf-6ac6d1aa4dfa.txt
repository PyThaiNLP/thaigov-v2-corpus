รัฐบาลไทย-ข่าวทำเนียบรัฐบาล-โฆษกรัฐบาลเผย “นายกฯ” ชื่นชมให้กำลังใจคณะผู้จัดการแข่งขันฟุตบอล-นักฟุตบอล “ศึกวันแดงเดือด” วันนี้ให้ประสบความสำเร็จ สร้างความสุขให้กองเชียร์ชาวไทย


วันอังคารที่ 12 กรกฎาคม 2565
พิมพ์
โฆษกรัฐบาลเผย “นายกฯ” ชื่นชมให้กำลังใจคณะผู้จัดการแข่งขันฟุตบอล-นักฟุตบอล “ศึกวันแดงเดือด” วันนี้ให้ประสบความสำเร็จ สร้างความสุขให้กองเชียร์ชาวไทย
โฆษกรัฐบาลเผย “นายกฯ” ชื่นชมให้กำลังใจคณะผู้จัดการแข่งขันฟุตบอล-นักฟุตบอล “ศึกวันแดงเดือด” วันนี้ให้ประสบความสำเร็จ สร้างความสุขให้กองเชียร์ชาวไทย
วันที่ 12 กรกฎาคม 2565 นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ชื่นชมคณะผู้จัดงานทุกคน ที่ช่วยกับขับเคลื่อนการแข่งขันฟุตบอลรายการ The Match Bangkok Century Cup 2022   แมตซ์พิเศษระหว่าง “แมนเชสเตอร์ ยูไนเต็ด” และ “ลิเวอร์พูล” ซึ่งจะเกิดในช่วงเย็นวันนี้ ณ สนามราชมังคลากีฬาสถาน หัวหมาก ถือเป็นการจัดกิจกรรมใหญ่ที่รวมกลุ่มผู้คนจำนวนมากเป็นครั้งแรก ภายหลังรัฐบาลผ่อนคลายมาตรการโควิด-19 สร้างความสุขให้คนไทย โดยนายกรัฐมนตรียังได้ส่งกำลังใจให้คณะผู้จัดงาน ให้การจัดงานสำเร็จด้วยดี สร้างความประทับใจต่อคณะนักฟุตบอลทั้งสองทีม รวมถึงแฟนคลับชาวไทยทุกคน
โฆษกประจำสำนักนายกรัฐมนตรีย้ำ รัฐบาลมีนโยบายผลักดัน ส่งเสริม สนับสนุนให้ประเทศไทยเป็นแลนด์มาร์ค ในการจัดกิจกรรม อีเว้นท์ สำคัญระดับโลก โดยเฉพาะการแข่งขันกีฬาในระดับนานาชาติ เพื่อแสดงให้เห็นถึงศักยภาพและความพร้อมของประเทศ รวมทั้งผลักดัน Soft Power ด้านกีฬาของไทย หวังให้ช่วยสร้างมูลค่าทางเศรษฐกิจ ก่อให้เกิดกระแสเงินหมุนเวียน ส่งเสริมอุตสาหกรรมการท่องเที่ยว สร้างรายได้เข้าประเทศ
“สำหรับผู้ที่จะเข้าร่วมชมการแข่งขันฟุตบอล The Match Bangkok Century Cup 2022  ขอให้เตรียมความพร้อม วางแผนในการเดินทาง โดย สน. หัวหมากแนะนำให้หลีกเลี่ยง ถนนรามคำแหง ถนนหลังราม ถนนหัวหมาก ไปใช้ทางเลี่ยง ถ.พระราม 9 ถ.ศรีนครินทร์-ร่มเกล้า และขอความกรุณาเดินทางโดยบริการสาธารณะ โดยนายกรัฐมนตรีฝากให้คอบอลทุกคนที่ไปชมติดขอบสนามระมัดระวังดูแลตัวเองตามมาตรการสาธารณสุข ขอให้ชมและเชียร์การแข่งขันอย่างสนุกมีน้ำใจนักกีฬา” นายธนกร กล่าว

ที่มา : https://www.thaigov.go.th/news/contents/details/56786