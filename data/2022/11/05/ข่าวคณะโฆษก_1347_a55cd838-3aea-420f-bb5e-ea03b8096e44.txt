รัฐบาลไทย-ข่าวทำเนียบรัฐบาล-นายกฯ ยินดีเปิดด่านพรมแดนสะเดาเป็นไปด้วยความคึกคัก พร้อมขอบคุณเจ้าหน้าที่ฝ่ายปกครองและสาธารณสุขที่คอยดูแลความปลอดภัย และอำนวยความสะดวกให้การเปิดด่านเป็นไปด้วยความเรียบร้อย


วันอาทิตย์ที่ 3 เมษายน 2565
พิมพ์
นายกฯ ยินดีเปิดด่านพรมแดนสะเดาเป็นไปด้วยความคึกคัก พร้อมขอบคุณเจ้าหน้าที่ฝ่ายปกครองและสาธารณสุขที่คอยดูแลความปลอดภัย และอำนวยความสะดวกให้การเปิดด่านเป็นไปด้วยความเรียบร้อย
นายกฯ ยินดีเปิดด่านพรมแดนสะเดาเป็นไปด้วยความคึกคัก พร้อมขอบคุณเจ้าหน้าที่ฝ่ายปกครองและสาธารณสุขที่คอยดูแลความปลอดภัย และอำนวยความสะดวกให้การเปิดด่านเป็นไปด้วยความเรียบร้อย
วันนี้ (3 เม.ย.65) นายธนกร วังบุญคงชนะ โฆษกประจำสำนักนายกรัฐมนตรี เผยว่า พลเอก ประยุทธ์ จันทร์โอชานายกรัฐมนตรีและรัฐมนตรีว่าการกระทรวงกลาโหม ขอบคุณผลตอบรับจากการดำเนินการเปิดรับนักท่องเที่ยวบริเวณด่านพรมแดนสะเดา อำเภอสะเดา จังหวัดสงขลา ได้เปิดเป็นวันแรก เมื่อวันที่ 1 เมษายน 2565 ซึ่งเป็นไปด้วยความเรียบร้อยและได้รับการตอบรับที่ดีจากนักท่องเที่ยวมาเลเซีย โดยบรรยากาศบริเวณด่านพรมแดนสะเดาเป็นไปด้วยความคึกคัก หลังจากที่ด่านพรมแดนสะเดาต้องปิดไม่ให้นักท่องเที่ยวเดินทางเข้ามาไทยนานกว่า 2 ปี เนื่องจากสถานการณ์แพร่ระบาดของโรคโควิด-19
โฆษกประจำสำนักนายกฯ กล่าวว่า รัฐบาลให้ความสำคัญกับการฟื้นฟูการท่องเที่ยวมาอย่างต่อเนื่อง เพื่อบรรเทาผลกระทบที่ประชาชนในส่วนของอุตสาหกรรมการท่องเที่ยวได้รับ และบริเวณอำเภอสะเดา จังหวัดสงขลา นับว่าเป็นเมืองท่องเที่ยวชายแดนที่ได้รับความนิยมจากนักท่องเที่ยวมาเลเซีย โดยรัฐบาลได้เตรียมความพร้อม และมาตรการในการรองรับนักท่องเที่ยว เตรียมโรงแรมที่ผ่านมาตรฐาน SHA Extra plus ซึ่งรองรับนักท่องเที่ยวที่จะเดินทางมาในระบบTest & Go ให้เพียงพอ ทั้งนี้ การเปิดด่านพรมแดนสะเดาตั้งแต่เวลา 5.00 น. ของวันที่ 1 เมษายน 2565 พบว่ามีนักท่องเที่ยวจากมาเลเซียซึ่งลงทะเบียนผ่าน Thailand pass เดินทางผ่านด่านพรมแดนสะเดาอย่างต่อเนื่อง ซึ่งนายกรัฐมนตรีได้กำชับหน่วยงานที่เกี่ยวข้องให้สร้างความเข้าใจ อำนวยความสะดวก และแก้ไขปัญหาที่ติดขัดของนักท่องเที่ยว ทั้งเรื่องการเตรียมเอกสารการเดินทาง และการลงทะเบียนผ่านระบบ Thailand pass หลังจากพบว่ามีนักท่องเที่ยวที่อาจเข้าใจคลาดเคลื่อนและเตรียมเอกสารไม่ครบถ้วน
“นายกรัฐมนตรียินดีที่การเปิดด่านพรมแดนสะเดาได้รับการตอบรับที่ดีจากนักท่องเที่ยวมาเลเซีย รัฐบาลมุ่งมั่นที่จะฟื้นฟูการท่องเที่ยวบริเวณชายแดนไทยและมาเลเซียให้กลับมาคึกคัก และออกมาตรการที่จะส่งเสริมให้ผู้ประกอบการบริเวณชายแดนกลับมาค้าขายได้อีกครั้ง อย่างไรก็ดี มาตรการฟื้นฟูการท่องเที่ยวจะควบคู่ไปกับการรักษามาตรการด้านสาธารณสุข ซึ่งเจ้าหน้าที่ฝ่ายปกครองและสาธารณสุขได้มีการคัดกรอง และตรวจสอบเอกสารการเดินทางของผู้ที่เดินทางผ่านด่านอย่างละเอียด โอกาสนี้ นายกรัฐมนตรียังฝากขอบคุณเจ้าหน้าที่ทั้งสำนักงานตรวจคนเข้าเมือง ด่านศุลกากร ฝ่ายปกครอง ทหาร ตำรวจ และเจ้าหน้าที่สาธารณสุข ที่คอยดูแลความปลอดภัยและอำนวยความสะดวกให้การเปิดด่านเป็นไปด้วยความเรียบร้อย” นายธนกรฯ กล่าว
—————-

ที่มา : https://www.thaigov.go.th/news/contents/details/53238