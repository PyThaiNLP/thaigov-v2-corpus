รัฐบาลไทย-ข่าวทำเนียบรัฐบาล-กรมการขนส่งทางบก เชิญชวนผู้สนใจประมูลหมายเลขทะเบียนรถ ที่มีลักษณะพิเศษ ครั้งที่ 2 ในวันที่ 3 สิงหาคม 2565 นี้


วันจันทร์ที่ 1 สิงหาคม 2565
กรมการขนส่งทางบก เชิญชวนผู้สนใจประมูลหมายเลขทะเบียนรถ ที่มีลักษณะพิเศษ ครั้งที่ 2 ในวันที่ 3 สิงหาคม 2565 นี้
...
กรมการขนส่งทางบก กระทรวงคมนาคม เชิญชวนผู้สนใจประมูลหมายเลขทะเบียนรถที่มีลักษณะพิเศษ ครั้งที่ 2 ในวันที่ 3 สิงหาคม 2565 นี้ ประมูลพร้อมกันทั้งทางวาจาและอินเทอร์เน็ต เชิญชวนผู้ที่สนใจลงทะเบียนและเสนอราคาล่วงหน้า ที่สำนักงานกองทุนเพื่อความปลอดภัยในการใช้รถใช้ถนน หรือ www.tabienrod.com ได้ตั้งแต่บัดนี้เป็นต้นไป
นายจิรุตม์ วิศาลจิตร อธิบดีกรมการขนส่งทางบก กระทรวงคมนาคม เปิดเผยว่า กรมการขนส่งทางบก โดยกองทุนเพื่อความปลอดภัยในการใช้รถใช้ถนน (กปถ.) จัดการประมูลหมายเลขทะเบียนรถที่มีลักษณะพิเศษครั้งที่ 2 เพื่อนำเงินรายได้จากการประมูลไปใช้ในกิจกรรมเสริมสร้างความปลอดภัยในการใช้รถใช้ถนน รวมทั้งสนับสนุนเป็นค่าอุปกรณ์ช่วยเหลือผู้พิการที่ประสบภัยจากการใช้รถใช้ถนน โดยขอเชิญชวนผู้ที่สนใจเข้าร่วมการประมูลหมายเลขทะเบียนรถที่มีลักษณะพิเศษ สำหรับรถยนต์นั่งส่วนบุคคลไม่เกินเจ็ดคน ในวันที่ 3 สิงหาคม 2565 ตั้งแต่เวลา 09.00 น. ณ ห้องประชุมอาคาร 6 ชั้น 7 กรมการขนส่งทางบก จตุจักร โดยมีหมายเลขทะเบียนรถที่มีลักษณะพิเศษ ถึง 130 หมายเลข อาทิ เฮง 9999, สวย 9999, โชค 8888, เลิศ 8888, พลัง 9999, มั่งมี 9999 รวย 5555 และเศรษฐี 66 เป็นต้น ซึ่งสามารถเสนอราคาประมูลได้ 2 ช่องทาง ทั้งทางระบบอินเทอร์เน็ต โดยเสนอราคาล่วงหน้าแบบกำหนดราคาขั้นสูง Maximum Bid หรือเสนอราคาเเบบเรียลไทม์ในวันปิดประมูล ที่ www.tabienrod.com และประมูลทางวาจาด้วยตนเอง  ผู้สนใจสามารถติดตามบรรยากาศการประมูลได้ทางเพจ facebook กองทุนเพื่อความปลอดภัยในการใช้รถใช้ถนน
สำหรับหมายเลขที่นำมาประมูลหมายเลขทะเบียนรถที่มีลักษณะพิเศษ แบ่งกลุ่มหมายเลขเป็น 4 กลุ่ม โดยแต่ละกลุ่มมีราคาเริ่มต้นการประมูลที่แตกต่างจากการประมูลหมายเลขทะเบียนรถเลขสวยในหมวดอักษรปกติ ได้แก่ SUPERPREMIUM เลข 8 และ 9 สี่ตัวเหมือน (8888, 9999) มีราคาเริ่มต้นการประมูล 1,500,000 บาท, PREMIUM สี่ตัวเหมือน (1111 2222 3333 4444 5555 6666 7777) ราคาเริ่มต้น 1,000,000 บาท, GOLD เลขตัวเดียว (1 - 9) เลขสองตัวเหมือน (11 - 99), สามตัวเหมือน (111 - 999), เลขคู่ 8, คู่ 9 (8899 9988 8998 8989 9898 9889) เช่น ชนะ 9 ราคาเริ่มต้น 800,000 บาท และ SILVER เลขหลักพัน (1000 - 9000), เลขเรียง (123-789,1234-6789), เลขคู่ (1122, 3434, 5665) ราคาเริ่มต้น 500,000 บาท
ซึ่งผู้ร่วมประมูลจะได้ครอบครองป้ายทะเบียนรถลักษณะพิเศษที่ใช้เทคโนโลยีการพิมพ์แผ่นป้ายแตกต่างจากป้ายทะเบียนปกติ ตัวแผ่นป้ายไม่มีรอยดุลและไม่มีขอบ ภาพพื้นหลังมีลวดลายกราฟิก ซึ่งผู้ประมูลสามารถโอนเปลี่ยนแปลงกรรมสิทธิ์ให้ผู้อื่นหรือโอนเป็นมรดกได้ และนำไปใช้กับรถที่จดทะเบียนแล้วได้เช่นเดียวกัน ซึ่งคาดว่าการประมูลหมายเลขทะเบียนรถที่มีลักษณะพิเศษในครั้งนี้ จะมีผู้ที่สนใจเข้าร่วมการประมูล และสามารถนำรายได้เข้ากองทุนเพื่อความปลอดภัยในการใช้รถใช้ถนน (กปถ.) เพื่อนำไปใช้ประโยชน์ในกิจกรรมเสริมสร้างความปลอดภัยในการใช้รถใช้ถนนของประเทศได้มากยิ่งขึ้น
อธิบดีกรมการขนส่งทางบก กล่าวเพิ่มเติมว่า ขอเชิญผู้ที่สนใจเข้าร่วมประมูลหมายเลขทะเบียนรถที่มีลักษณะพิเศษ โดยสามารถลงทะเบียนล่วงหน้าได้ที่สำนักงานกองทุนเพื่อความปลอดภัยในการใช้รถใช้ถนน อาคาร 2 ชั้น 5 กรมการขนส่งทางบก ในวันและเวลาราชการ หรือลงทะเบียนผ่านทางเว็บไซต์ www.tabienrod.com พร้อมเอกสารหลักฐานประกอบด้วย ใบลงทะเบียน บัตรประจำตัวประชาชน ในกรณีเป็นนิติบุคคลใช้หนังสือรับรองการจดทะเบียนนิติบุคคล หลักฐานการชำระเงิน และหน้าบัญชีธนาคาร โดยมีขั้นตอนการประมูล ดังนี้ 1. ลงทะเบียนตามหมายเลขที่ต้องการประมูล 2. ชำระค่าหลักประกันการประมูลผ่านธนาคารหรือชำระเป็นเงินสดตามอัตราที่กำหนด 3. เสนอราคาตามคำหรือข้อความและเลขทะเบียนที่สนใจ ได้ตั้งแต่บัดนี้เป็นต้นไปจนถึงวันปิดประมูล โดยเมื่อเสร็จสิ้นการประมูลแล้วผู้ชนะการประมูลจะต้องชำระค่าหมายเลขทะเบียนที่ประมูลได้ให้ครบถ้วนภายใน 30 วัน สามารถติดตามรายละเอียดการประมูลหมายเลขทะเบียนรถที่มีลักษณะพิเศษเพิ่มเติมได้ http://xn--www-1kl1e3h.tabienrod.com/ หรือสำนักงานกองทุนเพื่อความปลอดภัยในการใช้รถใช้ถนน โทร. 0 2272 5937 หรือสายด่วนกรมการขนส่งทางบก โทร.1584 หรือ 0 2271 8888

ที่มา : https://www.thaigov.go.th/news/contents/details/57485