รัฐบาลไทย-ข่าวทำเนียบรัฐบาล-สธ. รับมอบสิ่งของเครื่องอุปโภค บริโภค จาก ก.ทรัพย์ฯ


วันศุกร์ที่ 18 มิถุนายน 2564
สธ. รับมอบสิ่งของเครื่องอุปโภค บริโภค จาก ก.ทรัพย์ฯ
สธ. รับมอบสิ่งของเครื่องอุปโภค บริโภค จาก ก.ทรัพย์ฯ
กระทรวงสาธารณสุข รับมอบน้ำดื่มบรรจุในกระป๋องอลูมิเนียมรีไซเคิล อาหารกล่อง สนับสนุนภารกิจโรงพยาบาลบุษราคัมและโรงพยาบาลสนามทั่วประเทศ พร้อมแนะนำแอปพลิเคชัน “Green Digital Library” แหล่งความรู้ด้านสิ่งแวดล้อมและทรัพยากรของประเทศ
วันนี้ (18 มิถุนายน 2564)  ที่โรงพยาบาลบุษราคัม อาคารชาเลนเจอร์ เมืองทองธานี จ.นนทบุรี นายแพทย์ธงชัย กีรติหัตถยากร รองปลัดกระทรวงสาธารณสุข พร้อมด้วยนายแพทย์กิตติศักดิ์ อักษรวงศ์ ผู้อำนวยการโรงพยาบาลบุษราคัม และคณะ รับมอบสิ่งของอุปโภค บริโภค อาหาร น้ำดื่ม และแอปพลิเคชัน “Green Digital Library” จากกระทรวงทรัพยากรธรรมชาติและสิ่งแวดล้อม ร่วมกับบริษัทไทย เบเวอร์เรจ แคน จำกัด, กลุ่มบริษัท บีเจซี บิ๊กซี และบริษัท ชบาบางกอก
นายแพทย์ธงชัยกล่าวว่า ได้รับมอบหมายจากนายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข และนายแพทย์เกียรติภูมิ วงศ์รจิต ปลัดกระทรวงสาธารณสุข เป็นผู้แทนกระทรวงสาธารณสุข รับมอบอาหารกล่อง ขนม และน้ำดื่มบรรจุในกระป๋องที่ผลิตจากอลูมิเนียมรีไซเคิล จำนวน 50,000 กระป๋อง  ภายใต้กิจกรรม “มีแล้วแบ่งปัน” จากกระทรวงทรัพยากรธรรมชาติและสิ่งแวดล้อม ร่วมกับบริษัทไทย เบเวอร์เรจ แคน จำกัด กลุ่มบริษัท บีเจซี บิ๊กซี และบริษัท ชบาบางกอก สนับสนุนภารกิจบุคลากรทางการแพทย์ในการดูแลผู้ป่วยติดเชื้อโควิด 19 โรงพยาบาลบุษราคัม และโรงพยาบาลสนามทั่วประเทศ รวมทั้งแนะนำแอปพลิเคชัน “Green Digital Library” เพื่อให้บุคลากร เจ้าหน้าที่ และผู้ป่วย เข้าถึงแหล่งความรู้ด้านสิ่งแวดล้อมและทรัพยากรของประเทศได้ตลอด 24 ชั่วโมง
นายแพทย์ธงชัยกล่าวต่อว่า โรงพยาบาลบุษราคัมได้มีระบบการดูแลรักษาผู้ป่วย โดยมีบุคลากรทางการแพทย์และสาธารณสุขผลัดเปลี่ยนหมุนเวียนจากทั่วประเทศมาปฏิบัติงานชุดละไม่ต่ำกว่า 250 คน นอกจากนี้ได้จัดระบบสุขาภิบาลสิ่งแวดล้อมที่ดี มีการกำจัด คัดแยกขยะและขยะติดเชื้อตามมาตรฐาน และมีการใช้ผลิตภัณฑ์รักษ์โลก อาทิ บรรจุภัณฑ์และกล่องข้าวในรูปแบบชานอ้อย ซึ่งน้ำดื่มบรรจุกระป๋องอลูมิเนียมรีไซเคิลจะสามารถนำมากลับไปรีไซเคิลได้อีก 100% ก็จะเป็นส่วนหนึ่งที่ช่วยลดจำนวนขยะของโรงพยาบาลบุษราคัมและโรงพยาบาลสนามได้เป็นอย่างดี
“การดูแลรักษาผู้ติดเชื้อโควิด 19 นี้  กระทรวงสาธารณสุขจะทำเพียงลำพังไม่ได้ สิ่งสำคัญคือต้องได้รับความร่วมมือจากทุกภาคส่วน ขอขอบคุณกระทรวงทรัพยากรธรรมชาติและสิ่งแวดล้อม และเครือข่ายภาคเอกชนที่ได้มอบทั้งกำลังใจ สิ่งของ อาหาร และเครื่องดื่ม สนับสนุนการดำเนินงานของกระทรวงสาธารณสุขอย่างต่อเนื่องจะเร่งจัดส่งให้ถึงผู้ปฏิบัติงานโดยเร็วที่สุด” นายแพทย์ธงชัยกล่าว
ทั้งนี้ ข้อมูลโรงพยาบาลบุษราคัม ตั้งแต่วันที่ 14 พฤษภาคม - 17 มิถุนายน 2564  มีผู้ป่วยเข้ารับการรักษาแล้ว 2,727 ราย รักษาหายกลับบ้าน 1,130 ราย ส่งรักษาต่อ 119 ราย ยังอยู่ระหว่างการรักษา 1,039 ราย  เป็นผู้ป่วยกลุ่มอาการสีเหลืองอ่อน 736 ราย กลุ่มสีเหลือง 303 ราย เหลือจำนวนเตียงว่าง 1,122 เตียง
****************************************  18 มิถุนายน 2564

ที่มา : https://www.thaigov.go.th/news/contents/details/42854