รัฐบาลไทย-ข่าวทำเนียบรัฐบาล-โฆษกรัฐบาลเผย “นายกฯ” ผลักดันไทยเป็นศูนย์กลางการแข่งขัน E-sports ประเดิม “เจ็ตสกีเวิลด์คัพ” 12-16 ม.ค. นี้ ที่พัทยา ภายใต้มาตรการเข้มงวดสูงสุด


วันศุกร์ที่ 7 มกราคม 2565
พิมพ์
โฆษกรัฐบาลเผย “นายกฯ” ผลักดันไทยเป็นศูนย์กลางการแข่งขัน E-sports ประเดิม “เจ็ตสกีเวิลด์คัพ”  12-16 ม.ค. นี้ ที่พัทยา ภายใต้มาตรการเข้มงวดสูงสุด
โฆษกรัฐบาลเผย “นายกฯ” ผลักดันไทยเป็นศูนย์กลางการแข่งขัน E-sports ประเดิม “เจ็ตสกีเวิลด์คัพ”  12-16 ม.ค. นี้ ที่พัทยา ภายใต้มาตรการเข้มงวดสูงสุด ตั้งเป้าตีตลาดโลกสร้างฐานแฟนกีฬา 350 ล้านคน
วันนี้ (7 ธ.ค.65) นายธนกร วังบุญคงชนะ โฆษกประจำสำนักนายกรัฐมนตรี เผย พลเอกประยุทธ์  จันทร์โอชา นายกรัฐมนตรีและรัฐมนตรีว่าการกระทรวงกลาโหม มุ่งส่งเสริมการใช้ “Soft power” โดยนำกีฬามาต่อยอดให้กับการท่องเที่ยว เน้นเพิ่มการเป็นจุดหมายกีฬาระดับโลกให้กับประเทศไทย โดยกระทรวงการท่องเที่ยวและกีฬาได้ขับเคลื่อน การพัฒนางานกีฬา ด้านทรัพย์สินทางปัญญา นำร่องกีฬาเจ็ตสกี ยกระดับเป็นการแข่งขันทัวร์นาเม้นท์เจ็ตสกีอันดับที่ 1 ของโลก WPG#1 World Series เป็นลิขสิทธิ์แบรนด์ไทย โดยกำหนดจัดทัวร์นาเม้นท์เจ็ตสกีโลก “WGP#1” เจ็ตสกีเวิลด์คัพ 2021-2022 ระหว่างวันที่ 12-16 มกราคม 2565 ณ เมืองพัทยา จังหวัดชลบุรี ซึ่งรายการแกรนด์สแลมนี้เป็นรายการที่ยิ่งใหญ่ที่สุดในโลกอย่างชัดเจนแล้ว จากการที่นักกีฬาทั่วโลกเข้าร่วมแข่งขันมากที่สุดตั้งแต่ปี 2018 นอกจากนี้ยังมีส่วนของความสำคัญของสนามชิงชนะเลิศ “การแข่งขันเก็บคะแนนชิงแชมป์โลก” หรือ WGP#1 เวิลด์ซีรี่ส์ 2021-2022 ด้วย ที่แข่งเก็บคะแนนบน 3 ทวีปสำคัญของโลก ได้แก่ สนาม 1 ทวีปยุโรป ที่โปแลนด์, สนามที่ 2 ทวีปอเมริกา ที่อริโซน่า สหรัฐฯ และสนาม 3 ทวีปเอเชีย ที่ประเทศไทย โดยกลุ่มนักกีฬามือหนึ่งของโลกทั้งหมดต้องเข้ามาชิงแชมป์ที่ประเทศไทย จะมีการออกอากาศเผยแพร่ไปกว่า 90 ประเทศทั่วโลก
โฆษกประจำสำนักนายกรัฐมนตรี กล่าวต่อไปว่า การสร้าง Soft Power เป็นนโยบายที่รัฐบาลได้ให้ความสำคัญขณะนี้การแข่งขันกีฬาเจ็ตสกี WGP#1 เริ่มมีแฟนกีฬาเกิดขึ้นทั่วโลก โดยเฉพาะในยุโรป มีผู้ชมเติบโตสูงมาก สิ่งนี้เป็นตัวอย่างที่ชัดเจน แสดงให้เห็นว่า งานทรัพย์สินทางปัญญาฯ สามารถพลิกกีฬาเล็กๆ เป็นกีฬาใหญ่ ส่งออกตลาดโลก ที่มีประชากรกว่า 7,000 ล้านคนได้ โดยวางเป้าหมายแฟนกีฬาเพียง 5% กับ World Class Content ที่ไทยเป็นเจ้าของลิขสิทธิ์ เท่ากับจะมีแฟนกว่า 350 ล้านคน ภายในปี 2567 ซึ่งจะสร้างประโยชน์ให้ประเทศไทยหลากหลายมิติเป็นอย่างยิ่ง
“รัฐบาลให้ความสำคัญกับการสนับสนุนและส่งเสริมให้ประเทศไทยพัฒนาอุตสาหกรรมการกีฬา เพื่อเป็นส่วนสำคัญในการสร้างมูลค่าเพิ่มทางเศรษฐกิจ มุ่งสู่การเป็นเจ้าภาพในการจัดการแข่งขันกีฬาระดับนานาชาติ โดยนำกีฬามาต่อยอดให้กับการท่องเที่ยว ส่งเสริมให้ประเทศไทยเป็นจุดหมายกีฬาระดับโลก ภายใต้มาตรการป้องกันโควิด-19 อย่างเข้มงวดสูงสุด” นายธนกรฯ กล่าว
----------------------

ที่มา : https://www.thaigov.go.th/news/contents/details/50290