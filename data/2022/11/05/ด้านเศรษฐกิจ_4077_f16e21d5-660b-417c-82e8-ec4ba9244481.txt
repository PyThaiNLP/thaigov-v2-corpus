รัฐบาลไทย-ข่าวทำเนียบรัฐบาล-กรมทางหลวงชนบท พัฒนาระบบดิจิทัลรองรับการให้บริการประชาชน 6 ระบบ


วันจันทร์ที่ 13 มิถุนายน 2565
กรมทางหลวงชนบท พัฒนาระบบดิจิทัลรองรับการให้บริการประชาชน 6 ระบบ
ยกระดับการให้บริการภาครัฐ (e-Service) พร้อมเดินหน้าอำนวยความสะดวกให้กับประชาชน ตามนโยบายของรัฐมนตรีว่าการกระทรวงคมนาคม
กรมทางหลวงชนบท (ทช.) กระทรวงคมนาคม ยกระดับการให้บริการภาครัฐ นำเทคโนโลยีมาปรับใช้ในการปฏิบัติงานพัฒนาระบบดิจิทัลรองรับการให้บริการประชาชน 6 ระบบ อำนวยความสะดวก เพิ่มความรวดเร็วและลดขั้นตอนในการยื่นขอใบอนุญาต ตามนโยบายของนายศักดิ์สยาม ชิดชอบ รัฐมนตรีว่าการกระทรวงคมนาคม ในการนำเทคโนโลยีมาประยุกต์ใช้ในการปฏิบัติงานให้เกิดความรวดเร็วและมีประสิทธิภาพในการบริหารจัดการภาครัฐของกระทรวงคมนาคม ปัจจุบันการใช้เทคโนโลยีมีการเปลี่ยนแปลงอย่างรวดเร็ว รัฐบาลได้มีนโยบายให้หน่วยงานราชการจัดทำแอปพลิเคชันและแพลตฟอร์มดิจิทัลในการให้บริการหรือให้ข้อมูลกับประชาชนในรูปแบบออนไลน์ อำนวยความสะดวก ลดระยะเวลาในการดำเนินการและติดต่อกับหน่วยงานราชการ ทช. จึงได้ปรับปรุงประสิทธิภาพ ขับเคลื่อนพัฒนาระบบบริการประชาชน (e-Service) เพื่อตอบสนองการใช้งานของประชาชนและเจ้าหน้าที่ผู้ปฏิบัติงานในยุคดิจิทัล ให้สามารถเข้าถึงและใช้งานง่าย มีความรวดเร็ว เชื่อมโยงกับข้อมูลบนโครงข่ายออนไลน์ จำนวน 6 ระบบ ได้แก่
1. ระบบการขออนุญาตหรือต่อใบอนุญาตระบายน้ำลงในเขตทางหลวงชนบท
2. ระบบการขออนุญาตหรือต่อใบอนุญาตติดตั้ง แขวน วาง หรือกองสิ่งใดในเขตทางหลวง
3. ระบบการขออนุญาตหรือต่อใบอนุญาตสร้างทาง ถนน หรือสิ่งอื่นใดในเขตทางหลวง เพื่อใช้เป็นทางเข้า - ออกทางหลวง
4. ระบบการขออนุญาตใช้ยานพาหนะบางชนิดบางประเภทเดินบนทางหลวงชนบท
5. ระบบการขออนุญาตติดตั้งป้ายแนะนำสถานที่ในเขตทางหลวงชนบท
6. ระบบการขออนุญาตพาดสายในเขตทางหลวงชนบท
ทช. มุ่งพัฒนาและยกระดับการให้บริการประชาชน โดยระบบ e-Service จะช่วยให้ประชาชนเข้าถึงการบริการได้ง่ายขึ้น สะดวกรวดเร็ว ไม่เสียเวลาในการเดินทาง ลดการใช้สำเนาเอกสาร ลดขั้นตอนและระยะเวลาในการยื่นคำขออนุญาต รวมทั้งสามารถติดตามผลการยื่นคำขออนุญาตผ่านระบบได้ ประชาชนสามารถเข้าใช้งานระบบได้ที่ https://eservice.drr.go.th/eservice หรือผ่าน QR Code

ที่มา : https://www.thaigov.go.th/news/contents/details/55646