รัฐบาลไทย-ข่าวทำเนียบรัฐบาล-โฆษกรัฐบาลเผย นายกฯ ปลื้มผลการจัดอันดับ Reader's Choice Awards 2022 ของนิตยสาร DestinAsian จัดให้ ‘กรุงเทพฯ’ เป็น Best City รวมทั้ง ภูเก็ต สมุย ครองอันดับ 3 และ 4 เกาะที่ดีที่สุด


วันจันทร์ที่ 21 มีนาคม 2565
โฆษกรัฐบาลเผย นายกฯ ปลื้มผลการจัดอันดับ Reader's Choice Awards 2022 ของนิตยสาร DestinAsian จัดให้ ‘กรุงเทพฯ’ เป็น Best City รวมทั้ง ภูเก็ต สมุย ครองอันดับ 3 และ 4 เกาะที่ดีที่สุด
โฆษกรัฐบาลเผย นายกฯ ปลื้มผลการจัดอันดับ Reader's Choice Awards 2022 ของนิตยสาร DestinAsian จัดให้ ‘กรุงเทพฯ’ เป็น Best City รวมทั้ง ภูเก็ต สมุย ครองอันดับ 3 และ 4 เกาะที่ดีที่สุด
วันที่ 21 มีนาคม 2565 นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม รับทราบและยินดีที่ทราบว่า นิตยสาร DestinAsian จัดให้ ‘กรุงเทพฯ’ เป็นอันดับ 1 ในเมืองที่นักท่องเที่ยวทั่วโลกชื่นชอบมากที่สุด (Best City) ในการท่องเที่ยวเอเชียแปซิฟิค จากการเปิดเผยของนิตยสาร DestinAsian กรุงเทพฯ ได้รับเลือกเป็น Best City จากผลการคัดเลือกของผู้อ่าน (Reader's Choice Awards 2022) ซึ่ง 5 อันดับแรกได้แก่ กรุงเทพฯ สิงคโปร์ โตเกียว ฮ่องกง และโซล ตามลำดับ ทั้งนี้ กรุงเทพฯ เคยได้รับเลือกอันดับที่ 1 มาแล้วเมื่อปี 2020 (www.destinasian.com/blog/news-briefs/the-results-of-our-readers-choice-awards-2022-are-out)
ซึ่งในการประกาศรางวัลครั้งนี้ ยังมีจุดหมายปลายทางอื่น ๆ ของไทยที่ได้รับเลือกเช่นกัน โดย ภูเก็ต และเกาะสมุย ได้รับการเสนอชื่อให้เป็น "เกาะที่ดีที่สุด" ลำดับที่ 3 และ 4 ตามลำดับ รองจากที่ 1 เกาะบาหลี และที่ 2 เกาะมัลดีฟส์ นอกจากนี้ ท่าอากาศยานนานาชาติสุวรรณภูมิ ยังได้รับเลือกให้เป็นสนามบินที่ดีที่สุดอันดับ 3 และโครงการรอยัล ออร์คิด พลัส ของการบินไทย (THAI) ได้รับรางวัล 'Best Frequent Flier Program' อันดับที่ 4
นายธนกร กล่าวว่า นิตยสาร DestinAsian ถือเป็นนิตยสารท่องเที่ยวชั้นนำ และมีการจัดงาน Readers’ Choice Awards เป็นประจำทุกปี ติดต่อกันมามากกว่า 10 ปี โดยเป็นการจัดอันดับความเป็นเลิศในภาคการท่องเที่ยวในภูมิภาคเอเชียแปซิฟิก ตัดสินจากผลโหวตของผู้อ่านทั่วโลก โดยผู้อ่านลงคะแนนในหมวดหมู่ต่าง ๆ รวมถึงจุดหมายปลายทาง โรงแรมและรีสอร์ท สายการบิน สนามบิน และสายการเดินเรือ โดยการสำรวจความคิดเห็นรางวัล Readers' Choice Awards 2022 ดำเนินการระหว่างเดือนกันยายน ถึงธันวาคม 2564 ที่ผ่านมา นายกรัฐมนตรีชื่นชมผลการจัดอันดับดังกล่าว เป็นเสียงสะท้อนว่าไทยยังครองใจนักท่องเที่ยวเสมอมา นอกจากนั้น เชื่อว่าการพิจารณาปรับมาตรการการเดินทางเข้าราชอาณาจักรให้สอดรับกับมติของคณะกรรมการโรคติดต่อแห่งชาติ ถือเป็นปัจจัยบวกต่อเศรษฐกิจ ส่งผลต่อความเชื่อมั่นของนักท่องเที่ยวต่างชาติทั่วโลก และเพื่อเป็นการอำนวยความสะดวกให้นักท่องเที่ยวในการเดินทางมาประเทศไทย อย่างไรก็ดี ด้วยสถานการณ์โลกที่ส่งผลกระทบในหลายๆด้าน รัฐบาลเร่งดำเนินการหามาตรการเพื่อกระตุ้นการท่องเที่ยว ควบคู่กับการรับมือตามมาตรการสาธารณสุขตามสถานการณ์ รวมทั้งร่วมมือกับภาคเอกชนด้านการท่องเที่ยวและทุกฝ่ายที่เกี่ยวข้อง เพื่อร่วมกันมองหาโอกาสในการเติบโต มุ่งสู่การเป็นศูนย์กลาง แสดงให้โลกเห็นว่าประเทศไทยยังคงความน่าสนใจ มีศักยภาพ โดดเด่น และเป็นผู้นำในอุตสาหกรรมท่องเที่ยวโลก

ที่มา : https://www.thaigov.go.th/news/contents/details/52752