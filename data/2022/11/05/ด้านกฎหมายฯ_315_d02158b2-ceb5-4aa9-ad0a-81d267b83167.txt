รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม เผยเรือนจำเปิดเยี่ยมญาติแล้ว 38 แห่ง เดือนหน้าทยอยเปิดให้ครบ เตรียมส่งหน้ากากN95 ให้คุกทั่วประเทศ


วันพฤหัสบดีที่ 18 พฤศจิกายน 2564
พิมพ์
รัฐมนตรีว่าการกระทรวงยุติธรรม เผยเรือนจำเปิดเยี่ยมญาติแล้ว 38 แห่ง เดือนหน้าทยอยเปิดให้ครบ เตรียมส่งหน้ากากN95 ให้คุกทั่วประเทศ
รัฐมนตรีว่าการกระทรวงยุติธรรม เผยเรือนจำเปิดเยี่ยมญาติแล้ว 38 แห่ง เดือนหน้าทยอยเปิดให้ครบ เตรียมส่งหน้ากากN95 ให้คุกทั่วประเทศ ซินเคอหยวน มอบเพิ่มให้อีก 2 ล้านชิ้น ขอญาติทุกคนอดใจรอ กำลังเร่งจัดการระบบต่างๆให้เรียบร้อยหลังนายกฯเป็นห่วง
เมื่อวันที่ 18 พ.ย. นายสมศักดิ์ เทพสุทิน รัฐมนตรีว่าการกระทรวงยุติธรรม เปิดเผยว่า ตนได้รับมอบหน้ากากอนามัย N95 จากบริษัท ซิน เคอ หยวน สตีล จำกัด จำนวน 2 ล้านชิ้น โดยมี นายอิสสระ โชติบุรการ นายเฉิน หลินฟง และน.อ.มโน พันธุ์นักรบ ผู้บริหารบริษัท เป็นผู้มอบ ซึ่งก่อนหน้านี้ทางบริษัทฯก็ได้มอบหน้ากากอนามัยให้กับกระทรวงยุติธรรมแล้ว 2.1 ล้านชิ้น โดยหน้ากากที่เราได้รับมอบในครั้งนี้จะมอบให้กับกรมราชทัณฑ์เพื่อส่งมอบให้กับเรือนจำทั่วประเทศ เพื่อให้ผู้ต้องขังได้มีหน้ากากอนามัยไว้ใช้เวลาเยี่ยมญาติ ซึ่งจะได้คนละประมาณ 7 ชิ้นเผื่อให้ญาติได้ใช้เวลาเข้าเยี่ยมด้วย หลังจากที่เรือนจำทั่วประเทศได้เปิดเยี่ยมญาติตั้งแต่วันที่ 12 พ.ย. ขณะนี้มีเรือนจำที่เปิดเยี่ยมแล้ว 38 แห่ง และจะเปิดเพิ่มภายในสิ้นเดือน พ.ย. นี้อีก 8 แห่ง ซึ่งมีการควบคุมตามมาตรฐานได้ดี ส่วนที่เหลืออีก 97 แห่งจะทยอยเปิดตั้งแต่วันที่ 1 ธ.ค.เป็นต้นไป โดยอยู่ในช่วงรอพ้นการระบาดของโควิด-19 และอยู่ระหว่างปรับปรุงระบบระบายอากาศและห้องเยี่ยมให้เป็นไปตามมาตรฐาน
นายสมศักดิ์ กล่าวว่า สำหรับขั้นตอนการขอเยี่ยมญาตินั้น จะเปิดให้จองล่วงหน้าผ่านช่องทางออนไลน์หรือโทรศัพท์ของเรือนจํานั้นๆ มีระยะเวลาการเยี่ยมไม่เกิน 1 ชั่วโมงขึ้นอยู่กับความสามารถในการจัดการของแต่ละเรือนจำ ส่วนของฝากให้ญาติซื้อของเยี่ยมออนไลน์และฝากเงินออนไลน์ก่อนเข้าเยี่ยมหรือธนาณัติ หากไม่สามารถทําได้ ให้ทํารายการ ซื้อของโดยเรือนจําทํารายการซื้อของให้ญาติเลือกและคิดราคาได้ในเวลาอันรวดเร็ว ให้ทําความสะอาดห้องเยี่ยม อุปกรณ์ และจุดสัมผัสร่วมต่างๆ เมื่อเสร็จสิ้นการเยี่ยมทุกครั้ง ด้วยแอลกอฮอล์หรือ น้ำยาทําความสะอาดต่างๆ หากเปิดเยี่ยมมากกว่า 1 รอบ ญาติแต่ละรอบต้องไม่เข้ามาปะปนกัน พื้นที่รอเยี่ยม ยังต้องรักษาระยะห่างระหว่าง บุคคล 2 เมตรได้ และมีการสุ่มตรวจเจ้าหน้าที่ด้วย ATK หรือ RT-PCR ทุก 7 หรือ 14 วัน
"ขอให้ทุกท่านอดใจรอกันอีกนิด ขณะนี้กรมราชทัณฑ์ได้เร่งจัดการระบบต่างๆให้มีความสะดวกมากขึ้น รวมทั้งต้องมีการรักษาความปลอดภัยในการป้องกันโรคด้วย เพื่อไม่ให้โควิด-19 กลับมาแพร่ระบาดในเรือนจำได้อีก เพราะหากเกิดการแพร่ระบาดเราก็ต้องปิดการเยี่ยมญาติ และทาง พล.อ.ประยุทธ์ จันทร์โอชา นายกรัฐมนตรี ก็ได้แสดงความเป็นห่วงและกำชับให้จัดการให้เรียบร้อย รวมทั้งระบบการออนไลน์ต่างๆต้องดำเนินการให้เสร็จ เพื่ออำนวยความสะดวกให้กับญาติผู้ต้องขังทุกคน"นายสมศักดิ์ กล่าว

ที่มา : https://www.thaigov.go.th/news/contents/details/48410