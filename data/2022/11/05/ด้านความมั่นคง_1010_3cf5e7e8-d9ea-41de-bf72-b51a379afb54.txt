รัฐบาลไทย-ข่าวทำเนียบรัฐบาล-กระทรวงมหาดไทยรับมอบ “ถุงผ้าอเนกประสงค์ 130 ปี กระทรวงมหาดไทย” มุ่งขับเคลื่อนกิจกรรมเพื่อสิ่งแวดล้อม ส่งเสริมการลดภาวะโลกร้อนให้กับโลกใบเดียวนี้


วันอังคารที่ 3 พฤษภาคม 2565
พิมพ์
กระทรวงมหาดไทยรับมอบ “ถุงผ้าอเนกประสงค์ 130 ปี กระทรวงมหาดไทย” มุ่งขับเคลื่อนกิจกรรมเพื่อสิ่งแวดล้อม ส่งเสริมการลดภาวะโลกร้อนให้กับโลกใบเดียวนี้
กระทรวงมหาดไทยรับมอบ “ถุงผ้าอเนกประสงค์ 130 ปี กระทรวงมหาดไทย” มุ่งขับเคลื่อนกิจกรรมเพื่อสิ่งแวดล้อม ส่งเสริมการลดภาวะโลกร้อนให้กับโลกใบเดียวนี้
วันนี้ (3 พ.ค. 65) เวลา 10.00 น. ที่ห้องประชุมดำรงธรรม ชั้น 2 อาคารศาลาว่าการกระทรวงมหาดไทย นายสุทธิพงษ์ จุลเจริญ ปลัดกระทรวงมหาดไทย เป็นประธานในพิธีส่งมอบถุงผ้าอเนกประสงค์ เนื่องในโอกาสการสถาปนากระทรวงมหาดไทยครบ 130 ปี ในปี พ.ศ. 2565 ตามโครงการ PEA Go Green โดยมี นายอรรษิษฐ์ สัมพันธรัตน์ รองปลัดกระทรวงมหาดไทย ด้านบริหาร และประธานกรรมการการไฟฟ้าส่วนภูมิภาค นายศุภชัย เอกอุ่น ผู้ว่าการการไฟฟ้าส่วนภูมิภาค นายอุดมศักดิ์ เต็มวงษ์ ผู้ช่วยผู้ว่าการการไฟฟ้าส่วนภูมิภาค นายสถาพร สว่างแสวง ผู้อำนวยการฝ่ายสังคมและสิ่งแวดล้อม นายกนก เกิดวัฒนา ผู้เชี่ยวชาญ ระดับ 13 ประจำสำนักผู้ว่าการ นางนวลอนงค์ คำใสแสง รองผู้อำนวยการฝ่ายประชาสัมพันธ์ ร่วมในพิธี
นายสุทธิพงษ์ จุลเจริญ ปลัดกระทรวงมหาดไทย เปิดเผยว่า ในนามของกระทรวงมหาดไทย ขอขอบคุณการไฟฟ้าส่วนภูมิภาค (PEA) ที่ได้คิดริเริ่มสร้างสรรค์สิ่งที่ดีให้กับสังคมไทยในวาระครบ 130 ปีของกระทรวงมหาดไทย วันที่ 1 เมษายน 2565 ด้วยการจัดทำ “ถุงผ้าอเนกประสงค์” ที่ถือเป็นกิจกรรมในการร่วม Change for Good เพื่อพี่น้องประชาชนและเพื่อสังคมโดยรวม เป็นเครื่องตอกย้ำว่า ชาวมหาดไทยเอาใจใส่ในเรื่องสิ่งแวดล้อม ซึ่งต้องร่วมกันส่งเสริมขยายผลไปยังพนักงาน ครอบครัวของพนักงาน รวมถึงพี่น้องประชาชนทุกคน ให้เป็นบุคคล 3Rs (3ช) อันได้แก่ ใช้น้อย (Reduce) ใช้ซ้ำ (Reuse) และนำกลับมาใช้ใหม่ (Recycle) ด้วยการลดการใช้ถุงพลาสติก และนำถุงผ้าขนาดใหญ่มาไว้ใส่ของ ไปเดินตลาดนัด ไปจับจ่ายใช้สอย ซึ่งสามารถนำกลับมาใส่ของได้ซ้ำแล้วซ้ำอีกจนเป็นส่วนหนึ่งของวิถีชีวิตประจำวัน อันสอดคล้องกับนโยบายของรัฐบาลและภารกิจสำคัญของกระทรวงมหาดไทย ในการส่งเสริมการบริหารจัดการขยะ
นายสุทธิพงษ์ จุลเจริญ ปลัดกระทรวงมหาดไทย กล่าวว่า ในวาระ 130 ปีกระทรวงมหาดไทย PEA ยังเป็นผู้นำในการริเริ่มทำกิจกรรมเพื่อสังคมที่เกิดผลเป็นรูปธรรมอย่างมาก อาทิ โครงการ PEA Go Green (พีอีเอ โก กรีน) ปลูกสมุนไพร ที่พุทธอุทยานดอยอินทรีย์ บ้านห้วยกีด ตำบลดอยฮาง อำเภอเมืองเชียงราย จังหวัดเชียงราย ซึ่งเป็นสิ่งที่ยืนอยู่บนพื้นที่ฐานของการทำให้คนมีคุณภาพชีวิตที่ดีด้วยการพึ่งพาตนเอง เป็นการเพิ่มพื้นที่สีเขียวและสร้างความมั่นคงทางอาหาร จึงขอให้ได้ขยายผลเชิญชวนพนักงานในทุกสำนักงาน และทุกครอบครัว ได้ช่วยกันปลูกพืชสมุนไพรและพืชผักสวนครัว สร้างความมั่นคงทางอาหารและยารักษาโรค ซึ่งนอกจากจะเป็นการสนองพระราชดำริของสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี ยังส่งผลกระทบในวงกว้างด้วยการเป็นต้นแบบเป็นตัวอย่างของคนในสังคมด้วย
“ขอให้ PEA ได้ช่วยกันดำเนินการตามเป้าหมายในการช่วยทำสิ่งที่ดีในโอกาสกระทรวงมหาดไทยครบ 130 ปีอย่างต่อเนื่อง ไม่หยุดยั้ง ไม่จบลงตามระยะเวลาที่กำหนดในโครงการ เพื่อให้เกิดการสร้างความมั่นคงทางอาหาร เกิดพื้นที่สีเขียว และเกิดเป็นวัฒนธรรมการใช้ชีวิตที่เป็นมิตรกับสิ่งแวดล้อม ซึ่งกิจกรรมที่ PEA ขับเคลื่อนนั้น ถือเป็น 2 ใน 4 ปัจจัยที่เป็นพื้นฐานการดำรงชีวิต คือ อาหาร ยารักษาโรค และเสื้อผ้าเครื่องนุ่งห่ม ที่เป็นเรื่องสำคัญและเป็นพื้นฐานทำให้สังคมไทยมีอาหารที่ดี ปลอดภัย ประชาชนสุขภาพแข็งแรง และยังเพิ่มพื้นที่สีเขียว เพิ่มออกซิเจน ลดภาวะโลกร้อนให้กับโลกใบเดียวนี้ให้อยู่คู่กับเราชั่วลูกชั่วหลานตลอดไป” นายสุทธิพงษ์ฯ กล่าวเน้นย้ำ
นายสุทธิพงษ์ จุลเจริญ ปลัดกระทรวงมหาดไทย กล่าวเพิ่มเติมว่า นอกจากนี้ PEA ยังเป็นตัวอย่างในการรณรงค์ส่งเสริมการสวมใส่ผ้าไทยอย่างต่อเนื่อง ซึ่งนอกจากเป็นการสนองพระดำริของสมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา ในการสืบสาน รักษา และต่อยอด แนวพระราชปณิธานของสมเด็จพระนางเจ้าสิริกิติ์ พระบรมราชินีนาถ พระบรมราชนนีพันปีหลวง แล้ว ยังช่วยทำให้ครอบครัวของพี่น้องประชาชนในชนบทได้มีรายได้ มีความมั่นคง สามารถนำรายได้ไปเลี้ยงดูจุนเจือครอบครัวให้มีคุณภาพชีวิตที่ดี ทั้งยังเป็นการร่วมรักษาสิ่งแวดล้อม เพราะกรรมวิธีการผลิตผ้าไทย ทั้งการปลูกหม่อน เลี้ยงไหม การย้อมผ้าด้วยสีธรรมชาติ ถัก ทอ จนออกมาเป็นผืนผ้า ล้วนทำด้วยช่างทอผ้า ด้วยฝีไม้ลายมือ เป็นงานหัตถศิลป์หัตถกรรม ที่ไม่ได้ใช้เครื่องจักร ดังนั้น การรณรงค์สวมใส่ผ้าไทยของผู้บริหาร PEA และพนักงานทุกคน จะเป็นต้นแบบส่งผลให้ลูกค้าของ PEA และพี่น้องประชาชนในทุกพื้นที่ทั่วประเทศมีความคุ้นชิน และร่วมกันสวมใส่ผ้าไทย ซึ่งเป็นส่วนหนึ่งในการร่วมกัน Change for good ให้เกิดขึ้นในสังคมอย่างยั่งยืน
“ขอขอบคุณที่ได้ช่วยกันแก้ไขปัญหาสิ่งแวดล้อม และปฏิบัติบูชาต่อปูชนียบุคคลของกระทรวงมหาดไทยในอดีตจนถึงปัจจุบัน ด้วยการมุ่งมั่นขับเคลื่อนภารกิจในการ “บำบัดทุกข์ บำรุงสุข” ผ่านการขับเคลื่อนกิจกรรมที่ดีงาม และขอให้ PEA มีความเข้มแข็ง อยู่เป็นหลักชัยให้กับประเทศชาติในการให้บริการด้านพลังงานไฟฟ้ากับพี่น้องประชาชนให้เพิ่มมากขึ้นและช่วยกันดูแลประเทศชาติร่วมกันต่อไป” นายสุทธิพงษ์ฯ กล่าวในช่วงท้าย
นายศุภชัย เอกอุ่น ผู้ว่าการการไฟฟ้าส่วนภูมิภาค กล่าวว่า การไฟฟ้าส่วนภูมิภาค หรือ PEA เป็นหน่วยงานรัฐวิสาหกิจ ในสังกัดกระทรวงมหาดไทย เห็นถึงความสำคัญของการสร้างคุณค่าร่วมระหว่างองค์กรและชุมชน จึงได้ดำเนินกิจกรรมด้านสังคมและสิ่งแวดล้อม ควบคู่ไปกับภารกิจหลักในการบริการพลังงานไฟฟ้ามาโดยตลอด เพื่อดูแลคุณภาพชีวิต และความเป็นอยู่ของประชาชนให้ดีขึ้น โดย “โครงการจัดทำของที่ระลึก 130 ปี กระทรวงมหาดไทย” เป็นหนึ่งในโครงการของการไฟฟ้าส่วนภูมิภาค เนื่องในโอกาสการสถาปนากระทรวงมหาดไทยครบ 130 ปี ด้วยการจัดทำถุงผ้าอเนกประสงค์เพื่อนำไปใช้ประโยชน์ เนื่องจากถุงผ้าสามารถนำกลับมาใช้ซ้ำได้ พกพาสะดวกในชีวิตประจำวัน รวมทั้งช่วยลดปริมาณขยะมูลฝอย ลดปัญหาโลกร้อน ไม่ทำให้เกิดก๊าซเรือนกระจก รวมถึงเป็นการสร้างจิตสำนึกที่ดีกับสิ่งแวดล้อม นอกจากนี้ การไฟฟ้าส่วนภูมิภาคยังได้ขับเคลื่อนโครงการในโอกาสดังกล่าว อีก 4 โครงการ ได้แก่ โครงการ PEA Community Mall (พีอีเอ คอมมูนิตี้ มอลล์) โครงการ PEA Go Green (พีอีเอ โก กรีน) ปลูกสมุนไพร โครงการ PEA จิตอาสา พัฒนาลำน้ำ ลำคลอง และโครงการตลาดนัดชุมชนปลอดภัย ใช้ไฟ PEA
“เป็นการตอกย้ำภารกิจของการไฟฟ้าสวนภูมิภาค (PEA) ซึ่งเป็นส่วนหนึ่งของกระทรวงมหาดไทยในการบำบัดทุกข์บำรุงสุขประชาชนและชุมชน โดยเฉพาะภารกิจของ PEA ตลอด 62 ปี ที่อยู่คู่กับสังคมในการสร้างความสว่างไสวด้วยไฟฟ้าให้กับหมู่บ้านและครัวเรือนที่ไม่มีไฟฟ้าใช้ เพื่อชีวิตความเป็นอยู่ที่ดี เศรษฐกิจที่ดีของชุมชนและประเทศชาติ จึงถือเป็นโอกาสอันดีที่ กฟภ. ได้มีส่วนร่วมในการเฉลิมฉลองในวาระ 130 ปีกระทรวงมหาดไทย ในปี 2565 ในครั้งนี้ ส่งผลให้เกิดจิตสำนึกในการดูแลรักษาสิ่งแวดล้อมของโลก” นายศุภชัยฯ กล่าวในช่วงท้าย

ที่มา : https://www.thaigov.go.th/news/contents/details/54180