รัฐบาลไทย-ข่าวทำเนียบรัฐบาล-ถ้อยแถลงนายกรัฐมนตรี สำหรับการประชุมสุดยอดอาเซียน-อินเดีย ครั้งที่ 18 ผ่านระบบการประชุมทางไกล วันพฤหัสบดีที่ 28 ตุลาคม 2564


วันพฤหัสบดีที่ 28 ตุลาคม 2564
พิมพ์
ถ้อยแถลงนายกรัฐมนตรี สำหรับการประชุมสุดยอดอาเซียน-อินเดีย ครั้งที่ 18 ผ่านระบบการประชุมทางไกล วันพฤหัสบดีที่ 28 ตุลาคม 2564
ถ้อยแถลงนายกรัฐมนตรี
สำหรับการประชุมสุดยอดอาเซียน-อินเดีย ครั้งที่ 18
ผ่านระบบการประชุมทางไกล
วันพฤหัสบดีที่ 28 ตุลาคม 2564
ถ้อยแถลงนายกรัฐมนตรี
สำหรับการประชุมสุดยอดอาเซียน-อินเดีย ครั้งที่ 18
ผ่านระบบการประชุมทางไกล
วันพฤหัสบดีที่ 28 ตุลาคม 2564
* * * * *
ใต้ฝ่าละอองธุลีพระบาท
ท่านนายกรัฐมนตรีนเรนทร โมที
และ ฯพณฯ ทั้งหลาย
ผมขอร่วมต้อนรับท่านนายกรัฐมนตรีโมที สู่การประชุมสุดยอดอาเซียน-อินเดีย ในครั้งนี้ และขอขอบคุณสิงคโปร์ ในฐานะประเทศผู้ประสานงานความสัมพันธ์อาเซียน-อินเดีย ที่ได้กล่าวถ้อยแถลงในนามอาเซียน
อินเดียเป็นหุ้นส่วนทางยุทธศาสตร์ที่สำคัญของอาเซียน โดยความผูกพันด้านเชื้อชาติและอารยธรรม เป็นรากฐานสำคัญที่ช่วยส่งเสริมความสัมพันธ์อาเซียน-อินเดีย ให้ใกล้ชิดกันในทุกด้านและความร่วมมือด้านความมั่นคงของเรา นับเป็นปัจจัยสำคัญที่ช่วยส่งเสริมสันติภาพ และเสถียรภาพในภูมิภาคอินโด-แปซิฟิก
ตลอด 2 ปีที่ผ่านมาเป็นช่วงเวลาแห่งความท้าทายที่เราพยายามต่อสู้เพื่อเอาชนะวิกฤตครั้งใหญ่- จากโควิด-19 แม้อาเซียนและอินเดียต้องเผชิญกับการแพร่ระบาดในหลายระลอก แต่เราก็ได้ร่วมมือและช่วยเหลือซึ่งกันและกันมาโดยตลอด รวมทั้งบทบาทที่สร้างสรรค์ของอินเดียผ่านนโยบายมุ่งตะวันออก ก็มีส่วนช่วยเสริมสร้างสภาพแวดล้อมในภูมิภาคที่สงบ สันติ และเอื้ออำนวยต่อการฟื้นฟูของทุกประเทศในช่วงหัวเลี้ยวหัวต่อที่สำคัญในการก้าวสู่ยุคหลังโควิด-19 ซึ่งผมเห็นว่า อาเซียนและอินเดียสามารถร่วมกันสร้างอนาคตที่มั่นคงและยั่งยืนให้คนในรุ่นหลังต่อไปได้ โดยเราต้อง “มองไปข้างหน้า” ให้มากขึ้นในการส่งเสริมความร่วมมือใน 3 ประเด็น ดังนี้
ประการแรก และเป็นเรื่องที่เราเน้นย้ำกันมาตลอด คือ การส่งเสริมการเข้าถึงวัคซีนและยาต้านโควิด-19 อย่างทั่วถึง เป็นธรรม และรวดเร็ว ซึ่งเป็นทางออกที่ดีที่สุดสำหรับวิกฤตในครั้งนี้ ด้วยเหตุนี ผมจึงยินดีที่อินเดียซึ่งเป็นประเทศผู้ผลิตยาและวัคซีนแหล่งสำคัญของโลก ประกาศที่จะส่งออกวัคซีนอีกครั้ง โดยการตัดสินใจดังกล่าวจะมีส่วนสำคัญยิ่งต่อการบริหารจัดการระบบห่วงโซ่อุปทานและโลจิสติกส์ในการกระจายยาและวัคซีนอย่างมีประสิทธิภาพ เพื่อให้มั่นใจได้ว่า ไม่มีใครถูกทิ้งไว้ข้างหลัง ขณะเดียวกัน อาเซียนและอินเดีย      ก็สามารถร่วมมือกันในด้านการวิจัย พัฒนา และการผลิตยาและวัคซีนในภูมิภาค รวมถึงประสานความร่วมมือในการสำรองวัคซีนและเวชภัณฑ์ เพื่อสร้างขีดความสามารถของระบบสาธารณสุขในระยะยาว โดยขณะนี้ หลายประเทศในอาเซียนรวมถึงไทย ได้มีการพัฒนาวัคซีนโควิด-19 ภายในประเทศด้วยแล้ว
ประการที่สอง คือ การส่งเสริมความเชื่อมโยงเพื่อสนับสนุนการฟื้นตัวของเศรษฐกิจ โดยทั้งสองฝ่ายจะต้องเร่งพัฒนาโครงสร้างพื้นฐาน กฎระเบียบ และเศรษฐกิจดิจิทัล เพื่อให้การค้าการลงทุนขยายตัวได้อย่างเต็มศักยภาพ รวมทั้งแสวงหาโอกาสทางการค้าใหม่ ๆ ในสาขาที่อินเดียมีความเชี่ยวชาญ เช่น ยาและเวชภัณฑ์ ผลิตภัณฑ์อินทรีย์ และอายุรเวช ทั้งนี้ หนึ่งในโครงการสำคัญที่เราควรร่วมกันผลักดันให้แล้วเสร็จโดยเร็ว คือ โครงการทางหลวงสามฝ่าย ซึ่งจะช่วยเติมเต็มเส้นทางเชื่อมโยงทางบกระหว่างอาเซียนกับอินเดีย และขยายไปสู่ประเทศอื่น ๆ ในภูมิภาคเอเชียใต้ รวมถึงในกลุ่มบิมสเทค ซึ่งไทยจะเป็นประธานในปี ค.ศ. 2022 – 2023
นอกจากนี้ เรายังควรให้ความสำคัญกับความเชื่อมโยงในระดับประชาชน โดยเฉพาะการฟื้นฟูการท่องเที่ยว ซึ่งเป็นภาคธุรกิจสำคัญของภูมิภาค โดยเราจะต้องสร้างความมั่นใจให้กับประชาชนว่าจะสามารถเดินทางไปมาหาสู่กันได้อย่างสะดวกและปลอดภัยยิ่งขึ้น ซึ่งรวมถึงการมีแนวทางรับรองเอกสารการฉีดวัคซีนร่วมกัน ขณะเดียวกัน อาเซียนและอินเดียสามารถแลกเปลี่ยนข้อมูลและประสบการณ์เกี่ยวกับมาตรการในการเปิดพื้นที่พิเศษเพื่อการท่องเที่ยว โดยไทยมีตัวอย่างโครงการนำร่อง เช่น ภูเก็ตแซนด์บ็อกซ์ ซึ่งเริ่มดำเนินการตั้งแต่เดือนกรกฎาคมที่ผ่านมา และขณะนี้ อยู่ระหว่างเตรียมการเปิดประเทศอย่างเป็นขั้นเป็นตอน
ประการสุดท้าย คือ การส่งเสริมความร่วมมือด้านการพัฒนาที่ยั่งยืนเพื่อก้าวสู่ยุคใหม่ที่ดีกว่า โดยไทยในฐานะผู้ประสานงานของอาเซียนในเรื่องการพัฒนาที่ยั่งยืน พร้อมที่จะผลักดันความร่วมมือกับอินเดียในด้านการเติบโตสีเขียว เศรษฐกิจภาคทะเลที่เน้นการใช้ทรัพยากรอย่างยั่งยืน เกษตรอัจฉริยะ และพลังงานหมุนเวียน ซึ่งอินเดียมีประสบการณ์และความเชี่ยวชาญที่น่าจะแบ่งปันกับอาเซียนได้ เพื่อร่วมกันพัฒนา “จุดแข็ง” และรักษา “สมดุล” ระหว่างการพัฒนาเศรษฐกิจกับการรักษาสิ่งแวดล้อม โดยเรื่องนี้สอดคล้องกับโมเดลเศรษฐกิจ BCG ซึ่งเป็นแนวคิดที่สามารถนำมาใช้สนับสนุนการฟื้นฟูภูมิภาคจากโควิด-19 และผมเห็นว่า อินเดียสามารถร่วมมือกับไทยและอาเซียนได้ โดยใช้กลไกของศูนย์อาเซียนเพื่อการศึกษาและการหารือด้านการพัฒนาที่ยั่งยืน
สุดท้ายนี้ ผมขอย้ำว่า การส่งเสริมความร่วมมือดังกล่าว ข้างต้น จะเป็นกุญแจสำคัญในการกำหนดทิศทางของความเป็นหุ้นส่วนทางยุทธศาสตร์ระหว่างอาเซียนกับอินเดียในอนาคตหลังโควิด-19 โดยเฉพาะในโอกาสที่เราจะฉลองครบรอบ 30 ปี ความสัมพันธ์ฯ ในปีหน้า และในวันนี้ การรับรองแถลงการณ์ร่วมอาเซียน-อินเดีย ว่าด้วยความร่วมมือต่อมุมมองอาเซียนต่ออินโด-แปซิฟิก จะช่วยส่งเสริมความเกื้อกูลระหว่างความร่วมมือภายใต้มุมมองอาเซียนต่ออินโด-แปซิฟิกกับข้อริเริ่มมหาสมุทรอินโด-แปซิฟิกของอินเดีย และถือว่า เป็นจุดเริ่มต้นและเป็นก้าวสำคัญของเราในการขับเคลื่อนความร่วมมือที่เป็นรูปธรรมและได้ประโยชน์ร่วมกัน
ในอนาคต ตลอดจนจะช่วยเสริมสร้างบรรยากาศแห่งความเชื่อมั่นและความไว้วางใจซึ่งกันและกัน รวมทั้งสนับสนุนความเป็นแกนกลางของอาเซียน ซึ่งจะส่งผลดีต่อเสถียรภาพและความมั่นคงของภูมิภาคในภาพรวมด้วย
ขอบคุณครับ
* * * * * * *

ที่มา : https://www.thaigov.go.th/news/contents/details/47542