รัฐบาลไทย-ข่าวทำเนียบรัฐบาล-บริษัท ขนส่ง จำกัด ประชุมแผนปฏิบัติการเดินรถเทศกาลปีใหม่ 2565 ร่วมกับหน่วยงาน ที่เกี่ยวข้อง เพื่อคุ้มเข้มความปลอดภัยและอำนวยความสะดวกประชาชน


วันจันทร์ที่ 20 ธันวาคม 2564
บริษัท ขนส่ง จำกัด ประชุมแผนปฏิบัติการเดินรถเทศกาลปีใหม่ 2565 ร่วมกับหน่วยงาน ที่เกี่ยวข้อง เพื่อคุ้มเข้มความปลอดภัยและอำนวยความสะดวกประชาชน
คาดจะมีประชาชนเดินทางกลับภูมิลำเนาวันละกว่า 60,000 คน เพิ่มขึ้นจากเทศกาลปีใหม่ที่ผ่านมา ย้ำทุกสถานีใช้มาตรการ 4 พร้อม คุมเข้มความปลอดภัยและอำนวยความสะดวกผู้โดยสาร
นายสัญลักข์ ปัญวัฒนลิขิต กรรมการผู้จัดการใหญ่ บริษัท ขนส่ง จำกัด (บขส.) กระทรวงคมนาคม ได้จัดประชุมแผนปฏิบัติการเดินรถเทศกาลปีใหม่ 2565 ร่วมกับหน่วยงานที่เกี่ยวข้อง ณ ห้องประชุม 1 ชั้น 4 อาคารสถานีขนส่งผู้โดยสารกรุงเทพ (จตุจักร) โดยกรรมการผู้จัดการใหญ่ บขส. กล่าวว่า ในช่วงเทศกาลปีใหม่ 2565 ที่จะถึงนี้ บขส. คาดการณ์ว่าจะมีผู้โดยสารใช้บริการเพิ่มขึ้นจากเทศกาลปีใหม่ 2564 ประมาณ 30% เนื่องจากสถานการณ์การแพร่ระบาดของโรคติดเชื้อไวรัส COVID-19 มีแนวโน้มจำนวนผู้ติดเชื้อลดลง ประกอบกับรัฐบาลได้ผ่อนปนมาตรการต่าง ๆ มากขึ้น จึงคาดว่าจะมีผู้โดยสารเดินทางในช่วงเทศกาลปีใหม่ 2565 ในเที่ยวไประหว่างวันที่ 28 - 30 ธันวาคม 2564 เฉลี่ยวันละ 60,000 คน ใช้รถโดยสาร (รถ บขส. รถร่วม รถตู้) เฉลี่ยวันละ 4,700 เที่ยว ส่วนเที่ยวกลับระหว่างวันที่ 2 - 3 มกราคม 2565 คาดว่ามีผู้โดยสารใช้บริการเฉลี่ยวันละ 50,000 คน ใช้รถโดยสารประมาณ 4,500 เที่ยว ทั้งนี้ บขส. ได้ทำหนังสือขออนุญาตต่อนายทะเบียน กรมการขนส่งทางบก (ขบ.) ให้ผู้ประกอบการ   นำรถโดยสารไม่ประจำทาง (รถทะเบียน 30) มาจัดเสริมในเส้นทางต่าง ๆ เพื่อสนับสนุนการเดินทางของประชาชนอย่างเพียงพอ โดยคาดการณ์ว่าจะมีรถโดยสารไม่ประจำทาง มาเสริมเที่ยววิ่งประมาณ 196 คัน รวมทั้งได้ประสานขอเจ้าหน้าที่จากกรมการขนส่งทางบกมาอำนวยความสะดวกออกใบอนุญาตนำรถออกวิ่งนอกเส้นทางสถานีขนส่งผู้โดยสารกรุงเทพ (จตุจักร) ระหว่างวันที่ 29 - 30 ธันวาคม 2564
กรรมการผู้จัดการใหญ่ บขส. กล่าวเพิ่มเติมว่า ได้เน้นย้ำให้เจ้าหน้าที่ บขส. และผู้ประกอบการรถร่วมทุกรายปฏิบัติตามมาตรการป้องกันและควบคุมการแพร่ระบาดของโรคติดเชื้อไวรัส COVID-19 โดยนำมาตรการ 4 พร้อม คือ สถานีพร้อม พนักงานพร้อม รถโดยสารพร้อม และการบริการพร้อม มาใช้เพื่อให้เป็นไปตามมาตรการสาธารณสุข พร้อมขอความร่วมมือผู้โดยสาร สวมหน้ากากอนามัยหรือหน้ากากผ้า ขณะใช้บริการที่สถานีขนส่งและบนรถโดยสารตลอดการเดินทาง รวมทั้งให้ลงทะเบียนผ่านแอปพลิเคชันไทยชนะหรือแพลตฟอร์มไทยชนะทุกครั้งที่ใช้บริการรถโดยสารสาธารณะและที่สถานีขนส่งผู้โดยสารด้วย ในส่วนของมาตรการด้านความปลอดภัยและการจราจร บขส. มีการบูรณาการร่วมกับหน่วยงานที่เกี่ยวข้อง โดยขอความร่วมมือ กองบังคับการตำรวจจราจร สน.บางซื่อ สน.ตลิ่งชัน และ สน.ทองหล่อ สนับสนุนเจ้าหน้าที่ตำรวจมาอำนวยความสะดวกการจราจรโดยรอบสถานีขนส่งผู้โดยสารกรุงเทพ ทั้ง 5 แห่ง นอกจากนี้ได้ตั้งจุดตรวจวัดแอลกอฮอล์ สารเสพติดของพนักงานขับรถก่อนปฏิบัติหน้าที่ ตั้งจุดตรวจรถโดยสารบนทางหลวงสายหลักและมีการเตรียมความพร้อมก่อนการเดินทาง โดยตรวจเช็กรถโดยสารให้อยู่ในสภาพพร้อมใช้งาน ติดตั้งระบบ GPS ควบคุมความเร็วบนรถโดยสาร ไม่เกิน 90 กิโลเมตรต่อชั่วโมง จัดพนักงานขับรถ 2 คน ในเส้นทางสายยาวที่ใช้เวลาเดินทางเกิน 4 ชั่วโมง เพื่อความปลอดภัยและสร้างความเชื่อมั่นให้กับผู้โดยสารในการเดินทาง บขส. ยังได้ตั้งจุดร้องเรียนบริเวณประชาสัมพันธ์ ชั้น 1 และชั้น 3 สถานีขนส่งผู้โดยสารกรุงเทพ (จตุจักร) เพื่อรับเรื่องร้องเรียน แก้ไขปัญหาเกี่ยวกับการเดินทาง รวมทั้งให้คำแนะนำประชาสัมพันธ์แก่ผู้โดยสาร โดยดำเนินการตั้งแต่วันที่  28 - 30 ธันวาคม 2564 ระหว่างเวลา 17.00 - 24.00 น. และจัดเตรียมห้องปฐมพยาบาล First Aid Room บริเวณชั้น 1 เพื่อรองรับผู้ป่วยฉุกเฉินด้วย
นอกจากนี้ เพื่อเป็นของขวัญปีใหม่ 2565 ให้กับประชาชน ตามนโยบายของรัฐบาล  และนายศักดิ์สยาม ชิดชอบ รัฐมนตรีว่าการกระทรวงคมนาคม บขส. ได้จัดโครงการ “บขส. ส่งความสุขปีใหม่ 2565” มอบสิทธิ์ส่วนลด 10% ทุกเส้นทาง ทุกที่นั่ง โดยให้สิทธิ์ส่วนลดค่าโดยสารเฉพาะผู้ใช้บริการ บขส. ที่ซื้อตั๋วผ่านช่องทาง Application “E-Ticket” และ Website บขส. https://tcl99web.transport.co.th/Home และเดินทางระหว่างวันที่ 20 ธันวาคม 2564 - 20 มกราคม 2565 เท่านั้น โดยส่วนลดนี้ลดเฉพาะค่าโดยสาร 10% (ไม่รวมค่าธรรมเนียม) และไม่สามารถใช้ส่วนลดนี้ร่วมกับรายการส่วนลดประเภทอื่น ๆ ได้ รวมทั้งไม่สามารถแลกเป็นเงินสด เปลี่ยนแปลง หรือคืนตั๋วโดยสารทุกกรณี สอบถามข้อมูลการเดินทางเพิ่มเติมได้ที่ Call center 1490 เรียก บขส. ตลอด 24 ชั่วโมง

ที่มา : https://www.thaigov.go.th/news/contents/details/49678