รัฐบาลไทย-ข่าวทำเนียบรัฐบาล-โฆษกรัฐบาลสวน”ประเสริฐ” ยันนายกฯ ไม่ได้ละเลยทุจริตเพราะกลัวกระทบเสถียรภาพรัฐบาล


วันศุกร์ที่ 10 ธันวาคม 2564
พิมพ์
โฆษกรัฐบาลสวน”ประเสริฐ” ยันนายกฯ ไม่ได้ละเลยทุจริตเพราะกลัวกระทบเสถียรภาพรัฐบาล
โฆษกรัฐบาลสวน”ประเสริฐ” ยันนายกฯ ไม่ได้ละเลยทุจริตเพราะกลัวกระทบเสถียรภาพรัฐบาล แจงทุกคณะทำงานมีผู้เชี่ยวชาญเฉพาะด้านนำเสนอปัญหาและวิธีการแก้ไข ย้อน “เพื่อไทย” อคติบังตา ถึงมองไม่เห็นเหมือนกับที่ประชาชนเห็น
วันนี้ 10 ธ.ค. 64 นายธนกร วังบุญคงชนะ โฆษกประจำสำนักนายกรัฐมนตรี กล่าวถึงกรณีที่นายประเสริฐ จันทรรวงทอง ส.ส.นครราชสีมา และเลขาธิการพรรคเพื่อไทย ระบุว่า พล.อ.ประยุทธ์ จันทร์โอชา นายกรัฐมนตรี และรัฐมนตรีว่าการกระทรวงกลาโหม สอบตกในการจัดการปัญหาทุจริตคอร์รัปชัน เพราะกลัวกระทบกับเสถียรภาพทางการเมืองของรัฐบาลว่า ยืนยันว่า พล.อ.ประยุทธ์ให้ความสำคัญกับประชาชนมากกว่าเสถียรภาพทางการเมือง จึงกำชับหนักแน่นและเด็ดขาดกับการทุจริตคอร์รัปชัน ทำให้รัฐบาลชุดนี้ไม่มีการทุจริตเหมือนกับรัฐบาลในอดีต ที่มีอดีตนายกฯ หนีคดีไปอยู่ต่างประเทศ และปล่อยให้อดีตรัฐมนตรีติดคุกเพียงลำพัง ซึ่งประชาชนยังจำได้ดี ทั้งนี้ รัฐบาลพร้อมรับฟังข้อเสนอแนะจากทุกฝ่าย ซึ่งจะเห็นได้จากคณะทำงานชุดต่างๆ นั้น มีผู้เชี่ยวชาญเฉพาะด้านมานำเสนอปัญหาและวิธีการแก้ไขร่วมกับท่านนายกฯ ไม่เคยทำแบบวัน แมน โชว์เหมือนกับอดีตผู้นำบางคน
"ที่ฝ่ายค้านบอกว่าได้สะท้อนปัญหามาโดยตลอด แต่รัฐบาลไม่สนใจระงับยับยั้งแก้ไขนั้น ฝ่ายค้านวันนี้ไม่เหมือนฝ่ายค้านในอดีต ที่ทำหน้าที่ตรวจสอบการบริหารงานของรัฐบาลแบบฝ่ายค้านมืออาชีพ มีหลักฐานมาอ้างอิงชัดเจน ไม่ใช่เอาข่าวมาตัดแปะ หรือเห็นว่าเรื่องไหนกำลังอยู่ในกระแสก็กระโดดเกาะเขาไปด้วยอย่างทุกวันนี้ หลายครั้งที่ฝ่ายค้านปากบอกว่านำเสนอข้อมูลความผิดปกติต่างๆ แต่กลับกลายเป็นข้อมูลที่นำมาอภิปรายนั้นผิดปกติเสียเอง แล้วก็ไปด้อยค่าหน่วยงานที่เกี่ยวข้องว่า เรื่องที่เกี่ยวข้องกับพรรคร่วมรัฐบาลนั้นเดินช้า แต่ของฝ่ายตรงข้ามกลับดำเนินการอย่างรวดเร็ว ยืนยันว่า ท่านนายกฯ ไม่เคยนิ่งเฉยกับการทุจริต เชื่อว่าประชาชนดูออก คงมีแค่ฝ่ายค้านที่ดูไม่ออก เพราะอคติบังตา" นายธนกร กล่าว
///////

ที่มา : https://www.thaigov.go.th/news/contents/details/49321