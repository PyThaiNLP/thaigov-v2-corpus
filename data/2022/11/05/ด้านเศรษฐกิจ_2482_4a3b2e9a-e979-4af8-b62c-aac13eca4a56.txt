รัฐบาลไทย-ข่าวทำเนียบรัฐบาล-นายชยธรรม์ พรหมศร ปลัดกระทรวงคมนาคม ตรวจเยี่ยมและให้กำลังใจเจ้าหน้าที่ศูนย์บริหารงานอุบัติภัย


วันเสาร์ที่ 1 มกราคม 2565
นายชยธรรม์ พรหมศร ปลัดกระทรวงคมนาคม ตรวจเยี่ยมและให้กำลังใจเจ้าหน้าที่ศูนย์บริหารงานอุบัติภัย
ศูนย์บริการประชาชน กรมทางหลวง และศูนย์ปฏิบัติการอำนวยความสะดวกการจราจร กองบังคับการตำรวจทางหลวง
นายชยธรรม์ พรหมศร ปลัดกระทรวงคมนาคม พร้อมด้วย นายอานนท์ เหลืองบริบูรณ์ รองปลัดกระทรวงคมนาคม ในฐานะผู้อำนวยการศูนย์ปลอดภัยคมนาคม ตรวจเยี่ยมและให้กำลังใจเจ้าหน้าที่ศูนย์บริหารงานอุบัติภัย ศูนย์บริการประชาชน กรมทางหลวง และศูนย์ปฏิบัติการอำนวยความสะดวกการจราจร กองบังคับการตำรวจทางหลวง โดยมี นายสราวุธ ทรงศิวิไล อธิบดีกรมทางหลวง นายมนตรี เดชาสกุลสม รองอธิบดีกรมทางหลวง นายสุรพงษ์ เมี้ยนมิตร รองผู้อำนวยการสำนักงานนโยบายและแผนการขนส่งและจราจร พันตำรวจเอก สุขสวัสดิ์ คูสิทธิผล รองผู้บังคับการตำรวจทางหลวง และเจ้าหน้าที่ศูนย์บริหารงานอุบัติภัย ศูนย์บริการประชาชน กรมทางหลวง และศูนย์ปฏิบัติการอำนวยความสะดวกการจราจร กองบังการตำรวจทางหลวง ให้การต้อนรับ ในวันที่ 1 มกราคม 2565 ณ กรมทางหลวง ถนนศรีอยุธยา กรุงเทพฯ
ในวันนี้ (1 มกราคม 2565) ปลัดกระทรวงคมนาคมได้ติดตามสถานการณ์การเดินทางของประชาชนในช่วงเทศกาลปีใหม่ 2565 ตามแผนอำนวยความสะดวกและปลอดภัย เพื่อรองรับการเดินทางของประชาชนช่วงเทศกาล ตามนโยบายของนายศักดิ์สยาม ชิดชอบ รัฐมนตรีว่าการกระทรวงคมนาคม ที่มอบหมายให้ทุกหน่วยงานในสังกัดกระทรวงฯ อำนวยความสะดวก ปลอดภัย ให้แก่ประชาชนผู้ใช้เส้นทางคมนาคมขนส่ง และใช้บริการระบบขนส่งสาธารณะให้เดินทางถึงที่หมายโดยสวัสดิภาพในทุกเส้นทาง และตรวจเยี่ยมให้กำลังใจเจ้าหน้าที่ผู้ปฏิบัติงาน ดังนี้
1. ศูนย์บริหารงานอุบัติภัย กรมทางหลวง โดย กรมทางหลวง (ทล.) ได้เตรียมแผนอำนวยความสะดวกและปลอดภัยเพื่อรองรับการเดินทางของประชาชนในภูมิภาคต่าง ๆ รวมถึงการป้องกันและลดการเกิดอุบัติเหตุทางถนน ลดจำนวนผู้บาดเจ็บและผู้เสียชีวิตบนโครงข่ายทางหลวง และได้จัดเจ้าหน้าที่ดำเนินการอำนวยความสะดวก ปลอดภัยให้แก่ประชาชนผู้ใช้เส้นทาง ดังนี้ 1) จัดพื้นที่จอดรถบรรทุก เพื่อลดอุบัติเหตุที่เกิดจากการชนท้ายรถบรรทุก 2) ตรวจสอบป้ายจราจร สัญญาณไฟจราจร ไฟฟ้าแสงสว่าง และไฟกะพริบให้พร้อมใช้งานอยู่เสมอ 3) แก้ไขจุดเสี่ยง จุดอันตราย และบำรุงรักษาทางหลวงให้สามารถใช้งานได้ตามปกติ 4) จัดรถบริการช่วยเหลือผู้ประสบเหตุ ในกรณีฉุกเฉินต่าง ๆ 4) ขอความร่วมมือผู้รับจ้างโครงการก่อสร้างเส้นทางสายต่าง ๆ ของ ทล. ให้คืนผิวการจราจรให้ได้มากที่สุด เพื่อเพิ่มความคล่องตัวในการใช้เส้นทางของประชาชน และ 5) ประสานงานกับตำรวจทางหลวง เพื่อสนับสนุนการอำนวยความสะดวกด้านการจราจร หรือจัดช่องทางพิเศษ หากพบว่ามีปริมาณจราจรหนาแน่น เพื่อให้การเดินทางของประชาชนเป็นไปอย่างสะดวก รวดเร็ว และมีประสิทธิภาพมากยิ่งขึ้น
2. ศูนย์บริการประชาชน กรมทางหลวง เป็นศูนย์กลางการให้บริการข้อมูลข่าวสารของ ทล. ที่ให้บริการแก่หน่วยงานภาครัฐ เอกชน และประชาชนทั่วไป รวมทั้งให้คำปรึกษา รับฟังข้อคิดเห็น ข้อเสนอแนะ และรับเรื่องร้องเรียน อาทิ การจราจรติดขัด รถเสีย หรือเกิดอุบัติเหตุ โดย ทล. จะมีรถลากหรือรถยกคอยอำนวยความสะดวกในกรณีดังกล่าว เพื่อไม่ให้กีดขวางเส้นทางการจราจรของผู้ใช้ทาง รวมถึงประสานงานให้หน่วยงานที่รับผิดชอบดำเนินการต่อไป ทั้งนี้ผู้ใช้ทางสามารถติดตามการรายงานสภาพการจราจรแบบ Real Time ผ่านแอปพลิเคชัน “M Traffic” Line Official ของศูนย์บริการประชาชน DOH1586 หรือสายด่วน ศูนย์บริการประชาชน กรมทางหลวง โทร.1586
3. ศูนย์ปฏิบัติการอำนวยความสะดวกการจราจร กองบังคับการตำรวจทางหลวง หรือ สายด่วนตำรวจทางหลวง โทร.1193 ที่ช่วยอำนวยความสะดวกด้านข้อมูลการจราจร รับแจ้งเหตุ และกระจายข้อมูลไปให้หน่วยงานที่เกี่ยวข้องดำเนินการต่อ รวมถึงติดตามสถานการณ์การจราจรในเส้นทางต่าง ๆ ทั่วประเทศ ซึ่งหากมีปัญหาการจราจรติดขัด เจ้าหน้าที่จะประสานงานให้หน่วยงานในพื้นที่เข้าไปแก้ไขสถานการณ์ได้อย่างทันท่วงที
ทั้งนี้ ปลัดกระทรวงคมนาคมได้มีข้อสั่งการให้ ทล. บูรณาการข้อมูลการจราจรร่วมกับสำนักงานนโยบายและขนส่งการจราจร (สนข.) เพื่อใช้ประโยชน์ในการวิเคราะห์สภาพการจราจรของรัฐบาล และใช้ในการคาดการณ์ปริมาณการเดินทางของประชาชนเพื่อเตรียมความพร้อมด้านการจราจรในปีต่อไป และประสานความร่วมมือกับหน่วยงานที่เกี่ยวข้อง ทั้งภาครัฐ และภาคเอกชน เพื่อให้การอำนวยความสะดวกประชาชนเป็นไปอย่างราบรื่นและยั่งยืน ในโอกาสนี้ ปลัดกระทรวงคมนาคม ได้เยี่ยมชมการปฏิบัติงานของเจ้าหน้าที่ พร้อมทั้งให้กำลังใจและชื่นชมที่ได้ร่วมกันปฏิบัติงานเพื่ออำนวยความสะดวกปลอดภัยแก่ประชาชนอย่างเต็มความสามารถ ตลอดช่วงเทศกาลปีใหม่ 2565 และได้กำชับให้ผู้ปฏิบัติงานทุกคนดำเนินการตามมาตรการป้องกันการแพร่ระบาดของโรคติดเชื้อไวรัส COVID-19 อย่างเคร่งครัด ระมัดระวัง และป้องกันตัวเองจากการแพร่ระบาด ด้วยการสวมหน้ากากผ้าหรือหน้ากากอนามัย หมั่นล้างมือบ่อย ๆ รักษาระยะห่างทางสังคม และเข้ารับการฉีดวัคซีนตามที่กระทรวงสาธารณสุขกำหนด

ที่มา : https://www.thaigov.go.th/news/contents/details/50138