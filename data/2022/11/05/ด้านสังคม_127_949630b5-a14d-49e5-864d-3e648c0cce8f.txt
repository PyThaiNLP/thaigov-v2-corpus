รัฐบาลไทย-ข่าวทำเนียบรัฐบาล-“อนุทิน” จัดทีมปฏิบัติการเชิงรุกรับผู้ติดเชื้อโควิดตามบ้านเข้าระบบรักษา


วันพุธที่ 7 กรกฎาคม 2564
“อนุทิน” จัดทีมปฏิบัติการเชิงรุกรับผู้ติดเชื้อโควิดตามบ้านเข้าระบบรักษา
รองนายกรัฐมนตรีและรัฐมนตรีว่าการกระทรวงสาธารณสุข มอบสถาบันการแพทย์ฉุกเฉินแห่งชาติ ร่วมกับกรมควบคุมโรค กรมการแพทย์ จัดทีมเชิงรุกค้นหาผู้ติดเชื้อโควิด 19 ที่รอเตียงตามบ้านเข้าระบบรักษาพร้อมประสานภาครัฐ เอกชน เร่งหาพื้นที่เปิดโรงพยาบาลเพิ่ม ย้ำต้องไม่ม
รองนายกรัฐมนตรีและรัฐมนตรีว่าการกระทรวงสาธารณสุข มอบสถาบันการแพทย์ฉุกเฉินแห่งชาติ ร่วมกับกรมควบคุมโรค กรมการแพทย์ จัดทีมเชิงรุกค้นหาผู้ติดเชื้อโควิด 19 ที่รอเตียงตามบ้านเข้าระบบรักษาพร้อมประสานภาครัฐ เอกชน เร่งหาพื้นที่เปิดโรงพยาบาลเพิ่ม ย้ำต้องไม่มีใครต้องเสียชีวิตที่บ้านเพราะรอเตียง
วันนี้ (7 กรกฎาคม 2564) ที่ กระทรวงสาธารณสุข จ.นนทบุรี  นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข ประชุมผู้บริหารระดับสูงกระทรวงสาธารณสุข ครั้งที่ 7/2564 ผ่านระบบประชุมทางไกล โดยมีดร.สาธิต ปิตุเตชะ รัฐมนตรีช่วยว่าการกระทรวงสาธารณสุข นายแพทย์เกียรติภูมิ วงศ์รจิต ปลัดกระทรวงสาธารณสุข อธิบดีทุกกรม ผู้ตรวจราชการทุกเขตสุขภาพ และคณะผู้บริหารเข้าร่วมประชุม
นายอนุทินกล่าวว่า ได้สั่งการให้สถาบันการแพทย์ฉุกเฉินแห่งชาติ (สพฉ.) ร่วมกับกรมควบคุมโรคและกรมการแพทย์ ประสานเครือข่ายกู้ชีพ กู้ภัย จัดทีมออกปฏิบัติการเชิงรุก ลาดตระเวนออกค้นหาผู้ติดเชื้อที่รอเตียงที่บ้านในพื้นที่ กทม.เพื่อรับตัวเข้าสู่ระบบรักษา ตามระดับของอาการ มีทีมติดตามอาการป่วยหรือนำส่งต่อโรงพยาบาลสนามในพื้นที่กรุงเทพหมานคร ส่วนกลุ่มเปราะบาง กลุ่มผู้สูงอายุ ผู้มีโรคประจำตัวเรื้อรัง มีโรงพยาบาลบุษราคัมรองรับ เพื่อลดความวิตกกังวล ผ่อนคลายความทุกข์ของประชาชนที่รอเตียงตามบ้าน
“สำหรับการบริหารจัดการเตียงในเขตกรุงเทพมหานคร ได้มอบให้กรมการแพทย์บริหารร่วมกับกรุงเทพมหานคร  ซึ่งขณะนี้สถานการณ์โรคโควิด 19 พบผู้ติดเชื้อจำนวนมาก วันละ5-6พันคน ทำให้มีปัญหาการรอเตียง โดยเฉพาะในเขตกรุงเทพมหานครและปริมณฑล ซึ่งกระทรวงสาธารณสุขได้ช่วยดำเนินการเพิ่มเตียงรองรับ โดยได้ดำเนินการเปิดศูนย์แรกรับ-ส่งต่อนิมิบุตร การเปิดโรงพยาบาลบุษราคัมที่ล่าสุดมีเตียงรองรับกว่า 4 พันเตียง ถ้ามีความจำเป็นก็เพิ่มได้อีก รวมทั้งการหาพื้นที่ก่อสร้างโรงพยาบาลเพิ่ม เช่น อาคาร Satellite 1 ท่าอากาศยานสุวรรณภูมิ ซึ่งมีศักยภาพและความพร้อม ทั้งหมดนี้ได้เร่งดำเนินการ เป็นการแก้ไขปัญหาเฉพาะหน้า เพื่อลดการเจ็บป่วยรุนแรงและรักษาชีวิตคน ไม่มีใครต้องเสียชีวิตที่บ้านเพราะการรอเตียงรักษา”นายอนุทินกล่าว
******************************* 7 กรกฎาคม 2564

ที่มา : https://www.thaigov.go.th/news/contents/details/43544