รัฐบาลไทย-ข่าวทำเนียบรัฐบาล-นายวิรัช พิมพะนิตย์ ที่ปรึกษารัฐมนตรีว่าการกระทรวงคมนาคม หารือร่วมกับตัวแทนสมาคมผู้ขับขี่รถจักรยานยนต์ไฟฟ้า (EV) รับจ้างสาธารณะ สมาคมผู้ขับขี่รถจักรยานยนต์รับจ้างแห่งประเทศไทย


วันศุกร์ที่ 19 สิงหาคม 2565
นายวิรัช พิมพะนิตย์ ที่ปรึกษารัฐมนตรีว่าการกระทรวงคมนาคม หารือร่วมกับตัวแทนสมาคมผู้ขับขี่รถจักรยานยนต์ไฟฟ้า (EV) รับจ้างสาธารณะ สมาคมผู้ขับขี่รถจักรยานยนต์รับจ้างแห่งประเทศไทย
...
นายศักดิ์สยาม ชิดชอบ รัฐมนตรีว่าการกระทรวงคมนาคม มอบหมายให้ นายวิรัช พิมพะนิตย์ ที่ปรึกษารัฐมนตรีว่าการกระทรวงคมนาคม เป็นผู้แทน ให้สมาคมผู้ขับขี่รถจักรยานยนต์ไฟฟ้า (EV) รับจ้างสาธารณะ สมาคมผู้ขับขี่รถจักรยานยนต์รับจ้างแห่งประเทศไทย ชมรมเพื่อนแท้ชาววิน และชมรมพิทักษ์สิทธิ์ เข้าพบ เพื่อยื่นหนังสือสอบถามความคืบหน้าเกี่ยวกับการประกาศให้บริษัท แกร็บ (Grab) ออกจากระบบแอปพลิเคชัน โดยมี นายจิรุตม์ วิศาลจิตร อธิบดีกรมการขนส่งทางบก และเจ้าหน้าที่ที่เกี่ยวข้อง ร่วมรับหนังสือ ในวันที่ 18 สิงหาคม 2565 ณ ห้องประชุมกระทรวงคมนาคม
ที่ปรึกษารัฐมนตรีว่าการกระทรวงคมนาคม กล่าวว่า รัฐมนตรีว่าการกระทรวงคมนาคม มีความห่วงใย และมีความตั้งใจอย่างยิ่งในการช่วยเหลือผู้ประกอบการรถรับจ้างสาธารณะที่ได้รับความเดือดร้อนทุกฝ่ายให้ได้รับความเป็นธรรม โดยได้สั่งการให้หน่วยงานในสังกัดกระทรวงคมนาคมที่เกี่ยวข้องร่วมกันพิจารณาแนวทางในการช่วยเหลือการประกอบอาชีพให้ถูกต้องตามกฎหมายนั้น ซึ่งขณะนี้ทุกหน่วยงานอยู่ระหว่างดำเนินการเพื่อให้ทุกฝ่ายได้รับความเป็นธรรมสามารถประกอบอาชีพร่วมกันได้ และให้บริการอย่างถูกต้องตามกฎหมาย และประชาชนได้รับประโยชน์สูงสุด
นายจิรุตม์ วิศาลจิตร อธิบดีกรมการขนส่งทางบก กล่าวว่า กรมการขนส่งทางบก (ขบ.) ได้สำรวจความคิดเห็นผู้ใช้บริการผ่านทางสื่อสังคมออนไลน์ พบว่าประชาชนส่วนใหญ่มีความต้องการใช้บริการรถจักรยานยนต์รับจ้างผ่านแอปพลิเคชันจำนวนมาก ขบ. จึงได้ดำเนินการเปิดรับจดทะเบียนรถจักรยานยนต์ที่จะให้บริการผ่านระบบแอปพลิเคชันที่ถูกต้องตามกฎหมาย ซึ่งหลังจากที่ ขบ. เปิดให้บริษัทที่จัดทำระบบแอปพลิเคชันจดทะเบียนอย่างถูกต้องตามกฎหมายนั้น ปรากฏว่ามีบางบริษัทที่ยังไม่เข้าสู่ระบบ โดย ขบ. อยู่ระหว่างการประสานงานกับกระทรวงดิจิทัลเพื่อเศรษฐกิจและสังคม (ดศ.) เพื่อปิดกั้นระบบ รวมถึงรวบรวมข้อมูลและเอกสารส่งให้ ดศ. ดำเนินการฟ้องร้องต่อศาลตามขั้นตอนของกฎหมาย ซึ่ง ขบ. ไม่มีอำนาจในการสั่งปิดระบบแอปพลิเคชันแต่อย่างใด ทั้งนี้ การที่ ขบ. เปิดรับจดทะเบียนรถจักรยานยนต์ที่จะให้บริการผ่านแอปพลิเคชันนั้น จะส่งผลดีกับกลุ่มผู้ขับรถจักรยานยนต์รับจ้างซึ่งอยู่ในระบบเดิม (กลุ่มวิน) ได้ประโยชน์จากการดำเนินการ คือ สามารถให้บริการในพื้นที่เดิมที่ได้ลงทะเบียนไว้ และยังสามารถรับผู้โดยสารผ่านแอปพลิเคชันได้อีกด้วย ขณะนี้อยู่ระหว่างขั้นตอนการดำเนินการเพื่อให้ผู้ให้บริการรถจักรยานยนต์รับจ้างผ่านแอปพลิเคชันเข้าสู่ระบบอย่างถูกต้องตามกฎหมาย อันจะส่งผลให้ประชาชนสามารถใช้บริการได้อย่างสะดวก ปลอดภัย และสามารถตรวจสอบได้

ที่มา : https://www.thaigov.go.th/news/contents/details/58206