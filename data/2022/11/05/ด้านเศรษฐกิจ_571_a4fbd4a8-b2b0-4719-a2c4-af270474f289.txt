รัฐบาลไทย-ข่าวทำเนียบรัฐบาล-กรอ.ชักชวนเจ้าของโรงงานฯ อบรมออนไลน์ “ป้องกันภัยพิบัติจากสารเคมี-เสริมความพร้อมระงับเหตุ”


วันเสาร์ที่ 7 สิงหาคม 2564
พิมพ์
กรอ.ชักชวนเจ้าของโรงงานฯ อบรมออนไลน์ “ป้องกันภัยพิบัติจากสารเคมี-เสริมความพร้อมระงับเหตุ”
สร้างองค์ความรู้ด้านความปลอดภัยสารเคมี แนวทางป้องกัน และแผนปฏิบัติการเหตุฉุกเฉินจากสารเคมี เพื่อให้สามารถประกอบกิจการได้อย่างปลอดภัย และรับมือเหตุดังกล่าวได้อย่างมีประสิทธิภาพ ลดความสูญเสียที่อาจเกิดขึ้น รวมถึงลดผลกระทบต่อชุมชนและสิ่งแวดล้อม
กรมโรงงานอุตสาหกรรม (กรอ.) เชิญชวนผู้ประกอบกิจการโรงงานทั่วประเทศที่มีการเก็บ-ใช้สารเคมีในโรงงาน ร่วมการฝึกอบรม“การป้องกันอุบัติภัยจากสารเคมี และเตรียมความพร้อมในการระงับเหตุ” เน้นสร้างองค์ความรู้ด้านความปลอดภัยสารเคมี แนวทางป้องกัน และแผนปฏิบัติการเหตุฉุกเฉินจากสารเคมี เพื่อให้สามารถประกอบกิจการได้อย่างปลอดภัย และรับมือเหตุดังกล่าวได้อย่างมีประสิทธิภาพ อันจะเป็นการลดความสูญเสียที่อาจเกิดขึ้น รวมถึงลดผลกระทบต่อชุมชนและสิ่งแวดล้อม
นายประกอบ วิวิธจินดา อธิบดีกรมโรงงานอุตสาหกรรม เปิดเผยว่า การพัฒนาภาคอุตสาหกรรมของประเทศในส่วนของภาคการผลิต พบว่ามีใช้สารเคมีหลากหลายชนิดในกระบวนการผลิต ซึ่งสารเคมีที่ใช้นั้นมีทั้งที่ผลิตในประเทศและนำเข้าจากต่างประเทศ จึงมีทั้งโรงงานที่ผลิตสารเคมี โรงงานแบ่งบรรจุสารเคมี และโรงงานที่นำสารเคมีไปใช้ในกระบวนการผลิตทั้งที่ได้ผลผลิตเป็นเคมีภัณฑ์ หรือผลิตภัณฑ์อื่น ๆ ซึ่งสารเคมีแต่ละชนิดก็มีความเป็นอันตรายที่แตกต่างกัน เช่น ไวไฟ กัดกร่อน หรือมีความเป็นพิษ เป็นต้น ซึ่งหากเกิดการรั่วไหลของสารไวไฟอาจทำให้เกิดเพลิงไหม้ได้ดังอุบัติเหตุที่เกิดขึ้นในจังหวัดสมุทรปราการ หรือหากเกิดการรั่วไหลของสารพิษอาจทำให้เกิดอันตรายต่อประชาชนหรือชุมชนโดยรอบโรงงานได้ กรอ. ในฐานะหน่วยงานกำกับดูแลผู้ประกอบกิจการโรงงานให้มีการปฏิบัติอย่างถูกต้องตาม พ.ร.บ. โรงงาน พ.ศ. 2535 (แก้ไขเพิ่มเติม พ.ศ. 2562) ตระหนักถึงความสำคัญดังกล่าว จึงได้กำหนดจัดการฝึกอบรม “การป้องกันอุบัติภัยจากสารเคมี และเตรียมความพร้อมในการระงับเหตุ” ให้แก่ผู้ประกอบกิจการโรงงานที่มีการเก็บหรือการใช้สารเคมีในโรงงานอุตสาหกรรม เพื่อเสริมสร้างองค์ความรู้ด้านความปลอดภัยสารเคมีในการป้องกันอุบัติภัยจากสารเคมีและเตรียมความพร้อมในการระงับเหตุที่เกิดขึ้นได้อย่างทันท่วงทีและถูกต้อง “การป้องกันและเตรียมความพร้อมรับมือก่อนเกิดเหตุ และการดำเนินการรับมือเหตุการณ์ที่เกิดขึ้นอย่างถูกต้องเหมาะสม เป็นสิ่งสำคัญและจำเป็นอย่างยิ่ง การจัดอบรมในครั้งนี้ เป็นการจัดอบรมในรูปแบบออนไลน์  โดยวิทยากรผู้ที่มีความเชี่ยวชาญและประสบการณ์ ซึ่งจะเป็นการกระตุ้นให้ผู้ประกอบกิจการโรงงานทำการสำรวจและทบทวนมาตรการความปลอดภัยของโรงงานที่มีอยู่ เพื่อนำไปสู่การพัฒนาการจัดการภัยพิบัติ ทั้งมิติการเตรียมความพร้อม การรับมือ/ตอบสนองต่อเหตุการณ์ การเยียวยาฟื้นฟูความเสียหายที่เกิดขึ้น รวมทั้งพัฒนาศักยภาพของผู้ประกอบกิจการโรงงาน และผู้ที่ปฏิบัติงานกับสารเคมี ให้มีความรู้ความเข้าใจที่ถูกต้องในการจัดการสารเคมีได้อย่างปลอดภัย” นายประกอบฯ กล่าว
สำหรับการฝึกอบรม “การป้องกันอุบัติภัยจากสารเคมี และเตรียมความพร้อมในการระงับเหตุ” กำหนดจัดขึ้นในวันที่ 10 สิงหาคม 2564 เวลา 08.30 - 12.00 น. โดยเป็นการจัดอบรมในระบบออนไลน์ด้วยโปรแกรม Zoom โดยผู้ที่สนใจสามารถลงทะเบียนเข้าร่วมการฝึกอบรมได้ที่ www.diw.go.th/regis_safety/ ภายในวันที่ 9 สิงหาคม 2564 หรือหากมีข้อสงสัยเพิ่มเติม สามารถสอบถามได้ที่ กลุ่มความปลอดภัยสารเคมี โทร 0-2202-4220 ในวันและเวลาราชการ
-------------------------------------------
กลุ่มความปลอดภัยสารเคมี กรมโรงงานอุตสาหกรรม
โทร 0-2202-4220

ที่มา : https://www.thaigov.go.th/news/contents/details/44532