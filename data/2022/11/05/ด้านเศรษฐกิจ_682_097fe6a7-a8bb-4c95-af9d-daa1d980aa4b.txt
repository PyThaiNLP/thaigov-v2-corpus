รัฐบาลไทย-ข่าวทำเนียบรัฐบาล-ประกาศแจ้งเตือน เรื่อง การกระทำที่อาจเข้าข่ายเป็นความผิด ตามพระราชกำหนดการกู้ยืมเงินที่เป็นการฉ้อโกงประชาชน พ.ศ. 2527


วันศุกร์ที่ 20 สิงหาคม 2564
พิมพ์
ประกาศแจ้งเตือน เรื่อง การกระทำที่อาจเข้าข่ายเป็นความผิด ตามพระราชกำหนดการกู้ยืมเงินที่เป็นการฉ้อโกงประชาชน พ.ศ. 2527
ประกาศแจ้งเตือนการชักชวนให้ลงทุนในระบบออนไลน์ที่มีลักษณะเป็นแชร์ลูกโซ่ เพื่อให้ประชาชนเกิดความชัดเจนและระมัดระวังในการเข้าร่วมลงทุนออนไลน์ซึ่งอาจเข้าข่ายกระทำความผิดตามพระราชกำหนดการกู้ยืมเงินที่เป็นการฉ้อโกงประชาชน พ.ศ. 2527
นางสาวกุลยา ตันติเตมิท ผู้อำนวยการสำนักงานเศรษฐกิจการคลัง ในฐานะโฆษกกระทรวงการคลัง ได้แถลงข่าวประกาศแจ้งเตือนการชักชวนให้ลงทุนในระบบออนไลน์ที่มีลักษณะเป็นแชร์ลูกโซ่ เพื่อให้ประชาชนเกิดความชัดเจนและระมัดระวังในการเข้าร่วมลงทุนออนไลน์ซึ่งอาจเข้าข่ายกระทำความผิดตามพระราชกำหนดการกู้ยืมเงินที่เป็นการฉ้อโกงประชาชน พ.ศ. 2527 (พระราชกำหนดการกู้ยืมเงินฯ) จึงขอชี้แจงดังนี้
สืบเนื่องจากปัจจุบันมีกลุ่มบุคคลหรือบริษัทหลายแห่งได้จัดหาวิธีการหรือรูปแบบการระดมทุนในรูปแบบใหม่ ๆ เพื่อจูงใจให้ประชาชนทั่วไปเข้าร่วมลงทุน อาทิ การชักชวนให้ลงทุนเก็งกำไรในอัตราแลกเปลี่ยน (Forex) การเล่นแชร์ออมเงินออมทอง แชร์บัตรเติมเงิน แชร์ลอตเตอรี่ หรือการซื้อขายสินค้าออนไลน์ที่มีลักษณะเป็นการเน้นหาสมาชิกรายใหม่ให้เข้าร่วมลงทุน
กระทรวงการคลังจึงขอแจ้งเตือนประชาชนให้ระมัดระวัง เนื่องจากพฤติการณ์ดังกล่าวน่าจะมีลักษณะเป็นการหลอกลวงและอาจเข้าข่ายเป็นการกระทำความผิดตามพระราชกำหนดการกู้ยืมเงินฯ กล่าวคือ มีลักษณะของการโฆษณาหรือประกาศให้ปรากฏต่อประชาชน โดยสัญญาว่าจะจ่ายหรืออาจจะจ่ายผลประโยชน์ตอบแทนในอัตราที่สูงจากการเข้าร่วมลงทุน จากนั้นก็ใช้วิธีการหมุนเวียนเงินจ่ายให้กับผู้ร่วมลงทุนโดยนำเงินจากผู้ร่วมลงทุนรายใหม่จ่ายคืนให้กับผู้ร่วมลงทุนรายต้นๆ โดยมิได้มีการประกอบกิจการที่ชอบด้วยกฎหมายที่จะให้ผลประโยชน์ตอบแทนในอัตราที่สูงตามที่สัญญานั้นได้
ทั้งนี้ ประชาชนที่ถูกชักชวนให้ร่วมลงทุนออนไลน์ ขอให้ตระหนักไว้ว่า ปัจจุบันได้มีกลุ่มมิจฉาชีพที่แฝงตัวมาเพื่อหลอกลวงประชาชนอยู่เป็นจำนวนมาก หากร่วมลงทุนออนไลน์แล้วอาจทำให้เกิดความเสียหายต่อทรัพย์สินของท่านได้ ส่วนประชาชนที่ร่วมลงทุนออนไลน์แล้วเกิดความเสียหายต่อทรัพย์สินสามารถแจ้งความร้องทุกข์ได้ที่สถานีตำรวจในท้องที่ที่เกิดเหตุ (เพื่อไม่ให้คดีขาดอายุความ) หรือส่งเรื่องร้องเรียนมาที่สำนักนโยบายพัฒนาระบบการเงินภาคประชาชน สำนักงานเศรษฐกิจการคลัง (สศค.) ซึ่ง สศค. จะประสานหน่วยงานที่เกี่ยวข้องดำเนินการตามกฎหมายให้ถึงที่สุด
หากท่านมีข้อสงสัยประการใด สามารถสอบถามได้ที่ ส่วนป้องปรามการเงินนอกระบบ สำนักนโยบายพัฒนาระบบการเงินภาคประชาชน สํานักงานเศรษฐกิจการคลัง ถนนพระราม 6 เขตพญาไท กรุงเทพฯ 10400 โทร. 0 2169 7128 ถึง 36 ต่อ 153 - 160 หรือศูนย์รับแจ้งการเงินนอกระบบ โทร. 1359 หรือ e-mail 1359@mof.go.th
สำนักนโยบายพัฒนาระบบการเงินภาคประชาชน สำนักงานเศรษฐกิจการคลัง
โทร. 02 169 7127 ถึง 36 ต่อ 158 หรือศูนย์รับแจ้งการเงินนอกระบบ สายด่วน 1359 กด 1

ที่มา : https://www.thaigov.go.th/news/contents/details/44948