รัฐบาลไทย-ข่าวทำเนียบรัฐบาล-มท. ชี้แจงข้อสงสัยป้ายประชาสัมพันธ์อัจฉริยะไม่มีการใช้งาน


วันจันทร์ที่ 28 มีนาคม 2565
พิมพ์
มท. ชี้แจงข้อสงสัยป้ายประชาสัมพันธ์อัจฉริยะไม่มีการใช้งาน
ปลัด มท.แจงติดตั้งป้าย LED ศาลากลางจังหวัดอ่างทอง กำชับต้องโปร่งใสเกิดประโยชน์
จากกรณีสถานีโทรทัศน์ PPTV รายงานข่าว การติดตั้งป้ายประชาสัมพันธ์ LED ขนาดใหญ่ ซึ่งได้ติดตั้งไว้ ประจำจังหวัดอ่างทอง ณ ศาลากลางจังหวัดอ่างทอง มีประเด็นข้อสังเกต จำนวน 2 ประเด็น ดังนี้
1. การติดตั้งป้ายประชาสัมพันธ์ LED ขนาดใหญ่ มีสายไฟฟ้าบดบังสายตาประชาชน ติดตั้งอยู่ในตำแหน่งที่ไม่เหมาะสม ไม่อาจมองเห็นป้ายดังกล่าวได้ชัดเจน
2. ป้ายประชาสัมพันธ์ LED ขนาดใหญ่ ติดตั้งเสร็จสิ้นนานแล้ว แต่ยังไม่ได้เปิดการใช้งาน ทำให้สิ้นเปลืองงบประมาณ นั้น
วันที่ 26 มีนาคม 2565 นายสุทธิพงษ์ จุลเจริญ ปลัดกระทรวงมหาดไทย ชี้แจง ดังนี้
1. การติดตั้งป้ายประชาสัมพันธ์ ดังกล่าว อยู่ภายใต้โครงการสร้างการรับรู้สู่ประชาชนด้วยป้ายประชาสัมพันธ์อัจฉริยะ ของสำนักงานปลัดกระทรวงมหาดไทย มีสัญญาว่าจ้าง กิจการร่วมค้า DCORP-DLI  เมื่อ 7 สิงหาคม 2563 ระยะเวลาดำเนินการ จะแล้วเสร็จตามสัญญา ในวันที่ 7 สิงหาคม 2566 โดยจะติดตั้งป้ายประชาสัมพันธ์ด้วยจอ LED ณ ศาลากลางจังหวัด 76 จังหวัด วงเงินสัญญาจ้าง ทั้งสิ้น 301.2500 ล้านบาท ทั้งนี้ มีวัตถุประสงค์เพื่อสร้างช่องทางการสื่อสารประชาสัมพันธ์จากส่วนกลางของทุกกระทรวง เชื่อมโยงการประชาสัมพันธ์ไปในส่วนภูมิภาค ได้ทั้ง 76 จังหวัด ภายใต้ MOU ที่ได้ลงนามร่วมกันจากทุกกระทรวง
2. กรณี ข้อสังเกต ทั้ง 2 ประเด็น จากการนำเสนอข่าว ขอชี้แจงว่า
2.1 การบดบังสายตาประชาชนตามแนวสายไฟฟ้าของการไฟฟ้าส่วนภูมิภาค และสายสื่อสารต่างๆ นั้น การไฟฟ้าส่วนภูมิภาค จังหวัดอ่างทอง ได้มีโครงการ “งานจ้างเหมาก่อสร้างเคเบิลใต้ดิน 1 จังหวัด 1 ถนน เพื่อเฉลิมพระเกียรติ” โดย การไฟฟ้าส่วนภูมิภาค (PEA) มีสัญญาว่าจ้าง บริษัท ฟิวเจอร์ อิเล็คทริคอล คอนโทรล จำกัด (FEC) เมื่อ 9 กรกฎาคม 2564 วงเงินตามสัญญาจ้าง 133.4500 ล้านบาท ระยะเวลาดำเนินการ แล้วเสร็จภายใน 26 กันยายน 2565 เมื่อการดำเนินการ ของการไฟฟ้าส่วนภูมิภาค จังหวัดอ่างทอง แล้วเสร็จ ก็จะไม่มีการบดบังสายตาประชาชนในการมองเห็นป้ายประชาสัมพันธ์
2.2 การติดตั้งป้ายประชาสัมพันธ์ ของจังหวัดอ่างทอง ผู้รับจ้าง ได้ส่งมอบป้ายประชาสัมพันธ์ จำนวน 8 แห่งแรก ซึ่งจังหวัดอ่างทอง เป็น 1 ใน 8 แห่ง ดังกล่าว โดยอยู่ระหว่างคณะกรรมการตรวจรับพัสดุ ของสำนักงานปลัดกระทรวงมหาดไทย จะลงพื้นที่เพื่อพิจารณาตรวจรับพัสดุ ขณะนี้ยังไม่ได้มีการตรวจรับพัสดุ จึงยังไม่สามารถเปิดการใช้งานได้ จนกว่าจะได้ตรวจรับพัสดุเสร็จสิ้น
ทั้งนี้  สำนักงานปลัดกระทรวงมหาดไทย จะได้ติดตาม ตรวจสอบ การดำเนินการดังกล่าว ให้เป็นไปด้วย ความโปร่งใส ถูกต้อง เหมาะสม เกิดประโยชน์สูงสุดแก่ประชาชน ต่อไป

ที่มา : https://www.thaigov.go.th/news/contents/details/52994