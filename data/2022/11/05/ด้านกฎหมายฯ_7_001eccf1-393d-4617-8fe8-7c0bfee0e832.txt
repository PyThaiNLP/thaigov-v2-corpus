รัฐบาลไทย-ข่าวทำเนียบรัฐบาล-รมว.ยุติธรรม ประชุมติดตามการดำเนินงานของหน่วยงานในสังกัดกระทรวงยุติธรรม


วันพฤหัสบดีที่ 17 มิถุนายน 2564
พิมพ์
รมว.ยุติธรรม ประชุมติดตามการดำเนินงานของหน่วยงานในสังกัดกระทรวงยุติธรรม
นายสมศักดิ์ เทพสุทิน รัฐมนตรีว่าการกระทรวงยุติธรรม เป็นประธานการประชุมผู้บริหารกระทรวงยุติธรรม ครั้งที่ ๑๐/๒๕๖๔
ในวันพุธที่ ๑๖ มิถุนายน ๒๕๖๔ เวลา ๑๐.๐๐ น. ณ ห้องประชุม ๑๐ - ๐๑ ชั้น ๑๐ อาคารกระทรวงยุติธรรม นายสมศักดิ์ เทพสุทิน รัฐมนตรีว่าการกระทรวงยุติธรรม เป็นประธานการประชุมผู้บริหารกระทรวงยุติธรรม ครั้งที่ ๑๐/๒๕๖๔ โดยมี ว่าที่ ร.ต.ธนกฤต จิตรอารีย์​รัตน์​ เลขานุการรัฐมนตรีว่าการกระทรวงยุติธรรม นางสาวณัฐธ์ภัสส์  ยงใจยุทธ ผู้ช่วยรัฐมนตรีประจำกระทรวงยุติธรรม นายธนวัชร นิติกาญจนา ที่ปรึกษารัฐมนตรีว่าการกระทรวงยุติธรรม พร้อมด้วย ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม และผู้บริหารของหน่วยงานในสังกัดกระทรวงยุติธรรม เข้าร่วมฯ
โดยที่ประชุมได้รับทราบความคืบหน้าผลการปฏิบัติงานของหน่วยงานในสังกัดกระทรวงยุติธรรม ได้แก่ จำนวนการฉีดวัคซีนของเจ้าหน้าที่และผู้ต้องขัง พระราชบัญญัติประมวลกฎหมายยาเสพติดที่จะบรรจุเข้าสู่การพิจารณาของรัฐสภา ในวันที่ ๒๒ มิถุนายน ๒๕๖๔ ผลกระทบที่จะเกิดขึ้น การพักการลงโทษและลดวันต้องโทษจำคุก ความคืบหน้าการนำร่องนักโทษออกไปทำงานภายนอกของเรือนจำกลางสมุทรปราการ การคำนวณมาตรฐานพื้นที่เรือนนอน ห้องน้ำ โรงอาหาร และพื้นที่ส่วนกลางที่ผู้ต้องขังใช้ร่วมกัน เพื่อประกอบเหตุผลการลดความแออัดในเรือนจำ และการดำเนินงานของศูนย์เฉพาะกิจเฝ้าระวังความปลอดภัยของประชาชน (JSOC) นอกจากนี้ รัฐมนตรีว่าการกระทรวงยุติธรรม ได้เน้นย้ำการปฏิบัติงานของหน่วยงานที่อยู่ส่วนภูมิภาคให้ดำเนินงานในเชิงรุก เพื่อให้การอำนวยความยุติธรรมแก่ประชาชนที่ได้รับความเดือดร้อนเป็นไปอย่างรวดเร็วและทั่วถึง

ที่มา : https://www.thaigov.go.th/news/contents/details/42778