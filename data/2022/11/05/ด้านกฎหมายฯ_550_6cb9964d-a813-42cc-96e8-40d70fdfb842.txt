รัฐบาลไทย-ข่าวทำเนียบรัฐบาล-ที่ปรึกษารัฐมนตรีว่าการกระทรวงยุติธรรม ประชุมหน่วยงาน จังหวัดราชบุรี เตรียมพร้อมจัดงานไกล่เกลี่ย ชวนชาวเมืองโอ่งร่วมงาน


วันอังคารที่ 14 มิถุนายน 2565
พิมพ์
ที่ปรึกษารัฐมนตรีว่าการกระทรวงยุติธรรม ประชุมหน่วยงาน จังหวัดราชบุรี เตรียมพร้อมจัดงานไกล่เกลี่ย ชวนชาวเมืองโอ่งร่วมงาน
ที่ปรึกษารัฐมนตรีว่าการกระทรวงยุติธรรม ประชุมหน่วยงาน จังหวัดราชบุรี เตรียมพร้อมจัดงานไกล่เกลี่ย ชวนชาวเมืองโอ่งร่วมงาน หวังช่วยปลดทุกข์-แบ่งเบาภาระ ยันทำได้จริงไม่ใช่โฆษณา
นายธนวัชร นิติกาญจนา ที่ปรึกษารมว.ยุติธรรม เปิดเผยว่า ตนได้ร่วมประชุมกับหน่วยงานต่างๆ ภายในจังหวัดราชบุรี เพื่อเตรียมความพร้อมการจัดงานมหกรรมไกล่เกลี่ยหนี้สินครัวเรือนจังหวัดราชบุรี และยุติธรรมพบประชาชน ที่จะจัดในวันศุกร์ที่ 17 มิ.ย.นี้ ที่โรงแรม ณ เวลา อ.เมืองราชบุรี ซึ่งภาพรวมถือว่าน่าพอใจ มีการจัดเตรียมความพร้อมและประชาสัมพันธ์โครงการอย่างเข้มข้น โดยได้ประสานไปยังจังหวัด และอบจ. แจ้งไปยังผู้นำท้องถิ่น เช่น กำนัน ผู้ใหญ่บ้าน ส.อบจ. และส.อบต. ให้ช่วยแจ้งแก่ลูกบ้าน รวมทั้งยังจัดทำเสียงตามสายในหมู่บ้านและวิทยุท้องถิ่น เพื่อเพิ่มการรับรู้ และจัดขบวนรถแห่โฆษณาประชาสัมพันธ์ เพื่อให้ประชาชนเกิดความตื่นตัว นอกจากนี้ยังได้เปิดการลงทะเบียนล่วงหน้าเพื่ออำนวยความสะดวกอีกด้วย ซึ่งผลการตอบรับถือว่าดีพอสมควร โดยงานครั้งนี้มีเป้าหมายผู้ร่วมงาน 3,912 ราย ทุนทรัพย์ 366 ล้านบาท
"ผมอยากเชิญชวนลูกหนี้ในจังหวัดราชบุรีหรือพื้นที่ใกล้เคียงมาร่วมงานไกล่เกลี่ยกันเยอะๆ ที่ผ่านมาเราได้เห็นแล้วว่าการมางานนี้ลูกหนี้ได้ประโยชน์มากจริงๆ ทั้งการได้ลดเงินต้น ลดดอกเบี้ยและค่าปรับ หลายคนได้ปลดหนี้ในทันที ในฐานะที่ผมเป็นคนราชบุรีก็อยากช่วยเหลือพี่น้องทุกคน ให้แบ่งเบาภาระ ลดความทุกข์ใจ กลับมามีชีวิตที่เดินหน้าต่อไปได้ และสุดท้ายต้องขอขอบคุณทุกหน่วยงานในสังกัดกระทรวงยุติธรรม และหน่วยงานในจังหวัดราชบุรีที่ให้ความร่วมมือเป็นอย่างดีในการช่วยเหลือพี่น้องประชาชน"นายธนวัชร กล่าว

ที่มา : https://www.thaigov.go.th/news/contents/details/55685