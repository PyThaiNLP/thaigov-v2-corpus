รัฐบาลไทย-ข่าวทำเนียบรัฐบาล-การรถไฟแห่งประเทศไทย พร้อมทดสอบเดินรถ “อุลตร้าแมน” หัวรถจักรดีเซลไฟฟ้าน้องใหม่ของไทย


วันพฤหัสบดีที่ 28 เมษายน 2565
การรถไฟแห่งประเทศไทย พร้อมทดสอบเดินรถ “อุลตร้าแมน” หัวรถจักรดีเซลไฟฟ้าน้องใหม่ของไทย
ก่อนเปิดให้บริการขนส่งสินค้าและขบวนรถเชิงพาณิชย์ทั่วประเทศ
นายเอกรัช ศรีอาระยันพงษ์ ผู้อำนวยการศูนย์ประชาสัมพันธ์ การรถไฟแห่งประเทศไทย (รฟท.) กระทรวงคมนาคม เปิดเผยว่า ตามที่ รฟท. ได้มีการจัดหา และรับมอบรถจักรดีเซลไฟฟ้า (Diesel Electric Locomotive) รุ่นใหม่ น้ำหนักกดเพลา 16 ตัน/เพลา พร้อมอะไหล่ ระยะที่ 1 จำนวน 20 คัน จากกิจการร่วมค้า เอสเอฟอาร์ เมื่อวันที่ 4 กุมภาพันธ์ 2565 ที่ผ่านมา ซึ่งถือเป็นรถจักรดีเซลไฟฟ้ารุ่นล่าสุดของไทยนั้น
ขณะนี้ รฟท. ได้ดำเนินขั้นตอนการตรวจรับ เช็คสภาพความสมบูรณ์ของเครื่องยนต์ อะไหล่ต่างๆ ของรถทั้ง 20 คันเสร็จสิ้นเป็นที่เรียบร้อยแล้ว และเมื่อวันที่ 27 เมษายน 2565 ได้เริ่มทำการทดสอบหัวรถจักรเป็นครั้งแรก โดยใช้ลากจูงขบวนรถโดยสาร 115 คัน ที่มีน้ำหนักประมาณ 1,000 ตัน จากย่านสถานีกลางบางซื่อ - ชุมทางฉะเชิงเทรา ซึ่งผลการทดสอบเป็นไปด้วยความเรียบร้อยดี
ทั้งนี้ รฟท. จะมีการทดสอบอีกครั้ง ในวันที่ 9 พฤษภาคม 2565 โดยใช้ลากจูงขบวนรถสินค้าที่มีน้ำหนัก 2,100 ตัน จากชุมทางศรีราชา - ไอซีดีลาดกระบัง โดยเมื่อทำการทดสอบเสร็จสิ้น รฟท. มีแผนจะนำไปเปิดให้บริการขนส่งสินค้า และเดินขบวนรถเชิงพาณิชย์ (รถทางไกล) ในเส้นทางต่างๆ ทั่วประเทศ อาทิ กรุงเทพ - เชียงใหม่  กรุงเทพ - หนองคาย และกรุงเทพ - สุไหงโกลก เป็นต้น เพื่อทดแทนหัวรถจักรเดิมที่มีอายุการใช้งานมายาวนานรองรับปริมาณผู้โดยสารและการขนส่งสินค้าทั่วประเทศต่อไป สำหรับรถจักรดีเซลไฟฟ้า (Diesel Electric Locomotive) ถือเป็นรถจักรดีเซลไฟฟ้าคุณภาพสูง ทำความเร็วสูงสุดได้ 120 กม./ชม. ผลิตด้วยเทคโนโลยีทันสมัยจากบริษัท ซีอาร์อาร์ซี ซิชูเยียน (CRRC Qishuyan) ผู้ผลิตรถจักรดีเซลชั้นนำของประเทศจีน และใช้เครื่องยนต์ที่ผลิตจากประเทศเยอรมนี  มีลักษณะภายในและภายนอกโดดเด่น ทันสมัย ใช้โทนสีแดงสลับเทา จึงได้รับฉายาว่า “อุลตร้าแมน”  โดยมีเป้าหมายนำเข้ามาใช้ทดแทนรถจักรเดิมที่มีอายุการใช้งานมายาวนาน และช่วยเสริมศักยภาพการให้บริการแก่ผู้โดยสารและขนส่งสินค้า ตลอดจนรองรับการขยายโครงข่ายรถไฟทางคู่ที่จะเปิดใช้ในอนาคต
“รฟท. มั่นใจว่ารถจักรดีเซลไฟฟ้ารุ่นใหม่นี้ จะเข้ามาช่วยเพิ่มประสิทธิภาพการให้บริการแก่พี่น้องประชาชนได้เป็นอย่างดี เพราะถือเป็นรถจักรที่มีความทันสมัย มีสมรรถนะการใช้งานที่ดีกว่าเดิม ซึ่งช่วยให้ทั้งการขนส่งสินค้าและผู้โดยสารมีความรวดเร็ว ปลอดภัย รวมถึงช่วยสร้างโอกาสในการหารายได้ของการรถไฟฯ และยกระดับศักยภาพการขนส่งทางรางให้กับประเทศไทยได้เป็นอย่างดี”

ที่มา : https://www.thaigov.go.th/news/contents/details/54033