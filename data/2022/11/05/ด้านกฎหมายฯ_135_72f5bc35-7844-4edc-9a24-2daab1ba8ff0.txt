รัฐบาลไทย-ข่าวทำเนียบรัฐบาล-รัฐมนตรีว่าการกระทรวง มอบกรมราชทัณฑ์เร่งประสานสำนักงบประมาณเบิกงบกลางเคลียร์ค่าอาหารช่วยผู้ประกอบการ ย้ำมาตรการรับของเข้าเรือนจำต้องฆ่าเชื้อเข้มข้น หวังลดการแพร่ระบาดในคุก


วันพุธที่ 11 สิงหาคม 2564
พิมพ์
รัฐมนตรีว่าการกระทรวง มอบกรมราชทัณฑ์เร่งประสานสำนักงบประมาณเบิกงบกลางเคลียร์ค่าอาหารช่วยผู้ประกอบการ ย้ำมาตรการรับของเข้าเรือนจำต้องฆ่าเชื้อเข้มข้น หวังลดการแพร่ระบาดในคุก
รัฐมนตรีว่าการกระทรวงยุติธรรม มอบกรมราชทัณฑ์เร่งประสานสำนักงบประมาณเบิกงบกลางเคลียร์ค่าอาหารช่วยผู้ประกอบการ ย้ำมาตรการรับของเข้าเรือนจำต้องฆ่าเชื้อเข้มข้นอย่าให้เชื้อโควิดหลุดเข้าไป หวังลดผู้ติดเชื้อ-การแพร่ระบาดในคุก
เมื่อเวลา 11.00 น. นายสมศักดิ์ เทพสุทิน รัฐมนตรีว่าการกระทรวงยุติธรรม เปิดเผยว่า ในขณะนี้ตนได้สั่งการให้เรือนจำทุกแห่งมีมาตรการที่เข้มข้นในการควบคุมโควิด-19 โดยเฉพาะในเรื่องของอาหารที่จะต้องรักษาความสะอาดและฆ่าเชื้อวัตถุดิบที่นำเข้ามาจากผู้ขนส่งให้ดี เพราะหากทำได้ไม่ดีอาจจะมีเชื้อหลุดเข้าสู่เรือนจำได้ นอกจากนี้ตนต้องขอขอบคุณอธิบดีกรมราชทัณฑ์ที่สั่งปรับเมนูช่วยสินค้าเกษตร ตามที่รัฐบาลร้องขอให้ช่วยเหลือเกษตรกร เนื่องจากราคาสินค้าเกษตรตกต่ำ เช่น มังคุด ลำไย นอกจากนี้ตนได้รับเรื่องการทวงถามถึงหนี้ค่าอาหาร 3 พันกว่าล้านบาท จากผู้ประกอบการที่ส่งสินค้าให้กับกรมราชทัณฑ์ในการนำไปทำอาหารในเรือนจำให้กับผู้ต้องขังทั่วประเทศ ซึ่งตนได้ประสานสำนักงบประมาณแล้ว ซึ่งได้รับการชี้แจงมาว่า ต้องของบประมาณกลางมาช่วยจ่ายตรงจุดนี้ ดังนั้นหน่วยงานที่เกี่ยวข้องต้องรีบประสานและดำเนินการยื่นเรื่องเพื่อนำเงินดังกล่าวมาจ่ายให้กับผู้ประกอบการเพื่อช่วยเหลือพวกเขาไม่ให้เดือดร้อนหรือขาดรายได้ เพราช่วงวิกฤตโควิดเช่นนี้ผู้ประกอบการและประชาชนกำลังลำบากในการประกอบอาชีพ
"วันนี้เราต้องเร่งเคลียร์ค่าอาหาร เพื่อช่วยเหลือผู้ประกอบให้อยู่ได้ วันนี้วิกฤตโควิด-19 กระทบกับผู้ประกอบการมากพออยู่แล้ว ดังนั้นเราต้องช่วยกันให้พวกเขาอยู่ได้ อย่าเดือดร้อน ขาดทุนและขาดสภาพคล่องไปมากกว่านี้" นายสมศักดิ์ กล่าว

ที่มา : https://www.thaigov.go.th/news/contents/details/44662