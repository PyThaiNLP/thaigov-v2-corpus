รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม เผย 19 สิงหาคม ลุยชลบุรีจ่ายเงินเยียวยา 15 เหยื่อไฟไหม้ Mountain B ด้วยตัวเอง พร้อมมอบปลัดกระทรวงยุติธรรมดูแลโยกย้ายข้าราชการ เน้นที่ผลงาน


วันพุธที่ 10 สิงหาคม 2565
พิมพ์
รัฐมนตรีว่าการกระทรวงยุติธรรม เผย 19 สิงหาคม ลุยชลบุรีจ่ายเงินเยียวยา 15 เหยื่อไฟไหม้ Mountain B ด้วยตัวเอง  พร้อมมอบปลัดกระทรวงยุติธรรมดูแลโยกย้ายข้าราชการ เน้นที่ผลงาน
รัฐมนตรีว่าการกระทรวงยุติธรรม เผย 19 สิงหาคม ลุยชลบุรีจ่ายเงินเยียวยา 15 เหยื่อไฟไหม้ Mountain B ด้วยตัวเอง หลังอนุกรรมการนำเรื่องพิจารณาแล้ว ส่วนผู้บาดเจ็บเร่งทยอยให้หลังรักษาเสร็จ พร้อมมอบปลัดกระทรวงยุติธรรมดูแลโยกย้ายข้าราชการ เน้นที่ผลงาน
เมื่อวันที่ 10 สิงหาคม 2565 เวลา 10.00 น. ที่กระทรวงยุติธรรม มีการประชุมผู้บริหารกระทรวงยุติธรรมประจำสัปดาห์ โดยมี นายสมศักดิ์ เทพสุทิน รัฐมนตรีว่าการกระทรวงยุติธรรม เป็นประธานการประชุม พร้อมด้วย นางพงษ์สวาท กายอรุณสุทธิ์ ปลัดกระทรวงยุติธรรม ว่าที่ ร.ต.ธนกฤต จิตรอารีย์รัตน์ เลขานุการ รมว.ยุติธรรม น.ส.ณัฐธ์ภัสส์ ยงใจยุทธ ผู้ช่วย รมว.ยุติธรรม นายธนวัชร นิติกาญจนา ที่ปรึกษา รมว.ยุติธรรม อธิบดีกรมต่างๆ ผู้บริหารและข้าราชการเข้าร่วมการประชุม
นายสมศักดิ์ กล่าวว่า จากกรณีเพลิงไหมร้าน Mountain B อ.สัตหีบ จ.ชลบุรี ซึ่งมีผู้เสียชีวิต 15 รายและบาดเจ็บอีก 37 ราย ขณะนี้ทราบจากทางกรมคุ้มครองสิทธิและเสรีภาพว่า คณะอนุกรรมการพิจารณาค่าตอบแทนผู้เสียหาย จ.ชลบุรี ที่มีผู้ว่าราชการจังหวัด เป็นประธาน ได้นำเรื่องนี้เข้าสู่การประชุมเพื่อหารือการจ่ายเงินช่วยเหลือเยียวยา ตาม พ.ร.บ.ค่าตอบแทนผู้เสียหายและค่าทดแทน และค่าใช้จ่ายแก่จำเลยในคดีอาญา แล้ว โดยจะเร่งพิจารณาการจ่ายเงินในส่วนของผู้เสียชีวิต 15 รายก่อน ซึ่งในวันที่ 19 ส.ค. ตนจะลงไปมอบเงินด้วยตัวเอง เพราะมีภารกิจไปงานมหกรรมไกล่เกลี่ยหนี้สินครัวเรือน จ.ชลบุรี อยู่แล้ว ตนยืนยันกระทรวงยุติธรรมใส่ใจทุกความเดือดร้อนของประชาชนมาโดยตลอด ไม่เคยทอดทิ้ง อะไรที่เราเร่งช่วยเหลือได้ก็จะเร่งให้เร็วที่สุด เพราะความเดือดร้อนของพี่น้องประชาชน ไม่สามารถรอได้
"หลายคนอาจจะสงสัยว่าทำไมผู้ได้รับบาดเจ็บ 37 รายยังไม่ได้รับการพิจารณา ผมต้องขอชี้แจงว่า กระบวนการรักษาหลายรายยังไม่เสร็จสิ้น เพราะอาการบาดเจ็บของแต่ละคนไม่เท่ากัน ทำให้มีค่าใช้จ่ายที่แตกต่างกันไป แต่เมื่อรักษาเสร็จแล้วเราจะเร่งพิจารณาให้เร็วที่สุดเช่นเดียวกัน ซึ่งผมขอย้ำสิทธิอีกครั้งว่า ผู้เสียชีวิตมีสิทธิได้รับการเยียวยารวมเป็นเงิน 110,000 บาท แบ่งเป็น ค่าตอบแทนกรณีถึงแก่ความตาย 50,000 บาท ค่าจัดการศพ 20,000 บาท ค่าขาดอุปการะเลี้ยงดู 40,000 บาท ส่วนผู้ได้รับบาดเจ็บ จะได้รับค่ารักษาพยาบาลเท่าที่จ่ายจริงไม่เกิน 40,000 บาท ค่าฟื้นฟูสมรรถภาพทางร่างกายและจิตใจตามจริงไม่เกิน 20,000 บาท ค่าขาดประโยชน์ในระหว่างที่ไม่สามารถทำงานได้ ตามอัตราค่าจ้างขั้นต่ำของชลบุรี วันละ 336 บาท ไม่เกิน 1 ปี และค่าตอบแทนความเสียหายอื่น ไม่เกิน 50,000 บาท"นายสมศักดิ์ กล่าว
นายสมศักดิ์ กล่าวอีกว่า ในส่วนของเรื่องการแต่งตั้งโยกย้ายข้าราชการในระดับผู้บริหาร ตนขอมอบหมายให้ท่านปลัดกระทรวงยุติธรรมดูแล ใครมีอะไรจะเสนอก็คุยกับท่านปลัดได้เลย ซึ่งในการพิจารณาผู้ที่เหมาะสมนั้นจะดูจากเหตุผลของเนื้องานเป็นหลัก ทุกอย่างต้องโปร่งใสและตรวจสอบได้ เพื่อให้งานในกระทรวงยุติธรรมเดินหน้ารวดเร็วและเกิดประโยชน์สูงสุดต่อประชาชน

ที่มา : https://www.thaigov.go.th/news/contents/details/57869