รัฐบาลไทย-ข่าวทำเนียบรัฐบาล-“อนุทิน” แจงผู้สัมผัสคนติดเชื้อ “โอมิครอน” พบเชื้อโควิดน้อยมาก อยู่ระหว่างตรวจสายพันธุ์


วันอังคารที่ 7 ธันวาคม 2564
“อนุทิน” แจงผู้สัมผัสคนติดเชื้อ “โอมิครอน” พบเชื้อโควิดน้อยมาก อยู่ระหว่างตรวจสายพันธุ์
รองนายกรัฐมนตรีและรัฐมนตรีว่าการกระทรวงสาธารณสุข แจงผู้สัมผัสกับชาวอเมริกันติดเชื้อ “โอมิครอน” รายแรก ผลตรวจ RT-PCR พบเชื้อน้อยมาก อาจเป็นการติดเชื้อใหม่หรือเคยติดเชื้อมาก่อน ต้องตรวจสายพันธุ์เพิ่มเติม ย้ำขณะนี้มีการจำกัดการเดินทางจากแอฟริกา ส่วน
รองนายกรัฐมนตรีและรัฐมนตรีว่าการกระทรวงสาธารณสุข แจงผู้สัมผัสกับชาวอเมริกันติดเชื้อ “โอมิครอน” รายแรก ผลตรวจ RT-PCR พบเชื้อน้อยมาก อาจเป็นการติดเชื้อใหม่หรือเคยติดเชื้อมาก่อน ต้องตรวจสายพันธุ์เพิ่มเติม ย้ำขณะนี้มีการจำกัดการเดินทางจากแอฟริกา ส่วนประเทศอื่น ๆ มีระบบคัดกรองเข้มข้น ยังไม่ต้องประกาศประเทศห้ามเข้าไทยเพิ่มเติม
วันนี้ (7 ธันวาคม 2564) ที่โรงพยาบาลราชวิถี นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข ให้สัมภาษณ์กรณีพบผู้ติดเชื้อโควิด 19 สายพันธุ์โอมิครอนรายแรกของประเทศไทย ว่า ถ้ามีการฉีดวัคซีนครบถ้วนและใช้มาตรการป้องกันตนเองสูงสุดตลอดเวลา เช่น ใส่หน้ากาก เว้นระยะห่าง ล้างมือ ก็จะลดความเสี่ยงการติดเชื้อได้ทุกสายพันธุ์รวมทั้งสายพันธุ์โอมิครอน นอกจากนี้ ไทยยังมีระบบคัดกรองผู้เดินทางเข้าประเทศอย่างเข้มข้น ทำให้สามารถตรวจพบผู้ติดเชื้อโอมิครอนรายแรก เป็นชายอเมริกัน เดินทางมาจากสเปน นำเข้าสู่ระบบการรักษา และติดตามสอบสวนโรคผู้สัมผัสเพื่อแยกตัวเฝ้าระวังตามระบบการควบคุมโรคแล้ว ส่วนข่าวตรวจพบเชื้อในผู้สัมผัสนั้น ทราบว่าต้องนำตัวอย่างมาปั่นหาเชื้อถึง 36 รอบจึงพบ แสดงว่าเชื้อมีปริมาณน้อยมาก อาจจะเพิ่งติดเชื้อหรือเคยติดเชื้อมาก่อน กำลังรอผลตรวจยืนยันเพิ่มเติมและตรวจหาสายพันธุ์ที่กรมวิทยาศาสตร์การแพทย์ ซึ่งต้องใช้เวลาประมาณ 3 วัน
“จะช้าหรือเร็วทุกประเทศต้องพบเชื้อโอมิครอน เนื่องจากคนมีการเดินทาง แต่ไทยมีการเตรียมรับมือ โดยการตรวจคัดกรองเชิงรุกมากขึ้น ขณะเดียวกัน มีการจำกัดการเข้าประเทศไทย โดยกระทรวงการต่างประเทศงดออกเอกสาร Certificate of Entry และ Fit to Fly ให้กับผู้เดินทางจากประเทศแถบแอฟริกา ทำให้ช่วยจำกัดคนเดินทางได้มาก”นายอนุทินกล่าว
นายอนุทินกล่าวว่า ส่วนประเทศอื่น ๆ มีระบบคัดกรองเข้มข้น โดยต้องมีวัคซีนพาสปอร์ตว่าฉีดวัคซีนที่ไทยยอมรับครบถ้วน มีผลตรวจ RT-PCR เป็นลบก่อนขึ้นเครื่อง 72 ชั่วโมง และเมื่อมาถึงไทย จะตรวจซ้ำด้วยวิธี RT-PCR ตามเดิม ยังไม่ปรับไปใช้การตรวจด้วย ATK จึงไม่จำเป็นต้องประกาศประเทศที่ห้ามเข้าไทยเพิ่มเติม ทั้งนี้ กระทรวงสาธารณสุขดำเนินมาตรการทุกอย่างด้วยความระมัดระวังเต็มที่ ให้ประเทศเดินหน้าไปได้ด้วยความเรียบร้อยในทุกมิติ ขอให้ประชาชนใช้ชีวิตตามปกติแบบนิวนอร์มัล สวมหน้ากาก ล้างมือ เว้นระยะห่าง และมารับวัคซีนกันให้มากที่สุด
*********************************** 7 ธันวาคม 2564

ที่มา : https://www.thaigov.go.th/news/contents/details/49193