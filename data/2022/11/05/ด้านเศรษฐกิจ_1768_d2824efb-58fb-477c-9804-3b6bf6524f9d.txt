รัฐบาลไทย-ข่าวทำเนียบรัฐบาล-รมว.เฉลิมชัย เยี่ยมชมการดำเนินงาน ศพก.เครือข่าย


วันอาทิตย์ที่ 14 พฤศจิกายน 2564
รมว.เฉลิมชัย เยี่ยมชมการดำเนินงาน ศพก.เครือข่าย
รมว.เฉลิมชัย เยี่ยมชมการดำเนินงาน ศพก.เครือข่าย พร้อมพบปะและรับฟังปัญหาจากประชาชนและเกษตรกรในพื้นที่ อ.ถลาง จ.ภูเก็ต
ดร.เฉลิมชัย ศรีอ่อน รัฐมนตรีว่าการกระทรวงเกษตรและสหกรณ์ พร้อมด้วยนายนราพัฒน์ แก้วทอง ผู้ช่วยรัฐมนตรีประจำกระทรวงเกษตรและสหกรณ์ นายอลงกรณ์ พลบุตร ที่ปรึกษารัฐมนตรีว่าการกระทรวงเกษตรและสหกรณ์ นายธนา      ชีรวินิจ เลขานุการรัฐมนตรีว่าการกระทรวงเกษตรและสหกรณ์ และผู้บริหารกระทรวงเกษตรและสหกรณ์ นำโดย ดร.ทองเปลว กองจันทร์ ปลัดกระทรวงเกษตรและสหกรณ์ เยี่ยมชมการดำเนินงานศูนย์ฝึกอาชีพเพาะเห็ดบ้านป่าครองชีพ (ศพก.เครือข่าย) พร้อมพบปะและรับฟังปัญหาจากประชาชนและเกษตรกรในพื้นที่ ณ หมู่ที่ 9 บ้านป่าครองชีพ ต.เทพกระษัตรี อ.ถลาง จ.ภูเก็ต โดยศูนย์ฝึกอาชีพฯ ดังกล่าว เป็นแหล่งเรียนรู้การผลิตพืชตามหลักการเกษตรที่เหมาะสม (GAP) และเกษตรอินทรีย์ (Organic Thailand) การทำการเกษตรแบบผสมผสาน และการนำนวัตกรรมและเทคโนโลยีมาใช้ในการผลิต ซึ่งกระทรวงเกษตรฯ โดยกรมส่งเสริมการเกษตร ได้มีการพัฒนาศูนย์เครือข่ายเป็นแหล่งเรียนรู้ทางการเกษตรเฉพาะด้านในอำเภอ เพื่อเป็นศูนย์เรียนรู้ที่สนับสนุนให้การขับเคลื่อน ศพก. จากความพร้อมของสถานที่และความรู้ความชำนาญในการผลิตเห็ดและอาศัยหลักการเกษตรแบบผสมผสาน ด้วยการจัดสรรพื้นที่ 5 ไร่ ภายในสวนยางพาราอย่างลงตัว มีการปลูกผักเหมียง ไผ่กิมซุง และข่า การเลี้ยงไก่ไข่ การเลี้ยงผึ้ง ร่วมในสวนยางพารา และแปรรูปผลผลิตทางการเกษตร
สำหรับศูนย์เรียนรู้การเพิ่มประสิทธิภาพการผลิตสินค้าเกษตร (ศพก. เครือข่าย) ของอำเภอถลางนี้ เป็นแหล่งเรียนรู้ด้านการเกษตรของชุมชน ในปี 2562 มีการส่งเสริมการเกษตรแปลงใหญ่เห็ด และยังเป็น ศพก. ที่เป็นแปลงเรียนรู้ในการลดต้นทุน การเพิ่มผลผลิต และการพัฒนาคุณภาพเห็ดของสมาชิกแปลงใหญ่ ปัจจุบันได้ยกระดับมาตรฐานสินค้าเกษตรจนได้รับมาตรฐานการปฏิบัติทางการเกษตรที่ดี (GAP) ในพืชผักหลายชนิด และมาตรฐานเกษตรอินทรีย์ในการผลิตเห็ดนางฟ้า ซึ่งถือเป็นเห็ดอินทรีย์รายแรกของจังหวัดภูเก็ต และมีการขยายผลไปสู่เกษตรกรทั่วไป ในพื้นที่อำเภอถลางและใกล้เคียง
อย่างไรก็ตาม กระทรวงเกษตรและสหกรณ์พร้อมส่งเสริมและพัฒนาให้เป็นแหล่งเรียนรู้ด้านการเกษตรที่มีเทคโนโลยีและนวัตกรรมด้านการเกษตร มีการพัฒนายกระดับการผลิตให้มีคุณภาพและได้รับมาตรฐานอินทรีย์ในพืชชนิดอื่น ๆ เพื่อตอบสนองความต้องการของตลาด และเป็นศูนย์เครือข่ายที่มีความพร้อมในทุกด้านทั้งการเกษตรและเทคโนโลยี
จากนั้นรัฐมนตรีว่าการกระทรวงเกษตรและสหกรณ์ ได้เดินทางไปเยี่ยมชมการดำเนินงานของกลุ่มเกษตรกรทำสวนป่าคลอก พร้อมพบปะและรับฟังปัญหาจากประชาชนและเกษตรกรในพื้นที่ ณ กลุ่มเกษตรกรทำสวนป่าคลอก หมู่ที่ 2 ต.ป่าคลอก อ.ถลาง จ.ภูเก็ต ซึ่งกลุ่มเกษตรกรดังกล่าว ได้ดำเนินธุรกิจในการรวบรวมผลิตผล โดยรวบรวมยางแผ่นดิบของสมาชิก อีกทั้งยังมีการจัดหาสินค้ามาจำหน่าย เช่น ปุ๋ย เคมีภัณฑ์การเกษตร อุปกรณ์ต่าง ๆ ที่ใช้สำหรับการผลิตข้าวสาร รวมถึงธุรกิจสินเชื่อ และธุรกิจแปรรูปน้ำยางสด
ทั้งนี้ กระทรวงเกษตรฯ โดยกรมส่งเสริมสหกรณ์ ได้นำระบบสหกรณ์มาเป็นกลไกในการขับเคลื่อน เพื่อเสริมสร้างเศรษฐกิจและต้นทุนทางสังคม ยกระดับศักยภาพเศรษฐกิจและสังคม ซึ่งปัจจุบัน มีสหกรณ์รวม 47 แห่ง กลุ่มเกษตร 1 แห่ง ซึ่งก็คือกลุ่มเกษตรกรทำสวนป่าคลอกแห่งนี้ อยู่ภายใต้การกำกับดูแล แนะนำ ส่งเสริมของสำนักงานสหกรณ์จังหวัดภูเก็ต แบ่งเป็น สหกรณ์ภาคการเกษตร จำนวน 4 แห่ง สหกรณ์นอกภาคการเกษตร จำนวน 43 แห่ง
"ผมดูแลพี่น้องเกษตรกรทั่วประเทศ การตรวจราชการทุกครั้งจะเจอพี่น้องเกษตรกรทุกภาค ซึ่งจะมีการพูดคุยและรับฟังปัญหาต่าง ๆ โดยการลงพื้นที่ทุกครั้งจะพาผู้บริหารหน่วยงานในสังกัดกระทรวงเกษตรฯ มารับฟังปัญหาจากพี่น้องเกษตรกรโดยตรง อะไรที่สามารถแก้ไขได้จะทำทันที อย่างไรก็ตาม ในช่วงโควิด-19 ผ่านมา จะมีผลกระทบต่อในทุกสาขาอาชีพ แต่ถือว่ามีผลกระทบต่อภาคการเกษตรน้อยที่สุด เนื่องจากทุกคนยังต้องบริโภคอาหาร กระทรวงเกษตรและสหกรณ์จึงต้องดูแลทั้งในเรื่องของผลผลิตทางการเกษตร การแปรรูป การตลาด และการส่งออก เป็นต้น สิ่งสำคัญที่ต้องดำเนินการคือการสร้างคุณภาพของสินค้า การสร้างมาตรฐานสินค้าให้มีคุณภาพ ซึ่งหลังจากการเปิดให้นักท่องเที่ยวเข้ามานั้น ในส่วนของภาคเกษตรจึงยิ่งต้องผลิตสินค้าที่มีคุณภาพ และจะส่งผลต่อราคาสินค้าก็จะได้เพิ่มขึ้นด้วย นอกจากนี้ กระทรวงเกษตรและสหกรณ์พร้อมที่จะเข้าไปดูแลพี่น้องเกษตรกรให้เสมือนเป็นคนในครอบครัว พร้อมจะเป็นพี่เลี้ยงและส่งเสริมองค์ความรู้ทางด้านต่าง ๆ จึงอยากให้พี่เกษตรกรรักษาอาชีพเกษตรกรรมไว้ และให้พัฒนาตัวเอง มีการปรับตัว สู่การทำการเกษตรมูลค่าสูง คือการทำน้อยแต่ได้มากต่อไป" ดร.เฉลิมชัย กล่าว

ที่มา : https://www.thaigov.go.th/news/contents/details/48209