รัฐบาลไทย-ข่าวทำเนียบรัฐบาล-กระทรวงเกษตรฯ จัดประชุมสรุปผลการตรวจราชการและการขับเคลื่อนแบบบูรณาการในระดับพื้นที่ของผู้ตรวจราชการกระทรวงเกษตรและสหกรณ์


วันศุกร์ที่ 17 กันยายน 2564
กระทรวงเกษตรฯ จัดประชุมสรุปผลการตรวจราชการและการขับเคลื่อนแบบบูรณาการในระดับพื้นที่ของผู้ตรวจราชการกระทรวงเกษตรและสหกรณ์
กระทรวงเกษตรฯ จัดประชุมสรุปผลการตรวจราชการและการขับเคลื่อนแบบบูรณาการในระดับพื้นที่ของผู้ตรวจราชการกระทรวงเกษตรและสหกรณ์ ประจำปีงบประมาณ พ.ศ. 2564 ผ่านระบบวีดีทัศน์ทางไกล (Video Conference)
นายอภัย สุทธิสังข์ หัวหน้าผู้ตรวจราชการกระทรวงเกษตรและสหกรณ์ เป็นประธานการประชุมคณะผู้ตรวจราชการกระทรวงเกษตรและสหกรณ์ ร่วมกับผู้ช่วยผู้ตรวจราชการกระทรวงเกษตรและสหกรณ์ เพื่อประชุมสรุปผลการตรวจราชการและการขับเคลื่อนแบบบูรณาการในระดับพื้นที่ของผู้ตรวจราชการกระทรวงเกษตรและสหกรณ์ ประจำปีงบประมาณ พ.ศ. 2564 ระหว่างวันที่ 14 - 15 กันยายน 2564 ผ่านระบบวีดีทัศน์ทางไกล (Video Conference) ตามแผนการตรวจราชการและการขับเคลื่อนแบบบูรณาการในระดับพื้นที่ ของผู้ตรวจราชการกระทรวงเกษตรและสหกรณ์ ประจำปีงบประมาณ พ.ศ. 2564 โดยมีการสรุปผลการตรวจราชการตามนโยบายสำคัญของกระทรวงเกษตรฯ จำนวน 9 โครงการ ประกอบด้วย 1) การบริหารจัดการแหล่งน้ำทั้งระบบ 2) ส่งเสริมเกษตรกรรมยั่งยืน 3) ระบบตลาดนำการผลิต 4) ลดต้นทุนการผลิต 5) การบริหารจัดการประมงอย่างยั่งยืน 6) การแก้ปัญหาเฉพาะหน้าให้เกษตรกร 7) จัดทำข้อมูลสารสนเทศด้านการเกษตร 8) ศูนย์เรียนรู้การเพิ่มประสิทธิภาพการผลิตสินค้าเกษตร (ศพก.) และ 9) การขับเคลื่อนศูนย์เทคโนโลยีเกษตรและนวัตกรรม (Agritech and Innovation Center : AIC)
นอกจากนี้ ยังได้มีการสรุปผลการตรวจราชการในโครงการ/งานสำคัญ ประกอบด้วย 1) โครงการเพื่อใช้จ่ายเงินกู้ภายใต้แผนฟื้นฟูเศรษฐกิจและสังคมของประเทศที่ได้รับผลกระทบจากไวรัสโควิด-19 ด้านการเกษตร (โครงการ 1 ตำบล 1 กลุ่มเกษตรทฤษฎีใหม่) 2) โครงการสัตว์ปลอดโรค คนปลอดภัย จากโรคพิษสุนัขบ้า ตามพระปณิธาน ศาสตราจารย์ ดร.สมเด็จเจ้าฟ้าฯ กรมพระศรีสวางควัฒน วรขัตติยราชนารี ประจำปีงบประมาณ พ.ศ. 2564 และ 3) การตรวจราชการตามเหตุการณ์ การเฝ้าระวังสถานการณ์การระบาดของโรคพืชและสัตว์ที่มีผลกระทบต่อเกษตรกร ภัยพิบัติด้านการเกษตร และการแก้ไขปัญหาหนี้สินของเกษตรกร เพื่อรับฟัง ปัญหา/อุปสรรค ข้อค้นพบและข้อเสนอที่สำคัญในการตรวจราชการของผู้ตรวจราชการกระทรวงเกษตรและสหกรณ์ เพื่อรายงานเสนอต่อหัวหน้าส่วนราชการพิจารณาสั่งการในส่วนที่เกี่ยวข้องต่อไป
ทั้งนี้ ที่ประชุมได้แลกเปลี่ยนข้อคิดเห็นและข้อเสนอแนะโดยสรุป ดังนี้ 1) ผู้ตรวจราชการกระทรวงฯ และผู้ตรวจราชการกรม ควรจัดประชุมหารือในประเด็นการตรวจราชการและการขับเคลื่อนในพื้นที่อย่างต่อเนื่อง 2) ควรมีแนวทางในการพัฒนาศูนย์เรียนรู้การเพิ่มประสิทธิภาพการผลิตสินค้าเกษตร (ศพก.) แบบมีชีวิต มีองค์ความรู้ด้านการเกษตร (พืช สัตว์ ประมง) ที่เหมาะสมกับท้องถิ่น และให้ CoF (เกษตรกรผู้นำ) ช่วยในการขับเคลื่อน ศพก. 3) ในประเด็นลดต้นทุนการผลิต ควรวางรากฐานตั้งแต่ระดับหมู่บ้าน มุ่งเน้นการพัฒนาเกษตรกรรุ่นใหม่ ให้ความรู้ในชุมชน เพื่อให้การทำเกษตรอย่างมั่งคง 4) ภายใต้แนวคิดการเกษตรขนาดใหญ่ และประยุกต์ใช่้ใช้เทคโนโลยีต่าง ๆ จากต่างประเทศ ซึ่งส่วนใหญ่จะมีความเหมาะสมกับการใช้ในพื้นที่เกษตรขนาดใหญ่ ควรปรับย่อขนาดลงมาให้เหมาะสมกับบริบทพื้นที่เกษตรของประเทศไทยที่มีขนาดเล็ก และหาจุดเด่นในการพัฒนาเกษตรกรรมยั่งยืนตามภูมิสังคมไทย 5) ควรปรับเขตตรวจราชการของแต่ละกรม ให้สอดคล้องกับเขตตรวจราชการกระทรวง 6) สำนัก/กองด้านแผนงานของทุกส่วนราชการในสังกัดกระทรวงเกษตรและสหกรณ์ ควรให้ความสำคัญกับแผนพัฒนาเกษตรและสหกรณ์จังหวัด รวมถึงการจัดทำแผนงานของกรมให้มีความสอดคล้องกันกับแผนพัฒนาเกษตรและสหกรณ์จังหวัด 7) ควรเร่งบูรณาการร่วมกับภาคเอกชน เพื่อเพิ่มช่องทางการจำหน่ายผลผลิตทางการเกษตร 8) ควรมีการส่งเสริมการปลูกพืชใช้น้ำน้อยโดยเฉพาะอย่างยิ่งสินค้าเกษตรที่นำเช้าในปริมาณสูง อาทิ ถั่วเหลือง ข้าวโพดเลี้ยงสัตว์ กาแฟ และโกโก้ เป็นต้น และ 9) ควรเร่งรัดการดำเนินการเรื่องการประกันภัยพืชผลทางการเกษตรของเกษตรกรเพื่อลดภาระการอุดหนุนของภาครัฐ

ที่มา : https://www.thaigov.go.th/news/contents/details/45910