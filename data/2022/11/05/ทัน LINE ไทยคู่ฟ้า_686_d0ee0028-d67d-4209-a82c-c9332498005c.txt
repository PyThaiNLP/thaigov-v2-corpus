รัฐบาลไทย-ข่าวทำเนียบรัฐบาล-นายกฯ ห่วงประชาชนได้รับผลกระทบพายุฤดูร้อน กำชับเตรียมพร้อมรับมือ สั่งเร่งช่วยเหลือฟื้นฟูหลังน้ำท่วมภาคใต้คลี่คลาย


วันจันทร์ที่ 7 มีนาคม 2565
นายกฯ ห่วงประชาชนได้รับผลกระทบพายุฤดูร้อน กำชับเตรียมพร้อมรับมือ สั่งเร่งช่วยเหลือฟื้นฟูหลังน้ำท่วมภาคใต้คลี่คลาย
.....
พล.อ.ประยุทธ์ จันทร์โอชา นายกรัฐมนตรี และ รมว.กลาโหม ห่วงใยประชาชนภาคตะวันออกเฉียงเหนือตอนล่าง ภาคกลาง และภาคตะวันออก ที่อาจจะได้รับผลกระทบจากพายุฤดูร้อนในระยะนี้ ขอให้ประชาชนระวังอันตรายจากพายุฝนฟ้าคะนองและลมกระโชกแรงที่จะเกิดขึ้น หลีกเลี่ยงการอยู่ในที่โล่งแจ้ง ใต้ต้นไม้ใหญ่ สิ่งปลูกสร้างและป้ายโฆษณาที่ไม่แข็งแรง สำหรับเกษตรกรควรเตรียมป้องกันและระวังความเสียหายที่จะเกิดต่อผลผลิตทางการเกษตร
.
พร้อมกำชับให้หน่วยงานที่เกี่ยวข้องเตรียมการรับสถานการณ์ที่อาจเกิดขึ้นอย่างเป็นระบบ ให้ความช่วยเหลือประชาชนได้อย่างทันท่วงที โดยเฉพาะการแจ้งเตือนภัยให้ประชาชนทราบทันต่อเหตุการณ์ และขอให้ประชาชนติดตามการแจ้งการเปลี่ยนแปลงสภาพอากาศจากส่วนราชการอย่างใกล้ชิด
.
ขณะที่สถานการณ์น้ำท่วมในจังหวัดนราธิวาส เริ่มคลี่คลายเข้าสู่สภาวะปกติแล้ว โดยได้สั่งการให้จังหวัด เจ้าหน้าที่ท้องถิ่น เร่งเข้าสำรวจความเสียหาย ซ่อมแซมบ้านเรือน ช่วยเหลือผู้ประสบภัยน้ำท่วม รวมทั้งทำความสะอาดสถานที่สาธารณะต่าง ๆ
#ไทยคู่ฟ้า #ร่วมต้านโควิด19
-------------------

ที่มา : https://www.thaigov.go.th/news/contents/details/52251