รัฐบาลไทย-ข่าวทำเนียบรัฐบาล-“ชัยวุฒิ”ลงพื้นที่หนองคาย เผยนายกฯ กำชับโครงการพัฒนาขนส่งระบบราง หนุนการค้าชายแดนไทย-สปป.ลาว


วันอาทิตย์ที่ 8 พฤษภาคม 2565
“ชัยวุฒิ”ลงพื้นที่หนองคาย เผยนายกฯ กำชับโครงการพัฒนาขนส่งระบบราง หนุนการค้าชายแดนไทย-สปป.ลาว
“ชัยวุฒิ”ลงพื้นที่หนองคาย เผยนายกฯ กำชับโครงการพัฒนาขนส่งระบบราง หนุนการค้าชายแดนไทย-สปป.ลาว
นาย ชัยวุฒิ ธนาคมานุสรณ์ รัฐมนตรีว่าการกระทรวงดิจิทัลเพื่อเศรษฐกิจเเละสังคม (ดีอีเอส) เปิดเผยระหว่าง  ลงพื้นที่ตลาดท่าเสด็จ จังหวัดหนองคาย เพื่อติดตามความคืบหน้าของโครงการพัฒนาจังหวัดหนองคาย  ตามที่ท่านนายกให้ความสำคัญมากในเรื่องการพัฒนาโครงสร้างพื้นฐาน ถนนหนทาง ทั้งขนส่งระบบราง โดยเฉพาะจุดที่มีการเชื่อมต่อกับ สปป.ลาว รัฐบาลต้องการเน้นการค้าชายแดนให้กลับมาให้คึกคักเหมือนเดิม ซึ่งวันนี้เราก็ติดตามอยู่ว่าทางฝั่งสปป.ลาว น่าจะมีการเปิดประเทศ ให้มีการเดินทางระหว่างคนไทยกับคนลาวอย่างสะดวกสบายกลับมาค้าขายชายแดนให้ดีเหมือนเดิม เรื่องนี้ท่านนายกเป็นห่วง และติดตามเรื่องนี้มาโดยตลอด
ส่วนงานของกระทรวงดิจิทัลฯ มุ่งเน้นการส่งเสริมให้ประชาชนได้เข้าถึงอินเทอร์เน็ต ในทุกพื้นที่ ทุกหมู่บ้าน ทุกชุมชน ในจังหวัดหนองคายก็ถือว่าประสบความสำเร็จ ประชาชนก็มาใช้บริการผ่านฟรี Wi-Fi ทุกพื้นที่ก็เข้าถึงอินเทอร์เน็ตได้เกือบ 100 เปอร์เซ็นต์แล้ว ที่สำคัญวันนี้เราก็มารับฟังความคิดเห็นของผู้นำท้องถิ่น ท่านนายกอบจ. ท่านนายกเทศบาลเมืองหนองคาย รวมถึงผู้สมัคร ส.ส.ของพรรคพลังประชารัฐ ซึ่งก็มาช่วยกันทำงาน ช่วยกันคุยกันว่าเราจะพัฒนาจังหวัดหนองคายให้เจริญก้าวหน้าได้อย่างไร ซึ่งรัฐบาลยินดีสนับสนุนงบประมาณให้ตรงความต้องการของพี่น้องประชาชนอย่างเต็มที่อยู่แล้ว
ตอนนี้เราก็มีโครงการพัฒนาเเหล่งน้ำห้วยหลวง  อ. โพนพิสัย  เพื่อที่จะให้ชาวโพนพิสัย รวมไปถึงชาวอุดรธานีมีแหล่งน้ำที่เพียงพอในการทำการเกษตร รวมถึงการป้องกันน้ำท่วมด้วย ซึ่งทั้งหมดนี้คือความตั้งใจของรัฐบาล  ซึ่งท่านนายกรัฐมนตรี ต้องการพัฒนาระบบชลประทานอย่างครบวงจร เพราะถือว่าเป็นหัวใจสำคัญของการช่วยพี่น้องประชาชนในพื้นที่นี้ภาคอีสาน พร้อมกันนี้ ในระหว่างลงพื้นที่ ได้มีนายมนต์สิทธิ์ ไพศาลธนวัฒน์ ผู้ว่าราชการจังหวัดหนองคาย และว่าที่ผู้สมัคร สส.หนองคาย พรรคพลังประชารัฐ  ให้การต้อนรับ
*************

ที่มา : https://www.thaigov.go.th/news/contents/details/54329