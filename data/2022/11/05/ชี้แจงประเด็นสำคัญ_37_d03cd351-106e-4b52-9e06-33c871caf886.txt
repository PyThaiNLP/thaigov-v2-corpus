รัฐบาลไทย-ข่าวทำเนียบรัฐบาล-กรมส่งเสริมการค้าระหว่างประเทศ ชี้แจงข้อสงสัยการจัดงานแสดงสินค้าไลฟ์สไตล์และแฟชั่น“The Marche by STYLE Bangkok”


วันอังคารที่ 12 ตุลาคม 2564
พิมพ์
กรมส่งเสริมการค้าระหว่างประเทศ ชี้แจงข้อสงสัยการจัดงานแสดงสินค้าไลฟ์สไตล์และแฟชั่น“The Marche by STYLE Bangkok”
กรมส่งเสริมการค้าระหว่างประเทศ ระบุ การจัดงาน The Marche by STYLE Bangkok  เป็นกิจกรรมส่งเสริมการตลาดสินค้าในลักษณะการออกร้านขายของในห้าง ไม่ใช่การจัดงานแสดงสินค้า และมีการขออนุญาตเขตปทุมวัน ตามประกาศ กทม.เรียบร้อย
วันที่ 12 ตุลาคม 2564 นายภูสิต รัตนกุล เสรีเริงฤทธิ์ อธิบดีกรมส่งเสริมการค้าระหว่างประเทศ ชี้แจง ดังนี้
1) การจัดงาน The Marche by STYLE Bangkok  เป็นกิจกรรมส่งเสริมการตลาดสินค้าไลฟ์สไตล์และแฟชั่นในลักษณะการออกร้านขายของในห้าง ไม่ใช่การจัดงานแสดงสินค้า มีวัตถุประสงค์เพื่อช่วยเหลือ ผู้ประกอบการ SMEs ให้สามารถขายสินค้าได้ทั้งในประเทศ และต่างประเทศ  โดยมีการจัด Online Business Matching (OBM) ซึ่งเป็นการจัดทดแทนงานแสดงสินค้า STYLE Bangkok 2021 ที่ไม่สามารถจัดได้ตามปกติเนื่องจากสถานการณ์โควิด 19
2) งาน The Marche ได้รับอนุญาต เป็นหนังสือจากเขตปทุมวัน (นส.ลว. 29 กย.64 ) ให้จัดงานได้ เนื่องจากเขตพิจารณาเห็นว่า มีมาตรการป้องกันการแพร่ระบาดของโควิด ตามประกาศ กทม. ทั้งนี้ในวันพิธีเปิด ก่อนเริ่มงานช่วงเช้า มี จนท. จากเขตปทุมวัน ได้เข้ามาตรวจเช็คความเรียบร้อยด้วย ทั้งนี้ การทำหนังสือขออนุญาตเขต เป็นไปตามข้อกำหนดของ ศบค. ที่จะต้องขออนุญาตจัดงานล่วงหน้าผ่านเขตอันเป็นที่ตั้งของที่จัดงาน
3) The Marche ไม่ใช่งานแสดงสินค้าขนาดใหญ่ แต่เป็นลักษณะกิจกรรม การตลาดแบบขายของในห้าง จึงใช้คำว่า the Marche แปลว่า "ตลาด" โดยมีรูปแบบเหมือนกับที่ ห้างสรรพสินค้า เปิดบูธให้คนมาขายของ
4) โดยปกติงาน STYLE ที่เคยจัดที่อิมแพคเมืองทอง ทุกปีมีผู้ขายเข้าร่วมงานมากกว่า 2,000 คูหา ในขณะที่การจัดงาน The Marche by STYLE Bangkok ระหว่าง 6-10 ตค ที่เซ็นทรัลเวิลด์ ครั้งนี้ มีผู้ขายเพียง 120 คูหา (เพียงประมาณ 5% ของงานปกติ) และจัดคูหากระจายกันอยู่ในพื้นที่หลายๆโซนของห้างเซ็นทรัลเวิลด์ ไม่ได้กระจุกตัวอยู่ในที่เดียว ทั้งนี้ ห้าง Central world ก็มีมาตรการคัดกรองผู้เข้าทำงานในพื้นที่ที่เข้มงวด โดยจนท. ที่เกี่ยวข้องและผู้ประกอบการทุกรายที่เข้าร่วม จะต้องแสดงผลตรวจ ATK ทุกคน ก่อนได้รับบัตรผ่านเข้าห้าง

ที่มา : https://www.thaigov.go.th/news/contents/details/46880