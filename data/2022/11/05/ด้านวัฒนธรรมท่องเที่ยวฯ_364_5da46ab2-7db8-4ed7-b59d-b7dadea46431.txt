รัฐบาลไทย-ข่าวทำเนียบรัฐบาล-วธ.รณรงค์หน่วยงานรัฐ เอกชน วัดและประชาชนจัดกิจกรรมสงกรานต์ตามประเพณี ภายใต้แนวคิด “ร่วมสืบสานวัฒนธรรมไทย สงกรานต์วิถีใหม่ รับผิดชอบต่อครอบครัวและสังคม”


วันพฤหัสบดีที่ 31 มีนาคม 2565
วธ.รณรงค์หน่วยงานรัฐ เอกชน วัดและประชาชนจัดกิจกรรมสงกรานต์ตามประเพณี ภายใต้แนวคิด “ร่วมสืบสานวัฒนธรรมไทย สงกรานต์วิถีใหม่  รับผิดชอบต่อครอบครัวและสังคม”
วธ.รณรงค์หน่วยงานรัฐ เอกชน วัดและประชาชนจัดกิจกรรมสงกรานต์ตามประเพณี ภายใต้แนวคิด “ร่วมสืบสานวัฒนธรรมไทย สงกรานต์วิถีใหม่  รับผิดชอบต่อครอบครัวและสังคม”
วธ.รณรงค์หน่วยงานรัฐ เอกชน วัดและประชาชนจัดกิจกรรมสงกรานต์ตามประเพณี ภายใต้แนวคิด “ร่วมสืบสานวัฒนธรรมไทย สงกรานต์วิถีใหม่  รับผิดชอบต่อครอบครัวและสังคม” เชิญชวนแต่งผ้าไทย สืบสานอนุรักษ์ประเพณีสงกรานต์ แนะประชาชน-ผู้สูงอายุฉีดวัคซีนครบตามเกณฑ์ ตรวจ ATK ก่อนเข้าร่วมกิจกรรมป้องกันการแพร่ระบาดของโรคโควิด-19 สู่สังคม-ผู้สูงอายุในครอบครัว
นายอิทธิพล คุณปลื้ม รัฐมนตรีว่าการกระทรวงวัฒนธรรม เปิดเผยว่า เมื่อเร็วๆ นี้กระทรวงวัฒนธรรม (วธ.) ออกประกาศแนวทางและมาตรการรณรงค์เพื่อสืบสานคุณค่าทางวัฒนธรรม เนื่องในประเพณีสงกรานต์ พุทธศักราช 2565 ภายใต้แนวคิด“ร่วมสืบสานวัฒนธรรมไทย สงกรานต์วิถีใหม่  รับผิดชอบต่อครอบครัวและสังคม” ซึ่งแนวทางและมาตรการรณรงค์ดังกล่าว วธ. ได้ดำเนินการให้สอดรับกับมาตรการกลางที่ศูนย์บริหารสถานการณ์การแพร่ระบาดของโรคติดเชื้อไวรัสโคโรนา 2019 (โควิด-19) หรือศบค.ชุดใหญ่ที่มีพลเอก ประยุทธ์ จันทร์โอชา นายกรัฐมนตรี เป็นประธานได้เห็นชอบแล้ว โดยการรณรงค์ เรื่อง “สงกรานต์วิถีใหม่” นั้น วธ.ขอความร่วมมือหน่วยงานต่างๆและประชาชนจัดกิจกรรมประเพณีสงกรานต์แบบวิถีใหม่ (New Normal) เน้นเรื่องวัฒนธรรม ประเพณี การท่องเที่ยวและสุขภาพ สืบสานประเพณีสงกรานต์ตามขนบธรรมเนียมที่ดีงาม และดำเนินกิจกรรมสงกรานต์ให้สอดคล้องกับแนวทางมาตรการเทศกาลสงกรานต์ 2565 ของศบค.ชุดใหญ่  และมาตรการความปลอดภัยในช่วงเทศกาลสงกรานต์ของกรมอนามัย กระทรวงสาธารณสุข (สธ.)
รัฐมนตรีว่าการกระทรวงวัฒนธรรม กล่าวอีกว่า ในส่วนของกิจกรรมทางศาสนา ได้แก่ การทำบุญที่วัด สรงน้ำพระพุทธรูป ตักบาตร ขนทรายเข้าวัด พระสงฆ์ บุคลากรในวัดและประชาชนที่ไปทำบุญต้องได้รับการฉีดวัคซีนครบตามเกณฑ์และปฏิบัติตาม “COVID Free Setting (CFS)” อย่างเคร่งครัด โดยการสรงน้ำพระพุทธรูปขอให้เตรียมอุปกรณ์ของแต่ละคนมาเอง  ห้ามนำน้ำที่สรงมาใช้ต่อ หากจำเป็นต้องใช้อุปกรณ์ และของใช้ร่วมกันให้มีเจล/สเปรย์แอลกอฮอล์ทำความสะอาดก่อนและหลังหยิบจับ และเว้นระยะห่างระหว่างบุคคล 1-2 เมตร ตลอดการจัดงาน โดยเฉพาะช่วงสรงน้ำพระพุทธรูป ถวายดอกไม้ธูปเทียน ฟังเทศน์และทำบุญตักบาตร กรณีสรงน้ำพระสงฆ์และรดน้ำขอพรผู้ใหญ่ให้ปฏิบัติตามมาตรการของสธ.อย่างเคร่งครัด
นอกจากนี้ การร่วมกิจกรรมในครอบครัว เช่น กราบไหว้ขอพรพ่อแม่ รดน้ำดำหัวญาติผู้ใหญ่ทุกคนในครอบครัวต้องได้รับวัคซีนครบตามเกณฑ์โดยเฉพาะผู้สูงอายุและผู้มีโรคประจำตัวและสมาชิกครอบครัว ควรตรวจ ATK ภายใน 72 ชั่วโมงก่อนเข้าร่วมกิจกรรมหรือไปเยี่ยมผู้สูงอายุ และกรณีผู้ที่มาจากต่างพื้นที่  ขอให้ใส่หน้ากากอนามัยตลอดเวลาโดยเฉพาะเมื่อต้องใกล้ชิดผู้สูงอายุ และจัดกิจกรรมในพื้นที่ที่มีการระบายอากาศได้ดี หรือที่โล่ง ไม่หนาแน่นหรือคับแคบ งดกิจกรรมสัมผัสหรือใกล้ชิด หรือใช้สิ่งของร่วมกันหลีกเลี่ยงการรับประทานอาหารร่วมกันเป็นเวลานาน รวมทั้งผู้สูงอายุที่ยังไม่ได้รับวัคซีนครบตามเกณฑ์ หลีกเลี่ยงการร่วมกิจกรรมสังสรรค์และสัมผัสใกล้ชิดลูกหลาน
นายอิทธิพล กล่าวต่อไปว่า ส่วนการจัดกิจกรรมและเข้าร่วมกิจกรรมเฉลิมฉลองเทศกาลประเพณีสงกรานต์นั้น ขอความร่วมมือองค์กร หน่วยงานต่างๆจัดกิจกรรมที่สามารถทำได้ ได้แก่ การละเล่นที่สามารถจัดได้ตามมาตรการผ่อนปรนเพื่อป้องกันการแพร่ระบาดของโรคโควิด-19 อาทิ การเล่นน้ำสงกรานต์ในพื้นที่จัดงานที่มีการควบคุม การแสดงทางวัฒนธรรม การแสดงมหรสพ ประเพณีท้องถิ่น ขบวนแห่ การแสดงดนตรี ตลอดจนการเปิดร้านอาหารให้ปฏิบัติตามมาตรการ CFS และมาตรการ DMHTA อย่างเคร่งครัด ส่วนกิจกรรมที่ให้งด ได้แก่ การเล่นสาดน้ำในที่สาธารณะ เช่น บนท้องถนน การประแป้ง ปาร์ตี้โฟมหรือกิจกรรมที่สัมผัสใกล้ชิด ขณะเดียวกันขอความร่วมมือองค์กร หน่วยงานที่เป็นผู้จัดกิจกรรมให้จัดกิจกรรมเทศกาลประเพณีสงกรานต์ให้สอดคล้องกับมาตรการผ่อนปรนเพื่อป้องกันการแพร่ระบาดของโรคโควิด-19 รวมทั้งงดจำหน่ายและงดดื่มเครื่องดื่มแอลกอฮอล์ในสถานที่สาธารณะตามพ.ร.บ.ควบคุมเครื่องดื่มแอลกอฮอล์ พ.ศ.2551
นอกจากนี้ การจัดงานเทศกาลประเพณีสงกรานต์ ขอให้จัดงานที่โล่ง และควบคุมไม่ให้แออัดในพื้นที่จัดงานไม่เกิน 1 คน ต่อ 4 ตารางเมตร จัดให้มีจุดล้างมือด้วยสบู่และน้ำ หรือเจล/สเปรย์แอลกอฮอล์อย่างเพียงพอ และผู้เข้าร่วมงานจัดเตรียมอุปกรณ์ส่วนตัว เช่น ขันน้ำ เจลแอลกอฮอล์ อีกทั้งทำความสะอาดอุปกรณ์ที่ใช้ร่วมกัน เช่น ไมโครโฟน ทุกครั้งหลังใช้งาน งดการแสดงมหรสพที่มีฉากที่ต้องสัมผัสใกล้ชิดและเข้าถึงตัวกัน เช่น ฉากแสดงความรัก โอบกอด หอม ตะโกน  และงดสัมผัสใกล้ชิดกับผู้ชม ตลอดจนเว้นระยะห่างระหว่างเวทีและผู้ชมอย่างน้อย 2 เมตรและเว้นระยะห่างระหว่างนักดนตรีหรือนักแสดงบนเวที 1 เมตร ส่วนกิจกรรมที่ควรหลีกเลี่ยง ได้แก่ การเต้นรำ ตะโกนคุยกัน
รัฐมนตรีว่าการกระทรวงวัฒนธรรม กล่าวด้วยว่า สำหรับการรณรงค์ “สืบสานวัฒนธรรมไทย” วธ.ขอความร่วมมือองค์กร หน่วยงานต่างๆจัดกิจกรรมทางศาสนาและวัฒนธรรมในเทศกาลสงกรานต์ ร่วมกันสืบสานประเพณีที่ดีงาม รวมทั้งสนับสนุนศิลปินพื้นบ้านในการจัดกิจกรรมการละเล่น การแสดงทางวัฒนธรรมและประเพณีท้องถิ่นตามแนวทางมาตรการเทศกาลสงกรานต์ 2565 ของศบค.ชุดใหญ่ คณะกรรมการโรคติดต่อกรุงเทพมหานครและคณะกรรมการโรคติดต่อจังหวัด และมาตรการความปลอดภัยในช่วงเทศกาลสงกรานต์ของกรมอนามัย  อีกทั้งขอเชิญชวนประชาชนแต่งกายชุดสุภาพด้วยผ้าไทย ผ้าพื้นเมืองหรือชุดไทยย้อนยุคเข้าร่วมกิจกรรมสงกรานต์เพื่อร่วมสืบสานคุณค่าและสาระอันดีงามของประเพณีสงกรานต์ เช่น การทำความสะอาดบ้านเรือน วัด ศาสนสถาน สถานที่สาธารณะ ทำบุญตักบาตร สรงน้ำพระพุทธรูป ฟังเทศน์ ปฏิบัติธรรม รดน้ำดำหัวขอพรผู้สูงอายุ เป็นต้น
ทั้งนี้ วธ.โดยสำนักงานปลัดกระทรวงวัฒนธรรมได้แจ้งประกาศแนวทางและมาตรการรณรงค์เพื่อสืบสานคุณค่าทางวัฒนธรรม เนื่องในประเพณีสงกรานต์ พุทธศักราช 2565 ไปยังสำนักงานวัฒนธรรมจังหวัด (สวจ.) ทั่วประเทศ พร้อมทั้งมอบหมายศูนย์ปฏิบัติการสื่อปลอดภัยและสร้างสรรค์ทั้งในส่วนกลางและส่วนภูมิภาค  ประสานและร่วมมือกับหน่วยงานรัฐ เอกชน ชุมชนคุณธรรมฯ และเครือข่ายทางวัฒนธรรมร่วมกันรณรงค์ และเฝ้าระวังทางวัฒนธรรมในการจัดกิจกรรมงานประเพณีสงกรานต์ในพื้นที่ต่างๆ ให้เป็นไปอย่างเหมาะสมตามประเพณีนิยมและวัฒนธรรมที่ดีงาม รวมทั้งรณรงค์ประชาสัมพันธ์การฉีดวัคซีนโควิด-19 ให้แก่กลุ่มผู้สูงอายุเพื่อสร้างความปลอดภัยต้อนรับลูกหลานกลับบ้านช่วงเทศกาลสงกรานต์ โดยประชาชนติดต่อสอบถามและแจ้งข้อมูลได้ที่สายด่วนวัฒนธรรม 1765

ที่มา : https://www.thaigov.go.th/news/contents/details/53147