รัฐบาลไทย-ข่าวทำเนียบรัฐบาล-มท.เตรียมเสนอ ครม. มอบ 12 ของขวัญปีใหม่ 65 ลดดอกเบี้ยโรงรับจำนำ ค่ามิเตอร์น้ำ ยกระดับบริการดิจิทัล และพัฒนาคุณภาพชีวิต แด่พี่น้องประชาชน


วันจันทร์ที่ 20 ธันวาคม 2564
พิมพ์
มท.เตรียมเสนอ ครม. มอบ 12 ของขวัญปีใหม่ 65 ลดดอกเบี้ยโรงรับจำนำ ค่ามิเตอร์น้ำ ยกระดับบริการดิจิทัล และพัฒนาคุณภาพชีวิต แด่พี่น้องประชาชน
มท.เตรียมเสนอ ครม. มอบ 12 ของขวัญปีใหม่ 65 ลดดอกเบี้ยโรงรับจำนำ ค่ามิเตอร์น้ำ ยกระดับบริการดิจิทัล และพัฒนาคุณภาพชีวิต แด่พี่น้องประชาชน ภายใต้แนวคิด "130 ปี มหาดไทย ส่งสุข คลายทุกข์ให้ประชาชน"
วันนี้ (20 ธ.ค. 64) พลเอก อนุพงษ์ เผ่าจินดา รัฐมนตรีว่าการกระทรวงมหาดไทย เปิดเผยว่า รัฐบาลภายใต้การนำของ พลเอก ประยุทธ์ จันทร์โอชา นายกรัฐมนตรี ได้มีนโยบายมอบของขวัญปีใหม่ 2565 ให้กับประชาชน ซึ่งในส่วนของกระทรวงมหาดไทย ได้จัดทำโครงการ “130 ปี มหาดไทย ส่งสุข คลายทุกข์ให้ประชาชนรับปีใหม่ 2565” เพื่อบำบัดทุกข์ บำรุงสุข ตามปณิธานของคนมหาดไทย และเป็นการร่วมมอบของขวัญปีใหม่ให้แก่พี่น้องประชาชนชาวไทย ในปี 2565
พลเอก อนุพงษ์ เผ่าจินดา รัฐมนตรีว่าการกระทรวงมหาดไทย กล่าวว่า สำหรับโครงการ “130 ปี มหาดไทย ส่งสุข คลายทุกข์ให้ประชาชนรับปีใหม่ 2565” แบ่งเป็น 3 ด้าน 12 ของขวัญ คือ 1) ด้านเศรษฐกิจ จำนวน 5 รายการ ได้แก่ 1. "สถานธนานุบาลทั่วไทย พร้อมใจลดอัตราดอกเบี้ย” โดยลดอัตราดอกเบี้ยให้กับประชาชนผู้ใช้บริการสถานธนานุบาลขององค์กรปกครองส่วนท้องถิ่น 253 แห่งทั่วประเทศ ตั้งแต่วันที่ 1 ธ.ค. 64 - 31 ม.ค.65 2. "เชฟชุมชน... เรียนฟรี มีทุนให้” โดยฝึกอบรมความรู้ด้านการทำอาหารระยะสั้นให้กับประชาชนในพื้นที่กรุงเทพมหานครเพื่อนำไปต่อยอดประกอบอาชีพ โดยผู้ที่เข้าร่วมโครงการสามารถขอรับเงินทุนประกอบอาชีพ จำนวนไม่เกิน 5,000 บาทต่อครอบครัวที่สำนักงานเขตตามที่อยู่ในทะเบียนบ้าน 3. "ติดมิเตอร์ใหม่ ลดราคา การประปาฯ จัดให้” โดยการประปานครหลวง ลดค่าติดตั้งประปาใหม่สูงสุด 20% สำหรับผู้ใช้น้ำรายใหม่ประเภทที่พักอาศัยในพื้นที่ให้บริการของการประปานครหลวง และการประปาส่วนภูมิภาค ลดค่าติดตั้งประปาใหม่ 10% สำหรับผู้ใช้น้ำรายใหม่ ประเภทที่อยู่อาศัยที่ติดตั้งมาตรวัดน้ำขนาด 1/2 นิ้ว ระหว่างวันที่ 1 ม.ค. – 28 ก.พ. 65 4. "มหานครสดใส ชาร์จไฟกับ กฟน.” บริการติดตั้งหัวชาร์จยานยนต์ไฟฟ้า (EV) ในพื้นที่กรุงเทพมหานคร นนทบุรี และสมุทรปราการ จำนวน 100 หัวชาร์จ และ 5. “ของถูกขายฟรี ของดีพาส่งออก” โดยจัดพื้นที่บริเวณตลาดน้ำสวนผัก คลองสองนครา ณ องค์การตลาดสาขาตลิ่งชัน ให้ประชาชนจำหน่ายสินค้าฟรี พร้อมเปิดเส้นทางท่องเที่ยวในชุมชน ล่องเรือเที่ยววัด และจับคู่ทางธุรกิจบน Platform ต่าง ๆ ส่งออกไปยังต่างประเทศ อีกด้วย
2) ด้านพัฒนาบริการดิจิทัล จำนวน 4 รายการ ได้แก่ 1. “DOPA Citizen Service บริการวิถีใหม่...ง่าย ๆ แค่ปลายนิ้ว” โดยรวบรวมการให้บริการประชาชนแบบออนไลน์ จำนวน 21 งานบริการของกรมการปกครองไว้ในช่องทางเดียว ซึ่งพี่น้องประชาชนสามารถขอรับบริการได้ทั้งทางเว็บไซต์ citizenservice.dopa.go.th และแอปพลิเคชัน DOPA Citizen Service ตลอด 24 ชั่วโมง ตั้งแต่วันที่ 1 ม.ค. 65 เป็นต้นไป 2. “คนกรุงสบาย จดทะเบียนที่ดินออนไลน์ใกล้บ้าน” โดยอำนวยความสะดวกให้กับประชาชนสามารถจดทะเบียนสิทธิและนิติกรรมแบบออนไลน์ต่างสำนักงานที่ดินได้ในพื้นที่กรุงเทพมหานคร  3. “Click ชุมชน... เรียนรู้ ดู เที่ยว ทั่วไทย” โดยให้บริการ Platform ดิจิทัล “Click ชุมชน” รวบรวมข้อมูลชุมชน ท่องเที่ยวชุมชน สินค้า OTOP แหล่งทุนชุมชน และความรู้ชุมชน เพื่อใช้ประโยชน์ในการวางแผนพัฒนาคุณภาพชีวิต สร้างอาชีพ สร้างรายได้ พี่น้องประชาชน และ 4. “ผังเมือง Delivery” บริการระบบตรวจสอบผังการใช้ประโยชน์ที่ดินตามผังเมืองในชื่อ "Landuse Plan" ซึ่งพี่น้องประชาชนสามารถตรวจสอบสีผังเมืองของที่ดินหรือทำเลที่ตั้งบ้าน ทำให้ทราบถึงศักยภาพการพัฒนาที่ดินของตนเอง ผ่านช่องทางเว็บไซต์ plludds.dpt.go.th และแอปพลิเคชัน Landuse Plan
3) ด้านพัฒนาคุณภาพชีวิต จำนวน 3 รายการ ได้แก่ 1. “มหาดไทยสูบส่งน้ำ ส่งสุข คลายทุกข์ คลายแล้ง” ช่วยเหลือและแก้ไขปัญหาอุทกภัยด้วยการกำจัดสิ่งกีดขวางทางน้ำ เปิดทางระบายน้ำ สูบระบายน้ำ และสูบน้ำเข้าไปกักเก็บตามแหล่งน้ำต่าง ๆ เพื่อบรรเทาความเดือดร้อนของประชาชนจากปัญหาขาดแคลนน้ำอุปโภค - บริโภคในช่วงฤดูแล้ง 2. “ขยายเขต 10 วันทันใจกับไฟฟ้าภูมิภาค” โดยยกระดับการให้บริการขอติดตั้งมิเตอร์แรงต่ำขนาดไม่เกิน 30 แอมป์ ร่วมกับงานขยายเขตระบบจำหน่ายไฟฟ้าแรงต่ำระยะทางไม่เกิน 140 เมตร แบบ One Touch Service ภายใน 10 วันทำการ ในพื้นที่เขตชุมชน โดยไม่คิดค่าใช้จ่ายในการขยายเขตระบบจำหน่ายไฟฟ้าแรงต่ำ และ 3. “สนามปันสุข” โดยเปิดพื้นที่สาธารณะภายในพื้นที่ระบบบำบัดน้ำเสีย ทั้ง 23 แห่ง ให้พี่น้องประชาชนใช้ทำกิจกรรมต่าง ๆ  เช่น ออกกำลังกาย หรือกิจกรรมต่าง ๆ โดยไม่มีค่าใช้จ่าย
พลเอก อนุพงษ์ เผ่าจินดา รัฐมนตรีว่าการกระทรวงมหาดไทย กล่าวเพิ่มเติมว่า กระทรวงมหาดไทยมีความมุ่งมั่นในการยกระดับการพัฒนาคุณภาพชีวิตของพี่น้องประชาชนมาอย่างต่อเนื่อง เพื่อบำบัดทุกข์ บำรุงสุข สร้างความมั่นคงปลอดภัย ให้กับพี่น้องประชาชน และหวังเป็นอย่างยิ่งว่า ของขวัญปีใหม่ 65 ของกระทรวงมหาดไทย จะช่วยให้พี่น้องประชาชนมีความสุข ลดภาระค่าใช้จ่าย สามารถเข้าถึงบริการได้โดยสะดวก ควบคู่กับการใช้ชีวิตวิถีใหม่ (New Normal) ไปด้วยกัน

ที่มา : https://www.thaigov.go.th/news/contents/details/49666