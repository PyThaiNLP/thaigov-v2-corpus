รัฐบาลไทย-ข่าวทำเนียบรัฐบาล-นายกรัฐมนตรีร่วมประชาสัมพันธ์ Thailand Biennale, Korat 2021เชิญชวนประชาชมร่วมชมงานศิลปกรรมร่วมสมัยฯ พร้อมชื่นชมงานคราฟ์ฝีมือคนไทย ใช้ความคิดสร้างสรรค์ต่อยอดสินค้าให้มีูมลค่า


วันอังคารที่ 7 ธันวาคม 2564
พิมพ์
นายกรัฐมนตรีร่วมประชาสัมพันธ์ Thailand Biennale, Korat 2021เชิญชวนประชาชมร่วมชมงานศิลปกรรมร่วมสมัยฯ พร้อมชื่นชมงานคราฟ์ฝีมือคนไทย ใช้ความคิดสร้างสรรค์ต่อยอดสินค้าให้มีูมลค่า
นายกรัฐมนตรีร่วมประชาสัมพันธ์กิจกรรม Thailand Biennale, Korat 2021 เชิญชวนประชาชมร่วมชมงานศิลปกรรมร่วมสมัยนานาชาติ พร้อมชื่นชมงานคราฟ์ฝีมือคนไทย ใช้ความคิดสร้างสรรค์ต่อยอดสินค้าให้มีมูลค่า
วันนี้ (7 ธันวาคม 2564) เวลา 8.30 น. ณ ตึกสันติไมตรี ทำเนียบรัฐบาล ก่อนการประชุมคณะรัฐมนตรี นายธนกร วังบุญคงชนะ โฆษกประจำสำนักนายกรัฐมนตรี เผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ร่วมประชาสัมพันธ์โครงการการแสดงศิลปกรรมร่วมสมัยนานาชาติ Thailand Biennale, Korat 2021 กระทรวงวัฒนธรรม พร้อมเยี่ยมชมนิทรรศการแสดงผลงานหัตถศิลป์ไทย “อัตลักษณ์แห่งสยาม ครั้งที่ 12” และงาน “Crafts Bangkok 2021” กระทรวงพาณิชย์ โดย นายอิทธิพล คุณปลื้ม รัฐมนตรีว่าการกระทรวงวัฒนธรรม นายสินิตย์ เลิศไกร รัฐมนตรีช่วยว่าการกระทรวงพาณิชย์ และนายดิสทัต โหตระกิตย์ เลขาธิการนายกรัฐมนตรี ร่วมชมนิทรรศการด้วย
รัฐมนตรีว่าการกระทรวงวัฒนธรรม กล่าวว่า สำนักงานศิลปวัฒนธรรมร่วมสมัย ร่วมกับจังหวัดนครราชสีมา ร่วมจัดการแสดงศิลปกรรมร่วมสมัยนานาชาติ Thailand Biennale, Korat 2021 เป็นงานแสดงศิลปะนานาชาติระดับโลกครั้งที่ 2 ของไทย ภายใต้แนวคิด “Butterflies Frolicking on the Mud” หรือในชื่อภาษาไทยว่า “เซิ้งสิน ถิ่นย่าโม” โดยมีศิลปินที่มีชื่อเสียงจาก 25 ประเทศทั่วโลก จำนวน 53 คน สร้างสรรค์ผลงานและติดตั้ง ณ พื้นที่ต่าง ๆ ในพื้นที่หลัก 3 พื้นที่ของจังหวัดนครราชสีมา ประกอบด้วย อำเภอเมือง อำเภอพิมาย และอำเภอปากช่อง ซึ่งการจัดงานแสดงดังกล่าว เพื่อเป็นการเทิดพระเกียรติสมเด็จพระเจ้าน้องนางเธอ เจ้าฟ้าจุฬาภรณวลัยลักษณ์ อัครราชกุมารี กรมพระศรีสวางควัฒน วรขัตติยราชนารี และสะท้อนแนวคิดเศรษฐกิจ BCG ของรัฐบาล ด้วยการคำนึงถึงสิ่งแวดล้อม รวมถึงการสร้างสรรค์งานจากทุนต่าง ๆ  เช่น ทุนทางสังคม ทุนทางวัฒนธรรม และทุนทางธรรมชาติของจังหวัดนครราชสีมาอีกด้วย
ในโอกาสนี้ นายกรัฐมนตรี กล่าวชื่นชมการจัดแสดงศิลปกรรมร่วมสมัยนานาชาติ Thailand Biennale, Korat 2021 ว่า เป็นโอกาสดีในการถ่ายทอดศิลปะ หัตถกรรม ภูมิปัญญา ส่งเสริมกระตุ้นเศรษฐกิจระยะยาวภายหลังมาตรการเปิดประเทศ พร้อมขอเชิญชวนพี่น้องประชาชน เข้าร่วมงานจัดแสดงศิลปกรรมร่วมสมัยนานาชาติ Thailand Biennale, Korat 2021 ที่จะจัดขึ้นระหว่างวันที่ 18 ธันวาคม 2564 - 31 มีนาคม 2565 ณ จังหวัดนครราชสีมา
จากนั้น นายกรัฐมนตรีได้ร่วมชมผลงานหัตถศิลป์ไทยตัวอย่าง เพื่อประชาสัมพันธ์งาน “อัตลักษณ์แห่งสยาม ครั้งที่ 12” และงาน “Crafts Bangkok 2021” โดยสถาบันส่งเสริมศิลปหัตถกรรมไทย (องค์การมหาชน) หรือ sacit  ภายใต้แนวคิด “ความงามอันทรงคุณค่าและการพัฒนาที่ไม่สิ้นสุด” เพื่อส่งเสริมสนับสนุนและสร้างความแข็งแกร่ง ให้งานศิลปหัตถกรรมไทยให้สามารถแข่งขันได้ในตลาดสากล พร้อมผลักดันให้ประเทศไทย เป็นศูนย์กลาง งานศิลปหัตถกรรมในระดับภูมิภาคอาเซียน โดยจะจัดงานระหว่างวันที่ 9 – 12 ธันวาคม 2564 ณ โถงนิทรรศการ ฮอลล์ 98 – 100 ศูนย์นิทรรศการและการประชุมไบเทค บางนา
นายกรัฐมนตรีให้ความสนใจผลิตภัณฑ์ฝีมือคนไทย ได้สอบถามถึงวิธีการผลิต แรงบันดาลใจในการออกแบบลวดลาย พร้อมชื่นชมในการใช้ความคิดสร้างสรรค์เพื่อต่อยอดผลิตภัณฑ์ให้มีมูลค่า โอกาสนี้  นายกรัฐมนตรียังซื้อผลิตภัณฑ์แก้วชงกาแฟเบญจรงค์ รวมถึงอวยพรให้ผู้ประกอบการที่นำสินค้ามาจัดแสดงให้จำหน่ายสินค้าได้จำนวนมาก และสั่งการให้ภาครัฐและทีมโฆษกรัฐบาล ช่วยกันส่งเสริมประชาสัมพันธ์ผลงานฝีมือคนไทยด้วย
...........................

ที่มา : https://www.thaigov.go.th/news/contents/details/49176