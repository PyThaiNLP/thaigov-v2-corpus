รัฐบาลไทย-ข่าวทำเนียบรัฐบาล-กระทรวงยุติธรรม ประชุมคณะทำงานศูนย์ต่อต้านข่าวปลอม (Anti Fake News Center) กระทรวงยุติธรรม ครั้งที่ ๑/๒๕๖๔


วันอังคารที่ 29 มิถุนายน 2564
พิมพ์
กระทรวงยุติธรรม ประชุมคณะทำงานศูนย์ต่อต้านข่าวปลอม (Anti Fake News Center) กระทรวงยุติธรรม ครั้งที่ ๑/๒๕๖๔
กระทรวงยุติธรรม ประชุมคณะทำงานศูนย์ต่อต้านข่าวปลอม (Anti Fake News Center) กระทรวงยุติธรรม ครั้งที่ ๑/๒๕๖๔ ผ่านระบบการประชุมทางไกล (Video Conference)
ในวันอังคารที่ ๒๙ มิถุนายน ๒๕๖๔ นายวัลลภ นาคบัว รองปลัดกระทรวงยุติธรรม และโฆษกกระทรวงยุติธรรม ในฐานะผู้อำนวยการศูนย์ฯ เป็นประธานการประชุมคณะทำงานศูนย์ต่อต้านข่าวปลอม (Anti Fake News Center) กระทรวงยุติธรรม ครั้งที่ ๑/๒๕๖๔ ผ่านระบบการประชุมทางไกล (Video Conference) โดยมี นางธารินี แสงสว่าง รองอธิบดีกรมคุมประพฤติ นางทัศนีย์ เปาอินทร์ รองอธิบดีกรมคุ้มครองสิทธิและเสรีภาพ นายเสกสรร สุขแสง รองอธิบดีกรมบังคับคดี นางสาวศิริประกาย วรปรีชา รองอธิบดีกรมพินิจและคุ้มครองเด็กและเยาวชน นายธวัชชัย ชัยวัฒน์ รองอธิบดีกรมราชทัณฑ์ พันตำรวจเอก อัครพล บุณโยปัษฎัมภ์ รองอธิบดีกรมสอบสวนคดีพิเศษ พันตำรวจโทไพศิษฎ์ สังคหะพงศ์ รองเลขาธิการ สำนักงาน ป.ป.ส. พร้อมด้วยคณะทำงาน และผู้ที่เกี่ยวข้องเข้าร่วมประชุมฯ
ในการนี้ ที่ประชุมได้รับทราบแนวทางการดำเนินงานของศูนย์ต่อต้านข่าวปลอม (Anti Fake News Center) กระทรวงยุติธรรม รวมทั้งได้มอบหมายให้ทุกหน่วยงานในสังกัดกระทรวงยุติธรรมดำเนินการติดตาม ตรวจสอบ วิเคราะห์ข้อมูลข่าวสารที่นำเสนอผ่านทางสื่อสารมวลชน และสื่อสังคมออนไลน์แล้วส่งผลกระทบหรือประเด็นข่าวเชิงลบต่อหน่วยงาน เพื่อชี้แจงให้สื่อมวลชนและเผยแพร่ให้สาธารณชนได้รับทราบด้วยความถูกต้อง และรวดเร็ว พร้อมทั้งรายงานผลให้ศูนย์ต่อต้านข่าวปลอมประเทศไทย กระทรวงดิจิทัลเพื่อเศรษฐกิจและสังคมได้รับทราบต่อไปด้วย

ที่มา : https://www.thaigov.go.th/news/contents/details/43233