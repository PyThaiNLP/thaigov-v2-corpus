รัฐบาลไทย-ข่าวทำเนียบรัฐบาล-รมว.อว. เปิดเวทีเสวนาวิชาการซีรี่ส์ไทยกับโลกและประเทศเพื่อนบ้าน : Thailand and China amidst Changing Regional Architecture


วันพุธที่ 27 ตุลาคม 2564
รมว.อว. เปิดเวทีเสวนาวิชาการซีรี่ส์ไทยกับโลกและประเทศเพื่อนบ้าน : Thailand and China amidst Changing Regional Architecture
รมว.อว. เปิดเวทีเสวนาวิชาการซีรี่ส์ไทยกับโลกและประเทศเพื่อนบ้าน : Thailand and China amidst Changing Regional Architecture
(25 ตุลาคม 2564) ศ. (พิเศษ) ดร.เอนก เหล่าธรรมทัศน์ รัฐมนตรีว่าการกระทรวงการอุดมศึกษา วิทยาศาสตร์ วิจัยและนวัตกรรม (รมว.อว.) เป็นประธานเปิดงานเสวนาวิชาการซีรี่ส์ไทยกับโลกและประเทศเพื่อนบ้าน : Thailand and China amidst Changing Regional Architecture พร้อมด้วย ศ.ดร.นพ.สิริฤกษ์ ทรงศิวิไล ปลัดกระทรวงการอุดมศึกษาฯ, ดร.พัชรินรุจา จันทโรนานนท์ ที่ปรึกษารัฐมนตรีว่าการกระทรวงการอุดมศึกษาฯ และ รศ.ดร.พาสิทธิ์ หล่อธีรพงศ์ รองปลัดกระทรวงการอุดมศึกษาฯ เข้าร่วมงาน ณ ห้องแถลงข่าว ชั้น 1 อาคารพระจอมเกล้า สำนักงานปลัดกระทรวงการอุดมศึกษา วิทยาศาสตร์ วิจัยและนวัตกรรม
ศ.(พิเศษ) ดร.เอนก รมว.อว. กล่าวว่า เป็นเกียรติและคาดไม่ถึงว่าสถาบันโลกคดี ซึ่งเพิ่งตั้งขึ้นมาไม่กี่เดือนจะขยับตัวอย่างรวดเร็ว เปิดการเสวนาร่วมกับมหาวิทยาลัยเทคโนโลยีป้องกันประเทศแห่งจีน ครั้งนี้จัดขึ้นเป็นครั้งแรกในระดับนานาชาติ หวังว่าการเสวนากันในวันนี้จะทำให้เกิดแง่คิด สติปัญญาต่าง ๆ อย่างมาก ความสัมพันธ์ไทย-จีน เป็นความสัมพันธ์ที่อบอุ่น โดยเฉพาะ 40 ปีหลังมานี้ที่เปิดความสัมพันธ์ระหว่างประเทศกัน ช่วยเหลือพึ่งพากัน ส่วนความสัมพันธ์ของไทย-อเมริกา ถ้าเทียบในตะวันตกที่ทำสนธิสัญญาเป็นทางการ ก็ถือว่ายาวนานมาก แม้ทางวัฒนธรรมอาจจะไม่ใกล้ชิดกัน แต่ทางวิชาการ ทางสติปัญญาถือว่าใกล้ชิดกันมาก ส่วนใหญ่เรียนมาแบบตะวันตก แต่อย่างไรก็ตามความที่วัฒนธรรมไทย-จีน ใกล้กัน และการคบหาสมาคมไทย-จีน เป็นไปได้สนิทแนบแน่น ทำให้ได้รับรู้ความคิดต่าง ๆ ของจีนมากขึ้นเยอะ ซึ่งส่วนใหญ่ไม่ค่อยได้รับรู้จากการเรียน แต่รับรู้จากการปฏิบัติที่ได้คบหาสมาคมกับคนจีน
ด้าน พล.ต.หวัง จิง อู่ อธิการวิทยาลัยความสัมพันธ์ระหว่างประเทศ มหาวิทยาลัยเทคโนโลยีป้องกันประเทศแห่งจีน กล่าวว่า ปัจจุบันนี้ยังมีซากวัตถุโบราณของจีนอยูในท้องถิ่นของเมืองหลวงอยุธยา ทั้งหมดนี้แสดงให้เห็นถึงการไปมาหาสู่ที่แน่นแฟ้น และความสัมพันธ์อันยาวนานของทั้ง 2 ประเทศ ประเทศไทยกับประเทศจีน ได้สถาปนาความสัมพันธ์ทางการทูตในปี ค.ศ. 1975 ตั้งแต่นั้นมาความสัมพันธ์ระหว่าง 2 ประเทศ เป็นไปอย่างดีในทุก ๆ ด้าน จนมีคำชื่นชมว่า จีน-ไทย ไม่ใช่อื่นไกล เป็นเหมือนพี่น้องกัน ความสัมพันธ์ระหว่างไทย-จีน เป็นแบบอย่างความร่วมมือฉันทมิตรระหว่างประเทศที่มีระบอบสังคมแตกต่างกัน ในเดือนเมษายน ปี ค.ศ. 2012 ไทย-จีน ได้ยกระดับความสัมพันธ์ระหว่าง 2 ประเทศ มาเป็นความสัมพันธ์แบบหุ้นส่วน เชิงยุทธศาสตร์อย่างรอบด้าน ความสัมพันธ์ระหว่างทั้ง 2 ประเทศ ได้พัฒนาอย่างรวดเร็ว ปัจจุบันนี้จีนกำลังพัฒนา และผลักดันข้อริเริ่ม 1 แถบ 1 เส้นทาง และข้อริเริ่มนี้ได้ยึดหลักการร่วมปรึกษาหารือกัน ร่วมสร้างสรรค์ แบ่งปันกัน ส่วนประเทศไทยได้ประกาศยุทธศาสตร์ชาติ 20 ปี และโครงการ Thailand 4.0 โดยเฉพาะระเบียงเศรษฐกิจภาคตะวันออกไปเชื่อมกับ 1 แถบ 1 เส้นทาง อย่างราบรื่น
ตามข้อมูลล่าสุดในการประเมินดัชนีความร่วมมือระหว่างจีนกับประเทศ 1 แถบ 1 เส้นทาง กว่า 60 ประเทศ ประเทศอยู่ลำดับที่ 5 สะท้อนให้เห็นถึงความสำเร็จของความร่วมมือทางยุทธศาสตร์ไทย-จีน อย่างครบถ้วน กองทัพไทยกับกองทัพจีน ยืนยันการเจรจาในความร่วมมือทางยุทธศาสตร์ ดำเนินการฝึกซ้อมร่วมในทวิภาคี และพหุภาคีอย่างกระตือรือร้น ความสัมพันธ์ระหว่างกองทัพทั้ง 2 ฝ่าย ได้แน่นแฟ้นยิ่งขึ้น เมื่อต้นปี ค.ศ. 2020 การแพร่ระบาดของโรคโควิด-19 ที่เกิดขึ้นอย่างกะทันหัน ทำให้เกิดสถานการณ์เดือดร้อนกันทั่วโลก และเป็นภัยคุกคามต่อความปลอดภัยของประชาชนทั้ง 2 ประเทศอย่างร้ายแรง เมื่อเผชิญกับความท้าทายของโรคระบาดตั้งแต่รัฐบาลไปจนถึงประชาชนทุกคน ระหว่างไทย-จีน ทั้งห่วงใยกัน ช่วยเหลือซึ่งกันและกัน ได้ปฏิบัติอย่างเป็นรูปธรรม สะท้อนให้เหฌนถึงมิตรภาพอันแน่นแฟ้นที่เป็นครอบครัวเดียวกัน

ที่มา : https://www.thaigov.go.th/news/contents/details/47448