รัฐบาลไทย-ข่าวทำเนียบรัฐบาล-ธอส. มอบ 1 ล้านบาท สนับสนุนโครงการผ่าตัดข้อไหล่ข้อศอกและข้อเท้าเทียมเพื่อผู้ป่วยยากไร้ เฉลิมพระเกียรติสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี


วันพุธที่ 22 ธันวาคม 2564
พิมพ์
ธอส. มอบ 1 ล้านบาท สนับสนุนโครงการผ่าตัดข้อไหล่ข้อศอกและข้อเท้าเทียมเพื่อผู้ป่วยยากไร้ เฉลิมพระเกียรติสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี
ธอส.มอบเงินจำนวน 1 ล้านบาท ให้แก่ คณะแพทยศาสตร์วชิรพยาบาลมหาวิทยาลัยนวมินทราธิราช เพื่อสนับสนุนโครงการ “ผ่าตัดข้อไหล่ ข้อศอกและข้อเท้าเทียมเพื่อผู้ป่วยยากไร้เฉลิมพระเกียรติ สมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี
ธนาคารอาคารสงเคราะห์ มอบเงินจำนวน 1 ล้านบาท ให้แก่ คณะแพทยศาสตร์วชิรพยาบาลมหาวิทยาลัยนวมินทราธิราช เพื่อสนับสนุนโครงการ “ผ่าตัดข้อไหล่ ข้อศอกและข้อเท้าเทียมเพื่อผู้ป่วยยากไร้เฉลิมพระเกียรติ สมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี เนื่องในโอกาสมหามงคล พระชนมายุ 66 พรรษา” เพื่อช่วยเหลือผู้ยากไร้ที่มีภาวะกระดูกข้อไหล่หักซับซ้อน ให้ได้มีโอกาสเข้าถึงบริการและได้รับการรักษาพยาบาลด้วยเทคโนโลยีทางการแพทย์ชั้นสูง
นายฉัตรชัย ศิริไล กรรมการผู้จัดการ ธนาคารอาคารสงเคราะห์ (ธอส.) เปิดเผยว่า เพื่อเป็นการแสดงความจงรักภักดี สำนึกในพระมหากรุณาธิคุณ และเฉลิมพระเกียรติสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี ที่บำเพ็ญพระราชกรณียกิจนานัปการ เพื่อความร่มเย็นของประชาชนตลอดมา และเนื่องในโอกาสมหามงคล ทรงเจริญพระชนมายุ 66 พรรษา เมื่อวันที่ 2 เมษายน 2564 ธอส. ในฐานะสถาบันการเงินเฉพาะกิจของรัฐ จึงได้มอบเงินจำนวน 1,000,000 บาท ให้แก่คณะแพทยศาสตร์วชิรพยาบาล มหาวิทยาลัยนวมินทราธิราช เพื่อสนับสนุนในโครงการ “ผ่าตัดข้อไหล่ข้อศอกและข้อเท้าเทียมเพื่อผู้ป่วยยากไร้เฉลิมพระเกียรติ สมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี เนื่องในโอกาสมหามงคล พระชนมายุ 66 พรรษา” ซึ่งเป็นโครงการที่จัดทำขึ้นเพื่อช่วยเหลือผู้เริ่มทำการผ่าตัดผู้ป่วยยากไร้ที่มีปัญหาทางด้านข้อไหล่เสื่อม ข้อศอกเสื่อม และข้อเท้าเสื่อม หรือผู้ป่วยที่มีภาวะกระดูกข้อไหล่หักซับซ้อน ให้ได้มีโอกาสเข้าถึงบริการและได้รับการรักษาพยาบาลด้วยเทคโนโลยีทางการแพทย์ชั้นสูง จากแพทย์ผู้เชี่ยวชาญระดับประเทศ โดยมี ผู้ช่วยศาสตราจารย์จักราวุธ มณีฤทธิ์ คณบดีคณะแพทยศาสตร์วชิรพยาบาล มหาวิทยาลัยนวมินทราธิราช เป็นผู้รับมอบเงินสนับสนุนจาก ดร.กิริฎา เภาพิจิตร กรรมการธนาคาร ธอส. ในฐานะประธานกรรมการกำกับดูแลกิจการที่ดีและความรับผิดชอบต่อสังคมและสิ่งแวดล้อม (CG&CSR) ธอส. และนายฉัตรชัย ศิริไล กรรมการผู้จัดการ ธอส. พร้อมด้วยคณะผู้บริหารระดับสูงของธนาคารร่วมในพิธี
ทั้งนี้ ที่ผ่านมา ธอส. ได้ให้การสนับสนุนงบประมาณ ให้แก่ โรงพยาบาลวชิรพยาบาล ในการจัดสร้างหอผู้ป่วยไอซียูความดันลบแบบห้องแยก “เตียงต่อชีวิต” พร้อมทั้งอาหารกลางวันและน้ำดื่มธนาคาร รวมถึงหน้ากากอนามัยพร้อมสายคล้องที่จัดทำโดยพนักงานจิตอาสาของธนาคาร ให้แก่บุคลากรการทางการแพทย์ และประชาชนที่มาใช้บริการ โรงพยาบาลวชิรพยาบาล คณะแพทยศาสตร์ มหาวิทยาลัยนวมินทราธิราช มาแล้วอีกด้วย สำหรับกิจกรรมดังกล่าวสอดคล้องกับนโยบายการแสดงความรับผิดชอบต่อสังคมและสิ่งแวดล้อม หรือ CSR ของธนาคาร ด้วยความห่วงใยและตระหนักถึงปัญหาความเดือดร้อนของประชาชน อีกทั้งเป็นการสร้างจิตสำนึกในการเป็นจิตอาสาเพื่อช่วยเหลือสังคมให้ดียิ่งขึ้นต่อไป

ที่มา : https://www.thaigov.go.th/news/contents/details/49749