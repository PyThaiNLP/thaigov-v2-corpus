รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม ควงเลขา ป.ป.ส. เยี่ยมจุดตรวจห้วยไร่ จ.แพร่ ให้กำลังใจเจ้าหน้าที่ ชมทำงานแข็งขันเป็นจุดยุทธศาสตร์สกัดยา แนะอย่าทำงานรูปแบบเก่า


วันพฤหัสบดีที่ 5 พฤษภาคม 2565
พิมพ์
รัฐมนตรีว่าการกระทรวงยุติธรรม ควงเลขา ป.ป.ส. เยี่ยมจุดตรวจห้วยไร่ จ.แพร่ ให้กำลังใจเจ้าหน้าที่ ชมทำงานแข็งขันเป็นจุดยุทธศาสตร์สกัดยา แนะอย่าทำงานรูปแบบเก่า
รัฐมนตรีว่าการกระทรวงยุติธรรม ควงเลขา ป.ป.ส. เยี่ยมจุดตรวจห้วยไร่ จ.แพร่ ให้กำลังใจเจ้าหน้าที่ ชมทำงานแข็งขันเป็นจุดยุทธศาสตร์สกัดยา แนะอย่าทำงานรูปแบบเก่า ศึกษาประมวล กม.ใหม่ตามให้ทัน เน้นสืบสาวยึดทรัพย์รับรางวัลนำจับมหาศาล
เมื่อเวลา 15.30 น. ที่จุดตรวจ สภ.ห้วยไร่ จ.แพร่ นายสมศักดิ์ เทพสุทิน รมว.ยุติธรรม พร้อมด้วย นายวิชัย ไชยมงคล เลขาธิการ ป.ป.ส. ลงพื้นที่ตรวจเยี่ยม โดยมี นายสมหวัง พ่วงบางโพ ผู้ว่าราชการจังหวัดแพร่ พล.ต.ต ชาคริต สวัสดี ผู้บังคับการตำรวจภูธร จ.แพร่ ตำรวจและเจ้าหน้าที่ในพื้นที่ให้การต้อนรับ
นายสมศักดิ์ กล่าวว่า ขอบคุณเจ้าหน้าที่ทุกท่านในการร่วมงานราชการอย่างแข็งขัน จุดตรวจแห่งนี้ เป็นเส้นทางหลักในการสกัดการลำเลียงยาเสพติดจากภาคเหนือตอนบน สู่พื้นที่พัทยาในภาคกลาง และ กทม. เป็นด่านยุทธศาสตร์ของสำนักงานตำรวจแห่งชาติ ซึ่งที่ผ่านมาจุดตรวจแห่งนี้ถือว่าทำผลงานได้เป็นอย่างดี ยึดยาบ้าได้ 14 ล้านเม็ด หากคิดเม็ดละ 50 บาท จะมีมูลค่า 745 ล้านบาท ไอซ์ 124 กก. มูลค่า 7.4 ล้านบาท รวมทั้งหมดมูลค่าถึง 752.4 ล้าน
นายสมศักดิ์ กล่าวอีกว่า เป้าหมายหลักในการปราบปรามยาเสพติด คือการไล่ยึดทรัพย์เครือข่ายยาเสพติดให้สิ้นซาก การทำงานของพวกเรานั้นอย่าไปยึดแบบเก่าๆ ต้องทำให้ทันสมัย ตามประมวลกฎหมายยาเสพติดฉบับใหม่ให้ทัน ศึกษาให้ละเอียด จะทำให้การทำงานเราง่ายและเข้าใจกันมากขึ้น เดิมเราเน้นการยึดจับกุมเม็ดยา แต่หากท่านยึดทรัพย์สินของคนที่ขน ที่ค้ายา แล้วมาคำนวณตัวเลขมูลค่าของการค้าหรือแวลูเบท ซึ่งยึดทรัพย์ย้อนหลังได้ 10 ปี แล้วไปยึดทรัพย์ และพวกท่านก็จะได้รางวัล เช่น การขยายผลจากการจับยาบ้า 1 ล้านเม็ด สืบสาวจนยึดทรัพย์ได้ 500 ล้านบาท คนจับกุมได้ 2% หรือ 10 ล้านบาท พนักงานสอบสวนได้ 4% หรือ 20 ล้านบาท ส่วนเจ้าหน้าที่ขยายผลได้ 15% หรือ 75 ล้านบาท
"ผมขอบคุณ ป.ป.ส. สภ.ห้วยไร่ และเจ้าหน้าที่ทุกท่าน ที่ทำงานหนัก ทุ่มเท ในการป้องกันและปราบปรามยาเสพติด  ผมมั่นใจว่าประมวลกฎหมายยาเสพติดฉบับใหม่ จะแก้ปัญหายาเสพติดได้อย่างแน่นอน เพราะเราสืบสาวตั้งแต่รายเล็กๆไปจนถึงผู้บงการใหญ่ สุดท้ายนี้ ผมขอให้ภารกิจเป็นไปด้วยความปลอดภัย เราทุกคนจะช่วยทำให้ยาเสพติดลดลงไป" นายสมศักดิ์ กล่าว

ที่มา : https://www.thaigov.go.th/news/contents/details/54087