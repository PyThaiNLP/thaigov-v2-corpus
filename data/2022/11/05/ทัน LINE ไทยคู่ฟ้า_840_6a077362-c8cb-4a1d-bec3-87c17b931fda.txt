รัฐบาลไทย-ข่าวทำเนียบรัฐบาล-เตรียมแจก 6 พันธุ์ข้าวทรงปลูกพระราชทาน เนื่องในวันพืชมงคล 2565 เพื่อเป็นสิริมงคลกับเกษตรกร


วันพฤหัสบดีที่ 28 เมษายน 2565
เตรียมแจก 6 พันธุ์ข้าวทรงปลูกพระราชทาน เนื่องในวันพืชมงคล 2565 เพื่อเป็นสิริมงคลกับเกษตรกร
.....
เนื่องในวันพระราชพิธีพืชมงคลจรดพระนังคัลแรกนาขวัญปีนี้ กรมการข้าว ขอพระราชทานพระบรมราชานุญาต จากพระบาทสมเด็จพระเจ้าอยู่หัว นำเมล็ดพันธุ์ข้าวทรงปลูกพระราชทานทั้งหมด 6 พันธุ์ จำนวน 1,728 กิโลกรัม นำเข้าพระราชพิธีพืชมงคลจรดพระนังคัลแรกนาขวัญ ที่จะจัดขึ้นในวันที่ 13 พ.ค. 65 ประกอบด้วย
.
1. ข้าวขาวดอกมะลิ 105 ข้าวเจ้าที่ทนแล้ง และทนต่อสภาพดินเปรี้ยวและดินเค็มได้ คุณภาพข้าวสุก อ่อนนุ่ม มีกลิ่นหอม
2. ข้าวปทุมธานี 1 ข้าวเจ้าที่ให้ผลผลิตสูง ต้านทานเพลี้ยกระโดดสีน้ำตาล เพลี้ยกระโดดหลังขาว โรคไหม้ และโรคขอบใบแห้ง
3. ข้าว กข 43 ข้าวเจ้าที่ไม่ไวต่อช่วงแสง หุงต้มรับประทานดี สุกนุ่ม มีกลิ่นหอมอ่อน ค่อนข้างต้านทานต่อโรคไหม้และเพลี้ยกระโดดสีน้ำตาล
4. ข้าว กข 6 ข้าวเหนียวให้ผลผลิตสูงและทนแล้งดีกว่าพันธุ์เหนียวสันป่าตอง คุณภาพการหุงต้มดี มีกลิ่น ต้านทานโรคใบจุดสีน้ำตาล
5. ข้าว กข 78 พันธุ์ข้าวประเภทพื้นนุ่ม ลักษณะเด่นพิเศษ ข้าวสุกนุ่ม ค่อนข้างเหนียว
6. ข้าว กข 85 ข้าวเจ้าพื้นแข็งไม่ไวต่อช่วงแสง ปลูกได้ทั้งนาปีและนาปรัง ทนต่อสภาพอากาศเย็น ให้ผลผลิตสูงถึง 862 กิโลกรัมต่อไร่
.
สำหรับพันธุ์ข้าวพระราชทานทั้ง 6 พันธุ์ จะนำไปบรรจุซองพลาสติกเพื่อแจกจ่ายให้ผู้สนใจและชาวนาทั่วประเทศ รับไปเป็นมิ่งขวัญและสิริมงคลในการประกอบอาชีพการเกษตรของประชาชนตามประเพณีนิยม
.
ผู้สนใจพันธุ์ข้าวพระราชทาน สามารถสอบถามได้ที่ กรมการข้าว กองเมล็ดพันธุ์ข้าว โทร. 0-2561-3794 และศูนย์เมล็ดพันธุ์ข้าวทั้ง 29 แห่ง ศูนย์วิจัยข้าวทั้ง 27 แห่ง และสถาบันวิทยาศาสตร์ข้าว จังหวัดสุพรรณบุรี
.
นอกจากนี้ ยังเปิดให้ผู้ที่สนใจขอรับเมล็ดพันธุ์พระราชทาน ผ่านการลงทะเบียนออนไลน์ได้ที่ https://rice.moac.go.th/ ตั้งแต่บัดนี้ - 8 พ.ค. 65 เมื่อลงทะเบียนแล้ว สามารถไปรับได้ที่สำนักงานเกษตรจังหวัด หรือสำนักงานเกษตรอำเภอใกล้บ้าน หลังจากวันที่ 13 พ.ค. 65 เป็นต้นไป
Cr. กรมการข้าว
#ไทยคู่ฟ้า #ร่วมต้านโควิด19
-------------------

ที่มา : https://www.thaigov.go.th/news/contents/details/54046