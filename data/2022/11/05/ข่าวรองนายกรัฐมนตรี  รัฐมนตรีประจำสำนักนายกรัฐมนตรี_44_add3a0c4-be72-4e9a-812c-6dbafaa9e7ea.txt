รัฐบาลไทย-ข่าวทำเนียบรัฐบาล-รอง.นรม.วิษณุ พร้อม รมต.อนุชา ลงพื้นที่อุทัยธานี นครสวรรค์ ติดตามสถานการณ์อุทกภัย นำความห่วงใย ส่งมอบกำลังใจให้ผู้ประสบภัย


วันเสาร์ที่ 9 ตุลาคม 2564
พิมพ์
รอง.นรม.วิษณุ พร้อม รมต.อนุชา ลงพื้นที่อุทัยธานี นครสวรรค์ ติดตามสถานการณ์อุทกภัย นำความห่วงใย ส่งมอบกำลังใจให้ผู้ประสบภัย
รอง.นรม.วิษณุ พร้อม รมต.อนุชา ลงพื้นที่อุทัยธานี นครสวรรค์ ติดตามสถานการณ์อุทกภัย นำความห่วงใย ส่งมอบกำลังใจให้ผู้ประสบภัย
วันนี้ (9 ตุลาคม 2564) นายวิษณุ เครืองาม รองนายกรัฐมนตรี นำคณะประกอบด้วย นายอนุชา นาคาศัย รัฐมนตรีประจำสำนักนายกรัฐมนตรี นายธีรภัทร ประยูรสิทธิ ปลัดสำนักนายกรัฐมนตรี ลงพื้นที่ จ.อุทัยธานี และ จ.นครสวรรค์ เพื่อติดตามสถานการณ์อุทกภัย และให้ความช่วยเหลือประชาชนผู้ได้รับผลกระทบ
ช่วงเช้า เวลา ประมาณ 10.00 น. รองนายกรัฐมนตรีและคณะได้ลงพื้นที่ไปยัง จ.อุทัยธานี ศาลาประชาคม เทศบาลตำบลหาดทนง อ.เมืองอุทัยธานี โดยมีนายขจรเกียรติ รักพานิชมณี ผู้ว่าราชการจังหวัดอุทัยธานีรายงานสภาพปัญหาอุทกภัยในพื้นที่และการให้ความช่วยเหลือ รองนายกรัฐมนตรีได้มอบถุงยังชีพ ของกองทุนผู้ประสบสาธารณภัย สำนักนายกรัฐมนตรี ให้แก่ผู้แทนผู้ประสบภัย 13 ตำบล จำนวน 1,000 ชุด
จากนั้น คณะได้เดินทางไปยังชุมชนบริเวณริมน้ำสะแกรกรัง ซึ่งประสบปัญหาน้ำล้นตลิ่ง เข้าท่วมบ้านเรือนและพื้นที่การเกษตรได้รับความเสียหาย โดยรองนายกรัฐมนตรีและคณะได้มอบถุงยังชีพเพื่อช่วยเหลือเป็นการเบื้องต้น จำนวน 12 ราย
รองนายกรัฐมนตรี กล่าวว่า พลเอก ประยุทธ์ จันทร์โอชา นายกรัฐมนตรี และคณะรัฐมนตรีมีความห่วงใยประชาชนผู้ประสบปัญหาอุทกภัย วันนี้ ตนและคณะได้ลงพื้นที่ จ.อุทัยธานี และ จ.นครสวรรค์ เพื่อติดตามสถานการณ์อย่างใกล้ชิด ซึ่งการช่วยเหลือผู้ประสบภัยเป็นสิ่งที่รัฐบาลเร่งดำเนินการลำดับแรก จากนั้น เมื่อสถานการณ์คลี่คลายจะเร่งปรับปรุงระบบสาธารณูปโภค และดำเนินการเยียวยาประชาชนและภาคการเกษตรในพื้นที่ต่อไป คาดว่าสถานการณ์ของ จ.อุทัยธานี จะดีขึ้นแน่นอนหากไม่มีพายุเข้ามาอีก พร้อมนี้ รองนายกรัฐมนตรีได้กล่าวให้กำลังใจประชาชนให้สู้ต่อไป หากมีปัญหาหรือประสบความเดือดร้อนให้แจ้งต่อเจ้าหน้าที่ภาครัฐที่ใกล้ชิด เช่น กำนัน ผู้ใหญ่บ้าน และข้าราชการส่วนท้องถิ่นทันที
เสร็จแล้ว คณะได้เดินทางต่อไปยังพื้นที่ จ.นครสวรรค์ เพื่อติดตามและช่วยเหลือผู้ประสบภัยในพื้นที่ อ.พยุหะคีรี และ อ.โกรกพระ  เพื่อตรวจเยี่ยมให้กำลังใจผู้ประสบภัยและมอบถุงยังชีพ จำนวน 1,000 ชุด ต่อไป

ที่มา : https://www.thaigov.go.th/news/contents/details/46778