รัฐบาลไทย-ข่าวทำเนียบรัฐบาล-การลงนามบันทึกข้อตกลงความร่วมมือทางวิชาการและการส่งเสริมความรู้ทางการเงิน


วันอังคารที่ 30 พฤศจิกายน 2564
พิมพ์
การลงนามบันทึกข้อตกลงความร่วมมือทางวิชาการและการส่งเสริมความรู้ทางการเงิน
การลงนามบันทึกข้อตกลงความร่วมมือทางวิชาการและการส่งเสริมความรู้ทางการเงิน ระหว่าง สำนักงานเศรษฐกิจการคลัง สำนักงานกองทุนหมู่บ้านและชุมชนเมืองแห่งชาติ ธนาคารออมสิน ธนาคารเพื่อการเกษตรและสหกรณ์การเกษตร และธนาคารแห่งประเทศไทย
นายพรชัย ฐีระเวช ผู้อำนวยการสำนักงานเศรษฐกิจการคลัง กระทรวงการคลัง นายเบญจพล นาคประเสริฐ ผู้อำนวยการสำนักงานกองทุนหมู่บ้านและชุมชนเมืองแห่งชาติ นายวิทัย รัตนากร ผู้อำนวยการธนาคารออมสิน นายธนารัตน์ งามวลัยรัตน์ ผู้จัดการธนาคารเพื่อการเกษตรและสหกรณ์การเกษตร และนางสาวนวพร มหารักขกะ ผู้ช่วยผู้ว่าการ สายบริหารความเสี่ยงองค์กร ธนาคารแห่งประเทศไทย ได้ลงนามในบันทึกข้อตกลงความร่วมมือทางวิชาการและการส่งเสริมความรู้ทางการเงิน เมื่อวันที่ 30 พฤศจิกายน 2564
นายพรชัยฯ กล่าวว่า การลงนามในบันทึกข้อตกลงระหว่าง 5 หน่วยงานในครั้งนี้ จะช่วยยกระดับความร่วมมือทางวิชาการและการส่งเสริมความรู้ทางการเงิน เพื่อร่วมผลักดันนโยบายระดับประเทศในด้านการส่งเสริมให้คนไทยมีความตระหนักรู้ (Awareness) มีทักษะทางการเงิน (Financial Literacy) และมีกลไกขับเคลื่อนการดำเนินการพัฒนาทักษะทางการเงินอย่างบูรณาการ เพื่อให้เกิดระบบนิเวศน์ด้านการพัฒนาทักษะทางการเงินที่ยั่งยืน (Sustainable Mechanism & Ecosystem) โดยทุกฝ่ายมีวัตถุประสงค์ร่วมกันในการแลกเปลี่ยนความร่วมมือ ในการส่งเสริมความรู้ทางการเงินแก่กลุ่มเป้าหมาย เพื่อให้มีทักษะทางการเงินที่จำเป็นและมีความรู้ในการหารายได้หรือประกอบอาชีพเสริม รวมถึงการวางแผนทางการเงิน การออม การจัดทำงบประมาณรายรับรายจ่าย การบริหารจัดการรายรับรายจ่ายในภาวะปกติและภาวะวิกฤต การจัดการหนี้ การเงินในยุคดิจิทัล และการรู้เท่าทันภัยทางการเงินในรูปแบบต่าง ๆ ซึ่งจะช่วยให้การวางแผนและบริหารจัดการทางการเงินในระดับครัวเรือนมีประสิทธิผลมากขึ้น และประชาชนและครัวเรือนมีภูมิคุ้มกันทางการเงินที่ดี โดยการดำเนินการภายใต้บันทึกข้อตกลงฉบับนี้จะสอดคล้องกับนโยบายภาครัฐตามแผนยุทธศาสตร์ชาติระยะ 20 ปี รวมทั้งเป็นไปตามวัตถุประสงค์ของร่างแผนปฏิบัติการด้านการพัฒนาทักษะทางการเงิน (พ.ศ. 2565 – 2569) ที่สำนักงานเศรษฐกิจการคลังอยู่ระหว่างผลักดันด้วย
นายพรชัยฯ กล่าวเพิ่มเติมว่า การรวมพลังของหน่วยงานพันธมิตรในครั้งนี้ จะเป็นจุดเริ่มต้นที่สำคัญในการพัฒนาทักษะทางการเงินของคนไทยได้อย่างเป็นรูปธรรม และจะนำไปสู่การบรรลุเป้าหมายในการพัฒนาทักษะทางการเงินของประเทศเพื่อให้คนไทยมีความรู้และทักษะทางการเงินเพียงพอที่จะนำไปสู่การสร้างคุณภาพชีวิตที่ดีให้แก่ตนเองและครอบครัว
สำนักงานเศรษฐกิจการคลัง
สำนักนโยบายการออมและการลงทุน
โทร. 0 2273 9020 ต่อ 3656

ที่มา : https://www.thaigov.go.th/news/contents/details/48902