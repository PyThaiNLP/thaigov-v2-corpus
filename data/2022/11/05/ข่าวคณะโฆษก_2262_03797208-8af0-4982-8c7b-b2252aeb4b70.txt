รัฐบาลไทย-ข่าวทำเนียบรัฐบาล-รองนายกฯ วิษณุ มีกำหนดการลงพื้นที่ จ.สงขลา เตรียมเป็นประธานในพิธีบรรจุอัฐิ พลเอก เปรม ติณสูลานนท์-พิธีบวงสรวงวางศิลาฤกษ์อาคาร “เกิดมาต้องตอบแทน บุญคุณแผ่นดิน” 26 ส.ค.นี้


วันพฤหัสบดีที่ 25 สิงหาคม 2565
พิมพ์
รองนายกฯ วิษณุ มีกำหนดการลงพื้นที่ จ.สงขลา เตรียมเป็นประธานในพิธีบรรจุอัฐิ พลเอก เปรม ติณสูลานนท์-พิธีบวงสรวงวางศิลาฤกษ์อาคาร “เกิดมาต้องตอบแทน บุญคุณแผ่นดิน” 26 ส.ค.นี้
โฆษกรัฐบาลเผย รองนายกฯ วิษณุ มีกำหนดการลงพื้นที่ จ.สงขลา เตรียมเป็นประธานในพิธีบรรจุอัฐิ พลเอก เปรม ติณสูลานนท์-พิธีบวงสรวงวางศิลาฤกษ์อาคาร “เกิดมาต้องตอบแทน บุญคุณแผ่นดิน” พร้อมเปิดศูนย์ผ่าตัดหัวใจ 99 ปี รัฐบุรุษฯ 26 ส.ค.นี้
วันที่ 25 สิงหาคม 2565 นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า นายวิษณุ เครืองาม รองนายกรัฐมนตรี มีกำหนดการลงพื้นที่จังหวัดสงขลาเพื่อปฏิบัติภารกิจในวันศุกร์ที่ 26 สิงหาคม 2565 โดยในช่วงเช้า เวลาประมาณ 09.30 น. รองนายกรัฐมนตรีจะเป็นประธานในพิธีบรรจุอัฐิ พลเอก เปรม ติณสูลานนท์ ณ สวนประวัติศาสตร์ พลเอก เปรม ติณสูลานนท์ ตำบลพะวง อำเภอเมืองสงขลา จังหวัดสงขลา ซึ่งรองนายกรัฐมนตรีในฐานะประธานมูลนิธิสวนประวัติศาสตร์ พลเอก เปรม ติณสูลานนท์ จะได้กล่าวคำสดุดีและทำพิธีบำเพ็ญกุศลอัฐิ พลเอก เปรม ติณสูลานนท์ ก่อนเชิญอัฐิพลเอก เปรม ติณสูลานนท์ บรรจุใต้ฐานอนุสาวรีย์ฯ และจะเยี่ยมชมหอประวัติ พลเอก เปรม ติณสูลานนท์
จากนั้นในช่วงบ่าย รองนายกรัฐมนตรีจะเป็นประธานในพิธีบวงสรวงวางศิลาฤกษ์อาคาร “เกิดมาต้องตอบแทน บุญคุณแผ่นดิน” และ พิธีเปิด “ศูนย์ผ่าตัดหัวใจ 99 ปี รัฐบุรุษ พลเอก เปรม ติณสูลานนท์” ณ อาคารศรีเวชวัฒน์ โรงพยาบาลสงขลานครินทร์ คณะแพทยศาสตร์ มหาวิทยาลัยสงขลานครินทร์ อำเภอหาดใหญ่ จังหวัดสงขลา ซึ่งเป็นศูนย์ฯ เพื่อการพัฒนาศักยภาพพร้อมเพิ่มขีดความสามารถในการรักษาพยาบาลและการผ่าตัดผู้ป่วยโรคหัวใจแบบครบวงจร อีกทั้งยังเป็นศูนย์รวมความศรัทธาในคุณงามความดี ของ พลเอก เปรม ติณสูลานนท์
ต่อจากนั้น รองนายกรัฐมนตรีจะเดินทางไปตรวจเยี่ยมการบริหารจัดการอาคารผู้ป่วยชั่วคราว พร้อมมอบอาหารและเครื่องอุปโภคบริโภคสำหรับผู้ป่วยและญาติ ให้แก่เจ้าหน้าที่ผู้ปฏิบัติงานอาคารเย็นศิระ ที่อาคารเย็นศิระ โรงพยาบาลสงขลานครินทร์ ภายในวัดโคกนาว อรรถกระวีสุนทร ตำบลคอหงส์ อำเภอหาดใหญ่ จังหวัดสงขลา ซึ่งอาคารแห่งนี้จัดสร้างขึ้นตามแนวพระราชปณิธานของพระบาทสมเด็จพระบรมชนกาธิเบศร มหาภูมิพลอดุลยเดชมหาราชบรมนาถบพิตร เพื่อเป็นที่พักของผู้ป่วยและญาติที่ขาดแคลนทุนทรัพย์และมารับการรักษาที่โรงพยาบาลสงขลานครินทร์ ช่วยอำนวยความสะดวกและประหยัดค่าเดินทาง พร้อมบริการประชาชนให้สามารถเข้าถึงการรักษาพยาบาลที่ดีได้ อีกทั้งยังเป็นการช่วยบรรเทาทุกข์ให้แก่ผู้ป่วยและญาติทำให้มีกำลังใจในการรักษาด้วย

ที่มา : https://www.thaigov.go.th/news/contents/details/58404