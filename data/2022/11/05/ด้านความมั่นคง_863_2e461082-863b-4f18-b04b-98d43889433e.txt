รัฐบาลไทย-ข่าวทำเนียบรัฐบาล-รองปลัดกระทรวงมหาดไทยร่วมหารือประเด็นผู้หนีภัยการสู้รบกับเมียนมาร่วมกับผู้แทน UNHCR ประจำประเทศไทย


วันอังคารที่ 22 มีนาคม 2565
พิมพ์
รองปลัดกระทรวงมหาดไทยร่วมหารือประเด็นผู้หนีภัยการสู้รบกับเมียนมาร่วมกับผู้แทน UNHCR ประจำประเทศไทย
รองปลัดกระทรวงมหาดไทยร่วมหารือประเด็นผู้หนีภัยการสู้รบกับเมียนมาร่วมกับผู้แทน UNHCR ประจำประเทศไทย
เมื่อวานนี้ (21 มี.ค. 65) เวลา 13.30 น. ที่ห้องประชุมเฟื่องนคร ชั้น 5 อาคารดำรงราชานุสรณ์ กระทรวงมหาดไทย นายกองเอก ชยาวุธ จันทร รองปลัดกระทรวงมหาดไทย ในฐานะหัวหน้าสำนักงานศูนย์ดำเนินการเกี่ยวกับผู้อพยพ กระทรวงมหาดไทย (สศอ.มท.) ให้การต้อนรับ นายจูเซ็ปเป้ เด วินเซ็นทิส ผู้แทนข้าหลวงใหญ่ผู้ลี้ภัยแห่งสหประชาชาติ (UNHCR) ประจำประเทศไทย ในโอกาสเข้าเยี่ยมคารวะและหารือเกี่ยวกับประเด็นผู้หนีภัยการสู้รบจากเมียนมา โดยมี นายชัยณรงค์ วาสนะสมสิทธิ์ รักษาการในตําแหน่งที่ปรึกษาด้านความมั่นคง ร้อยตรี สรมงคล มงคละสิริ ผู้อำนวยการกองการต่างประเทศ สำนักงานปลัดกระทรวงมหาดไทยในฐานะรองหัวหน้า สศอ.มท. และเจ้าหน้าที่ที่เกี่ยวข้อง ร่วมหารือ
นายกองเอก ชยาวุธ จันทร รองปลัดกระทรวงมหาดไทย กล่าวว่า ผู้หนีภัยการสู้รบจากเมียนมา (ผภร. ) พำนักอยู่ในพื้นที่พักพิงชั่วคราว 4 จังหวัดชายแดนด้านเมียนมา ในช่วงสถานการณ์การแพร่ระบาดของโรคติดเชื้อไวรัสโคโรนา 2019 (COVID-19) มีโครงการฉีดวัคซีนป้องกันการแพร่ระบาดของโรคติดเชื้อ COVID-19 ในพื้นที่พักพิงชั่วคราวฯ โดยความอนุเคราะห์จากสภากาชาดไทยและกระทรวงสาธารณสุข ในขณะนี้กรมการปกครอง กระทรวงมหาดไทย ได้จัดเก็บและปรับปรุงฐานข้อมูลผู้หนีภัยการสู้รบจากเมียนมาให้ถูกต้องสมบูรณ์แล้ว จะส่งมอบให้ UNHCR ใช้ประกอบการดำเนินการในส่วนที่เกี่ยวข้องภายในเดือนมีนาคม ศกนี้
นายจูเซ็ปเป้ เด วินเซ็นทิส ผู้แทนข้าหลวงใหญ่ผู้ลี้ภัยแห่งสหประชาชาติประจำประเทศไทย ได้กล่าวขอบคุณกระทรวงมหาดไทยที่สนับสนุนการดำเนินการของ UNHCR ด้วยดีตลอดมา ทั้งนี้ UNHCR จะนำเสนอแนวทางแก้ไขปัญหา ผภร. ในระยะยาว ต่อหน่วยงานระดับนโยบายของไทย โดยจะนัดประชุมหารือแบบไม่เป็นทางการกับหน่วยงานที่เกี่ยวข้อง ในช่วงปลายเดือนเมษายน ศกนี้

ที่มา : https://www.thaigov.go.th/news/contents/details/52821