รัฐบาลไทย-ข่าวทำเนียบรัฐบาล-รมว. แรงงาน แนะนายจ้างที่จ้างแรงงานต่างด้าวตามมติ 28 ก.ย. 64 ชำระค่าธรรมเนียมภายในวันที่ 15 มี.ค. 65


วันศุกร์ที่ 11 มีนาคม 2565
พิมพ์
รมว. แรงงาน แนะนายจ้างที่จ้างแรงงานต่างด้าวตามมติ 28 ก.ย. 64 ชำระค่าธรรมเนียมภายในวันที่ 15 มี.ค. 65
วันที่ 10 มีนาคม 2565 นายสุชาติ ชมกลิ่น รัฐมนตรีว่าการกระทรวงแรงงาน เปิดเผยว่า มีความห่วงใยนายจ้าง/สถานประกอบการที่ใช้แรงงานต่างด้าว ตามมติ 28 ก.ย. 64
หลังตรวจสอบพบนายจ้างยังไม่มาดำเนินการชำระค่าธรรมเนียมค่ายื่นคำขอ และค่าธรรมเนียมใบอนุญาตทำงาน จำนวน 19,489 ราย ครม.จึงมีมติเมื่อวันที่ 15 ก.พ. 65 เห็นชอบตามที่กระทรวงแรงงานเสนอ เพื่อแก้ไขข้อขัดข้องให้นายจ้างสามารถดำเนินการได้ทันตามกำหนด ซึ่งหากยังไม่ดำเนินการให้แล้วเสร็จภายในวันที่ 15 มี.ค. 65 จะส่งผลให้แรงงานต่างด้าวกลุ่มดังกล่าว ไม่สามารถดำเนินการตามขั้นตอนต่อไปได้ และกลายเป็นแรงงานผิดกฎหมาย โดยนายจ้าง/สถานประกอบการ ต้องชำระค่าธรรมเนียมค่ายื่นคำขอฉบับละ 100 บาท และค่าธรรมเนียมใบอนุญาตทำงานฉบับละ 1,350 บาท ไม่เกินวันที่ 15 มีนาคม 2565 ณ สำนักงานจัดหางานกรุงเทพมหานครพื้นที่ 1 -10 หรือสำนักงานจัดหางานจังหวัด อันเป็นที่ตั้งของสถานที่ทำงานของคนต่างด้าว
“การบริหารจัดการการทำงานของคนต่างด้าวโดยคำนึงถึงการรักษากำลังแรงงาน ซึ่งเป็นภาคส่วนสำคัญของนายจ้าง สถานประกอบการ และเป็นส่วนหนึ่งของการสร้างความเข้มแข็งให้กับระบบเศรษฐกิจเพื่อประโยชน์ ในการฟื้นฟูประเทศ ช่วยให้ระบบเศรษฐกิจโดยรวมของประเทศขับเคลื่อนได้ต่อไป ทั้งในสถานการณ์ที่เป็นอยู่และภายหลังสถานการณ์การแพร่ระบาดของโรคติดเชื้อไวรัสโคโรนา 2019 คลี่คลาย เป็นสิ่งที่พล.อ.ประยุทธ์ จันทร์โอชา นายกรัฐมนตรี และพล.อ.ประวิตร วงษ์สุวรรณ รองนายกรัฐมนตรี ซึ่งกำกับดูแลกระทรวงแรงงาน เน้นย้ำมาโดยตลอด ซึ่งผมในฐานะรัฐมนตรีว่าการกระทรวงแรงงาน ขอฝากถึงนายจ้างให้ดำเนินการตามขั้นตอนภายในระยะเวลาที่กำหนด เห็นความสำคัญของการจ้างแรงงานถูกกฎหมาย คนต่างด้าวได้รับความคุ้มครองและมีสิทธิประโยชน์ สวัสดิการ การคุ้มครองตามสิทธิที่พึงได้รับ”รัฐมนตรีว่าการกระทรวงแรงงาน กล่าว
ด้านนายไพโรจน์ โชติกเสถียร อธิบดีกรมการจัดหางาน กล่าวว่า สำหรับมติครม. เมื่อวันที่ 28 ก.ย. 64 เป็นการบริหารจัดการการทำงานของคนต่างด้าว 3 สัญชาติ (กัมพูชา ลาว และเมียนมา) เพื่อสนับสนุนการควบคุม และป้องกันการแพร่ระบาดของโรคติดเชื้อไวรัสโคโรนา 2019 โดยให้เจ้าหน้าที่เข้าไปตรวจสถานที่ก่อสร้างสถานประกอบการ โรงงาน และสถานที่ทำงาน ช่วงวันที่ 1 พ.ย. – 30 พ.ย. 64 ที่ผ่านมา เพื่อให้คำแนะนำการปฏิบัติตนตามมาตรการทางสาธารณสุขแก่นายจ้างและคนต่างด้าว หากพบคนต่างด้าวที่อยู่ในราชอาณาจักรและทำงานโดยไม่ได้รับอนุญาตจะจัดทำประวัติ และให้นายจ้างมายื่นคำขออนุญาตทำงานแทนคนต่างด้าว ภายใน 7 วัน (สิ้นสุดระยะเวลาดำเนินการแล้ว) พร้อมชำระค่าธรรมเนียมค่ายื่นคำขอและค่าธรรมเนียมใบอนุญาตทำงาน ภายในวันที่ 15 มี.ค. 65 และดำเนินการจัดเก็บอัตลักษณ์ข้อมูลบุคคล ตรวจสุขภาพ 6 โรค ภายในวันที่ 31 มี.ค. 65 รวมถึงขอรับตรวจลงตราหรือประทับตราอนุญาตให้อยู่ในราชอาณาจักรเป็นการชั่วคราวภายในวันที่ 1  ส.ค. 65 จากการลงพื้นที่ตรวจสอบนั้น พบคนต่างด้าวที่อยู่ในราชอาณาจักรและทำงานโดยไม่ได้รับอนุญาต ซึ่งเจ้าหน้าที่กรมการจัดหางานได้จัดทำประวัติ และบันทึกข้อมูลคนต่างด้าว จำนวนทั้งสิ้น 353,776 คน มีนายจ้างมาดำเนินการยื่นคำขออนุญาตทำงานแทนคนต่างด้าว พร้อมชำระค่าธรรมเนียมค่ายื่นคำขอและค่าธรรมเนียมใบอนุญาตทำงานแล้ว จำนวน 334,287 ราย ยังคงเหลือนายจ้างที่ไม่สามารถชำระค่าธรรมเนียมค่ายื่นคำขอ และค่าธรรมเนียมใบอนุญาตทำงานแทนคนต่างด้าวได้ทันภายในระยะเวลาที่กำหนด จำนวน 19,489 ราย ซึ่งเมื่อพ้นระยะเวลาที่กำหนด หากนายจ้าง/สถานประกอบการ ยังไม่ดำเนินการตามขั้นตอนให้แล้วเสร็จ กรมการจัดหางานจำเป็นต้องตรวจสอบและดำเนินคดีตามกฎหมาย

ที่มา : https://www.thaigov.go.th/news/contents/details/52413