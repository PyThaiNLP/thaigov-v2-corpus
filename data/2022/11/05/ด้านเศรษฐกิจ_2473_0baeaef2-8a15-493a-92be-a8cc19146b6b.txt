รัฐบาลไทย-ข่าวทำเนียบรัฐบาล-นายชยธรรม์ พรหมศร ปลัดกระทรวงคมนาคม ลงพื้นที่ตรวจเยี่ยมจุดอำนวยความสะดวกประชาชน


วันศุกร์ที่ 31 ธันวาคม 2564
นายชยธรรม์ พรหมศร ปลัดกระทรวงคมนาคม ลงพื้นที่ตรวจเยี่ยมจุดอำนวยความสะดวกประชาชน
ในพื้นที่จังหวัดบุรีรัมย์ และจังหวัดนครราชสีมา
ในวันนี้ (31 ธันวาคม 2564) นายชยธรรม์ พรหมศร ปลัดกระทรวงคมนาคม พร้อมด้วย นายจิรุตม์ วิศาลจิตร อธิบดีกรมการขนส่งทางบก ลงพื้นที่ตรวจเยี่ยมจุดอำนวยความสะดวกประชาชน จังหวัดบุรีรัมย์ และจังหวัดนครราชสีมา โดยมี ผู้บริหารและเจ้าหน้าที่หน่วยงานในพื้นที่จังหวัดบุรีรัมย์ และจังหวัดนครราชสีมา ให้การต้อนรับ
นายชยธรรม์ พรหมศร กล่าวว่า นายศักดิ์สยาม ชิดชอบ รัฐมนตรีว่าการกระทรวงคมนาคม มีความห่วงใยต่อความปลอดภัยของประชาชนในการเดินทางช่วงเทศกาลปีใหม่ 2565 และได้เน้นย้ำให้หน่วยงานในสังกัดกระทรวงฯ ร่วมกันอำนวยความสะดวก ปลอดภัย ให้แก่ประชาชนผู้ใช้เส้นทางในทุกโหมดการเดินทางทั้ง ทางบก ทางราง ทางน้ำ และทางอากาศ ควบคู่กับการดำเนินงานตามมาตรการควบคุมการแพร่ระบาดของโรคติดเชื้อไวรัส COVID-19 ภายใต้สโลแกน “เดินทางสะดวก ปลอดภัย ห่างไกล COVID-19" กระทรวงคมนาคมขานรับนโยบายดังกล่าว และได้มอบหมายให้หน่วยงานในสังกัดบูรณาการความร่วมมือ เพื่ออำนวยความสะดวกแก่ประชาชนในช่วงเทศกาล พร้อมกำหนดแนวปฏิบัติการอำนวยความสะดวกในการให้บริการขนส่งสาธารณะและโครงข่ายคมนาคมทุกเส้นทางทั่วประเทศ โดยมีวัตถุประสงค์เพื่อให้การเดินทางของประชาชน สะดวก รวดเร็ว ปลอดภัย ห่างไกล COVID-19 ตลอด 24 ชั่วโมง ซึ่งในวันนี้ ปลัดกระทรวงคมนาคม ได้ลงพื้นที่ตรวจเยี่ยม และให้กำลังใจเจ้าหน้าที่ผู้ปฎิบัติงาน ณ จุดอำนวยความสะดวกประชาชน ในพื้นที่จังหวัดบุรีรัมย์ และจังหวัดนครราชสีมา ดังนี้
1. จุดอำนวยความสะดวกประชาชน แขวงทางหลวงจังหวัดบุรีรัมย์ โดย สำนักงานควบคุมน้ำหนักยานพาหนะ กรมทางหลวง (ทล.) ได้ตั้งจุดอำนวยความประชาชนบนทางหลวง เพื่อรองรับการเดินทางในช่วงเทศกาลปีใหม่ 2565 ซึ่งประชาชนผู้ใช้ทางสามารถจอดพักเพื่อผ่อนคลายอิริยาบถได้ โดย ทล. ได้จัดเจ้าหน้าที่คอยดูแล และให้ข้อมูลเกี่ยวกับทางหลวง เช่น สภาพการจราจร แนะนำเส้นทาง บริการน้ำดื่ม ชา กาแฟ ห้องน้ำสะอาด พร้อมพื้นที่จอดพักรถที่กว้างขวาง และปลอดภัย ควบคุมดูแลด้วยกล้องโทรทัศน์วงจรปิด (CCTV) พร้อมกันนี้ยังมีหน่วยเคลื่อนที่เร็วพร้อมช่วยเหลือเบื้องต้นเมื่อเกิดอุบัติเหตุหรือเหตุฉุกเฉินตลอด 24 ชั่วโมง
2. สถานีขนส่งผู้โดยสาร จังหวัดนครราชสีมา แห่งที่ 2 โดย กรมการขนส่งทางบก (ขบ.) ได้เตรียมความพร้อมรองรับการเดินทางของประชาชนเป็นอย่างดี โดยกำหนดแนวปฏิบัติด้านความปลอดภัยในการเดินทาง และการป้องกันการแพร่ระบาดของโรคติดเชื้อไวรัส COVID-19 ทั้งกับพนักงานขับรถ เจ้าหน้าที่ให้บริการ รถโดยสาร และภายในสถานีบริการ อย่างเข้มงวด เพื่อความปลอดภัยสูงสุดของประชาชนผู้ใช้บริการ
ทั้งนี้ ปลัดกระทรวงคมนาคมได้มอบหมายให้หน่วยงานที่เกี่ยวข้อง ได้แก่ ทล. และ ขบ. ให้บริการ และอำนวยความสะดวกปลอดภัยประชาชนตลอดช่วงเทศกาลปีใหม่ 2565 โดยกำชับให้ติดตามสภาพการจราจรในอย่างใกล้ชิดตลอด 24 ชั่วโมง หากมีการจราจรหนาแน่นขอให้เร่งประสานตำรวจทางหลวงจัดการจราจรให้คล่องตัว เพื่อความสะดวก รวดเร็ว ปลอดภัย ในการเดินทางของประชาชน และจัดรถโดยสารให้เพียงพอต่อความต้องการของประชาชน ไม่ให้มีผู้โดยสารตกค้าง เพื่อให้ประชาชนเดินทางกลับภูมิลำเนา หรือเดินทางท่องเที่ยวได้อย่างสะดวก รวดเร็ว ปลอดภัย รวมถึงการป้องกัน และลดจำนวนอุบัติเหตุ ลดความสูญเสียจากการเดินทางของผู้ใช้รถใช้ถนน ทั้งนี้ให้ทุกหน่วยงานร่วมกันประชาสัมพันธ์สร้างการรับรู้ให้ประชาชนทราบอย่างทั่วถึง เพื่อลดพฤติกรรมเสี่ยง ลดความประมาทในการขับขี่ ช่วยเสริมสร้างความร่วมมืออันดี สอดคล้องกับนโยบาย “คมนาคม UNITED” ของนายศักดิ์สยาม ชิดชอบ รัฐมนตรีว่าการกระทรวงคมนาคม
นายชยธรรม์ พรหมศร กล่าวเพิ่มเติมว่า ได้เน้นย้ำให้ทุกหน่วยในสังกัดกระทรวงฯ ดำเนินการตามมาตรการป้องกันการแพร่ระบาดของโรคติดเชื้อไวรัส COVID-19 อย่างเคร่งครัด ตามนโยบายของรัฐบาลและกระทรวงสาธารณสุข โดยได้เน้นย้ำให้เจ้าหน้าที่ผู้ปฏิบัติงานและประชาชนระมัดระวัง ป้องกันตัวเอง ยกการ์ดสูง ด้วยการสวมหน้ากากผ้าหรือหน้ากากอนามัย หมั่นล้างมือเป็นประจำ รักษาระยะห่างทางสังคม และเช็กอิน-เช็กเอ้าท์ผ่านแอปพลิชัน “ไทยชนะ” ทุกครั้งที่มีการเดินทาง

ที่มา : https://www.thaigov.go.th/news/contents/details/50116