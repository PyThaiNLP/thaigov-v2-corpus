รัฐบาลไทย-ข่าวทำเนียบรัฐบาล-ธ.ก.ส.เตือนอย่าหลงเชื่อเพจอ้างพากู้โครงการสานฝันสร้างอาชีพ พร้อมเรียกเก็บค่าดำเนินการ ยันไม่เกี่ยวข้องกับ ธ.ก.ส.


วันจันทร์ที่ 23 พฤษภาคม 2565
พิมพ์
ธ.ก.ส.เตือนอย่าหลงเชื่อเพจอ้างพากู้โครงการสานฝันสร้างอาชีพ พร้อมเรียกเก็บค่าดำเนินการ ยันไม่เกี่ยวข้องกับ ธ.ก.ส.
กรณีที่มีสื่อสังคมออนไลน์ที่ใช้เพจเฟสบุ๊คชื่อ Bee Kunyanut AlohaLenso ได้เผยแพร่ข้อมูลการชักชวนให้เข้าร่วมโครงการสานฝันสร้างอาชีพ
นายสมเกียรติ กิมาวหา รองผู้จัดการและโฆษกธนาคารเพื่อการเกษตรและสหกรณ์การเกษตร (ธ.ก.ส.) กล่าวว่า กรณีที่มีสื่อสังคมออนไลน์ที่ใช้เพจเฟสบุ๊คชื่อ Bee Kunyanut AlohaLenso ได้เผยแพร่ข้อมูลการชักชวนให้เข้าร่วมโครงการสานฝันสร้างอาชีพ โดยมีการโชว์ภาพกิจกรรมการประชุมชาวบ้าน เพื่อนับถอยหลังเตรียมเปิดกองทุนคนละแสน และอ้างว่าผู้สมัครจะได้รับสิทธิ์กู้เงินจากโครงการสานฝันสร้างอาชีพของ ธ.ก.ส. เพื่อยกระดับรายได้เกษตรกร ดอกเบี้ย 3 ปีแรก 4% ต่อปี = 4,000 ต่อปี  2 ปีแรก สามารถส่งแต่ดอกเบี้ยได้ ตกเดือนละ 333 - 334 บาท/เดือน ผู้ที่ติดเครดิต ติดแบล็คลิสต์ มีหนี้เสีย สามารถสมัครเข้าร่วมได้หมด ยกเว้นหนี้ ธ.ก.ส. ซึ่งทางเพจอ้างว่า จะเป็นผู้จัดทำเอกสารให้ พร้อมมีการเรียกเก็บค่าดำเนินการจำนวน 2,500 บาท และต้องจัดซื้อสารบำรุงดิน 20,000 บาท ด้วยนั้น
ธ.ก.ส. ขอแจ้งว่า ข้อมูลดังกล่าวไม่เป็นความจริงแต่อย่างใด และเพจดังกล่าว ไม่มีส่วนเกี่ยวข้องกับ ธ.ก.ส. จึงขอให้เกษตรกรลูกค้าและประชาชนทั่วไปอย่าหลงเชื่อ หรือเข้าร่วมเด็ดขาด ทั้งนี้ โครงการสานฝันสร้างอาชีพ เป็นโครงการสินเชื่อ ธ.ก.ส. ที่มุ่งสนับสนุนให้กับผู้ที่ต้องการเงินไปลงทุนประกอบอาชีพ ในวงเงิน ไม่เกิน 100,000 บาท ซึ่งผู้กู้ไม่ต้องจ่ายเงินค่าดำเนินการใด ๆ ทั้งสิ้น ผู้ที่สนใจสามารถติดต่อโดยตรงที่ ธ.ก.ส. สาขาใกล้บ้าน หรือสอบถามรายละเอียดของโครงการได้ที่ ธ.ก.ส. ทุกสาขาทั่วประเทศ หรือสอบถามข้อมูลเพิ่มเติม Call Center 02 555 0555 ได้ตลอด 24 ชั่วโมง ทั้งนี้ ธ.ก.ส. จะดำเนินการเอาผิดกับผู้ที่แอบอ้างดังกล่าวตามกฏหมายต่อไป

ที่มา : https://www.thaigov.go.th/news/contents/details/54878