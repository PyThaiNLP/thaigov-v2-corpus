รัฐบาลไทย-ข่าวทำเนียบรัฐบาล-นายกฯ ชื่นชมการจัดแข่งขันวิ่งเทรลระดับโลก ดันปีหน้าจัดเส้นทางข้ามประเทศ ย้ำรัฐบาลพร้อมสนับสนุนการท่องเที่ยวเชิงกีฬา เพื่อขับเคลื่อนเศรษฐกิจในชุมชน สร้างรายได้ให้ประชาชนในพื้นที่


วันศุกร์ที่ 10 มิถุนายน 2565
พิมพ์
นายกฯ ชื่นชมการจัดแข่งขันวิ่งเทรลระดับโลก ดันปีหน้าจัดเส้นทางข้ามประเทศ ย้ำรัฐบาลพร้อมสนับสนุนการท่องเที่ยวเชิงกีฬา เพื่อขับเคลื่อนเศรษฐกิจในชุมชน สร้างรายได้ให้ประชาชนในพื้นที่
นายกรัฐมนตรีชื่นชมการจัดแข่งขันวิ่งเทรลระดับโลก ดันปีหน้าจัดเส้นทางข้ามประเทศ ย้ำรัฐบาลพร้อมสนับสนุนการท่องเที่ยวเชิงกีฬา เพื่อขับเคลื่อนเศรษฐกิจในชุมชน สร้างรายได้ให้ ประชาชนในพื้นที่ และสร้างมูลค่าทางเศรษฐกิจให้กับประเทศโดยรวม
วันนี้ (10 มิถุนายน 2565) เวลา 09.30 น. ณ ห้องสีม่วง ตึกไทยคู่ฟ้า ทำเนียบรัฐบาล พลเอก ประยุทธ์ จันทร์โอชา นายกรัฐมนตรีรับฟังรายงานเกี่ยวกับการยกระดับการแข่งขันวิ่งเทรล รายการดอยอินทนนท์ ไทยแลนด์ บาย ยูทีเอ็มบี (Doi Inthanon Thailand by UTMB) และประโยชน์ที่ประเทศไทยจะได้รับ ซึ่งเป็นไปตามนโยบายนายกรัฐมนตรีในการส่งเสริมการกีฬา การท่องเที่ยว และเศรษฐกิจในพื้นที่ผ่านกิจกรรมการวิ่งแบบผจญภัยในพื้นที่ธรรมชาติ (Trail Running) ในภูมิภาคต่าง ๆ ของประเทศไทย โดยมีนายพิพัฒน์ รัชกิจประการ  รัฐมนตรีว่าการกระทรวงการท่องเที่ยวและกีฬา นายก้องศักด ยอดมณี ผู้ว่าการการกีฬาแห่งประเทศไทย และคณะผู้บริหารบริษัท UTMB Asia Limited เข้ารายงาน
ภายหลังรับฟังรายงานฯ นางสาวรัชดา ธนาดิเรก รองโฆษกประจำสำนักนายกรัฐมนตรีเปิดเผยว่า นายกรัฐมนตรี ได้มีการหารือกับรัฐมนตรีว่าการกระทรวงการท่องเที่ยวและกีฬา และคณะผู้บริหารบริษัท UTMB Asia Limited ถึงการส่งเสริมเศรษฐกิจและการท่องเที่ยวของประเทศไทยให้เป็นที่รู้จักมากยิ่งขึ้น พร้อมขอบคุณผู้บริหารบริษัท UTMB Asia Limited และผู้ที่เกี่ยวข้องทุกภาคส่วน ที่ช่วยกันขับเคลื่อนให้การจัดกิจกรรมนี้สำเร็จและสร้างชื่อเสียงในแก่ประเทศในระดับนานาชาติ สามารถสร้างมูลค่าทางเศรษฐกิจได้กว่า 1,500 ล้านบาทต่อปี รวมถึงช่วยส่งเสริมการท่องเที่ยวไทยให้เป็นที่รู้จักมากยิ่งขึ้น นายกรัฐมนตรีย้ำ รัฐบาลพร้อมสนับสนุนการท่องเที่ยวเชิงกีฬาเพื่อขับเคลื่อนเศรษฐกิจการท่องเที่ยวเชิงกีฬา (Sports Tourism) ให้ชุมชนและประชาชนในพื้นที่จะได้รับประโยชน์สูงสุด สร้างมูลค่าทางเศรษฐกิจให้กับประเทศโดยรวม และในระยะต่อไปอยากให้มีการจัดเส้นทางข้ามประเทศ เช่น ไทย-มาเลเซีย หรือไทยกับประเทศเพื่อนบ้านอื่น ๆ ให้เป็นการเชื่อมโยงอาเซียน เชื่อมคน เชื่อมกิจกรรม
นายกรัฐมนตรีชื่นชมการจัดการแข่งขันวิ่งเทรลรายการดอยอินทนนท์ ไทยแลนด์ บาย ยูทีเอ็มบี ในปี 2564 ที่ผ่านมา สามารถสร้างมูลค่าทางเศรษฐกิจทั้งทางตรงและทางอ้อม ก่อให้เกิดกระแสเงินหมุนเวียนในอุตสาหกรรมการท่องเที่ยว โดยเฉพาะอุตสาหกรรมการบริการ การเดินทาง โรงแรม ร้านอาหาร และสถานที่ท่องเที่ยวต่าง ๆ รวมถึงด้านสุขภาพ สำหรับการจัดการแข่งขันวิ่งเทรลในครั้งต่อไป ประเทศไทยจะทำให้ดีที่สุดให้สมกับที่ได้รับความไว้วางใจ ขอให้ทุกคนไทยทุกคนร่วมเป็นเจ้าภาพที่ดีให้การต้อนรับนักกีฬาจากทั่วโลกและสร้างความสุขในการท่องเที่ยวไทย ขอให้สานต่อโครงการออกไปให้เป็นที่รู้จักมากยิ่งขึ้น นำประสบการณ์ปัญหาที่ผ่านมาแก้ไขปรับปรุงให้การจัดการแข่งขันฯ ดียิ่งขึ้นต่อไป

ที่มา : https://www.thaigov.go.th/news/contents/details/55578