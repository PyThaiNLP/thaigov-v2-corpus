รัฐบาลไทย-ข่าวทำเนียบรัฐบาล-โฆษกรัฐบาลเชื่อมั่นในสัญญาณบวกหลังสายการบินแอโรฟลอตของรัสเซียจะกลับมาขายบัตรโดยสารบินตรงเส้นทางมอสโก-ภูเก็ต ขอบคุณทุกหน่วยงานที่ร่วมเดินหน้าทำงานแก้ไขปัญหาร่วมกัน


วันอังคารที่ 2 สิงหาคม 2565
พิมพ์
โฆษกรัฐบาลเชื่อมั่นในสัญญาณบวกหลังสายการบินแอโรฟลอตของรัสเซียจะกลับมาขายบัตรโดยสารบินตรงเส้นทางมอสโก-ภูเก็ต ขอบคุณทุกหน่วยงานที่ร่วมเดินหน้าทำงานแก้ไขปัญหาร่วมกัน
โฆษกรัฐบาลเชื่อมั่นในสัญญาณบวกหลังสายการบินแอโรฟลอตของรัสเซียจะกลับมาขายบัตรโดยสารบินตรงเส้นทางมอสโก-ภูเก็ต ขอบคุณทุกหน่วยงานที่ร่วมเดินหน้าทำงานแก้ไขปัญหาร่วมกัน
วันนี้ (วันที่ 2 สิงหาคม 2565) นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า ขอ ชื่นชมการทำงานของหน่วยงานที่เกี่ยวข้องที่สนับสนุนกิจกรรมเกี่ยวกับอุตสาหกรรมด้านการท่องเที่ยวอย่างต่อเนื่อง หลังรับทราบรายงานว่า สายการบินแอโรฟลอตของรัสเซียจะกลับมาขายบัตรโดยสารบินตรงเส้นทางมอสโก-ภูเก็ต วันละ 1 เที่ยวบิน เริ่มเที่ยวบินแรกวันที่ 30 ตุลาคม 2565
โฆษกประจำสำนักนายกรัฐมนตรีกล่าวว่า การเปิดขายบัตรโดยสารการบินเส้นทางตรง มอสโก-ภูเก็ต ของสายการบินแอโรฟลอต รัสเซีย จะเพิ่มโอกาส กระตุ้นการท่องเที่ยวระหว่างสองภูมิภาคให้กลับมามีชีวิตชีวาอีกครั้ง หลังจากหยุดบินไปเมื่อเดือน มีนาคม และนับเป็นโอกาสทางเศรษฐกิจที่สำคัญของไทย ทั้งนี้ จากข้อมูลของการท่องเที่ยวแห่งประเทศไทย (ททท.) เชื่อมั่นว่า การเปิดเที่ยวบินนี้ จะส่งผลดีต่อตลาดรัสเซียในช่วงหน้าหนาวที่โดยทั่วไปแล้วจะมีความต้องการเดินทางเข้าไทยจำนวนมาก และตั้งแต่ต้นปีจนถึงปัจจุบันมีนักท่องเที่ยวรัสเซียเข้าไทยแล้ว 76,739 คน ขณะที่ ททท. และผู้ประกอบการท่องเที่ยว ตั้งเป้าที่จะดึงดูดนักท่องเที่ยวให้ได้ 1 ล้านคน อย่างไรก็ดี ต่อสถานการณ์ความขัดแย้งระหว่างประเทศยังเป็นปัญหาสำคัญต่อการบินเส้นทางตรง เนื่องจากมีมาตรการคว่ำบาตรไม่ให้บริษัทประกันรับทำประกันภัยเครื่องบิน ซึ่งการบินไทยก็ติดประเด็นนี้ นอกจากนี้ ยังต้องเป็นเครื่องบินที่จดทะเบียนในรัสเซียเท่านั้น ทั้งนี้ เชื่อมั่นว่า เมื่อแอโรฟลอตเปิดเส้นทางได้ จะมีสายการบินอื่นๆ ดำเนินการตามมา
นายธนกรฯ กล่าวว่า จํานวนนักท่องเที่ยวต่างชาติที่เดินทางมาประเทศไทยในปีนี้อยู่ที่ 3.12 ล้านคนระหว่างวันที่ 1 มกราคม ถึง 26 กรกฎาคม 2565 ซึ่งเป็นตัวเลขที่น่าชื่นชม เกิดจากการวางนโยบายของรัฐบาลภายใต้การนำของพล.อ.ประยุทธ์ จันทร์โอชา นายกรัฐมนตรี และทำงานอย่างหนักของทุกหน่วยงานที่เกี่ยวข้อง และเจ้าหน้าที่ทุกคน ซึ่งก็ต้องขอขอบคุณทุกคนที่ร่วมกันทำงานแก้ไขปัญหานี้ไปด้วยกัน เชื่อมั่นว่าด้วยศักยภาพ เอกลักษณ์ ความเป็นไทย ยังเป็นที่สนใจของนักท่องเที่ยว ซึ่งจะส่งผลอย่างมีนัยสำคัญต่อการฟื้นฟูเศรษฐกิจของประเทศไทยอย่างแน่นอน

ที่มา : https://www.thaigov.go.th/news/contents/details/57509