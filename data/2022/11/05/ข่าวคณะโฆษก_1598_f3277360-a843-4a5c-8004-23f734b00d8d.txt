รัฐบาลไทย-ข่าวทำเนียบรัฐบาล-โฆษกรัฐบาลเผย “นายกฯ” เตรียมเป็นประธานการประชุมเสวนา “ถามมา - ตอบไป” เพื่อประเทศไทยที่ดีกว่าเดิม พร้อมปาฐกถาพิเศษ “อดีต ปัจจุบัน อนาคต ของประเทศไทยที่ดีขึ้นกว่าเดิม” 19 พ.ค. นี้


วันพฤหัสบดีที่ 19 พฤษภาคม 2565
พิมพ์
โฆษกรัฐบาลเผย “นายกฯ” เตรียมเป็นประธานการประชุมเสวนา “ถามมา - ตอบไป” เพื่อประเทศไทยที่ดีกว่าเดิม พร้อมปาฐกถาพิเศษ “อดีต ปัจจุบัน อนาคต ของประเทศไทยที่ดีขึ้นกว่าเดิม” 19 พ.ค. นี้
โฆษกรัฐบาลเผย “นายกฯ” เตรียมเป็นประธานการประชุมเสวนา “ถามมา - ตอบไป” เพื่อประเทศไทยที่ดีกว่าเดิม พร้อมปาฐกถาพิเศษ “อดีต ปัจจุบัน อนาคต ของประเทศไทยที่ดีขึ้นกว่าเดิม” 19 พ.ค. นี้ ณ รอยัล พารากอน ฮอล์ สยามพารากอน
นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า พรุ่งนี้ (19 พฤษภาคม 2565) เวลา ประมาณ 09.00 น. ณ รอยัล พารากอน ฮอล์ สยามพารากอน พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม จะเป็นประธานการประชุมเสวนา “ถามมา – ตอบไป เพื่อประเทศไทยที่ดีกว่าเดิม” และกล่าวปาฐกถาพิเศษในหัวข้อ “อดีต ปัจจุบัน อนาคต ของประเทศไทยที่ดีขึ้นกว่าเดิม” ซึ่งในโอกาสนี้ นายกรัฐมนตรีจะแสดงวิสัยทัศน์ ข้อเสนอแนะ และทิศทางการปรับตัวรับมือเพื่อวางรากฐานรองรับการเปลี่ยนแปลงด้านต่าง ๆ ในอนาคตให้สามารถยกระดับคุณภาพชีวิตของประชาชน และความสามารถในการแข่งขันของประเทศไทยได้อย่างมั่นคงและยั่งยืนในระยะต่อไป
งานเสวนา“ถามมา – ตอบไป เพื่อประเทศไทยที่ดีกว่าเดิม” นี้จัดขึ้นระหว่างวันที่ 19 – 20 พฤษภาคม 2565 ณ รอยัล พารากอน ฮอล์ สยามพารากอน โดยสำนักงานสภาพัฒนาการเศรษฐกิจและสังคมแห่งชาติ ร่วมกับสมาคมนิสิตเก่าวิศวกรรมศาสตร์แห่งจุฬาลงกรณ์มหาวิทยาลัย สมาคมนิสิตเก่าคณะพาณิชยศาสตร์และการบัญชีแห่งจุฬาลงกรณ์มหาวิทยาลัย และสมาคมนิสิตเก่าเศรษฐศาสตร์แห่งจุฬาลงกรณ์มหาวิทยาลัย และคณะกรรมการร่วมภาคเอกชน 3 สถาบัน (กกร.) (สภาหอการค้าแห่งประเทศไทย สภาอุตสาหกรรมแห่งประเทศไทย และสมาคมธนาคารไทย) และหน่วยงานที่เกี่ยวข้อง เพื่อให้ภาคส่วนที่เกี่ยวข้องร่วมแบ่งปันประสบการณ์ และการดำเนินงานที่ผ่านมาในการขับเคลื่อนเศรษฐกิจและสังคมไทยภายใต้วิกฤตการณ์ในปัจจุบัน
ทั้งนี้ ภายในงานจะมีการเสวนาในหัวข้อสำคัญ ได้แก่ “มองเศรษฐกิจโลก สะท้อนเศรษฐกิจไทย” “ประเทศไทยก้าวต่อไปอย่างไร ในสองประเด็น 1. การดำเนินการในภาคการผลิตและบริการ การปรับตัวรองรับวิกฤตที่เกิดขึ้นและการวางรากฐานการเปลี่ยนแปลงในอนาคต และ 2. โครงสร้างพื้นฐาน การพัฒนาพื้นที่ และการวางรากฐานการพัฒนาในอนาคต”
ซึ่งในวันที่สอง 20 พ.ค.  2565 มีหัวข้อการเสวนาที่เป็นประเด็นที่ประชาชนให้ความสนใจเช่นกัน ได้แก่ “กฎหมายทันสมัย ระบบราชการทันโลก แก้คอร์รัปชันทันที” “สิ่งแวดล้อมยั่งยืน” “ดูแลทุกวัย ให้โอกาสทุกชีวิต” “ลดความเหลื่อมล้ำ ยกระดับสวัสดิการ” “ประเทศไทยยั่งยืน มุมมองความหวังคนไทย” และผู้ร่วมการเสวนาในแต่ละหัวข้อเป็นระดับรองนายกรัฐมนตรี รัฐมนตรีที่มีส่วนสำคัญในการทำงานเพื่อประเทศ และประชาชนไทย ทั้งนี้ หากสนใจ สามารถเข้าร่วมรับฟังการประชุมเสวนาในรูปแบบออนไลน์ ผ่าน http://gowatch.live/BetterThailand2022/ ได้อีกด้วย
..............................

ที่มา : https://www.thaigov.go.th/news/contents/details/54685