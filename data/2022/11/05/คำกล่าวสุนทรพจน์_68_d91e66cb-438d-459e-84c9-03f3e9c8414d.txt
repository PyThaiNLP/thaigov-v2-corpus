รัฐบาลไทย-ข่าวทำเนียบรัฐบาล-คำกล่าว พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม มอบนโยบายด้านการอยู่อาศัยและการดูแลผู้สูงอายุของรัฐบาล ภายใต้โครงการบ้านเคหะสุขเกษม


วันอังคารที่ 1 มีนาคม 2565
พิมพ์
คำกล่าว พลเอก ประยุทธ์  จันทร์โอชา นายกรัฐมนตรีและรัฐมนตรีว่าการกระทรวงกลาโหม มอบนโยบายด้านการอยู่อาศัยและการดูแลผู้สูงอายุของรัฐบาล ภายใต้โครงการบ้านเคหะสุขเกษม
คำกล่าว พลเอก ประยุทธ์  จันทร์โอชา นายกรัฐมนตรีและรัฐมนตรีว่าการกระทรวงกลาโหม มอบนโยบายด้านการอยู่อาศัยและการดูแลผู้สูงอายุของรัฐบาล ภายใต้โครงการบ้านเคหะสุขเกษม
คำกล่าว
พลเอก ประยุทธ์  จันทร์โอชา นายกรัฐมนตรีและรัฐมนตรีว่าการกระทรวงกลาโหม
มอบนโยบายด้านการอยู่อาศัยและการดูแลผู้สูงอายุของรัฐบาล
ภายใต้โครงการบ้านเคหะสุขเกษม
ณ โครงการบ้านเคหะสุขเกษม อำเภอบางพลี จังหวัดสมุทรปราการ
(ผ่านระบบ Video Conference)
วันที่ 28  กุมภาพันธ์ 2565 เวลา 14.00 น.
ณ ห้อง PMOC ชั้น 2 ตึกไทยคู่ฟ้า ทำเนียบรัฐบาล
********************************
รัฐมนตรีว่าการกระทรวงการพัฒนาสังคมและความมั่นคงของมนุษย์
ปลัดกระทรวงการพัฒนาสังคมและความมั่นคงของมนุษย์
ผู้บริหารการเคหะแห่งชาติ
นายกองค์การบริหารส่วนจังหวัด
พี่น้องประชาชน สื่อมวลชน
และแขกผู้มีเกียรติทุกท่านที่เข้าร่วมโครงการในวันนี้
ผมมีความยินดีเป็นอย่างยิ่งที่ได้มาพบกันในวันนี้ เป็นสิ่งที่นายกฯ คาดหวังรอรอคอยมาโดยตลอดที่ได้มอบหมายนโยบายลงไป โดยเฉพาะอย่างยิ่งกระทรวงการพัฒนาสังคมและความมั่นคงของมนุษย์ได้ดำเนินการมาอย่างเต็มที่ต่อเนื่อง
วันนี้มีความยินดีอย่างยิ่งที่ได้มากล่าวกับพวกเรา  ในเรื่องนโยบายของรัฐบาลในด้านการอยู่อาศัย และการดูแลผู้สูงอายุของรัฐบาล คงทราบดีอยู่แล้วว่า รัฐบาลมีความห่วงใยและใส่ใจในชีวิตความเป็นอยู่ของพี่น้องประชาชนในทุกมิติ โดยเฉพาะอย่างยิ่ง การพัฒนาประเทศไปสู่ความมั่นคงในระยะยาว เราต้องสร้างความเสมอภาคเท่าเทียมกันในสังคม สร้างความเข้มแข็งให้กับเศรษฐกิจ ตลอดจนสร้างความมั่นคงทางด้านที่อยู่อาศัยให้กับประชาชน เรามีเป้าหมายให้คนไทยทุกคนมีที่อยู่อาศัยโดยทั่วกัน ภายในปี 2579  เป็นโครงการระยะยาวที่มีความต่อเนื่องไป เรื่อย ๆ
ที่ผ่านมารัฐบาลได้ร่วมกับหน่วยงานที่เกี่ยวข้อง ดำเนินการขับเคลื่อนการพัฒนาที่อยู่อาศัยสำหรับพี่น้องประชาชนกลุ่มผู้มีรายได้น้อย กลุ่มเปราะบาง ให้ได้มีโอกาสเท่าเทียมกันในการเป็นเจ้าของที่พักอาศัย ที่เป็นผลสำเร็จอย่างเป็นรูปธรรมมาแล้วหลายโครงการ เช่น โครงการบ้านเคหะสุขประชา โครงการฟื้นฟูชุมชนเมืองดินแดง  โครงการบ้านของเราก้าวไปด้วยกัน บ้านริมคลอง  เป็นต้น เพื่อมุ่งช่วยเหลือพี่น้องประชาชน ทั้งนี้ เพื่อให้ได้มีที่อยู่อาศัยที่ได้มาตรฐาน มีความปลอดภัย มีคุณภาพชีวิตที่ดีขึ้น เข้าถึงการมีที่อยู่อาศัยได้มากขึ้น มีหลักประกันสังคมและมีความมั่นคงในชีวิต อันจะนำไปสู่การบรรลุเป้าหมายการลดความเหลื่อมล้ำในสังคม
ทั้งนี้ ผมขอชื่นชมทุกภาคส่วนที่ได้ขับเคลื่อนการพัฒนาที่อยู่อาศัยและขยายผลการดำเนินงานไปสู่กลุ่มเป้าหมายอื่นๆ โดยเฉพาะกลุ่มผู้สูงอายุ ข้าราชการเกษียณ พนักงานบริษัท และประชาชนทั่วไปที่มีอายุไม่ต่ำกว่า 55 ปี หรืออายุ 60 ปีขึ้นไป ได้มีโอกาสและมีความเท่าเทียมในการเข้าถึงสวัดิการของรัฐ โดยเฉพาะด้านที่อยู่อาศัย ตามมาตรการการสร้างที่อยู่อาศัยสำหรับผู้สูงอายุของรัฐบาล มาตรการนี้ส่งเสริมการสร้างที่อยู่อาศัยที่มีความเหมาะสมและมีสิ่งอำนวยความสะดวกเป็นการเฉพาะให้กับผู้สูงอายุ  นอกจากนี้ เรายังต้องคำนึงถึงการยกระดับคุณภาพชีวิตของผู้สูงอายุให้มีที่อยู่อาศัยที่ปลอดภัย มีอุปกรณ์ใช้สอยที่เหมาะสม และอยู่ในการดูแลของแพทย์และพยาบาล ตลอดจนที่อยู่อาศัยต้องมีความมั่นคงแข็งแรง มีคุณภาพ ได้มาตรฐาน
ถูกสุขลักษณะ มีสภาพแวดล้อมที่ดี มีสาธารณูปโภคที่เหมาะสมเพียงพอต่อการอยู่อาศัย ตลอดจนมีระบบบริหารจัดการการอยู่อาศัยร่วมกันอย่างมีประสิทธิภาพ ผมเห็นว่าแนวคิดในการจัดทำโครงการบ้านเคหะสุขเกษม จึงเป็นโครงการที่อยู่อาศัยสำหรับผู้สูงอายุ ตอบโจทย์มาตรการดังกล่าว และยังเป็นการช่วยเหลือประชาชนด้านที่อยู่อาศัยได้อย่างเหมาะสม ตรงตามกลุ่มเป้าหมาย และสอดคล้องกับสถานการณ์สังคมผู้สูงอายุของประเทศ เป็นการเตรียมความพร้อมด้านที่อยู่อาศัย และรองรับผู้สูงอายุที่จะมีจำนวนเพิ่มมากขึ้นในอนาคต เพื่อให้มีความมั่นคงในการอยู่อาศัยด้านสังคม สุขภาพ และสิ่งแวดล้อม และมีความสุขในการอยู่อาศัยในช่วงวัยสูงอายุ
วันนี้รัฐบาลและหน่วยงานที่เกี่ยวข้อง ยังคงเดินหน้าให้ความช่วยเหลือและดูแลผู้สูงอายุในทุกมิติอย่างต่อเนื่อง ทั้งด้านที่อยู่อาศัยและสุขภาพ ตลอดจนผู้มีรายได้น้อยและกลุ่มเปราะบางต่างๆ ให้มีที่อยู่อาศัยที่มั่นคง แข็งแรง ในระดับราคาที่รับภาระได้ รวมทั้ง มีอาชีพที่ส่งเสริมเศรษฐกิจครอบครัวและชุมชนให้เติบโตอย่างยั่งยืนต่อไป  ถ้าท่านติดตามดูรัฐบาลมีนโยบายหลายเรื่องโดยเฉพาะอย่างยิ่ง นโยบายแก้ไขปัญหาหนี้ครัวเรือนหรือหนี้ต่างๆ ที่มีอยู่ในปัจจุบัน  การแก้ปัญหาความยากจนรายครัวเรือนแบบพุ่งเป้า ซึ่งเป็นนโยบายของรัฐบาลทั้งสิ้น ที่จะทำให้ครบทุกกลุ่มกิจกรรมให้ประชาชนได้เข้าถึง หลายอย่างกำลังเดินหน้าไป เพราะฉะนั้น ผมก็หวังเป็นอย่างยิ่งว่า นโยบายแบบนี้ที่ได้กำหนดลงไป รัฐบาลกำลังพยายามอย่างเต็มที่ด้วยความมุ่งมั่น ขอให้ทุกคนร่วมมือกันเพื่อให้เกิดการสืบสานอย่างต่อเนื่อง ทั้งนี้ เพื่อให้ประชาชนมีความสุขตามพระราโชบายของพระบาทสมเด็จพระเจ้าอยู่หัว ให้มีการพัฒนาคุณภาพชีวิตที่เพียงพอ มีรายได้ที่เหมาะสม และการดำเนินการต่างๆ  ทั้งนี้  เพื่อประชาชนทั้งสิ้น ประชาชนเป็นศูนย์กลาง เราต้องดำเนินการด้วยความสุจริต โปร่งใส มีประสิทธิภาพ ผลประโยชน์ต้องเป็นของประชาชนโดยรวมทั่วกันอย่างเป็นธรรม  หากไม่ร่วมมือกันทำคงไม่มาถึงวันนี้ หวังเป็นอย่างยิ่งว่า เราจะร่วมมือกันต่อไปในอนาคตไม่ว่าใครจะเป็นใครจะอยู่ อย่างไรก็ตาม นโยบายนี้จะสืบสานต่อไป
สุดท้ายนี้ ผมขอขอบคุณรัฐมนตรีว่าการกระทรวงการพัฒนาสังคมและความมั่นคงของมนุษย์ โดยการเคหะแห่งชาติ และข้าราชการทุกท่านที่เกี่ยวข้อง ส่วนราชการ ทั้งภาครัฐ ภาคเอกชน และภาคธุรกิจที่ร่วมมือกันทำงานตามนโยบายของรัฐบาลนำนโยบายไปสู่การปฏิบัติ และได้มีการขับเคลื่อนมาตามลำดับ ในการดำเนินโครงการบ้านเคหะสุขเกษม ทั้งนี้ เพื่อให้ผู้สูงอายุมีที่อยู่อาศัยที่มั่นคง ปลอดภัย และมีความสุข  ขออำนวยพรให้ประสบผลสำเร็จตามที่มุ่งหวังทุกประการ ขอให้ประสบความสำเร็จในเรื่องนี้ต่อไป ขอบคุณครับ
****************************

ที่มา : https://www.thaigov.go.th/news/contents/details/52036