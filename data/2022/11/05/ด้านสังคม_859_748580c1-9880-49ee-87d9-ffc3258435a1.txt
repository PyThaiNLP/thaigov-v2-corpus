รัฐบาลไทย-ข่าวทำเนียบรัฐบาล-ดีอีเอสเตือนอย่าหลงเชื่อ ข่าวปลอม กรณีเอกสารหนังสือรับรอง และแสดงการยินยอม เงื่อนไขการรับวัคซีนโควิด 19


วันเสาร์ที่ 20 พฤศจิกายน 2564
ดีอีเอสเตือนอย่าหลงเชื่อ ข่าวปลอม กรณีเอกสารหนังสือรับรอง และแสดงการยินยอม เงื่อนไขการรับวัคซีนโควิด 19
ดีอีเอสเตือนอย่าหลงเชื่อ ข่าวปลอม กรณีเอกสารหนังสือรับรอง และแสดงการยินยอม เงื่อนไขการรับวัคซีนโควิด 19
นางสาวนพวรรณ หัวใจมั่น โฆษกกระทรวงดิจิทัลเพื่อเศรษฐกิจและสังคมฝ่ายการเมือง กล่าวว่า ตามที่มีเอกสาร ที่มีเนื้อหาเกี่ยวกับประเด็นเรื่อง เอกสารหนังสือรับรอง และแสดงการยินยอม เงื่อนไขการรับวัคซีนโควิด 19 ทางศูนย์ต่อต้านข่าวปลอมได้ตรวจสอบข้อเท็จจริงกับสำนักงานปลัดกระทรวงสาธารณสุข กระทรวงสาธารณสุข พบว่าข้อมูลดังกล่าวนั้น เป็นข้อมูลเท็จ
กรณีเอกสารรับรอง และแสดงการยินยอม เกี่ยวกับการรับวัคซีนโควิด 19 ซึ่งได้ระบุว่าหากอาการไม่พึงประสงค์หลังการฉีดวัคซีนหน่วยงานจะชดเชยเป็นเงิน 10 ล้านบาท ด้วยนั้น ทางสำนักงานปลัดกระทรวงสาธารณสุข ได้ตรวจสอบเอกสารดังกล่าวและชี้แจงว่า เป็นเอกสารปลอม โดยในการเข้ารับการฉีดวัคซีนที่หน่วยบริการต่าง ๆ จะมีแบบคัดกรองสุขภาพว่าสามารถรับการฉีดได้หรือไม่ เช่น โรคประจำตัว ประวัติการแพ้ยา ประวัติการได้รับวัคซีน การแพ้วัคซีนหรือส่วนประกอบวัคซีน การติดเชื้อโควิดในช่วง 3 เดือนที่ผ่านมา ภาวะโรคประจำตัวที่อาการยังไม่คงที่ การตั้งครรภ์การเจ็บป่วย การรับวัคซีนชนิดอื่นๆ ในระยะที่ผ่านมา เป็นต้น รวมทั้งให้คำแนะนำเรื่องประสิทธิผลของวัคซีน การปฏิบัติตัวตามมาตรการป้องกันตนเอง อาการที่อาจพบได้และการปฏิบัติตัวหลังการฉีดวัคซีนโควิด 19  และอาการที่ควรไปพบแพทย์ เพื่อให้ผู้รับบริการได้รับทราบข้อมูล เข้าใจเกี่ยวกับวัคซีนโควิด 19 เพื่อตัดสินใจรับการฉีดวัคซีนก่อนลงนามยินยอมฉีดวัคซีนโควิด 19 และผู้ให้บริการที่หน่วยบริการจะลงนามในแบบฟอร์มด้วย
สำหรับกรณีมีอาการไม่พึงประสงค์หลังการฉีดวัคซีน สามารถยื่นเรื่องขอรับเงินช่วยเหลือเบื้องต้นผ่านโรงพยาบาลสำนักงานสาธารณสุขจังหวัด หรือ สปสช. เขตพื้นที่ ซึ่งมีคณะอนุกรรมการทั้ง 13 เขตทั่วประเทศดำเนินการพิจารณาเรื่องเงินเยียวยา โดยกรณีเสียชีวิต/ทุพพลภาพถาวรไม่เกิน 4 แสนบาท, เสียอวัยวะพิการ ไม่เกิน 240,000 บาท, บาดเจ็บ/เจ็บป่วยต่อเนื่อง ไม่เกิน 1 แสนบาท ดังนั้นขอให้ประชาชนอย่าหลงเชื่อข้อมูลดังกล่าว และขอความร่วมมือไม่ส่งหรือแชร์ข้อมูลดังกล่าวต่อในช่องทางสื่อสังคมออนไลน์ต่าง ๆ ประชาชนสามารถติดตามข้อมูลข่าวสารที่ถูกต้องจากกระทรวงสาธารณสุข ได้ที่เว็บไซต์ https://www.moph.go.th หรือสอบถาม โทร 02 5901000
ทั้งนี้ กระทรวงดิจิทัลฯ ขอความร่วมมือประชาชนช่วยกันแก้ไขปัญหาข่าวปลอม เมื่อได้รับข่าวสารข้อมูลผ่านโซเชียล ควรตรวจสอบให้รอบด้าน เลือกเชื่อ เลือกแชร์ และสามารถติดตามและแจ้งเบาะแสข่าวปลอม ได้ผ่านช่องทางต่างๆ ของศูนย์ต่อต้านข่าวปลอม ดังนี้ ไลน์ @antifakenewscenter  เว็บไซต์ https://www.antifakenewscenter.com/ ทวิตเตอร์ https://twitter.com/AFNCThailand และช่องทางโทรศัพท์โทรสายด่วน GCC 1111 ต่อ 87
************

ที่มา : https://www.thaigov.go.th/news/contents/details/48496