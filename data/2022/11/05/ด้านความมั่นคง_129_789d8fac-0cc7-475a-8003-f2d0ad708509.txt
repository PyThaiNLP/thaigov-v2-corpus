รัฐบาลไทย-ข่าวทำเนียบรัฐบาล-แท็กซี่ เฮ!! หลังพบ รมว.เฮ้ง ได้การเยียวยาจากรัฐบาลตามคาด


วันจันทร์ที่ 2 สิงหาคม 2564
พิมพ์
แท็กซี่ เฮ!! หลังพบ รมว.เฮ้ง ได้การเยียวยาจากรัฐบาลตามคาด
นายกสมาคมการค้าเครือข่ายแท็กซี่ไทย เชื่อมั่นว่ารัฐบาลจะไม่ทิ้งใครไว้ข้างหลัง โดยเฉพาะคำตอบการสมัครมาตรา 40 ของคนขับแท็กซี่ จากรัฐมนตรีว่าการกระทรวงแรงงาน
เมื่อวันที่ 2 สิงหาคม 2564 นายสุชาติ ชมกลิ่น รัฐมนตรีว่าการกระทรวงแรงงาน รับข้อร้องเรียนจากนายวิฑูรย์ แนวพานิช นายกสมาคมการค้าเครือข่ายแท็กซี่ไทย ในโอกาสเข้าพบ รมว.แรงงาน เพื่อติดตามความคืบหน้าข้อเรียกร้อง 3 ประเด็น คือ การสมัครมาตรา 40 ของคนขับแท็กซี่ที่มีอายุ 65 ปีลงมา กรณีอายุเกิน 65 ปี ที่สมัครมาตรา 40 ไม่ได้ และกลุ่มที่ตกหล่น โดยมี นางเธียรรัตน์ นะวะมะวัฒน์ โฆษกกระทรวงแรงงาน (ฝ่ายการเมือง) นายจำลอง ช่วยรอด คณะที่ปรึกษารัฐมนตรีว่าการกระทรวงแรงง นายนันทชัย ปัญญาสุรฤทธิ์ รองอธิบดีกรมการจัดหางาน เข้าร่วมในครั้งนี้ด้วย ณ ห้องจัตุมงคล ชั้น 6 อาคารกระทรวงแรงงาน โดย รมว.แรงงาน กล่าวว่า รัฐบาล โดยท่านนายกรัฐมนตรี พล.อ.ประยุทธ์ จันทร์โอชา ได้เล็งเห็นถึงความลำบากและให้ความห่วงใยพี่น้องอาชีพอิสระ เช่น คนขับรถแท็กซี่ หาบเร่แผงลอย มอเตอร์ไซค์รับจ้าง ขับรถสามล้อ อาชีพธุรกิจกลางคืน อย่างพนักงานเสิร์ฟ นักร้อง นักดนตรี ที่ได้รับผลกระทบจากมาตรการล็อคดาวน์ในพื้นที่ควบคุมสูงสุดจากการแพร่ระบาดของโควิด-19 จึงมีดำริให้สมัครเป็นผู้ประกันตนมาตรา 40 เพื่อช่วยเหลือเยียวยาจากผลกระทบโควิด-19 คนละ 5,000 บาท กรณีคนขับแท็กซี่ที่มีอายุ 65 ปีลงมาและมีภูมิลำเนาในต่างจังหวัดได้สมัครมาตรา 40 จะได้รับการเยียวยาครบทุกคนหรือไม่นั้น ในเรื่องนี้มีระบบการตรวจสอบอยู่แล้ว หากมีใบอนุญาตขับรถยนต์สาธารณะและอยู่ในพื้นที่ 13 จังหวัดควบคุมสูงสุดก็จะได้รับการเยียวยา กรณีคนขับแท็กซี่ที่มีอายุเกิน 65 ปี แต่ระเบียบประกันสังคมที่รับสมัครมาตรา 40 ต้องมีอายุระหว่าง 15 – 65 ปี ซึ่งในส่วนนี้กระทรวงแรงงานจะหารือกับสำนักงานสภาพัฒนาการเศรษฐกิจและสังคมแห่งชาติเพื่อแก้ไขระเบียบหลักเกณฑ์ และนำเข้าคณะรัฐมนตรี ส่วนกลุ่มที่ตกหล่นยังไม่ได้ลงทะเบียนจะนำเข้าคณะรัฐมนตรีอีกครั้ง เพื่อไม่ให้มีการตกหล่น ซึ่งจะเสนอคณะรัฐมนตรีได้ในวันที่ 10 สิงหาคม เพื่อให้สามารถโอนเงินได้ในวันที่ 24 สิงหาคมนี้ต่อไป
นายสุชาติ กล่าวต่อว่า กระทรวงแรงงาน ยังได้สนับสนุนถุงยังชีพ ซึ่งได้รับบริจาคจากภาคเอกชนซึ่งเป็นผู้ใหญ่ใจดีหลายบริษัท อย่างเครือซีพี เครื่องดื่มคาราบาวแดง และบริษัท ไทยยูเนี่ยน กรุ๊ป จำกัด (มหาชน) ที่ได้บริจาคเครื่องอุปโภคบริโภค ข้าวสาร อาหารแห้ง น้ำดื่ม ปลากระป๋อง บะหมี่กึ่งสำเร็จรูป หน้ากากอนามัย นำไปช่วยเหลือครอบครัวแท็กซี่ที่ได้รับความเดือดร้อนจากผลกระทบโควิด-19 ผ่านประธานมูลนิธิเพื่อคนขับรถแท็กซี่ รวมทั้งสนับสนุนงบประมาณแก่มูลนิธิเพื่อคนขับรถแท็กซี่นำเงินไปให้ครอบครัวคนขับแท็กซี่จัดทำข้าวกล่องส่งแคมป์คนงานเพื่อช่วยเหลือบรรเทาความเดือดร้อนจากโควิด-19
“วันนี้วงจรธุรกิจ วงจรเศรษฐกิจ ต้องประคองกันไป เพื่อให้เศรษฐกิจเดินคู่กับระบบสาธารณสุข การพบปะพูดคุยกับนายกสมาคมการค้าเครือข่ายแท็กซี่ไทยในวันนี้ เชื่อว่าเขามีกำลังใจกลับไป ผมได้ลงมารับเรื่องด้วยตนเอง ขอให้กำลังใจพี่น้องคนขับแท็กซี่และแรงงานนอกระบบทุกคน ขอให้มั่นใจว่ารัฐบาลโดยท่านนายกรัฐมนตรีไม่ทิ้งใครไว้ข้างหลัง” นายสุชาติ กล่าวในท้ายสุด
ด้าน นายวิฑูรย์ แนวพานิช นายกสมาคมการค้าเครือข่ายแท็กซี่ไทย กล่าวว่า จากการเข้าพบท่าน รมว.แรงงานในวันนี้ ทำให้เราได้เข้าใจบทบาทของรัฐบาลและกระทรวงแรงงานมากขึ้น ทางสมาคม เราเชื่อมั่นว่ารัฐบาลจะไม่ทิ้งใครไว้ข้างหลัง โดยเฉพาะคำตอบการสมัครมาตรา 40 ของคนขับแท็กซี่ จากท่าน รมว.แรงงาน ให้แท็กซี่ที่ขณะนี้ยังประกอบอาชีพอยู่ประมาณ 20,000 กว่าคนได้สมัครเพื่อจะได้รับเงินเยียวยาคนละ 5,000 บาท ส่วนผู้ที่มีอายุ 65 ปีขึ้นไปที่ยังไม่สามารถสมัครมาตรา 40 ได้ ท่านจะหาช่องทางนำเสนอเพื่อแก้ไขระเบียบให้สมัครได้และได้รับการเยียวยาทุกคนโดยไม่ตกหล่น นอกจากนั้น ยังได้รับการช่วยเหลือด้านการสนับสนุนถุงยังชีพ รวมทั้งสนับสนุนงบประมาณแก่มูลนิธิเพื่อคนขับรถแท็กซี่นำเงินไปให้ครอบครัวคนขับแท็กซี่จัดทำข้าวกล่องส่งแคมป์คนงานเพื่อช่วยเหลือบรรเทาความเดือดร้อนจากโควิด-19

ที่มา : https://www.thaigov.go.th/news/contents/details/44353