รัฐบาลไทย-ข่าวทำเนียบรัฐบาล-นายกฯ ขอบคุณกำลังใจจากชาวชลบุรีในการทำงานเพื่อประชาชน ยืนยันพร้อมร่วมมือ ส.ส. เดินหน้าพลิกโฉมประเทศไทย ขอทุกคนเชื่อมั่นระบบสาธารณสุขไทย แนะประชาชนรับข่าวโซเชียลอย่างมีภูมิต้านทาน


วันศุกร์ที่ 17 กันยายน 2564
พิมพ์
นายกฯ ขอบคุณกำลังใจจากชาวชลบุรีในการทำงานเพื่อประชาชน ยืนยันพร้อมร่วมมือ ส.ส. เดินหน้าพลิกโฉมประเทศไทย ขอทุกคนเชื่อมั่นระบบสาธารณสุขไทย แนะประชาชนรับข่าวโซเชียลอย่างมีภูมิต้านทาน
นายกฯ ขอบคุณกำลังใจจากชาวชลบุรีในการทำงานเพื่อประชาชน ยืนยันพร้อมร่วมมือ ส.ส.ช่วยเดินหน้า พลิกโฉมประเทศไทย ขอให้ทุกคนเชื่อมั่นในระบบสาธารณสุขไทย แนะประชาชนรับข่าวโซเชียลอย่างมีภูมิต้านทาน
วันที่ 17 กันยายน 64 ภายหลังตรวจเยี่ยมโครงการ Factory sandbox ที่บริษัทมิตซูบิชิมอเตอร์ประเทศไทยจำกัดแหลมฉบัง จังหวัดชลบุรี เพื่อเป็นโครงการต้นแบบให้อุตสาหกรรมโรงงานดูแลพนักงานเพื่อป้องกันการแพร่ระบาดของโรคโควิด-19 ในโรงงาน พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม กล่าวว่า ขอบคุณภาคเอกชนบริษัทมิตซูบิชิมอเตอร์ส ที่วันนี้รัฐบาลนำความห่วงใยจากรัฐบาลมาถึงทั้งฝ่ายภาครัฐและเอกชนผู้เกี่ยวข้อง พนักงาน ประชาชนทุกคน ยืนยันว่าจะดูแลให้ดีที่สุดทั้งผู้ประกอบการ สถานประกอบการขนาดเล็ก ขนาดใหญ่และจะเพิ่มการลงทุนเพิ่มขึ้น โดยจะสนับสนุนคำนึงถึงการลงทุนด้านการรักษาสิ่งแวดล้อม ส่วนเรื่องการควบคุมสถานการณ์การแพร่ระบาดโควิด-19 วันนี้มีการรักษาที่ดีขึ้น ตัวเลขผู้รักษาหายแล้วเพิ่มขึ้น มีเตียงว่างมากขึ้น แล้วมีการตรวจคัดกรองเชิงรุกอย่างต่อเนื่อง สิ่งที่สำคัญคือมาตรการทางสังคมช่วยกันดูแลควบคุมรักษามาตรฐาน ตามมาตรการด้านสาธารณสุขต้องเชื่อฟังหมอ
โดยหลังจากนี้จะไปดูในเรื่องของ GISTDA เทคโนโลยีดิจิทัล เพื่อสนับสนุนการลงทุนธุรกิจเพื่อสนับสนุนการขับเคลื่อนใช้ Big data และ Platform ของไทย วันนี้ต้องส่งเสริมการลงทุนด้านดิจิทัลให้มากขึ้น ยืนยันรัฐบาลยังเดินหน้าไปไม่หยุดยั้ง แม้จะมีอุปสรรคปัญหาใด ๆ ก็ตาม นายกฯ ในฐานะหัวหน้ารัฐบาลมุ่งเน้นดูแลช่วยความเดือดร้อนของประชาชนเป็นหลัก ไม่ใช่แค่ชลบุรีจังหวัดเดียว แต่ต้องดูแลทั่วประเทศทุกจังหวัด ยึดตามมาตรการควบคุมสูงสุด (Universal prevention ) ขอให้ทุกคนเชื่อมั่นในระบบสาธารณสุขไทยและรับฟังช่องทางสื่อสารจากภาครัฐเพราะวันนี้สังคมโซเชียลไม่สามารถจะควบคุมได้เท่าที่ควร
นายกฯ กล่าวขอให้ทุกคนมีภูมิต้านทานในการเชื่อ ในการอ่าน ในการเสพ ในการโพสต์ต่อ บ้านเมืองจะได้สงบ พร้อมยืนยันว่าจะทำให้บ้านเมืองสงบได้มากที่สุด แต่ทั้งหมดขึ้นอยู่กับประชาชนและพวกเราทุกคน ส.ส.ทุกคนอยู่ในฝ่ายนิติบัญญัติ นายกฯ อยู่ฝ่ายบริหาร ในเรื่องความยุติธรรมคือฝ่ายตุลาการมีอยู่ 3 อำนาจ เพราะฉะนั้นตนจะทำหน้าที่ให้ดีที่สุดร่วมมือกับฝ่ายนิติบัญญัติ ในการที่จะเดินหน้าประเทศไทยไปให้ได้ จะต้องพลิกโฉมประเทศไทยให้ได้ วันนี้อยู่ในขั้นตอนการเยียวยาฟื้นฟูกันไป  แต่ต้องวางอนาคตไว้ล่วงหน้า  เราจะพลิกโฉมประเทศไทยได้อย่างไร  เปลี่ยนจากที่มีรายได้ปานกลางให้มีรายได้สูงให้ได้ ทุกอย่างอยู่ที่ประชาชนร่วมมือกับรัฐบาลเข้าใจซึ่งกันและกันจึงจะไปได้  ขอให้ทุกคนปลอดภัยทั้งที่มาต้อนรับและที่อยู่ที่บ้านด้วย
“ขอฝากหัวใจไว้กับชาวชลบุรีไว้แล้วกัน รักษาหัวใจของผมดวงนี้ให้หน่อย ผมจะได้แข็งแรงในการทำเพื่อประเทศชาติ ผมยืนยัน ดูแลข้าราชการทุกคน ตลอดระยะเวลาที่ผ่านมาได้ดูแลให้ความเป็นธรรมทุกคนให้ข้าราชการมีการริเริ่มมีวิสัยทัศน์ที่ดี สอดคล้องกับนโยบายรัฐบาลที่กำหนดมา หากสิ่งไหนยังทำไม่ได้จะนำไปแก้ไขต่อไป วันนี้ขอบคุณสำหรับรอยยิ้มกำลังใจที่มีให้ ผมจะทำให้คนไทยมีความสุขให้ได้ ก็ต้องใช้เวลามากพอสมควรเพราะปัญหาเราเยอะ ขอบคุณรวมถึงสื่อมวลชนด้วย ไม่ได้หมายความว่าจะวิพากษ์วิจารณ์ผมอะไรไม่ได้เลย แต่ขอให้เป็นไปตามสมควร อย่าสร้างความขัดแย้งเลย” นายกรัฐมนตรีกล่าว

ที่มา : https://www.thaigov.go.th/news/contents/details/45922