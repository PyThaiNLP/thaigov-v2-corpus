รัฐบาลไทย-ข่าวทำเนียบรัฐบาล-รมว.พม. ชี้แจงอภิปรายไม่ไว้วางใจเรื่องทุจริตในการเคหะแห่งชาติ พร้อมให้ตรวจสอบ ยันคนจนต้องมีที่อยู่ ประชาชนต้องได้ประโยชน์เพิ่มขึ้น


วันจันทร์ที่ 1 สิงหาคม 2565
รมว.พม. ชี้แจงอภิปรายไม่ไว้วางใจเรื่องทุจริตในการเคหะแห่งชาติ พร้อมให้ตรวจสอบ ยันคนจนต้องมีที่อยู่ ประชาชนต้องได้ประโยชน์เพิ่มขึ้น
รมว.พม. ชี้แจงอภิปรายไม่ไว้วางใจเรื่องทุจริตในการเคหะแห่งชาติ พร้อมให้ตรวจสอบ ยันคนจนต้องมีที่อยู่ ประชาชนต้องได้ประโยชน์เพิ่มขึ้น
วันที่ 20 ก.ค. 65 เวลา 14.30 น. ที่รัฐสภา  นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) ชี้แจงกรณี นายณัฐชา บุญไชยอินสวัสดิ์ ส.ส.กทม. พรรคก้าวไกล อภิปรายไม่ไว้วางใจเรื่องการทุจริตในการเคหะแห่งชาติ (กคช.) ในการประชุมสภาผู้แทนราษฎรครั้งที่ 13 (สมัยสามัญประจำปีครั้งที่หนึ่ง) เป็นพิเศษ ว่า ด้วยนายณัฐชาได้เอาแผ่นชาร์ตขึ้นนำเสนอในที่ประชุม จำนวน 4 แผ่น และบอกว่าพวกตนจะเอาทรัพย์สินของ กคช. ไปหาผลประโยชน์  ซึ่งท่านทราบไหมว่า แผ่นชาร์ตดังกล่าวต้องระวัง เพราะเป็นงานที่ทำจากเวิร์คชอป (Workshop) ของ กคช. ที่คณะกรรมการ กคช. คุยกับผู้บริหาร ซึ่งชาร์ตต่างๆ มาจากอินเทอร์เน็ต ไม่ใช่ข้อมูลลับ และชาร์ตดังกล่าวนี้ถูกส่งเป็นเอกสารเท็จมาให้ท่านใช้ ไม่มีเรื่องประเมินทรัพย์สิน ตามที่ได้กล่าวหาตนว่ามาประชุมกันแล้วประเมินทรัพย์สิน ซึ่งไม่มี
นายจุติ กล่าวต่อไปว่า มีการสั่งประเมินทรัพย์สินหรือไม่ เพราะมีคนแอบไปหาผลประโยชน์กับทรัพย์สินของ กคช. ด้วยการเช่าพื้นที่เพื่อไปทำที่จอดรถ เดือนละ 40,000 บาท แต่ไปหารายได้เดือนละ 500,000 บาท  โดยมีคนในรู้เห็นเป็นใจด้วย ซึ่งสิ่งต่างๆ เหล่านี้  ต้องหยุด ต้องจบ แล้วเมื่อไหร่จะเลิกหาผลประโยชน์กับ กคช. และท่านจะยื่นเรื่องให้กับ ป.ป.ช. แต่คณะกรรมการชุดนี้ได้ทำไปแล้วบางส่วน บางเรื่องที่ตรงกับเรื่องที่ ส.ส. หยิบยกขึ้นมาในสภา อีกทั้ง สตง. ได้หยิบยกเรื่องแอบขายที่ดินของ กคช. เพื่อเปิดทางให้ที่ดินเอกชนที่ตาบอดมีมูลค่ามหาศาล ซึ่งปิดบังกันมา 10 กว่าปี วันนี้ ป.ป.ช. ได้รับทราบเรื่องการเช่าเหมาห้อง จำนวน 30,000 ห้อง ที่แอบทำกันมานานกว่า 10 ปี วันนี้ ได้ส่งเรื่องให้ ป.ป.ช. เช่นกัน ฉะนั้น ตนทำด้วยความบริสุทธิ์ใจ อยากให้ประชาชนได้บ้าน มีบ้านที่อยู่อาศัยราคาถูก ถึงแม้ไม่ได้เป็นเจ้าของกรรมสิทธิ์ แต่ได้เช่าในราคาถูก
นายจุติ กล่าวต่อไปอีกว่า ตนพร้อมให้ตรวจสอบ แต่ไม่พร้อมให้เอกชนมาใช้สภาเป็นที่บิดเบือนเพื่อผลประโยชน์ผ่านธุรกิจ เพราะวันนี้มีเอกชนลักลอบมาเป็นที่ปรึกษา เป็นนักวิชาการอยู่ในบางคณะกรรมาธิการเพื่อหาผลประโยชน์ให้กับบริษัทเอกชน ถ้ายังไม่เลิก ต่อไปตนจะเชิญท่านสมาชิกผู้ทรงเกียรติไปตรวจสอบด้วยกัน วันนี้ สิ่งที่เป็นประโยชน์กับบ้านเมือง เราต้องทำด้วยความสุจริตใจ ตั้งใจที่สุดในชีวิต ซึ่งตนเป็นนักการเมืองที่อยากให้คนจนมีบ้านอยู่ อยากให้คนจนมีบ้านที่มีศักดิ์ศรีของความเป็นมนุษย์
"สุดท้ายนี้ ขอให้ไปดูบ้านเอื้ออาทรกับบ้านที่ผมสร้างใหม่ บ้านเอื้ออาทรเดิม สภาพเป็นยังไง บ้านใหม่ที่ผมสร้าง คือ ห้องน้ำมีสุขภัณฑ์ใช้คอตโต้ ปูพื้นยาง มีมุ้งลวด เหล็กดัดกันขโมย ตู้เสื้อผ้า 1 ตู้ โต๊ะกินข้าว 1 ตัว เตียง 1 เตียง ราคาเช่าเดือนละ 999 บาท ครอบครัวใหญ่หน่อย 1,500 บาทต่อเดือน ผมยอมให้ท่านตรวจสอบ เราทำด้วยความสัตย์จริง และความตั้งใจว่า คนจนต้องมีที่อยู่ ประชาชนต้องได้ประโยชน์เพิ่มขึ้น การเคหะฯ ต้องได้ประโยชน์เพิ่มขึ้น และเอกชนต้องเลิกหากิน เป็นเหลือบกับการเคหะฯ" นายจุติ กล่าวในตอนท้าย

ที่มา : https://www.thaigov.go.th/news/contents/details/57089