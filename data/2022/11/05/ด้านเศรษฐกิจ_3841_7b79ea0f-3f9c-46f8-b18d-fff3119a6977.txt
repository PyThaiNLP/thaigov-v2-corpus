รัฐบาลไทย-ข่าวทำเนียบรัฐบาล-บขส. เร่งศึกษาความเป็นไปได้ในการใช้รถโดยสารไฟฟ้า


วันพฤหัสบดีที่ 19 พฤษภาคม 2565
บขส. เร่งศึกษาความเป็นไปได้ในการใช้รถโดยสารไฟฟ้า
เพื่อนำเสนอคณะอนุกรรมการกลยุทธ์ฯ และบอร์ด เคาะ ภายในเดือน มิ.ย.นี้ พร้อมเผย 6 เส้นทาง นำร่อง ใช้รถมินิบัสไฟฟ้า
นายสัญลักข์ ปัญวัฒนลิขิต กรรมการผู้จัดการใหญ่ บริษัท ขนส่ง จำกัด (บขส.) กระทรวงคมนาคม เปิดเผยถึงกรณีที่มีกระแสข่าวเรื่องนโยบาย EV กระทบแผนเช่ารถโดยสารใหม่ของ บขส. ว่า เรื่องดังกล่าวเป็นไปตามแผนฯ โดยขณะนี้ บขส. ได้ว่าจ้างสถาบันเทคโนโลยีพระจอมเกล้าเจ้าคุณทหารลาดกระบัง ดำเนินการศึกษาเรื่องความเป็นไปได้ในการนำรถโดยสารพลังงานไฟฟ้า (EV) มาใช้เป็นรถโดยสาร ซึ่งในเบื้องต้นผลการศึกษา พบว่า เส้นทางในระยะทางไม่เกิน 400 กิโลเมตร เหมาะสมที่จะใช้รถพลังงานไฟฟ้า ส่วนในระยะทางที่ไกลกว่านั้น รถที่ใช้น้ำมันดีเซล ยังคงมีความเหมาะสมอยู่ จึงต้องทำการวิเคราะห์ เพื่อจัดลำดับในการใช้รถไฟฟ้า หรือรถน้ำมันดีเซล ก่อนนำเสนอคณะอนุกรรมการกำกับกลยุทธ์และบริหาร และคณะกรรมการ (บอร์ด)  พิจารณาต่อไปภายในเดือนมิถุนายน 2565
ส่วนรถโดยสารขนาดเล็ก (มินิบัส) ขนาด 21 ที่นั่ง มีความเป็นไปได้ที่จะนำรถโดยสารพลังงานไฟฟ้ามาวิ่งให้บริการในระยะทางไม่เกิน 300 กม. โดยมีแผนจะนำร่อง 6 เส้นทาง ได้แก่ สาย 904 หมอชิต-สระบุรี 8 คัน, สาย 313 รังสิต-มหาวิทยาลัยบูรพา 8 คัน, สาย 319 รังสิต-แหลมฉบัง 10 คัน, สาย 316 รังสิต-นิคมฯ บ่อวิน 10 คัน, สาย 305 รังสิต-มาบตาพุด-ระยอง 10 คัน  รวมประมาณ 46 - 60  คัน
กรรมการผู้จัดการใหญ่ บขส. กล่าวด้วยว่า การนำรถโดยสารไฟฟ้ามาให้บริการจะช่วยลดต้นทุนการเดินลดได้ 20-30% เนื่องจากราคาน้ำมันดีเซลในปัจจุบันปรับตัวสูงขึ้นมาก แต่การให้บริการด้วยรถโดยสารไฟฟ้านั้น จะต้องมีการสถานีชาร์ตไฟฟ้า รองรับระหว่างเส้นทางวิ่งด้วย จึงต้องมีการศึกษาให้รอบคอบ
////////////////////
กองสื่อสารองค์กรและการตลาด
สำนักอำนวยการ
บริษัท ขนส่ง จำกัด

ที่มา : https://www.thaigov.go.th/news/contents/details/54763