รัฐบาลไทย-ข่าวทำเนียบรัฐบาล-รมช.ประภัตร ลุยช่วยเหลือประชาชนพื้นที่สามชุก สุพรรณบุรี


วันจันทร์ที่ 27 กันยายน 2564
รมช.ประภัตร ลุยช่วยเหลือประชาชนพื้นที่สามชุก สุพรรณบุรี
รมช.ประภัตร ลุยช่วยเหลือประชาชนพื้นที่สามชุก สุพรรณบุรี หลังน้ำท่วมนาข้าวหลายหมื่นไร่      กำชับหน่วยงานในพื้นที่เร่งติดตั้งเครื่องสูบน้ำ เครื่องผลักดันน้ำ ระบายน้ำออกจากนา พร้อมมอบถุงยังชีพชาวบ้าน
นายประภัตร โพธสุธน รัฐมนตรีช่วยว่าการกระทรวงเกษตรและสหกรณ์ ลงพื้นช่วยเหลือชาวนาที่กำลังประสบปัญหาน้ำท่วม ในพื้นที่อำเภอสามชุก จังหวัดสุพรรณบุรี หลังจากที่ผ่านมาในพื้นที่มีฝนตกลงมาอย่างต่อเนื่อง และมีน้ำเหนือลงมาสมทบทำให้น้ำในแม่น้ำท่าจีนและในคลองต่างๆ เพิ่มระดับน้ำสูงขึ้นอย่างต่อเนื่อง  น้ำไหลเข้าท่วมนาข้าวที่กำลังออกรวงใกล้จะได้กำหนดเก็บเกี่ยว และท่วมนาข้าวที่เพิ่งเริ่มทำใหม่ รวมแล้วนาข้าวจำนวนหลายหมื่นไร่ ถูกน้ำท่วมเสียหายเป็นวงกว้าง ทำให้ขณะนี้ชาวนาหลายตำบลในอำสามชุกได้รับความเดือดร้อนอย่างหนัก
รมช.ประภัตร เปิดเผยว่า จากที่ช่วงนี้ยังมีฝนตกลงมาอย่างต่อเนื่อง และยังไม่สามารถระบายน้ำออกจากนาข้าวได้ ต้นข้าวจมอยู่ในน้ำไม่เกิน 7 วัน ก็จะเน่าเสีย นาข้าวอาจเสียหายเบื้องต้นได้สั่งให้ นายพงษ์ศักดิ์ อัครมณี ผู้อำนวยการส่วนบริหารจัดการน้ำและบำรุงรักษา และเครื่องสูบน้ำจากศูนย์ป้องกันและบรรเทาสาธารณภัย เขต 2 สุพรรณบุรี ติดตั้งเครื่องสูบน้ำ และเครื่องผลักดันน้ำ เพื่อระบายน้ำจากในนาข้าวระบายลงแม่น้ำท่าจีนและคลองมะขามเฒ่า-อู่ทอง เพื่อเร่งกู้นาข้าวที่ยังไม่เสียหายร้อยเปอร์เซ็นต์อีกจำนวนมาก นอกจากนี้ ยังต้องใช้รถแบ็คโฮ มาทำคันดินเสริมคันคลองหลายสายในพื้นที่ ตำบลหนองผักนาก ตำบลกระเสียว อำเภอสามชุก เพื่อป้องกันน้ำล้นคันคลองเข้าท่วมนาข้าวขยายวงกว้างไปอีก
นอกจากนี้ รมช.ประภัตร ยังได้นำถุงยังชีพ เครื่องอุปโภคบริโภค ข้าวสาร อาหารแห้ง ไปมอบให้กับชาวบ้านที่ได้รับผลกระทบจากน้ำท่วม 3 จุด ประกอบด้วยที่ อบต.หนองผักนาก สหกรณ์ออมทรัพย์ หมู่ 5 ตำบลหนองผักนาก และบ้านหนองโรง หมู่ 4 ตำบลหนองผักนาก อำเภอสามชุก กว่า 500 ชุด เพื่อเป็นการช่วยเหลือชาวบ้านเบื้องต้นที่ได้รับผลกระทบจากน้ำท่วม โดยมีเจ้าหน้าที่ อสม.มาช่วยฉีดแอลกอฮอล์ และให้ให้คำแนะนำกับชาวบ้านให้สวมแมสหน้ากากอนามัย เว้นระยะห่าง ตามมาตรการของสาธารณสุขอย่างเคร่งครัด เพื่อป้องกันการแพร่ระบาดโควิด19

ที่มา : https://www.thaigov.go.th/news/contents/details/46280