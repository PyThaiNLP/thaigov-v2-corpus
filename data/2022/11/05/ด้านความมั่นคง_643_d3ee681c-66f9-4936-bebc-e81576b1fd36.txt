รัฐบาลไทย-ข่าวทำเนียบรัฐบาล-ปลัดกระทรวงมหาดไทย เป็นประธานมอบประกาศนียบัตร เข็มวิทยฐานะ และโล่รางวัลแก่ผู้สำเร็จการศึกษา บ.มท. รุ่นที่ 33 เน้นย้ำ “ช่วยกันทำสิ่งที่ดี Change for Good ให้กับพี่น้องประชาชน


วันศุกร์ที่ 7 มกราคม 2565
พิมพ์
ปลัดกระทรวงมหาดไทย เป็นประธานมอบประกาศนียบัตร เข็มวิทยฐานะ และโล่รางวัลแก่ผู้สำเร็จการศึกษา บ.มท. รุ่นที่ 33 เน้นย้ำ “ช่วยกันทำสิ่งที่ดี Change for Good ให้กับพี่น้องประชาชน
ปลัดกระทรวงมหาดไทย เป็นประธานมอบประกาศนียบัตร เข็มวิทยฐานะ และโล่รางวัลแก่ผู้สำเร็จการศึกษา บ.มท. รุ่นที่ 33 เน้นย้ำ “ช่วยกันทำสิ่งที่ดี Change for Good ให้กับพี่น้องประชาชน และรักษาความสัมพันธ์ของสมาชิกในรุ่นเพื่อให้เกิดประโยชน์กับราชการและส่วนรวม”
วันนี้ (7 ม.ค. 65) เวลา 11.15 น. ที่ห้องประชุมอัษฎางค์ ชั้น 5 อาคารดำรงราชานุสรณ์ กระทรวงมหาดไทย นายสุทธิพงษ์ จุลเจริญ ปลัดกระทรวงมหาดไทย เป็นประธานในพิธีมอบประกาศนียบัตร เข็มวิทยฐานะ และโล่รางวัลแก่ผู้สำเร็จการศึกษาหลักสูตรนักบริหารระดับกลางของกระทรวงมหาดไทย (บ.มท.) รุ่นที่ 33 ประจำปีงบประมาณ พ.ศ. 2564 โดยมี นายอรรษิษฐ์ สัมพันธรัตน์ รองปลัดกระทรวงมหาดไทย ด้านบริหาร นายนิรัตน์ พงษ์สิทธิถาวร รองปลัดกระทรวงมหาดไทย หัวหน้ากลุ่มภารกิจด้านสาธารณภัยและพัฒนาเมือง นายบรรจบ จันทรัตน์ ผู้ช่วยปลัดกระทรวงมหาดไทย นายบุญธรรม ถาวรทัศนกิจ ผู้อำนวยการสถาบันดำรงราชานุภาพ นางสาวรัตนา สรภูมิ ผู้อำนวยการวิทยาลัยมหาดไทย คณาจารย์ คณะวิทยากร ผู้แทนกรม รัฐวิสาหกิจ ในสังกัดกระทรวงมหาดไทย ผู้แทนหน่วยงานที่เกี่ยวข้อง ผู้สำเร็จการศึกษาหลักสูตรนักบริหารระดับกลางของกระทรวงมหาดไทย และสื่อมวลชน ร่วมในพิธี
นายสุทธิพงษ์ จุลเจริญ ปลัดกระทรวงมหาดไทย กล่าวว่า ขอแสดงความยินดีกับทุกท่านที่สำเร็จการศึกษาหลักสูตรนักบริหารระดับกลางของกระทรวงมหาดไทย หรือ บ.มท. รุ่นที่ 33 ซึ่งนอกเหนือจากองค์ความรู้และทักษะที่ท่านได้รับการถ่ายทอดจากคณาจารย์หรือวิทยากร สิ่งที่เป็นประโยชน์อีกประการหนึ่ง คือ ทุกท่านได้มีเพื่อน มีพี่ มีน้อง ที่อยู่ในที่ทำงานต่างกัน คนละจังหวัด คนละกรม คนละกระทรวง อันจะเป็นประโยชน์ในการช่วยเหลือเกื้อกูลในการปฏิบัติหน้าที่ราชการบำบัดทุกข์ บำรุงสุข ประชาชน สนับสนุนให้การขับเคลื่อนการทำงานบรรลุผลสำเร็จได้โดยง่าย
โอกาสนี้ นายนิธิวัฒน์  สังฆมะณี ผู้อำนวยการกลุ่มงานอำนวยการ สำนักงานจังหวัดระยอง นำผู้สำเร็จการศึกษาหลักสูตรนักบริหารระดับกลางของกระทรวงมหาดไทย (บ.มท.) รุ่นที่ 33 กล่าวคำปฏิญาณ ความว่า "ข้อ 1 ข้าพเจ้าจะรักษาไว้ซึ่งการปกครองระบอบประชาธิปไตยโดยมีองค์พระมหากษัตริย์เป็นประมุข ข้อ 2 ข้าพเจ้าจะปฏิบัติหน้าที่ด้วยความขยันหมั่นเพียร ซื่อสัตย์ สุจริต ยุติธรรม และเสียสละ เพื่อประโยชน์สุขของประชาชน และความเจริญของประเทศชาติ ข้อ 3 ข้าพเจ้าจะดำรงตนให้เป็นผู้ที่อยู่ในศีลธรรมอันดี มีคุณธรรม และจริยธรรมของข้าราชการที่ดี"
“คำปฏิญาณที่ทุกท่านได้ร่วมกันกล่าวในวันนี้ เป็นคำมั่นสัญญาที่ท่านจะนำความรู้และทักษะประสบการณ์จากการฝึกอบรม ไปใช้ในการปฏิบัติราชการให้เกิดการเสริมสร้างความสุขให้กับพี่น้องประชาชนด้วยความมุ่งมั่นตั้งใจ ทั้งยึดมั่นธำรงไว้ซึ่งสถาบันชาติ ศาสนา พระมหากษัตริย์อันเป็นที่รักยิ่งของพวกเรา ขอให้ตระหนักอยู่เสมอว่า “เราเป็นข้าราชการในพระบาทสมเด็จพระเจ้าอยู่หัว” มีหน้าที่ที่ต้องทำให้พี่น้องประชาชนมีความสุข มีความชื่นใจ นั่นหมายความว่า ต้องเป็นผู้ที่เป็นมิตรของพี่น้องประชาชนที่เราร่วมงานด้วย ที่เขามาติดต่อราชการ ที่เราจำเป็นต้องลงไปช่วยเหลือขับเคลื่อนการพัฒนาคุณภาพชีวิต การแก้ไขปัญหา หรือเรื่องอื่น ๆ ในอนาคต และขออำนวยอวยพรให้ทุกท่านได้รับสิ่งที่ดีงาม ประสบความสำเร็จ ทั้งชีวิตส่วนตัวและชีวิตการงาน และช่วยกันในการทำสิ่งที่ดี Change for Good ให้กับพี่น้องประชาชนตามที่ตั้งใจ และหมั่นรักษาความสัมพันธ์ของเพื่อนสมาชิกในรุ่นเพื่อนำไปใช้ให้เกิดประโยชน์กับราชการและส่วนรวม” นายสุทธิพงษ์ กล่าวเน้นย้ำ
นายบุญธรรม ถาวรทัศนกิจ ผู้อำนวยการสถาบันดำรงราชานุภาพ กล่าวว่า การศึกษาอบรมหลักสูตรนักบริหารระดับกลางของกระทรวงมหาดไทย มีวัตถุประสงค์เพื่อเตรียมบุคลากรให้มีความพร้อมทำหน้าที่ในตำแหน่งนักบริหารระดับกลาง ได้แก่ ผู้อำนวยการกลุ่มงาน ผู้อำนวยการส่วน หรือผู้ที่ได้รับมอบหมาย เป็นหัวหน้ารับผิดชอบโครงการต่าง ๆ ซึ่งจะต้องปฏิบัติหน้าที่ในสถานการณ์ที่มีการเปลี่ยนแปลงตลอดเวลา ทั้งด้านการเมือง เศรษฐกิจ สังคม ความมั่นคง เทคโนโลยี ทั้งจากปัจจัยภายในประเทศและต่างประเทศที่ทวีความรุนแรงมากยิ่งขึ้น เพื่อให้การปฏิบัติราชการเกิดประโยชน์สุขต่อประชาชนตามหลักการบริหารกิจการบ้านเมืองที่ดี ผู้เข้ารับการศึกษาอบรมหลักสูตรนี้ มีจำนวนทั้งสิ้น 102 คน แบ่งเป็น ข้าราชการสังกัดสำนักงานปลัดกระทรวงมหาดไทย จำนวน 69 คน และข้าราชการ/พนักงานรัฐวิสาหกิจนอกสังกัดสำนักงานปลัดกระทรวงมาหดไทย จำนวน 43 คน ศึกษาอบรมผ่านทางระบบออนไลน์ ระหว่างวันที่ 31 สิงหาคม - วันที่ 30 กันยายน 2564 พ.ศ. 2564 รวมระยะเวลาการศึกษาอบรม 5 สัปดาห์ มีเนื้อหาความรู้ ครอบคลุม 6 หมวดวิชา ได้แก่ การพัฒนากระบวนการคิด สถานการณ์ในประเทศไทยและต่างประเทศ การบริหารจัดการทรัพยากรและการใช้เทคโนโลยี การเสริมสร้างสมรรถนะในการปฏิบัติงาน การเสริมสร้างประสบการณ์การบริหารและการเพิ่มศักยภาพของตนเอง ซึ่งจะทำให้ผู้เข้ารับการศึกษาอบรมสามารถนำความรู้ ตลอดจนประสบการณ์ที่ได้รับ ไปประยุกต์ใช้ในการปฏิบัติงาน เพื่อพัฒนาตนเอง หน่วยงาน และประเทศชาติต่อไป โดยในการศึกษาอบรมฯ ครั้งนี้ มีนักศึกษาที่มีผลการศึกษาดีเด่น จำนวน 8 คน ได้แก่ นางสาวประภาพรรณ วุ่นสุข กรมการพัฒนาชุมชน นายธนิต เสถียรนาม สำนักงานปลัดกระทรวงมหาดไทย นางสาวธนิตา ทองเงา กระทรวงอุตสาหกรรม นายสัญญา พ่วงอำไพ การไฟฟ้าส่วนภูมิภาค นายธีรวิทย์ เหรียญไกล กรมที่ดิน นางอุทุมพร สีดาคำ สำนักงานปลัดกระทรวงมหาดไทย นายวัชรพงษ์ จิโสะ สำนักงานปลัดกระทรวงมหาดไทย และนายภควัต ฝ่ายแสนยอ สำนักงานปลัดกระทรวงมหาดไทย

ที่มา : https://www.thaigov.go.th/news/contents/details/50328