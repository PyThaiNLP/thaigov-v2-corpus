รัฐบาลไทย-ข่าวทำเนียบรัฐบาล-รัฐบาลจัดงานวันชาติไทยภายงาน World Expo 2020 ณ เมืองดูไบ พร้อม สร้างความเชื่อมั่นนักธุรกิจในกิจกรรมส่งเสริมอุตสาหกรรมไมซ์


วันเสาร์ที่ 4 ธันวาคม 2564
พิมพ์
รัฐบาลจัดงานวันชาติไทยภายงาน World Expo 2020 ณ เมืองดูไบ พร้อม สร้างความเชื่อมั่นนักธุรกิจในกิจกรรมส่งเสริมอุตสาหกรรมไมซ์
รัฐบาลจัดงานวันชาติไทยภายงาน World Expo 2020 ณ เมืองดูไบ พร้อมสร้างความเชื่อมั่นนักธุรกิจในกิจกรรมส่งเสริมอุตสาหกรรมไมซ์ นายกรัฐมนตรีมั่นใจจัดแสดง Thailand Pavilion ตลอด 6 เดือน หนุนดึงนักลงทุน ท่องเที่ยวเข้าไทย
วันที่ 4 ธ.ค.64 น.ส.ไตรศุลี ไตรสรณกุล รองโฆษกประจำสำนักนายกรัฐมนตรี กล่าวว่า ในวันที่ 5 ธ.ค. 64 ซึ่งเป็นวันคล้ายวันพระราชสมภพพระบาทสมเด็จพระบรมชนาธิเบศร มหาภูมิพลอดุลยเดชมหาราช บรมนาถบพิตร วันชาติไทยและวันพ่อแห่งชาติ รัฐบาลไทยโดยสำนักงานส่งเสริมการจัดการประชุมและนิทรรศการ (องค์การมหาชน) (สปปน.)  ได้จัดงานวันชาติไทย ภายในงาน“เวิลด์ เอ็กซ์โป 2020 ดูไบ” (World Expo 2020 Dubai) ณ เมืองดูไบ ประเทศสหรัฐอาหรับเอมิเรตส์
โดยระหว่างวันที่ 4-8 ธ.ค. 64 คณะผู้แทนจากประเทศไทยซึ่งประกอบด้วย นายชัยวุฒิ ธนาคมนานุสรณ์ รมว.ดิจิทัลเพื่อเศรษฐกิจและสังคม นายพลพีร์ สุวรรณฉวี รองเลขาธิการนายกรัฐมนตรีฝ่ายการเมือง นางอรรชกา สีบุญเรือง ประธานกรรมการ สปปน. นายจิรุตถ์ อิศรางกูร ณ อยุธยา ผู้อำนวยการ สสปน. นายวราวุธ ภู่อภิญญา เอกอัครราชทูตไทย ณกรุงอาบูดาบี  นายชัยรัตน์ ศิริวัฒน์ กงกุลใหญ่ ณ เมืองดูไบ พร้อมผู้บริหารจากหน่วยงานที่เกี่ยวข้อง จะเข้าร่วมในในกิจกรรมส่งเสริมอุตสาหกรรมไมซ์ ในโอกาสวันชาติไทยในครั้งนี้
งานวันชาติไทยจะจัดขึ้น ณ Al Wasl Plaza ศูนย์กลางของสถานที่จัดแสดงงาน World Expo 2020 Dubai โดยมีคณะผู้แทนจากไทย และคณะผู้แทนจากรัฐบาลสหรัฐอาหรับเอมิเรตส์เข้าร่วมด้วย โดยในงานจะมีพิธีเชิญธงชาติไทยขึ้นสู่ยอดเสา การกล่าวสุนทรพจน์ระหว่างผู้แทนรัฐบาลไทยและรัฐบาลสหรัฐอาหรับเอมิเรตส์ พร้อมการแสดงวัฒนธรรมชุด Miracle of Smile
น.ส.ไตรศุลี กล่าวว่า  งานวันชาติไทยที่มีขึ้นระหว่างที่ประเทศไทยร่วมจัดแสดงอาคารศาลาไทย หรือ Thailand Pavilion World Expo 2020 Dubai  ระหว่างวันที่ 1 ต.ค. 64- 31 มี.ค. 65 เป็นส่วนหนึ่งของการร่วมส่งเสริมให้ทั้งนักลงทุน นักท่องเที่ยวต่างชาติรู้จักประเทศไทย ความเป็นไทยและวันชาติของไทยมากยิ่งขึ้น เพิ่มเติมจากที่ในการร่วมงาน World Expo ทุกครั้ง Thailand Pavilion ของไทยจะได้รับความสนใจจากผู้เข้าชมเป็นอันดับต้นๆ ของโลก
“พล.อ.ประยุทธ์ จันทร์โอชา นายกรัฐมนตรีและรมว.กลาโหม และรัฐบาล มั่นใจว่า World Expo 2020 Dubai ตลอด6เดือน จะมีส่วนสำคัญดึงดูดการลงทุนต่างชาติเข้ามายังประเทศไทย รวมถึงส่งเสริมการประชาสัมพันธ์การเปิดประเทศ ที่ขณะนี้รัฐบาลมีนโยบายทยอยเปิดประเทศรับนักท่องเที่ยวภายใต้นโยบายเฝ้าระวังโควิด-19 ที่เข้มงวด” น.ส.ไตรศุลี กล่าว
รองโฆษกประจำสำนักนายกรัฐมนตรี กล่าวว่า ช่วงระหว่างการเข้าร่วมงานวันชาติไทยที่เมืองดูไบครั้งนี้ คณะผู้แทนไทยจะได้เยี่ยมชม Pavilion ของประเทศต่าง ๆ ในงาน World Expo 2020 Dubai ของประเทศต่างๆ อาทิ Pavilion ของสหรัฐอาหรับเอมิเรตส์ สหรัฐฯ จีน  พร้อมกับมีการพบนักธุรกิจไมซ์เพื่อแลกเปลี่ยนให้ข้อมูลและสร้างความเชื่อมั่นต่ออุตสาหกรรมไมซ์ในประเทศไทย
——————-

ที่มา : https://www.thaigov.go.th/news/contents/details/49112