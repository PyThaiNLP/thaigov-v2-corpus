รัฐบาลไทย-ข่าวทำเนียบรัฐบาล-สธ. เริ่มคัดกรอง “โรคฝีดาษลิง” กลุ่มนักท่องเที่ยวจากประเทศเสี่ยงสูง ด้วยระบบ Thailand Pass


วันศุกร์ที่ 27 พฤษภาคม 2565
สธ. เริ่มคัดกรอง “โรคฝีดาษลิง” กลุ่มนักท่องเที่ยวจากประเทศเสี่ยงสูง ด้วยระบบ Thailand Pass
.....
กระทรวงสาธารณสุข เผยว่า กองด่านควบคุมโรคติดต่อระหว่างประเทศและกักกันโรค ได้เริ่มคัดกรอง “โรคฝีดาษลิง” กลุ่มนักท่องเที่ยวที่เดินทางเข้าประเทศไทยผ่านระบบ Thailand Pass ณ ท่าอากาศยานสุวรรณภูมิ ซึ่งจะช่วยให้ตรวจจับกลุ่มเสี่ยงได้รวดเร็วขึ้น และป้องกันการแพร่ระบาดในประเทศ
.
มุ่งเน้นการติดตามเฝ้าระวัง กลุ่มนักท่องเที่ยวจากประเทศที่มีความเสี่ยงสูง โดยเฉพาะประเทศในแถบทวีปแอฟริกากลาง เช่น ไนจีเรีย และคองโก รวมถึงประเทศในยุโรปที่มีการแพร่ระบาดในประเทศแล้ว
.
เมื่อนักท่องเที่ยวเดินทางเข้าประเทศไทย หน่วยงานดังกล่าว จะทำการคัดกรองดูลักษณะอาการต่าง ๆ เช่น มีไข้ตั้งแต่ 38 องศาเซลเซียส เจ็บคอ ปวดศีรษะ ปวดกล้ามเนื้อ ต่อมน้ำเหลืองโต ตุ่มนูน ตุ่มน้ำใส เป็นต้น พร้อมทั้งแจกบัตรเตือนสุขภาพ (Health beware card) เป็น QR code ให้ผู้ที่มีอาการดังกล่าวสแกนเข้าระบบเพื่อรายงานอาการป่วย
.
ส่วนการจัดหา “วัคซีนฝีดาษคน” นั้น ล่าสุด นายอนุทิน ชาญวีรกูล รองนายกรัฐมนตรี และ รมว.สธ. ได้หารือกับนายเท็ดรอส อัดฮานอม เกเบรเยซุส ผู้อำนวยการใหญ่องค์การอนามัยโลก (Director-General) แล้ว เพื่อขอรับการสนับสนุนเรื่องวัคซีนฝีดาษคน (Smallpox) จากองค์การอนามัยโลก
#ไทยคู่ฟ้า #ร่วมต้านโควิด19
-------------------

ที่มา : https://www.thaigov.go.th/news/contents/details/55085