รัฐบาลไทย-ข่าวทำเนียบรัฐบาล-นายอธิรัฐ รัตนเศรษฐ รัฐมนตรีช่วยว่าการกระทรวงคมนาคม ตรวจท่าเทียบเรือโดยสารในพื้นที่จังหวัดระยอง เตรียมพร้อมรับนักท่องเที่ยวหลังรัฐบาลเตรียมคลายล็อกดาวน์


วันจันทร์ที่ 27 กันยายน 2564
นายอธิรัฐ รัตนเศรษฐ รัฐมนตรีช่วยว่าการกระทรวงคมนาคม ตรวจท่าเทียบเรือโดยสารในพื้นที่จังหวัดระยอง เตรียมพร้อมรับนักท่องเที่ยวหลังรัฐบาลเตรียมคลายล็อกดาวน์
...
นายอธิรัฐ รัตนเศรษฐ รัฐมนตรีช่วยว่าการกระทรวงคมนาคม ลงพื้นที่ตรวจท่าเทียบเรือโดยสารในพื้นที่ตำบลบ้านเพ - เกาะเสม็ด จังหวัดระยอง และการปฏิบัติงานของเจ้าหน้าที่ตามมาตรการป้องกันการแพร่ระบาดของโรคติดเชื้อไวรัส COVID-19 เพื่อเตรียมพร้อมรับนักท่องเที่ยวหลังรัฐบาลเตรียมคลายล็อกดาวน์ โดยมีเจ้าหน้าที่กรมเจ้าท่าให้การต้อนรับ เมื่อวันที่ 25 กันยายน 2564
นายอธิรัฐ รัตนเศรษฐ กล่าวว่า จากสถิติ 3 เดือนย้อนหลังตั้งแต่เดือนมิถุนายน - สิงหาคม 2564 มีนักท่องเที่ยวใช้บริการท่าเทียบเรือกว่า 15,476 คน เฉลี่ยเดือนละประมาณ 5,000 กว่าคน ซึ่งภายหลังคลายล็อกดาวน์คาดว่าจะมีประชาชนเดินทางมาท่องเที่ยวเป็นจำนวนเพิ่มมากขึ้น จึงได้มอบหมายให้สำนักงานเจ้าท่าภูมิภาคสาขาระยองจัดทำแผนการเตรียมความพร้อมเปิดพื้นที่รับนักท่องเที่ยว ในการกำหนดมาตรการตรวจคัดกรองการเดินทางเข้า - ออกทางน้ำ โดยให้บูรณาการร่วมกับทุกหน่วยงานที่เกี่ยวข้องภายใต้มาตรการป้องกันและควบคุมโรคติดเชื้อไวรัส COVID-19 ดังนี้
1. กำหนดให้ท่าเทียบเรือโดยสาร จำนวน 2 ท่า เป็นด่านตรวจทางน้ำ ได้แก่ ท่าเทียบเรือหน้าด่านเกาะเสม็ด ตำบลเพ อำเภอเมืองระยอง และท่าเทียบเรือเทศบาลตำบลบ้านเพ ตำบลเพ อำเภอเมืองระยอง
2. ให้ตรวจสอบความปลอดภัยของท่าเทียบเรือ เรือโดยสาร และความพร้อมของอุปกรณ์ช่วยชีวิต
3. กำชับให้ผู้ประกอบการท่าเรือ นายเรือ ผู้ควบคุมเรือ ต้องปฏิบัติตามประกาศของกรมเจ้าท่าเรื่องมาตรการควบคุมควบคุมการแพร่ระบาดของโรคติดเชื้อไวรัส COVID-19
4. ให้ผู้โดยสารทุกคนต้องปฏิบัติ ดังนี้
4.1 ต้องสวมใส่หน้ากากอนามัยหรือหน้ากากผ้าทุกคน
4.2 ให้ล้างมือด้วยแอลกอฮอล์หรือเจล
4.3 นั่งหรือยืนห่างกันอย่างน้อยหนึ่งเมตร เพื่อป้องกันการติดต่อสัมผัสหรือแพร่เชื้อฯ ทางละอองฝอยน้ำลาย
4.4 ขอความร่วมมือผู้โดยสารปฏิบัติตามคำแนะนำของนายเรือ หรือผู้ควบคุมเรือ และเจ้าหน้าที่ของรัฐ
ทั้งนี้ รัฐมนตรีช่วยว่าการกระทรวงคมนาคม ได้เน้นย้ำให้เจ้าหน้าที่ทุกคนปฏิบัติงานด้วยความเข้มงวดมากกว่าในสถานการณ์ปกติ เพื่อให้ผู้ที่เดินทางมาท่องเที่ยวได้รับความปลอดภัยสูงสุด รวมทั้งให้ใส่ใจในการดูแล และสร้างความมั่นใจในการท่องเที่ยวทางน้ำต่อไป

ที่มา : https://www.thaigov.go.th/news/contents/details/46262