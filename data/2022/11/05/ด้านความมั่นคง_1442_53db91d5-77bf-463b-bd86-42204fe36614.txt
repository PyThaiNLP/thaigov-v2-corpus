รัฐบาลไทย-ข่าวทำเนียบรัฐบาล-ผู้ว่าฯ กาฬสินธุ์ สานพลัง “บวร” ร่วมบำบัดทุกข์ บำรุงสุข สร้าง/มอบบ้านอบอุ่นในธรรม ให้แก่ผู้ยากไร้ในพื้นที่อำเภอเขาวง" ตาม “โครงการพลังบวร รู้รักสามัคคี คนไทยไ


วันพฤหัสบดีที่ 18 สิงหาคม 2565
พิมพ์
ผู้ว่าฯ กาฬสินธุ์ สานพลัง “บวร” ร่วมบำบัดทุกข์ บำรุงสุข สร้าง/มอบบ้านอบอุ่นในธรรม ให้แก่ผู้ยากไร้ในพื้นที่อำเภอเขาวง" ตาม “โครงการพลังบวร รู้รักสามัคคี คนไทยไ
ผู้ว่าฯ กาฬสินธุ์ สานพลัง “บวร” ร่วมบำบัดทุกข์ บำรุงสุข สร้าง/มอบบ้านอบอุ่นในธรรม ให้แก่ผู้ยากไร้ในพื้นที่อำเภอเขาวง" หลังที่ 14 อำเภอที่ 14 ใน “โครงการพลังบวร รู้รักสามัคคี คนไทยไม่ทิ้งกัน”
วันนี้ 17 ส.ค. 65 นายทรงพล ใจกริ่ม ผู้ว่าราชการจังหวัดกาฬสินธุ์ เปิดเผยว่า เมื่อวันที่ 15 ส.ค. เวลา 14.00 น. จังหวัดกาฬสินธุ์ พร้อมด้วย พระครูวรธรรมธัช ดร. เจ้าคณะจังหวัดกาฬสินธุ์ เป็นประธานโครงการ ผู้อำนวยการโรงพยาบาลกาฬสินธุ์ และคณะเจ้าหน้าที่เป็นผู้อุปถัมภ์ ได้มอบบ้านอบอุ่นในธรรม ให้แก่ผู้ยากไร้ในพื้นที่อำเภอเขาวง หลังที่ 14 อำเภอที่ 14 ใน “โครงการพลัง “บวร” รู้รักสามัคคี คนไทยไม่ทิ้งกัน” ให้กับเด็กนักเรียนมีความขยันหมั่นเพียร ตั้งใจเรียน มีจิตอาสาชอบช่วยเหลือผู้อื่น ประกอบกับมีฐานะยากจน ผู้ปกครองมีรายได้น้อย ไม่พอแก่ดำรงชีพ
นายทรงพล ใจกริ่ม ผู้ว่าราชการจังหวัดกาฬสินธุ์ กล่าวว่า บ้านหลังดังกล่าวทุกภาคส่วนของอำเภอเขาวงร่วมกันออกแรงในการก่อสร้างโดยเริ่มต้นจากการสำรวจสถานที่ และความเป็นไปได้ในการก่อสร้างบ้าน การออกแบบบ้าน และการแต่งตั้งคณะทำงานในการก่อสร้าง จนถึงขั้นตอนการลงมือก่อสร้าง การยกเสาเอก เสาโท ใช้เวลาในการก่อสร้างรวม 13 วัน ซึ่งในการก่อสร้างบ้านอบอุ่นในธรรมครั้งนี้ มีช่างในหมู่บ้านเป็นที่ปรึกษาคอยช่วยเหลือให้คำแนะนำ ประกอบกับมีผู้มีจิตอาสาได้มอบอาหาร และเครื่องดื่มโดยไม่คิดค่าใช้จ่ายใดๆ นับว่าเป็นพลังแห่ง คุณความดีที่ทุกฝ่ายได้ร่วมกัน สมกับคำว่า พลังบวร รู้รักสามัคคี คนไทยไม่ทิ้งกัน สำหรับงบประมาณในการก่อสร้างบ้านอบอุ่นในธรรม ให้แก่ผู้ยากไร้ในพื้นที่อำเภอเขาวง" ครั้งนี้ ผู้มีจิตศรัทธาร่วมกันสนับสนุนงบประมาณในการดำเนินการก่อสร้างทั้งสิ้น 127,253 บาท
นายทรงพล ใจกริ่ม ผู้ว่าราชการจังหวัดกาฬสินธุ์ กล่าวเพิ่มเติมว่า บวร หมายถึง (บ) คือ หมู่บ้าน ชุมชน และชาวบ้านในชุมชนตำบลกุดปลาค้าว กำนัน ผู้ใหญ่บ้าน ผู้ร่วมทำบุญ (ว) คือ วัด คณะสงฆ์ นำโดยพระครูวรธรรมธัช ดร. เจ้าคณะจังหวัดกาฬสินธุ์ (ร) คือ ราชการ นำโดย ผู้ว่าราชการจังหวัดกาฬสินธุ์ หัวหน้าส่วนราชการต่าง ๆ โดยเฉพาะอย่างยิ่งโรงพยาบาลกาฬสินธุ์ โดยนายแพทย์ประมวล ไทยงามศิลป์ ผู้อำนวยการโรงพยาบาลกาฬสินธุ์ ซึ่งเป็นผู้อุปถัมภ์สำคัญในการสนับสนุนงบประมาณในการดำเนินการก่อสร้างบ้านให้นักเรียนในเขตอำเภอเขาวง
นายทรงพล ใจกริ่ม ผู้ว่าราชการจังหวัดกาฬสินธุ์ กล่าวต่ออีกว่า รัฐบาลมีนโยบายในการขับเคลื่อนแก้ไขปัญหาความยากจนและพัฒนาคนทุกช่วงวัยอย่างยั่งยืนตามหลักปรัชญาของเศรษฐกิจพอเพียง “โดยไม่ทิ้งใครไว้ข้างหลัง” เพื่อลดความเหลื่อมล้ำให้กับพี่น้องประชาชน ด้วยกลไกศูนย์อำนวยการขจัดความยากจนและพัฒนาคนทุกช่วงวัยอย่างยั่งยืนตามหลักปรัชญาของเศรษฐกิจพอเพียง (ศจพ.) โดย พลเอก อนุพงษ์ เผ่าจินดา รัฐมนตรีว่าการกระทรวงมหาดไทย ได้เน้นย้ำให้ผู้ว่าราชการจังหวัด และนายอำเภอ เป็นผู้นำในการบูรณาการขับเคลื่อนแก้ไขปัญหาความยากจนในพื้นที่ร่วมกับส่วนราชการที่เกี่ยวข้อง ประกอบกับที่นายสุทธิพงษ์ จุลเจริญ ปลัดกระทรวงมหาดไทย ให้ความสำคัญในการทำงานร่วมกันระหว่างบ้าน วัด และราชการ จึงเกิดเป็น“โครงการพลังบวร รู้รักสามัคคี คนไทยไม่ทิ้งกัน” สร้างบ้านผู้ยากไร้ ยากจน ด้อยโอกาสในจังหวัดกาฬสินธุ์ เพื่อช่วยเหลือบำบัดทุกข์ บำรุงสุข ให้พี่น้องประชาชนมีคุณภาพชีวิตที่ดี ได้รับการบำบัดทุกข์ให้น้อยลงจนหมดไป และมีความสุขที่เพิ่มพูนอย่างยั่งยืน
"ต้องขอขอบคุณภาคีเครือข่ายทุกภาคส่วน ที่รวมพลังร่วมมือร่วมแรงร่วมใจกันเป็นหนึ่งเดียว ก่อให้เกิดความรัก ความสามัคคี เป็นการรวมพลังด้วยจิตอาสา สละเวลา กำลังกาย กำลังทรัพย์ และกำลังใจ พลังบวร รู้รักสามัคคี คนไทยไม่ทิ้งกัน ร่วมแรงร่วมใจกันก่อสร้างบ้านอบอุ่นในธรรมจนเสร็จสมบูรณ์นับว่าเป็นคุณงามความดีที่ทุกฝ่าย ได้มอบให้แก่เจ้าของบ้านโดยไม่มีค่าตอบแทนใด ๆ ทั้งสิ้น ถือว่าเป็นโครงการที่ดีที่เติมเต็มให้กับผู้ที่ด้อยโอกาส เพื่อสร้างเสริมบุญกุศลให้กับผู้มอบ และพัฒนาคุณภาพชีวิตให้กับผู้รับมอบ รวมถึงเป็นการรวมน้ำใจคนไทยไม่ทิ้งกัน และสร้างเสริมเพิ่มสุขให้กับทุกฝ่าย" นายทรงพล ใจกริ่ม ผู้ว่าราชการจังหวัดกาฬสินธุ์ กล่าวช่วงท้าย

ที่มา : https://www.thaigov.go.th/news/contents/details/58163