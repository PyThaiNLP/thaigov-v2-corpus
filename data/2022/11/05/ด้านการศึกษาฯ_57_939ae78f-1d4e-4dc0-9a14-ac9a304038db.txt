รัฐบาลไทย-ข่าวทำเนียบรัฐบาล-World University Rankings และ QS Rankings by Subject กับการพัฒนาศักยภาพ คุณภาพด้านการศึกษาให้เป็นที่ยอมรับในระดับนานาชาติ


วันพฤหัสบดีที่ 5 พฤษภาคม 2565
World University Rankings และ QS Rankings by Subject กับการพัฒนาศักยภาพ คุณภาพด้านการศึกษาให้เป็นที่ยอมรับในระดับนานาชาติ
World University Rankings และ QS Rankings by Subject กับการพัฒนาศักยภาพ คุณภาพด้านการศึกษาให้เป็นที่ยอมรับในระดับนานาชาติ
(25 เมษายน 2565) ศ. (พิเศษ) ดร.เอนก เหล่าธรรมทัศน์ รัฐมนตรีว่าการกระทรวงการอุดมศึกษา วิทยาศาสตร์ วิจัยและนวัตกรรม พร้อมด้วย ศ.นพ.บรรจง มไหสวริยะ อธิการบดีมหาวิทยาลัยมหิดล คุณหญิงปัทมา ลีสวัสดิ์ตระกูล ประธานวงดุริยางค์ฟิลฮาร์โมนิก แห่งประเทศไทย และ อาจารย์ ดร.ณรงค์ ปรางค์เจริญ คณบดี วิทยาลัยดุริยางคศิลป์ มหาวิทยาลัยมหิดล ร่วมแถลงข่าว "การพัฒนาศักยภาพคุณภาพด้านการศึกษาให้เป็นที่ยอมรับในระดับนานาชาติ กับการจัดอับดับมหาวิทยาลัยโลก (World University Rankings) และ QS Rankings by Subject" ตามยุทธศาสตร์ของกระทรวงการอุดมศึกษา วิทยาศาสตร์ วิจัยและนวัตกรรมในการพัฒนามหาวิทยาลัย อย่างก้าวกระโดดและตอบโจทย์ประเทศด้วยการแบ่งกลุ่มตามความถนัดและศักยภาพของมหาวิทยาลัยแต่ละแห่ง เพื่อให้มีการพัฒนาคุณภาพที่สูงขึ้นและส่งผลให้ได้รับการจัดอันดับของมหาวิทยาลัยโลกที่ดีขึ้น ตามสาขาวิชาที่เชี่ยวชาญ หรือ Ranking by Subjects ซึ่งจะสะท้อนคุณภาพของงานวิจัย การเรียนการสอน ความเป็นนานาชาติรวมถึงการบริการวิชาการและการ ทำงานร่วมกับภาคเอกชน ในสาขาต่างๆ ณ ห้องแถลงข่าว ชั้น 1 อาคารพระจอมเกล้า กระทรวงการอุดมศึกษา วิทยาศาสตร์ วิจัยและนวัตกรรม (ถนนโยธี)
ศ.(พิเศษ) ดร.เอนก กล่าวว่า ขอแสดงความยินดีกับความสำเร็จอันน่าชื่นชมกับการเข้าสู่อันดับ TOP 50 เป็นครั้งแรกของประเทศไทย ในสาขา Performing Arts เป็นหัวหอกในการนำการศึกษา ของประเทศให้พัฒนาจนเป็นที่ยอมรับในระดับนานาชาติและจะเป็นส่วนในการช่วยแลกเปลี่ยนองค์ความรู้เพื่อสนับสนุนมหาวิทยาลัยอื่น ๆ ให้เข้าไปสู่การเป็น TOP 50 หรืออย่างน้อย TOP 100 ในการจัดอันดับมหาวิทยาลัยโลกในอนาคต สำหรับการได้รับอันดับที่ 47 ในครั้งนี้เกิดมาจากความสำเร็จที่ผ่านมา โดยวิทยาลัยดุริยางคศิลป์ ม.มหิดล ได้รับการจัดอันดับโดย QS World University Rankings by Subject 2021 ในอันดับ TOP 100 และต้องขอชื่นชมที่ทางวิทยาลัยดุริยางคศิลป์ก็สามารถทำได้ตามเป้าหมาย อย่างงดงาม ภายในเวลาเพียง 1 ปีเท่านั้น เปรียบเสมือนการ Taking a Giant Step ของการศึกษาด้าน Performing Arts ของประเทศไทยเพราะการเข้าสู่อันดับ TOP 50 มีความยากมาก เนื่องจากวิทยาลัยดุริยางคศิลป์ เป็นสถาบันดนตรีโดยเฉพาะ ซึ่งต้องแข่งกับหลาย ๆ สถาบันที่มีความหลากหลาย ด้าน Performing Arts เพราะหลายมหาวิทยาลัยมีหลายสาขาวิชาในด้าน Performing Arts เช่น ละคร นาฎศิลป์ และศิลปะในด้านอื่น ๆ แต่วิทยาลัยดุริยางคศิลป์มีความเฉพาะเจาะจง โดยเป็นวิทยาลัยดนตรีเพียงอย่างเดียวทำให้การเพิ่มคะแนนต้องทำด้วยความยากลำบากและต้องมีการวางแผน ในการจัดการอย่างเป็นระบบ การที่จะทำให้สถาบันในประเทศไทยเป็นที่ยอมรับในระดับ TOP 50 ไม่ใช่เรื่องง่ายที่จะเกิดขึ้นได้ เพราะไม่ว่าจะอย่างไรก็ตามอันดับ TOP 50 มีเพียงแค่ 50 อันดับ จากสถาบันด้านศิลปะนับหมื่นแห่งทั่วโลก การที่มีสถาบันการศึกษาที่มีคุณภาพและเป็นที่ยอมรับ เปรียบเสมือน การสร้างต้นน้ำที่ดี และมั่นคงเป็นฐานในการต่อยอดของ การสร้าง soft power และ creative economy ของประเทศในอนาคตอันใกล้นี้ด้วยเช่นกัน
ศ.นพ.บรรจง อธิการบดี ม.มหิดล กล่าวว่า ม.มหิดลกำหนดเป้าหมายที่จะก้าวขึ้นเป็นมหาวิทยาลัยระดับโลก ซึ่งการที่จะบรรลุเป้าหมายนั้นได้ จะต้องพัฒนาคุณภาพของผลงานในทุกด้าน ทั้งงานวิจัย การเรียนการสอน สภาพแวดล้อม การบริหารจัดการ และการดูแลบุคลากรและนักศึกษาต่างชาติ ซึ่งต้องยอมรับว่า ในช่วง 2 ปีกว่าที่ผ่านมา ทุกมหาวิทยาลัยต่างได้รับผลกระทบจากสถานการณ์การแพร่ระบาดของโควิด-19 เป็นอย่างมาก ในขณะที่ งานวิจัยและนวัตกรรมของมหาวิทยาลัยมหิดล มีการเปลี่ยนแปลงที่ชัดเจน มีทิศทางและมุ่งประโยชน์ต่อการแก้ไขปัญหาเร่งด่วนที่เกิดขึ้นในหลายๆ โครงการ ในฐานะที่เป็นปัญญาของแผ่นดิน เพื่อประโยชน์แก่สังคมและมวลมนุษยชาติในวงกว้าง เมื่อ อว. ได้ประกาศเดินหน้าโครงการพลิกโฉมมหาวิทยาลัยไทย (Reinventing University) ให้ทัดเทียมระดับสากลนั้น สิ่งสำคัญที่ ม.มหิดลในฐานะ สถาบันอุดมศึกษาระดับแนวหน้าของไทย ได้สนองรับนโยบายดังกล่าวด้วยการวางยุทธศาสตร์ที่ตอบโจทย์อุตสาหกรรมโลก นอกจากนี้เพื่อส่งเสริมการพัฒนา "soft Power" ของประเทศไทยให้แข็งแรงยิ่งขึ้น มหาวิทยาลัยมหิดล ยังมีวิสัยทัศน์ในการสนับสนุนการพัฒนาด้าน "Performing Arts" อย่างเข้าใจและจริงจัง ทำให้การพัฒนาของวิทยาลัยดุริยางคศิลป์เป็นไปอย่างก้าวกระโดด แม้ว่าสาขาดนตรีจะมีความแตกต่างจากสาขาวิชาอื่น ๆ ในมหาวิทยาลัย แต่อย่างที่ทุกคนทราบการจัดอันดับมหาวิทยาลัยโลกในแต่ละ กระดานมีรายละเอียดที่แตกต่างกัน เราต้องเข้าใจกติกา และพิจารณาถึงปัจจัยที่เรามีอยู่ก่อน จึงจะสามารถเข้าไปอยู่ในตำแหน่งที่เหมาะสมได้ ซึ่งมหาวิทาลัยมหิดล ต้องการสร้างความสามารถในการแข่งขันระดับนานาชาติให้กับทุกสาขาวิชาที่มหาวิทยาลัยมหิดลมีความเชี่ยวชาญการที่วิทยาลัยดุริยางคศิลป์ ม.มหิดล ได้รับการจัดอันดับโดย QS World University Rankings by Subject 2022 ในสาขา Performing Arts ครั้งนี้ ถือเป็นเครื่องยืนยันถึงความทุ่มเทและมุ่งมั่นในคุณภาพ ทั้งในด้านของหลักสูตร คณาจารย์ นักศึกษา การวิจัย มีผลงานลิขสิทธิ์จำนวนมาก และการเป็นสถาบันการศึกษาที่ยอมรับในระดับนานาชาติ ความสำเร็จในครั้งนี้เป็นความภาคภูมิใจและเป็นก้าวแห่งการพัฒนาที่สำคัญของวิทยาลัยดุริยางคศิลป์ มหาวิทยาลัยมหิดล แสดงถึงศักยภาพที่จะสามารถแข่งขันกับนานาชาติ และขับเคลื่อนอุตสาหกรรมด้านศิลปะการแสดงของไทยออกสู่ตลาดโลก ซึ่งจะนำไปสู่การสร้างรายได้รูปแบบใหม่ๆให้กับประเทศในอนาคต
ด้าน คุณหญิงปัทมา ลีสวัสดิ์ตระกูล ประธานวงดุริยางศ์ฟิลฮาร์โมนิกแห่งประเทศไทย กล่าวว่า การได้รับการยอมรับในระดับนานาชาติถือว่าเป็นเรื่องสำคัญของประเทศไทยในเวลานี้ เพราะประเทศที่มีความเข้มแข็งจะสามารถผ่านอุปสรรคและปัญหาไปได้อย่างยั่งยืน วิทยาลัยดุริยางคศิลป์ ได้สร้างปรากฏการณ์สำคัญเมื่อปีที่ผ่านมาด้วยการได้รับการจัดอันดับเป็นลำดับ TOP 100 ของ QS World University Rankings by Subject 2021 ด้านสาขา Performing Arts เป็นที่แรกในประเทศไทย และยังได้แสดงศักยภาพในการพัฒนาได้อย่างรวดเร็วแม้อยู่ใน สถานการณ์โรคระบาด โควิด-19 แสดงให้เห็นศักยภาพขององค์กรในเรื่อง Agile และ Resilience เป็นอย่างมาก การพัฒนาทางด้านศิลปะและการแสดงเป็นเรื่องที่สำคัญเพราะจะเป็นการสร้างเศรษฐกิจใหม่ และรายได้เข้าสู่ประเทศในรูปแบบใหม่ หลายคนพูดถึง Soft Power ในขณะนี้ แต่อยากให้เข้าใจว่า Soft Power จะเกิดขึ้นได้ต้องมีการแสดงภาพลักษณ์ที่ดีของประเทศ เป็น Positive Branding ให้กับประเทศ และที่สำคัญคือต้องมีส่วนของการสร้างรายได้กลับเข้าสู่ประเทศ ต้องมี Economic Impact ให้กับประเทศ ถ้าไม่ได้สร้าง Branding ที่ตีให้กับประเทศก็ยังไม่สามารถเรียกว่า Soft Power ได้ เราเองก็สร้างเรื่อง Soft Power ให้กับประเทศมาอย่างต่อเนื่อง เหตุผลหลักที่เราสนับสนุนการดำเนินงานของวิทยาลัยดุริยางคศิลป์ มหาวิทยาลัยมหิดลมาโดยตลอด เพราะมีความเชื่อมั่นในองค์กร และเห็นประโยชน์กับการส่งเสริมศักยภาพในการแข่งขันระดับนานาชาติ อีกทั้ง ยังสร้างประโยชน์และสร้างโอกาสให้กับชุมชน และสังคมในวงกว้าง อีกด้วย ในฐานะประธานวงดุริยางค์ฟิลฮาประเทศไทย (Thailand Philharmonic Orchestra) ซึ่งเป็นวงที่ประจำอยู่ที่ วิทยาลัยดุริยางคศิลป์ ม.มหิดล ที่ได้รับการยอมรับในระดับนานาชาติ ซึ่งพิสูจน์ได้จากกิจกรรมในการแสดงที่ได้รับเชิญให้เข้าร่วมในระดับนานาชาติ การเป็น 1 ในวง Highlight ของเทศกาลดนตรีระดับนานาชาติ ซึ่งเป็นการแสดงให้เห็นถึงศักยภาพและความเข้มแข็งของประเทศและสร้าง Soft Power อย่างแท้จริงให้กับประเทศไทย ซึ่งในครั้งนี้ถือว่าเป็นครั้งแรกของประเทศไทยที่จะได้มีโอกาสในการสร้างการยอมรับในระดับนานาชาติของวงออเคสตร้าที่ได้รับเชิญไปแสดงในเทศกาลที่สำคัญนี้ เพื่อต่อยอด Soft Power ให้กับประเทศไทย และการไปครั้งนี้จะสร้างคะแนน Employer Reputation ให้กับการทำ Ranking ในอนาคตอย่างแน่นอน

ที่มา : https://www.thaigov.go.th/news/contents/details/54246