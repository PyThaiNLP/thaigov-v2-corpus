รัฐบาลไทย-ข่าวทำเนียบรัฐบาล- โฆษกรัฐบาลเผย ทุกฝ่ายขานรับเปิดประเทศ 1 พ.ย. นี้ สธ. เตรียมรองรับ 5 ด้าน กต. เปิดตัว Thailand Pass


วันพฤหัสบดีที่ 28 ตุลาคม 2564
พิมพ์
โฆษกรัฐบาลเผย ทุกฝ่ายขานรับเปิดประเทศ  1 พ.ย. นี้ สธ. เตรียมรองรับ 5 ด้าน กต. เปิดตัว Thailand Pass
โฆษกรัฐบาลเผย ทุกฝ่ายขานรับเปิดประเทศ 1 พ.ย. นี้ สธ. เตรียมรองรับ 5 ด้าน กต. เปิดตัว Thailand Pass ขณะที่นายกฯ สั่งเข้มฝ่ายมั่นคงปราบปรามการกระทำผิดทุกรูปแบบ ขอประชาชนเน้นชีวิตวิถีใหม่ ธุรกิจยึดหลัก COVID Free Setting สร้างความมั่นใจ
วันที่ 27 ต.ค. 64 นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า พล.อ. ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ประกาศเดินหน้าเปิดประเทศแบบปลอดภัย (Smart Entry)โดยทยอยเปิดรับผู้ที่เดินทางมาจากประเทศที่มีความเสี่ยงต่ำ ได้รับวัคซีนโควิด-19 ครบตามข้อกำหนดแบบไม่กักตัวหรือจำกัดพื้นที่ เริ่ม 1 พฤศจิกายน นี้ ช่วยทำให้เศรษฐกิจและการท่องเที่ยวไทยกลับมาคึกคัก โดยหอการค้าไทยคาดว่าจะมีเม็ดเงินกว่า 30,000 ล้านบาท หมุนเวียนในระบบเศรษฐกิจจากการเปิดรับนักท่องเที่ยว สนับสนุนให้ GDP ไทยปีนี้ เติบโต 1-1.5% ด้วย ทั้งนี้ กระทรวงการต่างประเทศ ร่วมกับสำนักงานพัฒนารัฐบาลดิจิทัลสร้างแพลตฟอร์มใหม่ชื่อ Thailand Pass เพื่อขอรับเอกสารรับรองการเดินทางเข้าประเทศแบบอิเล็กทรอนิกส์ (Thailand Pass QR code) เริ่ม 1 พฤศจิกายน นี้ ตั้งแต่เวลา 09.00 น. เป็นต้นไป โดยสามารถลงทะเบียนผ่านเว็บไซต์ tp.consular.go.th ซึ่งช่วยอำนวยความสะดวก ลดขั้นตอนการอนุมัติที่ไม่จำเป็น ทำให้นักท่องเที่ยว/นักธุรกิจ ที่จะเดินทางมาเที่ยวหรือประกอบธุรกิจในไทยได้รับความสะดวกมากขึ้น
นายธนกร กล่าวว่า กระทรวงสาธารณสุข โดยคณะกรรมการจัดทำแผนรองรับนโยบาย “เปิดประเทศใน 120 วัน” เตรียมแผนรองรับการเปิดประเทศ 1 พ.ย. นี้ ครอบคลุม 5 ด้าน ได้แก่ 1. การเฝ้าระวังป้องกันควบคุมโรค ตั้งแต่ขั้นตอนลงทะเบียนก่อนเดินทาง ขั้นตอนการตรวจสอบที่ด่านควบคุมโรคติดต่อระหว่างประเทศ และการเดินทางจากท่าอากาศยานจนถึงโรงแรมในลักษณะปิด (Sealed Route) การตรวจหาการติดเชื้อในประเทศ เพื่อมั่นใจว่าผู้เดินทางเข้าประเทศผ่านกระบวนการและไม่มีการติดเชื้อ อีกทั้งมีความปลอดภัยเมื่อท่องเที่ยวในประเทศไทย 2. การตรวจทางห้องปฏิบัติการ สำหรับตรวจหาเชื้อโควิด-19 ในผู้เดินทางเข้าในประเทศอย่างรวดเร็วแม่นยำ และการตรวจสายพันธุ์กลายพันธุ์ 3.มาตรการ COVID Free Setting ในสถานประกอบการพื้นที่เปิดรับนักท่องเที่ยว ประเมินตนเองผ่าน Thai Stop COVID Plus มีใบรับรองและ QR Code ที่ให้ประชาชนสแกนเพื่อตรวจสอบและประเมินร้องเรียนได้ มีการจัดตั้งคณะกรรมการร่วมตรวจประเมินทุก 2 สัปดาห์ 4. การแพทย์และสาธารณสุข โดยปรับรูปแบบการรักษาพยาบาลที่สอดคล้องกับสถานการณ์ ให้สถานพยาบาลประเมินตนเอง พร้อมเข้าสู่การแพทย์วิถีใหม่ ป้องกันการติดเชื้อในสถานพยาบาล 5. เวชภัณฑ์และการส่งกำลังบำรุง ขณะนี้มียาฟาวิพิราเวียร์ 26.2 ล้านเม็ด ยาเรมเดซิเวียร์ 74,284 ขวด และเวชภัณฑ์ต่าง ๆ ภาพรวมคงคลังประมาณ 3-6 เดือน และจัดหายาและเวชภัณฑ์เพิ่มเติมต่อเนื่อง ทั้งนี้ นายกรัฐมนตรีในฐานะรัฐมนตรีว่าการกระทรวงกลาโหม ยังกำชับให้หน่วยความมั่นคง ทหาร ตำรวจ ลาดตระเวน เฝ้าระวังพื้นที่ตามแนวชายแดนแบบเข้มงวดสูงสุด เพื่อป้องกันการกระทำผิดกฎหมายทุกรูปแบบ รวมทั้งจับกุมแรงงานข้ามชาติที่เดินทางเข้ามาอย่างผิดกฎหมายด้วย ขณะเดียวกัน ก็เร่งกระจายและฉีดวัคซีนโควิด-19 ให้ครอบคลุมกลุ่มเป้าหมายตามเกณฑ์ทุกจังหวัดเพื่อให้ภูมิคุ้มกันหมู่ภายในพื้นที่
โฆษกประจำสำนักนายกรัฐมนตรี กล่าวต่อว่า นายกรัฐมนตรีย้ำมาตลอดว่า การเปิดประเทศแบบเป็นขั้นตอน ตามช่วงเวลานี้ คำนึงสถานการณ์การแพร่ระบาดต้องทรงตัว ขีดความสามารถและความพร้อมของระบบสาธารณสุขไทย ทั้งการป้องกัน ควบคุมและรักษา และนำร่องในพื้นที่/จังหวัดที่มีความพร้อมก่อน ซึ่งภาคธุรกิจ ผู้ประกอบการ โรงแรม ร้านค้า ให้ความร่วมมือดำเนินธุรกิจแบบปลอดภัยตามมาตรการของรัฐบาล เช่น มาตรการ SHA+ และ COVID Free Setting การตรวจ ATK มาอย่างต่อเนื่อง จึงอยากเชิญชวนประชาชนคนไทยช่วยสนับสนุนและส่งกำลังใจในการทำงานของรัฐบาลในเวลานี้ ด้วยการดำเนินชีวิต "วิถีใหม่" ยึดหลักอนามัยส่วนบุคคลแบบครอบจักรวาลอย่างเคร่งครัด เพื่อนำประเทศไปสู่การเปิดประเทศ แบบปลอดภัย
อย่างไรก็ตาม นายธนกร แสดงความผิดหวังกรณี ส.ส. ฝ่ายค้าน พรรคเพื่อไทยที่ได้ออกมาให้ข่าวท้าทายให้ พล.อ.ประยุทธ์ จันทร์โอชา ลาออกจากตำแหน่งนายกรัฐมนตรี หากเปิดประเทศในวันที่ 1 พ.ย. นี้ แล้ว พบว่า ประชาชนติดเชื้อโควิด-19 เพิ่มมากขึ้น ว่า เป็นคำกล่าวไม่สร้างสรรค์ เป็นการท้าทายแบบเด็กเล่นขายของ ท่านนายกรัฐมนตรี เมื่อประกาศนโยบายก็พร้อมที่จะรับทั้งดอกไม้และก้อนหิน เพราะทำทุกอย่ายึดประโยชน์ของประชาชนและประเทศชาติเป็นที่ตั้ง ซึ่งที่ผ่านมาท่านก็รับฟังข้อเสนอและคำวิจารณ์ต่าง ๆ และเดินหน้าทำงานต่อ เพราะในฐานะหัวหน้ารัฐบาล หน้าที่ของท่านคีอ การบริหารประเทศ ที่ต้องพาคนไทยร่วมพลิกโฉมประเทศ ส่งต่อประเทศที่ดีขึ้นสำหรับคนรุ่นต่อไป

ที่มา : https://www.thaigov.go.th/news/contents/details/47437