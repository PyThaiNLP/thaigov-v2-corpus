รัฐบาลไทย-ข่าวทำเนียบรัฐบาล-กรมราชทัณฑ์ ห่วงใย-ใส่ใจสุขภาพผู้ต้องขัง สร้างห้องปฏิบัติการอณูชีวโมเลกุลตรวจหาเชื้อโควิด–19 ให้ผู้ต้องขัง “ครบวงจร”


วันพฤหัสบดีที่ 30 กันยายน 2564
พิมพ์
กรมราชทัณฑ์ ห่วงใย-ใส่ใจสุขภาพผู้ต้องขัง สร้างห้องปฏิบัติการอณูชีวโมเลกุลตรวจหาเชื้อโควิด–19 ให้ผู้ต้องขัง “ครบวงจร”
กรมราชทัณฑ์ ห่วงใย-ใส่ใจสุขภาพผู้ต้องขัง สร้างห้องปฏิบัติการอณูชีวโมเลกุลตรวจหาเชื้อโควิด–19 ให้ผู้ต้องขัง “ครบวงจร”
ในวันพฤหัสบดีที่ ๓๐ กันยายน ๒๕๖๔ เวลา ๑๒.๐๐ น. ณ เรือนจำกลางบางขวาง อำเภอเมืองนนทบุรี จังหวัดนนทบุรี ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม เป็นประธานในพิธีเปิดห้องปฏิบัติการอณูชีวโมเลกุลของโรงพยาบาลเรือนจำกลางบางขวาง โดยมี นายอายุตม์ สินธพพันธุ์ อธิบดีกรมราชทัณฑ์ พร้อมด้วย นายธวัชชัย ชัยวัฒน์ รองอธิบดีกรมราชทัณฑ์ นายวีระกิตติ์ หาญปริพรรณ์ รองอธิบดีกรมราชทัณฑ์ นายสิทธิ สุธีวงศ์ รองอธิบดีกรมราชทัณฑ์ นายมนตรี บุนนาค ผู้บัญชาการเรือนจำกลางบางขวาง ปฏิบัติหน้าที่ผู้อำนวยการโรงพยาบาลเรือนจำกลางบางขวาง นายแพทย์เอนก มุ่งอ้อมกลาง ผู้อำนวยการสำนักงานป้องกันควบคุมโรคที่ ๔ จังหวัดสระบุรี และเจ้าหน้าที่ของกรมราชทัณฑ์ เข้าร่วมในพิธี
จากสถานการณ์การแพร่ระบาดของโรคติดเชื้อไวรัสโคโรนา 2019 (โควิด - 19) ในประเทศไทยรวมถึงเกิดการแพร่ระบาดของโรคดังกล่าวในเรือนจำและทัณฑสถานหลายแห่ง ส่งผลให้ประสบปัญหาการตรวจวินิจฉัย และรักษาผู้ต้องขังป่วยที่ติดเชื้อไวรัสโควิด - 19 ตามมา กรมราชทัณฑ์ จึงได้อนุมัติงบประมาณรายจ่ายประจำปีงบประมาณ พ.ศ. ๒๕๖๔ สำหรับบรรเทาแก้ไขปัญหา และเยียวยาผู้ได้รับผลกระทบจากการระบาดของโรคติดเชื้อไวรัสโควิด - 19 ให้แก่โรงพยาบาลเรือนจำกลางบางขวาง เป็นเงินจำนวน ๒๔,๑๐๑,๘๐๐ บาท เพื่อจัดตั้งโรงพยาบาลสนามพร้อมระบบห้องออกซิเจนทางการแพทย์ เครื่องเอกซเรย์ทางการแพทย์ พร้อมระบบจัดเก็บและเรียกดูข้อมูล และห้องปฏิบัติการอณูชีวโมเลกุล เพื่อตรวจหาสารพันธุกรรมเชื้อไวรัสโคโรนา 2019 ด้วยเทคนิค Real - time PCR โดยได้รับการสนับสนุนจากสำนักงานป้องกันควบคุมโรคที่ ๔ จังหวัดสระบุรี ให้ความร่วมมือในการดำเนินงานด้านเทคนิค และการตรวจรับรองผลที่ได้มาตรฐานตามที่กระทรวงสาธารณสุขกำหนด
กรมราชทัณฑ์ ตั้งเป้าให้ห้องปฏิบัติการอณูชีวโมเลกุลของโรงพยาบาลเรือนจำกลางบางขวางแห่งนี้ เป็นสถานที่รองรับการตรวจตัวอย่างเพื่อหาเชื้อไวรัสโควิด - 19 ให้กลุ่มผู้ต้องขัง โดยมีขีดความสามารถการตรวจวินิจฉัย การตรวจยืนยัน การตรวจติดตาม รองรับการตรวจคัดกรองได้มากกว่า ๒,๐๐๐ ตัวอย่างต่อวัน เพราะกรมราชทัณฑ์มีความห่วงใยต่อสิทธิในสุขภาพและชีวิตของผู้ต้องขังท่ามกลางสถานการณ์การแพร่ระบาดของโรคติดเชื้อไวรัสโควิด – 19 และเข้าใจในความห่วงใยของญาติผู้ต้องขัง จึงเปิดห้องปฏิบัติการอณูชีวโมเลกุลของโรงพยาบาลเรือนจำกลางบางขวางนี้ขึ้น เพื่อเร่งคัดกรองหากพบผู้ต้องขังติดเชื้อ วินิจฉัยและนำเข้ากระบวนการรักษาโดยเร็วที่สุดเพื่อลดโอกาสการเสียชีวิตให้แก่ผู้ต้องขัง นอกจากนี้ ยังเตรียมแผนขยายการตรวจ คัดกรองเพื่อรองรับบุคลากรของหน่วยงานในสังกัดกระทรวงยุติธรรม และบุคคลภายนอกอีกด้วย

ที่มา : https://www.thaigov.go.th/news/contents/details/46445