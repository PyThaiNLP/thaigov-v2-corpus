รัฐบาลไทย-ข่าวทำเนียบรัฐบาล-ปลัด พม. นำทีม จัดงาน ”พม. สร้างสุข ฟื้นฟูผู้ประสบอุทกภัย” ที่จังหวัดพระนครศรีอยุธยา


วันพุธที่ 1 ธันวาคม 2564
ปลัด พม. นำทีม จัดงาน ”พม. สร้างสุข ฟื้นฟูผู้ประสบอุทกภัย” ที่จังหวัดพระนครศรีอยุธยา
ปลัด พม. นำทีม จัดงาน ”พม. สร้างสุข ฟื้นฟูผู้ประสบอุทกภัย” ที่จังหวัดพระนครศรีอยุธยา
วันนี้ (1 ธ.ค. 64) เวลา 09.00 น กระทรวงการพัฒนาสังคมและความมั่นคงของมนุษย์ (พม.) จัดงาน ”พม. สร้างสุข ฟื้นฟูผู้ประสบอุทกภัย” โดยมีนางพัชรี อาระยะกุล ปลัดกระทรวงการพัฒนาสังคมและความมั่นคงของมนุษย์ (ปลัด พม.) เป็นประธานเปิดงาน พร้อมด้วยนาวาตรีสุธรรม ระหงษ์ เลขานุการรัฐมนตรีว่าการกระทรวงการพัฒนาสังคมและความมั่นคงของมนุษย์ นางสาวนุชนาถ ประทีปธีรานันต์ รองผู้ว่าราชการจังหวัดพระนครศรีอยุธยา คณะผู้บริหารกระทรวง พม.  และประชาชนในพื้นที่ เข้าร่วมงาน ณ เทศบาลตำบลบางกระสั้น อำเภอบางปะอิน จังหวัดพระนครศรีอยุธยา ซึ่งนับเป็นงานครั้งแรกที่จัดขึ้นภายหลังน้ำลด เพื่อเร่งฟื้นฟู เยียวยา ประชาชน โดยเฉพาะกลุ่มเปราะบางที่ได้รับผลกระทบจากอุทกภัยที่ผ่านมา ให้สามารถกลับไปดำรงชีวิตในภาวะปกติได้โดยเร็ว
นางพัชรี กล่าวว่า จังหวัดพระนครศรีอยุธยาประสบสถานการณ์อุทกภัย ทำให้บ้านเรือนประชาชน พื้นที่การเกษตร และทรัพย์สิน ได้รับความเสียหายจำนวนมาก ตลอดจนส่งผลกระทบต่อการดำเนินชีวิตประจำวันของประชาชน ทั้งนี้ มีผู้ได้รับผลกระทบจากอุทกภัยในพื้นที่จังหวัดพระนครศรีอยุธยา จำนวน 15 อำเภอ 153 ตำบล 902 หมู่บ้าน 66,330 ครัวเรือน โดยเทศบาลตำบลบางกระสั้น อำเภอบางปะอิน จังหวัดพระนครศรีอยุธยา เป็นหนึ่งในพื้นที่ที่ได้รับผลกระทบดังกล่าว วันนี้ กระทรวง พม. จึงได้จัดงาน ”พม. สร้างสุข ฟื้นฟูผู้ประสบอุทกภัย”  เพื่อช่วยเหลือดูแลพี่น้องประชาชนในพื้นที่จังหวัดพระนครศรีอยุธยาที่ประสบอุทกภัย ซึ่งภายในงานประกอบด้วยกิจกรรมสำคัญ ได้แก่ การมอบงบประมาณโครงการปรับสภาพแวดล้อมที่อยู่อาศัยสำหรับคนพิการ งบประมาณโครงการปรับสภาพแวดล้อมที่อยู่อาศัยสำหรับผู้สูงอายุ  งบประมาณโครงการบ้านพอเพียง  เงินสงเคราะห์ต่างๆ  รถโยก รถเข็นสำหรับคนพิการ  เก้าอี้พาสุข และถุงยังชีพ  รวมทั้งการให้บริการซ่อมเครื่องใช้ไฟฟ้าและรถวีลแชร์  บริการตรวจสุขภาพ บริการตัดผม การจำหน่ายสินค้าราคาถูก การจัดครัว พม. ประกอบอาหารปรุงสุกใหม่เพื่อแจกจ่ายให้ประชาชน บริการออกบัตรคนพิการ และบูธนิทรรศการและบริการต่างๆ ของหน่วยงานในสังกัดกระทรวง พม. โดยเฉพาะการปรับปรุงบ้านของครอบครัวผู้ประสบอุทกภัยที่มีผู้สูงอายุและคนพิการ ซึ่งเป็นครัวเรือนเปราะบาง โดยกระทรวง พม. ได้ซ่อมแซมบ้านให้กว่า 300 หลังคาเรือน
นางพัชรี กล่าวเพิ่มเติมว่า นอกจากนี้ ยังมีการเปิดศูนย์ช่วยเหลือสังคมตำบลบางกระสั้น ซึ่งบูรณาการทำงานร่วมกับท้องถิ่นเพือบริการให้ความช่วยเหลืออย่างทั่วถึงและครบวงจร สำหรับประชาชน โดยเฉพาะกลุ่มเปราะบาง ในระดับตำบลและหมู่บ้าน โดยจะรับเรื่องราวร้องทุกข์และตรวจสอบสิทธิสวัสดิการต่างๆ ที่จะได้รับจากหน่วยงานภาครัฐ อีกทั้งมีบริการให้คำแนะนำปรึกษาและฝึกอาชีพหลังจากที่ประสบปัญหาอุทกภัย เนื่องจากไม่สามารถประกอบอาชีพเดิมได้  จึงต้องมาฝึกอาชีพใหม่ๆ ทั้งนี้ กระทรวง พม. เป็นส่วนหนึ่งของหน่วยงานภาครัฐที่จะเข้ามาช่วยเหลือดูแล ฟื้นฟูเยียวยาผู้ประสบปัญหาทางสังคม โดยโครงการนี้ได้นำร่องที่จังหวัดพระนครศรีอยุธยาเป็นครั้งแรก และจะมีการขยายผลอย่างต่อเนื่อง โดยจะมีการจัดงานในพื้นที่ของจังหวัดอื่นๆ เพื่อช่วยเหลือประชาชนที่ประสบปัญหาความเดือดร้อน อย่างทั่วถึงต่อไป
ทั้งนี้ หากประชาชนประสบปัญหาทางสังคม สามารถติดต่อขอความช่วยเหลือได้ที่ ศูนย์ช่วยเหลือสังคม สายด่วน พม. โทร. 1300 บริการฟรี 24 ชั่วโมง สำนักงานพัฒนาสังคมและความมั่นคงของมนุษย์จังหวัดทั่วประเทศ และอาสาสมัครพัฒนาสังคมฯ (อพม.) ในพื้นที่

ที่มา : https://www.thaigov.go.th/news/contents/details/48964