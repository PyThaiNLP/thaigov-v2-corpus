รัฐบาลไทย-ข่าวทำเนียบรัฐบาล-วธ.จับมือบริษัทเนกซ์สเตป จำกัด เดินหน้าร่วมเผยแพร่ความเป็นไทยสู่นานาชาติ ผ่านช่อง Thainess และเครือข่ายระดับโลก


วันจันทร์ที่ 20 มิถุนายน 2565
วธ.จับมือบริษัทเนกซ์สเตป จำกัด เดินหน้าร่วมเผยแพร่ความเป็นไทยสู่นานาชาติ ผ่านช่อง Thainess และเครือข่ายระดับโลก
วธ.จับมือบริษัทเนกซ์สเตป จำกัด เดินหน้าร่วมเผยแพร่ความเป็นไทยสู่นานาชาติ ผ่านช่อง Thainess และเครือข่ายระดับโลก
วธ.จับมือบริษัทเนกซ์สเตป จำกัด เดินหน้าร่วมเผยแพร่ความเป็นไทยสู่นานาชาติ ผ่านช่อง Thainess และเครือข่ายระดับโลก
วันที่ 20 มิถุนายน 2565 นายอิทธิพล คุณปลื้ม รัฐมนตรีว่ากระทรวงวัฒนธรรม เป็นประธานและร่วมแสดงความยินดีในพิธีลงนามบันทึกข้อตกลงความร่วมมือในการเผยแพร่องค์ความรู้เกี่ยวกับศิลปวัฒนธรรมทางโครงข่ายกู๊ดทีวี และ ช่องรายการ Thainess ระหว่างกระทรวงวัฒนธรรม(วธ.) กับ บริษัท เนกซ์สเตป จำกัด (ช่อง Thainess) โดยมีดร.ยุพา ทวีวัฒนะกิจบวร ปลัดกระทรวงวัฒนธรรม เป็นตัวแทนวธ.และนายอมรภัทร ชมรัตน์ กรรมการผู้จัดการบริษัท เนกซ์สเตป จำกัด เป็นตัวแทนบริษัทฯลงนามบันทึกข้อตกลงความร่วมมือฯ โดยมีผู้บริหาร ข้าราชการและเจ้าหน้าที่กระทรวงวัฒนธรรม ผู้บริหารและเจ้าหน้าที่บริษัท เนกซ์สเตป จำกัด เข้าร่วม ณ ศูนย์ประชุมกระทรวงวัฒนธรรม ชั้น 8 อาคารวัฒนธรรมวิศิษฏ์
นายอิทธิพล กล่าวว่า วธ.มีนโยบายในการเสริมสร้างภูมิคุ้มกันทางสังคม จิตสำนึก ค่านิยมเชิงบวกและคุณลักษณะของคนไทยที่พร้อมปรับตัวสู่อนาคต และส่งเสริมการเรียนรู้ การศึกษา การสร้างสรรค์และการจัดการองค์ความรู้ทางวัฒนธรรม รวมทั้งเสริมสร้างภาพลักษณ์ เกียรติภูมิและยกระดับบทบาทด้านวัฒนธรรมของไทย ในเวทีโลก ดังนั้น  วธ.ได้ร่วมมือกับบริษัท เนกซ์สเตป จำกัด (ช่อง Thainess) ซึ่งเป็นผู้ทำโครงการกู๊ดทีวีและผลิตช่องรายการ Thainess ในการเผยแพร่องค์ความรู้เกี่ยวกับศิลปวัฒนธรรมและค่านิยมที่เป็นเอกลักษณ์ของประเทศไทยผ่านโครงข่ายกู๊ดทีวีและทางช่องรายการ Thainess เพื่อสร้างการรับรู้และสื่อสารให้คนทั่วโลกรู้จักประเทศไทยมากยิ่งขึ้น ซึ่งได้ออกอากาศในประเทศไทยไปแล้วเมื่อวันที่ 15 พฤศจิกายน 2564 และออกอากาศบนดาวเทียม AsiaSat 7 ในทวีปเอเชียแปซิฟิคและโอเชียเนียเมื่อช่วงต้นปีที่ผ่านมา และมีการขยายการออกอากาศสู่ทวีปยุโรปและอเมริกาเหนือในระยะที่ 2 และสาธารณรัฐประชาชนจีน ทวีปแอฟริกา และอเมริกาใต้ในระยะที่ 3  ต่อไป
รัฐมนตรีว่าการกระทรวงวัฒนธรรม กล่าวอีกว่า สำหรับความร่วมมือครั้งนี้ในส่วนของวธ.ได้อนุญาต การเผยแพร่รายการที่ผลิตโดยวธ.หรือหน่วยงานภายใต้การดูแลของวธ.ให้แก่ทางบริษัท เนกซ์สเตป จำกัด เพื่อออกอากาศในโครงข่ายกู๊ดทีวีและช่องรายการ Thainess อีกทั้งวธ.สนับสนุน อำนวยความสะดวก หรือประสานงานกับคณะทำงานของวธ. เพื่อจัดเตรียมข้อมูล หรือเนื้อหารายการ และประสานงานในพื้นที่ เพื่อความพร้อมในการถ่ายทำรายการต่างๆ รวมทั้งประสานการติดต่อจัดหาเทปรายการเกี่ยวกับศิลปะ การแสดงพื้นบ้าน สารคดีเชิงวัฒนธรรมต่างๆ จากหน่วยงานสังกัดวธ.เพื่ออนุญาตให้ออกอากาศในโครงข่ายกู๊ดทีวีและ  ทางช่องรายการ Thainess ตามวัตถุประสงค์ของวธ.
นายอิทธิพล กล่าวด้วยว่า ขณะเดียวกันในส่วนของบริษัท เนกซ์สเตป จำกัด จะดำเนินการผลิตรายการที่เกี่ยวกับศิลปวัฒนธรรม และค่านิยมที่เป็นเป็นเอกลักษณ์ของประเทศไทยผ่านโครงข่ายกู๊ดทีวีและทางช่องรายการ Thainess โดยวธ.สนับสนุนเรื่องของแหล่งข้อมูล รายละเอียดและตรวจสอบเนื้อหารายการให้เป็นไปตามความถูกต้องตามหลักวิชาการและภารกิจของวธ. ซึ่งความร่วมมือระหว่างทั้งสองหน่วยงานครั้งนี้ จะขยายไปสู่การวางแผนร่วมส่งเสริมศิลปวัฒนธรรมไทยในเชิงรุก เพื่อส่งเสริมให้เกิดการเผยแพร่องค์ความรู้เกี่ยวกับศิลปวัฒนธรรมในระดับชาติและนานาชาติ ทั้งนี้ เร็วๆนี้จะมีการประชาสัมพันธ์เปิดตัวช่องรายการ Thainess ซึ่งจะเป็นช่องที่เป็นตัวแทนของประเทศไทยในการส่งเสริมศิลปวัฒนธรรมและค่านิยมที่เป็นเอกลักษณ์ของประเทศไทยเพื่อให้ประชาชนได้รับทราบและรับชมช่องรายการดังกล่าว

ที่มา : https://www.thaigov.go.th/news/contents/details/55917