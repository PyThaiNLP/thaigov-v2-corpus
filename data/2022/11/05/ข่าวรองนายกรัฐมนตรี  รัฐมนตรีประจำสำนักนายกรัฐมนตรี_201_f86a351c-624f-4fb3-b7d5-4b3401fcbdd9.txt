รัฐบาลไทย-ข่าวทำเนียบรัฐบาล-รมต.อนุชา ร่วมสืบสานประเพณีหล่อเทียนพรรษา ถวายเป็นพระราชกุศลแด่ในหลวงรัชกาลที่ 10 และย้อนรำลึกถึงในหลวงรัชกาลที่ 9


วันจันทร์ที่ 11 กรกฎาคม 2565
พิมพ์
รมต.อนุชา ร่วมสืบสานประเพณีหล่อเทียนพรรษา ถวายเป็นพระราชกุศลแด่ในหลวงรัชกาลที่ 10 และย้อนรำลึกถึงในหลวงรัชกาลที่ 9
รมต.อนุชา ร่วมสืบสานประเพณีหล่อเทียนพรรษา ถวายเป็นพระราชกุศลแด่ในหลวงรัชกาลที่ 10 และย้อนรำลึกถึงในหลวงรัชกาลที่ 9
วันนี้ (11 กรกฎาคม 2565) เวลา 10.00 น. ณ วัดเนินถ่าน อำเภอเมือง จังหวัดชัยนาท นายอนุชา นาคาศัย รัฐมนตรีประจำสำนักนายกรัฐมนตรี เป็นประธานเปิดโครงการหล่อเทียนพรรษาเพื่อถวายเป็นพระราชกุศลแด่พระบาทสมเด็จพระเจ้าอยู่หัว และย้อนรำลึกถึงพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร  เมื่อครั้งเสด็จพระราชดำเนินบ้านเนินถ่าน ประจำปีงบประมาณ พ.ศ.2565 โดยมี นายรังสรรค์ ตันเจริญ ผู้ว่าราชการจังหวัดชัยนาท ร่วมต้อนรับ มีคณะผู้บริหารส่วนราชการจังหวัดชัยนาท ประธานสโมสรฟุตบอลชัยนาทฮอร์นบิล นายกเทศมนตรีเทศบาลตำบลเสือโฮก และประชาชนชาวตำบลเสือโอก ร่วมงาน
สำหรับการจัดโครงการหล่อเทียนพรรษาเพื่อถวายเป็นพระราชกุศลแด่ในหลวงรัชกาลที่ 10 และย้อนรำลึกถึงพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร  เมื่อครั้งเสด็จพระราชดำเนินบ้านเนินถ่าน ประจำปีงบประมาณ พ.ศ.2565  จัดขึ้นเป็นครั้งแรก โดยมีการหล่อเทียนพรรษา เพื่อถวายให้กับวัดในเขตตำบลเสือโฮก จำนวน 7 วัด และ 1 สำนักสงฆ์ นอกจากนี้ ยังมีการจัดนิทรรศการเทิดพระเกียรติฯ พระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร ประกอบด้วย กิจกรรมการประกวดขับร้องบทเพลงพระราชนิพนธ์ การประกวดวาดภาพระบายสี การแสดงบนเวที และการออกร้านจำหน่ายผลิตภัณฑ์ชุมชน
รัฐมนตรีประจำสำนักนายกรัฐมนตรี  กล่าวว่า ประเพณีหล่อเทียนพรรษาเป็นสิ่งที่ควรดำรงรักษา และสืบสานให้อนุชนรุ่นหลังได้รับรู้และภาคภูมิใจที่ประเทศไทยมีประเพณีที่งดงาม เป็นเอกลักษณ์ และแสดงให้เห็นถึงความจงรักภักดีต่อสถาบันกษัตริย์ ซึ่งเป็นหนึ่งในสามเสาหลักของประเทศชาติ  โดยร่วมเทิดพระเกียรติและถวายเป็นพระราชกุศลแด่พระบาทสมเด็จพระเจ้าอยู่หัว รัชกาลที่ 10 และย้อนรำลึก สืบสาน เล่าขานประวัติศาสตร์เรื่องราว เมื่อครั้งที่ พระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร เสด็จพระราชดำเนินบ้านเนินถ่าน เมื่อวันที่ 6 พฤษภาคม พ.ศ. 2513
โอกาสนี้ รัฐมนตรีประจำสำนักนายกรัฐมนตรี  ได้มอบรางวัลผลิตภัณฑ์ชุมชนตำบลเสือโฮก จำนวน 12 รางวัล พร้อมมอบถ้วยรางวัลชนะเลิศให้แก่ผู้แทนหมู่ที่ 13 บ้านหนองพังนาค ในการประกวดผลิตภัณฑ์ชุมชน “ข้าวหอมมะลิและผักปลอดสารพิษ” และมอบข้าวสารให้กับตัวแทนกลุ่มเปราะบางในพื้นที่ตำบลเสือโฮก ก่อนเดินทางกลับ
............................

ที่มา : https://www.thaigov.go.th/news/contents/details/56775