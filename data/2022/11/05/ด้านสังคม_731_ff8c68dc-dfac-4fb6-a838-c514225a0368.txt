รัฐบาลไทย-ข่าวทำเนียบรัฐบาล-พม. ร่วมกับภาคีเครือข่าย จัดกิจกรรม "นั่งเรือปันสุข คลายทุกข์ริมคลอง" ช่วยเหลือผู้ประสบภัยน้ำท่วมที่ จ.นนทบุรี


วันจันทร์ที่ 25 ตุลาคม 2564
พม. ร่วมกับภาคีเครือข่าย จัดกิจกรรม "นั่งเรือปันสุข คลายทุกข์ริมคลอง" ช่วยเหลือผู้ประสบภัยน้ำท่วมที่ จ.นนทบุรี
พม. ร่วมกับภาคีเครือข่าย จัดกิจกรรม "นั่งเรือปันสุข คลายทุกข์ริมคลอง" ช่วยเหลือผู้ประสบภัยน้ำท่วมที่ จ.นนทบุรี
วันที่ 23 ต.ค. 64 นางสาวแรมรุ้ง วรวัธ รองปลัดกระทรวงการพัฒนาสังคมและความมั่นคงของมนุษย์ (รองปลัด พม.) พร้อมด้วยพระครูโอภาสนนทกิตติ์ เจ้าอาวาสวัดจันทร์และเจ้าคณะอำเภอบางกรวย จังหวัดนนทบุรี พระมหาวัฒนา จนฺทโชโต เจ้าอาวาสวัดอุบลวนารามและรองเจ้าคณะอำเภอบางกรวย พระปลัดสุรเชษฐ์ สุรเชฏโฐ เจ้าอาวาสวัดโตนดและเลขานุการเจ้าคณะอำเภอบางกรวย และนายจิรชัย มูลทองโร่ย สมาชิกวุฒิสภา รวมทั้งภาคีเครือข่ายในพื้นที่ ได้แก่ ทีม One Home พม. จังหวัดนนทบุรี  อำเภอบางกรวย เทศบาลอำเภอบางกรวย การไฟฟ้าจังหวัดนนทบุรี และอาสาสมัครพัฒนาสังคมและความมั่นคงของมนุษย์ (อพม.) ร่วมกิจกรรม "นั่งเรือปันสุข คลายทุกข์ริมคลอง" ด้วยการลงเรือเพื่อมอบถุงยังชีพและเครื่องอุปโภคและบริโภคที่จำเป็น ช่วยเหลือประชาชนและกลุ่มเปราะบางที่อาศัยอยู่บริเวณริมน้ำและได้รับความเดือดร้อนและความยากลำบากจากสถานการณ์น้ำล้นตลิ่งท่วมบ้านเรือน อีกทั้ง เพื่อถวายเป็นพระราชกุศล เนื่องในโอกาสวันคล้ายวันสวรรคตพระบาทสมเด็จพระจุลจอมเกล้าเจ้าอยู่หัว รัชกาลที่ 5 (วันปิยมหาราช) 23 ตุลาคม 2564 และน้อมรำลึกในพระมหากรุณาธิคุณของพระองค์ท่าน ที่ทรงปฏิบัติพระราชกรณียกิจอันเป็นประโยชน์ใหญ่หลวงแก่ปวงชนชาวไทย ณ วัดโตนด อำเภอบางกรวย จังหวัดนนทบุรี
นางสาวแรมรุ้ง กล่าวต่อไปว่า สำหรับกลุ่มเปราะบางและประชาชนที่ประสบปัญหาความเดือดร้อนและความยากลำบากจากสถานการณ์น้ำท่วม สามารถติดต่อขอความช่วยเหลือได้ที่ศูนย์ช่วยเหลือสังคม สายด่วน พม. โทร. 1300 บริการ 24 ชั่วโมง  สำนักงานพัฒนาสังคมและความมั่นคงของมนุษย์จังหวัด และ อาสาสมัครพัฒนาสังคมฯ ในพื้นที่

ที่มา : https://www.thaigov.go.th/news/contents/details/47339