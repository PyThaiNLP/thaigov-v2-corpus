รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรมถกคณะกรรมการคุมประพฤติ เตรียมพร้อมรับกฎหมาย JSOC เผยตั้งศูนย์คุมประพฤติภาคประชาชนนำร่องแล้ว 12 แห่ง


วันจันทร์ที่ 21 มีนาคม 2565
พิมพ์
รัฐมนตรีว่าการกระทรวงยุติธรรมถกคณะกรรมการคุมประพฤติ เตรียมพร้อมรับกฎหมาย JSOC เผยตั้งศูนย์คุมประพฤติภาคประชาชนนำร่องแล้ว 12 แห่ง
รัฐมนตรีว่าการกระทรวงยุติธรรมถกคณะกรรมการคุมประพฤติ เตรียมพร้อมรับกฎหมาย JSOC เผยตั้งศูนย์คุมประพฤติภาคประชาชนนำร่องแล้ว 12 แห่ง เล็ง เดือน ส.ค. เปิดให้ครบทุกจังหวัด ฝากคณะกรรมการเสนอแนะมาตรการที่เป็นประโยชน์
เมื่อเวลา 13.30 น. ที่กระทรวงยุติธรรม มีการประชุมคณะกรรมการคุมประพฤติ โดยมีนายสมศักดิ์ เทพสุทิน รัฐมนตรีว่าการกระทรวงยุติธรรม เป็นประธานการประชุม พร้อมด้วย ว่าที่ ร.ต.ธนกฤต จิตรอารีย์รัตน์ เลขานุการรัฐมนตรีว่าการกระทรวงยุติธรรม นายสหการณ์ เพ็ชรนรินทร์ รองปลัดกระทรวงยุติธรรม พ.ต.ท.วรรณพงษ์ คชรักษ์ อธิบดีกรมพินิจและคุ้มครองเด็กและเยาวชน นายโฆสิต สุวินิจจิต คณะที่ปรึกษารัฟฐมนตรีว่าการกระทรวงยุติธรรม นายชาญเชาวน์ ไชยานุกิจ อดีตปลัดกระทรวงยุติธรรม นพ.พรเทพ ศิริวนารังสรรค์ กรรมการผู้ทรงคุณวุฒิ นางธารินี แสงสว่าง รองอธิบดีกรมคุมประพฤติ นายณัฐกร จำปาทอง ผู้อำนวยการสถาบันกัลยาณ์ราชนครินทร์ และกรรมการร่วมการประชุม
นายสมศักดิ์ กล่าวว่า ขณะนี้ร่าง พ.ร.บ.ป้องกันการกระทำผิดซ้ำในความผิดเกี่ยวกับเพศหรือที่ใช้ความรุนแรง หรือร่างกฎหมาย JSOC ขณะนี้อยู่ในชั้นการพิจารณาของวุฒิสภา ถือว่ากฎหมายมีชีวิตแล้ว ไม่มีปัญหา อีกไม่นานได้ใช้แน่นอน ดังนั้นเราต้องมีการเตรียมความพร้อมเพื่อรองรับ เช่น โครงการนำอุปกรณ์อิเล็กทรอนิกส์ติตตามตัว (กำไลEM) มาใช้  โดยที่ผ่านมา กรมคุมประพฤติ ได้นำ กำไล EM มาใช้พร้อมเปิดศูนย์ควบคุม EMCC ขึ้น โดยขณะนี้มีผู้ที่รับการติดกำไล EM ไปแล้ว 87,712 คน ซึ่งจากผลสำรวจประชาชน ร้อยละ 89 เห็นด้วยกับการนำกำไล EM มาใช้เพื่อป้องกันผิดซ้ำ และทำให้ผู้ใส่มีพฤติกรรมที่ดีขึ้น ซึ่งการใช้ที่ผ่านมาสามารถลดความแออัดในเรือนจำ ลดการกระทำผิดซ้ำ ประหยัดงบประมาณในการดูแลผู้ต้องขัง ผู้กระทำผิดได้รับโอกาสสู่สังคม และจะนำไปใช้กับ โครงการนิคมอุตสาหกรรมราชทัณฑ์ อีกด้วย
นายสมศักดิ์ กล่าวอีกว่า ตนได้รับการรายงานจากกรมคุมประพฤติ ว่ามีนโยบายจัดตั้งศูนย์คุมประพฤติภาคประชาชน  เพื่อเป็นศูนย์กลางในการสนับสนุนภารกิจในการคุมความประพฤติในพื้นที่ เช่น การรับรายงานตัว เน้นการทำงานร่วมกับชุมชน อาสาสมัครคุมประพฤติและหน่วยงานภาคี เพื่อติตตามผู้ถูกคุมประพฤติและรองรับกฎหมาย JSOC ในพื้นที่ ปัจจุบันเปิดไปแล้ว 12 แห่งเป็นต้นแบบ อาทิ กรุงเทพฯ อยุธยา ระยอง อุดรธานี สงขลา และภายในเดือน สิงหาคมจะเปิดให้ครบทุกจังหวัดทั่วประเทศ ซึ่งตรงส่วนนี้ตนอยากให้อาสาสมัครคุมประพฤติช่วยประชาสัมพันธ์งานต่างๆ ของกระทรวงยุติธรรมอีกแรงหนึ่งด้วย นอกจากนี้ตนอยากฝากคณะกรรมการทุกท่านไปดู เรื่องมาตรการต่างๆ ของแนวทางพัฒนาการดำเนินงานด้านพฤตินิสัยผู้กระทำผิด หรือมาตรการอื่นๆ ที่เป็นประโยชน์ หากมีอะไรที่ทำเพิ่มเติมได้ก็ขอให้เสนอแนะเข้ามา

ที่มา : https://www.thaigov.go.th/news/contents/details/52779