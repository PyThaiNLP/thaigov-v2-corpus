รัฐบาลไทย-ข่าวทำเนียบรัฐบาล-บขส. หารือผู้ประกอบการรถร่วมฯ หาทางรอดจากวิกฤติน้ำมันแพง


วันศุกร์ที่ 24 มิถุนายน 2565
บขส. หารือผู้ประกอบการรถร่วมฯ หาทางรอดจากวิกฤติน้ำมันแพง
พร้อมเตรียมสรุปข้อเสนอให้บอร์ดบริษัทฯ และกระทรวงคมนาคมพิจารณาต่อไป
นายสัญลักข์ ปัญวัฒนลิขิต กรรมการผู้จัดการใหญ่ บริษัท ขนส่ง จำกัด (บขส.) กระทรวงคมนาคม เปิดเผยว่า ในวันนี้ (21 มิถุนายน 2565) ได้เชิญผู้ประกอบการรถร่วมฯ ที่อยู่ในกำกับดูแลของ บขส. เข้าหารือ เพื่อหาแนวทางแก้ไขปัญหาผลกระทบที่เกิดจากราคาน้ำมันที่ปรับตัวสูงขึ้นอย่างต่อเนื่อง จนทำให้ผู้ประกอบการรถร่วมฯ ได้รับความเดือดร้อนไม่สามารถแบกรับภาระต้นทุนดังกล่าวได้ เป็นที่มาของการปรับลดเที่ยววิ่งลง
จากการหารือกัน บขส. เข้าใจถึงความจำเป็นในการขอปรับลดจำนวนเที่ยววิ่งในครั้งนี้ โดยขอให้ผู้ประกอบการฯ ดำเนินการตามเงื่อนไขการเดินรถของกรมการขนส่งทางบก (ขบ.) และขอให้แจ้งรายละเอียดและจำนวนเส้นทางที่จะปรับลดเที่ยววิ่งมายัง บขส. ล่วงหน้า เพื่อที่จะได้มีการวางแผนจัดการเดินรถได้สอดคล้องกับความต้องการของประชาชน
ส่วนข้อเสนอของผู้ประกอบการรถร่วมฯ อาทิ การขอปรับราคาค่าโดยสารให้สอดคล้องกับต้นทุนน้ำมัน การแก้ปัญหาเส้นทางเดินรถซ้ำซ้อน การปรับลดค่าธรรมเนียมการเดินรถ และการใช้สิทธิ์โครงการของรัฐบาลในการชำระค่าโดยสาร บขส. จะนำเข้าหารือกับคณะกรรมการบริษัทฯ ภายในเดือนมิถุนายนนี้ จากนั้นจะเสนอกระทรวงคมนาคมต่อไป

ที่มา : https://www.thaigov.go.th/news/contents/details/56111