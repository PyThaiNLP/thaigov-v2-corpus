รัฐบาลไทย-ข่าวทำเนียบรัฐบาล-ครม. ไฟเขียวปรับปรุง “พ.ร.บ.การอำนวยความสะดวกฯ ปี 58” หนุน ปชช. รับบริการจากภาครัฐ “เร็วขึ้น - ง่ายขึ้น - ถูกลง”


วันอังคารที่ 12 กรกฎาคม 2565
ครม. ไฟเขียวปรับปรุง “พ.ร.บ.การอำนวยความสะดวกฯ ปี 58” หนุน ปชช. รับบริการจากภาครัฐ “เร็วขึ้น - ง่ายขึ้น - ถูกลง”
.....
ที่ประชุม ครม. (12 ก.ค. 65) เห็นชอบหลักการในการปรับปรุง พ.ร.บ.การอำนวยความสะดวกในการพิจารณาอนุญาตของทางราชการ พ.ศ. 2558 และแผนการเตรียมความพร้อมการขับเคลื่อนการดำเนินงานตามข้อเสนอการปรับปรุง พ.ร.บ.การอำนวยความสะดวกฯ ตามที่คณะกรรมการพัฒนาระบบราชการ (ก.พ.ร.) เสนอ
.
การปรับปรุงกฎหมายดังกล่าว จะช่วยสนับสนุนการเพิ่มขีดความสามารถในการแข่งขันของประเทศตามแนวทางของธนาคารโลกใน 3 ด้าน ประกอบด้วย
.
-การบริการที่รวดเร็วขึ้น (Faster) : ปรับเปลี่ยนการพิจารณาอนุญาตจากคณะกรรมการเป็น “หัวหน้าหน่วยงาน” ซึ่งจะทำให้สามารถลดเวลาการพิจารณาลงได้, นำระบบการอนุญาตหลัก (Super License) มาใช้ในการอนุญาต จะทำให้ผู้ประกอบการสามารถทำธุรกิจได้เร็วขึ้น เป็นต้น
.
-การบริการที่ง่ายขึ้น (Easier) : สามารถทดลองประกอบกิจการ “เป็นการชั่วคราว” ก่อนได้รับใบอนุญาตในกิจการที่มีความเสี่ยงต่ำ เช่น กิจการขายอาหารสัตว์ กิจการสปา, ขยายจำนวนใบอนุญาตที่สามารถดำเนินการ “ชำระค่าธรรมเนียม” แทนการต่ออายุใบอนุญาต เช่น ใบอนุญาตมัคคุเทศก์ ใบอนุญาตค้าโบราณวัตถุ เป็นต้น จะช่วยลดภาระค่าใช้จ่ายรวมของประชาชนในการติดต่อราชการราว 590 ล้านบาท/ปี
.
-การบริการที่ถูกลง (Cheaper) : ปรับเปลี่ยนระบบการอนุญาตเป็น “การจดแจ้ง” เพื่อลดระยะเวลาในการขออนุญาตในกิจการที่ไม่จำเป็นต้องมีการตรวจสอบ และปรับเปลี่ยนจากจดแจ้งเป็น “จดแจ้งออนไลน์” ได้ จะช่วยลดค่าเดินทางรวมของประชาชนประมาณ 6.6 ล้านบาท/ปี
.
ทั้งนี้ การปรับปรุง พ.ร.บ.การอำนวยความสะดวกฯ เป็นการดำเนินการตาม พ.ร.บ.หลักเกณฑ์การจัดทำร่างกฎหมายและการประเมินผลสัมฤทธิ์ของกฎหมาย พ.ศ. 2562 มาตรา 34 ที่บัญญัติให้หน่วยงานของรัฐประเมินผลสัมฤทธิ์ของกฎหมายอย่างน้อยทุก 5 ปี บวกกับปัจจุบันสภาพเศรษฐกิจและสังคมมีการเปลี่ยนแปลง และอยู่ในช่วงการแพร่ระบาดของโรคโควิด-19 อีกด้วย
.
ดังนั้น ภาครัฐจำเป็นต้องปรับตัวให้ทันต่อการเปลี่ยนแปลง เพื่อรองรับการพัฒนาการให้บริการของภาครัฐที่จะช่วยสนับสนุนและยกระดับความสามารถในการแข่งขันของประเทศได้
#ไทยคู่ฟ้า #ร่วมต้านโควิด19
-------------------

ที่มา : https://www.thaigov.go.th/news/contents/details/56848