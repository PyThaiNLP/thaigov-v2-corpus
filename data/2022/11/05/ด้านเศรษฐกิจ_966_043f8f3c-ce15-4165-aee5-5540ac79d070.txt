รัฐบาลไทย-ข่าวทำเนียบรัฐบาล-ผู้ตรวจราชการฯ บรรจง เปิดงานสัมมนาการจัดทำข้อมูลภาคอุตสาหกรรมเพื่อการเตือนภัยเศรษฐกิจ อุตสาหกรรมระดับจังหวัด


วันจันทร์ที่ 20 กันยายน 2564
พิมพ์
ผู้ตรวจราชการฯ บรรจง เปิดงานสัมมนาการจัดทำข้อมูลภาคอุตสาหกรรมเพื่อการเตือนภัยเศรษฐกิจ อุตสาหกรรมระดับจังหวัด
งานสัมมนาการจัดทำข้อมูลภาคอุตสาหกรรมเพื่อการเตือนภัยเศรษฐกิจอุตสาหกรรมระดับจังหวัด โดยการบูรณาการข้อมูลอุตสาหกรรม ปีงบประมาณ พ.ศ. 2564 ภายใต้โครงสร้างเศรษฐกิจของประเทศที่เข้มแข็ง ผ่านระบบ Web Conference (ZOOM)
ผู้ตรวจราชการฯ บรรจง เปิดงานสัมมนาการจัดทำข้อมูลภาคอุตสาหกรรมเพื่อการเตือนภัยเศรษฐกิจอุตสาหกรรมระดับจังหวัด
วันนี้ (20 กันยายน 2564) นายบรรจง สุกรีฑา ผู้ตรวจราชการกระทรวงอุตสาหกรรม เป็นประธานเปิดงานสัมมนาการจัดทำข้อมูลภาคอุตสาหกรรมเพื่อการเตือนภัยเศรษฐกิจอุตสาหกรรมระดับจังหวัด โดยการบูรณาการข้อมูลอุตสาหกรรม ปีงบประมาณ พ.ศ. 2564 ภายใต้โครงสร้างเศรษฐกิจของประเทศที่เข้มแข็ง อันเป็นแรงขับเคลื่อนผลักดันให้มูลค่าการลงทุนในส่วนภูมิภาคเพิ่มสูงขึ้น ประกอบกับอัตราการเจริญเติบโตของเศรษฐกิจ ซึ่งภาคอุตสาหกรรมต้องมีการพัฒนาระบบข้อมูลเชิงลึกด้านเศรษฐกิจอุตสาหกรรมเพื่อเตือนภัยในเชิงพื้นที่ โดยถือเป็นภารกิจหลักที่สำคัญของสำนักงานอุตสาหกรรมจังหวัดในฐานะตัวแทนของกระทรวงอุตสาหกรรมในส่วนภูมิภาคทำหน้าที่ศึกษา วิเคราะห์สภาวะการลงทุนอุตสาหกรรม อัตราการขยายตัวของอุตสาหกรรมการผลิตแต่ละประเภท รวมทั้งแนวโน้มการพัฒนาอุตสาหกรรมในพื้นที่ระดับจังหวัดให้สามารถนำไปจัดทำนโยบายและแผนยุทธศาสตร์ที่ชัดเจน โดยมี นายนฤบดินทร์ วุฒิวรรณ ผู้อำนวยการกองยุทธศาสตร์และแผนงาน ร่วมเปิดสัมมนา ณ อก.1 ชั้น 2 อาคารสำนักงานปลัดกระทรวงอุตสาหกรรม ผ่านระบบ Web Conference (ZOOM)
ทั้งนี้ การจัดสัมมนาดังกล่าวฯ สำนักงานปลัดกระทรวงอุตสาหกรรมดำเนินการร่วมกับมูลนิธิสถาบันวิจัยนโยบายเศรษฐกิจการคลัง เพื่อให้เจ้าหน้าที่ที่เกี่ยวข้องรับทราบความสำคัญของข้อมูลภาคอุตสาหกรรม และสามารถนำข้อมูลไปประยุกต์ใช้ได้ในพื้นที่ โดยกลุ่มเป้าหมาย คือ สำนักงานอุตสาหกรรมจังหวัด 76 จังหวัด และหน่วยงานต่าง ๆ จำนวนประมาณ 90 คน ซึ่งได้รับเกียรติจากวิทยากรผู้ทรงคุณวุฒิทั้งจากภาครัฐและเอกชน ได้แก่ ดร.พิสิทธิ์ พัวพันธ์ ผู้อำนวยการสำนักนโยบายเศรษฐกิจมหภาค สำนักงานเศรษฐกิจการคลัง (สศค.) ดร.ชลจิต วรวังโส วีรกุล ผู้ช่วยเลขาธิการด้านเศรษฐกิจมหภาค สำนักงานคณะกรรมการนโยบายเขตพัฒนาพิเศษภาคตะวันออก (สกพอ.) คุณเกรียงไกร เธียรนุกุล รองประธานสภาอุตสาหกรรมแห่งประเทศไทย แพทย์หญิงวรรณา หาญเชาว์วรกุล คณะกรรมการผู้ทรงคุณวุฒิ กรมควบคุมโรค คุณวิศิษฐ์ ลิ้มลือชา นายกสมาคมผู้ผลิตอาหารสำเร็จรูป คุณธเนศ มหัทธนาลัย ผู้อำนวยการฝ่ายวิจัยธุรกิจและอุตสาหกรรม ธนาคารกรุงศรีอยุธยา ผู้แทนจากสถาบันวิจัยนโยบายเศรษฐกิจการคลัง มาให้ความรู้ ความเข้าใจด้านวิชาการและแนวทางการนำไปใช้ประโยชน์ รวมถึงเป็นการเผยแพร่แก่ผู้ประกอบการ เพื่อประกอบการพิจารณากลยุทธ์ในการปรับตัวสำหรับการประกอบกิจการภายใต้ช่วงวิกฤติสถานการณ์และสภาพเศรษฐกิจในปัจจุบัน
ทั้งนี้ การประชุมดังกล่าวเป็นไปตามข้อกำหนดออกตามความในมาตรา 9 แห่งพระราชกำหนดการบริหารราชการในสถานการณ์ฉุกเฉิน พ.ศ.2548 ฉบับที่ 32 ลงวันที่ 28 สิงหาคม พ.ศ. 2564

ที่มา : https://www.thaigov.go.th/news/contents/details/45996