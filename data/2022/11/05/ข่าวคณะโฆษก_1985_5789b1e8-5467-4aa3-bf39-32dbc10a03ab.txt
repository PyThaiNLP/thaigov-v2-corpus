รัฐบาลไทย-ข่าวทำเนียบรัฐบาล-โฆษกรัฐบาลสอนมวยก้าวไกล อย่าหวังแต่จะรีบโดดเกาะกระแส ถ้าฟังไม่ได้ศัพท์อย่าจับไปกระเดียด จวกพูดข้อมูลแท็บเล็ตผิดแต่ยังไม่สำนึก จี้ขอโทษข้าราชการที่ปากไว


วันศุกร์ที่ 15 กรกฎาคม 2565
พิมพ์
โฆษกรัฐบาลสอนมวยก้าวไกล อย่าหวังแต่จะรีบโดดเกาะกระแส ถ้าฟังไม่ได้ศัพท์อย่าจับไปกระเดียด จวกพูดข้อมูลแท็บเล็ตผิดแต่ยังไม่สำนึก จี้ขอโทษข้าราชการที่ปากไว
โฆษกรัฐบาลสอนมวยก้าวไกล อย่าหวังแต่จะรีบโดดเกาะกระแส ถ้าฟังไม่ได้ศัพท์อย่าจับไปกระเดียด จวกพูดข้อมูลแท็บเล็ตผิดแต่ยังไม่สำนึก จี้ขอโทษข้าราชการที่ปากไว เหน็บปากบอกเป็นนักการเมืองรุ่นใหม่แต่ทำตัวเป็นนักโฆษณาชวนเชื่อ
วันนี้ (15 กรกฎาคม 2565) นายธนกร วังบุญคงชนะ โฆษกประจำสำนักนายกรัฐมนตรี ชี้แจงกรณีที่นายจิรัฏฐ์ ทองสุวรรณ์ ส.ส.ก้าวไกล เปิดเผยข้อมูลการขอจัดซื้อแท็บเล็ตประจำปีงบประมาณ พ.ศ.2566 เพื่อใช้ในราชการของสำนักเลขาธิการคณะรัฐมนตรี (สลค.) ว่า นายจิรัฏฐ์ฯ โพสต์เฟซบุ๊กด้วยความสะเพร่ามาก เป็นถึงผู้แทนแต่แยกไม่ออกระหว่าง สลค.กับ สลน. ทำให้ข้าราชการ สลน. เสียหาย และยังกล่าวหาว่าพลเอก ประยุทธ์ จันทร์โอชา นายกรัฐมนตรี มีส่วนรู้เห็นจัด iPAD ตัวท็อปให้กับข้าราชการ ตนจึงต้องออกมาชี้แจงความจริง สุดท้ายนายจิรัฏฐ์ฯ ได้ออกมาขอโทษว่าพูดชื่อหน่วยงานผิดและเขียนรายละเอียดไม่ชัดเจน ซึ่งเบามากเมื่อเทียบกับความเข้าใจผิดและความเสียหายที่เกิดไปแล้ว แต่กลับยังไม่สำนึกเที่ยวไปออกสื่ออธิบายรายละเอียดสเปกที่ตัวเองมโนขึ้น และดูถูกข้าราชการว่าทำงานแค่ประสานงานไม่จำเป็นต้องใช้อุปกรณ์ที่มีสเปกดีมากก็ได้ ถือเป็นพฤติกรรมที่น่ารังเกียจสิ้นดี เป็นความตั้งใจที่จะเอาข้อมูลมาโจมตีข้างนอกหวังผลทางการเมือง เพราะในวันที่ประชุมอนุกรรมาธิการพิจารณางบประมาณนายจิรัฏฐ์ฯ ไม่ได้ทักท้วงอะไร ไม่ถามอะไร ปากบอกเป็นนักการเมืองรุ่นใหม่ แต่ธาตุแท้เป็นแค่นักโฆษณาชวนเชื่อ
"ความจริงผมไม่อยากต่อความยาวสาวความยืด แต่ข้าราชการที่เขาตั้งใจทำงานต้องมารับเคราะห์และเสียหาย ไม่มีโอกาสพูดออกสื่อแบบนายจิรัฏฐ์ฯ และอยากให้นายจิรัฏฐ์ฯ ตั้งสติ ศึกษาหาความรู้ให้แม่นยำ อย่าหุนหันพลันแล่นโดยไม่ไตร่ตรองให้ดีก่อน ใช้สมองส่วนหน้าคิดอย่าใช้แต่สมองส่วนหลัง โดยการจัดซื้อแท็บเล็ตของ สลค. เป็นการซื้อทดแทนของเดิมที่ใช้งานมานานแล้ว เหมือนกับการที่นายจิรัฏฐ์ฯ เปลี่ยนคอมพิวเตอร์โน้ตบุ๊คที่เสื่อมสภาพตอนที่ยังเรียนหนังสืออยู่ เพื่อรองรับภารกิจของ ครม.ทั้งในปัจจุบันและอนาคต ประโยชน์ของแท็บเล็ตช่วยให้สามารถเรียกดูและเก็บเอกสารวาระ ครม. จำนวนมาก ลดปริมาณการใช้กระดาษที่สัปดาห์หนึ่งต้องใช้ถึง 7,650 แผ่น และรักษาความลับทางราชการที่อาจส่งผลเสียต่อประเทศได้ หรือนายจิรัฏฐ์ฯ ต้องการให้ราชการไทยทำงานแบบเก่าและใช้เครื่องมือแบบห่วย ๆ อย่างนั้นหรือ" นายธนกร กล่าว
นายธนกร ยังกล่าวอีกว่า แท็บเล็ตของ สลค. 130 เครื่อง แบ่งเป็น 3 กลุ่ม กลุ่มที่ 1 จำนวน 80 เครื่อง ใช้สำหรับ ครม.และผู้ร่วมประชุม มีหน้าจอขนาดใหญ่เพื่ออ่านไฟล์เอกสาร และเรียกดูข้อมูลแผนที่ วีดิทัศน์ มติ ครม.ย้อนหลังได้และรองรับการจัดเก็บข้อมูลไม่น้อยกว่า 4 ปี กลุ่มที่ 2 จำนวน 25 เครื่อง ใช้สำหรับบุคลากร สลค. สามารถเรียกดูระเบียบวาระการประชุม ทำงานได้ทั้งในและนอกสถานที่ และใช้สืบค้น มติ ครม. ย้อนหลังตั้งแต่ปี 2475 ข้อมูลราชกิจจานุเบกษา และเครื่องราชอิสริยาภรณ์ ซึ่งทั้ง 2 กลุ่ม ใช้ระบบ m-VARA ที่เชื่อมโยงกับระบบ iOS ที่มีความปลอดภัยสูง จึงต้องใช้เป็น iPAD นอกจากนี้ยังมีน้ำหนักเบา สะดวกต่อการขนย้ายไปประชุมนอกสถานที่ด้วย ส่วนกลุ่มที่ 3 จำนวน 25 เครื่อง ใช้สำหรับการประชุมภายในและการประชุมอื่นที่ สลค.เป็นฝ่ายเลขานุการ ใช้ได้ทั้ง iOS หรือ Android ลักษณะการใช้งานและสืบค้นใกล้เคียงกับกลุ่มที่ 2 รวมเป็นงบประมาณที่เสนอขอทั้งสิ้น 8,239,000 บาท ไม่ใช่ 10,000,000 บาท ตามที่นายจิรัฏฐ์ฯ กล่าวอ้าง

ที่มา : https://www.thaigov.go.th/news/contents/details/56897