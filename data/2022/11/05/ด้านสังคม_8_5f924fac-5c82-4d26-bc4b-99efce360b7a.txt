รัฐบาลไทย-ข่าวทำเนียบรัฐบาล-รมว.พม. รับมอบหนังสือจากผู้แทนผู้อยู่อาศัยโครงการเคหะชุมชนนวมินทร์ ขอความช่วยเหลือให้ กคช. เร่งเข้าครอบครองโครงการฯ ภายหลังเดือดร้อนจากถูกตัดน้ำ-ไฟฟ้า


วันอังคารที่ 15 มิถุนายน 2564
รมว.พม. รับมอบหนังสือจากผู้แทนผู้อยู่อาศัยโครงการเคหะชุมชนนวมินทร์ ขอความช่วยเหลือให้ กคช. เร่งเข้าครอบครองโครงการฯ ภายหลังเดือดร้อนจากถูกตัดน้ำ-ไฟฟ้า
รมว.พม. รับมอบหนังสือจากผู้แทนผู้อยู่อาศัยโครงการเคหะชุมชนนวมินทร์ ขอความช่วยเหลือให้ กคช. เร่งเข้าครอบครองโครงการฯ ภายหลังเดือดร้อนจากถูกตัดน้ำ-ไฟฟ้า
วันนี้ (15 มิ.ย. 64) เวลา 09.30 น. ที่กระทรวงการพัฒนาสังคมและความมั่นคงของมนุษย์ ถนนกรุงเกษม สะพานขาว กรุงเทพฯ นายจุติ  ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยว่า วันนี้ ตนได้รับมอบหนังสือจาก นายสุรสิทธิ์ สัมนิตย์ ผู้แทนผู้อยู่อาศัยโครงการเคหะชุมชนนวมินทร์ เขตบึงกุ่ม กทม. เพื่อขอความช่วยเหลือให้การเคหะแห่งชาติ (กคช.) เร่งดำเนินการเข้าครอบครองและบริหารจัดการโครงการฯ ซึ่งชาวชุมชนกำลังได้รับความเดือดร้อนจากการที่บริษัทเอกชนตัดน้ำและไฟฟ้าภายในห้องพักอาศัย ในขณะที่ สัญญาการให้บริษัทเอกชนเช่าเหมาและบริหารจัดการโครงการดังกล่าวได้สิ้นสุดลงแล้ว ทั้งนี้ ตนจะเร่งช่วยเหลือดำเนินการในเรื่องนี้ ตามที่ พลเอกประยุทธ์ จันทร์โอชา นายกรัฐมนตรี ได้ให้นโยบายไว้ว่า อะไรก็ตามที่เป็นภาระของประชาชน ถ้าเราช่วยเหลือประชาชนได้ เราต้องให้ความช่วยเหลือตอนนี้ สำหรับค่าเช่าจะพยายามลดลงให้ โดยตนได้ให้นโยบายกับ บอร์ด กคช. ไว้ว่า ถ้าเป็นไปได้ ต้องให้มีราคาต่ำกว่าราคาตลาดร้อยละ 30-40 ประชาชนจะได้ไม่ต้องเดือดร้อน
นายสุรสิทธิ์ กล่าวว่า ชาวเคหะชุมชนนวมินทร์กำลังได้รับความเดือดร้อนจากการกระทำของบริษัทเอกชน ทำให้มีค่าใช้จ่ายต่างๆ และขณะนี้ ได้ถูกตัดน้ำและไฟฟ้า จึงต้องมาร้องเรียนต่อท่านรัฐมนตรีว่าการกระทรวงการพัฒนาสังคมและความมั่นคงของมนุษย์ เพื่อให้เร่งดำเนินการผลักดัน กคช. เข้าครอบครองและบริหารจัดการโครงการฯ ซึ่งเป็นทรัพย์สินของ กคช. และตนเห็นว่า หาก กคช. เข้าไปช้ากว่านี้ อาจจะทำให้ชุมชนได้รับความเสียหายมากขึ้น จากการกระทำของบริษัทเอกชนที่อ้างว่ามีสิทธิโดยชอบธรรมในการบริหารจัดการ ในขณะที่ หมดสัญญาแล้วตั้งแต่ปี 2561 ทั้งนี้ ตนเชื่อมั่นว่า กคช. สามารถเข้าไปบริหารจัดการโครงการฯ ได้ เพราะมีสภาพคล่องตัว มีบุคลากรที่ดี และสามารถอำนวยความสะดวกได้

ที่มา : https://www.thaigov.go.th/news/contents/details/42745