รัฐบาลไทย-ข่าวทำเนียบรัฐบาล-“อนุชา” ย้ำเตือน ประชาชนซื้อสลากดิจิทัลมาขายสิทธิต่อมีความผิดตามกฎหมาย พร้อมเตรียมเพิ่มสลากดิจิทัลในระบบ เป็น 7 ล้านฉบับ เพิ่มจุดจำหน่ายสลาก 80 บาท เป็น 1,077 จุดทั่วประเทศ


วันพุธที่ 6 กรกฎาคม 2565
พิมพ์
“อนุชา” ย้ำเตือน ประชาชนซื้อสลากดิจิทัลมาขายสิทธิต่อมีความผิดตามกฎหมาย พร้อมเตรียมเพิ่มสลากดิจิทัลในระบบ เป็น 7 ล้านฉบับ เพิ่มจุดจำหน่ายสลาก 80 บาท เป็น 1,077 จุดทั่วประเทศ
“อนุชา” ย้ำเตือน ประชาชนซื้อสลากดิจิทัลมาขายสิทธิต่อมีความผิดตามกฎหมาย พร้อมเตรียมเพิ่มสลากดิจิทัลในระบบ เป็น 7 ล้านฉบับ เพิ่มจุดจำหน่ายสลาก 80 บาท เป็น 1,077 จุดครอบคลุมทั่วประเทศ 1 สิงหาคมนี้
วันที่ 6 กรกฎาคม 2565 นายอนุชา นาคาศัย รัฐมนตรีประจำสำนักนายกรัฐมนตรี  ประธานคณะกรรมการแก้ไขปัญหาการจำหน่ายสลากเกินราคา ย้ำการนำสลากดิจิทัลมาจำหน่ายต่อเกินราคา มีโทษ จำคุกไม่เกิน 1 เดือน หรือปรับไม่เกิน 1,000 บาท หรือทั้งจำทั้งปรับ ขอให้ประชาชนที่จะซื้อสิทธิ์สลากดิจิทัลจากผู้อื่น ให้เพิ่มความระมัดระวัง และหลีกเลี่ยงการซื้อต่ออย่างเด็ดขาด เพราะในระบบการจำหน่ายสลากดิจิทัล ผ่านแอปเป๋าตัง จะบันทึกชื่อผู้ซื้อไว้อย่างชัดเจน โดยให้สิทธิการเป็นกรรมสิทธิของผู้ซื้อที่เป็นเจ้าของบัญชีแอปเป๋าตังเท่านั้น ดังนั้นเมื่อถูกรางวัล เงินรางวัลจะโอนเข้าบัญชีผู้ซื้อ ไม่สามารถโอนสิทธิเปลี่ยนมือการขึ้นรางวัลไปให้บุคคลอื่นได้  หรือกรณีหากจะมารับสลากฯ ที่สำนักงานฯ ก็จะต้องใช้ชื่อผู้ซื้อยืนยันตัวตนในการมารับสลากฯ
นายอนุชาฯ แนะนำให้ประชาชนซื้อสลากดิจิทัลโดยตรง ผ่านแอพเป๋าตังเท่านั้น ซึ่งระบบมีความปลอดภัยสูง ทั้งความเป็นเจ้าของสลาก และการขึ้นเงินรางวัล พร้อมย้ำเตือนผู้ที่ซื้อสลากดิจิทัลนำไปขายสิทธิต่อให้ผู้อื่นในราคาเกินกว่าใบละ 80 บาท จะมีความผิดถูกดำเนินคดีฐานขายสลากฯ เกินราคา ซึ่งสำนักงานสลากฯ มีระบบที่สามารถตรวจสอบได้ว่าสลากฯ นั้นใครเป็นผู้ซื้อและเป็นเจ้าของ โดยหากมีการนำไปขายต่อหรือขายเกินราคา สำนักงานสลากฯ จะดำเนินการแจ้งต่อเจ้าหน้าที่ เพื่อดำเนินคดีตามกฎหมายอย่างเคร่งครัดต่อไป โดยจะไม่มีการละเว้น
“สำหรับการจุดจำหน่ายสลากฯ ราคา 80 บาท ปัจจุบันดำเนินการแล้ว จำนวน 754 จุดทั่วประเทศ  และจะเพิ่มจุดจำหน่ายเพิ่มขึ้นเรื่อยๆ เพื่อให้ประชาชนสามารถซื้อสลากได้ในราคา 80 บาท โดยในงวดวันที่ 1 สิงหาคม 2565 จะมีจุดจำหน่ายฯ รวมทั้งสิ้น 1,077 จุด และจะเพิ่มปริมาณสลากดิจิทัลในระบบอีก 2 ล้านฉบับ รวมเป็น 7 ล้านฉบับ” นายอนุชาฯ กล่าว

ที่มา : https://www.thaigov.go.th/news/contents/details/56617