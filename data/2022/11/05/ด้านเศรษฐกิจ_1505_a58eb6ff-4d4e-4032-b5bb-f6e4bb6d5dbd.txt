รัฐบาลไทย-ข่าวทำเนียบรัฐบาล-คปภ. จับมือภาคธุรกิจประกันภัย เปิดตัว Super APP ปลดล็อคประกันภัยไทย ไร้ขีดจำกัดเพื่อประชาชน เชื่อมทุกบริการผ่านปลายนิ้ว ง่าย ครบ จบในแอปเดียว


วันพุธที่ 27 ตุลาคม 2564
พิมพ์
คปภ. จับมือภาคธุรกิจประกันภัย เปิดตัว Super APP ปลดล็อคประกันภัยไทย ไร้ขีดจำกัดเพื่อประชาชน เชื่อมทุกบริการผ่านปลายนิ้ว ง่าย ครบ จบในแอปเดียว
คปภ.ร่วมกับ สมาคมประกันวินาศภัยไทย และสมาคมประกันชีวิตไทย จัดพิธีแถลงข่าวเปิดโครงการ OIC Gateway และการให้บริการ Application “กรมธรรม์ของฉัน” ภายในงาน Thailand InsurTech Fair ครั้งที่ 1
ดร.สุทธิพล ทวีชัยการ เลขาธิการคณะกรรมการกำกับและส่งเสริมการประกอบธุรกิจประกันภัย (เลขาธิการ คปภ.) เปิดเผยว่า เมื่อวันที่ 27 ตุลาคม 2564 สำนักงาน คปภ.ร่วมกับ สมาคมประกันวินาศภัยไทยและสมาคมประกันชีวิตไทย จัดพิธีแถลงข่าวเปิดโครงการ OIC Gateway และการให้บริการ Application “กรมธรรม์ของฉัน” ภายในงาน Thailand InsurTech Fair ครั้งที่ 1 โดยเปิดตัวโครงการ OIC Gateway และการให้บริการ Application “กรมธรรม์ของฉัน” หรือ MyPolicy บน LINE Official Account “คปภ. รอบรู้ (@OICConnect)”อย่างเป็นทางการ เพื่อให้ประชาชนและผู้เอาประกันภัยเข้าถึงข้อมูลกรมธรรม์ของตนเองได้โดยง่าย สะดวก รวดเร็ว และสอดคล้องกับยุคดิจิทัล
เลขาธิการ คปภ. เปิดเผยว่า โครงการ OIC Gateway เป็นการพัฒนาแพลตฟอร์มกลาง หรือตัวกลางในการเชื่อมโยงข้อมูลระหว่างสำนักงาน คปภ. และภาคธุรกิจประกันภัย รวมถึงหน่วยงานที่เกี่ยวข้อง โดยเป็นการเชื่อมโยงข้อมูลด้านประกันภัยแบบ Real-Time ในรูปแบบ Application Programming Interface (API) เข้าด้วยกัน ผ่านศูนย์ข้อมูลของสำนักงาน คปภ. ที่มีมาตรฐานความมั่นคงและปลอดภัยสารสนเทศในระดับสูง ออกแบบและดำเนินการสอดคล้องกับข้อกฎหมายต่างๆ อาทิ พระราชบัญญัติคุ้มครองข้อมูลส่วนบุคคลฯ เป็นต้น ซึ่งก่อให้เกิดประโยชน์ในหลายด้าน ทั้งต่อประชาชนและบริษัทประกันภัย โดยบูรณาการความร่วมมือกับภาคธุรกิจประกันภัยในการออกแบบและพัฒนาระบบ OIC Gateway เพื่อให้ทำหน้าที่เสมือนทางด่วนเชื่อมโยงข้อมูลระหว่างสำนักงาน คปภ. และบริษัทประกันภัย รวมถึงหน่วยงานที่เกี่ยวข้อง เพื่อให้สามารถใช้ประโยชน์จากข้อมูลจากแหล่งต่าง ๆ ในมิติที่หลากหลายขึ้น และได้เชื่อมต่อระบบ OIC Gateway เข้ากับ “คปภ. รอบรู้ (@OICConnect)” บน LINE Official Account ที่มีอยู่แล้ว เพื่อพัฒนาเป็น Super Application ด้านประกันภัย ช่วยลดความยุ่งยากในการตรวจสอบข้อมูลกรมธรรม์ประกันภัยของผู้เอาประกันภัย จึงเป็นที่มาของการให้บริการ “กรมธรรม์ของฉัน หรือ MyPolicy” สำหรับให้ประชาชนสามารถตรวจสอบข้อมูลกรมธรรม์ประกันภัยที่ตนเองถือครองทั้งหมดทุกบริษัท ครบ จบ ในที่เดียว
สำหรับโครงการ OIC Gateway สามารถต่อยอดและให้บริการได้ในหลายมิติ โดยในระยะที่ 1 ของโครงการ จะมุ่งเน้นการให้บริการแก่ประชาชนทั่วไปเป็นอันดับแรก ซึ่งจะให้บริการ “กรมธรรม์ของฉัน หรือ My Policy” และบริการเสริมอื่น ๆ บน LINE Official Account คปภ. รอบรู้ (@OICConnect) อาทิ บริการสืบค้นข้อมูลกรมธรรม์ประกันภัยจากบริษัทประกันภัยทั่วประเทศ บริการตรวจสอบสถานะใบอนุญาตตัวแทนประกันภัยและนายหน้าประกันภัย บริการตรวจสอบตำแหน่งที่ตั้งสำนักงาน คปภ. ทั้งส่วนกลางและส่วนภูมิภาค และบริการตรวจสอบที่ตั้งสำนักงานใหญ่บริษัทประกันภัย เป็นต้น แม้ว่าขณะนี้หลาย ๆ บริษัทประกันภัยจะมีการพัฒนาช่องทางหรือ Application ให้ผู้เอาประกันภัยสามารถตรวจสอบข้อมูลกรมธรรม์ประกันภัยของตนเองที่มีกับบริษัทได้ แต่ในทางปฏิบัติ ผู้เอาประกันภัยต้องตรวจสอบที่ละบริษัท ทำให้เกิดความยุ่งยากและเสียเวลา ดังนั้น การให้บริการ “กรมธรรม์ของฉัน หรือ MyPolicy” จึงช่วยให้ประชาชนสามารถตรวจสอบข้อมูลกรมธรรม์ประกันภัยที่ตนเองถือครองทั้งหมดทุกบริษัท ครบ จบ ในที่เดียว และยังเป็นการเพิ่มช่องทางให้ประชาชนคนไทยสามารถเข้าถึงข้อมูลด้านประกันภัยได้ง่ายและสะดวกยิ่งขึ้น ตอบโจทย์ผู้เอาประกันภัยในยุค Digital Lifestyle และในระยะที่ 2 อยู่ระหว่างขยายขอบเขตการให้บริการเพิ่มเติม ด้วยการพัฒนาระบบให้บริการข้อมูลแก่ภาคธุรกิจ และยกระดับการป้องกันและคุ้มครองข้อมูลส่วนบุคคลเพื่อส่งเสริมนวัตกรรมด้านประกันภัยควบคู่ไปกับความปลอดภัยในการเก็บรักษาข้อมูลส่วนบุคคลของผู้เอาประกันภัย
“สำนักงาน คปภ. ขอเชิญชวนประชาชนและผู้เอาประกันภัย แอด LINE Official Account “คปภ. รอบรู้ (@OICConnect)” และลองตรวจสอบข้อมูลกรมธรรม์ประกันภัยที่เมนู “กรมธรรม์ของฉัน หรือ MyPolicy” ได้ฟรีไม่มีค่าใช้จ่าย เพื่อให้สามารถเข้าถึงข้อมูลกรมธรรม์ประกันภัยของท่านได้อย่างสะดวก รวดเร็ว ปลอดภัย ง่าย ครบ จบ ในที่เดียว” เลขาธิการ คปภ. กล่าวในตอนท้าย

ที่มา : https://www.thaigov.go.th/news/contents/details/47487