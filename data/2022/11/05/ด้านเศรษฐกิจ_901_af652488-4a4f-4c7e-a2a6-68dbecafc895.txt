รัฐบาลไทย-ข่าวทำเนียบรัฐบาล-สมาชิก กบข. ยื่นขอรับเงินเกษียณคืนได้แล้ววันนี้ กบข. มั่นใจพร้อมจ่ายเงินคืนรวดเร็วเริ่มเดือนตุลาคมนี้


วันจันทร์ที่ 13 กันยายน 2564
พิมพ์
สมาชิก กบข. ยื่นขอรับเงินเกษียณคืนได้แล้ววันนี้ กบข. มั่นใจพร้อมจ่ายเงินคืนรวดเร็วเริ่มเดือนตุลาคมนี้
กบข. แจ้งสมาชิกสามารถยื่นขอรับเงินเกษียณคืนล่วงหน้าได้แล้ว และจะได้รับเงินคืนภายใน 7 วันทำการหลังตรวจสอบเอกสารเรียบร้อย พร้อมเสนอทางเลือกบริหารเงินออมสร้างผลตอบแทนต่อเนื่องด้วยบริการออมต่อ
ดร.ศรีกัญญา ยาทิพย์ เลขาธิการคณะกรรมการกองทุนบำเหน็จบำนาญข้าราชการ (กบข.) กล่าวว่า สมาชิก กบข. ที่กำลังจะเกษียณอายุราชการ ณ สิ้นปีงบประมาณ 2564 หรือในวันที่ 30 กันยายนนี้ กว่า 23,000 ราย สามารถแจ้งความประสงค์ขอรับเงิน กบข. ได้แล้ว โดยสามารถยื่นเรื่องขอรับเงินคืนได้ 2 ช่องทาง คือ 1) แจ้งความประสงค์ผ่านระบบ e-Filing และ 2) แจ้งความประสงค์ผ่านหน่วยงานต้นสังกัด พร้อมกรอกแบบ กบข. รง 008/1/2555 โดย กบข. มั่นใจจะสามารถจ่ายเงินคืนแก่สมาชิกได้ภายใน 7 วันทำการ หลังจากที่ได้รับเอกสารและตรวจสอบข้อมูลถูกต้องครบถ้วน และประกาศเกษียณอายุราชการมีผลบังคับใช้
สมาชิกสามารถตรวจสอบยอดเงินและติดตามสถานะการขอรับเงินคืนได้อย่างสะดวกรวดเร็วผ่านทาง My GPF Application เมนูบัญชีของฉัน และ เมนูคุยกับบอท พิมพ์คำว่า ขอรับเงินคืน จากนั้นเลือกเมนู ติดตามสถานะขอรับเงินคืน นอกจากนี้สมาชิกยังคงได้รับสิทธิประโยชน์ทางภาษี เนื่องจากเงินก้อนที่ได้รับจาก กบข. นั้น จะได้รับการยกเว้นภาษีเงินได้บุคคลธรรมดา
ดร.ศรีกัญญา กล่าวเพิ่มเติมว่า สำหรับสมาชิกที่ยังไม่มีแผนใช้เงินก้อนทันทีหลังเกษียณ กบข. ขอเสนอทางเลือกบริหารเงินออม ด้วย “บริการออมต่อกับ กบข.” ซึ่งจะมีเจ้าหน้าที่ผู้เชี่ยวชาญด้านการลงทุนของ กบข. บริหารเงินลงทุนเพื่อสร้างผลตอบแทนให้กับเงินออมของสมาชิกอย่างต่อเนื่องเมื่อเกษียณ สมาชิกสามารถแจ้งความประสงค์เลือกใช้บริการออมต่อได้ 4 รูปแบบ ดังนี้ 1) ออมต่อทั้งจำนวน 2) ทยอยรับเงินเป็นงวด ๆ ได้แก่ รายเดือน รายสามเดือน รายหกเดือน หรือรายปี 3) ขอรับเงินบางส่วน ที่เหลือให้ กบข. บริหารต่อ และ 4) ขอรับเงินบางส่วน ที่เหลือทยอยรับเงินเป็นงวด ๆ พร้อมทั้งสามารถแจ้งเปลี่ยนรูปแบบการออมต่อได้ปีละ 2 ครั้ง ผ่าน My GPF Application เมนู “ออมต่อ”
ทั้งนี้ สมาชิกสามารถศึกษารายละเอียดบริการออมต่อเพิ่มเติมที่เว็บไซต์ กบข. หรือสอบถามข้อมูลได้ที่ GPF Contact Center โทร. 1179 Facebook กบข. หรือ Line กบข. พิมพ์ค้นหาไอดี @gpfcommunity

ที่มา : https://www.thaigov.go.th/news/contents/details/45782