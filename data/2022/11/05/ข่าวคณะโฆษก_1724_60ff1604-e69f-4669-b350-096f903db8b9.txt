รัฐบาลไทย-ข่าวทำเนียบรัฐบาล-โฆษกรัฐเผย นายกฯ เชิญชวนประชาชนเข้ารับการฉีดวัคซีนบูสเตอร์ เพิ่มภูมิคุ้มกัน หวังทุกคนได้ใช้ชีวิตที่เป็นสุขและปลอดภัยโดยเร็ว


วันพุธที่ 8 มิถุนายน 2565
พิมพ์
โฆษกรัฐเผย นายกฯ เชิญชวนประชาชนเข้ารับการฉีดวัคซีนบูสเตอร์ เพิ่มภูมิคุ้มกัน หวังทุกคนได้ใช้ชีวิตที่เป็นสุขและปลอดภัยโดยเร็ว
โฆษกรัฐเผย นายกฯ เชิญชวนประชาชนเข้ารับการฉีดวัคซีนบูสเตอร์ เพิ่มภูมิคุ้มกัน หวังทุกคนได้ใช้ชีวิตที่เป็นสุขและปลอดภัยโดยเร็ว รายงานการฉีดวัคซีนสะสมตั้งแต่ 28 ก.พ. 64-7 มิ.ย. 65 รวม 138,314,608 โดส ใน 77 จังหวัด พบผู้ติดเชื้อโควิด-19 รายใหม่ 2,688 ราย
วันนี้ (8 มิถุนายน 2565) นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เชิญชวนให้ประชาชนเข้ารับการฉีดวัคซีนบูสเตอร์ เพื่อเพิ่มภูมิคุ้มกันป้องกันการติดเชื้อ การป่วยหนักและเสียชีวิต หวังทุกคนได้ใช้ชีวิตที่เป็นสุขและปลอดภัยโดยเร็ว และให้สามารถประกอบกิจการต่างๆ ให้สอดรับกับภาพรวมของประเทศกำลังดีขึ้น มีการเปิดประเทศรับนักท่องเที่ยว รวมทั้งผ่อนคลายมาตรการให้เปิดสถานบริการในพื้นที่ 31 จังหวัด  ขณะที่รายงานภาพรวมการฉีดวัคซีนโควิด-19 สรุปจำนวนผู้ที่ได้รับได้รับวัคซีนสะสม ตั้งแต่ 28 ก.พ. 64 - 7 มิ.ย. 65 รวม 138,314,608 โดส ใน 77 จังหวัด แบ่งเป็นผู้ได้รับวัคซีนเข็มที่ 1 สะสม 56,811,755 โดส ผู้ได้รับวัคซีนเข็มที่ 2 สะสม 52,831,562 โดส ผู้ได้รับวัคซีนเข็มที่ 3 ขึ้นไป สะสม 28,671,291 โดส
ทั้งนี้  กระทรวงสาธารณสุขพบว่า บางจังหวัดประชาชน ยังได้รับการฉีดวัคซีนเข็มกระตุ้นต่ำกว่าเป้าหมาย จะได้กำชับสโนักงานสาธารณสุขจังหวัด (สสจ.) รณรงค์เชิญชวนให้ประชาชนเข้ารับการฉีดวัคซีนเข็มกระตุ้นให้ครอบคลุมในแต่ละจังหวัดไม่น้อยกว่าร้อยละ 60 โดยประชาชนสามารถ walk in เข้ารับการฉีดวัคซีนได้ตามจุดบริการต่าง ๆ ทั่วประเทศ
สำหรับสถานการณ์การแพร่ระบาดของโควิด-19 วันนี้ พบผู้ติดเชื้อโควิด-19 รายใหม่ 2,688 ราย จำแนกเป็น ผู้ติดเชื้อในประเทศ 2,688 ราย และผู้ป่วยมาจากต่างประเทศ 0 ราย ผู้เสียชีวิตเพิ่มขึ้น 21 ราย ผู้ที่กำลังรักษาตัว 25,426 ราย และมียอดผู้ที่หายป่วยกลับบ้านแล้ว 4,130 ราย ทำให้มียอดผู้ป่วย ยืนยันสะสมตั้งแต่ 1 ม.ค. 65 จำนวน 2,250,432 ราย จำนวนผู้ที่หายป่วยสะสมจำนวน 2,249,708 ราย จำนวนผู้ป่วยปอดอักเสบรักษาตัวอยู่ในโรงพยาบาล 708 ราย

ที่มา : https://www.thaigov.go.th/news/contents/details/55499