รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุจิธรรม จับมือ ป.ป.ส. เปิดประมูลนกครั้งแรก คนแห่ประมูลเพียบ ปิดราคานกแก้วบูลแอนด์โกลมาร์คอร์คู่ละ 2 แสน


วันพฤหัสบดีที่ 12 พฤษภาคม 2565
พิมพ์
รัฐมนตรีว่าการกระทรวงยุจิธรรม จับมือ ป.ป.ส. เปิดประมูลนกครั้งแรก คนแห่ประมูลเพียบ ปิดราคานกแก้วบูลแอนด์โกลมาร์คอร์คู่ละ 2 แสน
รัฐมนตรีว่าการกระทรวงยุจิธรรม จับมือ ป.ป.ส. เปิดประมูลนกครั้งแรก คนแห่ประมูลเพียบ ปิดราคานกแก้วบูลแอนด์โกลมาร์คอร์คู่ละ 2 แสน ชวนประชาชนร่วมแจ้งเบาะแสยาเสพติด เตือนคนค้าโดนยึดถึงมรดก
เมื่อวันที่ 12 พ.ค. 2565 ที่มหาวิทยาลัยเทคโนโลยีราชมงคลรัตนโกสินทร์ วิทยาเขตวังไกลกังวล จ.ประจวบคีรีขันธ์  มีการจัดงานขายทอดตลาดทรัพย์สินยาเสพติด ประเภท นก ห่านและไก่ โดยมี นายสมศักดิ์ เทพสุทิน รมว.ยุติธรรม เป็นประธานเปิดงาน พร้อมด้วย  ว่าที่ ร.ต.ธนกฤต จิตรอารีย์รัตน์ เลขา รมว.ยุติธรรม นายวิชัย ไชยมงคล เลขาธิการ ป.ป.ส. นายวิวัฒน์ นิติกาญจนา นายก อบจ.ราชบุรี นางบุญยิ่ง นิติกาญจนา ส.ส.ราชบุรี พรรคพลังประชารัฐ และประชาชนร่วมงาน โดยก่อนเข้างานมีการคัดกรองโควิด-19 อย่างเข้มงวด
นายสมศักดิ์ กล่าวว่า ตนรู้สึกยินดีที่ได้มาเป็นประธานในการประมูลนกสวยงาม  ห่านและไก่ชน ซึ่งถือเป็นครั้งแรกของประเทศไทยที่มีการประมูลนก โดยมีจำนวน 14 รายการ รวมทั้งหมด 314 ตัว สำหรับนกที่เป็นไฮไลท์ สำคัญมีถิ่นกำเนิดในแถบประเทศเม็กซิโก และอเมริกาใต้ คือ นกแก้วบูลแอนด์โกลมาร์คอร์ ซึ่งเป็นสียอดนิยม มี 6 ตัว และนกสายพันธุ์กระตั้วกาล่า จำนวน  6 ตัว ที่มีถิ่นกำเนิดจากออสเตรเลีย โดยการประมูลครั้งนี้คาดว่าจะได้ไม่ต่ำกว่า 2 ล้านบาท ตนต้องขอบคุณทุกท่านที่มาร่วมประมูล เพราะเงินตรงนี้จะเข้าสู่กองทุนฯ ปปส. เพื่อทำภารกิจในด้านการป้องกันและปราบปรามยาเสพติด และบำบัดผู้ติดยา โดยของที่จะมาเปิดประมูลต่อจากนี้จะมีมากขึ้น เพราะเป็นทรัพย์สินจากยาเสพติด ที่ประมวลกฎหมายยาเสพติดใหม่เราเน้นที่การยึดทรัพย์
นายสมศักดิ์ กล่าวอีกว่า ขอเชิญพี่น้องประชาชนมาช่วยกันแจ้งเบาะแส เพื่อรับเงินรางวัลนำจับ 5% จากมูลค่าทรัพย์ที่ยึดได้ ซึ่งเราเตรียมไว้สูงถึง 500 ล้านบาท อยากให้ประชาชน มีส่วนร่วมในการปราบปรามยาเสพติด โดยสามารถแจ้งเบาะแสยาเสพติดมาที่สายด่วน ป.ป.ส. 1386 เราต้องทำให้คนที่ค้ายาอยู่ไม่ได้ แม้แต่ผู้ต้องขัง อยากจะมาเป็นสายเราก็มีรางวัล วันนี้เราต้องช่วยกัน และต้องขอเตือนผู้ค้ายาให้เลิกเสียตั้งแต่ตอนนี้ เพราะการยึดทรัพย์นั้นรุนแรง แม้แต่มรดกเราก็สามารถยึดได้ ตามมูลค่ายาเสพติดหรือแวลูเบท
"ผมขอยืนยันตามแนวทางของนโยบายรัฐบาล พลเอกประยุทธ์ จันทร์โอชา นายกรัฐมนตรี จริงจังกับการปราบปรามยาเสพติด และได้ทำเป็นนโยบายสำคัญลำดับต้นๆ ซึ่งแม้ว่า รมว.ยุติธรรมจะเปลี่ยน แต่แนวทางการปราบปรามยาเสพติดแบบนี้จะดำเนินต่อไป"นายสมศักดิ์ กล่าว
สำหรับไฮไลท์ของการประมูล นกแก้วบูลแอนด์โกลมาร์คอร์ จำนวน 2 ตัว ราคาเริ่มต้น 40,000 บาท มีผู้ประมูลไปด้วยราคา 208,000 บาท ซึ่งมีผู้ประมูลเหมาไปทั้งหมด 6 ตัว มูลค่ารวม 515,000 บาท

ที่มา : https://www.thaigov.go.th/news/contents/details/54520