รัฐบาลไทย-ข่าวทำเนียบรัฐบาล-ธ.ก.ส. เชิญชวนน้อง ๆ ส่งประกวดเรียงความและคลิปวิดีโอในโอกาสวันเด็กแห่งชาติ 2565 ชิงทุนการศึกษารวม 150,000 บาท


วันศุกร์ที่ 17 ธันวาคม 2564
พิมพ์
ธ.ก.ส. เชิญชวนน้อง ๆ ส่งประกวดเรียงความและคลิปวิดีโอในโอกาสวันเด็กแห่งชาติ 2565 ชิงทุนการศึกษารวม 150,000 บาท
ธ.ก.ส. จัดกิจกรรมวันเด็กแห่งชาติ ปี 2565 ในธีม “ยุค COVID KIDS พอเพียง” ร้อมหนุนให้เยาวชนร่วมเป็นส่วนหนึ่งในการดูแลสิ่งแวดล้อม และเปิดมุมมองของจินตนาการผ่านกิจกรรมการประกวดเรียงความในหัวข้อ “ต้นไม้ของฉัน” และประกวดคลิปวิดีโอในหัวข้อ “ความสุขของฉัน”
ธ.ก.ส. จัดกิจกรรมวันเด็กแห่งชาติ ปี 2565 ในธีม “ยุค COVID KIDS พอเพียง” พร้อมหนุนให้เยาวชนร่วมเป็นส่วนหนึ่งในการดูแลสิ่งแวดล้อม และเปิดมุมมองของจินตนาการผ่านกิจกรรมการประกวดเรียงความในหัวข้อ “ต้นไม้ของฉัน” และประกวดคลิปวิดีโอในหัวข้อ “ความสุขของฉัน” ชิงเงินรางวัลที่ 1 ทุนการศึกษา 30,000 บาท และรางวัลอื่น ๆ พร้อมเกียรติบัตร มูลค่ารวม 150,000 บาท ส่งผลงานได้ตั้งแต่บัดนี้ ถึง 27 ธันวาคม 2564
นายธนารัตน์ งามวลัยรัตน์ ผู้จัดการธนาคารเพื่อการเกษตรและสหกรณ์การเกษตร (ธ.ก.ส.) เปิดเผยว่า เนื่องด้วยวันเด็กแห่งปี 2565 ธ.ก.ส. ได้กำหนดจัดกิจกรรม วันเด็ก ธ.ก.ส. ภายใต้ธีม “ยุค COVID KIDS พอเพียง” ผ่านกิจกรรมสื่อสารทางออนไลน์ เพื่อกระตุ้นให้เยาวชนเห็นคุณค่าในพลังของตนเองที่สามารถสร้างความสุข ความพอเพียงในการใช้ชีวิต และร่วมเป็นส่วนหนึ่งในการดูแลรักษาสิ่งแวดล้อม ซึ่งเป็นหัวใจสำคัญของการพัฒนาที่ยั่งยืน โดยจัดประกวดเรียงความในหัวข้อ “ต้นไม้ของฉัน” สำหรับน้องๆ อายุระหว่าง 6 – 12 ปี ที่เขียนลงบนกระดาษ A4 จำนวนไม่เกิน 1 หน้ากระดาษ และประกวดคลิปวิดีโอในหัวข้อ “ความสุขของฉัน” สำหรับน้อง ๆ อายุระหว่าง 6 - 14 ปี ความยาวไม่เกิน 3 นาที โดยเป็นการประกวดแบบรายคน และไม่จำกัดรูปแบบวิธีการนำเสนอและวิธีการถ่ายทำ จัดส่งผลงานโดยเลือกสแกน/ถ่ายภาพ หรืออัพโหลดผลงาน โพสต์ลงบน Facebook ของน้อง ๆ พร้อมติดแฮชแท๊ก #วันเด็กธกส2565 และตั้งค่าโพสต์เป็นสาธารณะ หรือจัดส่งผลงานทางไปรษณีย์สำหรับเรียงความ และทางอีเมลที่ธนาคารกำหนด สำหรับคลิปวิดีโอ ทั้งนี้ ผู้เข้าประกวดสามารถเลือกส่งผลงานได้ คนละ 1 ประเภท และประเภทละ 1 ผลงาน โดยเงื่อนไขอื่น ๆ เป็นไปตามที่ธนาคารกำหนด
ทั้งนี้ รางวัลแต่ละประเภท ประกอบด้วย รางวัลที่ 1 เกียรติบัตรและทุนการศึกษา 30,000 บาท รางวัลที่ 2 เกียรติบัตรและทุนการศึกษา 20,000 บาท รางวัลที่ 3 เกียรติบัตรและทุนการศึกษา 10,000 บาท และรางวัลชมเชย เกียรติบัตรและทุนการศึกษา 3,000 บาท จำนวน 5 รางวัล รวมมูลค่าทั้งหมดจำนวน 150,000 บาท สามารถส่งผลงานได้ตั้งแต่บัดนี้ ถึง 27 ธันวาคม 2564 (ภายในเวลา 23.59 น. เท่านั้น) ประกาศผลผู้ได้รับรางวัลในวันที่ 3 มกราคม 2565 ทาง Facebook Page  ธกส BAAC Thailand โดยติดตามรายละเอียดการประกวดเพิ่มเติมได้ที่ www.baac.or.th

ที่มา : https://www.thaigov.go.th/news/contents/details/49587