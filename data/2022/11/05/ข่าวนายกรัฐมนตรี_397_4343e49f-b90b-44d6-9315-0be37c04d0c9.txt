รัฐบาลไทย-ข่าวทำเนียบรัฐบาล-นายกฯ ห่วงใยประชาชนเดินทางช่วงสงกรานต์ ย้ำให้ขับขี่ยานพาหนะด้วยความระมัดระวัง รับผิดชอบต่อตนเองและผู้อื่น เคารพกฎจราจรเพื่อป้องกันอุบัติเหตุ ลดสูญเสียชีวิต-ทรัพย์สิน


วันพฤหัสบดีที่ 7 เมษายน 2565
พิมพ์
นายกฯ ห่วงใยประชาชนเดินทางช่วงสงกรานต์ ย้ำให้ขับขี่ยานพาหนะด้วยความระมัดระวัง รับผิดชอบต่อตนเองและผู้อื่น เคารพกฎจราจรเพื่อป้องกันอุบัติเหตุ ลดสูญเสียชีวิต-ทรัพย์สิน
นายกฯ ห่วงใยประชาชนเดินทางช่วงสงกรานต์ ย้ำให้ขับขี่ยานพาหนะด้วยความระมัดระวัง รับผิดชอบต่อตนเองและผู้อื่น เคารพกฎจราจรเพื่อป้องกันอุบัติเหตุ ลดสูญเสียชีวิต-ทรัพย์สิน อวยพรให้ทุกคนเดินทางกลับภูมิลำเนา ท่องเที่ยวอย่างมีความสุขและปลอดภัย
วันนี้ (7 เม.ย.65) เวลา 11.00 น. ณ บริเวณทางเชื่อมตึกภักดีบดินทร์และตึกไทยคู่ฟ้า ทำเนียบรัฐบาล ภายหลังเป็นประธานการประชุมคณะกรรมการส่งเสริมการลงทุน ครั้งที่ 2/2565 ผ่านระบบ Video Conference พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม กล่าวห่วงใยประชาชนที่เดินทางในช่วงเทศกาลสงกรานต์ ย้ำขอให้ขับขี่ยานพาหนะด้วยระมัดระวังรับผิดชอบต่อตนเองและผู้อื่น อยู่ภายใต้กฎหมาย เคารพกฎจราจร เพื่อป้องกันอุบัติและลดการสูญเสียชีวิตและทรัพย์สินที่จะเกิดขึ้น โดยขอให้ทุกคนเดินทางกลับภูมิลำเนาและท่องเที่ยวอย่างมีความสุขและปลอดภัย
นายกรัฐมนตรีกล่าวถึงการติดตามการดำเนินการของกรุงเทพมหานคร โดยเฉพาะการดำเนินงานที่เกี่ยวกับการร้องเรียนปัญหาการระบายน้ำบนท้องถนนที่ส่งผลกระทบต่อประชาชน โดยกำชับให้กรุงเทพมหานครเร่งติดตามดำเนินการในส่วนที่ยังไม่แล้วเสร็จ เพื่อลดผลกระทบของประชาชน รวมทั้งได้สั่งการให้สำนักนายกรัฐมนตรีไปตรวจติดตามการดำเนินการอย่างต่อเนื่อง เพื่อให้ทราบถึงปัญหาที่เกิดขึ้น ซึ่งรัฐบาลให้ความสำคัญและดำเนินการมาโดยตลอด เพื่อทำให้กรุงเทพมหานครเป็นเมืองที่สะอาด เรียบร้อย ทั้งเรื่องของการพัฒนาปรับปรุงคูคลองต่าง ๆ รวมถึงการระบายน้ำ และการแก้ปัญหาน้ำท่วม ซึ่งหลายเรื่องก็มีความก้าวหน้าตามลำดับ อย่างไรก็ตาม การที่จะแก้ปัญหาให้ได้ทั้งหมดเป็นเรื่องที่ไม่ง่ายนัก เพราะต้องได้รับความยินยอมและรับฟังความคิดเห็นของประชาชนในพื้นที่ด้วย ซึ่งเป็นไปตามหลักการของการบริหารราชการแผ่นดิน ที่จะต้องมีการทำประชาพิจารณ์ สิ่งสำคัญคือทำอย่างไรเพื่อคลายความแออัดในพื้นที่ของกรุงเทพมหานคร ขยายพื้นที่ออกไปสู่รอบนอกเพื่อเพิ่มพื้นที่ทางเศรษฐกิจ โดยนายกรัฐมนตรีหวังที่จะได้เห็นกรุงเทพมหานครเป็นเมืองที่ดี น่าอยู่ และประชาชนอยู่อย่างเป็นสุข
------------

ที่มา : https://www.thaigov.go.th/news/contents/details/53379