รัฐบาลไทย-ข่าวทำเนียบรัฐบาล-บีโอไอ ประสบความสำเร็จจับคู่ธุรกิจผ่านออนไลน์ 248 คู่ เชื่อมโยงมูลค่าซื้อขายชิ้นส่วนกว่า 1,000 ล้านบาท


วันพฤหัสบดีที่ 14 ตุลาคม 2564
บีโอไอ ประสบความสำเร็จจับคู่ธุรกิจผ่านออนไลน์ 248 คู่  เชื่อมโยงมูลค่าซื้อขายชิ้นส่วนกว่า 1,000 ล้านบาท
บีโอไอเผยตัวเลขการจัดงาน SUBCON Thailand 2021 Virtual Edition ในรูปแบบออนไลน์เต็มรูปแบบครั้งแรก จับคู่ธุรกิจได้มากถึง 248 คู่ คาดสร้างมูลค่าการซื้อขายชิ้นส่วนในอนาคต 952 ล้านบาท
ตลอดการจัดงาน 8 วันมีผู้เข้าชมงาน 2,833 ราย มีผู้สนใจเข้าร่วมฟังสัมมนา 29 หัวข้อผ่านแพลตฟอร์มมากถึง 2,695 คน
นางสาวดวงใจ อัศวจินตจิตร์ เลขาธิการคณะกรรมการส่งเสริมการลงทุน (บีโอไอ) เปิดเผยว่า ผลการจัดงาน SUBCON Thailand 2021 Virtual Edition งานแสดงชิ้นส่วนอุตสาหกรรม และการจับคู่ธุรกิจชั้นนำของภูมิภาคอาเซียน ระหว่างวันที่ 20 – 27 กันยายน 2564 ที่ผ่านมา ซึ่งปีนี้เป็นปีแรกที่จัดงานบนแพลตฟอร์มออนไลน์เต็มรูปแบบ และตลอดการจัดงาน 8 วัน มีผู้เข้าชมงานจำนวน 2,833 ราย จาก 16 ประเทศ โดย 5 อันดับแรกของผู้เข้าชมงาน คือ ไทย อินเดีย เวียดนาม ญี่ปุ่น และสิงคโปร์ ตามลำดับ
ในกิจกรรมเจรจาจับคู่ธุรกิจที่เป็นไฮไลท์ของงานทุกปี สำหรับปีนี้มีข้อสังเกตที่น่าสนใจ คือ ผู้ซื้อในประเทศที่เป็นผู้ผลิตรายใหญ่ให้ความสนใจเข้าร่วมกิจกรรมอย่างชัดเจน  อาทิ เมอร์เซเดส-เบนซ์, อีซูซุมอเตอร์, ดูคาติ มอเตอร์, เดลต้า อีเลคโทรนิคส์ และ อีเลคโทรลักซ์ เป็นต้น  ซึ่งน่าจะเป็นปัจจัยสะท้อนการเปลี่ยนแปลงการจัดการซัพพลายเชนของบริษัทใหญ่ๆ เหล่านี้ โดยมีการปรับแผนการจัดซื้อจัดหาชิ้นส่วนในอนาคตจากแหล่งที่มีความเสี่ยงลดลง หรือกระจายความเสี่ยงในการจัดหาแหล่งผลิตวัตถุดิบและชิ้นส่วนเพิ่มขึ้น แทนการซื้อจากแหล่งเดียว ส่วนผู้ซื้อจากต่างประเทศก็จะมาจากแหล่งที่เป็นฐานการผลิตสินค้าอุตสาหกรรมสำคัญๆ ของโลก เช่น ญี่ปุ่น เกาหลี ยุโรป สหรัฐอเมริกา อินเดีย และอาเซียน  เกิดการจับคู่ธุรกิจได้มากถึง 248 คู่ สร้างมูลค่าการซื้อขายชิ้นส่วนประมาณ 952 ล้านบาท
นอกจากการจับคู่ธุรกิจแล้ว อีกหนึ่งไฮไลท์ที่ได้รับความสนใจ คือ การสัมมนาทั้ง 29 หัวข้อผ่านแพลตฟอร์มออนไลน์ของงาน โดยหัวข้อสัมมนาส่วนใหญ่จะเน้นโอกาสและลู่ทางการค้าการลงทุนและการให้ความรู้ที่เกี่ยวกับการผลิต การลงทุน การจัดการ ซึ่งมีผู้ประกอบการทั้งไทยและต่างประเทศสนใจเข้าร่วมเป็นจำนวนมากถึง 2,695 คน แสดงให้เห็นว่าประเทศไทยยังเป็นแหล่งการลงทุนที่น่าสนใจ ผู้ประกอบการไทยและต่างประเทศยังให้ความสำคัญในการศึกษาหาลู่ทางการค้าการลงทุนในประเทศไทยเบื้องต้นผ่านการเข้าร่วมสัมมนา โดยหัวข้อสัมมนาที่ได้รับความสนใจมากที่สุด คือ ZEV Thailand Policy : Road to EV ASEAN Production HUBงาน SUBCON Thailand 2021 Virtual Edition ครั้งนี้ แม้จะเป็นการจัดงานบนแพลตฟอร์มออนไลน์
แต่ถือได้ว่าประสบความสำเร็จเป็นอย่างดี จากความสนใจเข้าร่วมงานชมงานและร่วมกิจกรรมที่สำคัญของงาน
ของผู้ประกอบการไทยและต่างชาติซึ่งการยกระดับการเจรจาธุรกิจและสัมมนารูปแบบออนไลน์เป็นการสร้างประสบการณ์ในการดำเนินธุรกิจในยุค New Normal ให้แก่ผู้ประกอบการไทยใช้เป็นเวทีเข้าสู่ และเข้าถึงตลาดต่างประเทศโดยลดค่าใช้จ่ายและเวลาในการเดินทาง ซึ่งถือว่าเป็นโอกาสที่ดีอย่างมากในช่วงเวลานี้ สำหรับการจัดงาน SUBCON Thailand ในปี 2565 คาดว่าจะกลับมาจัดในรูปแบบ Hybrid Event หรือการผสมผสานระหว่างออฟไลน์และออนไลน์ โดยมีกำหนดจัดในระหว่างวันที่ 18-21 พฤษภาคม 2565 ณ ศูนย์นิทรรศการและการประชุมไบเทค บางนา
****************************

ที่มา : https://www.thaigov.go.th/news/contents/details/46957