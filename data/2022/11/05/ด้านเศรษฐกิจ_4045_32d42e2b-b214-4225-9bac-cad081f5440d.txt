รัฐบาลไทย-ข่าวทำเนียบรัฐบาล-รองปลัดฯ ภานุวัฒน์ เข้าร่วมการประชุม APO Governing Body ครั้งที่ 64


วันพุธที่ 8 มิถุนายน 2565
พิมพ์
รองปลัดฯ ภานุวัฒน์ เข้าร่วมการประชุม APO Governing Body ครั้งที่ 64
รองปลัดฯ ภานุวัฒน์ เข้าร่วมการประชุม APO Governing Body ครั้งที่ 64
วันนี้ (7 มิถุนายน 2565) นายภานุวัฒน์ ตริยางกูรศรี รองปลัดกระทรวงอุตสาหกรรม ได้รับมอบหมายจากปลัดกระทรวงอุตสาหกรรม ให้เข้าร่วมการประชุม APO Governing Body ครั้งที่ 64 ผ่านระบบออนไลน์ ณ ห้องประชุม อก. 2 ชั้น 3 สำนักงานปลัดกระทรวงอุตสาหกรรม ทั้งนี้ ปลัดกระทรวงอุตสาหกรรมเป็นผู้แทนประเทศไทย ในตำแหน่ง APO Director for Thailand
การประชุม APO Governing Body ครั้งที่ 64 เป็นการประชุมในระดับผู้แทนประเทศสมาชิกขององค์การเพิ่มผลผลิตแห่งเอเชีย (Asian Productivity Organization-APO) เพื่อกำหนดทิศทางการดำเนินงานในการเพิ่มผลิตภาพ (Productivity) ของประเทศสมาชิกในเอเชียและแปซิฟิก รวม 20 ประเทศ รวมทั้ง พิจารณาอนุมัติแผนการดำเนินงานเพื่อบรรลุวิสัยทัศน์ และการประชุมในวันนี้มีวาระเด่น คือ การลงคะแนนเลือกตั้งเลขาธิการของ APO ซึ่งจะทำหน้าที่ในการส่งเสริมและผลักดันการเพิ่มผลิตภาพในภูมิภาคร่วมกับประเทศสมาชิก โดย Mr. Indra Pradana Singawinata จากประเทศอินโดนีเซีย ได้รับการเลือกตั้งจากประเทศสมาชิกให้เป็นเลขาธิการ และจะดำรงตำแหน่งตั้งแต่วันที่ 16 กันยายน 2565 เป็นต้นไป มีวาระการดำรงตำแหน่ง 3 ปี

ที่มา : https://www.thaigov.go.th/news/contents/details/55495