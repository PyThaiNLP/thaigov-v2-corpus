รัฐบาลไทย-ข่าวทำเนียบรัฐบาล-รองนายกฯ พลเอก ประวิตรฯ หารือ เอกอัครราชทูตสหภาพยุโรป ย้ำไทยให้ความสำคัญ ต่อต้านการประมง IUU และส่งเสริมการประมงที่ยั่งยืน


วันพฤหัสบดีที่ 19 พฤษภาคม 2565
รองนายกฯ พลเอก ประวิตรฯ หารือ เอกอัครราชทูตสหภาพยุโรป ย้ำไทยให้ความสำคัญ ต่อต้านการประมง IUU และส่งเสริมการประมงที่ยั่งยืน
รองนายกฯ พลเอก ประวิตรฯ หารือ เอกอัครราชทูตสหภาพยุโรป ย้ำไทยให้ความสำคัญ ต่อต้านการประมง IUU และส่งเสริมการประมงที่ยั่งยืน
วันนี้ (19 พฤษภาคม 2565) เวลา 10.00 น. ณ ห้องรับรอง 1 ตึกบัญชาการ 1 ทำเนียบรัฐบาล นายเดวิด เดลี (Mr. David Daly) เอกอัครราชทูตสหภาพยุโรปประจำประเทศไทย ได้เข้าเยี่ยมคารวะ พลเอก ประวิตร วงษ์สุวรรณ รองนายกรัฐมนตรี ในโอกาสเข้ารับหน้าที่ สรุปสาระสำคัญของการหารือ ดังนี้
รองนายกรัฐมนตรีต้อนรับเอกอัครราชทูตอย่างเป็นทางการ และได้ชื่นชมเอกอัครราชทูตที่ได้ปฏิบัติหน้าที่อย่างแข็งขัน จึงขออวยพรให้เอกอัครราชทูตประสบความสำเร็จในการปฏิบัติหน้าที่ ส่งเสริมความสัมพันธ์ไทย-สหภาพยุโรปได้อย่างสมดุล สร้างสรรค์ และเป็นรูปธรรม เกิดประโยชน์แก่ประเทศ และประชาชน โดยรองนายกรัฐมนตรีได้ชื่นชมความสัมพันธ์ไทย-สหภาพยุโรป ที่ราบรื่น ครอบคลุมในทุกมิติ ไทยยึดมั่นในค่านิยมร่วมกับสหภาพยุโรป และการเป็นหุ้นส่วนระหว่างกันเพื่อประโยชน์ร่วมของทั้งสองฝ่าย
เอกอัครราชทูตฯ ยินดีที่ได้เข้าเยี่ยมคารวะรองนายกรัฐมนตรีในวันนี้ เห็นพ้องกับรองนายกรัฐมนตรีถึงความสัมพันธ์ระหว่างสหภาพยุโรปกับไทยมีพัฒนาการที่ดีขึ้นตามลำดับ เชื่อมั่นในการปฏิบัติหน้าที่ของนายกรัฐมนตรีและรัฐบาลไทยจะนำมาซึ่งความเกื้อกูล และความสัมพันธ์ที่แน่นแฟ้นขึ้นระหว่างประเทศและภูมิภาคทั้งสอง โดยยืนยันความมุ่งมั่นที่จะลงนามความตกลง Comprehensive Partnership and Cooperation Agreement (PCA) ซึ่งถือเป็นขั้นต่อไปของกรอบความมือ ประสงค์ที่จะได้ร่วมมือด้านการค้า มี FTA กับไทย และยืนยันการเพิ่มพูนความร่วมมือกับไทยในทุกมิติ
ทั้งสองฝ่ายได้หารือในประเด็น ดังนี้
ด้านสิ่งแวดล้อม รองนายกรัฐมนตรีและเอกอัครราชทูตฯ ได้แลกเปลี่ยนความคิดเห็นเพื่อความร่วมมือด้านการพัฒนามาตรฐานด้านสิ่งแวดล้อม ซึ่งสหภาพยุโรปเชื่อว่าเป็นประเด็นที่สำคัญมาก โดยทั้งสองฝ่ายมีแนวนโยบายที่สอดคล้องกันและสามารถแลกเปลี่ยนความรู้เทคโนโลยีระหว่างกันได้ แผนปฏิรูปยุโรปสีเขียว (European Green Deal) และโมเดลเศรษฐกิจ BCG ของไทย ซึ่งฝ่ายเอกอัครราชทูตฯ ชื่นชมการแสดงเจตนารมณ์ของนายกรัฐมนตรีในการประชุม COP26 ที่ผ่านมา
ความร่วมมือเพื่อต่อต้านการประมง IUU รองนายกรัฐมนตรีได้ย้ำว่า ไทยให้ความสำคัญอย่างยิ่งกับการต่อต้านการประมง IUU และส่งเสริมการประมงที่ยั่งยืน โดยไทยจะนำข้อแนะนำจากสหภาพยุโรปไปปรับปรุงแก้ไขเพื่อยกระดับ และบูรณาการการทำงานของหน่วยงานไทยต่อไป ทั้งนี้ เอกอัครราชทูตฯ กล่าวว่าทราบดีว่าเป็นประเด็นที่มีความยากลำบากในการทำงานแก้ไข เห็นความคืบหน้า และเชื่อมั่นว่าผลจากการมุ่งมั่นทำงานของรองนายกรัฐมนตรีจะเกิดผลที่ดีกับประเทศชาติและประชาชน
ในตอนท้าย เอกอัครราชทูตฯ กล่าวชื่นชมมาตรการการจัดการของไทยในการควบคุม และฟื้นฟูประเทศต่อสู้กับโรคโควิด -19 ซึ่งนอกเหนือจากการจัดการโรคโควิด – 19 ซึ่งเป็นความท้าทายระหว่างประเทศ ยังมีประเด็นความมั่นคงซึ่งส่งผลต่อเศรษฐกิจในโลกด้วย ซึ่งในโอกาสนี้ ทั้งสองฝ่ายได้แลกเปลี่ยนความคิดเห็นในประเด็นระหว่างประเทศที่ทั้งสองฝ่ายห่วงกังวลอย่างสร้างสรรค์

ที่มา : https://www.thaigov.go.th/news/contents/details/54731