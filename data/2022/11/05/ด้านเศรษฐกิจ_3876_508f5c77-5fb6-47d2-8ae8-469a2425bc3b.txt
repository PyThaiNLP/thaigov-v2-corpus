รัฐบาลไทย-ข่าวทำเนียบรัฐบาล-กระทรวงคมนาคมประชุมเชิงปฏิบัติการระดมความคิดเห็นเพื่อจัดทำแผนยุทธศาสตร์ดิจิทัลสำนักงานปลัดกระทรวงคมนาคม ครั้งที่ 3


วันจันทร์ที่ 23 พฤษภาคม 2565
กระทรวงคมนาคมประชุมเชิงปฏิบัติการระดมความคิดเห็นเพื่อจัดทำแผนยุทธศาสตร์ดิจิทัลสำนักงานปลัดกระทรวงคมนาคม ครั้งที่ 3
...
นายพิศักดิ์ จิตวิริยะวศิน รองปลัดกระทรวงคมนาคม  เป็นประธานเปิดการประชุมระดมความคิดเห็นเพื่อจัดทำแผนปฏิบัติการดิจิทัลสำนักงานปลัดกระทรวงคมนาคม ครั้งที่ 3 ภายใต้โครงการจัดทำแผนยุทธศาสตร์ดิจิทัลกระทรวงคมนาคม พ.ศ. 2566 - 2570 โดยมี นายธนิต วงศ์ปิยะนันทกุล ผู้อำนวยการศูนย์เทคโนโลยีสารสนเทศและการสื่อสาร สำนักงานปลัดกระทรวงคมนาคม เป็นผู้กล่าวรายงาน และมีผู้บริหารและเจ้าหน้าที่สำนักงานปลัดกระทรวงคมนาคม และสำนักงานรัฐมนตรี ร่วมระดมความคิดเห็น ในวันที่ 23 พฤษภาคม 2565 ณ ห้องประชุมกระทรวงคมนาคม
นายพิศักดิ์ จิตวิริยะวศิน กล่าวว่า ปัจจุบันรัฐบาลได้กำหนดนโยบายที่มุ่งเน้นการพัฒนาประเทศด้านการพัฒนาเศรษฐกิจและความสามารถในการแข่งขันของไทย การปฏิรูปการบริหารจัดการภาครัฐ และการพัฒนาดิจิทัลตามนโยบายและแผนระดับชาติว่าด้วยการพัฒนาดิจิทัลเพื่อเศรษฐกิจและสังคม พร้อมกับผลักดันการนำเทคโนโลยีดิจิทัลมาสนับสนุนการบริหารงานและการให้บริการภาครัฐมากยิ่งขึ้น เพื่อให้เกิดการบูรณาการระหว่างหน่วยงานภาครัฐตั้งแต่การเชื่อมโยงข้อมูล การให้บริการไปจนถึงการบริหารงาน เพื่อยกระดับประสิทธิภาพในการปฏิบัติงานและการให้บริการของภาครัฐ สำหรับการจัดทำแผนยุทธศาสตร์ดิจิทัลของกระทรวงคมนาคม พ.ศ. 2566 - 2570 ที่ผ่านมา ได้รับความร่วมมือจากหน่วยงานในสังกัดกระทรวงฯ ร่วมกันระดมความคิดเห็นและให้ข้อเสนอแนะที่เป็นประโยชน์ต่อการดำเนินโครงการ ไม่ว่าจะเป็นการวิเคราะห์สภาพแวดล้อม การกำหนดวิสัยทัศน์ ประเด็นยุทธศาสตร์ เป้าประสงค์ กลยุทธ์ และองค์ประกอบสำคัญต่าง ๆ เพื่อให้สอดคล้องกับการดำเนินงานด้านเทคโนโลยีดิจิทัลของกระทรวงฯ ในปัจจุบัน และเพื่อเพิ่มศักยภาพการดำเนินงานในอนาคตต่อไป การประชุมระดมความคิดเห็นในวันนี้เป็นจุดเริ่มต้นที่ดีที่สำนักงานปลัดกระทรวงฯ จะได้จัดทำแผนปฏิบัติการดิจิทัลที่มีประสิทธิภาพ และเป็นโอกาสดีที่ทุกหน่วยงานได้มีส่วนร่วมในการแสดงความคิดเห็นตลอดจนข้อเสนอแนะเพื่อให้แผนปฏิบัติการด้านดิจิทัลของสำนักงานปลัดกระทรวงฯ มีความสอดรับกับนโยบายของรัฐบาลในการขับเคลื่อนและนำองค์กรภาครัฐไปสู่รัฐบาลดิจิทัล ตลอดจนให้สอดคล้องกับยุทธศาสตร์การพัฒนาระบบคมนาคมขนส่ง ระยะ 20 ปี เพื่อสนับสนุนภารกิจของกระทรวงฯ ได้อย่างมีประสิทธิภาพ
โครงการจัดทำแผนยุทธศาสตร์ดิจิทัลของกระทรวงคมนาคม พ.ศ. 2566 - 2570 จัดทำขึ้นโดยสำนักงานปลัดกระทรวงฯ มีวัตถุประสงค์เพื่อให้มีกรอบ ทิศทาง และเป้าหมายในการพัฒนางานด้านดิจิทัลของกระทรวงฯ แบบบูรณาการ มีความสอดคล้องและเชื่อมโยงกับนโยบายและแผนยุทธศาสตร์ด้านการพัฒนารัฐบาลดิจิทัล โดยได้ว่าจ้างสถาบันเทคโนโลยีพระจอมเกล้าเจ้าคุณทหารลาดกระบังเป็นผู้ดำเนินโครงการ ซึ่งที่ผ่านมาได้จัดประชุมระดมความคิดเห็นจากหน่วยงานในสังกัดกระทรวงฯ แล้ว จำนวน 2 ครั้ง สำหรับการประชุมในครั้งนี้มีวัตถุประสงค์เพื่อสร้างความรู้ ความเข้าใจ และสร้างการมีส่วนร่วมจากหน่วยงานในสังกัดสำนักงานปลัดกระทรวงฯ และสำนักงานรัฐมนตรี เพื่อให้การจัดทำแผนปฏิบัติการด้านดิจิทัลของสำนักงานปลัดกระทรวงฯ ครอบคลุมและตอบสนองนโยบายของผู้บริหาร โดยได้นำเสนอร่างของกรอบแนวคิด วิสัยทัศน์ ยุทธศาสตร์ เป้าประสงค์ และกลยุทธ์ ที่จะบรรจุอยู่ในแผนดิจิทัลกระทรวงฯ รวมถึงการนำเสนอแผนงาน โครงการ และกิจกรรมที่เกี่ยวข้อง ตลอดจนรับฟังความคิดเห็นเพื่อนำไปปรับปรุงแผนงาน โครงการ และกิจกรรมที่เกี่ยวข้องอันจะเป็นประโยชน์ต่อการปฏิบัติการด้านการคมนาคมขนส่งของประเทศไทยต่อไป

ที่มา : https://www.thaigov.go.th/news/contents/details/54875