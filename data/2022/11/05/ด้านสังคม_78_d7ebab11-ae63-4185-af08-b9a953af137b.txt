รัฐบาลไทย-ข่าวทำเนียบรัฐบาล-อนุทิน รับมอบ หุ่นยนต์บริการ และกล่องควบคุมอุณหภูมิสำหรับจัดเก็บเวชภัณฑ์


วันอังคารที่ 29 มิถุนายน 2564
อนุทิน รับมอบ หุ่นยนต์บริการ และกล่องควบคุมอุณหภูมิสำหรับจัดเก็บเวชภัณฑ์
รองนายกรัฐมนตรีและรัฐมนตรีว่าการกระทรวงสาธารณสุข รับมอบหุ่นยนต์บริการจาก บริษัท ซัน โรโบติกส์ แอนด์ เอไอ จำกัด และกล่องควบคุมอุณหภูมิเพื่อจัดเก็บเวชภัณฑ์ จาก บริษัท พานาโซนิค ซิว เซลล์ (ประเทศไทย)
รองนายกรัฐมนตรีและรัฐมนตรีว่าการกระทรวงสาธารณสุข รับมอบหุ่นยนต์บริการจาก บริษัท ซัน โรโบติกส์ แอนด์ เอไอ จำกัด และกล่องควบคุมอุณหภูมิเพื่อจัดเก็บเวชภัณฑ์ จาก บริษัท พานาโซนิค ซิว เซลล์ (ประเทศไทย) เพื่อสนับสนุนการดำเนินงานในสถานการณ์โควิด 19 สถานพยาบาล หน่วยบริการในสังกัด
วันนี้ (29 มิถุนายน 2564) ที่ สำนักงานปลัดกระทรวงสาธารณสุข นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข พร้อมด้วย นพ.เกียรติภูมิ วงศ์รจิต ปลัดกระทรวงสาธารณสุข และคณะผู้บริหาร รับมอบหุ่นยนต์บริการ จาก Mr. Zhang Zecheng ประธานกรรมการบริหาร บริษัท ซัน โรโบติกส์ แอนด์ เอไอ จำกัด และ Mr. Hidekazu Ito กรรมการผู้จัดการ บริษัท พานาโซนิค ซิว เซลล์ (ประเทศไทย) จำกัด โดยนายอนุทิน กล่าวว่า ในฐานะตัวแทนกระทรวงสาธารณสุข ขอขอบคุณผู้มีจิตศรัทธาที่นำของมามอบให้กับกระทรวงสาธารณสุข โดยจะส่งต่อให้กับสถานพยาบาล หรือหน่วยบริการต่างๆ ในสังกัด ช่วยเสริมศักยภาพการให้บริการผู้ป่วยทั้งในช่วงสถานการณ์โควิด 19 และภาวะปกติให้เกิดประโยชน์สูงสุดต่อไป  ซึ่งหุ่นยนต์บริการที่ได้รับมาจะช่วยลดภาระของบุคลากรทางแพทย์ และลดความเสี่ยงในการสัมผัสเชื้อ ในการนำส่งอาหาร ยา หรือสิ่งจำเป็นอื่นๆ แก่ผู้ป่วย ส่วนกล่องควบคุมอุณหภูมิ จะใช้เป็นกล่องสำหรับเก็บและนำส่งวัคซีนซึ่งสามารถบรรจุวัคซีนสำหรับขนส่งได้ถึง 40,950 โดส เพื่อให้คงคุณภาพ ประสิทธิภาพมากที่สุดก่อนจะฉีดให้กับประชาชน
ทั้งนี้ บริษัท ซัน โรโบติกส์ แอนด์ เอไอ จำกัด ได้มอบหุ่นยนต์บริการ จำนวน 2 ตัว รวมมูลค่า 560,000 บาท โดยหุ่นยนต์บริการขับเคลื่อนด้วยรีโมทคอนโทรล มีการติดตั้งจุดจอดเพื่อส่งสัญญาณบนฝ้าเพดานในอาคาร มีถาดวางจำนวน 4 ชั้น รับน้ำหนักได้ชั้นละ 10 กิโลกรัม ใช้งานได้ต่อเนื่อง 12 ชั่วโมง หรือในระยะทาง 30 กิโลเมตรต่อการชาร์จไฟ 1 ครั้ง (4 ชั่วโมง)
ในส่วน บริษัท พานาโซนิค ซิว เซลล์ (ประเทศไทย) ได้มอบ กล่องควบคุมอุณหภูมิ VIXELL จำนวน 5 ชุด ซึ่งเป็นกล่องเก็บความเย็น ฉนวนสุญญากาศ สามารถควบคุมอุณหภูมิเป็นพิเศษ สามารถรักษาอุณหภูมิคงที่ถึง -70 องศาเซลเซียส และยาวนาน 18 วัน เมื่อใช้ร่วมกับ น้ำแข็งแห้ง หรือสารทำความเย็น
********************************** 29 มิถุนายน 2564

ที่มา : https://www.thaigov.go.th/news/contents/details/43235