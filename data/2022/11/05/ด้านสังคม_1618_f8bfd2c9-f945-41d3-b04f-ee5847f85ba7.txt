รัฐบาลไทย-ข่าวทำเนียบรัฐบาล-นายกฯ ชื่นชมผลงานนักกีฬาอีสปอร์ตเกมส์


วันจันทร์ที่ 30 พฤษภาคม 2565
นายกฯ ชื่นชมผลงานนักกีฬาอีสปอร์ตเกมส์
นายกฯ ชื่นชมผลงานนักกีฬาอีสปอร์ตเกมส์
รมว.ดีอีเอส นำทัพนักกีฬาอีสปอร์ตพร้อมคณะผู้ฝึกสอนเข้าพบนายกฯ ทำเนียบรัฐบาล หลังคว้ารางวัลซีเกมส์ ณ ประเทศเวียดนาม และรางวัลแชมป์โลกจากการแข่งขัน Free Fire World Series (FFWS) 2022 ณ ประเทศสิงคโปร์
วันนี้ (30 พ.ค. 65) นายชัยวุฒิ ธนาคมานุสรณ์ รัฐมนตรีว่าการกระทรวงดิจิทัลเพื่อเศรษฐกิจและสังคม (ดีอีเอส) ได้นำคณะผู้เกี่ยวข้องกับการนำพากีฬาอีสปอร์ตของไทย สู่การคว้ารางวัลระดับสากล เข้าเยี่ยมคารวะพลเอก ประยุทธ์ จันทร์โอชา นายกรัฐมนตรี ณ ห้องสีม่วง ตึกไทยคู่ฟ้า ทำเนียบรัฐบาล โดยคณะบุคคลดังกล่าว ได้แก่ นายสันติ โหลทอง นายกสมาคมกีฬาอีสปอร์ตแห่งประเทศไทย คณะผู้ฝึกสอนและนักกีฬาอีสปอร์ตทีมชาติไทยที่ได้รับรางวัลจากการแข่งขันกีฬาซีเกมส์ ณ ประเทศเวียดนาม  ระหว่างวันที่ 13-22 พ.ค. 65 ได้ส่งนักกีฬาเข้าร่วมการแข่งขัน 8 ประเภทรางวัล สามารถชนะการแข่งขันได้รับเหรียญรางวัล รวมทั้งสิ้น 6 เหรียญ โดยแบ่งเป็น 2 เหรียญทอง 1 เหรียญเงิน 3 เหรียญทองแดง และการแข่งขันกีฬาอีสปอร์ตของนักกีฬาไทยในการแข่งขัน Free Fire World Series (FFWS) 2022 ณ ประเทศสิงคโปร์ ระหว่างวันที่ 14-21 พ.ค. 65 ซึ่งมีทีมเข้าร่วมการแข่งทั้งสิ้น 18 ทีม จาก 11 ภูมิภาคทั่วโลก เพื่อชิงแชมป์โลก Garena Free Fire ประเทศไทยได้ส่งตัวแทนเข้าร่วมแข่งขันรวม 2 ทีม ได้แก่ ทีม Attack All Around และ ทีม Evos Phoenix ได้รับรางวัลชนะเลิศอันดับที่ 1 และ 2 ตามลำดับ โดยทีมที่คว้าแชมป์ได้เงินรางวัล 17 ล้านบาท
ที่ผ่านมา รัฐบาลชุดนี้ให้การสนับสนุนการผลักดันกีฬาอีสปอร์ต และพัฒนาศักยภาพกีฬาอีสปอร์ตของไทย เพื่อทำให้เกิดมูลค่าและเป็นการสร้างรายได้จากกีฬาประเภทใหม่ๆ และต่อยอดสู่การพัฒนาด้านการท่องเที่ยวและด้านอื่นๆ ของประเทศด้วย โดยพลเอก ประยุทธ์ เน้นย้ำต่อเนื่องว่าพร้อมสนับสนุนให้เกิดการพัฒนาอย่างต่อเนื่อง ให้เป็นที่ยอมรับในระดับสากล และรัฐบาลอยู่ระหว่างศึกษาแนวทางการจัดแข่งขันอีสปอร์ตระดับสากลขึ้นในประเทศไทย
“นายกรัฐมนตรี ได้แสดงความชื่นชมทีมนักกีฬาและคณะผู้ฝึกสอนกีฬาอีสปอร์ต รวมทั้งเจ้าหน้าที่ที่เกี่ยวข้องและผู้ให้การสนับสนุนทุกคน และยังกล่าวในนามของรัฐบาล ขอบคุณและร่วมแสดงความยินดีกับชัยชนะของทีมชาติไทย พร้อมเป็นกำลังใจในการแข่งขันครั้งต่อ ๆ ไป” นายชัยวุฒิ กล่าว
*******************

ที่มา : https://www.thaigov.go.th/news/contents/details/55192