รัฐบาลไทย-ข่าวทำเนียบรัฐบาล-กระทรวงคมนาคม เร่งเชื่อมโยงโครงข่ายทางรถไฟ ไทย - สปป.ลาว - จีน


วันจันทร์ที่ 13 มิถุนายน 2565
กระทรวงคมนาคม เร่งเชื่อมโยงโครงข่ายทางรถไฟ ไทย - สปป.ลาว - จีน
...
ตามที่กระทรวงคมนาคม เร่งขับเคลื่อนโครงการรถไฟความเร็วสูงไทย - จีน ซึ่งเป็นไปตามนโยบายของคณะกรรมการบูรณาการการเชื่อมโยงทางรถไฟระหว่างไทย สปป.ลาว และจีน ซึ่งมีรองนายกรัฐมนตรี นายอนุทิน ชาญวีรกูล เป็นประธาน โดยรัฐมนตรีว่าการกระทรวงคมนาคม นายศักดิ์สยาม ชิดชอบ ได้มอบหมายให้ รัฐมนตรีช่วยว่าการกระทรวงคมนาคมนายอธิรัฐ รัตนเศรษฐเป็นผู้แทนเข้าร่วมสำรวจในเบื้องต้นพร้อมด้วย นายสรพงศ์ ไพฑูรย์พงษ์ รองปลัดกระทรวงคมนาคม หัวหน้ากลุ่มภารกิจด้านการขนส่ง นายพิเชฐ คุณาธรรมรักษ์ อธิบดีกรมการขนส่งทางราง ผู้แทนกรมทางหลวง กรมทางหลวงชนบท การรถไฟแห่งประเทศไทย และบริษัท ขนส่ง จำกัด เดินทางไปยังสาธารณรัฐประชาธิปไตยประชาชนลาว เพื่อหารือเกี่ยวกับโครงการเชื่อมต่อทางรถไฟ ช่วงหนองคาย - เวียงจันทน์
โดยในช่วงเช้านายอธิรัฐฯ ได้นำคณะสำรวจท่าเรือบก (Dry Port) ท่านาแล้ง รวมทั้งประชุมแลกเปลี่ยนความคิดเห็นกับผู้บริหารของโครงการเวียงจันทร์โลจิสติกส์ปาร์ค (Vientiane Logistics Park : VLP) สำหรับท่าเรือบก (Dry Port) ท่านาแล้ง มีพื้นที่รวมกว่า 2,000 ไร่ ในบ้านดงโพสี เมืองหาดซางฟอง นครหลวงเวียงจันทน์ ซึ่งอยู่ห่างจากสะพานมิตรภาพไทย - ลาว แห่งที่ 1 ประมาณ 1.5 กิโลเมตร โดยปัจจุบันได้ดำเนินการแล้วเสร็จในระยะแรก และอยู่ระหว่างก่อสร้างทางรถไฟจากสถานีเวียงจันทน์ใต้ของรถไฟลาว - จีน ถึงท่าเรือบกท่านาแล้ง ระยะทาง 2.8 กิโลเมตร คาดว่าจะแล้วเสร็จในปลายเดือนมิถุนายน 2565 โดยจะรองรับการเปลี่ยนถ่ายจากรถไฟขนาดทาง 1.435 เมตรและขนาดทาง 1 เมตร ด้วยอุปกรณ์ Reach Stacker ทั้งนี้ นอกจากการเยี่ยมชมแล้ว ยังมีการประชุมหารือร่วมกับผู้บริหารโครงการ VLP ซึ่งมีประเด็นดังนี้
1. รับทราบแผนพัฒนาพื่นที่ของโครงการ VLP
2. แนวทางการขยายเวลาเปิดให้บริการจากเวลา 06.00 - 22.00 น. เพื่ออำนวยความสะดวก ลดความแออัด ส่งเสริมการขนส่งสินค้าทางรางเพื่อลดต้นทุน และเพิ่มประสิทธิภาพในการขนส่งสินค้า
3. รับฟังข้อจำกัดและพิจารณาแนวทางการแก้ไขปัญหากฎหมาย ระเบียบ เกี่ยวกับสินค้าผ่านแดนและกระบวนการด้านเอกสาร
ในช่วงบ่าย นายอธิรัฐ รัตนเศรษฐ รัฐมนตรีช่วยว่าการกระทรวงคมนาคมพร้อมด้วยคณะผู้แทนไทย เข้าร่วมประชุมกับนายเวียงสะหวัด สีพันดอน รัฐมนตรีโยธาธิการและขนส่ง และผู้บริหารระดับสูง สปป.ลาว เพื่อหารือเกี่ยวกับโครงการเชื่อมต่อทางรถไฟ ช่วงหนองคาย - เวียงจันทน์ โดยที่ประชุมหารือในวันนี้ฝ่ายไทยมีความพร้อมในการเชื่อมต่อระบบขนส่งขนสินค้าและการเดินทาง และเพื่อมาหารือการแก้ปัญหาในการเชื่อมต่อเส้นรถไฟลาว-จีน ทั้งนี้จากการประชุมหารือร่วมฝ่ายลาวมีข้อสรุปในประเด็นต่างๆ ดังนี้
1. ฝ่ายลาวเสนอให้มีการใช้มาตรฐานระบบรางเดียวกันทั้งฝ่ายไทยและลาว เพื่อความสะดวกในการใช้งาน
2.  ฝ่ายลาวยินดีให้ไทยศึกษาแนวทางการก่อสร้างสะพานแม่น้ำโขงทั้งสะพานรถไฟและรถยนต์ ซึ่งจะได้พิจารณาผลการศึกษาร่วมกันต่อไป โดยเบื้องต้นฝ่ายลาวเสนอว่าสะพานรถไฟและสะพานรถยนต์ควรแยกจากกัน
3. ฝ่ายลาวรับไปพิจารณาการขยายเวลาการให้บริการการขนส่งข้ามสะพานมิตรภาพแห่งที่ 1 ภายหลัง 22.00 น. ตามข้อเสนอของฝ่ายไทย
4. รัฐมนตรีโยธาธิการและขนส่ง นายเวียงสะหวัด สีพันดอน แห่ง สปป.ลาว ยินดีที่จะขอเรียนเชิญรัฐมนตรีว่าการกระทรวงคมนาคม แห่งราชอาณาจักรไทยนายศักดิ์สยาม ชิดชอบ มาเยื่อนลาว เพื่อประชุมหารือเกี่ยวกับโครงการเชื่อมต่อทางรถไฟ ช่วงหนองคาย - เวียงจันทน์ ณ สปป.ลาว พร้อมคณะอีกครั้งนึง
จากการเดินทางมาเยือน สปป.ลาว ในครั้งนี้จะเป็นการขับเคลื่อนนโยบายการพัฒนาเศรษฐกิจในพื้นที่ภาคตะวันตกของประเทศจีน มายัง สปป.ลาว และประเทศไทย ซึ่งจะช่วยส่งเสริมการค้าระหว่างประเทศและลดต้นทุนการขนส่งสินค้าตลอดเส้นทางเมื่อเกิดการเชื่อมต่อโครงข่ายระหว่างสามประเทศ รวมทั้งมีเป้าหมายหลักในการยกระดับชีวิตความเป็นอยู่ของประชาชน เสริมสร้างความแข็งแกร่งของห่วงโซ่อุปทาน เพื่อการฟื้นฟูเศรษฐกิจที่เข้มแข็งและยั่งยืน ส่งเสริมความเจริญรุ่งเรืองทางเศรษฐกิจและความเชื่อมโยงทางคมนาคม ตลอดจนส่งเสริมความสัมพันธ์อันดีระหว่างประชาชนทั้งสามประเทศต่อไป

ที่มา : https://www.thaigov.go.th/news/contents/details/55671