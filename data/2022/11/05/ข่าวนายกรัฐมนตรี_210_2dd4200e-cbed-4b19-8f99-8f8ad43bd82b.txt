รัฐบาลไทย-ข่าวทำเนียบรัฐบาล-นายกรัฐมนตรีเป็นประธานในพิธีเปิดใช้ “ท่าเรือปากเมง เปิดประตูสู่อันดามัน” เชื่อมหมู่เกาะต่างๆ รองรับการเปิดประเทศกระตุ้นเศรษฐกิจของประเทศ


วันอังคารที่ 16 พฤศจิกายน 2564
พิมพ์
นายกรัฐมนตรีเป็นประธานในพิธีเปิดใช้ “ท่าเรือปากเมง เปิดประตูสู่อันดามัน” เชื่อมหมู่เกาะต่างๆ รองรับการเปิดประเทศกระตุ้นเศรษฐกิจของประเทศ
นายกรัฐมนตรีเป็นประธานในพิธีเปิดใช้ “ท่าเรือปากเมง เปิดประตูสู่อันดามัน” เชื่อมหมู่เกาะต่างๆ รองรับการเปิดประเทศกระตุ้นเศรษฐกิจของประเทศ
วันนี้ (16 พ.ย. 64) เวลา 14.20 น.   นายธนกร  วังบุญคงชนะ โฆษกประจำสำนักนายกรัฐมนตรี เผยพลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เป็นประธานในพิธีเปิด “ท่าเรือปากเมง เปิดประตูสู่อันดามัน”  ณ ตําบลไม้ฝาด อําเภอสิเกา จังหวัดตรัง หนึ่งในแผนพัฒนาท่าเรือ ปี 2561 – 2567  ยกระดับมาตรฐานความปลอดภัย ในการสนับสนุนการท่องเที่ยวฝั่งอันดามัน จํานวน 13 ท่า ดําเนินการแล้วเสร็จจํานวน 5 ท่า ได้แก่ ท่าเรือสุระกุล จังหวัดพังงา ท่าเรือเกาะลันตาใหญ่ ท่าเรือสวนสาธารณะธารา ท่าเรือท่าเลน จังหวัดกระบี่ รวมถึงท่าเรือปากเมง จังหวัดตรัง เตรียมพร้อมต้อนรับนักท่องเที่ยวที่มาเที่ยวทางทะเลฝั่งอันดามัน
นายกรัฐมนตรี กล่าวดีใจที่ได้มาพบพี่น้องชาวจังหวัดตรัง ที่มีแหล่งท่องเที่ยวที่สวยงาม มีชายฝั่งทะเลที่สวยงามที่มีชื่อเสียงเป็นที่ยอมรับในระดับโลก ทั้งฝั่งทะเลอ่าวไทยและอันดามัน ทราบดีทุกคนไทยมีรอยยืนที่สวยงาม ทุกคนคือคนไทยด้วยกันมีชาติ ศาสน์ พระกษัตริย์ เป็นรากฐานสำคัญของประเทศไทย
นายกรัฐมนตรียังกล่าวว่า รัฐบาลได้บริหารประเทศภายใต้ยุทธศาสตร์ชาติ 20 ปี  สร้างความหลากหลายด้านการท่องเที่ยว การพัฒนาโครงสร้างพื้นฐานเชื่อมไทยเชื่อมโลก และโครงข่ายคมนาคมไร้รอยต่อ  การพัฒนาโครงสร้างพื้นฐานทางน้ำ ให้มีมาตรฐานความปลอดภัย สุขภาพ การให้บริการต่างๆ การเข้าถึงแหล่งท่องเที่ยวได้อย่างเท่าเทียม  เพื่อส่งเสริมศักยภาพการท่องเที่ยวของประเทศให้สามารถแข่งขันกับประเทศอื่นๆ ทั้งในระดับภูมิภาคและระดับนานาชาติ นอกจากนี้ ยังสนับสนุนภาคธุรกิจ การท่องเที่ยว เกิดการสร้างงานและกระจายรายได้ไปสู่ท้องถิ่น ลดความเหลื่อมล้ำ ยกระดับคุณภาพชีวิตของประชาชนอย่างยั่งยืน สร้างรายได้ให้กับประเทศโดยรวม ตามนโยบายไม่ทิ้งใครไว้ข้างหลัง ตลอดจนผลักดันให้ประเทศไทยเป็นจุดหมายปลายทางแห่งการท่องเที่ยวสำราญทางน้ำ ด้วยการยกระดับการท่องเที่ยวแบบวิถีใหม่
โอกาสนี้ นายกรัฐมนตรียังขอให้ทุกคน สืบสาน รักษา ต่อยอดตามพระราชปณิธานของพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร ด้วย  ร่วมกันสร้างความเข้าใจซึ่งกันและกัน  เพราะทุกอย่างต้องพึ่งพาซึ่งกัน  ทุกคนต้องช่วยกันรักษากฎหมายให้ดีที่สุด เพื่อนำประเทศชาติไปสู่ความมั่นคง  มั่งคั่งและยั่งยืน
จากนั้น นายกรัฐมนตรีทำพิธีปล่อยขบวนเรือท่องเที่ยว พร้อมพูดคุยกับผู้ประกอบการและนักท่องเที่ยวอย่างเป็นกันเอง  โดยขอให้ให้ทุกคนปฏิบัติตามมาตรการสาธารณสุขอย่างเคร่งครัด ณ ท่าเทียบเรือฯ ก่อนเดินทางกลับกรุงเทพมหานคร
...............
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/48314