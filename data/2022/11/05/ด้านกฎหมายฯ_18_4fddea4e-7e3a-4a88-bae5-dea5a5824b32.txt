รัฐบาลไทย-ข่าวทำเนียบรัฐบาล-รมว.ยุติธรรม เผย ร่างกม. JSOC เสร็จแล้ว เชื่อหากสำเร็จสังคมจะปลอดภัยมากขึ้น มอบผู้ช่วย รมว.ยุติธรรม ประสานติดตามดันเข้าที่ประชุมสภา


วันจันทร์ที่ 21 มิถุนายน 2564
พิมพ์
รมว.ยุติธรรม เผย ร่างกม. JSOC เสร็จแล้ว เชื่อหากสำเร็จสังคมจะปลอดภัยมากขึ้น มอบผู้ช่วย รมว.ยุติธรรม ประสานติดตามดันเข้าที่ประชุมสภา
นายสมศักดิ์ เทพสุทิน รัฐมนตรีว่าการกระทรวงยุติธรรม เผย ร่างกฎหมาย JSOC เสร็จแล้ว เชื่อหากสำเร็จสังคมจะปลอดภัยมากขึ้น มอบผู้ช่วยรัฐมนตรีประจำกระทรวงยุติธรรม ประสานติดตาม ประกบร่างฯ กลุ่ม ส.ส.หญิง พปชร. ดันเข้าที่ประชุมสภา
นายสมศักดิ์ เทพสุทิน รัฐมนตรีว่าการกระทรวงยุติธรรม กล่าวถึงความคืบหน้าการดำเนินการของศูนย์เฉพาะกิจเฝ้าระวังความปลอดภัยของประชาชน (JSOC) ว่า ล่าสุดตนได้ให้ฝ่ายกฎหมายร่างกฎหมายเบื้องต้นเสร็จแล้ว โดยใช้ชื่อว่า ร่าง พ.ร.บ.ป้องกันการกระทำผิดซ้ำของผู้กระทำผิดอุกฉกรรจ์ที่ใช้ความรุนแรง พ.ศ.... โดยหลักสำคัญคือการควบคุมและเฝ้าระวังความปลอดภัยให้กับสังคม โดยเฉพาะผู้ที่กระทำความผิดในคดีร้ายแรง 7 ประเภท คือ ฆ่าข่มขืน ฆ่าข่มขืนเด็ก ฆาตกรต่อเนื่อง ฆาตกรโรคจิต ปล้นฆ่าชิงทรัพย์ ฆ่าสังหารหมู่ และผู้ค้ายาเสพติดรายใหญ่ รวมถึงผู้ต้องหาคดีสำคัญที่ต้องเฝ้าระวัง ที่พ้นโทษออกมาไม่ให้กลับไปกระทำผิดซ้ำอีก โดยเบื้องต้นกระทรวงยุติธรรมได้มีการจัดตั้งศูนย์ JSOC ขึ้นมา เพื่อเฝ้าระวังและเผยแพร่ข่าวสารให้สังคมรับรู้ ว่าถ้าผู้พ้นโทษเหล่านี้อยู่ที่ใด จะได้มีความระมัดระวังและเตรียมพร้อมรับมือให้มีความปลอดภัย ซึ่งการมีกฎหมายฉบับนี้ออกมารองรับจะทำให้การทำงานของศูนย์ JSOC มีประสิทธิภาพและทำให้สังคมเกิดความปลอดภัยมากขึ้น
นายสมศักดิ์ กล่าวอีกว่า นอกจากนี้ยังจะมีเรื่องของการใช้กำไล EM ในการควบคุมผู้ต้องหาเหล่านี้ รวมถึงการจำกัดบริเวณ ก่อนที่พวกเขาจะพ้นโทษ เพื่อให้สังคมรับรู้ว่าพวกเขากำลังจะพ้นโทษออกมาสู่สังคมแล้ว เพื่อให้เกิดการเฝ้าระวัง ซึ่งตนเชื่อว่าจะดีกว่าปล่อยพวกเขาออกมาเมื่อพ้นโทษโดยที่สังคมไม่มีการเตรียมตัวอะไรเลย รวมทั้งให้ผู้ที่จะพ้นโทษเกิดการปรับตัวอยู่ในสังคมได้อย่างปกติ ซึ่งเรื่องนี้เราได้มีการสำรวจความคิดเห็นไปแล้วหลายครั้ง โดยกำลังทำต่อเนื่องเปิดรับความคิดเห็นให้มากที่สุด ซึ่งเสียงส่วนใหญ่เห็นด้วยกับสิ่งที่เรากำลังจะทำ ทั้งนี้ตนได้มอบหมายให้ น.ส.ณัฐธ์ภัสส์ ยงใจยุทธ ผู้ช่วย รมว.ยุติธรรม ประสานติดตามการเสนอร่างกฎหมายฉบับนี้ ซึ่งตนทราบมาว่า ทางกลุ่ม ส.ส.หญิงพรรคพลังประชารัฐก็จะเสนอร่างกฎหมายในลักษณะแบบนี้ด้วยเช่นกัน ซึ่งคงจะมีการหารือเพื่อเสนอประกบเข้าสู่การพิจารณาของสภาผู้แทนราษฎรไปในคราวเดียวกัน

ที่มา : https://www.thaigov.go.th/news/contents/details/42912