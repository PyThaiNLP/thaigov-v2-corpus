รัฐบาลไทย-ข่าวทำเนียบรัฐบาล-สำนักงานสลากกินแบ่งรัฐบาล (GLO) ลงพื้นที่จุดจำหน่ายสลาก GLO Official Sellers ตัวแทนจำหน่าย ขายผ่าน“ถุงเงิน” ประชาชนซื้อผ่าน “เป๋าตัง”


วันจันทร์ที่ 21 มิถุนายน 2564
พิมพ์
สำนักงานสลากกินแบ่งรัฐบาล (GLO) ลงพื้นที่จุดจำหน่ายสลาก GLO Official Sellers ตัวแทนจำหน่าย ขายผ่าน“ถุงเงิน” ประชาชนซื้อผ่าน “เป๋าตัง”
สำนักงานสลากกินแบ่งรัฐบาลลงพื้นที่เยี่ยมเยียนพบปะจุดจำหน่ายสลาก ในเขตบางกอกใหญ่ เขตบางพลัด และเขตดุสิตตามโครงการ GLO Official Sellersให้ประชาชนสามารถหาซื้อสลากได้ตามราคา 80 บาท โดยทำการซื้อ-ขายผ่านแอปพลิเคชัน “เป๋าตัง” และ “ถุงเงิน”
วันนี้ (21มิถุนายน 2564) เวลา 10.00 น. สำนักงานสลากกินแบ่งรัฐบาล นำโดย นายธนวรรธน์ พลวิชัย กรรมการและโฆษกคณะกรรมการสลากกินแบ่งรัฐบาลพันตำรวจเอก อัครพล บุณโยปัษฎัมภ์ กรรมการสลากกินแบ่งรัฐบาล  พร้อมด้วยพันตำรวจเอก บุญส่ง จันทรีศรี ผู้อำนวยการสำนักงานสลากกินแบ่งรัฐบาล พันโท หนุน ศันสนาคม รองผู้อำนวยการ และนายทวีป วุฒิบาทุกาจิตต์ รองผู้อำนวยการ ลงพื้นที่เยี่ยมเยียนพบปะจุดจำหน่ายสลาก ในเขตบางกอกใหญ่ เขตบางพลัด และเขตดุสิตตามโครงการ GLO Official Sellersให้ประชาชนสามารถหาซื้อสลากได้ตามราคา 80 บาท โดยทำการซื้อ-ขายผ่านแอปพลิเคชัน “เป๋าตัง” และ “ถุงเงิน”
นายธนวรรธน์ฯ กรรมการและโฆษกคณะกรรมการสลากกินแบ่งรัฐบาลกล่าวว่าวันนี้สำนักงานฯ ได้ลงพื้นที่เพื่อเป็นการเยี่ยมเยียนพบปะตัวแทนจำหน่าย ณ จุดจำหน่ายสลาก ได้แก่เขตบางกอกใหญ่ เขตบางพลัด และเขตดุสิต  พร้อมรับฟังความคิดเห็นของตัวแทนจำหน่ายและประชาชนผู้ซื้อตามโครงการ GLO Official Sellers  สร้างจุดจำหน่ายให้ประชาชนสามารถหาซื้อสลากได้ตามราคา 80 บาท   ซึ่งในขณะนี้สำนักงานฯ มีตัวแทนจำหน่ายสลากร่วมเครือข่าย GLO Official Sellersทั้งหมด 44จุดจำหน่าย สำหรับตัวแทนจำหน่ายสลากร่วมเครือข่าย GLO Official Sellers  จะได้รับการเพิ่มสลากให้ จำนวน 20 เล่ม รวมสลากที่ได้รับไปจำหน่ายต่องวด จำนวน 25 เล่ม เพื่อสนับสนุนการจำหน่ายสลาก ณ จุดจำหน่ายโดยการจ่ายเงินในการซื้อ-ขายสลาก จะเป็นการจ่ายเงินผ่านแอปพลิเคชัน “เป๋าตัง” และ“ถุงเงิน” เพื่อเป็นไปตามวิถีชีวิตใหม่ หรือNew Normal ไร้การสัมผัสทั้งนี้ตัวแทนจำหน่ายจะได้รับสิ่งของที่มีตราสัญลักษณ์เครือข่าย  GLO Official Sellers เพื่อเป็นการประชาสัมพันธ์ว่าเป็นจุดจำหน่ายให้กับประชาชน ประกอบด้วย แผงจำหน่ายสลาก ป้ายประชาสัมพันธ์ (Roll up)เสื้อกั๊กและป้ายอะคริลิคประชาสัมพันธ์ นอกจากนี้บนใบสลากที่จำหน่ายในโครงการฯ จะมีเลขรหัสประทับตราของแต่ละจุดจำหน่ายอย่างชัดเจน  ซึ่งระบุรหัสของจังหวัด รหัสเขต/อำเภอ ในจังหวัดนั้น และรหัสจุดจำหน่ายGLO Official Sellersเช่น เลขรหัส 01-01-001 หมายถึงจุดจำหน่าย “กรุงเทพมหานคร เขตคลองเตย ร้านที่ 1” เป็นต้น ซึ่งจะทำให้ประชาชนรู้ข้อมูลที่มาของสลากทันที
จากการสอบถามความคิดเห็นของตัวแทนจำหน่ายสลาก  ได้แก่ นางสุขพร ชลิศราพงศ์ (เขตบางกอกใหญ่)  นางสาวอรพินท์ ศักดิ์วิศวชัย (เขตบางพลัด) และนายสิริชัย อนุจารวัฒน์ (เขตดุสิต) พบว่าทั้ง 3 ราย เป็นตัวแทนจำหน่ายที่ปฏิบัติตามเงื่อนไขของสำนักงานฯ มาโดยตลอด มีความพร้อมและยินดีเข้าร่วมโครงการฯ เพื่อให้ประชาชนสามารถหาซื้อสลาก 80 บาท ทั้งนี้มีความมั่นใจในการจำหน่ายสลาก ซึ่งถือว่าได้รับความสนใจจากลูกค้า เนื่องจากการซื้อ-ขาย ผ่านแอปพลิเคชันมีความสะดวกสบาย เพราะเป็นการลดความเสี่ยงในช่วงสถานการณ์การแพร่ระบาดของโควิด-19  นอกจากนี้รูปแบบแผงสลากของโครงการฯ ยังดึงดูดลูกค้าได้เป็นอย่างดี สิ่งที่อยากฝากสำนักงานฯ คือขอให้ออกมาตรการในการลงโทษผู้นำสลากไปขายต่อเกินราคาอย่างเคร่งครัด เพื่อความเป็นธรรมกับตัวแทนจำหน่ายที่ปฏิบัติตามเงื่อนไขของสำนักงานฯ
ต่อข้อกังวลใจของตัวแทนจำหน่ายที่เกรงว่าผู้ซื้อจะนำสลากไปจำหน่ายต่อเกินราคานั้น นายธนวรรธน์ฯ กล่าวว่าสลากทุกใบที่จำหน่ายตามโครงการฯ จะถูกประทับตรารหัสจากตัวแทนจำหน่าย จึงขอเตือนประชาชนหากพบสลากที่ประทับตรารหัสจำหน่ายนอกจุดจำหน่าย นั่นหมายความว่าสลากดังกล่าวถูกนำมาขายต่ออย่างแน่นอน นอกจากนี้จุดจำหน่ายยังได้ติดตั้งกล้องวงจรปิด ตามเงื่อนไขของโครงการฯ เพื่อตรวจสอบการซื้อ-ขาย ว่าเป็นไปตามมาตรการหรือไม่ อีกทางหนึ่งนั้นสำนักงานฯ ได้วางระบบการซื้อ-ขายสลากผ่านแอปพลิชันในโครงการฯ ที่สามารถบันทึกข้อมูลไว้ในระบบ เพื่อนำไปแสดงความเป็นเจ้าของสลากของผู้ซื้อ ไม่ว่าจะเป็นกรณีสลากหายหรือชำรุด  รวมถึงจะเป็นหลักฐานสำคัญของตัวแทนจำหน่าย หากมีการนำสลากไปขายต่ออีกด้วย
นายธนวรรธน์ฯ กล่าวในตอนท้ายว่า การลงพื้นที่ในวันนี้ได้ดำเนินการภายใต้มาตรการป้องกันควบคุมโรคติดเชื้อไวรัสโคโรนา 2019 ของกระทรวงสาธารณสุขและดำเนินการขออนุญาตต่อปลัดกรุงเทพมหานครเรียบร้อยแล้ว  และได้กำชับให้ตัวแทนจำหน่ายทำปฏิบัติตามมาตรการอย่างเคร่งครัด สำหรับประชาชนสามารถตรวจสอบข้อมูลจุดจำหน่ายในเขตพื้นที่ต่างๆ ได้ ผ่านทางเว็บไซต์สำนักงานสลากกินแบ่งรัฐบาล  www.glo.or.thโดยจากนี้ไปสำนักงานฯ จะมีการติดตามประเมินผลการจำหน่ายสลากตามโครงการฯ นี้ เป็นประจำทุกงวด  หากพบว่ามีปัญหาและอุปสรรคในการดำเนินโครงการฯ สำนักงานฯ จะเร่งแก้ไขได้ทันท่วงที และหากพบว่าโครงการสามารถบรรเทาปัญหาได้ ก็จะขยายผลด้วยการเพิ่มจุดจำหน่ายไปยังพื้นที่อื่นๆ ทั่วประเทศต่อไป

ที่มา : https://www.thaigov.go.th/news/contents/details/42910