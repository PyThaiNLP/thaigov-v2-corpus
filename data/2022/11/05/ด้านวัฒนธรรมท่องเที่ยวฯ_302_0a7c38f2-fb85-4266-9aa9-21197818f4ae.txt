รัฐบาลไทย-ข่าวทำเนียบรัฐบาล-วธ.เร่งเสริมความรู้ให้ผู้บริหารงานวัฒนธรรม วัฒนธรรมจังหวัด ขับเคลื่อนนโยบายรัฐบาล-วธ.ในพื้นที่นำทุนวัฒนธรรมสร้างความเข้มแข็งให้ชุมชน ยกระดับเป็นกระทรวงสังคมกึ่งเศรษฐกิจภายในปี ๒๕๖๕


วันพุธที่ 19 มกราคม 2565
วธ.เร่งเสริมความรู้ให้ผู้บริหารงานวัฒนธรรม วัฒนธรรมจังหวัด ขับเคลื่อนนโยบายรัฐบาล-วธ.ในพื้นที่นำทุนวัฒนธรรมสร้างความเข้มแข็งให้ชุมชน ยกระดับเป็นกระทรวงสังคมกึ่งเศรษฐกิจภายในปี ๒๕๖๕
วธ.เร่งเสริมความรู้ให้ผู้บริหารงานวัฒนธรรม วัฒนธรรมจังหวัด ขับเคลื่อนนโยบายรัฐบาล-วธ.ในพื้นที่ นำทุนวัฒนธรรมสร้างความเข้มแข็งให้ชุมชน ยกระดับเป็นกระทรวงสังคมกึ่งเศรษฐกิจภายในปี ๒๕๖๕
วธ.เร่งเสริมความรู้ให้ผู้บริหารงานวัฒนธรรม วัฒนธรรมจังหวัด ขับเคลื่อนนโยบายรัฐบาล-วธ.ในพื้นที่ นำทุนวัฒนธรรมสร้างความเข้มแข็งให้ชุมชน ยกระดับเป็นกระทรวงสังคมกึ่งเศรษฐกิจภายในปี ๒๕๖๕
วันที่ ๑๙ มกราคม ๒๕๖๕ นางยุพา ทวีวัฒนะกิจบวร ปลัดกระทรวงวัฒนธรรม เป็นประธานเปิดโครงการปฐมนิเทศผู้บริหารงานวัฒนธรรม ปีงบประมาณ พ.ศ. ๒๕๖๕ โดยมีนางยุถิกา อิศรางกูร ณ อยุธยา รองปลัดกระทรวงวัฒนธรรม นางศศิฑอณร์ สุวรรณมณี ผู้ตรวจราชการกระทรวงวัฒนธรรม นายโกวิท ผกามาศ ผู้ตรวจราชการกระทรวงวัฒนธรรม ผู้บริหาร ข้าราชการและเจ้าหน้าที่ที่เกี่ยวข้องเข้าร่วม ณ โรงแรมเอส รัชดา กรุงเทพฯ  มีผู้เข้าอบรมเป็นข้าราชการดำรงตำแหน่งอำนวยการ ระดับสูง ๑๙ คน ประกอบด้วย วัฒนธรรมจังหวัด ๑๗ คน ผู้อำนวยการกองยุทธศาสตร์และแผนงาน และผู้อำนวยการกองกฎหมาย จัดการอบรมระหว่างวันที่ ๑๙ – ๒๑ มกราคม ๒๕๖๕ เพื่อฝึกอบรมให้ความรู้ความสามารถ  และมีสมรรถนะที่เหมาะสม  ในการบริหารงานและทรัพยากรทุกประเภทขององค์กร ให้เกิดประสิทธิภาพและประสิทธิผล  ตลอดจนบูรณาการความร่วมมือกับเครือข่ายภาคเอกชน ภาคประชาสังคมให้มากขึ้น  เพื่อขับเคลื่อนภารกิจบรรลุเป้าหมายตามนโยบายรัฐบาล ยุทธศาสตร์ชาติ โมเดลเศรษฐกิจ BCG  และยุทธศาสตร์ของกระทรวงวัฒนธรรม  ที่กำหนดเป้าหมายในการปรับบทบาทเป็นกระทรวงด้านสังคมกึ่งเศรษฐกิจในปี ๒๕๖๕
“การทำงานวัฒนธรรมเชิงรุกในพื้นที่ร่วมกับทุกภาคส่วนในช่วงปี ๒๕๖๔ ที่ผ่านมา ทั้งเรื่องศาสนา ศิลปะและวัฒนธรรม ทุกฝ่ายสามารถทำงานได้อย่างเป็นรูปธรรม โดยเฉพาะการขับเคลื่อนชุมชนคุณธรรม   น้อมนำหลักปรัชญาของเศรษฐกิจพอเพียงทั่วประเทศ พัฒนาต่อยอดการท่องเที่ยวเชิงวัฒนธรรมไปสู่สุดยอดชุมชนต้นแบบ “เที่ยวชุมชน ยลวิถี” ส่งเสริมการนำทุนทางวัฒนธรรมที่ชุมชนมีอยู่ เสริมสร้างความเข้มแข็งเป็นแหล่งเรียนรู้ แหล่งท่องเที่ยวให้กับนักท่องเที่ยว สร้างงาน สร้างรายได้อย่างยั่งยืน ซึ่งนายอิทธิพล คุณปลื้ม รัฐมนตรีว่าการกระทรวงวัฒนธรรม ได้รายงานผลการขับเคลื่อนชุมชนยลวิถีต่อพลเอกประยุทธ์ จันทร์โอชา นายกรัฐมนตรี คณะรัฐมนตรี ซึ่งได้รับการชื่นชมเป็นอย่างมากและขอให้มีการขยายผลอย่างต่อเนื่อง ดังนั้น ผู้บริหารงานวัฒนธรรม วัฒนธรรมจังหวัด จะต้องมีองค์ความรู้ มีกลยุทธ์ในการทำงานเชิงรุกในพื้นที่อย่างมีประสิทธิภาพ ปฏิบัติงานด้วยความสุจริต ดูแลผู้ใต้บังคับบัญชาให้ดีที่สุด เพื่อเป็นขวัญกำลังใจในการทำงาน โดยทาง วธ. จะมีการปรับโครงสร้างเพื่อเสริมความเข้มแข็งให้วัฒนธรรมจังหวัด พร้อมกับให้ความรู้พร้อมทำงานในพื้นที่”ปลัดกระทรวงวัฒนธรรม กล่าว
ทั้งนี้ ในการอบรมครั้งนี้ วธ. ได้เน้นเนื้อหาวิชาด้านแนวทางการขับเคลื่อนงานวัฒนธรรมในมิติด้านสังคมและเศรษฐกิจภายใต้บริบทวิถีชีวิตใหม่ (New Normal) ในพื้นที่ การศึกษาวิเคราะห์แผนพัฒนาภาค แผนสำนักงานวัฒนธรรมจังหวัดและแผนพัฒนาในพื้นที่ กรอบและแนวทางในการตรวจราชการ ระเบียบและข้อกฎหมายในการบริหารงาน ข้อร้องเรียน และกรณีศึกษาต่างๆ นักบริหารกับการประชาสัมพันธ์เชิงรุกในยุคดิจิทัล และการครองตน ครองคน ครองงาน เป็นต้น

ที่มา : https://www.thaigov.go.th/news/contents/details/50678