รัฐบาลไทย-ข่าวทำเนียบรัฐบาล-​โฆษกรัฐบาลเผยนายกฯ ปลื้มเทเบิลเทนนิสทีมชาติไทยรุ่นเยาวชน-รุ่นใหญ่คว้าแชมป์อาเซียน


วันอังคารที่ 28 มิถุนายน 2565
พิมพ์
​โฆษกรัฐบาลเผยนายกฯ ปลื้มเทเบิลเทนนิสทีมชาติไทยรุ่นเยาวชน-รุ่นใหญ่คว้าแชมป์อาเซียน
พร้อมชื่นชมวอลเลย์บอลหญิงไทยฟอร์มยอดเยี่ยม หลัง“กัปตันชมพู่” พรพรรณ คว้าเบอร์ 1 สถิติการเซตสูงสุดใน VNL 2022
นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ยินดีที่นักกีฬาปิงปองทีมชาติไทยทำฟอร์มยอดเยี่ยม คว้าแชมป์ 2 รางวัลจากประเภททีมชาย-หญิง ในการแข่งขันเทเบิลเทนนิสชิงแชมป์อาเซียน 2022 (12th South East Asian Table Tennis Championships 2022) เมื่อวันที่ 24 มิถุนายน ที่ผ่านมา ณ ไอส์แลนด์ฮอลล์ ชั้น 3 ศูนย์การค้าแฟชั่นไอส์แลนด์ โดยรักษาแชมป์ทีมระดับอาเซียนได้สำเร็จ ซึ่งการแข่งขันฯ จะคัดเอาผู้เล่นที่ผลงานดีที่สุด 16 คนชาย-หญิง ไปทำการคัดเลือกต่อในโซนเอเชีย เพื่อคว้าสิทธิเข้าร่วมรายการเทเบิลเทนนิสชิงแชมป์โลกปี 2023 ต่อไป
โฆษกประจำสำนักนายกรัฐมนตรีกล่าวว่า การแข่งขันกีฬาเทเบิลเทนนิสชิงแชมป์อาเซียนนี้ นักกีฬาเทเบิลเทนนิสในรุ่นเยาวชนทีมชาติไทย ยังสามารถทำผลงานได้ดี ได้รับทั้งสิ้น 8 เหรียญทอง 5 เหรียญเงิน และ 7 เหรียญทองแดง จากการแข่งขันเทเบิลเทนนิสเยาวชนชิงแชมป์อาเซียน 2022 (26th South East Asian Junior & Cadet Table Tennis Championships 2022) คว้าตำแหน่งเจ้าเหรียญทองเทเบิลเทนนิสเยาวชนอาเซียนประจำปีนี้ได้สำเร็จ เก็บสถิติในระดับแนวหน้าของภูมิภาคอย่างต่อเนื่อง
นอกจากนี้ ภายหลังการแข่งขันกีฬาวอลเลย์บอลเนชั่นส์ลีก 2022 (Volleyball Nations League 2022: VNL 2022) ในสัปดาห์ที่ 2 สิ้นสุดลง ทางเว็บไซต์ Volleyballworld ได้รายงานสถิตินักวอลเลย์บอลตำแหน่งต่าง ๆ โดย “พรพรรณ เกิดปราชญ์” หรือ กัปตันชมพู่ ประจำทีมวอลเลย์บอลหญิงทีมชาติไทย ขึ้นแท่นอันดับ 1 ในการทำสถิติการเซตบอลมากที่สุด (Best Setters) โดยทำสถิติเซต 290 ครั้ง ทำคะแนนสำเร็จได้ถึง 35.85% ทิ้งห่างอันดับ 2 ซึ่งทำได้ 223 ครั้ง ทางด้านตำแหน่งผู้ทำคะแนนสูงสุด (Best Scorers) สาวไทยยังทำผลงานดีเยี่ยม โดย “บุ่มบิ๋ม” ชัชชุอร โมกศรี มี 155 คะแนนรวม รั้งสถิติอันดับ 4 คะแนนสูงสุด และ “บีม” พิมพิชยา ก๊กรัมย์ มี 146 คะแนนรวม รั้งสถิติอันดับ 5 คะแนนสูงสุด ซึ่งการแข่งขัน VNL 2022 สนามต่อไปในสัปดาห์ที่ 3 จะจัดขึ้นระหว่างวันที่ 28 มิถุนายน - 4 กรกฎาคม 2565 ณ กรุงโซเฟีย ประเทศบัลแกเรีย
“นายกรัฐมนตรีขอบคุณความมุ่งมั่นตั้งใจของนักกีฬา ผู้ฝึกสอน และผู้มีส่วนเกี่ยวข้องในการร่วมผลักดันทัพนักกีฬาทีมชาติไทยทุกประเภทไปสู่ชัยชนะในเวทีระดับสากลมากขึ้น ถือว่าเป็นผู้มีส่วนช่วยสร้างสีสัน และรอยยิ้มให้วงการกีฬาไทย พร้อมกันนี้ นายกรัฐมนตรีเชิญชวนพี่น้องประชาชนร่วมส่งกำลังใจเชียร์ทัพนักกีฬาไทย เพื่อสร้างขวัญ และกำลังใจที่ดีแก่ตัวแทนทีมไทยในการแข่งขันรอบหน้าต่อไป” นายธนกรฯ กล่าว

ที่มา : https://www.thaigov.go.th/news/contents/details/56216