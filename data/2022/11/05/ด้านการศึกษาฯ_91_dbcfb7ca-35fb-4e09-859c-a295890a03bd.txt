รัฐบาลไทย-ข่าวทำเนียบรัฐบาล-ดีอีเอส เผยผลสำรวจ Thailand Digital Outlook พบการเข้าถึงอินเทอร์เน็ตของครัวเรือนไทยเพิ่มขึ้น ย้ำบูรณาการข้อมูลสถิติดิจิทัลของประเทศ มุ่งพัฒนาไทยทัดเทียมนานาประเทศ


วันศุกร์ที่ 26 สิงหาคม 2565
ดีอีเอส เผยผลสำรวจ Thailand Digital Outlook พบการเข้าถึงอินเทอร์เน็ตของครัวเรือนไทยเพิ่มขึ้น ย้ำบูรณาการข้อมูลสถิติดิจิทัลของประเทศ มุ่งพัฒนาไทยทัดเทียมนานาประเทศ
ดีอีเอส เผยผลสำรวจ Thailand Digital Outlook พบการเข้าถึงอินเทอร์เน็ตของครัวเรือนไทยเพิ่มขึ้น ย้ำบูรณาการข้อมูลสถิติดิจิทัลของประเทศ มุ่งพัฒนาไทยทัดเทียมนานาประเทศ
เมื่อวันที่ 26 สิงหาคม 2565  นายชัยวุฒิ ธนาคมานุสรณ์ รัฐมนตรีว่าการกระทรวงดิจิทัลเพื่อเศรษฐกิจและสังคม เป็นประธานเปิดงานสัมมนาเพื่อเผยแพร่ผลการศึกษาโครงการศึกษา Thailand Digital Outlook ประจำปี พ.ศ.2565 ณโรงแรมเซ็นทรา บาย เซ็นทารา ศูนย์ราชการแจ้งวัฒนะ จัดงานโดยสำนักงานคณะกรรมการดิจิทัลเพื่อเศรษฐกิจและสังคมแห่งชาติ (สดช.) ร่วมกับหน่วยงานสังกัดกระทรวงฯ ได้แก่ สำนักงานพัฒนาธุรกรรมทางอิเล็กทรอนิกส์ (สพธอ.) และสำนักงานสถิติแห่งชาติ (สสช.)  ได้ดำเนินการจัดเก็บ รวบรวมข้อมูลตัวชี้วัดและสถิติด้านการพัฒนาดิจิทัลเพื่อเศรษฐกิจและสังคมของประเทศไทย เพื่อนำข้อมูลต่างๆ มาใช้สำหรับประเมินผลจากการดำเนินนโยบายด้านการพัฒนาดิจิทัลของประเทศ
สำหรับโครงการศึกษา Thailand Digital Outlook ได้ดำเนินเข้าสู่ปีที่ 4 ซึ่งสดช. ซึ่งศึกษาตัวชี้วัดด้านดิจิทัลของประเทศ อ้างอิงตามกรอบมาตรฐานสากลที่องค์การเพื่อความร่วมมือและการพัฒนาทางเศรษฐกิจ หรือองค์การOECD (The Organization for Economic Co-operation and Development)  ทั้งนี้ การสำรวจพบว่าตัวชี้วัดด้านดิจิทัลของประเทศส่วนใหญ่ดีขึ้นในทุกมิติ ได้แก่ มิติการเข้าถึง การเข้าถึงอินเทอร์เน็ตของครัวเรือนไทย อยู่ที่ 88.0 % เพิ่มขึ้นจากปี 2564  ซึ่ง สดช. ได้สำรวจข้อมูลการใช้ประโยชน์จากอินเทอร์เน็ตในทั่วทุกพื้นที่ของประเทศ ครอบคลุมตัวชี้วัดตามกรอบ Digital Economy Outlook ของ OECD ตลอดจนศึกษาเพิ่มเติมในกรอบตัวชี้วัดที่สะท้อนบริบทของประเทศไทย อันจะช่วยให้ประเทศไทยมีข้อมูลที่สะท้อนภาพ Thailand Digital Outlook ที่เด่นชัด เห็นถึงจุดเด่นของการพัฒนาด้านดิจิทัลที่ประเทศไทยมี เปรียบเทียบกับนานาประเทศ ทราบถึงปัญหา อุปสรรค และข้อจำกัดที่จะต้องเร่งเข้าไปแก้ไข เพื่อขับเคลื่อนดิจิทัลเพื่อเศรษฐกิจและสังคมของประเทศให้เกิดประสิทธิภาพ
****************

ที่มา : https://www.thaigov.go.th/news/contents/details/58481