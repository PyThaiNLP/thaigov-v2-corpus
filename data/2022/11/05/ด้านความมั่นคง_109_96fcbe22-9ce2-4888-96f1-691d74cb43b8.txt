รัฐบาลไทย-ข่าวทำเนียบรัฐบาล-นฤมล เร่งช่วยเหลือแคมป์คนงานตกสำรวจ บรรเทาภัยโควิด-19


วันจันทร์ที่ 26 กรกฎาคม 2564
พิมพ์
นฤมล เร่งช่วยเหลือแคมป์คนงานตกสำรวจ บรรเทาภัยโควิด-19
- -
วันที่ 26 กรกฎาคม 2564 ศาสตราจารย์ นฤมล ภิญโญสินวัฒน์ รัฐมนตรีช่วยว่าการกระทรวงแรงงาน เปิดเผยว่า วันนี้ได้มอบหมายให้ทีมงานลงพื้นที่มอบข้าวกล่องให้แก่แคมป์คนงานก่อสร้างที่ได้รับผลกระทบอันเนื่องมาจากการสั่งปิดแคมป์คนงาน ตามมาตรการควบคุมการแพร่ระบาดของโควิด-19 เพื่อร่วมเป็นส่วนหน่ึงในการบรรเทาความเดือดร้อน ซึ่งในวันนี้ได้ให้ทีมงานนำข้าวกล่องไปมอบให้แคมป์ก่อสร้าง 3 แห่ง ได้แก่ แห่งที่ 1 บริษัท บริษัท เนาวรัตน์พัฒนาการ จำกัด (มหาชน) บริวณซอยลาดพร้าว 112 แห่งที่ 2  บริษัท ยูเวิร์ค999 จำกัด บริเวณซอยวัชรพล 18 และแห่งที่ 3 บริษัท สยามพาร์คบางกอก จำกัด โครงการบางกอกเวิลด์ (สวนสยาม)
รมช.แรงงาน กล่าวเพิ่มเติมว่า ทราบรายงานจากทีมงานว่าแคมป์คนงาน บริษัท ยูเวิร์ด999 จำกัด ซอยวัชรพล 18 แขวง คลองถนน เขตสายไหม ยังไม่เคยมีเจ้าหน้าที่จากหน่วยงานรัฐนำข้าวกล่องไปมอบให้ มีเพียงแค่ธารน้ำใจจากบุคคลเพียงไม่กี่รายเท่านั้น ซึ่งในบางครั้งไม่เพียงพอ โดยปกตินายจ้างจะเป็นผู้จัดสรรอาหารมาให้คนงาน ณ แคมป์ก่อสร้าง แต่เนื่องจากนายจ้างนำอาหารมาให้เป็นหม้อ และให้คนงานตักอาหารแบ่งกันเอง ทำให้ไม่เพียงพอต่อจำนวนคนงาน จึงต้องทำอาหารเองเพิ่มเติมกันเอง เช่น เก็บผักบุ้งในแคมป์มาทำอาหาร เป็นต้น ในส่วนนี้ตนเองจะได้ประสานความร่วมมือกับหน่วยงานที่เกี่ยวข้อง เพื่อให้การช่วยเหลือและบรรเทาความเดือดร้อนต่อไป
แคมป์คนงานดังกล่าวฯ มีทั้งแรงงานไทยและแรงงานต่างด้าว มีหญิงตั้งครรภ์ 5 คน  เด็กแรกเกิด 2 คน ทารก 3 คน  และเด็กพิการ 1 คน ซึ่งแคมป์คนงานนี้ยังมีความต้องการได้รับการสนับสนุนเครื่องใช้อุปโภคและบริโภค เช่น ข้าวสาร อาหารแห้ง ยาสามัญเบื้องต้น แพมเพิส น้ำดื่ม นมผง หน้ากากอนามัย แอลกอฮอล์ เป็นต้น ในส่วนของสถานการณ์ด้านโควิด-19 ไม่พบผู้ติดเชื้อในแคมป์คนงานแห่งนี้ ซึ่งได้ทำการตรวจหาเชื้อครั้งล่าสุดไปเมื่อวันที่ 24 กรกฎาคม 2564 และคนงานส่วนหนึ่งได้รับการฉีดวัคซีนเป็นที่เรียบร้อยแล้ว
“ขอเป็นกำลังใจให้ทุกฝ่ายในการช่วยเหลือพี่น้องแรงงานร่วมกัน ยังมีอีกหลายแคมป์ที่ขาดโอกาสและยังคงต้องการได้รับการช่วยเหลือ หากมีข้อมูลใด ๆ ที่เป็นประโยชน์สามารถแจ้งผ่านมายังกระทรวงแรงงานได้ เพื่อร่วมเป็นส่วนหนึ่งในการช่วยเหลือพี่น้องแรงงาน” รมช.แรงงาน กล่าวทิ้งท้าย

ที่มา : https://www.thaigov.go.th/news/contents/details/44137