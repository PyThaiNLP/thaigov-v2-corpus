รัฐบาลไทย-ข่าวทำเนียบรัฐบาล-นายกฯ ชื่นชมการดำเนินงานมูลนิธิสงเคราะห์ครอบครัวทหารผ่านศึกฯ ร่วมประชาสัมพันธ์การจำหน่ายดอกป๊อปปี้ นำรายได้ช่วยสงเคราะห์ครอบครัวทหารผ่านศึกทั่วประเทศ


วันพฤหัสบดีที่ 3 กุมภาพันธ์ 2565
พิมพ์
นายกฯ ชื่นชมการดำเนินงานมูลนิธิสงเคราะห์ครอบครัวทหารผ่านศึกฯ ร่วมประชาสัมพันธ์การจำหน่ายดอกป๊อปปี้ นำรายได้ช่วยสงเคราะห์ครอบครัวทหารผ่านศึกทั่วประเทศ
นายกรัฐมนตรี ชื่นชมการดำเนินงานมูลนิธิสงเคราะห์ครอบครัวทหารผ่านศึกฯ ร่วมประชาสัมพันธ์การจำหน่ายดอกป๊อปปี้ นำรายได้ช่วยสงเคราะห์ครอบครัวทหารผ่านศึกทั่วประเทศ
วันนี้ (2 ก.พ. 65) เวลา 08.30 น. ณ ห้องสีม่วง ตึกไทยคู่ฟ้า ทำเนียบรัฐบาล คุณหญิงแสงเดือน ณ นคร ประธานกรรมการมูลนิธิฯ และประธานกรรมการจัดจำหน่ายดอกไม้ฯ มูลนิธิสงเคราะห์ครอบครัวทหารผ่านศึกในพระราชูปถัมภ์สมเด็จพระศรีนครินทราบรมราชชนนี พร้อมด้วย คุณหญิงทรงสมร คชเสนี กรรมการจัดการและเหรัญญิก พลตรีหญิง กุมาริกา วีระมงคล กรรมการและเลขานุการมูลนิธิฯ และนางนันทวัน เมฆใหญ่ สุวรรณปิยะศิริ กรรมการอำนวยการมูลนิธิฯ และประธานฝ่ายประชาสัมพันธ์ เข้าพบ พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เพื่อมอบดอกไม้ที่ระลึกวันทหารผ่านศึก (ดอกป๊อปปี้) ซึ่งตรงกับวันที่ 3 กุมภาพันธ์ของทุกปี และเพื่อประชาสัมพันธ์การจัดจำหน่ายดอกไม้ที่ระลึกวันทหารผ่านศึก (ดอกป๊อปปี้) เพื่อนำรายได้ไปช่วยสงเคราะห์แก่ครอบครัวทหารผ่านศึกซึ่งมีอยู่ทั่วประเทศ โดยมีนายดิสทัต โหตระกิตย์ เลขาธิการนายกรัฐมนตรี นายประทีป กีรติเรขา รองเลขาธิการนายกรัฐมนตรีฝ่ายการเมือง และนายอนุชา บูรพชัยศรี รองเลขาธิการนายกรัฐมนตรีฝ่ายการเมือง เข้าร่วมด้วย ทั้งนี้ นายธนกร วังบุญคงชนะ โฆษกประจำสำนักนายกรัฐมนตรี สรุปสาระสำคัญดังนี้
นายกรัฐมนตรีกล่าวชื่นชมการดำเนินงานของมูลนิธิฯ ในการดำเนินการจัดทำดอกป๊อปปี้ ดอกไม้สัญลักษณ์ของทหารผ่านศึก และจำหน่ายเพื่อนำรายได้ไปช่วยเหลือและสงเคราะห์ครอบครัวเหล่าทหารผ่านศึกทั่วประเทศ ที่ปฏิบัติหน้าที่ในการดูแลรักษาปกป้องประเทศชาติ ซึ่งทหารทุกคนถือเป็นครอบครัวเดียวกันและหลายคนที่ได้รับบาดเจ็บก็ยังมีอายุน้อยอยู่ จึงขอเป็นกำลังใจให้กับทุกคนในการทำงานต่อไป โอกาสนี้นายกรัฐมนตรีได้ร่วมอุดหนุนดอกป๊อปปี้กับทางมูลนิธิฯ พร้อมกับนายกรัฐมนตรีได้กล่าวอวยพรเนื่องในเทศกาลตรุษจีนว่า ขอให้ทุกคนมีความสุข สมหวัง และสุขภาพแข็งแรง มีอายุยืนนาน เพื่อทำประโยชน์ต่อสังคมและประเทศชาติต่อไป
คุณหญิงแสงเดือน ณ นคร ประธานมูลนิธิฯ กล่าวขอบคุณนายกรัฐมนตรีที่ได้ให้เข้าพบเพื่อประชาสัมพันธ์การจัดจำหน่ายดอกไม้ที่ระลึกวันทหารผ่านศึก (ดอกป๊อปปี้) ซึ่งตรงกับวันที่ 3 กุมภาพันธ์ของทุกปี เพื่อนำรายได้ไปช่วยสงเคราะห์แก่ครอบครัวทหารผ่านศึกซึ่งมีอยู่ทั่วประเทศ โดยปีนี้เนื่องจากมีสถานการณ์การแพร่ระบาดของโรคติดเชื้อไวรัสโคโรนา 2019 ทางมูลนิธิฯ จึงได้ส่งดอกป๊อปปี้ให้หน่วยงานราชการและกระทรวงต่าง ๆ เพื่อขอความอนุเคราะห์นำไปจำหน่ายภายในหน่วยงานด้วย ทั้งนี้ คุณหญิงแสงเดือน ยังกล่าวขอเป็นกำลังใจให้กับนายกรัฐมนตรีและรัฐบาลในการทำงานบริหารประเทศต่อไป
สำหรับการจำหน่าย “ดอกป๊อปปี้” ดอกไม้ที่ระลึกวันทหารผ่านศึก ได้เริ่มมาตั้งแต่ พ.ศ. 2512 และจำหน่ายเฉพาะวันที่ 3 กุมภาพันธ์เท่านั้น ภายหลังการสงเคราะห์ได้เพิ่มมากขึ้นทุกปี มูลนิธิฯ จึงได้จัดทำดอกไม้เพิ่มขึ้นและขยายกำหนดการจำหน่ายเป็นสัปดาห์ดอกป๊อปปี้เป็น 1 สัปดาห์ โดยปีนี้จะเริ่มจำหน่ายตั้งแต่วันที่ 28 มกราคม – 3 กุมภาพันธ์ 2565 มูลนิธิสงเคราะห์ครอบครัวทหารผ่านศึกฯ ขอเชิญชวนประชาชนและผู้ที่สนใจสั่งซื้อดอกป๊อบปี้และผลิตภัณฑ์ของมูลนิธิ ฯ ได้ที่โทรศัพท์หมายเลข 092 750 2642 ID Line : @poppythailand , https://shop.line.me/@poppythailand โดยชำระเงินผ่านทางบัญชีธนาคารกสิกรไทยสาขาสนามเป้า ชื่อบัญชีมูลนิธิสงเคราะห์ครอบทหารผ่านศึก เลขที่บัญชี 029-2-30712-8
------------------
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/51158