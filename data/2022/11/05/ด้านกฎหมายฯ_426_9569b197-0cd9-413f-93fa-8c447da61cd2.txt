รัฐบาลไทย-ข่าวทำเนียบรัฐบาล-กระทรวงยุติธรรม ประชุมคณะกรรมการจัดการเรื่องราวร้องทุกข์กรณีถูกกระทำทรมานและถูกบังคับให้หายสาบสูญ ครั้งที่ ๑/๒๕๖๕


วันจันทร์ที่ 31 มกราคม 2565
พิมพ์
กระทรวงยุติธรรม ประชุมคณะกรรมการจัดการเรื่องราวร้องทุกข์กรณีถูกกระทำทรมานและถูกบังคับให้หายสาบสูญ ครั้งที่ ๑/๒๕๖๕
กระทรวงยุติธรรม ประชุมคณะกรรมการจัดการเรื่องราวร้องทุกข์กรณีถูกกระทำทรมานและถูกบังคับให้หายสาบสูญ ครั้งที่ ๑/๒๕๖๕
ในวันจันทร์ที่ ๓๑ มกราคม ๒๕๖๕ เวลา ๑๐.๐๐ น. นายสมศักดิ์ เทพสุทิน รัฐมนตรีว่าการกระทรวงยุติธรรม ได้มอบหมายให้ ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม เป็นประธานการประชุมคณะกรรมการจัดการเรื่องราวร้องทุกข์กรณีถูกกระทำทรมานและถูกบังคับให้หายสาบสูญ ครั้งที่ ๑/๒๕๖๕ จัดโดยกองสิทธิมนุษยชนระหว่างประเทศ โดยมีนายเรืองศักดิ์ สุวารี อธิบดีกรมคุ้มครองสิทธิและเสรีภาพ นายเกิดโชค เกษมวงศ์จิตร รองอธิบดีกรมคุ้มครองสิทธิและเสรีภาพ นางสาวจิฬาภรณ์ ตามชู กฤษณสุวรรณ ผู้อำนวยการสำนักงานช่วยเหลือทางการเงินแก่ผู้เสียหายและจำเลยในคดีอาญา นางเปรมยุดา ตันติกนกพร ผู้อำนวยการกองพิทักษ์สิทธิและเสรีภาพ และนางสาวนรีลักษณ์ แพไชยภูมิ ผู้อำนวยการกองสิทธิมนุษยชนระหว่างประเทศ พร้อมด้วยเจ้าหน้าที่ที่เกี่ยวข้องเข้าร่วมฯ ณ ห้องประชุมกระทรวงยุติธรรม ๑๐-๐๑ และผ่าน Application Cisco Webex Meeting กรมคุ้มครองสิทธิและเสรีภาพ
การประชุมในวันนี้ ได้มีการรายงานผลการดำเนินงานของคณะกรรมการฯ และอนุกรรมการฯ ประจำปี ๒๕๖๔ การรายงานความคืบหน้าการผลักดันร่างพระราชบัญญัติป้องกันและปราบปรามการทรมานและการกระทำให้บุคคลสูญหาย พ.ศ. ....  การพิจารณาแบบฟอร์มการรับเรื่องราวร้องทุกข์กรณีถูกกระทำทรมานและกรณีถูกบังคับให้หายสาบสูญ (ฉบับปรับปรุงใหม่) และการพิจารณาข้อเสนอแนะของคณะกรรมการสิทธิมนุษยชนแห่งชาติในการปรับปรุงกฎหมาย กฎ ระเบียบ หรือ คำสั่ง เพื่อให้สอดคล้องกับหลักสิทธิมนุษยชน กรณีเจ้าหน้าที่ของรัฐซ้อมทรมานผู้ถูกควบคุมตัวเพื่อให้รับสารภาพ
ในการนี้ คณะกรรมการฯ ได้มีมติรับทราบผลการดำเนินงานของคณะกรรมการฯ และคณะอนุกรรมการฯ อีกทั้งเห็นชอบและมอบหมายให้กรมสอบสวนคดีพิเศษปรับแก้แบบฟอร์มการรับเรื่องราวร้องทุกข์ฯ ตามข้อเสนอแนะของที่ประชุมฯ รวมทั้งเห็นชอบและมอบหมายให้กรมคุ้มครองสิทธิและเสรีภาพในฐานะฝ่ายเลขานุการฯ ประมวลผลการดำเนินงานตามข้อเสนอแนะของคณะกรรมการสิทธิมนุษยชนแห่งชาติเพื่อเสนอคณะรัฐมนตรี รวมทั้งมอบหมายคณะอนุกรรมการป้องกันฯ พิจารณาศึกษาแนวทางป้องกันการทรมาน และกำหนดแนวปฏิบัติเพื่อให้เป็นมาตรฐานการดำเนินงานให้กับทุกหน่วยงานต่อไป

ที่มา : https://www.thaigov.go.th/news/contents/details/51101