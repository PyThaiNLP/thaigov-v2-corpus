รัฐบาลไทย-ข่าวทำเนียบรัฐบาล-รมว.เฉลิมชัย ห่วงใยพี่น้องชาว อ.สิชล จ.นครศรีธรรมราช ที่ประสบปัญหาอุทกภัย สั่งหน่วยงานในสังกัด เร่งสำรวจพื้นที่เสียหาย


วันเสาร์ที่ 9 เมษายน 2565
รมว.เฉลิมชัย ห่วงใยพี่น้องชาว อ.สิชล จ.นครศรีธรรมราช ที่ประสบปัญหาอุทกภัย สั่งหน่วยงานในสังกัด เร่งสำรวจพื้นที่เสียหาย
รมว.เฉลิมชัย ห่วงใยพี่น้องชาว อ.สิชล จ.นครศรีธรรมราช ที่ประสบปัญหาอุทกภัย สั่งหน่วยงานในสังกัด เร่งสำรวจพื้นที่เสียหาย เพื่อบรรเทาความเดือดร้อนให้พี่น้องประชาชนอย่างเร็วที่สุด
ดร.เฉลิมชัย ศรีอ่อน รัฐมนตรีว่าการกระทรวงเกษตรและสหกรณ์ มอบสิ่งของช่วยเหลือผู้ประสบอุทกภัย พร้อมพบปะเกษตรกรและประชาชนในพื้นที่ ณ ที่ว่าการอำเภอสิชล อ.สิชล จ.นครศรีธรรมราช ซึ่งพื้นที่อำเภอสิชลได้เกิดสถานการณ์อุทกภัยขึ้นในพื้นที่ ตั้งแต่วันที่ 4 - 5 เมษายน 2565 ที่ผ่านมา ทำให้น้ำป่าไหลหลาก น้ำเอ่อล้นตลิ่ง เข้าท่วมพื้นที่ในเขตอำเภอสิชลทุกหมู่บ้านทุกตำบล เป็นเหตุให้ราษฎรได้รับผลกระทบเป็นวงกว้าง ทรัพย์สินและพืชผลทางการเกษตรได้รับความเสียหาย ถนนหลายสายถูกตัดขาด
จากการสำรวจข้อมูลเบื้องต้นมีหมู่บ้าน/ชุมชน ที่ได้รับผลกระทบจากสถานการณ์อุทกภัยในครั้งนี้ ส่งผลให้ทรัพย์สินของราษฎรและสิ่งสาธารณประโยชน์ได้รับความเสี่ยหาย ทั้งบ้านเรือน ส่วนราชการ ด้านการเกษตร พืชผลเสียหาย 465 ไร่ ด้านปศุสัตว์ โค 10 ตัว สุกร 12 ตัว ไก่พื้นเมือง 77 ตัว ด้านประมง เป็นประมงน้ำจืด 30 ราย พื้นที่ 20 ไร่ บ่อกุ้ง จำนวน 50 ราย พื้นที่ 330 ไร่ ด้านสิ่งสาธารณประโยชน์ ถนน 67 สาย สะพาน 1 แห่ง สะพานน้ำล้น 4 แห่ง คอสะพาน 7 แก่ง และฝายชะลอน้ำ 7 แห่ง
ทั้งนี้ กระทรวงเกษตรและสหกรณ์ ได้ร่วมกับส่วนราชการต่าง ๆ ฝ่ายปกครอง ทหารตำรวจ องค์กรปกครองส่วนท้องถิ่น มูลนิธิกู้ชีพ กู้ภัยต่าง ๆ หน่วยงานเอกชน ได้นำกำลังเจ้าหน้าที่ช่วยเหลือพี่น้องประชาชนชาวอำเภอสิชลอย่างเต็มความสามารถ จึงทำให้ไม่มีผู้ได้รับบาดเจ็บหรือเสียชีวิต และในขณะนี้สถานการณ์อุทกภัยในพื้นที่ได้กลับสู่สภาวะปกติแล้ว ส่วนราชการ องค์กรปกครองส่วนท้องถิ่นกำลังเร่งสำรวจความเสียหายเพื่อให้ความช่วยเหลือผู้ประสบอุทกภัยและฟื้นฟูสิ่งสาธารณูปโภคให้กลับคืนสู่สภาพเดิมต่อไป
"ตั้งแต่ได้ทราบข่าวการเกิดอุทกภัยขึ้นในพื้นที่ อ.สิชล จ.นครศรีธรรมราช ทำให้เกิดความเป็นห่วงพี่น้องประชาชน จึงได้มอบหมายหน่วยงานในสังกัด ลงพื้นที่สำรวจความเสียหาย และหาแนวทางแก้ไขปัญหาเฉพาะหน้าอย่างเร่งด่วน พร้อมทั้งให้จัดเครื่องจักรเครื่องมือให้พร้อมสำหรับแก้ไขสถานการณ์ดังกล่าว เพื่อบรรเทาความเดือดร้อนของประชาชนอย่างเร็วที่สุด" ดร.เฉลิมชัย กล่าว

ที่มา : https://www.thaigov.go.th/news/contents/details/53453