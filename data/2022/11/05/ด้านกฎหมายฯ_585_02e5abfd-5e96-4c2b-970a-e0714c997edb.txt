รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม ลุยแก้หนี้เมืองบัวหลวง เกษตรกรสวนส้มปลื้มได้ส่วนลด ธกส. 50% ลูกหนี้ออมสินได้ลด 1.6 ล้านบาท หนุ่มขอนแก่นเข้าไกล่เกลี่ยออนไลน์ไกลข้ามภาคได้ที่ดินคืน


วันพฤหัสบดีที่ 7 กรกฎาคม 2565
พิมพ์
รัฐมนตรีว่าการกระทรวงยุติธรรม ลุยแก้หนี้เมืองบัวหลวง เกษตรกรสวนส้มปลื้มได้ส่วนลด ธกส. 50% ลูกหนี้ออมสินได้ลด 1.6 ล้านบาท หนุ่มขอนแก่นเข้าไกล่เกลี่ยออนไลน์ไกลข้ามภาคได้ที่ดินคืน
รัฐมนตรีว่าการกระทรวงยุติธรรม ลุยแก้หนี้เมืองบัวหลวง เกษตรกรสวนส้มปลื้มได้ส่วนลด ธกส. 50% ลูกหนี้ออมสินได้ลด 1.6 ล้านบาท หนุ่มขอนแก่นเข้าไกล่เกลี่ยออนไลน์ไกลข้ามภาคได้ที่ดินคืน สาวแค่ร่วมงานได้ปิดบัญชีกยศ.
เมื่อวันที่ 7 กรกฎาคม 2565 เวลา 09.30 น. ที่ มหาวิทยาลัยกรุงเทพ จ.ปทุมธานี มีการจัดงานมหกรรมไกล่เกลี่ยหนี้สินครัวเรือน ครั้งที่ 41 และยุติธรรมพบประชาชน จ.ปทุมธานี โดยมี นายสมศักดิ์ เทพสุทิน รมว.ยุติธรรม เป็นประธานเปิดงาน พร้อมด้วย นายณรงค์ศักดิ์ โอสถธนากร ผู้ว่าราชการจังหวัดปทุมธานี พล.ต.ท.คำรณวิทย์  ธูปกระจ่าง นายกอบจ.ปทุมธานี นางพงษ์สวาท กายอรุณสุทธิ์ รองเลขาธิการคณะกรรมการกฤษฎีกา รักษาราชการแทนปลัดกระทรวงยุติธรรม นายวัลลภ นาคบัว รองปลัดกระทรวงยุติธรรม นางสาวเอมอร เสียงใหญ่ ผู้ตรวจราชการกระทรวงยุติธรรม นายวิชัย ไชยมงคล เลขาธิการ ป.ป.ส. น.ส.ยุพาภรณ์ ศิริกิจพาณิชย์กูล รองอธิบดีกรมบังคับคดี พันตำรวจโท มนตรี บุณยโยธิน รองอธิบดีกรมคุมประพฤติ นางนลินนาถ ไกรนรา รองอธิบดีกรมพินิจและคุ้มครองเด็กและเยาวชน พันตำรวจตรี ยุทธนา แพรดำ รองอธิบดีกรมสอบสวนคดีพิเศษ พันตำรวจโท เชน กาญจนาปัจจ์ รองผู้อำนวยการสถาบันนิติวิทยาศาสตร์  นายธีรยุทธ แก้วสิงห์ ผู้เชี่ยวชาญเฉพาะด้านพิทักษ์สิทธิและเสรีภาพ ข้าราชการ เจ้าหน้าที่กระทรวงยุติธรรม และประชาชนร่วมงานจำนวนมาก โดยก่อนเข้างานมีการคัดกรองโควิด-19 อย่างเข้มงวด
นายณรงค์ศักดิ์ กล่าวว่า จ.ปทุมธานีถือเป็นจังหวัดปริมณฑล ที่เศรษฐกิจหลักขับเคลื่อนด้วยอุตสาหกรรมควบคู่ไปกับการเกษตร รวมทั้งมีวัฒนธรรมและประเพณีมาอย่างยาวนานหลายร้อยปี ขอบคุณกระทรวงยุติธรรม โดยการนำของนายสมศักดิ์ เทพสุทิน ที่มาจัดงานไกล่เกลี่ยในวันนี้ ชาวปทุมธานีมีหนี้อยู่พอสมควรจากสถานการณ์โควิด -19 ที่ผ่านมา ตนหวังว่าจะช่วยให้ชาวปทุมลืมตาอ้าปากได้และหลุดพ้นจากความทุกข์ รวมทั้งพัฒนาขับเคลื่อนจังหวัดได้ตามแผนพัฒนาจังหวัด และสามารถต่อยอดไปสู่การพัฒนาประเทศต่อไป
นายสมศักดิ์ กล่าวว่า ตนดีใจที่ได้เดินทางมาเป็นประธานในงานมหกรรมไกล่เกลี่ยหนี้สินครัวเรือน และยุติธรรมพบประชาชน ครั้งที่ 41 มีเป้าหมายประชาชนที่เข้าร่วมงานครั้งนี้  6,528   ราย ทุนทรัพย์ 966 ล้านบาท โดยการไกล่เกลี่ย 40 ครั้งที่ผ่านมา มีลูกหนี้ขอไกล่เกลี่ย 31,787 ราย ไกล่เกลี่ยสำเร็จ 29,342 ราย สามารถลดค่าใช้จ่ายประชาชน 2,493 ล้านบาท โดยกระทรวงยุติธรรมยังมีศูนย์ไกล่เกลี่ยก่อนฟ้องทั่วประเทศ 934 แห่ง ผู้ไกล่เกลี่ยก่อนฟ้อง 3,278 คน และสำนักงานบังคับคดีช่วยไกล่เกลี่ยหลังฟ้อง117 แห่งทั่วประเทศเพื่อช่วยเหลือประชาชน
นายสมศักดิ์ กล่าวอีกว่า ในส่วนของการช่วยเหลือประชาชนของกระทรวงยุติธรรม เราพยายามปรับแก้กฎหมายให้ทันสมัย ซึ่งสำเร็จไปแล้วกว่า 10 ฉบับ ทั้งประมวลกฎหมายยาเสพติด กฎหมายปลดล็อกพืชกระท่อม และยังมีร่างกฎหมาย JSOC เพื่อป้องกันการกระทำผิดซ้ำ ที่ใกล้สำเร็จแล้ว และเรายังมีกองทุนยุติธรรม ให้ความช่วยเหลือประชาชนไปแล้ว 3,330 ราย โดยแบ่งเป็น ผู้ขอรับคำปรึกษากฎหมาย 252 ราย ผู้ขอรับความช่วยเหลือตามภารกิจของกองทุนยุติธรรม จำนวน 3,078 ราย คิดเป็นเงิน 264 ล้านบาท และพ.ร.บ.ค่าตอบแทนผู้เสียหายและค่าทดแทนและค่าใช้จ่ายแก่จำเลยในคดีอาญา ได้ช่วยเหลือประชาชนไปแล้ว 109,400 คน เป็นเงิน 6,180  ล้านบาท ซึ่งตนยืนยันว่ากระทรวงยุติธรรมจะทำหน้าที่ให้ดีที่สุดในการดูแลพี่น้องประชาชน
จากนั้นนายสมศักดิ์ ได้มอบเงินเยียวยาผู้เสียหายจากคดีอาญา มอบป้ายศูนย์ไกล่เกลี่ยข้อพิพาทภาคประชาชน และร่วมการไกล่เกลี่ยด้วยตนเอง โดยรายแรกเป็นหนี้ ธกส. กู้มา 905,011 บาท เพื่อไปทำสวนส้ม ซึ่งผลการไกล่เกลี่ยทาง ธกส.ลดให้ 50% เหลือ 452,505 บาท โดยลูกหนี้ระบุว่า โครงการนี้เป็นโครงการที่ดี และอยากให้มีระยะเวลาที่มากกว่านี้ เพราะหลายคนยังไม่พร้อมที่จะมาร่วมงาน ยังมีอีกหลายคนที่อยากเข้าร่วมโครงการนี้ รายต่อมาเป็นลูกหนี้ ธนาคารออมสิน ยอดหนี้รวมดอกเบี้ย 2,680,000 บาท มีบ้านค้ำประกัน โดยขอชำระปิดบัญชี ทางธนาคารออมสินให้จ่ายเพียง 1,700,000 บาท และทำเรื่องขอบ้านคืน รายต่อมา เป็นการไกล่เกลี่ยออนไลน์จาก จ.ขอนแก่น เป็นหนี้ธนาคารออมสิน 243,000 บาท ได้ลดหย่อนค่าดอกเบี้ย  66,000 บาท เหลือ 177,000 บาท และได้ที่ดินที่ค้ำประกันคืน โดยทางออมสินให้ไปติดต่อที่ธนาคารสาขาใกล้บ้าน รายสุดท้ายเป็นหนี้ กยศ. กู้มา 132,000 บาท ผ่อนมา 18 ปี ผ่อนเกินจำนวนเงินต้นไปแล้วแต่ผ่อนไม่ค่อยตรงเวลาจึงมีดอกเบี้ยและค่าปรับอีก 23,700 บาท ทางกยศ.ได้งดดอกเบี้ยและค่าปรับ ให้ปิดบัญชีไปเลย
สุดท้ายนายสมศักดิ์ กล่าวว่า ขอบคุณพี่น้องทุกคนที่ตั้งใจมาไกล่เกลี่ยหนี้สิน เพราะเชื่อใจรัฐบาล กระทรวงและจังหวัดปทุมธานี เราอยากช่วยประชาชน เสาะแสวงหาโครงการต่างๆ หากพวกท่านเห็นว่าเราจะช่วยทำอะไรได้บ้าง อย่าเกรงใจ อะไรที่เราช่วยได้ ไม่ผิดครรลองครองธรรม เราช่วยแก้ให้ทั้งหมด วันนี้ท่านจะหายปวดหัว สมองโปร่งใสกลับไปทำงาน รัฐบาลภายใต้การนำของ พล.อ.ประยุทธ์ จันทร์โอชา นายกรัฐมนตรี เป็นห่วงพี่น้องประชาชน และประชุมหารือหาแนวทางช่วยเหลืออยู่ทุกวัน ตนเชื่อว่าหน่วยงานอื่นก็เห็นแล้ว และจะมีการดำเนินการช่วยเหลือตามมา

ที่มา : https://www.thaigov.go.th/news/contents/details/56649