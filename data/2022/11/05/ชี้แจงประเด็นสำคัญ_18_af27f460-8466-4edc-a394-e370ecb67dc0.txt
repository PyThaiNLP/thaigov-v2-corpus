รัฐบาลไทย-ข่าวทำเนียบรัฐบาล-กระทรวงการท่องเที่ยวและกีฬา ชี้แจงข้อวิจารณ์นโยบายการเปิดประเทศ 120 วัน


วันศุกร์ที่ 6 สิงหาคม 2564
พิมพ์
กระทรวงการท่องเที่ยวและกีฬา ชี้แจงข้อวิจารณ์นโยบายการเปิดประเทศ 120 วัน
โฆษกกระทรวงการท่องเที่ยวและกีฬา ระบุ จ.ภูเก็ตยกระดับมาตรการเพื่อควบคุมการแพร่ระบาดของโรคโควิด-19 ในพื้นที่อย่างเข้มข้นมากขึ้น หลัง ศบค.ประกาศให้ จ.ภูเก็ต เป็นพื้นที่สีส้ม ขณะที่ยอดจองห้องพักยังมีจำนวนมาก
วันที่ 6 สิงหาคม 2564 นายคณนาถ หมื่นหนู  โฆษกกระทรวงการท่องเที่ยวและกีฬา กล่าวว่า นายพิพัฒน์ รัชกิจประการ รัฐมนตรีว่าการกระทรวงการท่องเที่ยวและกีฬา กล่าวว่า หลังจากศูนย์บริหารสถานการณ์โควิด-19 (ศบค.) ประกาศให้จังหวัดภูเก็ตถูกจัดอยู่ในพื้นที่ควบคุม (พื้นที่สีส้ม) ประกอบกับทางจังหวัดภูเก็ตได้ยกระดับมาตรการเพื่อควบคุมการแพร่ระบาดของโรคโควิด-19 ในพื้นที่อย่างเข้มข้นมากขึ้นเพื่อลดยอดผู้ติดเชื้อรายใหม่ อาทิ “มาตรการตรวจคัดกรองการเดินทางเข้าจังหวัดภูเก็ตจากในประเทศ” ซึ่งไม่เพียงแค่ได้รับการฉีดวัคซีนป้องกันโควิด-19 ตามที่กำหนดแล้วเท่านั้น แต่ยังต้องแสดงผลการตรวจหาเชื้อด้วยวิธี RT-PCR หรือ Antigen Test ซึ่งยืนยันผลเป็นลบไม่เกิน 72 ชั่วโมงนับตั้งแต่วันที่ได้รับการตรวจด้วย นอกจากนี้ ทางจังหวัดภูเก็ตยังประกาศ “มาตรการปิดสถานที่ หรือห้ามจัดกิจกรรมที่มีความเสี่ยงต่อการแพร่โรค” ทั้งการลดการรวมกลุ่มทำกิจกรรมมากกว่า 50 คน ร้านจำหน่ายอาหารหรือเครื่องดื่มให้บริโภคในร้านได้ตามปกติ โดยงดการจำหน่ายและงดดื่มสุราหรือเครื่องดื่มแอลกอฮอล์ภายในร้าน รวมถึงปิดสถานที่เสี่ยงต่อการแพร่โรค เช่น ผับ บาร์ คาราโอเกะ สถานบันเทิง และสถานประกอบการที่มีลักษณะคล้ายสถานบริการ ทุกแห่งในท้องที่จังหวัดภูเก็ตเป็นการชั่วคราวต่อไป ส่วนห้างสรรพสินค้า ศูนย์การค้า คอมมูนิตี้มอลล์ หรือสถานประกอบการอื่นๆ ที่มีลักษณะคล้ายกัน ให้เปิดดำเนินการได้ตามเวลาปกติ ยกเว้นส่วนที่เป็นตู้เกม เครื่องเล่น ร้านเกม สวนสนุก ให้งดบริการ  ทั้ง 2 มาตรการของจังหวัดภูเก็ต มีผลตั้งแต่วันที่ 3-16 สิงหาคมนี้ เป้าหมายคือการกดยอดผู้ติดเชื้อภายในจังหวัดภูเก็ตให้ลดลงอย่างต่อเนื่องภายใน 14 วันดังกล่าว
ด้านรายงานข่าวจากการท่องเที่ยวแห่งประเทศไทย (ททท.) ระบุว่า จากการรวบรวมสถิติ 7 วันล่าสุด ตั้งแต่วันที่ 29 กรกฎาคม – 4 สิงหาคม 2564 พบยอดผู้ติดเชื้อใหม่รวม 297 คน แบ่งเป็นผู้ติดเชื้อจากในประเทศ 283 คน และผู้ติดเชื้อที่คัดกรองพบจากโครงการ “ภูเก็ตแซนด์บ็อกซ์” อีก 14 คน
สำหรับสถิติจำนวนนักท่องเที่ยวจากต่างประเทศที่ฉีดวัคซีนครบโดสแล้วเดินทางเข้าภูเก็ตแซนด์บ็อกซ์ สะสม 35 วัน ตั้งแต่วันที่ 1 กรกฎาคม – 4 สิงหาคมที่ผ่านมา พบว่ามีจำนวน 16,060 คน ไม่พบผู้ติดเชื้อ 16,014 คน รอผลตรวจ 3 คน คัดกรองพบผู้ติดเชื้อรวม 43 คน ขณะที่ยอดการจองห้องพักโรงแรมในภูเก็ตที่ได้มาตรฐานความปลอดภัยด้านการท่องเที่ยวและสุขอนามัย SHA+ ช่วงไตรมาส 3 ตั้งแต่เดือนกรกฎาคม-กันยายนนี้ มีจำนวน 329,628 คืน แบ่งเป็นเดือนกรกฎาคม 190,843 คืน เดือนสิงหาคม 126,222 คืน และเดือนกันยายน 12,563 คืน และเมื่อรวมยอดการจองห้องพักตั้งแต่เดือนกรกฎาคม 2564 – กุมภาพันธ์ 2565 มีจำนวน 337,612 คืน
ก่อนหน้านี้ นายณรงค์ วุ่นซิ้ว ผู้ว่าราชการจังหวัดภูเก็ต กล่าวว่า จุดประสงค์ของการยกระดับมาตรการต่างๆ เพื่อคุมเข้มการระบาดของโรคโควิด-19 จากระดับเบาไปหนักนั้น เป็นไปเพื่อช่วยสร้างความปลอดภัยแก่ทั้งจังหวัดภูเก็ต ภูเก็ตแซนด์บ็อกซ์ และประเทศไทย ให้สามารถเดินหน้ากิจกรรมทางเศรษฐกิจได้ควบคู่ไปกับการควบคุมโรค
นายพิพัฒน์ฯ กล่าวเพิ่มเติมว่า ด้านโครงการ “สมุย พลัส โมเดล” เปิดพื้นที่นำร่องรับนักท่องเที่ยวจากต่างประเทศที่ฉีดวัคซีนครบโดสแล้วสู่พื้นที่ 3 เกาะในจังหวัดสุราษฎร์ธานี ได้แก่ เกาะสมุย เกาะพะงัน และเกาะเต่า ยืนยันว่าไม่ได้มีการชะลอหรือยุติโครงการ โดยทางศบค.ก็ได้ให้การท่องเที่ยวแห่งประเทศไทย (ททท.) มีการทบทวนการดำเนินงานในระยะต่อไปให้มีความรอบคอบและพิจารณาตามสถานการณ์การแพร่ระบาดด้วย ซึ่งก่อนหน้านี้ได้ประเมินผลตอบรับเบื้องต้นไว้แล้วว่าจะยังไม่มีนักท่องเที่ยวต่างชาติเดินทางเข้ามามากนัก เพราะติดข้อจำกัดด้านการเดินทาง นักท่องเที่ยวต้องต่อเครื่องบินจากสนามบินสุวรรณภูมิมาเกาะสมุยอีกที ต่างจากโครงการภูเก็ตแซนด์บ็อกซ์ที่สายการบินทำการบินระหว่างประเทศตรงเข้าสนามบินภูเก็ตเลย โดยจากรายงานสถิติของโครงการสมุย พลัส โมเดล ตั้งแต่เปิดโครงการฯเมื่อวันที่ 15 กรกฎาคมจนถึง 4 สิงหาคมที่ผ่านมา ระบุว่ามีจำนวนนักท่องเที่ยวสะสมบนเกาะสมุย 167 คน เกาะพะงัน 8 คน และเกาะเต่า 6 คน

ที่มา : https://www.thaigov.go.th/news/contents/details/44502