รัฐบาลไทย-ข่าวทำเนียบรัฐบาล-กสร.เตือนนายจ้าง หยุดการสูญเสียจากการทำงานในที่อับอากาศ แนะปฏิบัติตามกฎหมายความปลอดภัยในการทำงานเกี่ยวกับที่อับอากาศ


วันจันทร์ที่ 25 เมษายน 2565
พิมพ์
กสร.เตือนนายจ้าง หยุดการสูญเสียจากการทำงานในที่อับอากาศ แนะปฏิบัติตามกฎหมายความปลอดภัยในการทำงานเกี่ยวกับที่อับอากาศ
กรมสวัสดิการและคุ้มครองแรงงาน ห่วงความปลอดภัยและสุขภาพอนามัยของลูกจ้างที่ทำงานในที่อับอากาศ เตือนนายจ้าง และลูกจ้างปฏิบัติตามกฎหมายด้านความปลอดภัยในการทำงานเกี่ยวกับที่อับอากาศอย่างเคร่งครัด เพื่อป้องกันไม่ให้เกิดความสูญเสียต่อชีวิตและทรัพย์สินทั
นายนิยม สองแก้ว อธิบดีกรมสวัสดิการและคุ้มครองแรงงาน (กสร.) เปิดเผยว่า จากกรณีที่ยังคงมีข่าวเหตุการณ์ลูกจ้างเสียชีวิตจากการทำงานในที่อับอากาศ นายสุชาติ ชมกลิ่น รัฐมนตรีว่าการกระทรวงแรงงาน จึงมีความห่วงใยในความปลอดภัยและสุขภาพอนามัยของลูกจ้างเนื่องจากการทำงานเกี่ยวกับที่อับอากาศเป็นพื้นที่ที่มีทางเข้าออกจำกัด และมีการระบายอากาศที่ไม่เพียงพอ ซึ่งอาจจะส่งผลทำให้ลูกจ้างได้รับอันตรายจากการทำงาน กรมสวัสดิการและคุ้มครองแรงงานจึงขอให้นายจ้าง และลูกจ้างปฏิบัติตามพระราชบัญญัติความปลอดภัยอาชีวอนามัยและสภาพแวดล้อมในการทำงาน พ.ศ.2554 รวมทั้งกฎกระทรวงกำหนดมาตรฐานในการบริหารจัดการ และดำเนินการด้านความปลอดภัย อาชีวอนามัย และสภาพแวดล้อมในการทำงานเกี่ยวกับที่อับอากาศ พ.ศ. 2562 อย่างเคร่งครัด เนื่องจากกฎหมายดังกล่าว ได้กำหนดมาตรการเพื่อให้เกิดความปลอดภัยไว้อย่างชัดเจน เช่น กำหนดให้นายจ้างจะต้องจัดให้มีการประเมินสภาพอันตรายในที่อับอากาศ กำหนดให้นายจ้างจัดให้มีอุปกรณ์คุ้มครองความปลอดภัยส่วนบุคคล อุปกรณ์ช่วยเหลือ และช่วยชีวิตที่เหมาะสมกับลักษณะงาน กำหนดให้ลูกจ้างที่ทำงานเกี่ยวกับที่อับอากาศต้องได้รับการอบรมตามที่กฎหมายกำหนด เป็นต้น
อธิบดี กสร. กล่าวเพิ่มเติมว่าอุบัติเหตุจากการทำงานในที่อับอากาศนั้น สามารถป้องกันได้หากทุกฝ่ายตระหนักและคำนึงถึงความปลอดภัยในการทำงาน จึงขอเตือนไปยังนายจ้าง และลูกจ้างให้ปฏิบัติตามกฎหมายเพื่อป้องกันไม่ให้เกิดความสูญเสียต่อชีวิตและทรัพย์สินทั้งของลูกจ้างและนายจ้าง หากมีข้อสงสัยเกี่ยวกับการปฏิบัติตามกฎหมายความปลอดภัยในการทำงานสอบถามได้ที่ กองความปลอดภัยแรงงาน โทรศัพท์ 0 2448 9128-39 ศูนย์ความปลอดภัยในการทำงานเขต 1-12 สำนักงานสวัสดิการและคุ้มครองแรงงานกรุงเทพมหานครพื้นที่ 1-10 สำนักงานสวัสดิการและคุ้มครองแรงงานจังหวัด หรือที่โทรศัพท์สายด่วน 1506 กด 3และ 1546

ที่มา : https://www.thaigov.go.th/news/contents/details/53874