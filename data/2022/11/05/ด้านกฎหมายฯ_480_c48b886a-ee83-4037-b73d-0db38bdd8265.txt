รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม ลงใต้เปิดมหกรรมไกล่เกลี่ย 4 ภาค เผยจัดมาแล้ว 2 ครั้ง ช่วยแก้หนี้ได้กว่า 1,000 ล้าน


วันพุธที่ 23 มีนาคม 2565
พิมพ์
รัฐมนตรีว่าการกระทรวงยุติธรรม ลงใต้เปิดมหกรรมไกล่เกลี่ย 4 ภาค เผยจัดมาแล้ว 2 ครั้ง ช่วยแก้หนี้ได้กว่า 1,000 ล้าน
รัฐมนตรีว่าการกระทรวงยุติธรรม ลงใต้เปิดมหกรรมไกล่เกลี่ย 4 ภาค เผยจัดมาแล้ว 2 ครั้ง ช่วยแก้หนี้ได้กว่า 1,000 ล้าน แต่ยังต้องเร่งประชาสัมพันธ์ให้คนเข้าร่วมมากว่านี้ รองผู้ว่าสงขลาปลื้มจัดงานทรงคุณค่าทำชาวบ้านเข้าถึงกระบวนการที่บริสุทธิ์
เมื่อเวลา 10.30 น. ที่เซ็นทรัล หาดใหญ่ จังหวัดสงขลา นายสมศักดิ์ เทพสุทิน รัฐมนตรีว่าการกระทรวงยุติธรรม เป็นประธานเปิดงานมหกรรมไกล่เกลี่ยหนี้สินครัวเรือน ครั้งที่ 3 และยุติธรรมพบประชาชน พร้อมด้วย นายธนวัชร นิติกาญจนา ที่ปรึกษารมว.ยุติธรรม นายวรณัฏฐ์ หนูรอต รองผู้ว่าราชการจังหวัดสงขลา นายวันชัย ปริญญาศิริ นายศาสตรา ศรีปาน นายพยม พรหมเพชร ส.ส.สงขลา นายนิพันธ์ ศิริธร ส.ส.ตรัง พรรคพลังประชารัฐ  นายวัลลภ นาคบัว รองปลัดกระทรวงยุติธรรม นายเรืองศักดิ์ สุวารี อธิบดีกรมคุ้มครองสิทธิและเสรีภาพ นางทัศนีย์ เปาอินทร์ อธิบดีกรมบังคับคดี นายวิชัย ไชยมงคล เลขาธิการ ป.ป.ส. พ.ต.อ.ทรงศักดิ์ รักศักดิ์สกุล ผู้อำนวยการสถาบันนิติวิทยาศาสตร์ พ.ต.ท.พงษ์ธร ธัญญสิริ ผู้อำนวยการสำนักงานกิจการยุติธรรม นายภูวดล วงษ์โสภณากุล เลขานุการนายกองค์การบริหารส่วนจังหวัดสงขลา ผู้บริหารกระทรวงยุติธรรมและประชาชนในพื้นที่ร่วมงาน
นายวรณัฏฐ์ กล่าวต้อนรับว่า ตนเป็นตัวแทนชาวสงขลา ขอบคุณกระทรวงยุติธรรมที่จัดงานทรงคุณค่า ทำให้ประชาชนเข้าถึงกระบวนการยุติธรรม ได้รับความยุติธรรม ซึ่งงานไกล่เกลี่ยหนี้สินเป็นส่วนหนึ่งที่ทำให้ประชาชนเข้าถึงกระบวนการยุติธรรมที่บริสุทธิ์ และขอขอบคุณนายสมศักดิ์ ที่มารับฟังปัญหาของประชาชน นี่คือความยินดีและภูมิใจของพวกเรา
นายเรืองศักดิ์ กล่าวรายงานว่า มหกรรมไกล่เกลี่ยหนี้ครั้งที่ 3 จังหวัดสงขลา และยุติธรรมพบประชาชน มีประชาชนเข้าร่วมจาก จ.สตูล สงขลา ปัตตานี นราธิวาสและยะลา โดยเรามีการออกหนังสือเชิญไปยังพี่น้องประชาชน 12,231 ราย แบ่งเป็นหนี้ กยศ. 5,193 ราย สถาบันการเงิน 7,038 ราย โดยเป็นในส่วนของก่อนฟ้อง 8,581 ราย หลังฟ้อง 3,650 ราย มูลค่าหนี้ จ.สงขลา ก่อนฟ้อง 651,623,719.91 บาท หลังศาลพิพากษา 770,830,000.31 บาท รวม 1,422,453,720.22 บาท มีหน่วยงานต่างๆที่เข้ามาร่วมจัดงานมหกรรมไกล่เกลี่ยหนี้สินครั้งที่ 3 นี้ ประกอบด้วย กองทุนเงินให้กู้ยืมเพื่อการศึกษา (กยศ.)  บริษัท เจเอ็มที เน็ทเวอร์ค เซอร์วิสเซ็ท จำกัด(มหาชน) บริษัท บริหารสินทรัพย์ เจ จำกัด บริษัท เคบี เจ แคปปิตอล จำกัด ธนาคารออมสิน และธนาคารอิสลาม
นายสมศักดิ์ กล่าวว่า วันนี้กระทรวงยุติธรรม ยกขบวนมาจ.สงขลาเพื่อช่วยไกล่เกลี่ยหนี้สิน ตามนโยบายของ พล.อ.ประยุทธ์ จันทร์โอชา นายกรัฐมนตรี โดยผลการจัดงานมหกรรมไกล่เกลี่ยหนี้สินครัวเรือน 2 ครั้งที่ผ่านมาที่ กทม. และนครราชสีมา สามารถช่วยเหลือลูกหนี้สำเร็จ 4,188 ราย เป็นทุนทรัพย์ 1,002,998,259.99 บาท แต่ก็ยังมีประชาชนที่ยังเข้าไม่ถึง โดยเราจะพยายามเชิญสถาบันเจ้าหนี้ต่างๆมาเข้าร่วมงานมหกรรมไกล่เกลี่ยหนี้สินให้มากขึ้น และจะให้ในส่วนงานของกระทรวงออกตามลูกหนี้มาร่วมงาน นอกจากนี้เรายังมีผู้ไกล่เกลี่ยที่ผ่านการอบรมแล้ว 2,300 ราย และมีศูนย์ไกล่เกลี่ยทั่วประเทศ 667 ศูนย์ และมีสำนักงานยุติธรรมจังหวัดที่ช่วยไกล่เกลี่ขยได้ ทุกหน่วยงานเข้าใจการไกล่เกลี่ย เพราะตนได้ให้ทุกคนช่วยกันศึกษาและเรียนรู้งาน ซึ่งประชาชนสามารถไปขอความช่วยเหลือได้ แม้ว่ากระทรวงยุติธรรมจะเป็นกระทรวงสังคมแต่ก็ทำเรื่องเศรษฐกิจได้
"ผมขอยืนยันกับทุกท่าน ว่ารัฐบาลที่มีพล.อ.ประยุทธ์ จันทร์โอชา นายกรัฐมนตรี เป็นผู้นำของประเทศมีความห่วงใย ต่อความเดือดร้อนของประชาชน การลงพื้นที่ของผมในงาน “มหกรรมไกล่เกลี่ยหนี้สิน” หวังเป็นอย่างยิ่งว่ากระทรวงยุติธรรมจะช่วยเหลือพี่น้องประชาชนให้มากที่สุด และจากนี้หากประชาชนที่เดือดร้อนในเรื่องหนี้สิน และไม่ได้มาร่วมงาน ก็สามารถไปยังยุติธรรมจังหวัดเพื่อขอคำปรึกษาในการไกล่เกลี่ยหนี้สินได้ ขอย้ำอีกครั้งกระทรวงยุติธรรมจะไม่ทอดทิ้งพี่น้องประชาชนอย่างแน่นอน และขอให้ท่านมั่นใจรัฐบาลเอาจริงเอาจังกับการปราบปรามยาเสพติด อีก 2 ปี ยาเสพติดจะลดลงไปเพราะเน้นการยึดทรัพย์ตัดวงจรเครือข่าย"นายสมศักดิ์ กล่าว
นายสมศักดิ์ กล่าวอีกว่า นอกจากนี้ยังมีหน่วยงานในกระทรวงยุติธรรมที่เข้าร่วมงาน เช่น กองทุนยุติธรรม ที่จะมาให้คำปรึกษาด้านกฎหมายและชี้แจงสิทธิต่างๆ อาทิ เงินเยียวยาผู้เสียหายจากคดีอาญา กรมสอบสวนคดีพิเศษ จะมีบริการรับเรื่องร้องเรียน สำนักงาน ป.ป.ส. จะมีการจัดงานเสวนาให้ความรู้เรื่องพืชกระท่อม ประมูลทรัพย์สินผู้ค้ายาเสพติด และกิจกรรมดนตรีจาก วงมาลีฮวนน่า ในช่วงเย็น และยังมีกิจกรรมอื่นๆอีกมากมาย
จากนั้นนายสมศักดิ์ ได้มอบเงินเยียวยาผู้เสียหายและจำเลยในคดีอาญาตามกฎหมายและมอบป้ายศูนย์ไกล่เกลี่ยข้อพิพาทภาคประชาชนในพื้นที่ และได้เดินชมบูธกิจกรรมของหน่วยงานต่างๆ และการไกล่เกลี่ยหนี้สิน และนายสมศักดิ์ ได้ลงมือไกล่เกลี่ยด้วยตนเอง โดยกรณีแรกเป็นกรณีหลังศาลมีคำพิพากษา มีคุณยายรายหนึ่งเป็นผู้ค้ำกู้เงินกยศ. เงินต้น 385,000 บาท เบี้ยปรับ 100,000 บาท ผลการเจรจาสามารถลดเบี้ยปรับ ให้ผ่อน 5,400 บาท 72 งวด โดยคุณยายขอผ่อนงวดละ 2,000 บาท และรายที่สองอดีตข้าราชการบำนาญ มีหนี้ค้างชำระกับ ธนาคารออมสิน 1,317,609.96 บาท ที่ผ่านมาผิดนัดชำระหนี้ การเจรจาสามารถลดดอกเบี้ยได้ 200,764 บาท และรายสุดท้าย เป็นหนี้ก่อนฟ้อง ของกยศ. หนี้ 48,000 บาท การเจรจาสามารถงดดอกเบี้ยและไม่คิดเบี้ยปรับเหลือ 38,000 บาทให้ผ่อนเดือนละ 400 บาท 8 ปี

ที่มา : https://www.thaigov.go.th/news/contents/details/52858