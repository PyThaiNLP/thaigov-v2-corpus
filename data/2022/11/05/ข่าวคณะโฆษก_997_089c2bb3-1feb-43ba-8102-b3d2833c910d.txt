รัฐบาลไทย-ข่าวทำเนียบรัฐบาล-​โฆษกรัฐบาล วอนม็อบรถบรรทุก 7-8 ก.พ. นี้ เข้าใจรัฐบาล หากไม่ตรึงราคาพลังงานไว้ราคาดีเซลอาจพุ่งสูงกว่านี้ถึง 34 บาท/ลิตร ย้ำ "นายกฯ" เน้นดูแลประชาชนภาพใหญ่


วันจันทร์ที่ 7 กุมภาพันธ์ 2565
พิมพ์
​โฆษกรัฐบาล วอนม็อบรถบรรทุก 7-8 ก.พ. นี้  เข้าใจรัฐบาล หากไม่ตรึงราคาพลังงานไว้ราคาดีเซลอาจพุ่งสูงกว่านี้ถึง 34 บาท/ลิตร ย้ำ "นายกฯ" เน้นดูแลประชาชนภาพใหญ่
​โฆษกรัฐบาล วอนม็อบรถบรรทุก 7-8 ก.พ. นี้  เข้าใจรัฐบาล หากไม่ตรึงราคาพลังงานไว้ราคาดีเซลอาจพุ่งสูงกว่านี้ถึง 34 บาท/ลิตร ย้ำ "นายกฯ" เน้นดูแลประชาชนภาพใหญ่
วันที่ 7 กุมภาพันธ์ 2565 นายธนกร วังบุญคงชนะ โฆษกประจำสำนักนายกรัฐมนตรี  เปิดเผยถึงกรณีที่สหพันธ์การขนส่งทางบกแห่งประเทศไทย ประกาศจะจัดกิจกรรมรวมทัพรถใช้น้ำมันแพงวิ่งรถทั่วกรุงเทพฯ เพื่อแสดงพลังและจะขับไล่นายสุพัฒนพงษ์ พันธ์มีเชาว์ รองนายกรัฐมนตรีและรัฐมนตรีว่าการกระทรวงพลังงาน ออกจากตำแหน่งอีกด้วยในวันที่ 7-8 กุมภาพันธ์ 2565   ขอย้ำว่ารัฐบาลเข้าใจทุกปัญหาและได้ดำเนินการตรึงราคาพลังงานไว้ วอนให้เข้าใจสถานการณ์ ซึ่งหากเปรียบเทียบกับประเทศเพื่อนบ้านเรา ราคาน้ำมันวันนี้ส่วนใหญ่เกิน 30 บาท/ลิตร หรือใกล้เคียง โดยมีปัจจัยหลายอย่างเช่นคุณภาพแต่ละประเภทอาจมีความแตกต่างกัน ยกเว้นประเทศมาเลเซียซึ่งมีการผลิตน้ำมันในประเทศ เกินความต้องการในประเทศ ถ้ารัฐบาลไม่ตรึงราคาพลังงานไว้ วันนี้ ราคาขายดีเซลที่แท้จริงจะสูงกว่านี้ อาจถึง 34 บาท/ ลิตร หากทำตามที่เรียกร้องเดิมที่ 25 บาท/ลิตร จะต้องใช้เงินสนับสนุนถึงเดือนละ 20,000 ล้านบาท ปีละ 240,000 ล้านบาท ซึ่งเป็นจำนวนเงินที่สูงเกินกว่าจะแบกรับไว้ได้  ที่สำคัญ นายกรัฐมนตรีเน้นดำเนินนโยบายต้องไม่บิดเบือนกลไกตลาด หรือสร้างภาระงบประมาณในอนาคต
นายธนกร กล่าวว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ได้ให้นโยบายดูแลระดับราคาพลังงานให้เหมาะสม เน้นดูแลประชาชนในภาพใหญ่  ลดผลกระทบต่อธุรกิจให้มากที่สุด  ที่ผ่านมารัฐบาลและกระทรวงพลังงานก็ได้มีการใช้เงินกองทุนน้ำมันเชื้อเพลิง เข้ามาช่วยเหลือประชาชน ด้วยการตรึงราคาค่าการตลาด และราคาดีเซลไม่เกิน 30 บาท/ลิตร  ซึ่งผู้ประกอบการภาคธุรกิจส่วนใหญ่รวมทั้งประชาชนเข้าใจดีว่า ราคาพลังงานและน้ำมันโลกทุกวันนี้ เป็นไปตามกลไกตลาดเสรี  และราคาพลังงานในประเทศทุกวันนี้ ผู้ประกอบการขนส่งยังสามารถประกอบธุรกิจและสอดคล้องกับเศรษฐกิจไทย ณ ขณะนี้
.......................

ที่มา : https://www.thaigov.go.th/news/contents/details/51290