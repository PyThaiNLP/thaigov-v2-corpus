รัฐบาลไทย-ข่าวทำเนียบรัฐบาล-การแอบอ้างใช้เครื่องหมายราชการและชื่อสำนักงานคณะกรรมการนโยบายรัฐวิสาหกิจ


วันศุกร์ที่ 1 กรกฎาคม 2565
พิมพ์
การแอบอ้างใช้เครื่องหมายราชการและชื่อสำนักงานคณะกรรมการนโยบายรัฐวิสาหกิจ
แถลงการณ์สำนักงานคณะกรรมการนโยบายรัฐวิสาหกิจ วันที่ 30 มิถุนายน 2565 เรื่อง การแอบอ้างใช้เครื่องหมายราชการและชื่อสำนักงานคณะกรรมการนโยบายรัฐวิสาหกิจ
สำนักงานคณะกรรมการนโยบายรัฐวิสาหกิจเป็นส่วนราชการภายใต้สังกัดของกระทรวงการคลังได้ดำเนินการตรวจพบว่ามีบุคคลนำตราสัญลักษณ์ของสำนักงานคณะกรรมการนโยบายรัฐวิสาหกิจและนำชื่อสำนักงานคณะกรรมการนโยบายรัฐวิสาหกิจไปใช้เป็นการส่วนบุคคล โดยเผยแพร่ผ่านสื่ออิเล็กทรอนิกส์ต่างๆ ทั้งในช่องทางเฟซบุ๊ก และช่องทางอิเล็กทรอนิกส์อื่นๆ โดยไม่ได้รับอนุญาต
สำนักงานคณะกรรมการนโยบายรัฐวิสาหกิจขอเรียนว่า การนำตราสัญลักษณ์อันเป็นเครื่องหมายราชการของสำนักงานหรือนำชื่อของสำนักงานไปใช้เป็นการส่วนบุคคลอาจเข้าข่ายเป็นความผิดตามกฎหมาย ในการนี้ จึงเห็นควรประกาศให้หน่วยงานต่างๆ ทั้งภาครัฐ รัฐวิสาหกิจ และเอกชน รวมถึงประชาชนได้ทราบว่า สำนักงานคณะกรรมการนโยบายรัฐวิสาหกิจจะนำเครื่องหมายราชการหรือชื่อสำนักงานไปใช้เฉพาะในกรณีงานทางราชการของสำนักงาน หรือการมอบหมายงานอื่นๆ ที่ได้รับอนุญาตให้ใช้ ตามกฎหมาย และกรณีการนำตราสัญลักษณ์หรือชื่อของสำนักงานไปใช้เป็นการส่วนบุคคลดังกล่าวนั้นไม่มีความเกี่ยวข้องกับงานทางราชการของสำนักงานแต่ประการใด นอกจากนี้ สำนักงานคณะกรรมการนโยบายรัฐวิสาหกิจจะได้ดำเนินการตรวจสอบการกระทำดังกล่าวของบุคคลว่าเข้าข่ายต้องดำเนินการในทางคดี รวมถึงทำให้เกิดความเสียหายต่อภาครัฐเพียงใด เพื่อจะดำเนินการตามกฎหมายให้ถึงที่สุดต่อไป
ในการนี้หากหน่วยงานภาครัฐ ภาคเอกชน หรือประชาชนเกิดข้อสงสัยเกี่ยวกับการนำตราสัญลักษณ์อันเป็นเครื่องหมายราชการหรือชื่อสำนักงานคณะกรรมการนโยบายรัฐวิสาหกิจไปโดยมิได้รับอนุญาต ใช้ไปในทางที่ไม่เหมาะควร หรือมีข้อสงสัยอื่นใด ขอได้โปรดแจ้งสำนักงานคณะกรรมการนโยบายรัฐวิสาหกิจได้โดยตรงผ่านทางช่องทางจดหมายอิเล็กทรอนิกส์ (E-mail: saraban@sepo.go.th) หรือเบอร์โทรศัพท์ ๐ ๒๒๙๘ ๕๘๘๐ - ๗
ประกาศ ณ วันที่ 30 มิถุนายน 2565
สำนักงานคณะกรรมการนโยบายรัฐวิสาหกิจ

ที่มา : https://www.thaigov.go.th/news/contents/details/56396