รัฐบาลไทย-ข่าวทำเนียบรัฐบาล-การประชุมคณะอนุกรรมการส่งเสริมคุณธรรมกระทรวงยุติธรรม


วันพฤหัสบดีที่ 19 สิงหาคม 2564
พิมพ์
การประชุมคณะอนุกรรมการส่งเสริมคุณธรรมกระทรวงยุติธรรม
กระทรวงยุติธรรม ประชุมคณะอนุกรรมการส่งเสริมคุณธรรมกระทรวงยุติธรรม โดยกรมคุ้มครองสิทธิและเสรีภาพ ได้รับการคัดเลือกให้เป็น “องค์กรคุณธรรมต้นแบบโดดเด่นกระทรวงยุติธรรม ประจำปีงบประมาณ พ.ศ. ๒๕๖๔”
ในวันพุธที่ ๑๘ สิงหาคม ๒๕๖๔ เวลา ๑๕.๐๐ น. ศาตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม เป็นประธานการประชุมคณะอนุกรรมการส่งเสริมคุณธรรมกระทรวงยุติธรรม ครั้งที่ ๑/๒๕๖๔ ผ่านระบบการประชุมทางไกล (Video Conference) โดยมีนายนิยม เติมศรีสุข รองปลัดกระทรวงยุติธรรม พร้อมด้วยคณะอนุกรรมการฯ และผู้แทนจากหน่วยงานที่เกี่ยวข้อง เข้าร่วมประชุม
สำหรับการประชุมในครั้งนี้ เป็นการพิจารณาผลการประเมินองค์กรคุณธรรมของหน่วยงานในสังกัดกระทรวงยุติธรรม ประจำปีงบประมาณ พ.ศ. ๒๕๖๔ ตามคู่มือการประเมินชุมชน องค์กร อำเภอ และจังหวัดคุณธรรม ภายใต้แผนแม่บทส่งเสริมคุณธรรมแห่งชาติ ฉบับที่ ๑ (พ.ศ. ๒๕๕๙–๒๕๖๔) อีกทั้งเป็นการพิจารณาคัดเลือกองค์กรคุณธรรมต้นแบบโดดเด่นกระทรวงยุติธรรม ประจำปีงบประมาณ พ.ศ. ๒๕๖๔ ซึ่งที่ประชุมมีมติคัดเลือกให้ กรมคุ้มครองสิทธิและเสรีภาพ เป็นองค์กรคุณธรรมต้นแบบโดดเด่นของกระทรวงยุติธรรม ประจำปี พ.ศ. ๒๕๖๔
ทั้งนี้ เมื่อคณะอนุกรรมการส่งเสริมคุณธรรมระดับกระทรวงแต่ละกระทรวง คัดเลือกองค์กรคุณธรรมต้นแบบที่มีความโดดเด่นกระทรวงละ ๑ องค์กรแล้ว ศูนย์ปฏิบัติการต่อต้านการทุจริตกระทรวงยุติธรรม จะส่งผลการคัดเลือกองค์กรต้นแบบโดดเด่นไปยังกรมการศาสนา กระทรวงวัฒนธรรม เพื่อเสนอต่อคณะอนุกรรมการด้านการประเมินชุมชน องค์กร อำเภอ และจังหวัดคุณธรรม โดยมี ปลัดกระทรวงวัฒนธรรม เป็นประธาน ต่อไป

ที่มา : https://www.thaigov.go.th/news/contents/details/44922