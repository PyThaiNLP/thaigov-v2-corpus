รัฐบาลไทย-ข่าวทำเนียบรัฐบาล-กระทรวงเกษตรฯ หารือแนวทางขับเคลื่อนการพัฒนาผู้ประกอบการกลุ่มเกษตรกรกับสถาบันชุณหะวันฯ


วันจันทร์ที่ 17 มกราคม 2565
กระทรวงเกษตรฯ หารือแนวทางขับเคลื่อนการพัฒนาผู้ประกอบการกลุ่มเกษตรกรกับสถาบันชุณหะวันฯ
กระทรวงเกษตรฯ หารือแนวทางขับเคลื่อนการพัฒนาผู้ประกอบการกลุ่มเกษตรกรกับสถาบันชุณหะวันฯ
นายอำพันธุ์ เวฬุตันติ รองปลัดกระทรวงเกษตรและสหกรณ์ เป็นประธานการประชุมหารือแนวทางการดำเนินงานด้านการพัฒนาผู้ประกอบการกลุ่มเกษตรกรร่วมกับสถาบันชุณหะวันเพื่อการพัฒนาธุรกิจเอสเอ็มอีอย่างยั่งยืนมหาวิทยาลัยเทคโนโลยีราชมงคลอีสาน ณ ห้องประชุมกระทรวงเกษตรและสหกรณ์ ซึ่งที่ประชุมได้พิจารณาแนวทางความร่วมมือในกิจกรรมที่จะสนับสนุนการดำเนินงานร่วมกัน โดยทางสถาบันฯ ได้นำเสนอโครงการพัฒนายกระดับคลัสเตอร์ต้นแบบสู่ความเป็นเลิศ ซึ่งเป็นการพัฒนาเกษตรกรและผู้ประกอบด้านพืชสมุนไพร กัญชง กัญชา เพื่อการบริหารจัดการแบบครบวงจรตั้งแต่ต้นทาง กลางทาง และปลายทาง ซึ่งสถาบันฯ มีศูนย์ปฏิบัติวิจัย องค์ความรู้ด้านการบริหารจัดการ การพัฒนาผู้ประกอบการเกษตร พื้นที่ปลูกนำร่อง เพื่อให้พืชกัญชง กัญชา สามารถบริหารจัดการได้อย่างเป็นระบบ โดยกระทรวงเกษตรฯ มีความยินดีที่จะให้ความร่วมมือการดำเนินงานโครงการต่าง ๆ ของสถาบันชุณหะวันฯ ซึ่งจะเป็นประโยชน์ต่อการพัฒนาผู้ประกอบการเกษตร และขอความร่วมมือในการส่งเสริมการปลูกกัญชง กัญชา และกระท่อม เป็นพืชเศรษฐกิจใหม่ของสถาบันให้สอดคล้องกับการดำเนินงานของกระทรวงเกษตรฯ ที่ได้จัดทำคู่มือเกษตรกรฯ เพื่อให้บริหารจัดการข้อมูลและการวางแผนพัฒนาพืชเศรษฐกิจทั้ง 3 ชนิด ได้สอดคล้องกันทั้งสองฝ่าย
นอกจากนี้ สถาบันชุณหะวันฯ ได้เสนอโครงการ  UTD RF เครื่องกำจัดมอดและไข่มอดตลอดวงจรชีวิตด้วยคลื่นความถี่ เป็นนวัตกรรมการจัดการผลผลิตข้าวที่ปลอดสารเคมี ซึ่งกระทรวงเกษตรฯ เล็งเห็นว่าเป็นนวัตกรรมที่จะเป็นประโยชน์ต่อเกษตรกรเป็นอย่างดี โดยโครงการดังกล่าวอาจต้องขอความร่วมมือจากสหกรณ์การเกษตรที่ดำเนินการเรื่องการผลิตข้าวและมีความพร้อม จะได้นำเทคโนโลยีนวัตกรรมดังกล่าวไปปรับใช้ในการผลิต เพื่อยกระดับมาตรฐานผลิตภัณฑ์ให้มีคุณภาพที่ดี มีความปลอดภัย เป็นที่ต้องการของตลาดระดับสูงต่อไป

ที่มา : https://www.thaigov.go.th/news/contents/details/50609