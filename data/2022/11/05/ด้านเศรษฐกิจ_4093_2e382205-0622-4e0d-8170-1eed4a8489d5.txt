รัฐบาลไทย-ข่าวทำเนียบรัฐบาล-บริษัท ขนส่ง จำกัด พร้อมกลับมาเปิดให้บริการเดินรถเส้นทางระหว่างประเทศไทย - สปป.ลาว รวม 9 เส้นทาง เริ่มวันที่ 15 มิถุนายนนี้


วันอังคารที่ 14 มิถุนายน 2565
บริษัท ขนส่ง จำกัด พร้อมกลับมาเปิดให้บริการเดินรถเส้นทางระหว่างประเทศไทย - สปป.ลาว รวม 9 เส้นทาง เริ่มวันที่ 15 มิถุนายนนี้
สามารถสอบถามข้อมูลการเดินทางเพิ่มเติมได้ที่ Call Center โทร. 1490 เรียก บขส. ตลอด 24 ชั่วโมง
นายสัญลักข์ ปัญวัฒนลิขิต กรรมการผู้จัดการใหญ่ บริษัท ขนส่ง จำกัด กระทรวงคมนาคม เปิดเผยว่า จากการหารือกับผู้ประกอบการรถโดยสารของ สปป.ลาว ในการเปิดให้บริการเดินรถเส้นทางระหว่างประเทศไทย - สปป.ลาว ในวันที่ 15 มิถุนายนนี้ โดยทั้งสองฝ่ายได้ตกลงร่วมกันที่จะเปิดเดินรถระหว่างประเทศ รวม 9 เส้นทาง จากทั้งหมด 13 เส้นทาง ซึ่งเป็นการเปิดเดินรถร่วมกันทั้งสองฝ่าย ประกอบด้วย เส้นทางกรุงเทพฯ - ปากเซ อุบลราชธานี - ปากเซ นครพนม - ท่าแขก มุกดาหาร - สะหวันนะเขต สะพานไทย (เชียงของ) - สะพานลาว (บ่อแก้ว) รถ Shuttle Bus และเปิดเดินรถเฉพาะรถไทย ประกอบด้วย เส้นทางกรุงเทพฯ - นครหลวงเวียงจันทน์ เลย - หลวงพระบาง หนองคาย - นครหลวงเวียงจันทน์ และอุดรธานี - นครหลวงเวียงจันทน์ ส่วนเส้นทางที่ยังไม่พร้อม    เปิดให้บริการ 4 เส้นทาง ประกอบด้วย เส้นทางขอนแก่น - นครหลวงเวียงจันทน์ อุดรธานี - หนองคาย - วังเวียง เชียงใหม่ - หลวงพระบาง และน่าน - หลวงพระบาง เนื่องจากเป็นช่วงฤดูฝน ผู้โดยสารน้อย รวมทั้งทาง สปป. ลาว มีปัญหาค่าเงินที่อ่อนตัวและราคาน้ำมันแพง ทำให้บริษัทคู่สัญญายังไม่พร้อมเดินรถ นอกจากนี้ในส่วนของเส้นทางอุดรธานี - วังเวียง จะมีการสำรวจเส้นทางใหม่ ซึ่งจะช่วยลดระยะเวลาในการเดินรถ จากเดิมใช้เวลา 7 ชั่วโมง เหลือเพียง 4 ชั่วโมง ทั้งนี้ การเปิดให้บริการเดินรถเส้นทางระหว่างประเทศ อาจมีเปลี่ยนแปลงได้ ผู้โดยสารสามารถสอบถามข้อมูลการเดินทางเพิ่มเติมได้ที่ Call Center โทร. 1490 เรียก บขส. ตลอด 24 ชั่วโมง หรือจองตั๋ว บขส. ณ ช่องจำหน่ายตั๋วของ บขส. ทั่วประเทศ หรือผ่านทางออนไลน์ Application : E-ticket, Website บขส.
กรรมการผู้จัดการใหญ่ บขส. กล่าวเพิ่มเติมว่า บขส. ได้ประสานงานกับด่านตรวจคนเข้าเมืองในเรื่องมาตรการควบคุมการเดินทางผ่านแดน โดยผู้ที่เดินทางกับรถโดยสารระหว่างประเทศจะต้องได้รับวัคซีนป้องกันโรคติดเชื้อไวรัส COVID-19 อย่างน้อย 2 เข็ม ผู้เดินทางที่ใช้หนังสือเดินทาง (Passport) ต้องลงทะเบียน Thailand Pass มีเอกสารรับรองการฉีดวัคซีนป้องกันโรคติดเชื้อไวรัส COVID-19 ส่วนผู้โดยสารไทยที่ใช้บัตร ผ่านแดนชั่วคราว (Border Pass) ไม่ต้องลงทะเบียน Thailand Pass แต่ต้องมีเอกสารรับรองการฉีดวัคซีนป้องกันโรคติดเชื้อไวรัส COVID-19 และชาวต่างประเทศทุกคน (ยกเว้นคนไทย) ที่เดินทางเข้าประเทศ สปป.ลาว จะต้องซื้อประกันสุขภาพคุ้มครองด้วย

ที่มา : https://www.thaigov.go.th/news/contents/details/55688