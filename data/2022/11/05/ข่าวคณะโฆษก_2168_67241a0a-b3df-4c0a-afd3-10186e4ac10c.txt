รัฐบาลไทย-ข่าวทำเนียบรัฐบาล-รองโฆษกรัฐบาลเชิญชวนร่วมกิจกรรมวันแม่แห่งชาติ 12 สิงหาคมนี้ สัมผัสบรรยากาศแสนอบอุ่น สืบสานพระราชปณิธาน สมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง


วันพฤหัสบดีที่ 11 สิงหาคม 2565
พิมพ์
รองโฆษกรัฐบาลเชิญชวนร่วมกิจกรรมวันแม่แห่งชาติ 12 สิงหาคมนี้ สัมผัสบรรยากาศแสนอบอุ่น สืบสานพระราชปณิธาน สมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง
รองโฆษกรัฐบาลเชิญชวนร่วมกิจกรรมวันแม่แห่งชาติ 12 สิงหาคมนี้ สัมผัสบรรยากาศแสนอบอุ่น สืบสานพระราชปณิธาน สมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง หลายหน่วยงานรัฐจัดเข้าชมฟรี
วันที่ 11 สิงหาคม 2565 นางสาวรัชดา ธนาดิเรก รองโฆษกประจำสำนักนายกรัฐมนตรี เปิดเผยว่า เนื่องในวันเฉลิมพระชนมพรรษา สมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง วันที่ 12 สิงหาคมของทุกปี (วันแม่แห่งชาติ) ทุกภาคส่วนได้น้อมสำนึกในพระมหากรุณาธิคุณ ร่วมจัดกิจกรรมต่าง ๆ ขอเชิญชวนประชาชนร่วมกิจกรรมตามสถานที่ต่าง ๆ โดยไม่เสียค่าใช้จ่าย เช่น อุทยานแห่งชาติ เขตรักษาพันธุ์สัตว์ป่า และเขตห้ามล่าสัตว์ป่า กรมอุทยานแห่งชาติ สัตว์ป่า และพันธุ์พืช ได้ยกเว้นค่าบริการในการเข้าไปในเขตรักษาพันธุ์สัตว์ป่า เขตห้ามล่าสัตว์ป่า และอุทยานแห่งชาติทุกแห่ง เฉพาะบุคคลชาวไทย และยานพาหนะ เพื่อเป็นการเทิดพระเกียรติและน้อมถวายความจงรักภักดี  รวมถึงสนองต่อพระราชกรณียกิจด้านการอนุรักษ์ทรัพยากรธรรมชาติ ส่งเสริมและสนับสนุนให้ประชาชนทั่วไปได้ศึกษา เรียนรู้เกี่ยวกับการอนุรักษ์ธรรมชาติ ตลอดจนด้านนันทนาการและพักผ่อนหย่อนใจ
ทางด้านองค์การสวนสัตว์แห่งประเทศไทย ในพระบรมราชูปถัมภ์ (อสส.) ชวนลูกจูงแม่เที่ยวชมสวนสัตว์ทั่วประเทศ เปิดให้เด็กที่มีความสูงไม่เกิน 135 ซม. เข้าชมฟรี หวังสร้างสุขให้ครอบครัว 12 สิงหานี้ องค์การสวนสัตว์ฯ ได้จัดเตรียมพื้นที่สวนสัตว์ทั่วประเทศจัดกิจกรรม หวังสร้างความสุขฉลองวันแม่แห่งชาติ 12 สิงหาคม 2565 นี้ เพื่อให้พี่น้องประชาชนได้พักผ่อนหย่อนใจ และสัมผัสกิจกรรมสร้างองค์ความรู้ต่าง ๆ ภายในสวนสัตว์ตลอดทั้งวัน ภายใต้มาตรฐานความปลอดภัยอย่างเคร่งครัด สำหรับกิจกรรม “ชวนลูกจูงแม่เที่ยวชมสวนสัตว์” ในวันสำคัญนี้ ขอเชิญชวนคู่แม่ลูกสวมใส่ผ้าไทย สัมผัสนานาสัตว์ป่าอย่างใกล้ชิดตลอดทั้งวัน พร้อมลงนามถวายพระพร ทั้งนี้ แต่ละสวนสัตว์ได้จัดเตรียมกิจกรรมที่น่าสนใจต่าง ๆ มากมาย เพื่อสร้างความประทับใจ
ส่วนการท่องเที่ยวแห่งประเทศไทย จังหวัดพระนครศรีอยุธยา และพิพิธภัณฑ์ศิลป์แผ่นดิน จัดงาน “มหัศจรรย์งานศิลป์แผ่นดินไทย” ณ พิพิธภัณฑ์ศิลป์แผ่นดิน ตำบลเกาะเกิด อำเภอบางปะอิน จังหวัดพระนครศรีอยุธยา ร่วมจัดกิจกรรมเนื่องในโอกาสมหามงคลที่สมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง เฉลิมพระชนมพรรษา 90 พรรษา ในวันที่ 12 - 14 สิงหาคม 2565 วันที่ 20 - 21 สิงหาคม 2565 และวันที่ 27 - 28 สิงหาคม 2565 เวลา 10.00 - 19.00 น. โดยวันที่ 12 สิงหาคม 2565 เข้าชมฟรี! โดยภายในงานมีกิจกรรมหลากหลาย อาทิ - สาธิตงานหัตถศิลป์ โดยช่างสถาบันสิริกิติ์ - กิจกรรม DIY - การแสดงโขนกลางแปลง โดยมูลนิธิส่งเสริมศิลปาชีพฯ – การแสดงทางศิลปวัฒนธรรมที่หาชมได้ยาก - ชิม ช็อป อาหารชาววัง อาหารถิ่น - การแสดงจากศิลปินชื่อดัง เป็นต้น
“ขอเชิญชวนพี่น้องประชาชนและนักท่องเที่ยวร่วมสัมผัสกิจกรรมวันแม่แห่งชาติในปีนี้ ที่หลายหน่วยงานภาครัฐได้จัดขึ้น โดยไม่เสียค่าใช้จ่าย นอกจากจะได้รับความสุข ความประทับใจท่ามกลางบรรยากาศอันแสนอบอุ่นแล้ว ยังได้รับความรู้อีกมากมาย” นางสาวรัชดาฯ กล่าว

ที่มา : https://www.thaigov.go.th/news/contents/details/57890