รัฐบาลไทย-ข่าวทำเนียบรัฐบาล-กรมทางหลวงชนบท ส่งเสริมเศรษฐกิจการขนส่ง ยกระดับคุณภาพชีวิตให้กับประชาชน


วันพฤหัสบดีที่ 19 พฤษภาคม 2565
กรมทางหลวงชนบท ส่งเสริมเศรษฐกิจการขนส่ง ยกระดับคุณภาพชีวิตให้กับประชาชน
ตามนโยบายของรัฐมนตรีว่าการกระทรวงคมนาคม สร้างสะพานข้ามแม่น้ำมูล จังหวัดนครราชสีมา     ร่นระยะทาง 15 กิโลเมตร คืบหน้ากว่า 78% คาดแล้วเสร็จเดือนตุลาคม 2565
กรมทางหลวงชนบท (ทช.) กระทรวงคมนาคม โดยสำนักก่อสร้างสะพาน ดำเนินโครงการก่อสร้างสะพานข้ามแม่น้ำมูล เชื่อมระหว่างตำบลประสุข อำเภอชุมพวง กับตำบลดงใหญ่ อำเภอพิมาย จังหวัดนครราชสีมา ซึ่งปัจจุบันผลการดำเนินงานมีความก้าวหน้าไปแล้วกว่าร้อยละ 78 เร็วกว่าแผนที่กำหนดไว้ และคาดว่าจะก่อสร้างเสร็จสมบูรณ์ในช่วงเดือนตุลาคม 2565 โดยได้ก่อสร้างเป็นสะพานคอนกรีตเสริมเหล็ก ความยาว 200 เมตร ผิวทางกว้าง 9 เมตร รองรับ 2 ช่องจราจรไป - กลับ พร้อมถนนต่อเชื่อมความยาวรวม 3,952 เมตร
ทั้งนี้ เมื่อสะพานดังกล่าวก่อสร้างแล้วเสร็จจะทำให้ประชาชนในพื้นที่โดยรอบได้รับความสะดวกปลอดภัยในการเดินทางและขนส่งพืชผลทางการเกษตร ช่วยยกระดับคุณภาพชีวิตให้แก่ประชาชน เนื่องจากสามารถร่นระยะทางได้ประมาณ 15 กิโลเมตร เป็นไปตามนโยบายของนายศักดิ์สยาม ชิดชอบ รัฐมนตรีว่าการกระทรวงคมนาคม

ที่มา : https://www.thaigov.go.th/news/contents/details/54723