รัฐบาลไทย-ข่าวทำเนียบรัฐบาล-โฆษกรัฐบาลเผย “นายกฯ”สั่งคุมเข้มลักลอบเข้าเมืองอย่างผิดกฎหมาย หลังกองกำลังสุรสีห์ปฏิบัติตามข้อสั่งการนายกรัฐมนตรี จับกุมแรงงานข้ามชาติผิดกฎหมาย พร้อมขยายผลดำเนินคดีผู้ที่เกี่ยวข้อง


วันอังคารที่ 26 ตุลาคม 2564
พิมพ์
โฆษกรัฐบาลเผย “นายกฯ”สั่งคุมเข้มลักลอบเข้าเมืองอย่างผิดกฎหมาย หลังกองกำลังสุรสีห์ปฏิบัติตามข้อสั่งการนายกรัฐมนตรี จับกุมแรงงานข้ามชาติผิดกฎหมาย พร้อมขยายผลดำเนินคดีผู้ที่เกี่ยวข้อง
โฆษกรัฐบาลเผย “นายกฯ”สั่งคุมเข้มลักลอบเข้าเมืองอย่างผิดกฎหมาย หลังกองกำลังสุรสีห์ ปฏิบัติตามข้อสั่งการนายกรัฐมนตรีและ รมว.กห. จับกุมแรงงานข้ามชาติผิดกฎหมาย 189 คน พร้อมขยายผลดำเนินคดีผู้ที่เกี่ยวข้องและนายทุน
นายธนกร วังบุญคงชนะ เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ได้สั่งการฝ่ายความมั่นคง ตำรวจ ทหารและหน่วยงานที่เกี่ยวข้อง คุมเข้มจับกุมผู้ลักลอบนำแรงงานต่างด้าวเข้าเมืองตามแนวชายแดน หลังพบการรายงานจากทหารชุดเฉพาะกิจลาดหญ้า กองกำลังสุรสีห์ เจ้าหน้าที่ตำรวจตระเวนชายแดนที่ 136 สภ.ไทรโยค และฝ่ายปกครองอำเภอไทรโยค สามารถจับกุมแรงงานที่ลักลอบเข้าเมืองอย่างผิดกฎหมายได้รวมกันมากถึง 189 คนภายในวันเดียว บริเวณชายแดนอำเภอไทรโยค จังหวัดกาญจนบุรี และมีการรายงานสถานการณ์โควิด-19  พบว่า ตั้งแต่วันที่ 24 ตุลาคม 2564 มีผู้ที่ลักลอบเข้าเมืองและการเคลื่อนย้ายแรงงานที่ผิดกฎหมาย ทั้งหมด 376 คน โดยลักลอบมาตามชายแดนจากเมียนมา 64 คน กัมพูชา 264 คน และ สปป.ลาว 31 คน
โฆษกประจำสำนักนายกรัฐมนตรี กล่าวว่า นายกรัฐมนตรีในฐานะรัฐมนตรีว่าการกระทรวงกลาโหม กำชับให้เจ้าหน้าที่ฝ่ายปกครองเฝ้าระวัง จับกุมบุคคลต่างด้าวที่หลบหนีเข้าประเทศไทยอย่างผิดกฎหมายตามเส้นทางธรรมชาติ รวมทั้งสืบสวนผู้อยู่เบื้องหลัง เพื่อขยายผลจับกุมเครือข่ายการจัดหาแรงงานข้ามชาติผิดกฎหมาย เพื่อนำตัวมาดำเนินคดี  ตามนโยบายของรัฐบาลในการป้องกันปราบปรามขบวนการลักลอบนำพาแรงงานต่างด้าวลักลอบเข้าเมืองโดยผิดกฎหมาย หากมีการพบเห็นการกระทำดังกล่าวหรือมีข้อมูลผู้เกี่ยวข้องกับการลักลอบเข้าเมืองอย่างผิดกฎหมาย สามารถแจ้งเบาะแสได้ที่ สายด่วนสำนักงานตรวจคนเข้าเมือง โทร.1178 หรือที่ www.immigration.go.th
“นายกรัฐมนตรีกำชับให้หน่วยงานฝ่ายปกครองและฝ่ายความมั่นคงเฝ้าระวังไม่ให้มีการลักลอบเข้าเมืองอย่างผิดกฎหมาย โดยให้หน่วยลาดตระเวน ลาดตระเวนเส้นทางธรรมชาติรอบแนวชายแดนของประเทศไทยทุกด้าน ที่สำคัญคือต้องดำเนินการสืบหาผู้อยู่เบื้องหลังที่เป็นนายหน้าในการจัดหาแรงงานด้วย เพราะเป็นลักษณะการกระทำผิดเข้าข่ายอาชญากรรมข้ามชาติ และอาจเป็นคลัสเตอร์การแพร่ระบาดของโรคโควิด-19 ด้วย” นายธนกรฯ กล่าว

ที่มา : https://www.thaigov.go.th/news/contents/details/47393