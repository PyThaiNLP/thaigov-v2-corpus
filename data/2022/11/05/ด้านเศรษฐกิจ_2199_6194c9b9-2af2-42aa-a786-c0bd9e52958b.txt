รัฐบาลไทย-ข่าวทำเนียบรัฐบาล-การรถไฟแห่งประเทศไทย ชี้แจงยังคงเปิดให้บริการขบวนรถไฟชานเมืองถึงสถานีกรุงเทพ (หัวลำโพง) ตามปกติ ไม่ได้มีการหยุดรถที่สถานีดอนเมือง เพื่อให้มาใช้บริการรถไฟฟ้าสายสีแดงแต่อย่างใด


วันศุกร์ที่ 10 ธันวาคม 2564
การรถไฟแห่งประเทศไทย ชี้แจงยังคงเปิดให้บริการขบวนรถไฟชานเมืองถึงสถานีกรุงเทพ (หัวลำโพง) ตามปกติ ไม่ได้มีการหยุดรถที่สถานีดอนเมือง เพื่อให้มาใช้บริการรถไฟฟ้าสายสีแดงแต่อย่างใด
ตามที่สื่อสังคมออนไลน์กล่าวถึง การรถไฟแห่งประเทศไทย (รฟท.) กระทรวงคมนาคม มีการหยุดให้บริการขบวนรถไฟชานเมืองที่สถานีดอนเมืองนั้น ไม่เป็นความจริง และยังคงเปิดให้บริการเดินรถไฟชานเมืองทุกขบวนเข้าถึงสถานีกรุงเทพ (หัวลำโพง) ตามปกติ
ตามที่สื่อสังคมออนไลน์ มีการตั้งข้อสังเกตถึงสาเหตุที่มีจำนวนผู้โดยสารใช้บริการรถไฟชานเมือง (รถไฟฟ้า) สายสีแดงจำนวนมาก ว่ามาจากการรถไฟแห่งประเทศไทย (รฟท.) กระทรวงคมนาคม มีการหยุดให้บริการขบวนรถไฟชานเมืองที่สถานีดอนเมืองนั้น นายเอกรัช ศรีอาระยันพงษ์ ผู้อำนวยการศูนย์ประชาสัมพันธ์ การรถไฟแห่งประเทศไทย ชี้แจงว่า เรื่องดังกล่าวไม่เป็นความจริง เนื่องจากปัจจุบัน รฟท. ยังคงเปิดให้บริการเดินรถไฟชานเมืองทุกขบวนเข้าถึงสถานีกรุงเทพ (หัวลำโพง) ตามปกติ ไม่ได้มีการหยุดเดินรถที่สถานีดอนเมืองตามที่มีการตั้งข้อสังเกตแต่อย่างใด
โดยตั้งแต่วันที่ 23 ธันวาคม 2564 การเดินขบวนรถไฟช่วงจากสถานีชุมทางบางซื่อถึงสถานีรังสิตจะขบวนรถไฟโดยสารทั้งหมดจะขึ้นไปใช้ทางรถไฟยกระดับเช่นเดียวกับรถไฟฟ้าสายสีแดง และยุติการเดินขบวนรถไฟโดยสารบนทางรถไฟระดับพื้นดิน จึงทำให้ไม่สามารถให้บริการที่สถานีและที่หยุดรถระดับพื้นดินรวม 5 แห่ง ได้แก่ สถานีบางเขน สถานีหลักสี่ ที่หยุดรถ กม. 11 ที่หยุดรถทุ่งสองห้อง และที่หยุดรถเคหะ กม. 19 ซึ่งแผนการปรับลดขบวนรถดังกล่าวไม่ได้เกี่ยวข้อง หรือมีเป้าหมายให้รถไฟฟ้าสายสีแดงเข้ามาวิ่งให้บริการทดแทนแต่อย่างใด แต่จะเป็นการใช้ทางยกระดับในการเดินขบวนรถร่วมกัน และใช้ระบบรถไฟชานเมืองสายสีแดงในการสนับสนุนการให้บริการของผู้โดยสารในช่วงสถานีดังกล่าว
สำหรับสาเหตุที่โครงการรถไฟฟ้าสายสีแดงมีผู้โดยสารใช้บริการจำนวนมาก มาจากการให้บริการที่สามารถตอบสนองความต้องการเดินทางของผู้โดยสารได้ดี ตลอดจนการรถไฟฯ มีการคิดอัตราค่าโดยสารในราคาที่ไม่สูง เริ่มต้นเพียง 12 บาท เพื่อต้องการแบ่งเบาภาระค่าครองชีพ และเป็นทางเลือกให้พี่น้องประชาชนในการเดินทาง ซึ่งท้ายนี้ รฟท. ขอยืนยันว่าพร้อมเป็นหน่วยงานในการให้บริการเดินทางขนส่งที่ดีแก่พี่น้องประชาชนในทุกระดับตลอดไป
Facebook ทีมพีอาร์การรถไฟแห่งประเทศไทย (red arrow right)https://www.facebook.com/129946050353608/posts/5264844686863693/?d=n
INSTAGRAM SRT OFFICIAL (red arrow right)https://www.instagram.com/p/CXS4qHYhDJP/?utm_medium=copy_link
Twitter SRT OFFICIAL @PR_SRT (red arrow right) https://twitter.com/pr_srt/status/1469220403855835137?s=21

ที่มา : https://www.thaigov.go.th/news/contents/details/49331