รัฐบาลไทย-ข่าวทำเนียบรัฐบาล-“นายกฯ” ชื่นชมศิลปินไทย พา T-Pop สู่ตลาดลาตินอเมริกาได้สำเร็จ พร้อมผลักดัน Soft power ไทยให้เป็นที่รู้จักในระดับโลก


วันพฤหัสบดีที่ 13 มกราคม 2565
พิมพ์
“นายกฯ” ชื่นชมศิลปินไทย พา T-Pop สู่ตลาดลาตินอเมริกาได้สำเร็จ พร้อมผลักดัน Soft power ไทยให้เป็นที่รู้จักในระดับโลก
"นายกฯ” ชื่นชมศิลปินไทย พา T-Pop สู่ตลาดลาตินอเมริกาได้สำเร็จ พร้อมผลักดัน Soft power ไทยให้เป็นที่รู้จักในระดับโลก
นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ชื่นชมความสำเร็จของศิลปินไทยวง “4MIX” ในฐานะศิลปินไทยวงแรกที่สามารถนำดนตรีแนว T-Pop ออกไปสู่ตลาดลาตินอเมริกาได้สำเร็จ ซึ่งเป็นการสร้างชื่อเสียง และเป็นโอกาสพัฒนาศิลปะวัฒนธรรมไทย ซึ่งเป็นส่วนสำคัญเพื่อต่อยอด Soft power ของไทยให้เป็นที่รู้จักในระดับโลก
โดยวง “4MIX” ประกอบด้วยสมาชิกชาวไทยจำนวน 4 คน และเป็นวงบอยแบนด์ที่มีจุดยืนว่าเป็นวง LGBTQ วงแรกของวงการเพลงไทย ได้รับกระแสความนิยมเป็นอย่างสูงในกลุ่มประเทศลาตินอเมริกา โดยเฉพาะประเทศเม็กซิโกและประเทศบราซิล ล่าสุดได้สร้างปรากฏการณ์ความสำเร็จผ่านการจัดการมินิคอนเสิร์ต “4MIX UNIX MEXICO” ที่จัดขึ้น ณ ประเทศเม็กซิโก เมื่อวันที่ 5 ธันวาคม 2564 มีผู้เข้าชมและกลุ่มแฟนคลับเข้าร่วมงานกว่า 3,000 คน ซึ่งเป็นความร่วมมือระหว่างสถานเอกอัครราชทูตไทย ณ กรุงเม็กซิโก และค่ายเพลงจากภาคเอกชนไทย โดยใช้จุดเด่นด้านการเปิดกว้างของดนตรี เนื้อหาเพลง การแสดงออก และการแต่งกายทันสมัย มีเอกลักษณ์ โดยจะขยายการจัดงานลักษณะนี้ ไปยังประเทศอื่น ๆ ในภูมิภาค
โฆษกประจำสำนักนายกรัฐมนตรีเผยเพิ่มเติมว่า นอกจากความนิยมต่ออุตสาหกรรมบันเทิงของไทย ประเทศเม็กซิโกยังถือเป็นคู่ค้าที่สำคัญของไทยในภูมิภาคลาตินอเมริกา โดยนิยมนำเข้าชิ้นส่วนยานยนต์และอุตสาหกรรมอาหารเป็นสินค้าหลักที่จากไทย ซึ่งรัฐบาลไทยยินดีส่งเสริมโอกาสแก่ผู้ประกอบการไทยในการร่วมค้าและลงทุนกับเม็กซิโก
นายธนกรฯ กล่าวเพิ่มเติมว่า  นายกรัฐมนตรียินดีกับความสำเร็จของศิลปินไทย โดยเฉพาะเยาวชนไทย สะท้อนให้เห็นถึงความสามารถและศักยภาพจากความมุ่งมั่น ฝึกฝน จนประสบความสำเร็จ ถือเป็นแบบอย่างที่ดีให้กับเยาวชนไทย ตลอดจนชื่นชมผู้ที่มีส่วนเกี่ยวข้องในการผลิตผลงานเพลง ภาคเอกชนของไทย อึตสาหกรรมบันเทิงไทยที่มีศักยภาพ ซึ่งเป็นการเพิ่มมูลค่าทางเศรษฐกิจ และสามารถต่อยอดความนิยม Soft power ของไทย ให้เป็นที่รู้จักในตลาดต่างประเทศ

ที่มา : https://www.thaigov.go.th/news/contents/details/50477