รัฐบาลไทย-ข่าวทำเนียบรัฐบาล-“อลงกรณ์” หารือญี่ปุ่นขยายความร่วมมือการวิจัยและพัฒนาเทคโนโลยีเกษตรสู่เกษตรมูลค่าสูง


วันศุกร์ที่ 1 กรกฎาคม 2565
“อลงกรณ์” หารือญี่ปุ่นขยายความร่วมมือการวิจัยและพัฒนาเทคโนโลยีเกษตรสู่เกษตรมูลค่าสูง
“อลงกรณ์” หารือญี่ปุ่นขยายความร่วมมือการวิจัยและพัฒนาเทคโนโลยีเกษตรสู่เกษตรมูลค่าสูง
นายอลงกรณ์ พลบุตร ที่ปรึกษารัฐมนตรีว่าการกระทรวงเกษตรและสหกรณ์ พร้อมด้วย นายณฐกร สุวรรณธาดา คณะที่ปรึกษารัฐมนตรีว่าการกระทรวงเกษตรและสหกรณ์ นายสมศักดิ์ วิวิธเกยูรวงศ์ อัครราชทูตที่ปรึกษา (ฝ่ายเกษตร) ประจำกรุงโตเกียว และคณะเดินทางถึงเมืองอิบารากิวันนี้ (1 ก.ค.65) เพื่อหารือความร่วมมือกับองค์กรวิจัยด้านการเกษตรและอาหารแห่งประเทศญี่ปุ่น (National Agricultural and Food Research Organization: NARO) ณ จังหวัดอิบารากิ ประเทศญี่ปุ่น ซึ่งเป็นหน่วยงานวิจัยด้านพืชและปศุสัตว์ของกระทรวงเกษตร ป่าไม้ และประมงญี่ปุ่น (MAFF) โดยมี ดร.มาซูมิ คัตสุตะ (Dr.Masumi  Katsuta) รองประธาน NARO และทีมงานให้การต้อนรับ พร้อมบรรยายสรุปเกี่ยวกับงานวิจัยด้านการเกษตร ปศุสัตว์ เทคโนโลยีการปรับปรุงพันธุ์พืชและสัตว์ การพัฒนาเครื่องจักรกลทางการเกษตร ฯลฯ โดยนายอลงกรณ์ ในฐานะประธานคณะกรรมการบริหารฯ AIC ได้กล่าวถึงแนวทางการพัฒนาความร่วมมือระหว่าง NARO และศูนย์เทคโนโลยีเกษตรและนวัตกรรม (AIC) ตามแนวทางนโยบายเกษตรมูลค่าสูง ของดร.เฉลิมชัย ศรีอ่อน รัฐมนตรีว่าการกระทรวงเกษตรและสหกรณ์ หลังการพบหารือฯ ได้เข้าเยี่ยมชม Tsukuba Agriculture Research Hall ซึ่งเป็นสถานที่รวบรวมผลงานวิจัยที่โดดเด่น  อาทิ เครื่องปลูกข้าวอัจฉริยะไร้คนขับ ไหมเรืองแสง การพัฒนาพันธุกรรมดอกเบญจมาศสีน้ำเงิน อุปกรณ์เครื่องกลทุ่นแรงในการตัดแต่งกิ่งต้นองุ่น ระบบควบคุมระยะไกลเพื่อรักษาระดับน้ำในแปลงนา ฯลฯ เพื่อนำตัวอย่างแนวคิดงานวิจัย มาพัฒนาปรับปรุงเพื่อยกระดับคุณภาพสินค้าเกษตร ลดต้นทุนการผลิต และพัฒนานวัตกรรมให้สอดคล้องกับแนวทางการพัฒนาตามหลักการ BCG model ของประเทศไทย.

ที่มา : https://www.thaigov.go.th/news/contents/details/56436