รัฐบาลไทย-ข่าวทำเนียบรัฐบาล-โฆษกรัฐบาลเผย “นายกฯ” ย้ำ ใช้เวลาที่เหลือมุ่งทำงานให้ดีที่สุด เร่งดูแลปากท้อง ลงทะเบียนผู้มีรายได้น้อย รับมือน้ำท่วม พร้อมสานต่อทุกโปรเจคที่ทำไว้ให้สมบูรณ์


วันอังคารที่ 26 กรกฎาคม 2565
พิมพ์
โฆษกรัฐบาลเผย “นายกฯ” ย้ำ ใช้เวลาที่เหลือมุ่งทำงานให้ดีที่สุด เร่งดูแลปากท้อง ลงทะเบียนผู้มีรายได้น้อย รับมือน้ำท่วม พร้อมสานต่อทุกโปรเจคที่ทำไว้ให้สมบูรณ์
โฆษกรัฐบาลเผย “นายกฯ” ย้ำ ใช้เวลาที่เหลือมุ่งทำงานให้ดีที่สุด เร่งดูแลปากท้อง ลงทะเบียนผู้มีรายได้น้อย รับมือน้ำท่วม พร้อมสานต่อทุกโปรเจคที่ทำไว้ให้สมบูรณ์ เชื่อพรรคร่วมรัฐบาลจับมือกันทำงานอย่างมีเสถียรภาพ
วันนี้ (26 กรกฎาคม 2565) นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า หลังเสร็จสิ้นการอภิปรายไม่ไว้วางใจแล้ว พลเอก ประยุทธ์ จันทร์โอชา นายกรัฐมนตรี และรมว.กลาโหม จะใช้เวลาช่วงที่เหลือของรัฐบาลมุ่งมั่นตั้งใจทำงานทุกด้านให้ดีที่สุดต่อไป เพื่อประโยชน์ของประเทศชาติและพี่น้องประชาชน พร้อมทั้งเชื่อว่ารัฐมนตรีทุกคนและพรรคร่วมรัฐบาลก็จะร่วมมือกันทำงานเต็มที่และมีเสถียรภาพ เพราะเสถียรภาพทางการเมืองก็คือเสถียรภาพของบ้านเมืองด้วยเช่นเดียวกัน
เรื่องสำคัญเร่งด่วนที่รัฐบาลจะต้องรีบดำเนินการคือ การบรรเทาภาระค่าครองชีพและควบคุมราคาพลังงาน ซึ่งเป็นผลมาจากวิกฤติความขัดแย้งในต่างประเทศ จนส่งผลกระทบต่อปัญหาปากท้องของประชาชน ผ่านกลไกคณะกรรมการเฉพาะกิจเพื่อบริหารสถานการณ์วิกฤตเศรษฐกิจที่เพิ่งตั้งขึ้น การเพิ่มกำลังซื้อของผู้มีรายได้น้อย ผู้สูงอายุ และการลงทะเบียนเพื่อสวัสดิการแห่งรัฐรอบใหม่ การกระตุ้นเศรษฐกิจควบคู่ไปกับการควบคุมโรคโควิดและโรคฝีดาษลิงให้อยู่ในวงจำกัด การป้องกันแก้ไขปัญหาน้ำท่วมในช่วงหน้าฝนและฤดูมรสุม และการเตรียมเป็นเจ้าภาพจัดการประชุมผู้นำเขตเศรษฐกิจเอเปกที่กำลังจะมาถึงในช่วงปลายปีนี้
“สิ่งที่รัฐบาลทำมาแล้วก็จะต้องสานต่อให้สมบูรณ์ ทั้งการพัฒนาโครงสร้างพื้นฐานด้านคมนาคม ต่อราง เสริมทาง โยงน้ำ เชื่อมฟ้า กระจายความเจริญทุกทิศทั่วไทยและเชื่อมโยงการค้าชายแดน การบริหารจัดการทรัพยากรน้ำเพื่อแก้ปัญหาน้ำท่วมน้ำแล้งระยะยาว โครงการ EEC และ EECi การพัฒนาโครงสร้างพื้นฐานด้านดิจิทัล ระบบ e-Payment และ 5G การส่งเสริมเอสเอ็มอีและสตาร์ทอัพ การเพิ่มพื้นที่ป่า เพิ่มรายได้เกษตรกร และส่งเสริมไม้มีค่า การดึงดูดชาวต่างชาติที่มีศักยภาพสูง การแก้ไขกฎหมายให้ทันสมัย การปรับโฉมเมืองใหม่ นำสายไฟฟ้าลงดิน พัฒนาแหล่งน้ำ และอื่น ๆ ที่อยู่ในแผนอีกมากมาย จึงขอให้ทุกฝ่ายหันหน้ามาร่วมกัน ก้าวข้ามความขัดแย้ง ยึดประโยชน์ของส่วนรวมมากกว่าประโยชน์ส่วนบุคคลหรือกลุ่มหนึ่งกลุ่มใด” นายธนกร กล่าว

ที่มา : https://www.thaigov.go.th/news/contents/details/57263