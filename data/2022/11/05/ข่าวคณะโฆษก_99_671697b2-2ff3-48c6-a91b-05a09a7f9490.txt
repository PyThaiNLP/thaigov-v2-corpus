รัฐบาลไทย-ข่าวทำเนียบรัฐบาล-ครม. รับทราบผลการดำเนินงานนำสายไฟฟ้าลงใต้ดินของกฟน. ดำเนินการแล้วเสร็จ 48.6 กิโลเมตร ยังเหลืออีก 187.5 กิโลเมตร


วันอังคารที่ 27 กรกฎาคม 2564
พิมพ์
ครม. รับทราบผลการดำเนินงานนำสายไฟฟ้าลงใต้ดินของกฟน. ดำเนินการแล้วเสร็จ 48.6 กิโลเมตร  ยังเหลืออีก 187.5 กิโลเมตร
ครม. รับทราบผลการดำเนินงานนำสายไฟฟ้าลงใต้ดินของกฟน. ดำเนินการแล้วเสร็จ 48.6 กิโลเมตร  ยังเหลืออีก 187.5 กิโลเมตร
น.ส.ไตรศุลี  ไตรสรณกุล รองโฆษกประจำสำนักนายกรัฐมนตรี กล่าวว่า คณะรัฐมนตรี(ครม.)รับทราบรายงานผลการดำเนินการตามแผนงานเปลี่ยนระบบสายไฟฟ้าอากาศเป็นสายไฟฟ้าใต้ดิน ของการไฟฟ้านครหลวง (กฟน.) ปี 2563  โดย กฟน.มีแผนดำเนินโครงการเปลี่ยนระบบสายไฟฟ้าอากาศเป็นสายไฟฟ้าใต้ดิน ครอบคลุมพื้นที่กรุงเทพมหานคร นนทบุรี และสมุทรปราการ ระยะทางรวม 236.1 กิโลเมตร มีกรอบระยะเวลาดำเนินการตั้งแต่ปี 2527-2567 รวม 8 แผน  ได้ดำเนินการแล้วเสร็จ 48.6 กิโลเมตร  ประกอบด้วย โครงการถนนสีลม ปทุมวัน และจิตรลดา 16.2 กิโลเมตร, โครงการพหลโยธิน พญาไทและสุขุมวิท 24.4 กิโลเมตร และโครงการปทุมวัน จิตรลดา พญาไท และบางส่วนของโครงการนนทรี 8 กิโลเมตร โดยยังมีแผนงานและโครงการที่อยู่ระหว่างดำเนินการอีกรวมระยะทาง  187.5 กิโลเมตร
ทั้งนี้ ในปี 2563 กฟน.มีแผนการเบิกจ่ายจำนวนเงิน 3,866.121 ล้านบาท โดย ณ เดือน ธันวาคม 2563  ได้มีการเบิกจ่ายเงินรวม 2,312.608 ล้านบาท  หรือคิดเป็นร้อยละ 59.82 ของแผนการเบิกจ่าย ซึ่งกฟน.ระบุว่าจะติดตามเร่งรัดการดำเนินการตามแผนงาน ให้แล้วเสร็จตามเป้าหมายและกรอบระยะเวลาที่กำหนด เนื่องจากในระหว่างการดำเนินการก่อสร้าง พบอุปสรรคในการเปลี่ยนระบบสายไฟฟ้าอากาศเป็นสายไฟฟ้าใต้ดินที่จำเป็นต้องมีการแก้ไขเปลี่ยนแปลงแบบเช่น การเพิ่มระดับความลึกของบ่อพักและท่อร้อยสายไฟฟ้าใต้ดินเพื่อหลบอุปสรรค ทำให้ส่งผลกระทบต่อการเบิกจ่ายงบประมาณล่าช้ากว่าแผนงานที่กำหนด ซึ่งกฟน.ได้พิจารณาปรับแผนการดำเนินการโดยเน้นให้เร่งรัดระยะเวลาในการก่อสร้างให้เร็วยิ่งขึ้น เพื่อให้สามารถดำเนินการได้ตามแผนงานที่กำหนด

ที่มา : https://www.thaigov.go.th/news/contents/details/44162