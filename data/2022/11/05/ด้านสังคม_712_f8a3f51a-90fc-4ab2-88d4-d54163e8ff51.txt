รัฐบาลไทย-ข่าวทำเนียบรัฐบาล-สธ.ปรับเกณฑ์การทำประกันสุขภาพชาวต่างด้าว ประเภทคนอยู่ชั่วคราวไม่เกิน 1 ปี บังคับใช้วันนี้เป็นต้นไป


วันอังคารที่ 19 ตุลาคม 2564
สธ.ปรับเกณฑ์การทำประกันสุขภาพชาวต่างด้าว ประเภทคนอยู่ชั่วคราวไม่เกิน 1 ปี บังคับใช้วันนี้เป็นต้นไป
กระทรวงสาธารณสุข ปรับเกณฑ์การทำประกันสุขภาพชาวต่างด้าว ที่เข้ามาพำนักในไทยไม่เกิน 1 ปี  เพิ่มวงเงินประกันจากเดิม 4 แสนบาท เป็น 3 ล้านบาท ครอบคลุมการรักษาโรคโควิด 19 และสามารถทำประกันจากประเทศต้นทางได้ มีผลบังคับใช้ตั้งแต่วันนี้เป็นต้นไป
วันนี้ (19 ตุลาคม 2564) ที่ กระทรวงสาธารณสุข จังหวัดนนทบุรี ดร.สาธิต ปิตุเตชะ รัฐมนตรีช่วยว่าการกระทรวงสาธารณสุข พร้อมด้วย นายชัยวัฒน์ ชื่นโกสุม รองปลัดกระทรวงมหาดไทย นางสาวดารณี ลิขิตวรศักดิ์ รองปลัดกระทรวงการท่องเที่ยวและกีฬา นายแพทย์ธเรศ กรัษนัยรวิวงค์ อธิบดีกรมสนับสนุนบริการสุขภาพ นายดนย์วิศว์ พูลสวัสดิ์ ผู้อำนวยการกองตรวจลงตราและเอกสารเดินทางคนต่างด้าว พล.ต.ต.ปิติ นิธินนทเศรษฐ์ผู้บังคับการตรวจคนเข้าเมือง 1 และนายชูฉัตร ประมูลผล รองเลขาธิการคณะกรรมการกำกับและส่งเสริมการประกอบธุรกิจประกันภัย (คปภ.) แถลงข่าว “การปรับปรุงหลักเกณฑ์เพิ่มเติมรองรับการทำประกันสุขภาพสำหรับชาวต่างด้าวผู้ขอรับการตรวจลงตราประเภทคนอยู่ชั่วคราว Non-Immigrant Visa รหัส O-A (ระยะ 1 ปี)”
ดร.สาธิตกล่าวว่า รัฐบาลมีนโยบายส่งเสริมการท่องเที่ยวเชิงสุขภาพ เพื่อให้ประเทศไทยเป็นศูนย์กลางสุขภาพระดับโลก (Medical Hub) มีการเปิดเส้นทางท่องเที่ยวเชิงสุขภาพ การพัฒนาผลิตภัณฑ์สมุนไพรไทย นวดไทย สปา และพัฒนาศักยภาพของสถานบริการสุขภาพทั้งรัฐและเอกชนทุกระดับ รวมถึงสถานประกอบการเพื่อสุขภาพให้ได้คุณภาพ มาตรฐาน เป็นที่ยอมรับระดับสากล เพื่อดึงดูดนักท่องเที่ยวให้เดินทางเข้าประเทศเพิ่มมากขึ้น ที่ผ่านมามีผู้สูงอายุขอรับการตรวจลงตราเข้ามาพำนักระยะยาว (Long Stay) ระยะเวลาไม่เกิน 1 ปี รวม 3,768 ราย (ข้อมูลจากสำนักงานตรวจคนเข้าเมือง และกรมการกงสุล, พ.ศ. 2563-2564) ล่าสุดเมื่อวันที่ 15 มิถุนายน 2564 คณะรัฐมนตรีได้มีมติอนุมัติในหลักการปรับปรุงหลักเกณฑ์เพิ่มเติม ตามที่กระทรวงสาธารณสุขและหน่วยงานที่เกี่ยวข้องเสนอ โดยกำหนดให้ชาวต่างด้าวผู้ขอรับการตรวจลงตราสามารถซื้อประกันสุขภาพจากต่างประเทศ หรือมีสวัสดิการภาครัฐจากต่างประเทศได้ และปรับวงเงินประกันสุขภาพจากเดิมผู้ป่วยนอก 40,000 บาท ผู้ป่วยใน 400,000 บาท เปลี่ยนเป็นมีวงเงินคุ้มครองค่ารักษาพยาบาล และมีประกันที่ครอบคลุมการรักษาโรคโควิด 19 ไม่น้อยกว่า 100,000 ดอลล่าร์สหรัฐ หรือ 3,000,000 บาท มีผลบังคับใช้ตั้งแต่วันนี้เป็นต้นไป เพื่อสร้างความมั่นใจ ให้กับชาวต่างด้าวที่จะเข้ามาให้ได้รับการคุ้มครองและดูแลตลอดระยะเวลาที่พำนักในราชอาณาจักร
ด้านนายแพทย์ธเรศ กรัษนัยรวิวงค์ อธิบดีกรมสนับสนุนบริการสุขภาพ กล่าวว่า สำหรับหลักเกณฑ์การขอรับการตรวจลงตราประเภทคนอยู่ชั่วคราว ระยะเวลา 1 ปีจะใช้สำหรับชาวต่างด้าวผู้สูงอายุ ที่ไม่สามารถซื้อประกันในประเทศไทยได้, ผู้ที่แบบฟอร์มการรับรองการซื้อประกันในต่างประเทศไม่สอดคล้องกับระบบธุรกิจประกันภัย/สิทธิประโยชน์จากกองทุนต่างๆ และ ผู้ที่ยื่นต่ออายุวีซ่าครั้งที่สอง (Extend) ประสงค์จะขอใช้ประกันสุขภาพจากต่างประเทศ จะช่วยลดปัญหาของผู้ขอรับการตรวจลงตราที่ไม่สามารถยื่นต่อวีซ่าครั้งที่สองได้ รวมทั้งเป็นการยกระดับและคัดกรองชาวต่างด้าวที่จะเดินทางเข้ามาในประเทศไทย โดยสามารถซื้อกรมธรรม์แบบออนไลน์ผ่านเว็บไซต์สมาคมประกันวินาศภัยไทย https://longstay.tgia.org มีบริษัทประกันภาคที่เข้าร่วมโครงการ 17 แห่ง
************************************ 19 ตุลาคม 2564

ที่มา : https://www.thaigov.go.th/news/contents/details/47181