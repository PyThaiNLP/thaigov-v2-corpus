รัฐบาลไทย-ข่าวทำเนียบรัฐบาล-กรมทางหลวง เต็มร้อยทั้งบุคคลากรและอุปกรณ์ตลอด 24 ชั่วโมงพร้อมดูแลประชาชนอำนวยความสะดวกปลอดภัยรองรับการเดินทางกลับหลังวันหยุดยาว ช่วงเทศกาลสงกรานต์ 65


วันอาทิตย์ที่ 17 เมษายน 2565
กรมทางหลวง เต็มร้อยทั้งบุคคลากรและอุปกรณ์ตลอด 24 ชั่วโมงพร้อมดูแลประชาชนอำนวยความสะดวกปลอดภัยรองรับการเดินทางกลับหลังวันหยุดยาว ช่วงเทศกาลสงกรานต์ 65
ตามนโยบายของ นายศักดิ์สยาม ชิดชอบ รัฐมนตรีว่าการกระทรวงคมนาคม
นายสราวุธ ทรงศิวิไล อธิบดีกรมทางหลวง กระทรวงคมนาคม เปิดเผยว่า นายศักดิ์สยาม ชิดชอบ รัฐมนตรีว่าการกระทรวงคมนาคม มีความห่วงใยประชาชนที่ได้เริ่มทยอยเดินทางกลับเข้ากรุงเทพมหานครในระหว่างวันที่ 16 - 18 เมษายน 2565 หลังจากเดินทางกลับจากภูมิลำเนาและท่องเที่ยวในช่วงวันหยุดยาวช่วงเทศกาลสงกรานต์ 2565 จึงมอบนโยบายให้ทุกหน่วยงานในสังกัดกระทรวงฯ เตรียมพร้อมรองรับการเดินทางกลับของประชาชนเน้นพิเศษเพิ่มความสะดวก รวดเร็ว และปลอดภัยขั้นสูงสุดเพื่อลดการสูญเสียทั้งชีวิตและทรัพย์สิน โดยคาดการณ์ว่าในวันที่ 17 เมษายน 2565 ซึ่งเป็นวันสุดท้ายของเทศกาลสงกรานต์ 2565 จะมีปริมาณจราจรขาเข้ากรุงเทพฯ บนทางหลวงสายหลักและมอเตอร์เวย์ 10 เส้นทางรวมทั้งสิ้น 599,176 คัน กรมทางหลวง (ทล.) จึงขอให้ประชาชนวางแผนการเดินทาง ติดตามข่าวสาร ตรวจสอบความพร้อมของรถก่อนเดินทาง
โดยช่วงที่ผ่านมาระหว่างวันที่ 8 - 16 เมษายน 2565 มีจำนวนปริมาณจราจรเข้าและออกกรุงเทพมหานคร รวมทั้งสิ้น 9,072,506 คัน  โดยแบ่งเป็นฝั่งขาเข้า จำนวน 4,386,113 คัน และฝั่งขาออก จำนวน 4,686,393 คัน
สำหรับจุดให้บริการของ ทล. ในช่วงที่ผ่านมา ระหว่างวันที่ 10 - 16 เมษายน 2565 มียอดผู้ใช้บริการสะสมรวม 7 วัน รวม 75,671 ราย รถบริการช่วยเหลือฉุกเฉิน 1,443 ครั้ง และจุดบริการห้องน้ำ 87,130 ครั้ง และยอดการให้บริการสายด่วนกรมทางหลวง 1586 ยอดสะสมตั้งแต่วันที่ 8 - 16 เมษายน 2565 มียอดรวมการให้บริการ จำนวน 9,841 ครั้ง
ทล. จึงเตรียมพร้อมทั้งด้านบุคคลากรและอุปกรณ์ตลอด 24 ชั่วโมง โดยร่วมบูรณาการหลายหน่วยงานจัดการจราจรผ่านโดรน รายงานสดผ่านโมบายแอปพลิเคชัน Thailand Highway Traffic และเว็บไซต์ http://www.highwaytraffic.go.th และร่วมบูรณาการทำงานกับตำรวจทางหลวง และหน่วยงานในพื้นที่ ศูนย์อำนวยความปลอดภัยทางถนนของจังหวัด ในการลดปัจจัยเสี่ยงการเกิดอุบัติเหตุทางถนน โดยมีมาตรการ ดังนี้
ด้านการบริหารจัดการด้านความปลอดภัย
1. จัดเตรียมเจ้าหน้าที่ปฏิบัติงานอำนวยความสะดวกให้กับประชาชนตามจุดต่าง ๆ ทั่วประเทศจำนวน 13,117 คน
2. เตรียมอุปกรณ์อำนวยความปลอดภัยให้มีความพร้อมในการออกปฏิบัติงาน เมื่อมีอุบัติเหตุหรือมีจราจรติดขัดสะสมบนเส้นทางให้เปิดช่องทางพิเศษ โดยร่วมกับตำรวจทางหลวง/ตำรวจท้องที่ในการบริหารสัญญาณไฟจราจรจำนวน 113 แห่ง 16 สายทาง ปิดจุดทางแยก   80 แห่ง 26 สายทาง ปิดจุดกลับรถ 234 แห่ง 47 สายทาง รวมทั้งบริหารจัดการทางเข้า ออก บริเวณสถานีบริการน้ำมัน จำนวน 24 จังหวัด 69 แห่ง โดยเปิดช่องทางพิเศษทางสายหลักจำนวน 5 สายทางหลัก ทล.1 ทล.2 ทล.204 ทล.32 และ ทล.348 เพื่อความคล่องตัวในการใช้รถใช้ถนนและช่วยป้องกันอุบัติเหตุบนทางหลวง
3. บริหารจัดการโดยนำรถตรวจการณ์ Mobile VMS (MVMS) มาใช้สำหรับบริหารจราจร/อุบัติเหตุและประชาสัมพันธ์ข้อมูลต่าง ๆ ให้ประชาชนทราบ
ด้านการบริหารจัดการด้านความสะดวก
1. ตรวจสอบสภาพจราจรผ่านเซ็นเซอร์ตรวจวัดสภาพจราจร (Traffic Sensor) และกล้อง CCTV ที่ติดตั้งบนทางหลวง รวมทั้งใช้โดรนในการบินตรวจสอบสภาพจราจร
2. ให้บริการช่วยเหลือฉุกเฉินบนทางหลวงตลอด 24 ชั่วโมง ผ่านทางแอปพลิเคชัน LINE เพียงสแกน QR Code หรือ เพิ่มเพื่อน DOH1586
3. ให้บริการข้อมูลข่าวสารผ่านสายด่วน กรมทางหลวง 1586 และสายด่วนตำรวจทางหลวง 1193 รวมทั้งสื่อทางช่องทางต่าง ๆ ของกรมทางหลวง เช่น Twitter Facebook กรมทางหลวง และเฟสบุ๊ค “ศูนย์บริหารจัดการจราจรและอุบัติเหตุกรมทางหลวง”
4. ให้บริการแอปพลิเคชันของ ทล. ซึ่งประชาชนผู้ใช้ทางสามารถเข้าติดตามสภาพการจราจรทั้งมุมสูงและกล้อง CCTV แบบ Real Time ตามสายทางผ่านแอปพลิเคชัน ได้แก่ Thailand Highway Traffic และ M Traffic แอปพลิเคชัน ติดตามสภาพจราจรแบบ Real Time "ท่องทางหลวง" (Trips On Thai Highways) สำหรับให้บริการประชาชนผู้ใช้ทางหลวงในการค้นหาจุดที่ตั้ง และรายละเอียดข้อมูลการให้บริการต่าง ๆ ของ ทล. และ DOH to Travel แอปพลิเคชันที่เชื่อมโยงข้อมูลงานทางจากระบบรายงานและติดตามของ ทล. แนะนำเส้นทางพร้อมคำนวณระยะทาง สามารถตรวจสอบสถานที่สำคัญใกล้เคียงรัศมีไม่เกิน 5 กิโลเมตร พร้อมแจ้งเหตุการณ์ที่พบบนทางหลวง
5. ให้บริการแนะนำเส้นทางเลือกบนทางหลวงสายหลักและสายรอง ซึ่งจะช่วยให้ประชาชนวางแผนการเดินทางล่วงหน้าได้เป็นอย่างดี
6. จุดให้บริการทั่วไทย จำนวน 423 แห่ง ให้บริการข้อมูลเส้นทาง แนะนำเส้นทางเลือก บริการน้ำดื่ม รวมทั้ง แอลกอฮอล์เจลล้างมือ หน้ากากอนามัย เพื่อป้องกันและควบคุมโรคติดเชื้อไวรัส COVID-19 พร้อมทั้งได้จัดเตรียมห้องน้ำสะอาดบริการประชาชน จำนวน 581 แห่ง ในพื้นที่หมวดทางหลวงทั่วประเทศ
ทั้งนี้ ทล. ได้เน้นย้ำให้สำนักงานทางหลวงและแขวงทางหลวงในพื้นที่ เตรียมพร้อมดูแลด้านความปลอดภัยการเดินทางกลับเข้ากรุงเทพฯ ของประชาชนอย่างเต็มที่ พร้อมขอความร่วมมือผู้ใช้ทางขับขี่ด้วยความระมัดระวังปฏิบัติตามกฎจราจร วางแผนการเดินทางล่วงหน้า เตรียมร่างกายให้พร้อม
หากประชาชนต้องการสอบถามข้อมูลการเดินทางเพิ่มเติม หรือแจ้งเหตุด่วนเหตุร้ายระหว่างเดินทาง สามารถติดต่อได้ที่สายด่วน กรมทางหลวง 1586 มอเตอร์เวย์ 1586 กด 7 (โทรฟรีทุกเครือข่ายตลอด 24 ชั่วโมง) และตำรวจทางหลวง 1193
หากต้องการขอความช่วยเหลือเมื่อเกิดอุบัติเหตุหรือรถเสียสามารถสแกน QR Code และติดตั้งแอพพลิเคชัน Line: @1586 กรมทางหลวงพร้อมให้ความช่วยเหลือ 24 ชั่วโมง

ที่มา : https://www.thaigov.go.th/news/contents/details/53661