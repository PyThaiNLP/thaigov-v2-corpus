รัฐบาลไทย-ข่าวทำเนียบรัฐบาล-บขส. จัดโปรโมชันส่งความสุขต้อนรับสงกรานต์ มอบส่วนลดค่าโดยสาร 20%


วันพฤหัสบดีที่ 7 เมษายน 2565
บขส. จัดโปรโมชันส่งความสุขต้อนรับสงกรานต์ มอบส่วนลดค่าโดยสาร 20%
ให้กับประชาชนเมื่อซื้อตั๋วเดินทางของ บขส. ระหว่างวันที่ 7 - 9 เมษายน 2565 ทุกเส้นทางทั่วประเทศ
นายสัญลักข์ ปัญวัฒนลิขิต กรรมการผู้จัดการใหญ่ บริษัท ขนส่ง จำกัด กระทรวงคมนาคม กล่าวว่า ในช่วงเทศกาลสงกรานต์ 2565 บริษัท ขนส่ง จำกัด (บขส.) คาดว่าประชาชนจะทยอยเดินทางกลับภูมิลำเนาอย่างต่อเนื่อง จึงได้มีการเตรียมความพร้อมในการให้บริการประชาชน ทั้งในส่วนของสถานีขนส่ง รถโดยสาร พนักงาน เพื่ออำนวยความสะดวกให้แก่ผู้ใช้บริการอย่างเต็มที่ รวมทั้งเพื่อให้เป็นไปตามข้อสั่งการของนายศักดิ์สยาม ชิดชอบ รัฐมนตรีว่าการกระทรวงคมนาคม ที่ให้หน่วยงานในสังกัดกระทรวงคมนาคม ร่วมสนับสนุนมาตรการคนบ้านใกล้เดินทางออกจากกรุงเทพฯ ทีหลัง และเดินทางกลับเข้ากรุงเทพฯ ก่อน เพื่อกระจายการเดินทางและเหลื่อมเวลาการเดินทางเข้า - ออกกรุงเทพฯ โดย บขส. ได้จัดโปรโมชันพิเศษ “บขส. สาดความสุขต้อนรับสงกรานต์” โดยมอบส่วนลดค่าโดยสาร 20% (ไม่รวมค่าธรรมเนียม) ให้กับประชาชนที่ซื้อตั๋วเดินทาง ในวันที่ 7 - 9 เมษายน 2565 โดยมีเงื่อนไขดังนี้
1. ผู้โดยสารต้องซื้อตั๋วโดยสารผ่านทาง Application: E-Ticket, Website บขส. หรือช่องจำหน่ายตั๋วของ บขส. ทั่วประเทศเท่านั้น
2. ตั๋วโดยสารต้องระบุวันเดินทางในวันที่ 7 - 9 เมษายน 2565
3. โปรโมชันนี้ไม่จำกัดจำนวนการซื้อตั๋วโดยสาร และสามารถใช้ซื้อตั๋วโดยสารได้ทุกเส้นทางทั่วประเทศ
4. เมื่อซื้อตั๋วโดยสารแล้ว ไม่สามารถขอคืนตั๋วโดยสารหรือเลื่อนการเดินทางหรือขอเปลี่ยนแปลงเป็นเงินสดได้
5. โปรโมชันนี้ไม่สามารถใช้ร่วมกับโปรโมชันอื่นได้ และ บขส. ขอสงวนสิทธิ์ในการยกเลิกหรือเปลี่ยนแปลงเงื่อนไขโดยไม่ต้องแจ้งให้ทราบล่วงหน้า
บขส. ขอเชิญชวนผู้ใช้บริการสมัครสมาชิก บขส. Card เพื่อรับส่วนลด 5% (ตลอดอายุสมาชิก) เมื่อซื้อตั๋ว บขส. ณ ช่องจำหน่ายตั๋วของ บขส. ทั่วประเทศ Website บขส. หรือ Application: E-Ticket และสมาชิก บขส. Card ที่ซื้อตั๋วออนไลน์ผ่าน Website บขส. หรือ Application: E-Ticket จะได้รับคะแนนคูณสองตลอดเดือนเมษายนนี้
นายสัญลักข์ ปัญวัฒนลิขิต กล่าวเพิ่มเติมว่า ช่วงเทศกาลสงกรานต์ในปีนี้ บขส. ได้ให้ความสำคัญในเรื่องความปลอดภัยจึงขอความร่วมมือทุกฝ่ายที่เกี่ยวข้องและผู้ประกอบการรถร่วม ตรวจสอบเรื่องความปลอดภัยให้เป็นไปตามที่กรมการขนส่งทางบกกำหนด ทั้งในส่วนของรถโดยสาร และพนักงาน โดยพนักงานขับรถทุกคนต้องมีผลตรวจหาสารเสพติดและแอลกอฮอล์เป็นศูนย์ และพนักงานประจำรถของ บขส. ต้องตรวจหาเชื้อไวรัส COVID-19 แบบ Antigen Test Kit (ATK) ทุก 3 วัน เพื่อสร้างความมั่นใจให้กับผู้ใช้บริการ และขณะนี้ยอดจองตั๋วล่วงหน้าของ บขส. ยังไม่เต็ม ผู้โดยสารยังสามารถจองตั๋วโดยสาร บขส. ผ่านช่องทางต่าง ๆ ของ บขส. หรือสอบถามข้อมูลเพิ่มเติมที่ Call Center โทร. 1490 เรียก บขส. ตลอด 24 ชั่วโมง

ที่มา : https://www.thaigov.go.th/news/contents/details/53368