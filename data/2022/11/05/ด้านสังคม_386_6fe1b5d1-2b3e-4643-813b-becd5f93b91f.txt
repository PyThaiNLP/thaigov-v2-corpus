รัฐบาลไทย-ข่าวทำเนียบรัฐบาล-พม. รับมอบของใช้เพื่อสุขอนามัยจากภาคเอกชนและประชาชน ช่วยเหลือชุมชนคลองขวาง กทม. ป้องกันโควิด-19


วันอังคารที่ 24 สิงหาคม 2564
พม. รับมอบของใช้เพื่อสุขอนามัยจากภาคเอกชนและประชาชน ช่วยเหลือชุมชนคลองขวาง กทม.  ป้องกันโควิด-19
พม. รับมอบของใช้เพื่อสุขอนามัยจากภาคเอกชนและประชาชน ช่วยเหลือชุมชนคลองขวาง กทม. ป้องกันโควิด-19
เมื่อวันที่ 20 ส.ค. 64 เวลา 14.00 น. ที่ลานกีฬาวัดช่องลม เขตยานนาวา กรุงเทพฯ นางสาวแรมรุ้ง วรวัธ รองปลัดกระทรวงการพัฒนาสังคมและความมั่นคงของมนุษย์ เป็นประธานในพิธีรับมอบของใช้เพื่อสุขอนามัย จำนวน 200 ชุด มูลค่า 20,000 บาท จากคณะคุณศิริสุภา อาจสัญจร คุณวีรวรรณ สุทธิวาทนฤพุฒิ  คุณธนะชัย นรารัศจรรย์  คุณอุษาภรณ์ วิชญชาคร Khun Wichavee Sirilert และ Khun Pichanath Sirilert  และของใช้เพื่อสุขอนามัย จำนวน 100 ชุด มูลค่า 10,000 บาท จากบริษัท นีโอ คอร์ปอเรท ลิมิเต็ด โดย นายชวลิต รัตนเสรีชัย Corporate Affairs Director เพื่อนำไปแจกจ่ายช่วยเหลือกลุ่มเปราะบางและประชาชนในชุมชนคลองขวาง เขตยานนาวา กทม. สำหรับการป้องกันการแพร่ระบาดของโรคติดเชื้อไวรัสโคโรนา 2019 (โควิด-19)
นางสาวแรมรุ้ง กล่าวว่า ด้วยสถานการณ์การแพร่ระบาดโรคติดเชื้อไวรัสโคโรนา 2019 (โควิด-19) ได้ส่งผลกระทบในวงกว้างทั่วประเทศอย่างต่อเนื่องและมีแนวโน้มความรุนแรงเพิ่มมากขึ้น กระทรวง พม. จึงมีความห่วงใยประชาชนทุกกลุ่มเป้าหมาย โดยเฉพาะกลุ่มเปราะบางที่มีความเสี่ยงสูงและจำเป็นต้องให้ความช่วยเหลือโดยด่วน รวมทั้งการป้องกันการแพร่ระบาดของโรคโควิด-19  วันนี้ กระทรวง พม. ขอขอบคุณภาคเอกชนและประชาชนที่เข้ามามีส่วนร่วมในช่วยเหลือสังคมในภาวะวิกฤตโรคโควิด-19  ด้วยการมอบของใช้เพื่อสุขอนามัย ซึ่งประกอบด้วย ผลิตภัณฑ์ทำความสะอาดร่างกาย เสื้อผ้า และที่อยู่อาศัย ให้กับชาวชุมชนคลองขวางได้นำไปป้องกันการแพร่ระบาดของโรคโควิด-19 เพื่อลดความเสี่ยงในการติดเชื้อโควิด-19 ในชุมชน
นางสาวแรมรุ้ง กล่าวเพิ่มเติมว่า ทั้งนี้ ขอเชิญชวนร่วมกันบริจาคเงิน สิ่งของเครื่องใช้ที่จำเป็น อาหาร และยารักษาโรค เป็นต้น เพื่อช่วยเหลือกลุ่มเปราะบางและประชาชนที่กำลังประสบปัญหาเดือดร้อนและความยากลำบากจากการแพร่ระบาดของโรคโควิด-19 ที่ศูนย์รับบริจาคกระทรวง พม. โทร. 0 2659 6476 หรือศูนย์ช่วยเหลือสังคม สายด่วน พม. โทร. 1300 บริการ 24 ชั่วโมง

ที่มา : https://www.thaigov.go.th/news/contents/details/45101