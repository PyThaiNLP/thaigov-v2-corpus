รัฐบาลไทย-ข่าวทำเนียบรัฐบาล-เสี่ยเฮ้ง สั่งลุย รุกสถานประกอบการ หาตำแหน่งงานเพิ่มรับเปิดประเทศ


วันจันทร์ที่ 23 พฤษภาคม 2565
พิมพ์
เสี่ยเฮ้ง สั่งลุย รุกสถานประกอบการ หาตำแหน่งงานเพิ่มรับเปิดประเทศ
กรมการจัดหางาน รุกสถานประกอบการไม่พัก ดีลเครือปตท. เครือไมเนอร์ ได้ตำแหน่งงาน เพิ่มกว่า 3 พันอัตรา คนหางานทั่วประเทศใช้บริการได้ผ่าน “ไทยมีงานทำ”
นายสุชาติ ชมกลิ่น รัฐมนตรีว่าการกระทรวงแรงงาน เปิดเผยว่า กระทรวงแรงงานขานรับนโยบาย พล.อ.ประยุทธ์ จันทร์โอชา นายกรัฐมนตรี และพล.อ.ประวิตร วงษ์สุวรรณ รองนายกรัฐมนตรี ซึ่งกำกับดูแลกระทรวงแรงงาน เตรียมตำแหน่งงานจากสถานประกอบการทั่วประเทศรองรับคนหางาน และนักศึกษาจบใหม่ที่กำลังเข้าสู่ตลาดแรงงาน เพื่อเร่งฟื้นภาคแรงงาน ภาคอุตสาหกรรม ส่งสริมการเจริญเติบโตทางเศรษฐกิจอย่างยั่งยืน ทั่วถึง และมีการจ้างงานเต็มที่
“ผมได้มอบหมายกรมการจัดหางานลงพื้นที่หารือกับสถานประกอบการที่มีศักยภาพในการจ้างงานจำนวนมาก มีสวัสดิการที่ดีตามกฎหมาย และเป็นบริษัทที่คนหางานรุ่นใหม่ส่วนใหญ่คาดหวังที่จะทำงานด้วย เพื่อกระตุ้นและส่งเสริมการมีงานทำรับนโยบายการเปิดประเทศของรัฐบาล ล่าสุด บริษัท ไมเนอร์ อินเตอร์เนชั่นแนล จำกัด (มหาชน) และบริษัท เอ็ม บี ซี แลนด์ จำกัด ซึ่งเป็นบริษัทในเครือ บริษัท ปตท. จำกัด (มหาชน) ตอบรับและแจ้งตำแหน่งงานมาเพิ่มอีก 3,324 อัตรา โดยหลังจากนี้กรมการจัดหางานจะทำงานเชิงรุกต่อไป เพื่อหาตำแหน่งงานมาบรรจุไว้ในแพลตฟอร์ม “ไทยมีงานทำ” ให้ประชาชนที่ต้องการหางานเลือกค้นหาตำแหน่งงาน และสมัครงานได้ทุกที่ ทุกเวลา ตามความสะดวก” รัฐมนตรีว่าการกระทรวงแรงงาน กล่าว
ด้านนายไพโรจน์ โชติกเสถียร อธิบดีกรมการจัดหางาน กล่าวว่า สำหรับผู้ที่ต้องการค้นหาข้อมูลตำแหน่งงานที่เหมาะสมกับตัวเอง หรือสนใจร่วมงานกับ บริษัท ไมเนอร์ อินเตอร์เนชั่นแนล จำกัด (มหาชน) หรือ บริษัท เอ็ม บี ซี แลนด์ จำกัด สามารถใช้บริการที่เว็บไซต์ “ไทยมีงานทำ.doe.go.th” หรือแอปพลิเคชัน “ไทยมีงานทำ” ซึ่งเป็นระบบการให้บริการจัดหางานภาครัฐ บริการฟรี ไม่มีค่าใช้จ่าย สำหรับบริษัท ไมเนอร์ อินเตอร์เนชั่นแนล จำกัด (มหาชน) มีความต้องการแรงงานเข้ามาทำงานในสถานประกอบการ จำนวน 2,000 อัตรา ประกอบด้วย พนักงานบริการ 900 อัตรา พนักงานครัว 600 อัตรา พนักงานขาย 100 อัตรา ผู้ช่วยผู้จัดการร้าน 200 อัตรา ผู้จัดการร้าน 100 อัตรา และพนักงานประจำสำนักงานใหญ่ (ออฟฟิต) 100 อัตรา ในส่วนบริษัท เอ็ม บี ซี แลนด์ จำกัด ต้องการแรงงานเข้ามาทำงานในสถานประกอบการ จำนวน 1,324 อัตรา เพื่อทำงานในสถานีบริการน้ำมัน ปตท. สถานีบริการก๊าซ NGV. ร้านสะดวกซื้อ 7-Eleven ร้าน Cafe' Amazon ศูนย์บริการ FIT AUTO และร้าน Texas Chicken ในตำแหน่ง พนักงานบริการหน้าลาน (เติมน้ำมัน/ก๊าซ) พนักงานแคชเชียร์ แม่บ้าน ช่างยนต์ พนักงานประจำร้าน พนักงานพาร์ทไทม์ ผู้ช่วยผู้จัดการร้าน ผู้จัดการร้าน/ศูนย์บริการ เป็นต้น โดยยินดีรับทั้งผู้มีประสบการณ์และไม่มีประสบการณ์ ตั้งแต่ไม่จำกัดวุฒิการศึกษาจนถึงระดับปริญญาตรี
ทั้งนี้ หากต้องการสอบถามข้อมูลเพิ่มเติมติดต่อที่สายด่วนกระทรวงแรงงาน 1506 กด 2 กรมการจัดหางาน หรือสายด่วนกรมการจัดหางาน 1694

ที่มา : https://www.thaigov.go.th/news/contents/details/54865