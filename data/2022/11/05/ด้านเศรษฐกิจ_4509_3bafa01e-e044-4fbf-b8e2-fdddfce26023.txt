รัฐบาลไทย-ข่าวทำเนียบรัฐบาล-กยศ. ร่วมจัดมหกรรมไกล่เกลี่ยหนี้ 13 จังหวัด ในระหว่างวันที่ 21 – 26 ก.ค. 65 ผู้ร่วมงานจะไม่ถูกดำเนินคดี


วันพฤหัสบดีที่ 21 กรกฎาคม 2565
พิมพ์
กยศ. ร่วมจัดมหกรรมไกล่เกลี่ยหนี้ 13 จังหวัด ในระหว่างวันที่ 21 – 26 ก.ค. 65 ผู้ร่วมงานจะไม่ถูกดำเนินคดี
กยศ. ร่วมกับกรมคุ้มครองสิทธิและเสรีภาพ และกรมบังคับคดี จัดมหกรรมไกล่เกลี่ยหนี้สินครัวเรือน 13 จังหวัด ระหว่างวันที่ 21–26 ก.ค.2565 เชิญชวนผู้กู้ยืมร่วมงานเพื่อไกล่เกลี่ยก่อนฟ้องและหลังฟ้อง ซึ่งผู้กู้ยืมที่เข้าร่วมงานจะไม่ถูกดำเนินคดี
นายชัยณรงค์ กัจฉปานันท์ ผู้จัดการกองทุนเงินให้กู้ยืมเพื่อการศึกษา (กยศ.) เปิดเผยว่า “กองทุนเงินให้กู้ยืมเพื่อการศึกษา ขอเชิญชวนผู้กู้ยืมเข้าร่วมงานมหกรรมไกล่เกลี่ยหนี้สินครัวเรือน ระหว่างวันที่ 21 – 26 กรกฎาคม 2565 ดังนี้
• วันพฤหัสบดีที่ 21 กรกฎาคม 2565
- ณ หอประชุมวิชชาอัตศาสตร์ มหาวิทยาลัยราชภัฏบุรีรัมย์ จังหวัดบุรีรัมย์
- ณ หอประชุมชมพูพันธ์ทิพย์ คณะเทคโนโลยีการจัดการ มหาวิทยาลัยเทคโนโลยีราชมงคลอีสาน วิทยาเขตสุรินทร์ จังหวัดสุรินทร์
- ณ อาคารกิจการนักศึกษามหาวิทยาลัยกาฬสินธุ์ จังหวัดกาฬสินธุ์
- ณ สุวรรณา ริเวอร์ไซต์ รีสอร์ท จังหวัดชัยนาท
• วันศุกร์ที่ 22 กรกฎาคม 2565
- ณ โรงแรมเพชรรัชต์การ์เด้น จังหวัดร้อยเอ็ด
- ณ โรงแรมเดอะกรีนปาร์ค จังหวัดยโสธร
- ณ โรงแรมรอยัลนาคาราและคอนเวนชั่นเซ็นเตอร์ จังหวัดหนองคาย
• วันเสาร์ที่ 23 กรกฎาคม 2565
- ณ โรงแรมศรีลำดวน จังหวัดศรีสะเกษ
- ณ โรงแรมสุนีย์ จังหวัดอุบลราชธานี
- ณ โรงแรมทวารวดี รีสอร์ท อำเภอศรีมหาโพธิ จังหวัดปราจีนบุรี
• วันจันทร์ที่ 25 กรกฎาคม 2565
- ณ ศูนย์ประชุมพุทธอุทยานอำนาจเจริญ จังหวัดอำนาจเจริญ
• วันอังคารที่ 26 กรกฎาคม 2565
- ณ โรงแรมเลยพาเลซ จังหวัดเลย
- ณ โรงแรมซันธารา เวลเนส รีสอร์ท จังหวัดฉะเชิงเทรา
โดยกองทุนได้ร่วมกับกรมคุ้มครองสิทธิและเสรีภาพ และกรมบังคับคดี กระทรวงยุติธรรม ในการจัดงานไกล่เกลี่ยหนี้เพื่อเป็นการช่วยเหลือและบรรเทาความเดือดร้อนของผู้กู้ยืมเงินที่ได้รับผลกระทบทางเศรษฐกิจจากสถานการณ์การแพร่ระบาดของโรคติดเชื้อไวรัสโคโรนา 2019 ทำให้ผู้กู้ยืมเงินบางส่วนขาดรายได้และผิดนัดชำระหนี้ จนนำไปสู่การฟ้องร้องดำเนินคดีหรือถูกบังคับคดีตามกฎหมาย กลุ่มเป้าหมายของกองทุน ได้แก่ ผู้กู้ยืมกลุ่มที่ค้างชำระหนี้ที่ถูกบอกเลิกสัญญาและกำลังจะถูกฟ้อง และผู้กู้ยืมกลุ่มที่จะถูกบังคับคดี หากผู้กู้ยืมเข้ากระบวนการไกล่เกลี่ย กองทุนก็จะไม่จำเป็นต้องดำเนินคดี ซึ่งจะลดภาระค่าใช้จ่ายของกองทุน
และนอกจากผู้กู้ยืมที่เข้าสู่กระบวนการไกล่เกลี่ยจะไม่ถูกดำเนินคดีแล้ว ผู้กู้ยืมจะได้รับส่วนลดเบี้ยปรับ รวมทั้งได้รับโอกาสในการขยายระยะเวลาผ่อนชำระได้ถึงอายุ 65 ปี เพื่อให้ผู้กู้ยืมสามารถกลับเข้ามาสู่ระบบการชำระหนี้ให้เป็นปกติ และเมื่อร่างพระราชบัญญัติกองทุนเงินให้กู้ยืมเพื่อการศึกษา (ฉบับที่...) พ.ศ. .... ที่อยู่ระหว่างการขอแก้ไขมีผลบังคับใช้ กองทุนจะมีอำนาจในการปลดภาระผู้ค้ำประกัน โดยกองทุนมีหลักการว่าจะยกเลิกการค้ำประกันของผู้ค้ำประกัน เมื่อผู้กู้ยืมได้ผ่อนชำระเงินต้นมาแล้วร้อยละ 25 ของเงินต้นที่ค้างชำระอีกด้วย ทั้งนี้ ผู้กู้ยืมสามารถลงทะเบียนเข้าร่วมงานล่วงหน้าและดาวน์โหลดแอปพลิเคชัน กยศ. Connect เพื่อรับสิทธิขอไกล่เกลี่ยฯ ได้ที่ QRcode ด้านล่างหรือทางเว็บไซต์ www.studentloan.or.th หรือสอบถามเพิ่มเติมได้ที่ไลน์บัญชีทางการ กยศ. หรือโทรศัพท์หมายเลข 0 2016 4888” ผู้จัดการกองทุนฯ กล่าวในที่สุด

ที่มา : https://www.thaigov.go.th/news/contents/details/57085