รัฐบาลไทย-ข่าวทำเนียบรัฐบาล-“อลงกรณ์” เผยเตรียมส่งออกทุเรียนล็อตใหม่ด้วยรถไฟ “จีน-ลาว” กลางสัปดาห์หน้า


วันอาทิตย์ที่ 17 เมษายน 2565
“อลงกรณ์” เผยเตรียมส่งออกทุเรียนล็อตใหม่ด้วยรถไฟ “จีน-ลาว” กลางสัปดาห์หน้า
“อลงกรณ์” เผยเตรียมส่งออกทุเรียนล็อตใหม่ด้วยรถไฟ “จีน-ลาว” กลางสัปดาห์หน้า ลงพื้นที่จันทบุรีผนึกผู้ว่าฯ-สมาคมทุเรียนไทย เดินหน้ายกระดับมาตรการป้องกันทุเรียนปนเปื้อนโควิดต่อเนื่อง ประกาศดีเดย์ 22 เม.ย. วันฆ่าเชื้อโควิดทุกล้ง (Big ATK Day)
นายอลงกรณ์ พลบุตร ที่ปรึกษารัฐมนตรีว่าการกระทรวงเกษตรและสหกรณ์ เปิดเผยภายหลังการลงพื้นที่จังหวัดจันทบุรีในวันนี้ (17เม.ย.) ว่า ได้รับมอบหมายจาก ดร.เฉลิมชัย ศรีอ่อน รัฐมนตรีว่าการกระทรวงเกษตรและสหกรณ์ในฐานะประธานคณะกรรมการพัฒนาและบริหารจัดการผลไม้ (Fruit Board) ให้ติดตามความก้าวหน้าของการยกระดับมาตรการป้องกันการปนเปื้อนโควิด จึงร่วมกับนายสุธี ทองแย้ม ผู้ว่าราชการจังหวัดจันทบุรี ในฐานะประธานคณะกรรมการเพื่อแก้ไขปัญหาเกษตรกรอันเนื่องมาจากผลิตผลการเกษตรระดับจังหวัด (คพจ.) นายภานุศักดิ์ สายพานิช นายกสมาคมทุเรียนไทย นายยุคล ชนะวัฒน์ปัญญา คณะกรรมการโครงการจันทบุรี มหานครผลไม้ นายชรัตน์เนรัญชร รองเลขาธิการหอการค้า ทพ.อิทธิพล จังสิริมงคล นายวิษณุศักดิ์ จิรกฤติยากุล คณะทำงานที่ปรึกษารัฐมนตรีเกษตรฯ  ผศ.ดร.ยศพล ผลาผล ตัวแทนชาวสวน สำนักวิจัยและพัฒนาการเกษตรเขตที่ 6 (สพว.6) กรมวิชาการเกษตรและผู้ประกอบการส่งออกตรวจตราสถานประกอบการคัดแยกบรรจุทุเรียนในพื้นที่จังหวัดจันทบุรี ตามมาตรการยกระดับการป้องกันการปนเปื้อนโควิดซึ่งผู้ประกอบการให้ความร่วมมือด้วยดี และกำหนดให้วันที่ 22 เมษายนเป็นวันทำความสะอาดฆ่าเชื้อสถานที่ล้งและตรวจเอทีเค.พนักงานทุกคน (Big Cleaning & ATK day)
“แม้ว่าด่านโม่ฮานของจีนได้เปิดนำเข้าทุเรียนไทยแล้วตั้งแต่วันที่ 15 เมษายนที่ผ่านมาหลังจากระงับการนำเข้าทุเรียนไทย 3 วัน ระหว่างวันที่ 12 – 14 เมษายน จากเหตุพบการปนเปื้อนโควิดในรถบรรทุกคอนเทนเนอร์จากไทยก็ยังประมาทไม่ได้ การ์ดต้องไม่ตกตามข้อสั่งการของ ดร.เฉลิมชัย ศรีอ่อน รัฐมนตรีว่าการกระทรวงเกษตรและสหกรณ์ในฐานะประธานคณะกรรมการพัฒนาและบริหารจัดการผลไม้ (Fruit Board) เพราะใกล้ถึงช่วงที่ผลผลิตจะออกมามากที่สุดหรือเรียกว่าช่วงพีค(peak season) ของทุเรียน มังคุด เงาะ ลองกอง ซึ่งเป็นผลไม้เศรษฐกิจในภาคตะวันออกโดยมีปริมาณของผลผลิตปีนี้กว่า 1 ล้านตัน” นายอลงกรณ์ กล่าว
นายอลงกรณ์ พลบุตร ที่ปรึกษารัฐมนตรีว่าการกระทรวงเกษตรและสหกรณ์ เปิดเผยด้วยว่า กลางสัปดาห์หน้าจะมีการส่งออกทุเรียนอีกล็อตหนึ่ง โดยใช้เส้นทางรถไฟจีน  -ลาวด้วยการขนส่งระบบผสม “ราง-รถ” หลังจากประสบความสำเร็จในการทดสอบการขนส่งทุเรียน 2 ตู้ และมะพร้าว 1 ตู้ ครั้งแรกเมื่อต้นเดือนเมษายนที่ผ่านมา จึงต้องเข้มงวดกวดขันมาตรการขจัดทุเรียนอ่อนและป้องกันการปนเปื้อนโควิดโดยเฉพาะที่ด่านโมฮ่านบริเวณพรมแดนลาว-ยูนนาน
นอกจากนี้ นายอลงกรณ์ และคณะ พร้อมด้วยผู้ว่าราชการจังหวัดจันทบุรี และนายกสมาคมทุเรียนไทยและตัวแทนเกษตรกรรุ่นใหม่ยังได้เยี่ยมชมตู้คอนเทนเนอร์รุ่นใหม่ล่าสุด เพื่อเพิ่มจำนวนตู้คอนเทนเนอร์สำหรับการส่งออกผลไม้ไทยไปจีนซึ่งเป็นแบบที่มีเครื่องปั่นไฟติดตั้งกับตู้คอนเทนเนอร์สามารถใช้ได้กับการขนส่งทางเรือทางรถและทางรถไฟโดยเฉพาะขบวนรถไฟเส้นทางด่านผิงเสียง (เวียดนาม-จีน) ซึ่งเป็นขบวนรถไฟที่ไม่มีปลั๊กไฟให้ตู้คอนเทนเนอร์ทำความเย็น.

ที่มา : https://www.thaigov.go.th/news/contents/details/53663