รัฐบาลไทย-ข่าวทำเนียบรัฐบาล-นายกฯ ชี้สถานการณ์น้ำท่วมที่เกิดขึ้นในไทยและทั่วโลก เป็นสัญญาณเตือนให้ต้องวางแผนเตรียมรับมือให้ทันสถานการณ์ที่เกิดขึ้น ย้ำสั่งการ มท. ผวจ. 30 จังหวัดที่น้ำท่วมเร่งสำรวจความเสียหาย


วันพุธที่ 29 กันยายน 2564
พิมพ์
นายกฯ ชี้สถานการณ์น้ำท่วมที่เกิดขึ้นในไทยและทั่วโลก เป็นสัญญาณเตือนให้ต้องวางแผนเตรียมรับมือให้ทันสถานการณ์ที่เกิดขึ้น ย้ำสั่งการ มท. ผวจ. 30 จังหวัดที่น้ำท่วมเร่งสำรวจความเสียหาย
นายกฯ ชี้สถานการณ์น้ำท่วมที่เกิดขึ้นในไทยและทั่วโลก เป็นสัญญาณเตือนให้ต้องวางแผนเตรียมรับมือให้ทันสถานการณ์ที่เกิดขึ้น ย้ำสั่งการ มท. ผวจ. 30 จังหวัดที่น้ำท่วมเร่งสำรวจความเสียหายโดยเร็ว เพื่อช่วยเหลือเยียวยาประชาชนในพื้นที่
วันนี้ (29 ก.ย.64) เวลา 16.20 น. ภายหลังการตรวจเยี่ยมให้กำลังใจและมอบถุงยังชีพให้ประชาชนผู้ประสบอุทกภัยอำเภอจัตุรัส ณ วัดชัยชนะวิหาร (วัดบ้านละหาน) ตำบลละหาน อำเภอจัตุรัส จังหวัดชัยภูมิ พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เปิดเผยกับสื่อมวลชนถึงการลงพื้นที่ตรวจติดตามสถานการณ์อุทกภัยจังหวัดชัยภูมิว่า จากการติดตามสภาพที่เกิดขึ้นจริงและข้อมูลต่าง ๆ ที่มีอยู่ ต้องมีการวางแผนและดำเนินการแก้ไขปัญหาให้ได้โดยเร็ว อย่างไรก็ต้องยอมรับว่า ปัญหาน้ำท่วมเกิดขึ้นทั่วโลกเช่นเดียวกับประเทศไทย ซึ่งสถานการณ์ที่เกิดขึ้นทั่วโลกนั้นเป็นสัญญาณที่ธรรมชาติของโลกกำลังแจ้งเตือนเราถึงการใช้ทรัพยากรต่าง ๆ อย่างสิ้นเปลื้องไป ดังนั้นการดำเนินการใด ๆ ต้องคำนึงถึงธรรมชาติและผลกระทบต่อสิ่งแวดล้อมควบคู่ด้วย โดยรัฐบาลกำลังส่งเสริมสนับสนุนให้ประชาชนทำเกษตรยุคใหม่ และจะดูแลประชาชนทุกกลุ่ม เพราะประชาชนแต่ละระดับทั้งยาก ดี มีจน ต่างต้องพึ่งพาอาศัยเชื่อมโยงถึงกันและกันทั้งระบบ
นายกฯ กล่าวว่า ขณะนี้รัฐบาลได้ดำเนินการเรื่องโครงสร้างต่าง ๆ มีความก้าวหน้าไปมากพอสมควรแล้ว และให้มีการดำเนินการอย่างต่อเนื่องเพื่อให้ไปสู่เป้าหมายที่กำหนดไว้ พร้อมทั้งรับฟังความคิดเห็นจากผู้แทนในพื้นที่ และรับฟังความต้องการของประชาชนในพื้นที่ เพื่อนำไปพิจารณาสู่การดำเนินการอย่างเหมาะสม โดยเฉพาะเรื่องเร่งด่วนและสิ่งที่ประชาชนต้องการ นายกรัฐมนตรีก็พร้อมพิจารณาดำเนินการให้ ทั้งนี้ ทุกแผนงานและโครงการที่เสนอมาต้องถูกต้องตามกฎหมายและ กฎระเบียบต่าง ๆ ที่มีอยู่ และมีการประเมินติดตามผลอย่างชัดเจน
ส่วนการเยียวยาผู้ได้รับผลกระทบจากสถานการณ์อุทกภัยนั้น นายกรัฐมนตรีย้ำรัฐบาลให้ความช่วยเหลือตามมาตรการและหลักเกณฑ์เดิมที่มีอยู่ โดยได้เร่งรัดให้กระทรวงมหาดไทย ผู้ว่าราชการจังหวัดที่น้ำท่วม 30 จังหวัด เร่งสำรวจข้อมูลความเสียหายต่าง ๆ โดยเร็วเพื่อให้ความช่วยเหลือเยียวยาประชาชนที่ได้รับผลกระทบในพื้นที่ต่อไป
ขณะที่การผ่อนคลายมาตรการโควิด-19 นายกรัฐมนตรีย้ำว่า ขณะนี้รัฐบาลได้ผ่อนคลายให้มากพอสมควรแต่จะปล่อยทั้งหมดยังไม่ได้ เพราะสถานการณ์ยังเสี่ยงอยู่ ซึ่งหากสถานการณ์ดีขึ้นรัฐบาลก็จะมีมาตรการผ่อนคลายให้มากขึ้นเรื่อย ๆ โดยให้สอดคล้องกับสถานการณ์ที่เกิดขึ้น เพื่อป้องกันไม่ให้ต้องย้อนกลับไปเริ่มต้นกันใหม่ที่ศูนย์อีกและเริ่มปิดล็อกดาวน์กันใหม่ จึงขอให้ทุกคนเข้าใจและร่วมมือกัน รวมทั้งรับฟังคำแนะนำจากหมอเพื่อการปฏิบัติตัวได้อย่างถูกต้อง ลดและป้องกันการแพร่ระบาดจากโควิด-19 ได้
----------------
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/46379