รัฐบาลไทย-ข่าวทำเนียบรัฐบาล-กรมทางหลวง ชี้แจงกรณีชิ้นส่วนเหล็กแบบหล่อสะพานไหลลอดช่องว่างของแผงกั้นเขตก่อสร้าง โดนรถยนต์ได้รับความเสียหาย


วันอังคารที่ 16 สิงหาคม 2565
กรมทางหลวง ชี้แจงกรณีชิ้นส่วนเหล็กแบบหล่อสะพานไหลลอดช่องว่างของแผงกั้นเขตก่อสร้าง โดนรถยนต์ได้รับความเสียหาย
.....
นายอิทธิวัตร์ กฤษณะวณิช ผู้อำนวยการสำนักก่อสร้างสะพาน กรมทางหลวง (ทล.) กระทรวงคมนาคม เปิดเผยว่า สำนักก่อสร้างสะพานได้ลงพื้นที่ตรวจสอบกรณีชิ้นส่วนเหล็กแบบหล่อสะพานไหลลอดช่องว่างของแผงกั้นเขตก่อสร้าง โดนรถยนต์ได้รับความเสียหาย พบว่า เหตุการณ์ดังกล่าว เกิดขึ้นเมื่อวันที่ 16 สิงหาคม 2565 เวลาประมาณ 15:30 น. บริเวณพื้นที่โครงการก่อสร้างทางยกระดับบนทางหลวงหมายเลข 35 สายธนบุรี - ปากท่อ (ถนนพระราม 2) ตอน ทางแยกต่างระดับบางขุนเทียน - เอกชัย ตอน 1 ที่ กม. 13+263 ทิศทางขาออก มุ่งหน้าจังหวัดสมุทรสาคร โดยเกิดขึ้นในช่วงที่ผู้รับจ้างกำลังจัดเรียงชิ้นส่วนแบบหล่อราวสะพาน เพื่อเตรียมขนย้าย ซึ่งขณะนั้นชิ้นส่วนเหล็กซึ่งเป็นส่วนประกอบย่อยได้ไหลลอดผ่านช่องว่างของแผงกั้นเขตก่อสร้างเข้ามาในช่องจราจร และโดนด้านข้างบริเวณซุ้มล้อหน้าของรถยนต์ Honda Civic หมายเลขทะเบียน 7กศ 519 กรุงเทพฯ ขณะสัญจรอยู่บนช่องจราจรขวาสุด ส่งผลให้รถคันดังกล่าวได้รับความเสียหาย แต่ไม่มีผู้ได้รับบาดเจ็บ หลังจากเกิดเหตุ เจ้าหน้าที่ได้เร่งเคลื่อนย้ายรถออกจากพื้นที่ เพื่อให้การจราจรเป็นปกติ โดยผู้รับจ้างได้ให้ความช่วยเหลือและอยู่ระหว่างการเจรจาตกลงชดใช้ค่าเสียหาย ซึ่งผู้รับจ้างยินดีรับผิดชอบความเสียหายทั้งหมด รวมถึงค่าเสียประโยชน์จากการใช้รถระหว่างการซ่อมแซมด้วย
ทั้งนี้ นายสราวุธ ทรงศิวิไล อธิบดีกรมทางหลวง ได้สั่งการให้ตั้งคณะกรรมการสอบข้อเท็จจริงเหตุการณ์ที่เกิดขึ้นแล้ว ซึ่งที่ผ่านมา ทล. ได้เน้นย้ำหลายครั้งในเรื่องของความปลอดภัย โดย ทล. จะใช้มาตรการเด็ดขาดลงโทษผู้รับจ้างและเจ้าหน้าที่ผู้ควบคุมงานก่อสร้าง
กรมทางหลวงขออภัยต่อเหตุการณ์ที่เกิดขึ้น อนึ่งในช่วงเวลาที่เกิดเหตุเป็นการเตรียมความพร้อม เพื่อจัดระเบียบด้านความปลอดภัยในพื้นที่ทำงานก่อสร้างของผู้รับจ้าง ตามมาตรการความปลอดภัยของ ทล. อย่างเคร่งครัด หลังจากนี้ ทล. จะส่งเจ้าหน้าที่ควบคุม ตรวจสอบ และกวดขันให้มากยิ่งขึ้น หากพบว่ามีข้อบกพร่องจะขยายระยะเวลาหยุดงานก่อสร้างต่อไป

ที่มา : https://www.thaigov.go.th/news/contents/details/58099