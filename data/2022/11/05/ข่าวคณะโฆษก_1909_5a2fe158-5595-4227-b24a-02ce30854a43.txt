รัฐบาลไทย-ข่าวทำเนียบรัฐบาล-โฆษกรัฐบาลเผย นายกรัฐมนตรียืนยันสถานการณ์โควิด-19 ในไทยควบคุมได้ ขออย่ากังวล ย้ำทุกคนปฏิบัติตนตามมาตรการสาธารณสุขอย่างเคร่งครัด


วันอังคารที่ 5 กรกฎาคม 2565
พิมพ์
โฆษกรัฐบาลเผย นายกรัฐมนตรียืนยันสถานการณ์โควิด-19 ในไทยควบคุมได้ ขออย่ากังวล ย้ำทุกคนปฏิบัติตนตามมาตรการสาธารณสุขอย่างเคร่งครัด
โฆษกรัฐบาลเผย นายกรัฐมนตรียืนยันสถานการณ์โควิด-19 ในไทยควบคุมได้ ขออย่ากังวล ย้ำทุกคนปฏิบัติตนตามมาตรการสาธารณสุขอย่างเคร่งครัด  รัฐบาล และ ศบค. พร้อมสนับสนุน สธ. รับมือหากเกิดการแพร่ระบาดใหม่
วันนี้ (5 กรกฎาคม 2565) นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหมยืนยันสถานการณ์โควิด-19 ของประเทศไทยยังอยู่ในเกณฑ์ที่ควบคุมได้ แม้มีตัวเลขผู้ติดเชื้อสูงในบางพื้นที่  ขอประชาชนอย่าได้กังวล เน้น ปฏิบัติตามมาตรการของทางสาธารณสุข ป้องกัน ระวังตนเองเมื่อต้องใกล้ชิดกับกลุ่มเสี่ยง และเข้ารับวัคซีนทั้งเข็มปกติและเข็มกระตุ้นในประชาชนทุกกลุ่มอย่างเคร่งครัด ทั้งนี้นายกรัฐมนตรี มั่นใจระบบสาธารณสุขมีความพร้อมดูแลผู้ป่วย  ยืนยันว่า รัฐบาล และศบค. พร้อมสนับสนุนกระทรวงสาธารณสุขและหน่วยงานที่เกี่ยวข้อง หากเกิดการแพร่ระบาดในอนาคตขึ้น
สำหรับสถานการณ์การแพร่ระบาดของโควิด-19 วันนี้ พบผู้ติดเชื้อโควิด-19 รายใหม่ 1,917 ราย จำแนกเป็น ผู้ติดเชื้อในประเทศ 1,914 ราย และผู้ป่วยมาจากต่างประเทศ 3 ราย ผู้เสียชีวิต 18 ราย ผู้ที่กำลังรักษาตัว 24,435 ราย และมียอดผู้ที่หายป่วยกลับบ้านแล้ว 2,282 ราย ทำให้มียอดผู้ป่วย ยืนยันสะสมตั้งแต่ 1 ม.ค. 65 จำนวน 2,310,582 ราย จำนวนผู้ที่หายป่วยสะสมจำนวน 2,310,352 ราย จำนวนผู้ป่วยปอดอักเสบรักษาตัวอยู่ในโรงพยาบาล 705 ราย

ที่มา : https://www.thaigov.go.th/news/contents/details/56530