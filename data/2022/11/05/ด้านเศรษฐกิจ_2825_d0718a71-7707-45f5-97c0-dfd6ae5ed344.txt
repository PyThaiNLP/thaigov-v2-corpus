รัฐบาลไทย-ข่าวทำเนียบรัฐบาล-กรมการขนส่งทางราง ลงประชาสัมพันธ์เชิญชวนหน่วยงานระบบขนส่งทางราง เข้าร่วมกิจกรรมการประเมินระดับคุณภาพสถานีขนส่งทางราง “สถานีดีพร้อม”


วันอังคารที่ 8 กุมภาพันธ์ 2565
กรมการขนส่งทางราง ลงประชาสัมพันธ์เชิญชวนหน่วยงานระบบขนส่งทางราง เข้าร่วมกิจกรรมการประเมินระดับคุณภาพสถานีขนส่งทางราง “สถานีดีพร้อม”
ชิงโล่ ประกาศเกียรติคุณ และเงินรางวัลมูลค่ารวมกว่า 130,000 บาท
กรมการขนส่งทางราง (ขร.) กระทรวงคมนาคม ลงพื้นที่ประชาสัมพันธ์กิจกรรมการประเมินระดับคุณภาพสถานีขนส่งทางราง “สถานีดีพร้อม” ภายใต้แนวคิด “กรมรางสร้างสุข .. ด้วยคุณภาพดีพร้อม DRT creates happiness of stations” ร่วมชิงโล่เกียรติยศ ใบประกาศเกียรติคุณ พร้อมเงินรางวัลมูลค่ารวมกว่า 130,000 บาท กิจกรรมในครั้งนี้ เป็นการเชิญชวนหน่วยงานผู้ให้บริการขนส่งทางรางเข้าร่วมกิจกรรม เพื่อยกระดับมาตรฐานการบริการและความปลอดภัยในระบบขนส่งทางรางให้มีประสิทธิภาพและสร้างขวัญกำลังใจให้แก่เจ้าหน้าที่และหน่วยงานที่รับผิดชอบโดยที่ผ่านมา ขร. ได้ลงพื้นที่ประชาสัมพันธ์กิจกรรมในสถานีต่างๆ รวมทั้งสิ้น 32 สถานี ดังนี้
•วันที่ 16 มกราคม 2565 ที่สถานีกลางบางซื่อ สถานีดอนเมือง และสถานีรังสิต
•วันที่ 19-20 มกราคม 2565 ที่สถานีตลิ่งชัน สถานีบางบำหรุ สถานีบางซ่อน สถานีหลักหก สถานีจตุจักร สถานีวัดเสมียนนารี สถานีการเคหะ สถานีบางเขน สถานีทุ่งสองห้อง สถานีหลักสี่ และสถานีหลักหก
•วันที่ 27 มกราคม 2565 ที่สถานีชลบุรี สถานีบางพระ และสถานีศรีราชา
•วันที่ 3 กุมภาพันธ์ 2565 ที่สถานีอิสรภาพ สถานีพญาไท สถานีราชปรารภ สถานีมักกะสัน สถานีรามคำแหง สถานีหัวหมาก สถานีบ้านทับช้าง สถานีลาดกระบัง และสถานีสุวรรณภูมิ
•วันที่ 7 กุมภาพันธ์ 2565 ที่สถานีสะพานตากสิน สถานีกรุงธนบุรี สถานีอุดมสุข สถานีเจริญนคร สถานีเตาปูน และสถานีบางซ่อน
ขร. จึงขอเชิญชวนสถานีขนส่งทางรางทุกระบบเข้าร่วมกิจกรรมตั้งแต่วันนี้ถึงวันที่ 31 มีนาคม 2565

ที่มา : https://www.thaigov.go.th/news/contents/details/51355