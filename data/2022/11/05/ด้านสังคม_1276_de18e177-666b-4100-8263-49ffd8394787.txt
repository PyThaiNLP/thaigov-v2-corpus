รัฐบาลไทย-ข่าวทำเนียบรัฐบาล-“อนุทิน” เผยแรงงานไทยกลับจากยูเครน 38 ราย ตรวจพบโควิด 3 ราย ดูแลรักษาแล้ว


วันพุธที่ 2 มีนาคม 2565
“อนุทิน” เผยแรงงานไทยกลับจากยูเครน 38 ราย ตรวจพบโควิด 3 ราย ดูแลรักษาแล้ว
รองนายกรัฐมนตรีและรัฐมนตรีว่าการกระทรวงสาธารณสุข เผย แรงงานไทยกลับจากยูเครนแล้ว 38 คน จัด Quarantine Center สถาบันบำราศนราดูร ดูแลกักตัวแบบ 7+3 พร้อมตรวจ RT-PCR หาเชื้อโควิด 19
รองนายกรัฐมนตรีและรัฐมนตรีว่าการกระทรวงสาธารณสุข เผย แรงงานไทยกลับจากยูเครนแล้ว 38 คน จัด Quarantine Center สถาบันบำราศนราดูร ดูแลกักตัวแบบ 7+3 พร้อมตรวจ RT-PCR หาเชื้อโควิด 19 เบื้องต้นพบติดเชื้อ 3 คน เป็นกลุ่มสีเขียว ไม่มีอาการป่วย นำเข้าสู่ระบบการรักษาแล้ว เตรียมฉีดวัคซีนเข็ม 3 หลังกักตัวครบก่อนกลับภูมิลำเนา
วันนี้ (2 มีนาคม 2565) ที่สถาบันบำราศนราดูร นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข พร้อมด้วย นพ.เกียรติภูมิ วงศ์รจิต ปลัดกระทรวงสาธารณสุข และ นพ.โอภาส การย์กวินพงศ์ อธิบดีกรมควบคุมโรค ตรวจเยี่ยมให้กำลังใจแรงงานไทยที่เดินทางกลับจากประเทศยูเครน ซึ่งกำลังมีสถานการณ์สู้รบ โดยให้เข้ารับการดูแลที่ศูนย์กักตัว (Quarantine Center) สถาบันบำราศนราดูร
นายอนุทินให้สัมภาษณ์ว่า นายกรัฐมนตรีมีนโยบายและข้อสั่งการให้ช่วยเหลือแรงงานไทยในประเทศยูเครนกลับสู่มาตุภูมิโดยเร็วที่สุด ซึ่งทราบมาว่า มีแรงงานไทยทำงานอยู่ในยูเครน 139 คน ชุดแรกเดินทางกลับมาถึงแล้ว 38 คน และช่วงบ่ายจะมาอีก 58 คน รวม 96 คน ส่วนที่เหลือจะทยอยเดินทางกลับมาครบภายใน 1-2 วันนี้ ซึ่งเป็นการเดินทางกลับในสถานการณ์เร่งด่วน จึงไม่สามารถลงทะเบียน Thailand Pass หรือเข้าระบบ Test &Go ได้ กระทรวงสาธารณสุขจึงจัดศูนย์กักตัวที่สถาบันบำราศนราดูรให้การดูแล โดยตรวจหาเชื้อด้วยวิธี RT-PCR พบเชื้อเพียง 3 คน เป็นกลุ่มสีเขียว คือ ไม่มีอาการ ได้ให้การดูแลรักษาตามแนวทางของกรมการแพทย์ต่อไป
สำหรับแรงงานที่ไม่ติดเชื้อจะให้กักตัวเฝ้าระวังอาการตามแนวทาง 7+3 โดยมีการตรวจ ATK ในวันที่ 5 หากผลเป็นลบ เมื่อครบวันที่ 7 สามารถเลือกที่จะอยู่สังเกตอาการต่อ หรือเดินทางกลับภูมิลำเนาแล้วเฝ้าระวังสังเกตอาการที่บ้านอีก 3 วันได้ และระหว่างกักตัวหากมีอาการป่วยสามารถแจ้งได้ทันทีผ่านระบบหมอชนะ นอกจากนี้ จากการสอบถามแรงงานไทยในยูเครนได้รับวัคซีนโควิด 19 มาแล้ว 2 เข็ม ดังนั้น ก่อนกลับภูมิลำเนา
จะมีการฉีดวัคซีนเข็ม 3 ให้ด้วยเพื่อเพิ่มภูมิคุ้มกันตามแนวทางของกระทรวงสาธารณสุข และเมื่อกลับถึงภูมิลำเนา สำนักงานสาธารณสุขจังหวัดจะร่วมกับหน่วยงานของกระทรวงแรงงานติดตามดูแลช่วยเหลือต่อเนื่อง สำหรับเรื่องสภาพจิตใจ จากการสอบถามทุกคนมีขวัญกำลังใจดีและดีใจที่ได้กลับมาเมืองไทย
************************************* 2 มีนาคม 2565

ที่มา : https://www.thaigov.go.th/news/contents/details/52112