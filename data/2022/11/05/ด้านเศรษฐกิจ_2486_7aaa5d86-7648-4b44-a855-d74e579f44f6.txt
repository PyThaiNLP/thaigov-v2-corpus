รัฐบาลไทย-ข่าวทำเนียบรัฐบาล-บขส. ตรวจความเรียบร้อยในการอำนวยความสะดวก ประชาชนเดินทางกลับเข้ากรุงเทพฯ หลังเทศกาลปีใหม่ 2565


วันจันทร์ที่ 3 มกราคม 2565
บขส. ตรวจความเรียบร้อยในการอำนวยความสะดวก ประชาชนเดินทางกลับเข้ากรุงเทพฯ หลังเทศกาลปีใหม่ 2565
สอบถามข้อมูลการเดินทางเพิ่มเติมโทร Call Center 1490 เรียก บขส. ตลอด 24 ชั่วโมง
วันนี้ (3 ม.ค. 65) เวลาประมาณ 05.30 น. นายสัญลักข์ ปัญวัฒนลิขิต กรรมการผู้จัดการใหญ่ บริษัท ขนส่ง จำกัด (บขส.) กระทรวงคมนาคม ลงพื้นที่ตรวจความเรียบร้อยในการอำนวยความสะดวกประชาชนเดินทางกลับเข้ากรุงเทพฯ หลังช่วงเทศกาลปีใหม่ 2565 ณ บริเวณชานชาลาขาเข้าสถานีขนส่งผู้โดยสารกรุงเทพฯ (จตุจักร) หรือหมอชิต 2 พบว่า การเดินทางเป็นไปด้วยความเรียบร้อย มีผู้โดยสารรอรถแท็กซี่หนาแน่นเป็นบางช่วง แต่ก็สามารถระบายผู้โดยสารได้รวดเร็ว ทำให้ไม่เกิดความแออัด ทั้งนี้จากข้อมูลการเดินรถในเที่ยวกลับ ของวันที่ 2 มกราคม 2565 มีผู้โดยสารเดินทาง จำนวน 33,143 คน ได้จัดรถโดยสาร (รถ บขส. รถร่วม  รถตู้) ให้บริการ จำนวน 3,305 เที่ยว ส่วนเที่ยวไป มีผู้โดยสารเดินทาง จำนวน 22,440 คน ได้จัดรถโดยสารให้บริการ จำนวน 2,650 เที่ยว ซึ่งเป็นไปตามที่คาดการณ์ไว้ อย่างไรก็ดี บขส. ได้รับความร่วมมือ จากองค์การขนส่งมวลชนกรุงเทพ (ขสมก.) ในการจัดรถโดยสารมารับผู้โดยสาร บริเวณชานชาลาขาเข้า สถานีขนส่งฯ หมอชิต 2 ไปยังสถานีรถไฟฟ้า BTS และอนุสาวรีย์ฯ เพื่ออำนวยความสะดวกและระบายผู้โดยสารออกจากบริเวณดังกล่าว รวมทั้งขอบคุณทาง สวพ.91 และ จส.100  ที่ได้ช่วยประชาสัมพันธ์แจ้งข่าวให้รถแท็กซี่เข้ามารับผู้โดยสารด้วย
กรรมการผู้จัดการใหญ่ บขส. กล่าวด้วยว่า ในส่วนความปลอดภัย ได้กำชับให้ตรวจสภาพความพร้อมของรถโดยสารและ พนักงานขับรถ บขส. และรถร่วมฯ ก่อนปล่อยรถโดยสาร ออกจากสถานีขนส่งฯ และให้ปฏิบัติตามมาตรการป้องกันและควบคุมการแพร่ระบาดของโรคติดเชื้อไวรัส COVID-19 ของสาธารณสุขอย่างเคร่งครัด รวมทั้งได้ประสานขอความร่วมมือไปยังกรมควบคุมโรค เพิ่มจุดตรวจคัดกรอง COVID-19 บริเวณชานชาลาขาเข้า เพื่ออำนวยความสะดวกให้แก่ผู้โดยสารที่ประสงค์จะตรวจหาเชื้อ COVID-19  ทั้งนี้ ขอความร่วมมือผู้โดยสาร สวมหน้ากากอนามัยหรือหน้ากากผ้า ขณะใช้บริการที่สถานีขนส่ง และบนรถโดยสารตลอดการเดินทาง รวมทั้งให้ลงทะเบียนผ่านแอปพลิเคชันไทยชนะหรือแพลตฟอร์มไทยชนะทุกครั้งที่ใช้บริการรถโดยสารสาธารณะและที่สถานีขนส่งผู้โดยสาร สอบถามข้อมูลการเดินทางเพิ่มเติมโทร Call Center 1490 เรียก บขส. ตลอด 24 ชั่วโมง

ที่มา : https://www.thaigov.go.th/news/contents/details/50159