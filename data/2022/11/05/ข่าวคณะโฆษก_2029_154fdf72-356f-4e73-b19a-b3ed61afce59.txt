รัฐบาลไทย-ข่าวทำเนียบรัฐบาล-โฆษกรัฐบาลเผย “นายก ฯ” รับรายงานพบผู้ป่วยยืนยันฝีดาษวานรในไทย เดินทางมาจากต่างประเทศ กำชับสาธารณสุขติดตามผู้ป่วยและกลุ่มเสี่ยงอย่างใกล้ชิด แนะประชาชนรับฟังข่าวสารจากสาธารณสุข


วันศุกร์ที่ 22 กรกฎาคม 2565
พิมพ์
โฆษกรัฐบาลเผย “นายก ฯ” รับรายงานพบผู้ป่วยยืนยันฝีดาษวานรในไทย เดินทางมาจากต่างประเทศ  กำชับสาธารณสุขติดตามผู้ป่วยและกลุ่มเสี่ยงอย่างใกล้ชิด แนะประชาชนรับฟังข่าวสารจากสาธารณสุข
โฆษกรัฐบาลเผย “นายก ฯ” รับรายงานพบผู้ป่วยยืนยันฝีดาษวานรในไทย เดินทางมาจากต่างประเทศ  กำชับสาธารณสุขติดตามผู้ป่วยและกลุ่มเสี่ยงอย่างใกล้ชิด แนะประชาชนรับฟังข่าวสารและความคืบหน้าจากกระทรวงสาธารณสุข
วันนี้ (22 กรกฎาคม 2565) นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม รับรายงาน การพบผู้ป่วยโรคฝีดาษวานรรายแรกในไทยที่จังหวัดภูเก็ตเป็นชาย อายุ 27 ปี สัญชาติไนจีเรีย มีประวัติเดินทางจากประเทศไนจีเรีย โดยมีอาการเป็นไข้ ไอ เจ็บคอ น้ำมูก มีผื่นแดง ตุ่มนูนแดง ตุ่มหนอง ซึ่งเป็นผู้ป่วยที่เดินทางมาจากต่างประเทศ ทั้งนี้ ได้สั่งการให้กระทรวงสาธารณสุขจัดเจ้าหน้าที่ดำเนินการติดตามและค้นหาผู้ป่วยเพิ่มเติมพร้อมประเมินความเสี่ยงของการแพร่เชื้อในพื้นที่รับผิดชอบอย่างเข้มข้น ทั้งนี้ นายกรัฐมนตรีแนะประชาชน ติดตามรับฟังข่าวสารจากกระทรวงสาธารณสุข ยืนยันรัฐบาลและกระทรวงสาธารณสุขได้เตรียมแผนการในการรับมือโรคฝีดาษวานร ทั้งมาตรการเฝ้าระวัง การป้องกันควบคุมโรคอย่างเข้มงวด โดยได้ทำงานควบคู่ไปกับทั้งควบคุมการแพร่ระบาดไวรัสโควิด-19 โอมิครอน สายพันธุ์ BA.2.75 ที่พบในผู้ป่วยโควิด-19 ในไทยด้วย
สำหรับสถานการณ์การแพร่ระบาดของโควิด-19 วันนี้ พบผู้ติดเชื้อโควิด-19 รายใหม่ 2,424 ราย จำแนกเป็น ผู้ติดเชื้อในประเทศ 2,424 ราย และผู้ป่วยมาจากต่างประเทศ 0 ราย ผู้เสียชีวิต 25 ราย ผู้ที่กำลังรักษาตัว 24,028 ราย และมียอดผู้ที่หายป่วยกลับบ้านแล้ว 1,816 ราย จำนวนผู้ที่หายป่วยสะสมจำนวน 2,347,265 ทำให้มียอดผู้ป่วย จำนวน 2,347,450 ราย ราย จำนวนผู้ป่วยปอดอักเสบรักษาตัวอยู่ในโรงพยาบาล 868 ราย

ที่มา : https://www.thaigov.go.th/news/contents/details/57130