รัฐบาลไทย-ข่าวทำเนียบรัฐบาล-​นายกฯ ส่งกำลังใจให้ทีมวอลเลย์บอลหญิงไทย แม้ไม่ผ่านเข้ารอบ 4 ทีมสุดท้ายรายการวอลเลย์บอล VNL 2022 แต่สร้างความสุขและความภาคภูมิใจให้คนไทยทั้งประเทศ


วันศุกร์ที่ 15 กรกฎาคม 2565
พิมพ์
​นายกฯ ส่งกำลังใจให้ทีมวอลเลย์บอลหญิงไทย แม้ไม่ผ่านเข้ารอบ 4 ทีมสุดท้ายรายการวอลเลย์บอล VNL 2022  แต่สร้างความสุขและความภาคภูมิใจให้คนไทยทั้งประเทศ
​นายกฯ ส่งกำลังใจให้ทีมวอลเลย์บอลหญิงไทย แม้ไม่ผ่านเข้ารอบ 4 ทีมสุดท้ายรายการวอลเลย์บอล VNL 2022  แต่สร้างความสุขและความภาคภูมิใจให้คนไทยทั้งประเทศ
วันนี้ (15 กรกฎาคม 2565) นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ส่งกำลังใจให้นักกีฬาวอลเลย์บอลหญิงทีมชาติไทย ซึ่งได้ลงทำการแข่งขันรอบก่อนรองชนะเลิศ (quarter-final) กับทีมชาติทูร์เคีย(Türkiye) ทีมอันดับ 5 ของโลก และเจ้าภาพในสนามสุดท้ายของการแข่งขันวอลเลย์บอลหญิงเนชั่นส์ลีก 2022 หรือ VNL 2022 (FIVB Volleyball Women's Nations League 2022) ณ กรุงอังการา เมื่อวันที่ 14 กรกฎาคม 2565 ที่ผ่านมา ทั้งนี้ แม้ผลการแข่งขัน ทีมสาวไทยแพ้ทีมชาติทูร์เคียไป 1-3 เซต แต่ทีมไทยก็สามารถสู้ทีมอันดับ 5 ของโลก ได้สูสี ให้แฟนกีฬาได้ลุ้นกันตลอดการแข่งขัน ทำสุดความสามารถ สร้างความภาคภูมิใจให้คนไทยทั้งประเทศ
โฆษกประจำสำนักนายกรัฐมนตรีกล่าวว่า นักกีฬาวอลเลย์บอลหญิงทีมชาติไทยสามารถทำผลงานได้อย่างดีเยี่ยมตลอดการแข่งขันวอลเลย์บอล VNL 2022 ซึ่งได้สร้างประวัติศาสตร์ของทีมชาติไทยที่สามารถเข้าสู่รอบ 8 ทีมสุดท้ายได้เป็นครั้งแรกในรายการนี้ และแม้จะไม่สามารถผ่านเข้าไปสู่การแข่งขันในรอบ 4 ทีมสุดท้ายต่อไปได้ แต่ทีมสาวไทยยังถือมีผลงานดีเยี่ยม จบในลำดับที่ 8 จากทั้งหมด 16 ทีม นอกจากนี้ ลำดับโลกของทีมไทยยังขยับมาอยู่ที่ลำดับที่ 14 ของโลก จากก่อนหน้านี้ที่อยู่ลำดับที่ 19 ก่อนเข้าแข่งขันรายการนี้
“นายกรัฐมนตรีขอบคุณวอลเลย์บอลหญิงทีมชาติไทย ทีมงาน โค้ช และผู้ที่เกี่ยวข้องทุกคน ที่สร้างความสุขให้พี่น้องชาวไทยตลอดการแข่งขันวอลเลย์บอล VNL 2022 ที่ผ่านมา ทีมสาวไทยชุดนี้สามารถสร้างประวัติศาสตร์ใหม่ให้วงการวอลเลย์บอลของไทย โดยสามารถเข้าสู่รอบ 8 ทีมสุดท้ายได้เป็นครั้งแรกในรายการนี้ และสามารถจบในลำดับที่ 8 ของการแข่งขัน ทั้งนี้ นายกรัฐมนตรีและพี่น้องคนไทยทุกคนรู้สึกภาคภูมิใจอย่างมาก จะขอส่งแรงเชียร์และเป็นกำลังใจให้วอลเลย์บอลหญิงไทยในรายการแข่งขันต่อๆ ไป” นายธนกรฯ กล่าว

ที่มา : https://www.thaigov.go.th/news/contents/details/56884