รัฐบาลไทย-ข่าวทำเนียบรัฐบาล-ข้ามแดนไทย-ลาวคึกคัก รองฯ จุรินทร์ ชงต่อเปิดเพิ่มอีก 5 ด่าน บขส. ให้บริการ 8 เส้นทาง


วันพฤหัสบดีที่ 16 มิถุนายน 2565
พิมพ์
ข้ามแดนไทย-ลาวคึกคัก รองฯ จุรินทร์ ชงต่อเปิดเพิ่มอีก 5 ด่าน บขส. ให้บริการ 8 เส้นทาง
ข้ามแดนไทย-ลาวคึกคัก รองฯ จุรินทร์ ชงต่อเปิดเพิ่มอีก 5 ด่าน บขส. ให้บริการ 8 เส้นทาง
วันที่ 16 มิถุนายน 2565 นางสาวรัชดา ธนาดิเรก รองโฆษกประจำสำนักนายกรัฐมนตรี เปิดเผยว่า ภายใต้ความร่วมมือระหว่างรัฐบาลไทยและสปป.ลาว ที่มุ่งเดินหน้าฟื้นฟูวิถีชีวิตของประชาชนและกิจกรรมทางเศรษฐกิจบริเวณพื้นที่ชายแดนให้กลับสู่สภาวะปกติโดยเร็ว ขณะนี้มีด่านพรมแดนหลายจุดที่เปิดให้ประชาชน ยานพาหนะ และสิ่งของ สามารถผ่านเข้า-ออกสองประเทศได้โดยปกติ และบรรยากาศในพื้นที่เป็นไปอย่างคึกคัก โดยเฉพาะด่านชายแดนที่ จ.หนองคาย ทั้งนี้ การท่องเที่ยวแห่งประเทศไทยรายงานว่า มีผู้เดินทางเข้าประเทศไทยผ่านด่านหนองคายสูงเป็นอันดับสี่ของประเทศ รองจากด่านสุวรรณภูมิ ด่านภูเก็ต และด่านสะเดา จ.สงขลา สำหรับด่านพรมแดนไทย-ลาวในจังหวัดอื่นที่เปิดให้บริการแล้ว อาทิ จ.เชียงราย 1. จุดผ่านแดนถาวร (ท่าเรือบั๊ก) อ.เชียงของ 2. จุดผ่านแดนถาวรสะพานมิตรภาพ 4 (เชียงของ-ห้วยทราย) 3. จุดผ่านแดนถาวรสามเหลี่ยมทองคำ อ.เชียงแสน  ที่ จ.นครพนม 1. จุดผ่านแดนถาวรสะพานมิตรภาพ 3 (นครพนม – คำม่วน) 2. จุดผ่านแดนถาวรท่าเทียบเรือเทศบาลเมืองนครพนม และที่ จ.อุบลราชธานี ด่านพรมแดนช่องเม็ก อ.สิรินธร
มากไปกว่านั้น นายจุรินทร์ ลักษณวิศิษฏ์ รองนายกรัฐมนตรีและรัฐมนตรีว่าการกระทรวงพาณิชย์ ได้มอบหมายให้กระทรวงการต่างประเทศและทูตพาณิชย์ไทยประจำเวียงจันทน์เร่งรัดหารือกับทางการลาว ขอความร่วมมือเปิดด่านการค้าอีกห้าแห่ง ใน จ.เชียงราย ประกอบด้วย 1. ด่านบ้านสวนดอก อ.เชียงแสน 2. ด่านบ้านหาดบ้าน อ.เชียงของ 3. ท่าเรือผาถ่าน อ.เชียงของ 4. ด่านบ้านแจมป๋อง อ.เวียงแก่น จ.เชียงราย และ 5. ด่านบ้านห้วยลึก อ.เวียงแก่น ซึ่งฝั่งไทยมีความพร้อมแล้ว และรอการพิจารณาของฝั่ง สปป.ลาว หากมีการเปิดด่านดังกล่าวเพิ่ม จะทำให้การค้าพรมแดนและผ่านแดนไปจีนมีมูลค่าเพิ่มขึ้นอย่างมาก
นางสาวรัชดากล่าวด้วยว่า เพื่อเป็นการอำนวยความสะดวกแก่คนไทยที่จะเดินทางข้ามประเทศ ขณะนี้บริษัท ขนส่ง จำกัด (บขส.) ได้เปิดให้บริการเดินรถระหว่างไทย - สปป.ลาว รวม 8 เส้นทาง โดยเป็นเส้นทางเดินรถร่วมกันทั้งสองฝ่าย ประกอบด้วย เส้นทางอุบลราชธานี – ปากเซ  นครพนม – ท่าแขก  มุกดาหาร-สะหวันนะเขต  สะพานไทย (เชียงของ) - สะพานลาว (บ่อแก้ว) รถ Shuttle Bus ส่วนเส้นทางที่เปิดเดินรถเฉพาะรถไทย ประกอบด้วย เส้นทางกรุงเทพฯ – นครหลวงเวียงจันทน์  เลย – หลวงพระบาง  หนองคาย – นครหลวงเวียงจันทน์ และอุดรธานี – นครหลวงเวียงจันทน์ ทั้งนี้ ผู้ที่เดินทางกับรถโดยสารระหว่างประเทศจะต้องได้รับวัคซีนป้องกันโควิด-19 อย่างน้อย 2 เข็ม ผู้เดินทางที่ใช้หนังสือเดินทาง (Passport) ต้องลงทะเบียน Thailand Pass มีเอกสารรับรองการฉีดวัคซีนป้องกันโควิด-19 ส่วนผู้โดยสารไทยที่ใช้บัตรผ่านแดนชั่วคราว (Border Pass) ไม่ต้องลงทะเบียน Thailand Pass แต่ต้องมีเอกสารรับรองการฉีดวัคซีนป้องกันโควิด-19 และชาวต่างประเทศทุกคน (ยกเว้นคนไทย) ที่เดินทางเข้าประเทศ สปป.ลาว จะต้องซื้อประกันสุขภาพคุ้มครองด้วย สอบถามข้อมูลการเดินทางกับ ขบส. โทร.1490 ตลอด 24 ชั่วโมง
“การเร่งฟื้นฟูกิจกรรมทางเศรษฐกิจบริเวณชายแดนไทย-ลาว เป็นก้าวสำคัญของการขับเคลื่อนเศรษฐกิจจากนี้สู่อนาคต ซึ่งนายกรัฐมนตรี พล.อ.ประยุทธ์ จันทร์โอชา และนายกรัฐมนตรีพันคำ วิภาวัน ได้เห็นพ้องจับมือสู่การเป็นหุ้นส่วนทางยุทธศาสตร์ ที่จะนำไปสู่ความร่วมมือระหว่างไทย-ลาวในหลายด้านมากขึ้นกว่าเดิม โดยเฉพาะการลงทุนในอุตสาหกรรมโลจิสติกส์ การเชื่อมโยงเส้นทางสินค้าทั้งระบบรางและทางถนน การขนส่งสินค้าอาเซียน ซึ่งเป็นการสร้างโอกาสในการเข้าถึงตลาดจีนตอนใต้ และผลักดันให้ท่าเรือแหลมฉบังพัฒนาเป็นจุดขนถ่ายสินค้าของภูมิภาคอีกด้วย” นางสาวรัชดา กล่าว

ที่มา : https://www.thaigov.go.th/news/contents/details/55755