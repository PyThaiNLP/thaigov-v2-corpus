รัฐบาลไทย-ข่าวทำเนียบรัฐบาล-“ดีเอสไอจับกุมผู้ต้องหาคนสำคัญในคดีแอบอ้างสำนักงานสลากกินแบ่งรัฐบาลว่ามีเลขรางวัลล็อกหลอกขายประชาชน ทางโซเชียลมีเดีย ความเสียหายเกือบ 40 ล้านบาท”


วันพุธที่ 30 มิถุนายน 2564
พิมพ์
“ดีเอสไอจับกุมผู้ต้องหาคนสำคัญในคดีแอบอ้างสำนักงานสลากกินแบ่งรัฐบาลว่ามีเลขรางวัลล็อกหลอกขายประชาชน ทางโซเชียลมีเดีย ความเสียหายเกือบ 40 ล้านบาท”
รณีสำนักงานสลากกินแบ่งรัฐบาลร้องทุกข์กล่าวโทษว่ามีผู้แอบอ้างชื่อสำนักงานสลากกินแบ่งรัฐบาล เพื่อหลอกลวงให้ประชาชนทั่วไปหลงเชื่อว่าสำนักงานสลากกินแบ่งรัฐบาลให้เลขรางวัลสลากกินแบ่งรัฐบาล เป็นเหตุให้ประชาชนได้รับความเสียหาย
สืบเนื่องจาก เมื่อวันที่ 29 มิถุนายน 2564 พันตำรวจโท กรวัชร์ ปานประภากร อธิบดีกรมสอบสวนคดีพิเศษ ได้สั่งการให้ พันตำรวจโท ปกรณ์ สุชีวกุล รองอธิบดีกรมสอบสวนคดีพิเศษ และคณะพนักงานสอบสวนคดีพิเศษ ในคดีพิเศษที่ 3/2564 กรณีสำนักงานสลากกินแบ่งรัฐบาลร้องทุกข์กล่าวโทษว่ามีผู้แอบอ้างชื่อสำนักงานสลากกินแบ่งรัฐบาล เพื่อหลอกลวงให้ประชาชนทั่วไปหลงเชื่อว่าสำนักงานสลากกินแบ่งรัฐบาลให้เลขรางวัลสลากกินแบ่งรัฐบาล เป็นเหตุให้ประชาชนได้รับความเสียหาย โดยเมื่อวันที่  29 มิถุนายน 2564 เจ้าหน้าที่ได้ทำการจับกุมนายจาตุรงค์ งามเลิศศิริชัย ผู้ต้องหา คดีพิเศษที่ 3/2564 ตามหมายจับศาลอาญาที่ 981/2564 ลงวันที่ 23 มิถุนายน 2564 ในความผิดฐานฉ้อโกงประชาชนและความผิดตามพระราชบัญญัติว่าด้วยความผิดเกี่ยวกับคอมพิวเตอร์ พ.ศ.2550 และที่แก้ไขเพิ่มเติมรวมทั้งเข้าตรวจค้นบ้านพักผู้ต้องหาในพื้นที่พุทธมณฑลสาย 4 เพื่อหาหลักฐานเพิ่มเติม โดยพบทรัพย์สินที่ได้มาจากการกระทำความผิดจำนวนมาก
พันตำรวจโท กรวัชร์ ปานประภากร อธิบดีกรมสอบสวนคดีพิเศษ กล่าวว่า คดีนี้ สืบเนื่องจากสำนักงานสลากกินแบ่งรัฐบาลได้ร้องทุกข์ให้กรมสอบสวนคดีพิเศษ สอบสวนหาตัวผู้กระทำความผิดกรณี มีเอกสารที่กลุ่มมิจฉาชีพจัดทำขึ้นโดยแอบอ้างใช้ตราสัญลักษณ์ของสำนักงานสลากกินแบ่งรัฐบาล และแอบอ้างชื่อผู้อำนวยการสำนักงานสลากกินแบ่งรัฐบาลในการกระทำความผิด หลอกลวงประชาชนโดยการแสดงข้อความอันเป็นเท็จว่าจะให้เลขสลากที่ถูกรางวัลจากสำนักงานสลากกินแบ่งรัฐบาลล่วงหน้าในงวดถัดไปที่จะออกรางวัลและเรียกรับผลตอบแทน โดยส่งข้อความชักชวนประชาชนทั่วไปผ่านทางสื่อสังคมออนไลน์ด้วยการใช้บัญชีโซเชียลมีเดีย ได้แก่ บัญชีแอพพลิเคชั่นไลน์ (Line) และบัญชีเฟซบุ๊ก (Facebook) ทำให้สำนักงานสลากกินแบ่งรัฐบาลและประชาชนได้รับความเสียหาย  ซึ่งคณะพนักงานสอบสวนคดีพิเศษ ได้ดำเนินการสืบสวนสอบสวนกรณีดังกล่าวจนพบพยานหลักฐานว่าผู้ต้องหานี้เกี่ยวข้องกับการกระทำความผิดโดยใช้บัญชีโซเชียลมีเดียหลายบัญชี ทำการหลอกลวงประชาชนว่าจะให้เลขที่จะถูกรางวัลสลากกินแบ่งรัฐบาลของงวดถัดไป โดยผู้ต้องหาได้เลขดังกล่าวมาจากสำนักงานสลากกินแบ่งรัฐบาลและเรียกรับผลตอบแทน จากผู้เสียหายให้มาสมัครสมาชิกในบัญชีไลน์แอด (line@) เพื่อรับเลขดังกล่าว จากนั้น ผู้ต้องหาได้แจ้งหมายเลขบัญชีธนาคารให้ผู้เสียหายโอนเงินเข้ามาในแชทการสนทนา ซึ่งจากการสืบสวนสอบสวนคดีพิเศษพบบัญชีธนาคารที่ใช้ในการหลอกลวงผู้เสียหาย จำนวน 9 บัญชี  มีเงินหมุนเวียนในบัญชีประมาณ 37 ล้านบาท และจากการเข้าตรวจค้นที่พักของผู้ต้องหาสามารถยึดอายัดทรัพย์สินที่เกี่ยวข้องกับการกระทำความผิดได้หลายรายการ ประกอบด้วย บ้านพร้อมที่ดิน เงินสดมูลค่า 5.5 ล้านบาท บัญชีธนาคาร 33 บัญชี รถยนต์ BMW Z4 รถจักรยานยนต์ Honda Forza 350 รถจักรยานยนต์ Vespa อาวุธปืน 9 กระบอก พร้อมเครื่องกระสุนปืน พระเครื่อง นาฬิกาและเครื่องประดับมีค่าหลายรายการ รวมมูลค่ากว่า 20 ล้านบาท ซึ่งหลังจากนี้จะเปิดโอกาสให้ผู้ถูกกล่าวหาชี้แจงและนำพยานหลักฐานเพื่อแก้ข้อกล่าวหาและพิสูจน์ความบริสุทธิ์ของตนตามขั้นตอนกฎหมาย ก่อนที่จะสรุปสำนวนการสอบสวนและมีความเห็นทางคดีส่งพนักงานอัยการต่อไป
พันตำรวจเอกบุญส่ง จันทรีศรี ผู้อำนวยการสำนักงานสลากกินแบ่งรัฐบาล กล่าวเตือนประชาชนว่า อย่าหลงเชื่อการหลอกลวงแอบอ้างว่ามีเลขเด็ด ที่มีมิจฉาชีพเผยแพร่ผ่านจดหมายหลอกลวง และแพลตฟอร์มออนไลน์ต่างๆ  การออกรางวัลสลากกินแบ่งรัฐบาลเป็นไปด้วยความโปร่งใส กระบวนการออกรางวัลได้รับการรับรองมาตรฐาน ISO 9001 : 2015 สามารถรับชมกาถ่ายทอดสดได้ทางไทยรัฐทีวี อมรินทร์ทีวี และผ่านแอพลิเคชั่นไลน์ทูเดย์ หากพบการหลอกลวงดังกล่าว หรือสงสัยว่าถูกหลอกลวง สามารถแจ้งเบาะแสได้ที่ call center โทร 0-2528-9999 หรือที่กรมสอบสวนคดีพิเศษ สายด่วน DSI Call Center 1202 (โทรฟรีทั่วประเทศ) เพื่อพนักงานสอบสวนคดีพิเศษจะได้รวบรวมพยานหลักฐานและดำเนินการตามกฎหมายต่อไป

ที่มา : https://www.thaigov.go.th/news/contents/details/43285