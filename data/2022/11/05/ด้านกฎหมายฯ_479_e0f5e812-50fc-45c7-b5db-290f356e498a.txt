รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม ประชุม ยจ.ทั่วประเทศ จี้ให้ทำงานหนักบริการประชาชน


วันอังคารที่ 22 มีนาคม 2565
พิมพ์
รัฐมนตรีว่าการกระทรวงยุติธรรม ประชุม ยจ.ทั่วประเทศ จี้ให้ทำงานหนักบริการประชาชน
รัฐมนตรีว่าการกระทรวงยุติธรรม ประชุม ยจ.ทั่วประเทศ จี้ให้ทำงานหนักบริการประชาชน เร่งประสานหาลูกหนี้เข้าร่วมงานมหกรรมไกล่เกลี่ยให้มากที่สุด แนะทำงานร่วมท้องถิ่นช่วยชาวบ้าน
วันที่ 22 มีนาคม 2565 นายสมศักดิ์ เทพสุทิน รัฐมนตรีว่าการกระทรวงยุติธรรม เปิดเผยว่า ตนพร้อมนางสาวณัฐธ์ภัสส์ ยงใจยุทธ ผู้ช่วยรัฐมนตรีประจำกระทรวงยุติธรรม นายเรืองศักดิ์ สุวารี อธิบดีกรมคุ้มครองสิทธิและเสรีภาพ ได้ร่วมประชุมกับผู้อำนวยการสำนักงานยุติธรรมจังหวัดทั่วประเทศ โดยได้มีการมอบนโยบายในหลายประเด็นว่า เวลานี้ยุติธรรมจังหวัดถือเป็นหนึ่งในเครื่องมือสำคัญในการช่วยเหลือประชาชน เพราะเป็นหน่วยงานตัวแทนของกระทรวงยุติธรรม ดังนั้นข้าราชการของกระทรวง ไม่ว่าจะเป็น สำนักงานยุติธรรมจังหวัด กรมคุมประพฤติ กรมคุ้มครองสิทธิและเสรีภาพ กรมบังคับคดี กรมราชทัณฑ์ ต้องรู้เนื้องานที่ฝ่ายบริหารเดินหน้าทำงานอยู่ โดยเนื้องานหลักในเวลานี้ที่สำคัญ เช่น การช่วยเหลือประชาชนที่เราจะเพิ่มบริการเข้าไป การไกล่เกลี่ยหนี้สิน การเยียวยาผู้เสียหายและเหยื่อจากคดีอาญาตามพ.ร.บ.ค่าตอบแทนฯ กองทุนยุติธรรม โดยงานทั้งหมดพวกเราต้องรู้และช่วยกัน เพราะปีนี้กระทรวงยุติธรรมต้องช่วยเหลือประชาชนให้มากที่สุด ต้องลงไปทำความเข้าใจกับชาวบ้าน ต้องรู้จักประสานกับท้องถิ่น ทั้ง กำนัน ผู้ใหญ่บ้าน อบต. อบจ. ประชาสัมพันธ์จังหวัด อาสาสมัครต่างๆ และผู้นำชุมชน เพื่อประสานในเรื่องงานต่างๆให้เกิดประโยชน์สูงสุด
"การไกล่เกลี่ยหนี้สินถือเป็นหนึ่งในงานหลักใหม่ของกระทรวง ที่เราจะจัดทั่วประเทศ แต่หากเราไม่สามารถเชิญชวนลูกหนี้เข้าร่วมได้จะเกิดประโยชน์อะไร ดังนั้นทุกคนต้องตื่นตัว การช่วยเหลือประชาชนเรื่องหนี้สินเป็นเรื่องที่ดี และเป็นการมอบนโยบาย ข้าราชการทุกคนต้องเข้าใจงานหลักในการบริการประชาชนให้ได้ จากนี้ผมอยากเห็นยอดผู้เข้าร่วมงานไกล่เกลี่ยหนี้สิน มีมากขึ้น เราต้องเร่งหาลูกหนี้ ทำงานเชิงรุกและติดต่อให้มาไกล่เกลี่ยให้มากที่สุด เพราะคนที่เข้าร่วมงานจะได้ประโยชน์มากมาย ไม่ถูกฟ้องดำเนินคดี ผู้ต้องคำพิพากษาไม่ถูกขายทรัพย์ทอดตลาด" นายสมศักดิ์ กล่าว
นายสมศักดิ์ กล่าวอีกว่า อย่างไรก็ตามในวันที่ 23 มีนาคม ตนจะลงพื้นที่ จ.สงขลา ซึ่งจะมีการจัดงานมหกรรมไกล่เกลี่ยหนี้สินครัวเรือน ครั้งที่ 3 และยุติธรรมพบประชาชน เวลา 08.00 น. เป็นต้นไป ที่ เซ็นทรัล หาดใหญ่ เรื่องนี้จะทำให้คนคลายทุกข์ในเรื่องหนี้สิน และในช่วงเย็นจะมีกิจกรรมพืชกระท่อมสัญจร และคอนเสิร์ต มาลีฮวนน่า เวลา 16.00 น. ที่มหาวิทยาลัยสงขลานครินทร์ ตนจึงขอเชิญชวนให้คนมาร่วมงานกันเยอะๆ

ที่มา : https://www.thaigov.go.th/news/contents/details/52804