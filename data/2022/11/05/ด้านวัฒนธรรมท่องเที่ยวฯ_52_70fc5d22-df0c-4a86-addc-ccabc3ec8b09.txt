รัฐบาลไทย-ข่าวทำเนียบรัฐบาล-วธ.เฟ้น 10 สุดยอดชุมชน “เที่ยวชุมชน ยลวิถี” พร้อมเปิดแอพพลิเคชั่น ค้นหาแหล่งท่องเที่ยวทางวัฒนธรรมและงานเทศกาลประเพณี


วันอังคารที่ 13 กรกฎาคม 2564
วธ.เฟ้น 10 สุดยอดชุมชน “เที่ยวชุมชน ยลวิถี” พร้อมเปิดแอพพลิเคชั่น ค้นหาแหล่งท่องเที่ยวทางวัฒนธรรมและงานเทศกาลประเพณี
วธ.เฟ้น 10 สุดยอดชุมชน “เที่ยวชุมชน ยลวิถี” พร้อมเปิดแอพพลิเคชั่น ค้นหาแหล่งท่องเที่ยวทางวัฒนธรรมและงานเทศกาลประเพณี
นายอิทธิพล คุณปลื้ม รัฐมนตรีว่าการกระทรวงวัฒนธรรม (รมว.วธ.) เปิดเผยว่า กระทรวงวัฒนธรรม (วธ.) บูรณาการความร่วมมือกับหน่วยงานรัฐ เอกชน เครือข่ายด้านศาสนา ศิลปะและวัฒนธรรมและภาคประชาชนในการนำทุนทางวัฒนธรรมมาสร้างสรรค์สินค้าและบริการมาเพิ่มมูลค่าทางเศรษฐกิจ ซึ่งวธ. จะขับเคลื่อนการท่องเที่ยวเชิงวัฒนธรรม ภายใต้โครงการ “เที่ยวชุมชน ยลวิถี” นำอัตลักษณ์วิถีชีวิตวัฒนธรรมและประเพณีของชุมชนมาให้นักท่องเที่ยวชาวไทยและชาวต่างชาติได้ชมและศึกษาเรียนรู้  ทั้งนี้ วธ.จะนำร่องโครงการดังกล่าวโดยคัดเลือกชุมชนคุณธรรมน้อมนำหลักปรัชญาของเศรษฐกิจพอเพียงขับเคลื่อนด้วยพลังบวรที่มีศักยภาพและความพร้อมด้านการท่องเที่ยวในทุกมิติของจังหวัด เพื่อรับรางวัล 10 สุดยอดชุมชนต้นแบบ “เที่ยวชุมชน ยลวิถี” เพื่อเผยแพร่ประชาสัมพันธ์และปลุกกระแสให้    นักท่องเที่ยวชาวไทยและต่างชาติมาเยือนชุมชนเหล่านี้
รัฐมนตรีว่าการกระทรวงวัฒนธรรม กล่าวอีกว่า  สำหรับการคัดเลือก 10 สุดยอดชุมชนต้นแบบ “เที่ยวชุมชน ยลวิถี” นั้น ขณะนี้วธ.ได้ตั้งคณะกรรมการคัดเลือก 2 ชุดประกอบด้วยคณะกรรมการคัดเลือกระดับจังหวัดและคณะกรรมการอำนวยการฯเพื่อคัดเลือกจากชุมชนคุณธรรมฯที่มีศักยภาพและความพร้อมด้านการท่องเที่ยวในทุกมิติของจังหวัด 76 จังหวัด รวม 228 ชุมชน ให้เหลือ 10 ชุมชนเพื่อรับรางวัล 10 สุดยอดชุมชนต้นแบบ “เที่ยวชุมชน ยลวิถี” ซึ่งได้กำหนดเกณฑ์พิจารณาคัดเลือก เช่น อัตลักษณ์ความโดดเด่นของชุมชน สถานที่ท่องเที่ยว  อาหาร  ผลิตภัณฑ์วัฒนธรรมไทย (CPOT) เมื่อคัดเลือกชุมชนได้แล้ว วธ.จะขับเคลื่อนโครงการ “เที่ยวชุมชน ยลวิถี” หลังจากสถานการณ์การแพร่ระบาดของโรคติดเชื้อไวรัสโคโรนา 2019 (โควิด-19) คลี่คลาย
นายอิทธิพล กล่าวด้วยว่า ขณะเดียวกัน วธ.อยู่ระหว่างจัดทำระบบแอพพลิเคชั่น หนังสือและอี-บุ๊คเส้นทางท่องเที่ยวเชิงวัฒนธรรมและประวัติศาสตร์ 76 จังหวัด เช่น อุทยานประวัติศาสตร์ พิพิธภัณฑ์ท้องถิ่น แหล่งโบราณคดี หอศิลป์และศาสนสถาน รวมถึงหนังสือและอี-บุ๊คงานเทศกาล การแสดงศิลปวัฒนธรรม ประเพณีทั่วไทยโดยเฉพาะระบบแอพพลิเคชั่นและอี-บุ๊ค ทำให้นักท่องเที่ยวคนไทยและชาวต่างชาติสามารถค้นหาข้อมูลผ่านโทรศัพท์มือถือ แท็บเล็ตและไอแพดได้อย่างสะดวกและรวดเร็ว  ทั้งนี้ การส่งเสริม  การท่องเที่ยวเชิงวัฒนธรรม  จะช่วยสร้างอาชีพ สร้างรายได้ให้แก่ชาวบ้านและชุมชน ทำให้มีคุณภาพชีวิตที่ดีขึ้นและพึ่งพาตนเองได้ ช่วยเสริมสร้างเศรษฐกิจฐานรากของชุมชนให้เกิดความเข้มแข็งอย่างยั่งยืน

ที่มา : https://www.thaigov.go.th/news/contents/details/43710