รัฐบาลไทย-ข่าวทำเนียบรัฐบาล-ปลัดเกษตรฯ เผยความคืบหน้าการขับเคลื่อนโครงการ 1 ตำบล 1 กลุ่มเกษตรทฤษฎีใหม่ จัดการฝึกอบรมเกษตรกรหลักสูตร “การขับเคลื่อนภาคการเกษตร ตามแนวปรัชญาของเศรษฐกิจพอเพียงและเกษตรทฤษฎีใหม่”


วันพุธที่ 8 กันยายน 2564
ปลัดเกษตรฯ เผยความคืบหน้าการขับเคลื่อนโครงการ 1 ตำบล 1 กลุ่มเกษตรทฤษฎีใหม่ จัดการฝึกอบรมเกษตรกรหลักสูตร “การขับเคลื่อนภาคการเกษตร ตามแนวปรัชญาของเศรษฐกิจพอเพียงและเกษตรทฤษฎีใหม่”
ปลัดเกษตรฯ เผยความคืบหน้าการขับเคลื่อนโครงการ 1 ตำบล 1 กลุ่มเกษตรทฤษฎีใหม่ จัดการฝึกอบรมเกษตรกรหลักสูตร “การขับเคลื่อนภาคการเกษตร ตามแนวปรัชญาของเศรษฐกิจพอเพียงและเกษตรทฤษฎีใหม่” แล้วในหลายพื้นที่
8 ก.ย. 64 ดร.ทองเปลว กองจันทร์ ปลัดกระทรวงเกษตรและสหกรณ์ เปิดเผยความก้าวหน้าการขับเคลื่อนโครงการ 1 ตำบล 1 กลุ่มเกษตรทฤษฎีใหม่ ในส่วนของการดำเนินการโครงการฝึกอบรมเกษตรกรรูปแบบออนไลน์ โดยสำนักงานเกษตรและสหกรณ์จังหวัดลำปาง ได้มีการจัดอบรมหลักสูตร “การขับเคลื่อนภาคการเกษตร ตามแนวปรัชญาของเศรษฐกิจพอเพียงและเกษตรทฤษฎีใหม่” ภายใต้โครงการ 1 ตำบล 1 กลุ่มเกษตรทฤษฎีใหม่ กระบวนการเรียนรู้ครั้งที่ 3  การรวมกลุ่ม ผ่านระบบ Zoom Meeting  เพื่อพัฒนากลุ่มเกษตรกรให้มีความเข้มแข็ง สามารถพึ่งพาตนเองได้ โดยมีการส่งเสริมและสนับสนุนให้กลุ่มเกษตรกรมีความเข้มแข็งและมีพลังในการขับเคลื่อนงานในรูปแบบของการรวมกลุ่ม มีเกษตรกรเข้าร่วมรับการอบรม ทั้งสิ้น จำนวน 168 ราย
สำนักงานเกษตรและสหกรณ์จังหวัดสตูล ได้บูรณาการร่วมกับสำนักงานเกษตรและสหกรณ์จังหวัดราชบุรี จัดการฝึกอบรมเกษตรกรจังหวัดสตูล และจังหวัดราชบุรี ภายใต้โครงการ 1 ตำบล 1 กลุ่มเกษตรทฤษฎีใหม่ กระบวนการเรียนรู้ ครั้งที่ 4 มีเกษตรกรเข้าร่วมรับการอบรม จำนวน 49 ราย และจ้างงานระดับตำบล จำนวน 23 ราย
นอกจากนี้ สำนักงานเกษตรและสหกรณ์จังหวัดสตูล ยังได้ลงพื้นที่ติดตามผลการดำเนินงานแปลงเกษตรกรผู้เข้าร่วมโครงการ 1 ตำบล 1 กลุ่มเกษตรทฤษฎีใหม่ ตำบลควนสตอ และตำบลควนโดน อำเภอควนโดน ตำบลทุ่งนุ้ย อำเภอควนกาหลง ตำบลบ้านควน และตำบลควนโพธิ์ อำเภอเมืองสตูล จังหวัดสตูล โดยพบว่าการดำเนินงานนั้น เป็นไปอย่างมีประสิทธิภาพ และตรงตามวัตถุประสงค์ของโครงการเป็นอย่างดี
ทั้งนี้ ยังได้รับรายงานจากสำนักงานเกษตรและสหกรณ์จังหวัดชุมพร มีการลงพื้นที่เยี่ยมเยียนเกษตรกร และร่วมกับเจ้าหน้าที่สำนักงานปศุสัตว์จังหวัดชุมพร พร้อมส่งมอบปัจจัยการผลิตด้านปศุสัตว์ ให้แก่เกษตรกรที่เข้าร่วมโครงการ 1 ตำบล 1 กลุ่มเกษตรทฤษฎีใหม่ ในพื้นที่ อ.ปะทิว อ.ท่าแซะ อ.เมืองชุมพร และอ.พะโต๊ะ จังหวัดชุมพร

ที่มา : https://www.thaigov.go.th/news/contents/details/45635