รัฐบาลไทย-ข่าวทำเนียบรัฐบาล-ถ้อยแถลงนายกรัฐมนตรี สำหรับการประชุมสุดยอดอาเซียน-จีน สมัยพิเศษ เพื่อฉลองวาระครบรอบ ๓๐ ปีความสัมพันธ์ฯ วันจันทร์ที่ ๒๒ พฤศจิกายน ๒๕๖๔


วันจันทร์ที่ 22 พฤศจิกายน 2564
พิมพ์
ถ้อยแถลงนายกรัฐมนตรี สำหรับการประชุมสุดยอดอาเซียน-จีน สมัยพิเศษ เพื่อฉลองวาระครบรอบ ๓๐ ปีความสัมพันธ์ฯ วันจันทร์ที่ ๒๒ พฤศจิกายน ๒๕๖๔
ถ้อยแถลงนายกรัฐมนตรี
สำหรับการประชุมสุดยอดอาเซียน-จีน สมัยพิเศษ เพื่อฉลองวาระครบรอบ ๓๐ ปีความสัมพันธ์ฯ
วันจันทร์ที่ ๒๒ พฤศจิกายน ๒๕๖๔
ถ้อยแถลงนายกรัฐมนตรี
สำหรับการประชุมสุดยอดอาเซียน-จีน สมัยพิเศษ เพื่อฉลองวาระครบรอบ ๓๐ ปีความสัมพันธ์ฯ
วันจันทร์ที่ ๒๒ พฤศจิกายน ๒๕๖๔
* * * * *
ใต้ฝ่าละอองธุลีพระบาท
ท่านประธานาธิบดี สี จิ้นผิง
และ ฯพณฯ ทั้งหลาย
ผมรู้สึกเป็นเกียรติอย่างยิ่งที่ได้ร่วมกับผู้นำอาเซียนต้อนรับท่านประธานาธิบดี สี จิ้นผิง เข้าร่วมการประชุมสุดยอดฯ สมัยพิเศษ ในวันนี้
ผมขอแสดงความยินดีต่อวาระครบรอบ ๓๐ ปีความสัมพันธ์อาเซียน-จีน และการประชุมในวันนี้
ถือว่าเป็นการเปิดประวัติศาสตร์หน้าใหม่ของความสัมพันธ์ฯ ในฐานะ “หุ้นส่วนทางยุทธศาสตร์แบบรอบด้าน” ซึ่งจะเสริมสร้างความสัมพันธ์ของเราให้แน่นแฟ้นและลึกซึ้งยิ่งขึ้น นำไปสู่การขยายความร่วมมืออย่างเป็นรูปธรรม
ในทุกมิติ เพื่อให้เราก้าวสู่ทศวรรษใหม่ร่วมกันได้อย่างมั่นคง มั่งคั่ง และยั่งยืน
ตลอด ๓ ทศวรรษที่ผ่านมา ความสัมพันธ์อาเซียน-จีนมีความโดดเด่นเฉพาะตัว โดยเป็นเสาหลักของความร่วมมือเพื่อส่งเสริมสันติภาพที่ยั่งยืนและความไพบูลย์ร่วมกันของภูมิภาค ความสำเร็จร่วมกันของเรา
ที่มีมาอย่างต่อเนื่องและครอบคลุมทุกมิติ ไม่ว่าจะเป็นการร่วมลงนามปฏิญญา DOC (ดีโอซี) เมื่อปี ๒๕๔๕ การที่จีนเป็นคู่เจรจาแรกที่มีสถานะเป็นหุ้นส่วนทางยุทธศาสตร์ เมื่อปี ๒๕๔๖ และล่าสุด การเป็นหุ้นส่วนทางยุทธศาสตร์แบบรอบด้านในปีนี้ รวมไปถึงการที่เราได้กลายเป็นคู่ค้าอันดับ ๑ ของกันและกันเมื่อปี ๒๕๖๓ อีกทั้งได้ร่วมกันต่อสู้กับสถานการณ์การแพร่ระบาดของโควิด-๑๙ และสภาวะถดถอยของเศรษฐกิจโลก
ล้วนเป็นพัฒนาการที่สำคัญในการต่อยอดความเป็นหุ้นส่วนระหว่างเราให้แนบแน่นยิ่งขึ้นในอนาคต
ผมขอใช้โอกาสนี้แสดงความยินดีต่อท่านประธานาธิบดีและประชาชนจีน ในโอกาสครบรอบ ๑๐๐ ปีการก่อตั้งพรรคคอมมิวนิสต์ และขอชื่นชมความสำเร็จอย่างเป็นที่ประจักษ์ในหลายมิติ ทั้งในด้านการพัฒนา และการปฏิรูปประเทศด้านเศรษฐกิจโดยเฉพาะการเพิ่มผลผลิตควบคู่ไปกับนโยบายการลงทุนอย่างมีเป้าหมาย เพื่อสร้างสังคมกินดีอยู่ดีอย่างรอบด้าน และการก้าวขึ้นมาเป็นมหาอำนาจของโลกที่มีความรับผิดชอบ ซึ่งล้วนเป็นผลจากความมุ่งมั่นและทุ่มเทอย่างแท้จริง เริ่มต้นจากการพลิกโฉมประเทศผ่านการพัฒนาพื้นที่เศรษฐกิจชายฝั่งตะวันออก เหล่านี้นับเป็นแรงบันดาลใจให้แก่นานาประเทศทั้งที่พัฒนาแล้วและกำลังพัฒนาได้
วิสัยทัศน์ที่ท่านประธานาธิบดีสีฯ ได้ประกาศไว้ในโอกาสครบรอบ ๑๐๐ ปีการก่อตั้งพรรคฯ ซึ่งมุ่งสร้าง “ประชาคมที่มีอนาคตร่วมกันของมนุษยชาติ” แสดงถึงความมุ่งมั่นของจีนที่จะรับมือกับประเด็นท้าทายร่วมกัน
และสร้างสรรค์โลกที่น่าอยู่สำหรับเราทุกคน ซึ่งสอดคล้องกับวิสัยทัศน์ของอาเซียนในการเสริมสร้างประชาคม
ที่เข้มแข็งและความร่วมมือที่เอื้อประโยชน์ต่อทุกฝ่าย
ประเทศไทยได้กำหนดวิสัยทัศน์ในการพัฒนาประเทศ เพื่อยกระดับคุณภาพชีวิตและพัฒนาศักยภาพของประชาชนให้พร้อมก้าวสู่ศตวรรษที่ ๒๑ โดยท่ามกลางสถานการณ์โควิด-๑๙ และประเด็นท้าทายอื่น ๆ
ที่รายล้อม เรากำลังมุ่งสู่ Next Normal ด้วยการพลิกโฉมประเทศไทย ซึ่งในวันนี้ ผมขอเสนอประเด็นที่เราทุกคนควรให้ความสำคัญเป็นลำดับต้น ดังนี้
ประการแรก เราควรมุ่งเน้นการพัฒนาที่มีประชาชนเป็นศูนย์กลาง โดยไม่ทิ้งใครไว้ข้างหลัง
และยกระดับคุณภาพชีวิตของประชาชนให้มีความกินดีอยู่ดี ด้วยนโยบายที่มุ่งมั่นในการแก้ปัญหาช่องว่างทางการพัฒนาเศรษฐกิจและสังคม ส่งเสริมการเติบโตอย่างยั่งยืนบนหลักการของความสมดุลตามแนวทางหลักปรัชญาของเศรษฐกิจพอเพียง ที่ให้ประชาชนสามารถดำรงชีวิตบนพื้นฐานของความพอประมาณ
ความมีเหตุมีผล และการมีภูมิคุ้มกันในการรับมือกับความท้าทายและสถานการณ์ฉุกเฉินในอนาคต
อาเซียนสามารถแลกเปลี่ยนเรียนรู้จากตัวอย่างความสำเร็จของจีนในการขจัดความยากจน
และความหิวโหย การเสริมสร้างความมั่นคงทางอาหารผ่านนโยบาย “คลีนเพลท” การฟื้นฟูชนบทที่เน้นการกระจายความเจริญ การสร้างรายได้ที่มั่นคงให้แก่ประชาชนในท้องถิ่น ตลอดจนการทำการเกษตรอย่างยั่งยืน ตั้งแต่การผลิต การแปรรูป และการเพิ่มมูลค่าให้สินค้าเกษตร โดยอาจพิจารณาเรื่องการส่งเสริมการทำการตลาดร่วมกัน รวมทั้งแนวทางความร่วมมืออื่น ๆ ภายใต้ “ข้อเสนอการพัฒนาแห่งโลก” ของจีนในกรอบสหประชาชาติ
นอกจากนี้ ไทยสนับสนุนบทบาทที่สร้างสรรค์และต่อเนื่องของจีนในเรื่องการลดช่องว่างด้านการพัฒนา ทั้งในอาเซียนและอนุภูมิภาค โดยเฉพาะกรอบความร่วมมือแม่โขง-ล้านช้าง ซึ่งไทยจะเข้ารับตำแหน่งประธานร่วมกับจีนในปี ๒๕๖๕ และ ACMECS ซึ่งจีนเป็นหนึ่งในหุ้นส่วนเพื่อการพัฒนาที่สำคัญ
ประการที่สอง เราควรมุ่งเน้นการเสริมสร้างความเข้มแข็งทางเศรษฐกิจและสังคมจากฐานราก
ซึ่งรวมถึงการปฏิรูปกระบวนการเรียนรู้และการพัฒนาศักยภาพของคนทุกช่วงวัย โดยการนำวิทยาศาสตร์ เทคโนโลยี และนวัตกรรม มาใช้ประโยชน์อย่างเหมาะสมและปลอดภัย เพื่อให้เกิดการพัฒนาเศรษฐกิจและสังคมแบบก้าวกระโดดและยั่งยืน ตลอดจนยกระดับขีดความสามารถในการแข่งขัน ทั้งในแง่ของขนาดและความรวดเร็ว รวมทั้งเสริมสร้างศักยภาพของภาคธุรกิจ โดยเฉพาะ MSME ผู้ประกอบการสตรี และกลุ่มเปราะบางต่าง ๆ เพื่อให้สามารถรับมือกับยุค 4IR และการเปลี่ยนแปลงทางดิจิทัล
อาเซียนและจีนควรเพิ่มมูลค่าของความเป็นหุ้นส่วนทางเศรษฐกิจ โดยการส่งเสริมเศรษฐกิจดิจิทัลและพาณิชย์อิเล็กทรอนิกส์ ในขณะที่โลกกำลังก้าวสู่สังคมดิจิทัลเพื่อความเป็นอยู่ที่ดีในยุค Next Normal โดยที่จีนเป็นประเทศชั้นนำของโลกที่มีความก้าวหน้า ทั้งทางด้าน AI (เอไอ) Big Data
และเทคโนโลยีล้ำสมัยอื่น ๆ ซึ่งกำลังมีการพัฒนาไปอย่างไม่หยุดยั้ง ซึ่งทุกประเทศน่าจะได้รับประโยชน์จากความเชี่ยวชาญนี้ผ่านความร่วมมือที่อยู่บนพื้นฐานของความเจริญร่วมกันอย่างสันติสุขของภูมิภาคและของโลก
ประการที่สาม การพัฒนาที่ยั่งยืนจะเกิดขึ้นไม่ได้ หากไม่อยู่บนพื้นฐานที่จะสร้างความมั่นคงให้กับมนุษย์อย่างแท้จริง ซึ่งในเรื่องนี้ประเทศไทยให้ความสำคัญกับการพัฒนาที่สร้างความสมดุลของสรรพสิ่งและความยั่งยืนในทุกมิติ ทั้งด้านอุปสงค์และอุปทาน ซึ่งรวมถึงอาหาร พลังงาน และการทำนุบำรุงสิ่งแวดล้อม อันเป็นสิ่งจำเป็นต่อความอยู่รอดของมวลมนุษยชาติ โดยการเชื่อมโยงกันอย่างสมดุลของเศรษฐกิจชีวภาพ เศรษฐกิจหมุนเวียน และเศรษฐกิจสีเขียว หรือ บี ซี จี ซึ่งจะนำไปสู่ความมั่นคงของการมีชีวิตอยู่ของประชาชน ที่มีความเป็นอยู่ที่ดีขึ้นได้โดยไม่ก่อให้เกิดความเสียเปล่า ทั้งนี้ ไทยพร้อมจะยกระดับการแก้ไขปัญหาการเปลี่ยนแปลงสภาพภูมิอากาศอย่างเต็มที่และด้วยทุกวิถีทาง เพื่อให้สามารถบรรลุเป้าหมายความเป็นกลางทางคาร์บอนภายในปี ค.ศ. ๒๐๕๐ และเป้าหมายการปล่อยก๊าซเรือนกระจกสุทธิเป็นศูนย์ ภายในปี
ค.ศ. ๒๐๖๕ ตามที่ผมได้ให้คำมั่นไว้ในการประชุม COP26 ที่ผ่านมา
ใต้ฝ่าละอองธุลีพระบาท และทุกท่าน
การธำรงไว้ซึ่งสันติภาพและเสถียรภาพของภูมิภาคเป็นวัตถุประสงค์หลักของเราตั้งแต่ก่อตั้งอาเซียน ดังนั้น ไทยขอเน้นย้ำความสำคัญของการรักษาดุลยภาพเชิงยุทธศาสตร์ในสถาปัตยกรรมของภูมิภาคที่มีอาเซียนเป็นแกนกลาง รวมถึงการเสริมสร้างบรรยากาศแห่งสันติภาพและเสถียรภาพในภูมิภาค โดยเฉพาะความสัมพันธ์ระหว่างประเทศมหาอำนาจ เรายินดีต่อการหารือระหว่างท่านประธานาธิบดีสี กับประธานาธิบดีไบเดน เมื่อสัปดาห์ที่ผ่านมา รวมทั้งการที่จีนและสหรัฐฯ จับมือกันเพื่อแก้ไขปัญหาการเปลี่ยนแปลงสภาพภูมิอากาศ ซึ่งเป็นการส่งสัญญาณเชิงบวกและหวังว่า สปิริตแห่งความร่วมมือดังกล่าวจะสามารถขยายไปสู่ความร่วมมือในด้านอื่น ๆ บนพื้นฐานของหลักการ ๓ เอ็ม ซึ่งคือ Mutual Trust, Mutual Respect, และ Mutual Benefit  เพื่อสร้างสภาพแวดล้อมที่เอื้ออำนวยต่อการฟื้นฟูของทุกประเทศจากความบอบช้ำที่เกิดจากโควิด-๑๙
ในประเด็นทะเลจีนใต้ ไทยให้ความสำคัญต่อการหารือเพื่อหาทางออกร่วมกันอย่างสันติ เรามุ่งมั่นที่จะสานต่อบทบาทที่สร้างสรรค์ โดยเฉพาะการผลักดันความร่วมมือที่เอื้อประโยชน์ต่อทุกฝ่าย และสนับสนุนการดำเนินการตามกลไกอาเซียน-จีนที่เกี่ยวข้องอย่างเต็มที่และมีประสิทธิภาพ โดยเฉพาะการปฏิบัติตามปฏิญญา DOC ซึ่งเราจะฉลองโอกาสครบรอบ ๒๐ ปี ในปี ๒๕๖๕ และการเจรจาจัดทำ COC ที่มีประสิทธิภาพ มีเนื้อหาที่ครอบคลุม และสอดคล้องกับกฎหมายระหว่างประเทศ ให้สำเร็จโดยเร็ว
สุดท้ายนี้ ผมขอแสดงความยินดีอีกครั้งหนึ่งที่เราได้พบกันในวาระพิเศษของการครบรอบ ๓๐ ปีความสัมพันธ์อาเซียน-จีน และขอยืนยันเจตนารมณ์ที่แน่วแน่ของไทยเพื่อร่วมมือในการพัฒนา
ความเป็นหุ้นส่วนของเราให้มั่นคง มั่งคั่ง และยั่งยืนต่อไป
ขอบคุณครับ
* * * * *

ที่มา : https://www.thaigov.go.th/news/contents/details/48527