รัฐบาลไทย-ข่าวทำเนียบรัฐบาล-โครงการคนละครึ่ง ระยะที่ 3 ขอให้อัพเดทแอปพลิเคชัน “เป๋าตัง” เพื่อเข้าใช้งาน


วันศุกร์ที่ 18 มิถุนายน 2564
พิมพ์
โครงการคนละครึ่ง ระยะที่ 3 ขอให้อัพเดทแอปพลิเคชัน “เป๋าตัง” เพื่อเข้าใช้งาน
จากการเปิดลงทะเบียนโครงการคนละครึ่ง ระยะที่ 3 ใน 4 วันแรก มีประชาชนลงทะเบียนแล้วจำนวน 27.1 ล้านคน ประชาชนยังสามารถลงทะเบียนได้อย่างต่อเนื่องทุกวันตั้งแต่เวลา 06.00 – 22.00 น. จนกว่าจะครบ 31 ล้านคน
นางสาวกุลยา ตันติเตมิท ผู้อำนวยการสำนักงานเศรษฐกิจการคลัง ในฐานะโฆษกกระทรวงการคลัง เปิดเผยความคืบหน้าของการลงทะเบียนรับสิทธิโครงการคนละครึ่ง ระยะที่ 3 ของประชาชน ว่า จากการเปิดลงทะเบียน 4 วันแรก มีประชาชนลงทะเบียนแล้วจำนวน 27.1 ล้านคน ประชาชนยังสามารถลงทะเบียนได้อย่างต่อเนื่องทุกวันตั้งแต่เวลา 06.00 – 22.00 น. จนกว่าจะครบ 31 ล้านคน โดยผู้ที่เคยรับสิทธิโครงการของรัฐสามารถลงทะเบียนได้ 2 ช่องทาง ได้แก่ ผ่านแอปพลิเคชัน “เป๋าตัง” หรือจะลงทะเบียนผ่าน www.คนละครึ่ง.com และสำหรับผู้ที่ยังไม่เคยเข้าร่วมโครงการของรัฐเลยสามารถลงทะเบียนผ่าน www.คนละครึ่ง.com สำหรับประชาชนที่ได้รับ SMS ระบุข้อความ “ลงทะเบียนสำเร็จ โปรดใช้สิทธิผ่านแอปฯ เป๋าตัง เริ่มวันที่ 1 ก.ค. 64” หากเข้าแอปพลิเคชัน “เป๋าตัง” แล้วขึ้นข้อความว่า “ไม่พบข้อมูลการลงทะเบียน หรือระบบกำลังดำเนินการตรวจสอบ” ขอให้อัพเดทแอปพลิเคชัน “เป๋าตัง” เป็นเวอร์ชันล่าสุดก่อนเข้าใช้งานต่อไป
โฆษกกระทรวงการคลังได้ย้ำว่า ผู้ที่ได้รับสิทธิโครงการคนละครึ่ง ระยะที่ 3 ขอให้ยืนยันตัวตนด้วยบัตรประจำตัวประชาชน (Dip chip) กับธนาคารกรุงไทย จำกัด มหาชน (ธนาคารกรุงไทยฯ) ผ่านช่องทางใดช่องทางหนึ่ง ได้แก่ (1) นำบัตรประจำตัวประชาชนไปยืนยันตัวตนที่สาขา หรือที่ตู้เอทีเอ็มสีเทาของธนาคารกรุงไทยฯ หรือ (2) ยืนยันตัวตนผ่านตัวเลือก KrungthaiNext ในแอปพลิเคชัน “เป๋าตัง” แต่หากที่ผ่านมาได้เคยยืนยันตัวตนด้วยบัตรประจำตัวประชาชนไว้แล้วก็ไม่ต้องยืนยันตัวตนในขั้นตอนข้างต้นอีก
โฆษกกระทรวงการคลังได้กล่าวเพิ่มเติมว่า การลงทะเบียนร้านค้าคนละครึ่ง ระยะที่ 3 มีผู้ประกอบการร้านค้าใหม่ลงทะเบียนเข้าร่วมโครงการแล้วจำนวน 63,281 ราย และร้านค้าเดิมที่เคยเข้าร่วมโครงการคนละครึ่ง ระยะที่ 1 และ 2 ที่คาดว่าจะยืนยันเข้าร่วมโครงการครั้งนี้จำนวน 1.2 ล้านราย จึงขอเชิญชวนผู้ประกอบการร้านค้าที่สนใจลงทะเบียนเข้าร่วมโครงการ ได้อย่างต่อเนื่อง ตั้งแต่ เวลา 06.00 น. – 22.00 น. โดยผู้ที่เคยเข้าร่วมมาตรการ/โครงการอื่นของรัฐที่มีแอปพลิเคชัน “ถุงเงิน” แล้ว สามารถกดปุ่มเข้าร่วมโครงการได้ผ่านแอปพลิเคชัน “ถุงเงิน” ส่วนผู้ที่ไม่เคยเข้าร่วมมาตรการ/โครงการอื่นให้ลงทะเบียนผ่านเว็บไซต์ www.คนละครึ่ง.com หรือลงทะเบียนผ่านทางสาขา หรือจุดรับลงทะเบียนของธนาคารกรุงไทย จำกัด (มหาชน)
ทั้งนี้ ข้อมูลการลงทะเบียนเข้าร่วมโครงการคนละครึ่ง ระยะที่ 3 ของประชาชนล่าสุด ณ เวลา 09.00 น. ของวันนี้ มีผู้ลงทะเบียนแล้วกว่า 27.2 ล้านคน
สำนักงานเศรษฐกิจการคลัง โทร. 02 273 9020 ต่อ 3503 3516 3506 3502 3536
ธนาคารกรุงไทย จำกัด (มหาชน) โทร. 02-111-1122

ที่มา : https://www.thaigov.go.th/news/contents/details/42841