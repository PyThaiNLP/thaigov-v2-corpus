รัฐบาลไทย-ข่าวทำเนียบรัฐบาล-กระทรวงยุติธรรม โดยกรมคุ้มครองสิทธิและเสรีภาพ เร่งยกระดับงานส่งเสริมสิทธิผู้ต้องหาในชั้นสอบสวนคดีอาญา มุ่งให้ความช่วยเหลือผู้ต้องหา เด็กและเยาวชน อย่างเท่าเทียมและเป็นธรรม


วันศุกร์ที่ 24 กันยายน 2564
พิมพ์
กระทรวงยุติธรรม โดยกรมคุ้มครองสิทธิและเสรีภาพ เร่งยกระดับงานส่งเสริมสิทธิผู้ต้องหาในชั้นสอบสวนคดีอาญา มุ่งให้ความช่วยเหลือผู้ต้องหา เด็กและเยาวชน อย่างเท่าเทียมและเป็นธรรม
กระทรวงยุติธรรม โดยกรมคุ้มครองสิทธิและเสรีภาพ เร่งยกระดับงานส่งเสริมสิทธิผู้ต้องหาในชั้นสอบสวนคดีอาญา มุ่งให้ความช่วยเหลือผู้ต้องหา เด็กและเยาวชน อย่างเท่าเทียมและเป็นธรรม
นายสมศักดิ์ เทพสุทิน รัฐมนตรีว่าการกระทรวงยุติธรรม กล่าวว่า รัฐธรรมนูญแห่งราชอาณาจักรไทย ได้บัญญัติรับรองสิทธิของผู้ต้องหาไว้ว่า “ในคดีอาญา ต้องสันนิษฐานไว้ก่อนว่าผู้ต้องหาไม่มีความผิดจนกว่าศาลจะมีคำพิพากษาถึงที่สุด” ดังนั้น สิทธิของผู้ต้องหาจึงมีความสำคัญ อีกทั้ง มาตรา 134/1 แห่งประมวลกฎหมายวิธีพิจารณาความอาญา กำหนดให้เป็นหน้าที่ของรัฐในการจัดหาทนายความให้แก่ผู้ต้องหาในการสอบสวนคดีอาญา โดยให้พนักงานสอบสวนปฏิบัติตามหลักเกณฑ์ วิธีการ และเงื่อนไข ที่กำหนดในกฎกระทรวง และให้ทนายความที่รัฐจัดหาให้ได้รับเงินรางวัลตามระเบียบที่กระทรวงยุติธรรมกำหนด
นายเรืองศักดิ์ สุวารี อธิบดีกรมคุ้มครองสิทธิและเสรีภาพ กล่าวว่ากรมคุ้มครองสิทธิและเสรีภาพ มีกองพิทักษ์สิทธิและเสรีภาพ ที่ดำเนินภารกิจโดยตรงเกี่ยวกับการส่งเสริมสิทธิผู้ต้องหาในชั้นสอบสวนคดีอาญา ภายใต้การนำของ นางสุจิตรา แก้วไกร ผู้อำนวยการกองพิทักษ์สิทธิและเสรีภาพ ด้วยเจตนารมณ์ที่จะให้ความช่วยเหลือประชาชนทางกฎหมายโดยการให้มีทนายความ เพื่อให้คำปรึกษา ให้คำแนะนำ และช่วยเหลือทางกฎหมายตลอดระยะเวลาการสอบสวนและให้ทนายความ มีสิทธิได้รับเงินรางวัลค่าตอบแทนในการปฏิบัติหน้าที่ ในการนี้ กรมฯ จึงได้เร่งดำเนินการยกระดับงานส่งเสริมสิทธิผู้ต้องหาในชั้นสอบสวนคดีอาญาให้เป็นมาตรฐานเดียวกันทั่วประเทศ
เมื่อวานนี้ (วันที่ 23 กันยายน 2564) ได้มีการประชุมพิจารณา (ร่าง) มาตรฐานการส่งเสริมสิทธิผู้ต้องหาในชั้นสอบสวน ร่วมกับหน่วยงานที่เกี่ยวข้อง อาทิ สำนักงานตำรวจแห่งชาติ สภาทนายความในพระบรมราชูปถัมภ์ และสำนักงานยุติธรรมจังหวัด เพื่อรับฟังความเห็นและข้อเสนอแนะต่อร่างดังกล่าวที่กรมฯได้จัดทำขึ้น
นายเรืองศักดิ์ฯ กล่าวอีกว่า ตนได้มอบหมายให้ นางสุจิตรา แก้วไกร ผู้อำนวยการกองพิทักษ์สิทธิและเสรีภาพ เป็นประธานคณะทำงานจัดทำร่างมาตรฐานดังกล่าว โดยมาตรฐานการส่งเสริมผู้ต้องหาในชั้นสอบสวนคดีอาญาที่ได้จัดทำขึ้นนั้น กำหนดไว้ 4 มาตรฐานกระบวนงาน คือ 1) มาตรฐานกระบวนงานการจัดหาทนายความ 2) มาตรฐานกระบวนงานการเรียกใช้บัญชีทนายความ 3) มาตรฐานกระบวนงานการให้คำปรึกษาผู้ต้องหาในชั้นสอบสวนคดีอาญา 4) มาตรฐานกระบวนงานการเบิกจ่ายเงินรางวัลและค่าใช้จ่ายแก่ทนายความที่รัฐจัดหาให้ เพื่อเป็นการยกระดับการดำเนินงานด้านพิทักษ์สิทธิของผู้ต้องหาให้ได้รับความคุ้มครองตามหลักสิทธิมนุษยชน และตามเจตนารมณ์ของกฎหมายที่ได้กำหนดไว้อีกด้วย
กระทรวงยุติธรรม โดยกรมคุ้มครองสิทธิและเสรีภาพ พร้อมให้ความช่วยเหลือผู้ต้องหา เพื่อให้ได้รับสิทธิในการจัดหาทนายความให้ ในกรณีคดีที่ผู้ต้องหามีอัตราโทษประหารชีวิต คดีที่ผู้ต้องหามีอายุไม่เกิน 18 ปี ในวันที่พนักงานสอบสวนแจ้งข้อหา รวมถึงคดีที่ผู้ต้องหามีอัตราโทษจำคุกและต้องการให้รัฐจัดหาทนายความให้ เพื่ออำนวยความยุติธรรม ลดความเหลื่อมล้ำ สร้างความเป็นธรรม ให้เกิดขึ้นกับสังคมไทย ตามนโยบายของ นายสมศักดิ์ เทพสุทิน รัฐมนตรีว่าการกระทรวงยุติธรรม ซึ่งหากประชาชนได้รับความเดือดร้อนและไม่ได้รับความเป็นธรรม กระทรวงยุติธรรม โดยกรมคุ้มครองสิทธิและเสรีภาพ ก็พร้อมและยินดีให้ความช่วยเหลือประชาชนทุกคนอย่างเท่าเทียมกัน โดยสามารถติดต่อขอรับความช่วยเหลือฟรี!!! โดยไม่เสียค่าใช้จ่าย ได้ที่ สถานีตำรวจทั่วประเทศ สภาทนายความจังหวัดทั่วประเทศ หรือ (ส่วนกลาง) กรมคุ้มครองสิทธิและเสรีภาพ และ (ส่วนภูมิภาค) สำนักงานยุติธรรมจังหวัด ทุกแห่งทั่วประเทศ หรือ ติดต่อที่ สายด่วนยุติธรรม โทร. 1111 กด 77

ที่มา : https://www.thaigov.go.th/news/contents/details/46165