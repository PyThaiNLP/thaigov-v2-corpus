รัฐบาลไทย-ข่าวทำเนียบรัฐบาล-รัฐบาลประสานจีน ส่งนักศึกษาไทยกลับไปเรียนชุดแรกแล้ว 76 คน จ่อรอบสองเร็วๆ นี้


วันศุกร์ที่ 10 มิถุนายน 2565
พิมพ์
รัฐบาลประสานจีน ส่งนักศึกษาไทยกลับไปเรียนชุดแรกแล้ว 76 คน จ่อรอบสองเร็วๆ นี้
รัฐบาลประสานจีน ส่งนักศึกษาไทยกลับไปเรียนชุดแรกแล้ว 76 คน จ่อรอบสองเร็วๆ นี้
วันนี้ (10 มิถุนายน 2565) นางสาวรัชดา ธนาดิเรก รองโฆษกประจำสำนักนายกรัฐมนตรี เปิดเผยถึงความคืบหน้าในการส่งนักศึกษาไทยกลับไปเรียนต่อที่ประเทศจีน สืบเนื่องจากมาตรการเข้มข้นในการควบคุมการแพร่ระบาดโควิด-19 ของทางการจีนตลอดสองปีที่ผ่านมา ส่งผลให้นักศึกษาไทยที่กำลังศึกษาระดับมหาลัยไม่สามารถเดินทางกลับไปเรียนได้และต้องใช้การเรียนผ่านระบบออนไลน์แทน ซึ่งนายกรัฐมนตรีมีความห่วงใยในเรื่องนี้อย่างมาก และกระทรวงการต่างประเทศก็ได้มีการประสานงานกับทางจีนมาอย่างต่อเนื่อง ทำให้จีนเริ่มอนุญาตให้นักศึกษาไทยเดินทางเข้าประเทศได้ ซึ่งจะพิจารณาตามความจำเป็นและความพร้อมของนักศึกษา
ทั้งนี้  มีนักศึกษาไทยชุดแรกจำนวน 76 คน ได้เดินทางกลับจีนเมื่อเดือน ก.พ. ที่ผ่านมา ซึ่งเป็นการอนุญาตเดินทางเข้าประเทศแบบเครื่องเช่าเหมาลำเท่านั้น และนักศึกษาต้องปฏิบัติตามมาตรการควบคุมและ ป้องกันการแพร่ระบาดของโควิด-19 ของจีนอย่างเคร่งครัด ขณะนี้กระทรวงการต่างประเทศอยู่ระหว่างการประสานงานเพิ่มเติมให้นักศึกษาไทยชุดที่ 2 เดินทางกลับไป คาดว่าจะเกิดขึ้นในอนาคตอันใกล้นี้
"นายกรัฐมนตรีมีความห่วงใยและเข้าใจถึงความกังวลของนักศึกษาที่ยังไม่สามารถเดินทางกลับไปศึกษาได้ ที่ผ่านมานายกฯได้ติดตามการประสานงานของทางกระทรวงการต่างประเทศกับทางการจีนโดยตลอด ซึ่งได้รับความร่วมมือเป็นอย่างดีจากรัฐบาลกลาง ท้องถิ่น และมหาวิทยาลัย และอีกส่วนหนึ่งที่ทำให้จีนอนุญาตให้นักศึกษาไทยเดินทางกลับไปได้ เพราะเชื่อมั่นในจัดการสถานการณ์การแพร่ระบาดได้เป็นอย่างดี โดยเฉพาะการเข้าถึงวัคซีนของคนไทย" นางสาวรัชดาฯ กล่าว
............................

ที่มา : https://www.thaigov.go.th/news/contents/details/55571