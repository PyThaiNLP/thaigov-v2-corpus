รัฐบาลไทย-ข่าวทำเนียบรัฐบาล-รองปลัดกระทรวงเกษตรฯ ติดตามโครงการยกระดับแปลงใหญ่ฯ จ.นครศรีธรรมราช


วันอังคารที่ 28 ธันวาคม 2564
รองปลัดกระทรวงเกษตรฯ ติดตามโครงการยกระดับแปลงใหญ่ฯ จ.นครศรีธรรมราช
รองปลัดกระทรวงเกษตรฯ ติดตามโครงการยกระดับแปลงใหญ่ฯ จ.นครศรีธรรมราช เตรียมดำเนินโครงการแปลงใหญ่ด้วยเกษตรสมัยใหม่และเชื่อมโยงตลาด ปี 2565 (เฟส 2) หลังได้รับการตอบรับที่ดีจากเกษตรกร
นายอำพันธุ์ เวฬุตันติ รองปลัดกระทรวงเกษตรและสหกรณ์ ลงพื้นที่ติดตามผลการดำเนินงานโครงการยกระดับแปลงใหญ่ด้วยเกษตรสมัยใหม่และเชื่อมโยงตลาด ปี 2564 ณ จังหวัดนครศรีธรรมราช โดยโครงการยกระดับแปลงใหญ่ฯ ดำเนินการภายใต้งบประมาณแผนงาน/โครงการภายใต้ พ.ร.ก.ฯ เพื่อแก้ไขปัญหา เยียวยา และฟื้นฟูเศรษฐกิจและสังคมที่ได้รับผลกระทบจากสถานการณ์การระบาดของโรคติดเชื้อไวรัสโคโรนา 2019 มีวัตถุประสงค์เพื่อเพิ่มประสิทธิภาพการผลิตและลดต้นทุนการผลิตให้กับเกษตรกร โดยประยุกต์ใช้เทคโนโลยีและนวัตกรรมที่เหมาะสม รวมทั้งเครือข่ายความร่วมมือจากภาคส่วนต่าง ๆ ในการร่วมกันบริหารจัดการให้เกิดประสิทธิภาพ และยกระดับการผลิตไปสู่สินค้าที่มีคุณภาพมาตรฐาน สอดคล้องกับความต้องการของตลาดและอุตสาหกรรมต่อเนื่อง ซึ่งมีแปลงใหญ่ทั่วประเทศที่ได้รับการอนุมัติงบประมาณ จำนวน 3,379 แปลง งบประมาณ 9,363,406.563 ล้านบาท
สำหรับพื้นที่จังหวัดนครศรีธรรมราช มีแปลงใหญ่ที่คุณสมบัติครบตามเงื่อนไขโครงการและมีความพร้อมเข้าร่วมโครงการยกระดับแปลงใหญ่ฯ จำนวน 13 แปลง ได้รับงบประมาณสนับสนุนกว่า 38 ล้านบาท ซึ่งการลงพื้นที่ติดตามงานในครั้งนี้ได้ลงตรวจติดตามผลการดำเนินงานโครงการฯ ณ แปลงใหญ่ผักไฮโดรโปนิกส์ตำบลนาเคียน หมู่ที่ 5 ตำบลนาเคียน อำเภอเมืองนครศรีธรรมราช จังหวัดนครศรีธรรมราช ซึ่งเป็นหนึ่งในแปลงใหญ่ที่เข้าร่วมโครงการยกระดับแปลงใหญ่ฯ ประกอบด้วยสมาชิกกลุ่ม 30 ราย โดยมีนายสุรเดช ยุทธแสง เป็นผู้จัดการแปลงใหญ่ ดำเนินกิจกรรมปลูกผักไฮโดรโปนิกส์ มีกำลังการผลิต 3,000 กิโลกรัม/เดือน ได้รับการสนับสนุนงบประมาณจากโครงการยกระดับ จำนวน 2,996,260 บาท เพื่อมาใช้ต่อยอดในการเพิ่มประสิทธิภาพการผลิตผักไฮโดรโปนิกส์ของกลุ่มให้ได้ปริมาณ และคุณภาพที่ดีเป็นที่ต้องการของตลาด โดยจัดซื้อวัสดุอุปกรณ์การผลิตผักไฮโดรโปนิกส์ บรรจุภัณฑ์สำหรับการตลาด พร้อมด้วยก่อสร้างอาคารบรรจุภัณฑ์ตามมาตรฐาน GMP ซึ่งตั้งเป้าขยายฐานการผลิตเพิ่มขึ้น รองรับการเติบโตของตลาดที่ปัจจุบันมีห้างสรรพสินค้าที่ต้องการสินค้าจากกลุ่มมากขึ้น สร้างรายได้ให้ชุมชน และช่วยสร้างงานให้คนในชุมชน ซึ่งการตรวจติดตามโครงการยกระดับแปลงใหญ่ในครั้งนี้ มีผลการดำเนินงานที่ดีสามารถดำเนินการได้ตามแผนงานโครงการ และเกษตรกรมีความพึงพอใจในโครงการเป็นอย่างดี ทั้งนี้ ได้มอบหมายให้หน่วยงานสนับสนุนในพื้นที่ติดตามดูแลและสนับสนุนอย่างต่อเนื่อง เพื่อให้ผลการดำเนินงานของแปลงใหญ่บรรลุวัตถุประสงค์โครงการ สร้างความมั่นคงทางรายได้และสามารถประกอบการได้อย่างยั่งยืน
ทั้งนี้ โครงการยกระดับแปลงใหญ่ฯ ถือได้ว่าเป็นโครงการที่ได้รับการตอบรับที่ดีจากเกษตรกร กระทรวงเกษตรและสหกรณ์จึงได้จัดทำโครงการเพื่อขอสนับสนุนงบประมาณจาก พ.ร.ก. เงินกู้ฯ เพิ่มเติม (รอบ 2) เพื่อดำเนินโครงการแปลงใหญ่ด้วยเกษตรสมัยใหม่และเชื่อมโยงตลาด ปี 2565 (เฟส 2) เพื่อสนับสนุนกลุ่มเกษตรแปลงใหญ่ที่มีความพร้อมและต้องการพัฒนาการผลิตและการตลาดให้ครอบคลุมมากขึ้น อันจะเป็นประโยชน์ต่อการพัฒนาภาคการเกษตรของประเทศต่อไป

ที่มา : https://www.thaigov.go.th/news/contents/details/49968