รัฐบาลไทย-ข่าวทำเนียบรัฐบาล-กรมทางหลวงชนบท สร้างสะพานข้ามแม่น้ำปิง จ.ตาก ร่นระยะทาง 13 กิโลเมตร คืบหน้า 85 % คาดแล้วเสร็จเดือนสิงหาคม 2565 นี้


วันศุกร์ที่ 20 พฤษภาคม 2565
กรมทางหลวงชนบท สร้างสะพานข้ามแม่น้ำปิง จ.ตาก  ร่นระยะทาง 13 กิโลเมตร คืบหน้า 85 % คาดแล้วเสร็จเดือนสิงหาคม 2565 นี้
เพื่อเพิ่มคุณภาพชีวิตที่ดีให้กับประชาชน ส่งเสริมเศรษฐกิจการขนส่งในพื้นที่ ตามนโยบายของรัฐมนตรีว่าการกระทรวงคมนาคม
กรมทางหลวงชนบท (ทช.) กระทรวงคมนาคม โดยสำนักก่อสร้างสะพาน ดำเนินโครงการก่อสร้างสะพานข้ามแม่น้ำปิง อำเภอเมือง จังหวัดตาก โดยได้ก่อสร้างเป็นสะพานคอนกรีตเสริมเหล็ก ความยาว 390 เมตร กว้าง 8 เมตร รองรับ 2 ช่องจราจร (ไป-กลับ) มีทางเท้ากว้างข้างละ 1.5 เมตร พร้อมถนนคอนกรีตเสริมเหล็กต่อเชื่อมกับสะพานความยาวรวม 265 เมตร กว้าง 6 เมตร มีไหล่ทางกว้างข้างละ 1 เมตร ทั้งนี้ เมื่อสะพานดังกล่าวก่อสร้างแล้วเสร็จจะทำให้ประชาชนที่ต้องการเดินทางจากตำบลวังหิน ไปยังตำบลหนองบัวใต้ อำเภอเมือง จังหวัดตาก ได้รับความสะดวกรวดเร็วปลอดภัยในการเดินทางและขนส่งพืชผลทางการเกษตร เนื่องจากสามารถร่นระยะทางได้ 13 กิโลเมตร เป็นการเพิ่มคุณภาพชีวิตที่ดีให้กับประชาชนอย่างยั่งยืน ตามนโยบายของนายศักดิ์สยาม ชิดชอบ รัฐมนตรีว่าการกระทรวงคมนาคม ซึ่งปัจจุบันผลการดำเนินงานมีความก้าวหน้าไปแล้วร้อยละ 85 คาดว่าจะก่อสร้างเสร็จสมบูรณ์ในช่วงเดือนสิงหาคม 2565 นี้

ที่มา : https://www.thaigov.go.th/news/contents/details/54807