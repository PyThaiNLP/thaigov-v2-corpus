รัฐบาลไทย-ข่าวทำเนียบรัฐบาล-"อนุทิน" ยันเตรียมพร้อม "3 พอ" รองรับดูแลรักษาโควิดหลังสงกรานต์


วันเสาร์ที่ 23 เมษายน 2565
"อนุทิน" ยันเตรียมพร้อม "3 พอ" รองรับดูแลรักษาโควิดหลังสงกรานต์
รองนายกรัฐมนตรีและรัฐมนตรีว่าการกระทรวงสาธารณสุข เผย สถานการณ์โควิด 19 ของประเทศไทยยังทรงตัว เตรียมพร้อม "เจอ แจก จบ" ดูแลกลุ่มอาการสีเขียว พร้อมเร่งฉีดวัคซีนลดความเสี่ยงเกิดอาการรุนแรงและเสียชีวิต โดยผู้สูงอายุ 60 ปีขึ้นไปที่ครบกำหนดฉีดเข็มกระตุ้น
รองนายกรัฐมนตรีและรัฐมนตรีว่าการกระทรวงสาธารณสุข เผย สถานการณ์โควิด 19 ของประเทศไทยยังทรงตัว เตรียมพร้อม "เจอ แจก จบ" ดูแลกลุ่มอาการสีเขียว พร้อมเร่งฉีดวัคซีนลดความเสี่ยงเกิดอาการรุนแรงและเสียชีวิต โดยผู้สูงอายุ 60 ปีขึ้นไปที่ครบกำหนดฉีดเข็มกระตุ้นไปแล้ว 70% ยันระบบดูแลรักษามีความพร้อมหากติดเชื้อเพิ่มขึ้นหลังสงกรานต์ ทั้งเตียงพอ ยาพอ และหมอพอ
นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข กล่าวว่า ขณะนี้สถานการณ์โรคโควิด 19 ของประเทศไทยยังทรงตัว ติดเชื้อประมาณวันละ 2 หมื่นราย หลังเทศกาลสงกรานต์ยังต้องติดตามและเฝ้าระวังสถานการณ์การติดเชื้อต่ออีก 2 สัปดาห์ อย่างไรก็ตาม กระทรวงสาธารณสุขได้เตรียมพร้อมรองรับการดูแลผู้ติดเชื้อ ซึ่งส่วนใหญ่เป็นกลุ่มอาการสีเขียว คือ ไม่มีอาการหรือมีอาการเล็กน้อย โดยมีระบบการดูแลแบบผู้ป่วยนอกและแยกกักที่บ้าน หรือ เจอ แจก จบ ซึ่งสามารถรับบริการได้ในสถานพยาบาลและร้านยาที่เข้าร่วมโครงการของ สปสช. นอกจากนี้ ยังสามารถติดต่อเพื่อขอเข้าระบบ Home Isolation ได้เช่นกัน สิ่งสำคัญคือต้องลดผู้ป่วยกลุ่มสีเหลืองและสีแดงที่จะมีความเสี่ยงอาการรุนแรงและเสียชีวิตลงให้มีน้อยที่สุด โดยเร่งรณรงค์ให้ประชาชนมารับการฉีดวัคซีนโควิด 19 ทั้งเข็มปกติและเข็มกระตุ้น โดยเฉพาะกลุ่มเสี่ยง คือ ผู้สูงอายุ 60 ปีขึ้นไป และผู้ที่มีโรคประจำตัวเรื้อรัง
นายอนุทินกล่าวต่อว่า ส่วนกรณีติดเชื้ออาการรุนแรง ได้เตรียมความพร้อมรองรับ 3 พอ คือ 1.เตียงพอ ซึ่งได้รับความร่วมมือจากประชาชนที่ติดเชื้อไม่มีอาการหรืออาการน้อย เข้าสู่ระบบการดูแลรักษาที่บ้าน ทำให้มีอัตราครองเตียงสีเหลืองและสีแดงในโรงพยาบาลประมาณ 30% และหากจังหวัดใดเริ่มมีอัตราครองเตียงสูงเกิน 50% จะมีการขยายเตียงรองรับเพิ่มขึ้น 2.ยาพอ โดยมีทั้งยารักษาตามอาการ ยาฟ้าทะลายโจร และยาต้านไวรัสต่างๆ คือ ฟาวิพิราเวียร์, เรมดิซิเวียร์, โมลนูพิราเวียร์ และแพกซ์โลวิด ซึ่งผู้ป่วยทุกรายไม่จำเป็นต้องได้รับยาต้านไวรัส บางส่วนหายเองได้ การใช้ยาจึงขึ้นอยู่กับดุลยพินิจของแพทย์ในการเลือกจ่ายยาที่เหมาะสมกับผู้ป่วย และ 3.หมอพอ มีบุคลากรทางการแพทย์พร้อมให้การดูแลรักษา ทั้งนี้ กระทรวงสาธารณสุขจะบริหารจัดการทั้ง 3 ด้านให้มีความเพียงพอเพื่อให้ประชาชนมั่นใจว่าจะได้รับการดูแลอย่างเหมาะสม
"สำหรับการฉีดวัคซีนโควิด 19 เข็มแรกสามารถฉีดได้ประมาณ 56 ล้านคน คิดเป็นประมาณ 85% เหลือผู้ที่ยังไม่มารับการฉีดวัคซีน 9-10 ล้านคน ต้องเร่งรณรงค์ให้มารับวัคซีนเพิ่มขึ้น ส่วนการฉีดเข็มกระตุ้นในผู้สูงอายุ 60 ปีขึ้นไป อยู่ที่ 39.7% ซึ่งไม่ถือว่าน้อยเพราะส่วนหนึ่งยังไม่ถึงกำหนดเข้ารับเข็มกระตุ้น โดยคนที่ถึงกำหนดฉีดเข็มกระตุ้นและได้รับการฉีดแล้วอยู่ที่ประมาณ 70%" นายอนุทินกล่าว
************************************** 23 เมษายน 2565

ที่มา : https://www.thaigov.go.th/news/contents/details/53842