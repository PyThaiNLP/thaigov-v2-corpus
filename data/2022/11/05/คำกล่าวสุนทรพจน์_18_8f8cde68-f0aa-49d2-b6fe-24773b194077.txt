รัฐบาลไทย-ข่าวทำเนียบรัฐบาล-ถ้อยแถลง พลเอก ประยุทธ์ จันทร์โอชา นายกรัฐมนตรี ในการประชุมสุดยอดว่าด้วยการยุติการแพร่ระบาดของโควิด-19 และการฟื้นตัว


วันเสาร์ที่ 25 กันยายน 2564
พิมพ์
ถ้อยแถลง พลเอก ประยุทธ์ จันทร์โอชา นายกรัฐมนตรี ในการประชุมสุดยอดว่าด้วยการยุติการแพร่ระบาดของโควิด-19 และการฟื้นตัว
ถ้อยแถลง พลเอก ประยุทธ์ จันทร์โอชา นายกรัฐมนตรี ในการประชุมสุดยอดว่าด้วยการยุติการแพร่ระบาดของโควิด-19 และการฟื้นตัว (Global COVID-19 Summit: Ending the Pandemic and Building Back Better) ในวันที่ 22 กันยายน 2564
ท่านประธานาธิบดี
ท่านผู้มีเกียรติทุกท่าน
ผมรู้สึกยินดีที่ได้รับเชิญเข้าร่วมการประชุมครั้งนี้ ประเทศไทยเชื่อมั่นในความร่วมมือพหุภาคีเพื่อยุติการแพร่ระบาดของโควิด-๑๙ และเตรียมพร้อมสำหรับภัยคุกคามทางสุขภาพโลกที่อาจเกิดขึ้นในอนาคต ดังนั้นในนามของรัฐบาลไทย ผมขอร่วมแสดงความมุ่งมั่นที่จะดำเนินการตามเป้าหมาย ดังนี้
เป้าหมายแรก รัฐบาลไทยกำหนดให้การฉีดวัคซีนเป็นวาระแห่งชาติ และให้คำมั่นที่จะฉีดวัคซีนโควิด-19
ให้ได้อย่างน้อยร้อยละ 70 ของประชากรภายในปีนี้ โดยครอบคลุมทุกคน ไม่ว่าจะมีสัญชาติหรือสถานะอย่างไร นอกจากนี้ รัฐบาลได้ลงทุนในการวิจัยและพัฒนาเพื่อผลิตวัคซีนโควิด-๑๙ ภายในประเทศ และพร้อมร่วมมือกับนานาประเทศในการเสริมสร้างขีดความสามารถในการผลิตวัคซีนในภูมิภาคและส่งเสริมความมั่นคงทางสุขภาพโลก
เป้าหมายที่สอง ประเทศไทยสนับสนุนเป้าหมายการเพิ่มกำลังการผลิตเวชภัณฑ์และวัสดุทางการแพทย์ เพื่อให้บุคลากรการแพทย์และด่านหน้า รวมถึงประชาชน มีเกราะป้องกันและมีความปลอดภัย สามารถกลับมาดำเนินชีวิตใกล้เคียงความปกติได้ในไม่ช้า ที่ผ่านมา ไทยได้ให้ความช่วยเหลือด้านเวชภัณฑ์และอุปกรณ์การแพทย์ เช่น หน้ากากอนามัย ชุด PPE ชุดตรวจโควิด-๑๙ และเครื่องผลิตออกซิเจน แก่กว่า 10 ประเทศ ที่เผชิญการแพร่ระบาดของโควิด-19 อย่างรุนแรง ตลอดจนมีความร่วมมือเพื่อพัฒนา
ขีดความสามารถทางด้านสาธารณสุขกับประเทศเพื่อนบ้านอย่างต่อเนื่อง ซึ่งจะเพิ่มมากขึ้นต่อไป ประเทศไทยขอขอบคุณสหรัฐอเมริกาและมิตรประเทศทั้งหลายที่ได้ให้ความช่วยเหลือเราอย่างประเมินค่ามิได้ตลอดมา
เป้าหมายสุดท้าย ในหลักการ ไทยเห็นด้วยที่ต้องสร้างความเข้มแข็งในการเตรียมความพร้อมและการตอบสนองต่อโรคระบาดในระดับประเทศ ระดับภูมิภาค และระดับสากล รวมทั้งสนับสนุนกระบวนการของ WHO ที่กำลังจัดทำตราสารระหว่างประเทศว่าด้วยโรคระบาด โดยขณะนี้ประเทศไทยอยู่ระหว่างแก้ไขพระราชบัญญัติโรคติดต่อให้สอดคล้องกับกฎอนามัยระหว่างประเทศมากยิ่งขึ้นเพื่อเพิ่มประสิทธิภาพในการเตรียมพร้อมรับมือกับโรคระบาดในอนาคต
ขอบคุณและสวัสดีครับ

ที่มา : https://www.thaigov.go.th/news/contents/details/46215