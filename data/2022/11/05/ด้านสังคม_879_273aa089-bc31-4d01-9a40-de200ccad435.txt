รัฐบาลไทย-ข่าวทำเนียบรัฐบาล-“อนุทิน” ห่วงร้านอาหารนั่งดื่มสุราได้เป็นจุดแพร่เชื้อโควิด กำชับจังหวัดตรวจเข้มตามมาตรการที่กำหนด


วันพุธที่ 24 พฤศจิกายน 2564
“อนุทิน” ห่วงร้านอาหารนั่งดื่มสุราได้เป็นจุดแพร่เชื้อโควิด กำชับจังหวัดตรวจเข้มตามมาตรการที่กำหนด
รองนายกรัฐมนตรีและรัฐมนตรีว่าการกระทรวงสาธารณสุข ห่วงร้านอาหารดื่มเหล้าได้เริ่มพบการติดเชื้อโควิด เน้นย้ำคณะกรรมการโรคติดต่อจังหวัดตรวจมาตรการก่อนเปิดร้าน ฉีดวัคซีนให้ครบถ้วน ผ่านมาตรฐาน COVID Free Setting
รองนายกรัฐมนตรีและรัฐมนตรีว่าการกระทรวงสาธารณสุข ห่วงร้านอาหารดื่มเหล้าได้เริ่มพบการติดเชื้อโควิด เน้นย้ำคณะกรรมการโรคติดต่อจังหวัดตรวจมาตรการก่อนเปิดร้าน ฉีดวัคซีนให้ครบถ้วน ผ่านมาตรฐาน COVID Free Setting ส่วนผู้ที่รอวัคซีนทางเลือก แนะนำให้มาฉีดวัคซีนของรัฐก่อนได้ เนื่องจากขณะนี้มีวัคซีน mRNA ให้บริการเช่นเดียวกัน
วันนี้ (24 พฤศจิกายน 2564) นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข ให้สัมภาษณ์ถึงกรณีเริ่มพบผู้ติดเชื้อในร้านอาหารที่นั่งดื่มแอลกอฮอล์ ว่า ร้านจะต้องปฏิบัติตามมาตรการ COVID Free Setting อย่างเคร่งครัด คณะกรรมการโรคติดต่อจังหวัด คณะกรรมการโรคติดต่อกรุงเทพมหานคร ต้องตรวจตราร้านอาหารที่จะเปิดให้บริการ พนักงาน พ่อครัว ผู้ให้บริการ ต้องรับวัคซีนโควิด 19 รวมถึงผ่านมาตรฐาน SHA และ SHA Plus นอกจากนี้ ลูกค้าควรต้องฉีดวัคซีนด้วย หากเดินหน้าด้วยมาตรการเหล่านี้ก็จะขยายเปิดกิจการอื่นๆ ได้มากขึ้น
ส่วนการฉีดวัคซีนโควิด 19 ให้ครบ 100 ล้านโดส ขณะนี้เหลือกลุ่มที่ยังไม่ได้รับวัคซีนเข็มแรกไม่ถึง 10 ล้านคน ซึ่งกลุ่มหนึ่งอาจจะเข้าไม่ถึงจริง ๆ จากสภาพแวดล้อมเป็นอุปสรรค กระทรวงสาธารณสุขได้จัดหน่วยเคลื่อนที่เพื่อฉีดวัคซีนเชิงรุก ส่วนกลุ่มที่รอวัคซีนที่สั่งจองซื้อไว้ แนะนำว่าหากยังไม่ได้รับวัคซีนทางเลือกให้มาฉีดวัคซีนของรัฐก่อนได้ เนื่องจากขณะนี้มีทั้งไฟเซอร์และโมเดอร์นาที่ได้รับการบริจาค ซึ่งเป็นวัคซีนชนิด mRNA เหมือนกัน แต่การจะฉีดวัคซีนใดขึ้นกับดุลยพินิจของแพทย์ในแต่ละสถานการณ์ ส่วนวัคซีนที่จองไว้อาจแสดงความจำนงบริจาคให้โรงพยาบาลนำไปฉีดต่อได้ ถือเป็นการถ้อยทีถ้อยอาศัย
****************************** 24 พฤศจิกายน 2564

ที่มา : https://www.thaigov.go.th/news/contents/details/48663