รัฐบาลไทย-ข่าวทำเนียบรัฐบาล-องค์การขนส่งมวลชนกรุงเทพจัดเดินรถเฉพาะกิจให้บริการฟรี 5 เส้นทาง อำนวยความสะดวกให้กับประชาชน ร่วมเฝ้าฯ รับเสด็จ


วันเสาร์ที่ 4 ธันวาคม 2564
องค์การขนส่งมวลชนกรุงเทพจัดเดินรถเฉพาะกิจให้บริการฟรี 5 เส้นทาง อำนวยความสะดวกให้กับประชาชน ร่วมเฝ้าฯ รับเสด็จ
ในพิธีวางศิลาฤกษ์แท่นฐานพระบรมราชานุสาวรีย์ รัชกาลที่ 9 ภายในอุทยานเฉลิมพระเกียรติ รัชกาลที่ 9
นายกิตติกานต์ จอมดวง จารุวรพลกุล ผู้อำนวยการ องค์การขนส่งมวลชนกรุงเทพ (ขสมก.) กระทรวงคมนาคม เปิดเผยว่า ตามที่พระบาทสมเด็จพระเจ้าอยู่หัว และสมเด็จพระนางเจ้าฯ พระบรมราชินี จะเสด็จพระราชดำเนินไปทรงประกอบพิธีวางศิลาฤกษ์แท่นฐานพระบรมราชานุสาวรีย์พระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร ภายในอุทยานเฉลิมพระเกียรติพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร ในวันที่ 5 ธันวาคม 2564 เวลา 16.00 น. เขตดุสิต กรุงเทพมหานคร ขสมก. จึงจัดเดินรถโดยสารเฉพาะกิจให้บริการฟรี ระหว่างวันที่ 5 - 6 ธันวาคม 2564 ตั้งแต่เวลา 08.00 - 18.00 น. หรือจนกว่าจะส่งประชาชนออกจากพื้นที่หมด โดยมีความถี่ในการปล่อยรถโดยสาร คันละ 20 นาที เพื่ออำนวยความสะดวกให้กับประชาชนในการเดินทางไปที่อุทยานเฉลิมพระเกียรติฯ โดยมีรายละเอียดดังนี้
1. ในวันที่ 5 ธันวาคม 2564 จัดรถโดยสารธรรมดาวิ่งในเส้นทางเดินรถเฉพาะกิจ (จอดรับ - ส่งทุกป้าย) จำนวน 5 เส้นทาง เส้นทางละ 5 คัน ดังนี้ (จอดรับ - ส่งที่กรมทางหลวงและโรงเรียนราชวินิตมัธยม เพื่อตรวจ ATK)
- เส้นทางที่ 1 อนุสาวรีย์ชัยสมรภูมิ (ฝั่งเกาะพญาไท) - อุทยานเฉลิมพระเกียรติฯ จอดรับ - ส่ง บริเวณกรมทางหลวง
- เส้นทางที่ 2 สโมสรทหารบก - อุทยานเฉลิมพระเกียรติฯ จอดรับ - ส่งบริเวณกรมทางหลวง
-  เส้นทางที่ 3 สนามศุภชลาศัย - อุทยานเฉลิมพระเกียรติฯ จอดรับ - ส่งบริเวณกรมทางหลวง
- เส้นทางที่ 4 สนามหลวง - อุทยานเฉลิมพระเกียรติฯ จอดรับ - ส่งบริเวณโรงเรียนราชวินิตมัธยม
- เส้นทางที่ 5 วงเวียนใหญ่ - อุทยานเฉลิมพระเกียรติฯ จอดรับ - ส่งบริเวณโรงเรียนราชวินิตมัธยม
พร้อมทั้งจัดรถโดยสารธรรมดาวิ่งรับ - ส่งประชาชนภายในอุทยานเฉลิมพระเกียรติฯ จำนวน 20 คัน ให้บริการ ตั้งแต่เวลา 10.00 - 18.00 น. หรือจนกว่าประชาชนจะออกจากพื้นที่หมด เพื่ออำนวยความสะดวกให้กับประชาชน
2. ในวันที่ 6 ธันวาคม 2564 จัดรถโดยสารธรรมดาวิ่งในเส้นทางเดินรถเฉพาะกิจ (จอดรับ - ส่งทุกป้าย) จำนวน 4 เส้นทาง เส้นทางละ 5 คัน ดังนี้ (จอดรับ - ส่งที่อุทยานเฉลิมพระเกียรติฯ)
- เส้นทางที่ 1 อนุสาวรีย์ชัยสมรภูมิ (ฝั่งเกาะพญาไท) - อุทยานเฉลิมพระเกียรติฯ
- เส้นทางที่ 2 สนามศุภชลาศัย - อุทยานเฉลิมพระเกียรติฯ
- เส้นทางที่ 3 สนามหลวง - อุทยานเฉลิมพระเกียรติฯ
- เส้นทางที่ 4 วงเวียนใหญ่ - อุทยานเฉลิมพระเกียรติฯ

ที่มา : https://www.thaigov.go.th/news/contents/details/49107