รัฐบาลไทย-ข่าวทำเนียบรัฐบาล-มช. เปิดตัว “เกษียณมีดี” บทเรียนออนไลน์ส่งเสริมวัยเกษียณสู่วัยสร้างสรรค์ ผลักดัน “เปลี่ยนเกษียณเป็นพลัง” เป้าหมายขยายผลทั่วประเทศ


วันจันทร์ที่ 7 มีนาคม 2565
มช. เปิดตัว “เกษียณมีดี” บทเรียนออนไลน์ส่งเสริมวัยเกษียณสู่วัยสร้างสรรค์ ผลักดัน “เปลี่ยนเกษียณเป็นพลัง” เป้าหมายขยายผลทั่วประเทศ
มช. เปิดตัว “เกษียณมีดี” บทเรียนออนไลน์ส่งเสริมวัยเกษียณสู่วัยสร้างสรรค์ ผลักดัน “เปลี่ยนเกษียณเป็นพลัง” เป้าหมายขยายผลทั่วประเทศ
วิทยาลัยการศึกษาตลอดชีวิต มหาวิทยาลัยเชียงใหม่ ร่วมส่งเสริมแนวทางสร้างรูปแบบการศึกษาตลอดชีวิตที่ เปิดกว้างและตอบรับการเปลี่ยนแปลงของสังคม ด้วยโครงการ “เกษียณมีดี” พลังเกษียณสร้างชาติ: ระบบนิเวศการ เรียนรู้ตลอดชีวิตเพื่อพัฒนาทักษะงานในยุคดิจิทัลสำหรับผู้สูงวัย และระบบสนับสนุนเชิงเทคนิคของคนรุ่นใหม่สู่การนำไปใช้ที่ยั่งยืน เพื่อส่งเสริมการเรียนรู้ของผู้สูงวัยให้นำไปต่อยอดสร้างรายได้ผ่านช่องทางออนไลน์และการพึ่งพาตนเองที่ยั่งยืน โดยวิทยาลัยการศึกษาตลอดชีวิต มหาวิทยาลัยเชียงใหม่จับมือกับภาคีรวม 7 หน่วยงาน ต่อยอด ความสำเร็จดำเนินการจัดโครงการอบรมกระจายทั่วทุกภูมิภาคของประเทศในปี 2565
ในวันศุกร์ที่ 25 กุมภาพันธ์ พ.ศ. 2565 เวลา 09.30 น. วิทยาลัยการศึกษาตลอดชีวิต มหาวิทยาลัยเชียงใหม่ ได้จัดงานเปิดตัวโครงการ “เกษียณมีดี” พลังเกษียณสร้างชาติ: ระบบนิเวศการเรียนรู้ตลอดชีวิตเพื่อพัฒนาทักษะงาน ในยุคดิจิทัลสำหรับผู้สูงวัย และระบบสนับสนุนเชิงเทคนิคของคนรุ่นใหม่สู่การนำไปใช้ที่ยั่งยืน ณ หอคำทวี Horizon Village Resort และสวนพฤกษศาสตร์ทวีชล อำเภอดอยสะเก็ด จังหวัดเชียงใหม่ โดยมี ศ.คลินิก นพ.นิเวศน์ นันทจิต อธิการบดีมหาวิทยาลัยเชียงใหม่ กล่าวต้อนรับ ซึ่งได้รับเกียรติจากรัฐมนตรีว่าการกระทรวงการอุดมศึกษา วิทยาศาสตร์ วิจัยและนวัตกรรม “ศ. (พิเศษ) ดร.อเนก เหล่าธรรมทัศน์” ให้เกียรติเป็นประธานในพิธีเปิดและกล่าวปาฐกถาใจความสำคัญว่า “โครงการเกษียณมดีที่มหาวิทยาลัยเชียงใหม่ริเริ่มดำเนินการทั่งทั้ง 17 จังหวัดภาคเหนือนี้ เป็นความพยายามเปลี่ยนผู้สูงวัย สร้างวิธีคิดในการจัดการผู้สูงวัย เปลี่ยนผู้สูงวัยให้เป็นโอกาสของประเทศในการนำคนที่มีประสบการณ์ชีวิตมาเสริมความรู้เกี่ยวกับเทคโนโลยีเพื่อเพิ่มความสามารถในการพึ่งพาตนเองได้ ้ไม่ใช่เพียงการส่งเสริมคนสูงวัยเท่านั้นแต่ยังต้องสร้างความตระหนักรู้ให้คนรุ่นใหม่เข้ามาเป็นส่วนหนึ่ง ในการสร้างโอกาสแก่ผู้สูงวัยด้วย นอกจากนี้ยังต้องการความช่วยเหลือจากภาคเอกชน ท้องถิ่น ชุมชน และเครือข่าย เพื่อส่งเสริมให้การสร้างวัยเกษียณเป็นพลังเกิดประสิทธิภาพสูงสุด กระทรวงการอุดมศึกษา วิทยาศาสตร์ วิจัยและนวัตกรรม ไม่ได้ดำเนินการด้านการวิจัยหรือการเรียนการสอนเท่านั้น เรากำลังส่งเสริมความเป็นเลิศทางวิชาการให้เกิดประโยชน์แก่สังคม วันนี้จึงได้เรียนเชิญหลายฝ่ายมาร่วมสมทบเพื่อสร้างการวิจัยและพัฒนาโครงการต่างๆ แก่ผู้สูงวัยให้เกิดประโยชน์สูงสุดแก่ประเทศชาติ”
ด้าน ดร.วิภารัตน์ ดีอ่อง ผู้อำนวยการสำนักงานการวิจัยแห่งชาติ กล่าวถึงความเป็นมาของโครงการดังกล่าวว่า “โครงการเกษียณมีดี เป็นหนึ่งในโครงการภายใต้แผนงาน “เปลี่ยนเกษียณเป็นพลัง” ระยะที่ 1 ซึ่งประสบความสำเร็จตามเป้าหมายที่วางไว้อย่างเป็นรูปธรรม สามารถสร้างระบบนิเวศการเรียนรู้ตลอดชีวิต พัฒนาทักษะทางเทคโนโลยีและการเป็นผู้ประกอบการ เกิดศูนย์กลางเพื่อเสนอขายสินค้าและบริการออนไลน์ที่มีการบริหารกำกับดูแลอย่างเป็นระบบเชื่อมโยงผู้ผลิต และผู้บริโภคจากทั่วประเทศ สร้างกลุ่มผู้สูงวัยบนสื่อสังคมออนไลน์หลากหลายรูปแบบ”
ภายในงานได้มีพิธีลงนามบันทึกความเข้าใจ (MOU) ระหว่างวิทยาลัยการศึกษาตลอดชีวิต มหาวิทยาลัยเชียงใหม่ ร่วมกับหน่วยงานส่งเสริมการศึกษาและการเรียนรู้ ได้แก่ สำนักงานการวิจัยแห่งชาติ (วช.), กรมกิจการผู้สูงอายุ, สำนักงานส่งเสริมการศึกษานอกระบบและการศึกษาตามอัธยาศัย (กศน.), เทศบาลนครเชียงใหม่, เครือข่ายโรงเรียนผู้สูงอายุ 17 จังหวัดภาคเหนือ และกลุ่มงาน SCB Academy นอกจากนั้นรัฐมนตรีว่าการกระทรวงการอุดมศึกษา วิทยาศาสตร์ วิจัยและนวัตกรรม ยังได้เป็นเกียรติมอบรางวัลแก่ผู้สูงอายุที่สร้างแรงบันดาลใจในโครงการเกษียณมีดีในรางวัล “คนไทยมีดี of The Year 2021” ทั้งหมด 3 ท่าน ได้แก่ ดนตรีของปู่กับหลาน คุณอาคม วชิรโรจน์ประภาพ และคุณเบญจพล วชิรโรจน์ประภาพ, คุณอุบลวรรณา เรือนทองดี, และคุณแม่ อิ่นแก้ว ชัยศรี ร้านนวดแผนไทยชมรมผู้สูงอายุ ตำบลดอยสะเก็ด และอีกหนึ่งรางวัลพิเศษ “บุคคลต้นแบบสร้างสรรค์สังคม” ได้แก่ พระครูปิยวรรณ พิพัฒน์ ซึ่งเป็นประธานเครือข่ายโรงเรียนผู้สูงอายุ 17 จังหวัดภาคเหนือที่ดำเนินงานด้านส่งเสริมการพัฒนาผู้สูงอายุมาเป็นระยะเวลานาน ทั้งนี้ภายในงานยังได้มอบรางวัลแก่คนไทยมีดีใน 3 สาขา (สาขามีดีที่ต่างวัย, สาขาคนมีดี, และสาขาร้านนี้มีดี) แก่ผู้สูงวัย 8 ท่าน และรางวัลผู้เป็นกำลังสำคัญในการขับเคลื่อนโครงการพลังเกษียณสร้างชาติ ได้แก่ ชมรมผุ้สูงอายุจังหวัดเชียงใหม่ โดยตลอดทั้งงานมีการแสดงจากผู้สูงวัยอำเภอดอยสะเก็ดและกาดหมั้วมีดีที่ได้รับการสนับสนุนจากผู้ร่วมโครงการเกษียณมีดีและโครงการมหาวิทยาลัยสู่ตำบล U2T มหาวิทยาลัยเชียงใหม่ในการออกร้านค้าและแสดงผลงาน
ด้าน รศ.ดร.นัทธี สุรีย์ รองผู้อำนวยการด้านนวัตกรรมการศึกษา วิทยาลัยการศึกษาตลอดชีวิต มหาวิทยาลัยเชียงใหม่ หัวหน้านักวิจัยโครงการเกษียณมีดี ได้ขึ้นกล่าวรายงานการดำเนินงานและความสำเร็จ “เกษียณ มีดี” พลังเกษียณสร้างชาติ เป็นโครงการที่ได้รับสนับสนุนงบประมาณจากสำนักงานการวิจัยแห่งชาติ (วช.) และมหาวิทยาลัยเชียงใหม่ ซึ่งมุ่งเน้นพัฒนาทักษะงานในยุคดิจิทัลสำหรับผู้สูงวัย รวมทั้งพัฒนาระบบสนับสนุนเชิงเทคนิคของคนรุ่นใหม่เข้ามาผสานกำลังเพื่อที่จะสามารถพัฒนาองค์ความรู้และทักษะเหล่านั้นไปใช้ในชีวิตจริงได้อย่างยั่งยืน โครงการที่จะทำให้วัยเกษียณเป็นวันสร้างสรรค์ด้วยหลักสูตรออนไลน์เรียน "ฟรี" ไม่มีค่าใช้จ่าย ตั้งแต่หลักสูตรพื้นฐานการใช้สมาร์ตโฟนเบื้องต้นไปจนถึงการขายของในโลกออนไลน์ เพื่อสร้างสังคมวัยเกษียณให้เป็นสังคมแห่งการแบ่งปัน สร้างสรรค์ ร่วมกันนำของดีในชุมชนโลดแล่นสู่โลกออนไลน์ สามารถสร้างคุณค่าแก่ตนเองและสร้างรายได้ในวัยเกษียณ

ที่มา : https://www.thaigov.go.th/news/contents/details/52260