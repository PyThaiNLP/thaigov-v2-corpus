รัฐบาลไทย-ข่าวทำเนียบรัฐบาล-เปิด “9 โอกาสสำคัญ” ที่ไทยและซาอุดีอาระเบียจะได้รับ หลังฟื้นฟูความสัมพันธ์ในรอบกว่า 30 ปี


วันพฤหัสบดีที่ 27 มกราคม 2565
เปิด “9 โอกาสสำคัญ” ที่ไทยและซาอุดีอาระเบียจะได้รับ หลังฟื้นฟูความสัมพันธ์ในรอบกว่า 30 ปี
.....
จากภารกิจการเยือนซาอุดีอาระเบียอย่างเป็นทางการของ พล.อ.ประยุทธ์ จันทร์โอชา นายกรัฐมนตรี และ รมว.กลาโหม ตามคำเชิญของเจ้าชายมุฮัมมัด บิน ซัลมาน บิน อับดุลอะซีซ อัลซะอูด มกุฎราชกุมาร รองนายกรัฐมนตรี และ รมว.กลาโหม แห่งราชอาณาจักรซาอุดีอาระเบีย นับเป็นการเปิดศักราชใหม่ของความสัมพันธ์ระหว่างสองประเทศที่จะเกิดร่วมมือ สร้างสรรค์ และพัฒนาในทุกมิติต่อไปในอนาคต
.
นายกรัฐมนตรี เผยว่า การฟื้นฟูความสัมพันธ์กับซาอุดีอาระเบียครั้งนี้จะเกิดโอกาสมากมายสำหรับทั้งสองประเทศ ซึ่งนำไปสู่นโยบายและการปฏิบัติอย่างเป็นรูปธรรม เพื่อสร้างโอกาสให้ประชาชนและการฟื้นฟูประเทศหลังโควิดโดยเร็ว ดังนี้
1.ด้านการท่องเที่ยว : การเดินทางระหว่างไทยกับซาอุดีอาระเบียจะสะดวกยิ่งขึ้น ส่งผลต่อความร่วมมือด้านอุตสาหกรรมการท่องเที่ยวอย่างรอบด้าน และคาดว่าจะสามารถสร้างรายได้ให้ประเทศไทยไม่ต่ำกว่า 5,000 ล้านบาทต่อปี
2.ด้านพลังงาน : เกิดการร่วมวิจัยและลงทุน ทั้งในรูปแบบพลังงานดั้งเดิม พลังงานสะอาด และพลังงานหมุนเวียน โดย EEC ของไทย พร้อมรองรับการวิจัย พัฒนา และการลงทุนแห่งอนาคต สอดรับกับข้อริเริ่ม Saudi Green Initiative และ Middle East Green Initative ของซาอุดีอาระเบีย
3.ด้านแรงงาน : ความร่วมมือและโอกาสด้านแรงงานจะกลับมาอีกครั้ง โดยแรงงานที่มีศักยภาพจากประเทศไทยจะช่วยเติมเต็ม “วิสัยทัศน์ซาอุดีอาระเบีย ค.ศ. 2030” ผ่านโครงการก่อสร้างที่คาดว่าจะมีขึ้นเป็นจำนวนมาก ช่วยสร้างรายได้ให้ประเทศ
4.ด้านอาหาร : ไทยมีศักยภาพในการผลิตและพร้อมส่งออกอาหาร “ฮาลาล” ให้แก่ซาอุดีอาระเบีย เนื่องจากประเทศไทยอุดมสมบูรณ์ด้วยผลิตผลทางการเกษตรและประมง เป็นโอกาสอันดีสำหรับผู้ประกอบการด้านอาหารของไทย
5.ด้านสุขภาพ : ไทยเป็น "ศูนย์กลางทางการแพทย์" ที่ชาวต่างชาติ โดยเฉพาะโซนตะวันออกกลางที่นิยมเดินทางมารักษาที่ประเทศไทย ส่งผลให้เกิดการขยายตัวทางการท่องเที่ยวเชิงสุขภาพและความร่วมมือทางการแพทย์
6.ด้านความมั่นคง : ซาอุดีอาระเบียถือเป็นประเทศที่มีอิทธิพลสูงในกรอบองค์กรความร่วมมืออิสลาม (OIC) ซึ่งจะช่วยส่งเสริมการแก้ปัญหาความไม่สงบในพื้นที่ชายแดนใต้ตามแนวทางสันติสุขได้ รวมถึงความร่วมมือด้านข้อมูลข่าวสารความมั่นคง และการต่อต้านการก่อการร้าย
7.ด้านการศึกษาและศาสนา : ไทยมีโอกาสขยายการแลกเปลี่ยนด้านการศึกษา เนื่องจากซาอุดีอาระเบียเป็นประเทศที่มีความก้าวหน้าทางวิทยาการด้านต่าง ๆ ทั้งวิทยาศาสตร์ เทคโนโลยี นวัตกรรม พลังงาน การก่อสร้าง เทคโนโลยีป้องกันประเทศ ฯลฯ
8.ด้านการค้าและการลงทุน : นักลงทุนและ SMEs ไทย มีโอกาสในการทำธุรกิจและแสวงหาหุ้นส่วนทางการค้าได้อย่างสะดวกยิ่งขึ้น ทั้งในซาอุดีอาระเบียและกลุ่มประเทศตะวันออกกลาง เช่น ผลิตภัณฑ์อาหาร สินค้าอุปโภคบริโภค สินค้าตกแต่งภายใน เฟอร์นิเจอร์ เป็นต้น
9.ด้านการกีฬา : เกิดความร่วมมือทางการกีฬาของทั้งสองประเทศที่มีความสนใจร่วมกัน เช่น ฟุตบอล มวย กอล์ฟ การแข่งรถ รวมถึง e-sport และเป็นโอกาสของไทยในการส่งเสริม "มวยไทย" ให้เป็นที่ยอมรับมากขึ้นในภูมิภาคตะวันออกกลาง
Cr. เฟซบุ๊กเพจ ประยุทธ์ จันทร์โอชา Prayut Chan-o-cha
#ไทยคู่ฟ้า #ร่วมต้านโควิด19
-------------------

ที่มา : https://www.thaigov.go.th/news/contents/details/50964