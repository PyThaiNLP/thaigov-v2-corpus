รัฐบาลไทย-ข่าวทำเนียบรัฐบาล-​โฆษกรัฐบาล เชิญชวนประชาชนรับชุดตรวจ ATK ผ่านแอพฯ เป๋าตัง เพื่อเข้าสู่ระบบรักษาหากพบเชื้อ ลดแพร่สู่คนรอบข้าง หลังแจกจ่ายไปแล้ว 4 วันมียอดรับเกือบ 1.5 แสนชุด


วันจันทร์ที่ 20 กันยายน 2564
พิมพ์
​โฆษกรัฐบาล เชิญชวนประชาชนรับชุดตรวจ ATK ผ่านแอพฯ เป๋าตัง เพื่อเข้าสู่ระบบรักษาหากพบเชื้อ ลดแพร่สู่คนรอบข้าง หลังแจกจ่ายไปแล้ว 4 วันมียอดรับเกือบ 1.5 แสนชุด
​โฆษกรัฐบาล เชิญชวนประชาชนรับชุดตรวจ ATK ผ่านแอพฯ เป๋าตัง เพื่อเข้าสู่ระบบรักษาหากพบเชื้อ ลดแพร่สู่คนรอบข้าง หลังแจกจ่ายไปแล้ว 4 วันมียอดรับเกือบ 1.5 แสนชุด
นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า พลเอก ประยุทธ์  จันทร์โอชา นายกรัฐมนตรีและรัฐมนตรีว่าการกระทรวงกลาโหม ห่วงใยพี่น้องประชาชน พร้อมแนะนำผู้ที่ประเมินผ่านแอปพลิชัน “เป๋าตัง” เป็นกลุ่มเสี่ยงและได้รับชุดตรวจเร็ว ATK แล้ว ขอให้รีบตรวจหาเชื้อโควิด- 19 และบันทึกผลตรวจกลับเข้าสู่ระบบโดยเร็ว เพื่อที่จะได้เข้าสู่ระบบติดตามและเฝ้าระวัง รวมทั้งการเข้าถึงกระบวนการรักษาต่อไป นายกรัฐมนตรียังฝากถึงหน่วยงานที่เกี่ยวข้อง เร่งประชาสัมพันธ์พร้อมจัดทำชุดข้อมูล ข้อแนะนำเกี่ยวกับวิธีการใช้ชุดตรวจ ATK ให้ประชาชนใช้ชุดตรวจ ATK อย่างถูกต้อง เพื่อให้เกิดประโยชน์สูงสุดในการป้องกันการแพร่ระบาดของโรคโควิด-19 ด้วย
ทั้งนี้ สปสช. รายงานข้อมูลล่าสุด (20 ก.ย. 2564) ได้มีการแจกจ่ายชุดตรวจ ATK แล้วจำนวน 149,348 ชุด โดยเป็นการรับด้วยระบบ “เป๋าตัง” จำนวน 74,674 คน สำหรับขั้นตอน วิธีใช้ ATK ตรวจโควิด-19 ด้วยตนเอง โดยสำนักการแพทย์ กรุงเทพมหานครได้ให้รายละเอียด ดังนี้
ชุดตรวจ Antigen Test Kit หรือ ATK 1 ชุด ประกอบด้วย แผ่นทดสอบ หลอดดูด น้ำยา ก้าน swap และหลอดตัวอย่าง
วิธีใช้ คือ  1. เทน้ำยาลงในหลอดตัวอย่างให้ถึงจุดที่กำหนด  2. นำก้าน swap แหย่จมูก หมุน 3-4 ครั้ง ค้างไว้ 3 วินาที  3. นำก้าน swap ใส่หลอด หมุนวนในน้ำยาประมาณ 5 ครั้ง 4. นำหลอดดูดน้ำยา หยดลงช่องประมาณ 2-3 หยด 5. ถ้าขึ้น 2 แถบ ที่ C และ T แสดงว่า ติดเชื้อโควิด-19
-หากผลเป็นบวกให้แจ้งหน่วยบริการใกล้บ้าน แยกกักตัว
-หากผลเป็นลบขึ้นแค่ 1 แถบที่ C ให้ทดสอบซ้ำในอีก 3-5 วัน
“นายกรัฐมนตรียังให้ประชาชนที่รับชุดตรวจ ATK แล้ว รีบตรวจหาเชื้อโควิด-19 ทันที เพื่อที่จะได้เข้าสู่ระบบการรักษาผู้ติดเชื้อโควิด-19 โดยเร็ว และลดการแพร่กระจายเชื้อสู่คนในครอบครัวและคนรอบข้าง เมื่อมีการตรวจด้วย ATK ก็จะสามารถคัดกรองได้มากขึ้น ทั้งยังช่วยลดการแพร่ระบาดในวงกว้าง ซึ่งเป็นไปตามนโยบายของนายกรัฐมนตรีตั้งใจให้คนไทยเข้าถึงการตรวจเชื้อไวรัสโควิด-19 สะดวกและรวดเร็ว” นายธนกร ฯ กล่าว
................................

ที่มา : https://www.thaigov.go.th/news/contents/details/46001