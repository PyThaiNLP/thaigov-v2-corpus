รัฐบาลไทย-ข่าวทำเนียบรัฐบาล-กรมการขนส่งทางบก เปิดเผยสถิติการใช้บริการช่องทางชำระภาษีรถประจำปีของเขตกรุงเทพมหานคร ประจำเดือนมกราคม 2565


วันพฤหัสบดีที่ 10 มีนาคม 2565
กรมการขนส่งทางบก เปิดเผยสถิติการใช้บริการช่องทางชำระภาษีรถประจำปีของเขตกรุงเทพมหานคร ประจำเดือนมกราคม 2565
พร้อมแนะนำให้ชำระภาษีรถประจำปีผ่านช่องทางออนไลน์ เพื่อลดความเสี่ยงของการติดเชื้อไวรัส COVID-19
นายเสกสม อัครพันธุ์ รองอธิบดีกรมการขนส่งทางบก และโฆษกกรมการขนส่งทางบก กระทรวงคมนาคม เปิดเผยว่า ช่องทางใช้บริการรับชำระภาษีรถประจำปีที่สะดวกสบายที่สุดในขณะนี้ คือ ช่องทางรับชำระภาษีรถผ่านทางระบบอิเล็กทรอนิกส์ ซึ่งกรมการขนส่งทางบก (ขบ.) ได้พัฒนาช่องทางรับชำระภาษีประจำปีออนไลน์ เพื่อตอบสนองความต้องการประชาชนเจ้าของรถให้สามารถเข้าถึงช่องทางรับชำระภาษีรถประจำปีได้สะดวกมากยิ่งขึ้น โดยจะเห็นได้จากจำนวนช่องทางให้บริการรับชำระภาษีรถประจำปีผ่านระบบออนไลน์ อาทิ เว็บไซต์ https://eservice.dlt.go.th แอปพลิเคชัน DLT Vehicle Tax เคาน์เตอร์เซอร์วิส โมบายล์แอปพลิเคชัน mPAY และ Truemoney Wallet ที่อำนวยความสะดวกให้เจ้าของรถไม่ต้องเดินทางมาที่สำนักงานขนส่ง ลดความเสี่ยงการติดเชื้อไวรัส COVID-19 อยู่ที่ไหนก็สามารถชำระภาษีรถประจำปีได้รอรับเครื่องหมายแสดงการเสียภาษีและใบเสร็จรับเงินทางไปรษณีย์ ภายใน 5 วันทำการ นับจากวันชำระเงิน พร้อมทั้งได้พัฒนาให้รถยนต์นั่งส่วนบุคคลไม่เกิน 7 คน รถยนต์นั่งส่วนบุคคลเกิน 7 คน รถยนต์บรรทุกส่วนบุคคล ที่มีอายุการใช้งานเกิน 7 ปี รถจักรยานยนต์ที่มีอายุการใช้งานเกิน 5 ปี รวมถึงรถที่ค้างชำระค่าภาษีประจำปีเกิน 1 ปี สามารถชำระภาษีผ่านช่องทางออนไลน์ได้ โดยต้องนำรถเข้าตรวจสภาพกับสถานตรวจสภาพรถ (ตรอ.) ให้เรียบร้อย ก่อนดำเนินการชำระภาษีประจำปีผ่านช่องทางออนไลน์ ซึ่งส่งผลให้สถิติการให้บริการชำระภาษีรถยนต์ผ่านช่องทางออนไลน์ประจำเดือนมกราคม 2565 มียอดใช้บริการเพิ่มสูงขึ้นอย่างต่อเนื่อง โดยมีผู้ใช้บริการรับชำระภาษีรถประจำปี ผ่านทางเว็บไซต์ https://eservice.dlt.go.th จำนวน 35,523 คัน ผ่านแอปพลิเคชัน DLT Vehicle Tax จำนวน 7,788 คัน ผ่านตู้รับชำระภาษีรถประจำปีอัตโนมัติ (Kiosk) จำนวน 2,631 คัน ผ่านเคาน์เตอร์เซอร์วิส จำนวน 14,391 คัน และผ่านแอปพลิเคชัน mPAY และ Truemoney Wallet จำนวน 1,006 คัน ในส่วนของสถิติการรับชำระภาษีรถประจำปี ณ สำนักงานขนส่งกรุงเทพมหานครพื้นที่ 1 - 5 มีผู้ใช้บริการจำนวน 394,654 คัน บริการเลื่อนล้อต่อภาษี (Drive Thru for Tax) จำนวน 73,048 คัน ที่ทำการไปรษณีย์ จำนวน 1,274 คัน และธนาคารพาณิชย์ที่ร่วมโครงการ จำนวน 23 คัน รวมมียอดผู้ใช้บริการชำระภาษีประจำเดือนมกราคม 2565 จำนวนทั้งสิ้น 530,338 คัน
รองอธิบดีกรมการขนส่งทางบก กล่าวเพิ่มเติมว่า ขบ. สนับสนุนให้ประชาชนเจ้าของรถ ใช้บริการชำระภาษีรถประจำปีผ่านช่องทางออนไลน์ โดยแนะนำให้ชำระภาษีรถประจำปีล่วงหน้า 90 วัน ก่อนวันสิ้นอายุภาษี ซึ่งจะตรงกับวันที่และเดือนในการจดทะเบียนรถครั้งแรก โดยสามารถตรวจสอบวันครบอายุภาษีรถประจำปีได้จากคู่มือรถ เครื่องหมายการเสียภาษี หรือเข้าเว็บไซต์ https://eservice.dlt.go.th เมนูสอบถามข้อมูลค่าภาษีรถประจำปี สำหรับรถที่ค้างชำระค่าภาษีประจำปีเกิน 3 ปี นอกจากจะถูกปรับร้อยละหนึ่งต่อเดือน ยังส่งผลให้ทะเบียนรถถูกระงับ ทำให้ไม่สามารถดำเนินการทางทะเบียนรถได้ ทั้งการโอนเปลี่ยนชื่อ แจ้งเปลี่ยนสี แก้ไขรายการคู่มือรถ เป็นต้น จึงขอให้เจ้าของรถดำเนินการชำระภาษีรถประจำปีให้เรียบร้อยเป็นปัจจุบัน ทั้งนี้ เชื่อมั่นว่าบริการชำระภาษีช่องทางออนไลน์จะได้รับความนิยมจากประชาชนเจ้าของรถอย่างต่อเนื่อง ด้วยขั้นตอนที่สะดวกสบาย และไม่ต้องเดินทางมาดำเนินการที่สำนักงานขนส่งอยู่ที่ไหนก็สามารถชำระภาษีรถประจำปีได้ ทั้งยังลดความเสี่ยงการติดเชื้อไวรัส COVID-19 อีกด้วย

ที่มา : https://www.thaigov.go.th/news/contents/details/52391