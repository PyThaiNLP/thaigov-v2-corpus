รัฐบาลไทย-ข่าวทำเนียบรัฐบาล-ไทย – มาเลเซีย สานต่อความสัมพันธ์และความร่วมมือทางทหารในทุกมิติ


วันจันทร์ที่ 29 สิงหาคม 2565
ไทย – มาเลเซีย สานต่อความสัมพันธ์และความร่วมมือทางทหารในทุกมิติ
บ่ายวันนี้ (26 ส.ค. 65 เวลา 14.00 น.) พลเอก วรเกียรติ รัตนานนท์ ปลัดกระทรวงกลาโหม ให้การต้อนรับ Dato' Sri Muez bin Abd Aziz (ดาโต๊ะ ซรี มูอีช บิน อับดุล อาซิส) ปลัดกระทรวงกลาโหมมาเลเซีย ณ ห้องพระบารมีปกเกล้า ในศาลาว่าการกลาโหม
ในโอกาสเดินทางเยือนประเทศไทยอย่างเป็นทางการในฐานะแขกของกระทรวงกลาโหมในระหว่าง 26-28 ส.ค. 65 โดยปลัดกระทรวงกลาโหมมีความยินดีที่ทั้งสองประเทศบรรลุผลสำเร็จในการแลกเปลี่ยนการเยือนผู้บังคับบัญชาระดับสูงในทุกระดับ ภายหลังจากที่สถานการณ์การแพร่ระบาดของโรคติดเชื้อไวรัสโคโรนา 2019 มีพัฒนาการที่ดีขึ้น
ทั้งนี้ ไทยมีความร่วมมือทางทหารกับมาเลเซียมากกว่า 70 ปี โดยเริ่มจากการจัดทำความตกลงในการปราบปรามกองโจรคอมมิวนิสต์ของพรรคคอมมิวนิสต์มลายาจนกระทั่งสามารถกวาดล้างสลายพรรคฯเมื่อ ธ.ค. 32 รวมถึงการจัดทำความตกลงว่าด้วยความร่วมมือชายแดนเพื่อส่งเสริมความร่วมมือในด้านความมั่นคงระหว่างกันจนถึงปัจจุบัน และมีความยินดีที่ทั้งสองประเทศมีการจัดการประชุมผ่านกรอบความร่วมมือทวิภาคีที่สำคัญอาทิ คณะกรรมการชายแดนทั่วไป คณะกรรมการระดับสูง คณะกรรมการชายแดนส่วนภูมิภาค และการประชุมประสานงานฝ่ายเสนาธิการระดับอาวุโส ไทย – มาเลเซีย ซึ่งในการประชุมฯ ในห้วงที่ผ่านมาประสบความสำเร็จเป็นอย่างดีโดยส่งผลให้มีการขยายความร่วมมือระหว่างกันอย่างต่อเนื่อง โดยการพบกันของผู้บังคับบัญชาระดับสูงของทั้งสองประเทศในครั้งนี้ ส่งผลให้ความสัมพันธ์และความร่วมมือมีความแน่นแฟ้นและก้าวหน้าในทุกมิติ

ที่มา : https://www.thaigov.go.th/news/contents/details/58546