รัฐบาลไทย-ข่าวทำเนียบรัฐบาล-รมว.เฮ้ง ปลื้ม เว็บ “ไทยมีงานทำ” ตอบโจทย์คนหางาน แห่ใช้บริการกว่า 3.9 แสนคน


วันเสาร์ที่ 16 ตุลาคม 2564
พิมพ์
รมว.เฮ้ง ปลื้ม เว็บ “ไทยมีงานทำ” ตอบโจทย์คนหางาน แห่ใช้บริการกว่า 3.9 แสนคน
กระทรวงแรงงาน แนะประชาชนหางาน เว็บไซต์ ไทยมีงานทำ.doe.go.th และผ่านแอปฯ “ไทยมีงานทำ”  และที่รวบรวมตำแหน่งงานครอบคลุมทั้งภาครัฐ เอกชน และตำแหน่งงานจากบริษัทจัดหางาน
นายสุชาติ ชมกลิ่น รัฐมนตรีว่าการกระทรวงแรงงาน เปิดเผยว่า กระทรวงแรงงาน โดยกรมการจัดหางาน ยกระดับการให้บริการจัดหางาน และจ้างงาน ผ่านระบบออนไลน์ บนแพลตฟอร์ม “ไทยมีงานทำ” เว็บหางานและหลักสูตรฝึกอบรมที่ประชาชนสามารถเข้าถึงตำแหน่งงานที่สนใจและเหมาะสมกับตนเอง หลักสูตรฝึกอบรมเพื่อพัฒนาทักษะและเพิ่มโอกาสการมีงานทำ โดยเป็นช่องทางรองรับความต้องการจ้างงานทั้งจากภาครัฐและภาคเอกชน ซึ่งพร้อมให้บริการทั้ง Web Application และ Mobile Application
“พล.อ. ประยุทธ์ จันทร์โอชา นายกรัฐมนตรี และพล.อ.ประวิตร วงษ์สุวรรณ รองนายกรัฐมนตรี ซึ่งกำกับดูแลกระทรวงแรงงาน  กำชับกระทรวงแรงงานบูรณาการร่วมกับทุกฝ่าย เพื่อแก้ปัญหาการว่างงาน ดูแลให้คนหางานเข้าถึงการจ้างงานที่สะดวกรวดเร็ว ส่งเสริมให้คนไทยมีงานทำ เพื่อมีรายได้เลี้ยงดูตนเองและครอบครัว ซึ่งผมได้สำรวจและเตรียมตำแหน่งงานไว้แล้ว 222,871 อัตราจากทั่วประเทศ ส่วนใหญ่อยู่ในอุตสาหกรรมการผลิต ก่อสร้าง อุปกรณ์การแพทย์ แต่ภายหลังจากเปิดประเทศในวันที่ 1 พ.ย. 64 ทิศทางการจ้างงานในภาคการท่องเที่ยว การบริการและโรงแรม รวมทั้งภาคความบันเทิงจะปรับตัวในทิศทางที่ดีขึ้น ซึ่งทั้งคนหางานที่ต้องการสมัครงาน และนายจ้างที่ต้องการประกาศรับสมัครงาน สามารถใช้บริการจัดหางานออนไลน์กับกระทรวงแรงงานได้ที่เว็บไซต์ ไทยมีงานทำ.doe.go.th หรือ Application “ไทยมีงานทำ” ที่รวบรวมตำแหน่งงานไว้มากที่สุด และพร้อมให้บริการโดยไม่มีค่าใช้จ่าย โดยตั้งแต่เดือนตุลาคม 2563 – กันยายน 2564 มีผู้สมัครงานมาใช้บริการ จำนวน 396,275 คน บรรจุงานแล้ว 283,202 คน และยังมีตำแหน่งงานว่างรองรับคนหางานอีก 222,871 อัตรา” รัฐมนตรีว่าการกระทรวงแรงงาน กล่าว
ด้านนายไพโรจน์ โชติกเสถียร อธิบดีกรมการจัดหางาน กล่าวว่า แพลตฟอร์ม “ไทยมีงานทำ” ได้อัพเดตและรวบรวมข้อมูลการจ้างงานจากภาครัฐที่เชื่อมโยงข้อมูลจากสำนักงาน ก.พ. โดยมีตำแหน่งงานจากหน่วยงานราชการกว่า 300 หน่วยงาน ตำแหน่งงานภาคเอกชน และบริษัทจัดหางานชั้นนำ อาทิ บริษัท จัดหางาน จ๊อบบีเคเค ดอท คอม จำกัด บริษัท จัดหางานจ็อบท็อปกัน จำกัด บริษัท จัดหางาน อเด็คโก้ (ประเทศไทย) จำกัด บริษัท จัดหางาน แมนพาวเวอร์ โปรเฟสชั่นแนล แอนด์ เอ็กเซ็กคูทีฟ จำกัด และบริษัท จัดหางาน เพอร์ซอลเคลลี่ เอชอาร์ เซอร์วิสเซส (ประเทศไทย) จำกัด และ หลักสูตรการฝึกอบรมต่างๆ ให้บริการประชาชนแบบออนไลน์โดยไม่เสียค่าใช้จ่าย ซึ่งจะช่วยให้เข้าถึงตำแหน่งงานได้มากขึ้น นอกจากคนหางานจะสามารถค้นหาข้อมูลตำแหน่งงานที่เหมาะสมกับตัวเองมากที่สุด โดย Matching ตำแหน่งงานตามพื้นที่ และ ภูมิลำเนา การจับคู่ตำแหน่งงานจากความรู้ ความสามารถ และทักษะที่มีอยู่แล้ว  ยังมีการให้บริการประกาศรับสมัครงานสำหรับนายจ้าง สถานประกอบการ โดยลงทะเบียนนายจ้าง เพื่อประกาศตำแหน่งงาน และคัดลอกรายชื่อผู้หางาน
ทั้งนี้ คนหางาน ผู้ว่างงาน ผู้ได้รับผลกระทบจากสถานการณ์การแพร่ระบาดของโรคโควิด -19 ผู้ที่ต้องการมีงานทำ และนายจ้าง สถานประกอบการ หากมีข้อสงสัยสามารถสอบถามเพิ่มเติมได้ที่ สายด่วนกระทรวงแรงงาน 1506 กด 2 กรมการจัดหางาน หรือสายด่วนกรมการจัดหางาน 1694

ที่มา : https://www.thaigov.go.th/news/contents/details/47046