รัฐบาลไทย-ข่าวทำเนียบรัฐบาล-โฆษกรัฐบาลเตือนผู้ชุมนุมวันนี้ให้ยึดกฎหมาย คำนึงถึงความเดือดร้อนของผู้อื่น แนะประชาชนหลีกเลี่ยงเส้นทางเดินขบวน ย้ำรัฐบาลพร้อมรับฟังความเห็นผ่านทุกช่องทาง


วันเสาร์ที่ 11 มิถุนายน 2565
พิมพ์
โฆษกรัฐบาลเตือนผู้ชุมนุมวันนี้ให้ยึดกฎหมาย คำนึงถึงความเดือดร้อนของผู้อื่น แนะประชาชนหลีกเลี่ยงเส้นทางเดินขบวน ย้ำรัฐบาลพร้อมรับฟังความเห็นผ่านทุกช่องทาง
โฆษกรัฐบาลเตือนผู้ชุมนุมวันนี้ให้ยึดกฎหมาย คำนึงถึงความเดือดร้อนของผู้อื่น แนะประชาชนหลีกเลี่ยงเส้นทางเดินขบวน ย้ำรัฐบาลพร้อมรับฟังความเห็นผ่านทุกช่องทาง
วันนี้ (11 มิถุนายน 2565) นายธนกร วังบุญคงชนะ โฆษกประจำสำนักนายกรัฐมนตรี กล่าวถึงกิจกรรมเดินไล่ตู่ของกลุ่มที่ต้องการแสดงจุดยืนไม่เอารัฐบาลในวันนี้ ว่า การจัดกิจกรรมเป็นสิทธิเสรีภาพที่สามารถทำได้ตามกฎหมาย แต่ขอให้ผู้จัดกิจกรรมคำนึงถึงความเดือดร้อนของผู้อื่นด้วย จึงควรวางแผนไม่ให้กระทบต่อการสัญจรของพี่น้องประชาชนที่ใช้ชีวิตตามปกติและป้องกันควบคุมไม่ให้เกิดการกระทบกระทั่งกับทั้งเจ้าหน้าที่และผู้ที่ไม่เห็นด้วย การชุมนุมต้องเป็นไปตามกฎหมาย ชุมนุมด้วยความสงบ ปราศจากอาวุธ และให้เกียรติกันโดยเฉพาะเจ้าหน้าที่ที่ต้องปฏิบัติงานตามหน้าที่ เพื่อให้การชุมนุมเป็นไปด้วยความเรียบร้อย อย่างไรก็ตามรัฐบาลพร้อมเปิดกว้างรับฟังความคิดเห็นของทุกฝ่ายและทุกช่องทาง รวมถึงกระบวนการทางสภาผู้แทนฯที่มีตัวแทนของประชาชนทั่วประเทศอยู่แล้ว
"ขอประชาสัมพันธ์ไปยังพี่น้องประชาชนชาว กทม.ให้หลีกเลี่ยงเส้นทางที่จะมีการชุมนุม ตั้งแต่อนุสาวรีย์ประชาธิปไตยในเวลา 12.00 น. และตลอดเส้นทางการเคลื่อนขบวนของผู้ชุมนุมไปยังอนุสาวรีย์ชัยสมรภูมิในเวลา 15.30 น. ซึ่งเป็นเส้นทางสายหลักที่มีการจราจรหนาแน่น ทั้งนี้ พลเอก ประยุทธ์ จันทร์โอชา นายกรัฐมนตรีและ รมว.กลาโหม แสดงความห่วงใยผู้ชุมนุมและประชาชนที่สัญจรไปมา โดยขอให้ทุกคนเคารพสิทธิซึ่งกันและกัน และฝากให้กำลังใจเจ้าหน้าที่ทุกนายที่ปฏิบัติหน้าที่ในวันนี้ด้วย" นายธนกร กล่าว

ที่มา : https://www.thaigov.go.th/news/contents/details/55607