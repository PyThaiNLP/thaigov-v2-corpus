รัฐบาลไทย-ข่าวทำเนียบรัฐบาล-โฆษกรัฐบาลเผย นายกฯ ปรับลดกิจกรรมงานสืบสานวัฒนธรรมประเพณีสงกรานต์ ประจำปี 2565 ณ ทำเนียบรัฐบาล อังคาร 12 เม.ย.เป็นกิจกรรมภายในส่วนราชการ เพื่อลดการรวมกลุ่มคนจำนวนมาก


วันพุธที่ 6 เมษายน 2565
พิมพ์
โฆษกรัฐบาลเผย นายกฯ ปรับลดกิจกรรมงานสืบสานวัฒนธรรมประเพณีสงกรานต์ ประจำปี 2565 ณ ทำเนียบรัฐบาล อังคาร 12 เม.ย.เป็นกิจกรรมภายในส่วนราชการ เพื่อลดการรวมกลุ่มคนจำนวนมาก
โฆษกรัฐบาลเผย นายกฯ ปรับลดกิจกรรมงานสืบสานวัฒนธรรมประเพณีสงกรานต์ ประจำปี 2565 ณ ทำเนียบรัฐบาล อังคาร 12 เม.ย.เป็นกิจกรรมภายในส่วนราชการ เพื่อลดการรวมกลุ่มคนจำนวนมาก ป้องกันการแพร่ระบาดโควิด-19 พร้อมแนะหน่วยงาน/ส่วนราชการจัดกิจกรรมสงกรานต์ผ่านออนไลน์
วันที่ 6 เมษายน 2565 นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า พลเอก  ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ได้มีคำสั่งให้สำนักเลขาธิการนายกรัฐมนตรี ปรับลดพิธีการ และจำนวนผู้เข้าร่วมจัดกิจกรรม “งานสืบสานวัฒนธรรมประเพณีสงกรานต์ ประจำปี 2565” ณ ทำเนียบรัฐบาล ให้เป็นกิจกรรมภายในส่วนราชการเท่านั้น พิธีการต่าง ๆ ให้ยึดตามคำแนะนำของกระทรวงสาธารณสุขและกระทรวงวัฒนธรรม ภายใต้มาตรการป้องกันการแพร่ระบาดของไวรัสโควิด-19 และข้อกำหนดของศูนย์บริหารสถานการณ์โควิด-19 อย่างเคร่งครัด
สำหรับผู้แทน สส. สว. พรรคการเมืองรวมทั้งหัวหน้าส่วนราชการอื่น ๆ ที่เดิมตั้งใจจะมาร่วมรดน้ำขอพรนายกรัฐมนตรีรองนายกรัฐมนตรีและคณะรัฐมนตรี  นายกรัฐมนตรีรับทราบด้วยความขอบคุณ แต่ขอให้เปลี่ยนเป็นการกิจกรรมที่แต่ละหน่วยงานจัดขึ้น ณ สถานที่ของตนเอง ภายใต้มาตรการ COVID Free Setting เพื่อให้ทุกส่วนราชการ จะต้องเป็นตัวอย่างที่ดีในการจัดกิจกรรมประเพณีสงกรานต์
“สำหรับสงกรานต์ปีนี้ ท่านนายกรัฐมนตรี ยังแนะหน่วยงาน ส่วนราชการของรัฐจัดกิจกรรมต่าง ๆ   ผ่านระบบออนไลน์ นอกจากจะเป็นการสืบสานประเพณี วัฒนธรรมที่ดีงามของไทยแล้ว ยังถือเป็นความตั้งใจร่วมกันของทุกคน ทุกฝ่ายในการป้องกันการแพร่ระบาดของไวรัสโควิด -19  ด้วย” นายธนกร กล่าว

ที่มา : https://www.thaigov.go.th/news/contents/details/53355