รัฐบาลไทย-ข่าวทำเนียบรัฐบาล-ครม. อนุมัติร่าง พ.ร.ฎ.เวนคืนที่ดินบางแค-บางหว้า สร้างเขื่อนขยายคลองพระยาราชมนตรี แก้ปัญหาน้ำท่วมขัง กทม. ตะวันตก


วันอังคารที่ 18 มกราคม 2565
พิมพ์
ครม. อนุมัติร่าง พ.ร.ฎ.เวนคืนที่ดินบางแค-บางหว้า สร้างเขื่อนขยายคลองพระยาราชมนตรี แก้ปัญหาน้ำท่วมขัง กทม. ตะวันตก
ครม. อนุมัติร่าง พ.ร.ฎ.เวนคืนที่ดินบางแค-บางหว้า สร้างเขื่อนขยายคลองพระยาราชมนตรี แก้ปัญหาน้ำท่วมขัง กทม. ตะวันตก
วันที่ 18 มกราคม 2565 นางสาวรัชดา ธนาดิเรก รองโฆษกประจำสำนักนายกรัฐมนตรี เปิดเผยหลังการประชุมคณะรัฐมนตรี (ครม.) เมื่อวันที่ 18 มกราคม 2565 ว่า ครม.อนุมัติร่างพระราชกฤษฎีกากำหนดเขตที่ดินที่จะเวนคืน ในท้องที่แขวงบางแค เขตบางแค และแขวงบางหว้า เขตภาษีเจริญ กรุงเทพมหานคร พ.ศ. .... ตามที่กระทรวงมหาดไทยเสนอ ซึ่งมีสาระสำคัญเป็นการกำหนดเขตที่ดินที่จะเวนคืนในแขวงบางแค เขตบางแค และแขวงบางหว้า เขตภาษีเจริญ กรุงเทพมหานคร โดยให้เจ้าหน้าที่หรือพนักงานที่มีสิทธิเข้าไปสำรวจที่ดินและอสังหาริมทรัพย์ที่ต้องเวนคืนให้ถูกต้องชัดเจน เพื่อขยายคลองและก่อสร้างเขื่อนคอนกรีตเสริมเหล็กบริเวณคลองพระยาราชมนตรี ตั้งแต่ช่วงคลองหนองใหญ่ถึงคลองภาษีเจริญ มีความกว้าง 60 เมตร ยาวประมาณ 1,600 เมตร (1.6 กิโลเมตร) เพื่อเพิ่มประสิทธิภาพการระบายน้ำและแก้ปัญหาน้ำท่วมขังในกรุงเทพฯ  ทั้งนี้ ร่างพระราชกฤษฎีกามีกำหนดบังคับใช้ 4 ปี เริ่มต้นเข้าสำรวจที่ดินและอสังหาริมทรัพย์ที่อยู่ภายในแนวเขตที่ดินที่จะเวนคืนภายใน 180 วัน นับแต่วันที่พระราชกฤษฎีกานี้บังคับใช้
นางสาวรัชดา กล่าวด้วยว่า เมื่อการขยายคลองและก่อสร้างเขื่อนบริเวณคลองพระยาราชมนตรีแล้วเสร็จ จะช่วยบรรเทาปัญหาน้ำท่วมขังเป็นเวลานานในพื้นที่ฝั่งตะวันตกของกรุงเทพฯ และปริมณฑล อีกทั้งยังเพิ่มประสิทธิภาพการระบายน้ำจากคลองพระยาราชมนตรีและคลองภาษีเจริญ ลงสู่โครงการแก้มลิงคลองมหาชัย- คลองสนามชัยอันเนื่องมาจากพระราชดำริด้วย
-------------------------

ที่มา : https://www.thaigov.go.th/news/contents/details/50644