รัฐบาลไทย-ข่าวทำเนียบรัฐบาล-รมว.เฮ้ง ห่วงใย ลูกจ้างถูกดินสไลด์ทับเสียชีวิต จ.สงขลา สั่ง กสร.จับมือ สปส.ช่วยเหลือด่วน


วันจันทร์ที่ 22 สิงหาคม 2565
พิมพ์
รมว.เฮ้ง ห่วงใย ลูกจ้างถูกดินสไลด์ทับเสียชีวิต จ.สงขลา สั่ง กสร.จับมือ สปส.ช่วยเหลือด่วน
รัฐมนตรีว่าการกระทรวงแรงงานห่วงอุบัติเหตุดินสไลด์ จ.สงขลา สั่งกรมสวัสดิการและคุ้มครองแรงงาน(กสร.) ร่วมกับสำนักงานประกันสังคม (สปส.) เข้าตรวจสอบและให้ความช่วยเหลือด้านสิทธิประโยชน์ที่พึงได้รับตามกฎหมาย พร้อมเตือนนายจ้างให้ปฏิบัติตามกฎหมายความปลอดภัยฯ
รัฐมนตรีว่าการกระทรวงแรงงานห่วงอุบัติเหตุดินสไลด์ จ.สงขลา สั่งกรมสวัสดิการและคุ้มครองแรงงาน(กสร.) ร่วมกับสำนักงานประกันสังคม (สปส.) เข้าตรวจสอบและให้ความช่วยเหลือด้านสิทธิประโยชน์ที่พึงได้รับตามกฎหมาย พร้อมเตือนนายจ้างให้ปฏิบัติตามกฎหมายความปลอดภัยฯ เพื่อป้องกันการเกิดเหตุซ้ำ
นายสุชาติ ชมกลิ่น รัฐมนตรีว่าการกระทรวงแรงงาน เปิดเผยว่า กรณีสื่อมวลชนเสนอข่าว การเกิดอุบัติเหตุดินสไลด์ทับลูกจ้างเสียชีวิต ขณะกำลังลงไปขุดดินวางท่อระบายน้ำ เมื่อวันที่ 21 สิงหาคม 2565 ที่ผ่านมา สถานที่เกิดเหตุบริเวณถนนกาญจนวนิช บ้านพรุเตียว หมู่ 5 ต.สำนักขาม อ.สะเดา จ.สงขลา จากรายงานในเบื้องต้น พบว่าผู้เสียชีวิต คือ นายพรชัย อำภา อายุ 38 ปี คนงานก่อสร้างที่ลงขุดดินเพื่อวางท่อระบายน้ำ ซึ่งอยู่ลึกลงไปจากพื้นถนนประมาณ 5 เมตร ปรากฏว่าดินด้านข้างได้ทรุดตัวถล่มลงมาทับร่างอย่างรวดเร็วฝังร่างทั้งเป็นและเสียชีวิตในเวลาต่อมา จากเหตุการณ์สูญเสียดังกล่าว ผมขอแสดงความเสียใจกับญาติ ครอบครัวของผู้เสียชีวิต และฝากไปถึงนายจ้างให้ปฏิบัติตามกฎหมายความปลอดภัยในการทำงาน เพื่อป้องกันไม่ให้เกิดอุบัติเหตุจากการทำงานเช่นนี้อีก พร้อมสั่งการให้กรมสวัสดิการและคุ้มครองแรงงาน (กสร.) ร่วมกับสำนักงานประกันสังคม (สปส.) เข้าตรวจสอบข้อเท็จจริงและดำเนินการตามกฎหมาย พร้อมให้ความช่วยเหลือด้านสิทธิประโยชน์ที่ญาติผู้เสียชีวิตพึงได้รับ กรณีเสียชีวิตเนื่องจากการทำงาน จากกองทุนเงินทดแทนอย่างเต็มที่
ด้านนายนิยม สองแก้ว อธิบดีกรมสวัสดิการและคุ้มครองแรงงาน กล่าวเพิ่มเติมว่า กสร. ได้มอบหมายพนักงานตรวจความปลอดภัย สำนักงานสวัสดิการและคุ้มครองแรงงานจังหวัดสงขลา  ศูนย์ความปลอดภัยในการทำงานเขต 2 จ.สงขลา ประสานสำนักงานประกันสังคมจังหวัดสงขลา ร่วมกันตรวจสอบข้อเท็จจริงเพิ่มเติมจากนายจ้าง และผู้ที่เกี่ยวข้อง เพื่อดำเนินการช่วยเหลือญาติของลูกจ้างผู้เสียชีวิตให้ได้รับสิทธิประโยชน์ที่พึงได้รับ รวมถึงรวบรวมพยานหลักฐานว่านายจ้างมีการฝ่าฝืนไม่ปฏิบัติตามกฎหมายหรือพระราชบัญญัติความปลอดภัย อาชีวอนามัย และสภาพแวดล้อมในการทำงาน พ.ศ. 2554 กฎกระทรวงกำหนดมาตรฐานในการบริหาร จัดการ และดำเนินการด้านความปลอดภัย อาชีวอนามัย และสภาพแวดล้อมในการทำงาน ในสถานที่ที่มีอันตรายจากการตกจากที่สูงและที่ลาดชันจากวัสดุกระเด็น ตกหล่น และพังทลาย และจากการตกลงไปในภาชนะเก็บหรือรองรับวัสดุ พ.ศ.2564 และกฎกระทรวงกำหนดมาตรฐานในการบริหาร จัดการ และดำเนินการด้านความปลอดภัย อาชีวอนามัย และสภาพแวดล้อมในการทำงาน หรือไม่ หากนายจ้างไม่ปฏิบัติตามกฎหมายดังกล่าวจะดำเนินการตามกฎหมายต่อไป

ที่มา : https://www.thaigov.go.th/news/contents/details/58284