รัฐบาลไทย-ข่าวทำเนียบรัฐบาล-นายอธิรัฐ รัตนเศรษฐ รัฐมนตรีช่วยว่าการกระทรวงคมนาคม เร่งเจ้าท่า เข้าระงับจุดพบน้ำมันรั่วเพิ่ม


วันศุกร์ที่ 18 กุมภาพันธ์ 2565
นายอธิรัฐ รัตนเศรษฐ รัฐมนตรีช่วยว่าการกระทรวงคมนาคม เร่งเจ้าท่า เข้าระงับจุดพบน้ำมันรั่วเพิ่ม
พร้อมเตรียมป้องกันตลอด 24 ชั่วโมง
นายอธิรัฐ รัตนเศรษฐ รัฐมนตรีช่วยว่าการกระทรวงคมนาคม เปิดเผยถึงความคืบหน้าเหตุน้ำมันดิบรั่วไหลที่ จ.ระยอง ล่าสุดเมื่อวันที่ 15 กุมภาพันธ์ 2565 บริษัทสตาร์ ปิโตรเลียม รีไฟน์นิ่ง จก.(มหาชน) SPRC มีหนังสือแจ้งมายังกรมเจ้าท่า พบจุดเสียหายบริเวณท่ออ่อนส่งน้ำมันในตำแหน่งที่สองเพิ่มเติมส่งผลให้น้ำมันที่ค้างท่ออาจรั่วไหลออกมาได้ บริษัทฯ จึงขอปฏิบัติงานพันท่อเพื่อป้องกันการรั่วไหลของน้ำมันดังกล่าว ตนจึงได้สั่งการให้กรมเจ้าท่าประสานหน่วยงานที่เกี่ยวข้องระดมกำลังคนและอุปกรณ์ เตรียมความพร้อมเข้าระงับเหตุ ได้จัดเรือรวมจำนวน 32 ลำ วางแนวบูมล้อมรอบบริเวณใกล้จุดเกิดเหตุ เพื่อป้องกันคราบน้ำมันดิบแพร่กระจายออกไปเป็นวงกว้าง เตรียมใช้เรือดูด ตักคราบน้ำมันดิบที่ลอยอยู่ในทะเลแล้ว นอกจากนี้ได้สั่งกำชับมาตรการและแผนรองรับเหตุที่เกิดขึ้นให้มีความรัดกุม และป้องกันการเกิดเหตุซ้ำ ดังนี้
1.  การปฏิบัติการในทะเล ให้บริษัทฯ ดำเนินการแก้ไขให้รัดกุมเพิ่มมากขึ้นกว่าเดิมและเตรียมแผนรองรับเพื่อป้องกันไม่ให้เกิดเหตุการณ์ซ้ำขึ้นอีก
2.  ให้หน่วยงานที่เกี่ยวข้อง เตรียมความพร้อมเจ้าหน้าที่ วัสดุอุปกรณ์ ตลอด 24 ชั่วโมง
3.  การสื่อสาร ขอให้บริษัทฯ ชี้แจง ทำความเข้าใจกับพี่น้องประชาชนให้ทราบสถานการณ์และมาตรการในการดำเนินการต่อเนื่อง เพื่อให้ประชาชนมีความเข้าใจในสถานการณ์ที่ถูกต้อง

ที่มา : https://www.thaigov.go.th/news/contents/details/51694