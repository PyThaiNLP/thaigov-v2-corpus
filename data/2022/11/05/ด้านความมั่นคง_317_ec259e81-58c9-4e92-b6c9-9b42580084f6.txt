รัฐบาลไทย-ข่าวทำเนียบรัฐบาล-"ผบ.กองกำลังสหรัฐอเมริกา ภาคพื้นอินโด - แปซิฟิก เข้าเยี่ยมคำนับ นรม.และ รมว.กห. ย้ำสร้างสรรค์ ไว้เนื้อเชื่อใจและเคารพกัน"


วันจันทร์ที่ 11 ตุลาคม 2564
"ผบ.กองกำลังสหรัฐอเมริกา ภาคพื้นอินโด - แปซิฟิก เข้าเยี่ยมคำนับ นรม.และ รมว.กห. ย้ำสร้างสรรค์ ไว้เนื้อเชื่อใจและเคารพกัน"
พล.อ.คงชีพ ตันตระวาณิชย์ โฆษก กห. เปิดเผยว่า เมื่อ 1100 พล.อ.ประยุทธ์ จันทร์โอชา นรม.และ รมว.กห. ได้ให้การต้อนรับการเยี่ยมคำนับของ พล.ร.อ.John C. Aquilino ( จอห์น ซี อากีลีโน ) ผบ.กกล.สหรัฐอเมริกา ภาคพื้นอินโด - แปซิฟิกและคณะ
ในโอกาสเดินทางมาเยือนประเทศไทยอย่างเป็นทางการในฐานะแขกของกองทัพไทย เพื่อแนะนำตัวและกระชับความสัมพันธ์
โดย พล.อ.ประยุทธ์’ ได้กล่าวแสดงความยินดีกับ พล.ร.อ.จอห์น’ ที่ได้รับตำแหน่ง ผบ.กกล.สหรัฐอเมริกา ภาคพื้นอินโด - แปซิฟิก และขอขอบคุณ สหรัฐอเมริกาที่สนับสนุนวัคซีน 2.5 ล้านโดส พร้อมตู้เก็บวัคซีน 200 ตู้ให้ไทย ต่อจากนั้น ทั้งสองฝ่าย ได้แลกเปลี่ยนข้อคิดเห็นและกระชับความสัมพันธ์ระหว่างสองประเทศในประเด็นต่างๆร่วมกัน ทั้งด้านความร่วมมือในการแก้ไขปัญหาโควิด 19 ความสัมพันธ์ทางทหาร การฝึกร่วมผสม Cobra Gold 2021 ความร่วมมือด้านการฝึกศึกษา ความร่วมมือด้านอุตสาหกรรมป้องกันประเทศ รวมทั้งความร่วมมือในคณะทำงานผู้เชี่ยวชาญด้านความมั่นคงทางทะเลภายใต้กรอบความร่วมมือ กห.อาเซียน กับประเทศคู่เจรจา
และในตอนท้าย ทั้งสองฝ่าย ได้ย้ำถึงความสัมพันธ์ของพันธมิตรที่เก่าแก่และแน่นแฟ้นระหว่างกัน ในการสนับสนุนและดำรงไว้ซึ่งเสถียรภาพ เสรีภาพและความมั่นคงของภูมิภาคร่วมกันอย่างสร้างสรรค์ บนพื้นฐานความไว้เนื้อเชื่อใจและการเคารพซึ่งกันและกัน

ที่มา : https://www.thaigov.go.th/news/contents/details/46848