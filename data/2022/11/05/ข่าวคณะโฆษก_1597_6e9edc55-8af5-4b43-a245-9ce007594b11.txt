รัฐบาลไทย-ข่าวทำเนียบรัฐบาล-​โฆษกรัฐบาลเผย นายกรัฐมนตรีสั่งการส่วนราชการในพื้นที่ เร่งสำรวจความเสียหายช่วยเหลือ-เยียวยาประชาชนจากพายุฝน/น้ำท่วมฉับพลันโดยเร็ว


วันพุธที่ 18 พฤษภาคม 2565
พิมพ์
​โฆษกรัฐบาลเผย นายกรัฐมนตรีสั่งการส่วนราชการในพื้นที่ เร่งสำรวจความเสียหายช่วยเหลือ-เยียวยาประชาชนจากพายุฝน/น้ำท่วมฉับพลันโดยเร็ว
​โฆษกรัฐบาลเผย นายกรัฐมนตรีสั่งการส่วนราชการในพื้นที่ เร่งสำรวจความเสียหายช่วยเหลือ-เยียวยาประชาชนจากพายุฝน/น้ำท่วมฉับพลันโดยเร็ว
วันนี้ 18 พ.ค. 65 นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหมย้ำเตือน ขอให้ประชาชนระวังอันตรายจากพายุฝนและฝนที่ตกสะสมซึ่งอาจทำให้เกิดน้ำท่วมฉับพลันและน้ำป่าไหลหลาก และเพิ่มความระมัดระวังในการสัญจรผ่านบริเวณที่มีฝนฟ้าคะนองเพิ่มมากขึ้น พร้อมกำชับให้กรมป้องกันและบรรเทาสาธารณภัย (ปภ.) เร่งประสานจังหวัดและหน่วยงานที่เกี่ยวข้องสำรวจความเสียหายและให้การช่วยเหลือผู้ประสบภัยในเบื้องต้นเพื่อบรรเทาความเดือดร้อนของประชาชน โดยเฉพาะบ้านเรือนที่ได้รับความเสียหายขอให้เร่งดำเนินการซ่อมแซมให้ประชาชนสามารถอาศัยได้ พร้อมกันนี้ ขอให้กองทัพส่งทหารช่างลงพื้นที่ให้ความช่วยเหลือประชาชนอีกทางหนึ่ง
โฆษกประจำสำนักนายกรัฐมนตรี  กล่าวว่า ช่วงนี้อิทธิพลมรสุมตะวันตกเฉียงใต้พัดปกคลุมทะเลอันดามัน ประเทศไทย และอ่าวไทย ประกอบกับความกดอากาศสูงหรือมวลอากาศเย็นจากประเทศจีนแผ่ลงมาปกคลุมภาคตะวันออกเฉียงเหนือและทะเลจีนใต้ ทำให้ประเทศไทยตอนบนมีฝนฟ้าคะนองเพิ่มขึ้น ลมกระโชกแรง และฝนตกหนักถึงหนักมากบางแห่งในพื้นที่ภาคเหนือ ภาคตะวันออกเฉียงเหนือ ภาคกลาง ภาคตะวันออก รวมถึง กทม.และปริมณฑล ส่งผลให้เกิดฝนตกหนัก และเกิดวาตภัยในหลายพื้นที่ ขอให้ประชาชนระมัดระวังติดตามการแจ้งเตือนข่าวสารจากส่วนราชการอย่างใกล้ชิด หากต้องการขอความช่วยเหลือ สามารถขอความช่วยเหลือจากเจ้าหน้าที่ภาครัฐในพื้นที่ หรือทางไลน์ “ปภ.รับแจ้งเหตุ 1784” โดยเพิ่มเพื่อน Line ID @1784DDPM และสายด่วนนิรภัย 1784 ตลอด 24 ชั่วโมง รวมถึงติดตามได้ที่แอป “THAI DISASTER ALERT”
"นายกรัฐมนตรีห่วงใยพี่น้องประชาชนที่ประสบอุทกภัย/วาตภัย เห็นใจ และเข้าใจความยากลำบากของผู้ที่ได้รับความเดือดร้อน เน้นย้ำให้ ปภ.เร่งสำรวจความเสียหาย ดำเนินการจ่ายเงินเยียวยาให้ผู้ประสบภัยฟ้าฝนโดยเร็วที่สุด ขอให้ทำงานเชิงรุกมากยิ่งขึ้น อย่าให้ประชาชนรอการเยียวยานานจนเกินไป อะไรที่สามารถช่วยเหลือบรรเทาความเดือดร้อนในเบื้องต้นได้ขอให้รีบดำเนินการ โดยเฉพาะส่วนท้องถิ่น ซึ่งอยู่ในพื้นที่รับรู้ปัญหามากที่สุด ขอให้ลงพื้นที่ประสบอุทกภัย/วาตภัยทันที สิ่งสำคัญที่สุดคือชีวิตของประชาชน อย่าให้เกิดการสูญเสียขึ้น" นายธนกรฯ กล่าว

ที่มา : https://www.thaigov.go.th/news/contents/details/54675