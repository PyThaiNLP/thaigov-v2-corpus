รัฐบาลไทย-ข่าวทำเนียบรัฐบาล-โฆษกรัฐบาลลงพื้นที่ภูเก็ตแซนด์บ็อกซ์ ดูความพร้อมต่อยอดเปิดประเทศ บรรยากาศคึกคักทั้งชาวไทยและต่างชาติ มั่นใจสร้างรายได้ให้ประเทศ ย้ำ “นายกฯ” เดินมาถูกทาง


วันเสาร์ที่ 23 ตุลาคม 2564
พิมพ์
โฆษกรัฐบาลลงพื้นที่ภูเก็ตแซนด์บ็อกซ์  ดูความพร้อมต่อยอดเปิดประเทศ บรรยากาศคึกคักทั้งชาวไทยและต่างชาติ มั่นใจสร้างรายได้ให้ประเทศ ย้ำ “นายกฯ” เดินมาถูกทาง
โฆษกรัฐบาลลงพื้นที่ภูเก็ตแซนด์บ็อกซ์ ดูความพร้อมต่อยอดเปิดประเทศ บรรยากาศคึกคักทั้งชาวไทยและต่างชาติ มั่นใจสร้างรายได้ให้ประเทศ ย้ำ “นายกฯ” เดินมาถูกทาง สร้างสมดุลรักษาโควิดและเปิดทำมาหากิน ชาวบ้านฝากขอบคุณ “นายกฯ” เติมเงินคนละครึ่งเพิ่มอีก 1,500 บาท
วันที่ 23 ตุลาคม 2564 นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า ในช่วงวันหยุดที่ผ่านมา ตนได้เดินทางไปที่จังหวัดภูเก็ต บรรยากาศการท่องเที่ยวจังหวัดภูเก็ตกลับมาคึกคักมากตามโครงการภูเก็ตแซนด์บ็อกซ์ ตั้งแต่ท่าอากาศยานนานาชาติภูเก็ตสังเกตเห็นได้ว่ามีจำนวนนักท่องเที่ยวทั้งชาวไทยและชาวต่างประเทศเดินทางเข้ามาใช้บริการเพิ่มขึ้น ทั้งขาเข้าและขาออกด้วย ขณะเดียวกัน เมื่อสำรวจบรรยากาศโดยรอบแหล่งท่องเที่ยวสำคัญของจังหวัดภูเก็ต พบเห็นกิจการร้านค้า กลับมาเปิดให้บริการเกือบในระดับปกติด้วย จากการลงไปพูดคุยสอบถามกับผู้ประกอบการรายย่อย พ่อค้า-แม่ค้า ฝากขอบคุณรัฐบาลที่ให้ “ภูเก็ต” เป็นจังหวัดนำร่องในการเปิดประเทศ รวมทั้งยังได้ฝากขอบคุณนายกรัฐมนตตรีที่ยังมีมาตรการช่วยเหลือผู้มีรายได้น้อย ล่าสุดรัฐบาลเพิ่มเงินในโครงการคนละครึ่งเพิ่มอีก 1,500 บาท สนับสนุนการใช้จ่ายในช่วงสองเดือนสุดท้ายปลายปีด้วย ทั้งนี้ การท่องเที่ยวแห่งประเทศไทยรายงานว่า จำนวนนักท่องเที่ยวภายใต้โครงการภูเก็ตแซนด์บ็อกซ์ ตั้งแต่วันที่ 1-21 ตุลาคม นี้ สะสม 113 วัน จำนวน 53,120 คน มียอดเงินใช้จ่ายแล้วกว่า 3,192  ล้านบาท
โฆษกประจำสำนักนายกรัฐมนตรี กล่าวว่า นายกรัฐมนตรียังได้ลงนามคำสั่งศูนย์บริหารสถานการณ์การแพร่ระบาดของโรคติดเชื้อไวรัสโคโรนา 2019 (โควิด-19) ที่ 18/2564  เรื่อง พื้นที่นำร่องด้านการท่องเที่ยวตามข้อกำหนดออกตามความในมาตรา 9 แห่งพระราชกำหนดการบริหารราชการในสถานการณ์ฉุกเฉิน พ.ศ. 2548  เพิ่มจังหวัดพื้นที่นำร่องด้านการท่องเที่ยว 17 จังหวัด เริ่ม 1 พฤศจิกายน นี้ รวมทั้ง ศบค. ออกข้อกําหนด ฉบับที่ 36 ยกเลิกการห้ามออกนอกเคหสถาน หรือ “ยกเลิกเคอร์ฟิว” ในพื้นที่นําร่องด้านการท่องเที่ยว ในพื้นที่ควบคุมสูงสุดและเข้มงวด มีผลตั้งแต่เวลา 23.00 น. ของวันที่ 31 ตุลาคม นี้ ซึ่งจะส่งผลบวกต่อบรรยากาศทั้งการ “เปิดประเทศ” และการท่องเที่ยวภายในประเทศ อย่างไรก็ตาม ศบค. ยังคงห้ามจัดกิจกรรมที่มีความเสี่ยงต่อการแพร่โรคในพื้นที่นำร่องด้านการท่องเที่ยว รวมทั้งสถานบันเทิง ผับ บาร์ คาราโอเกะ ยังคงปิดให้บริการ ระหว่างนี้ รอให้หน่วยงานและผู้ประกอบการเตรียมความพร้อมเพื่อผ่อนคลายมาตรการต่อไป
“โครงการภูเก็ตแซนด์บ็อกซ์ และเปิดประเทศ และเพิ่มที่นำร่องด้านการท่องเที่ยว 1 พ.ย. นี้  นายกรัฐมนตรีมีความตั้งใจสร้างโอกาสด้านการท่องเที่ยว เพื่อพี่น้องประชาชน เอกชน สามารถกลับมาทำมาหากิน เปิดกิจการได้อีกครั้ง สิ่งสำคัญทุกคนต้องช่วยกันปฏิบัติตามมาตรการควบคุมโรคอย่างเคร่งครัด” โฆษกประจำสำนักนายกรัฐมนตรี กล่าว

ที่มา : https://www.thaigov.go.th/news/contents/details/47298