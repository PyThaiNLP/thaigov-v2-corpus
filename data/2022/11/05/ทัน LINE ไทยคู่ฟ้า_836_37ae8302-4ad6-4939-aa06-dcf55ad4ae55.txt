รัฐบาลไทย-ข่าวทำเนียบรัฐบาล-สพฐ. ยืนยัน! ไม่เลิกจ้างโครงการ “ครูคลังสมอง” และได้ของบประมาณเพื่อจ้างต่อในปี 66 ไว้แล้ว


วันพฤหัสบดีที่ 28 เมษายน 2565
สพฐ. ยืนยัน! ไม่เลิกจ้างโครงการ “ครูคลังสมอง” และได้ของบประมาณเพื่อจ้างต่อในปี 66 ไว้แล้ว
.....
จากกรณีที่ตัวแทนโครงการพัฒนาคุณภาพและมาตรฐานการศึกษา กิจกรรมครูคลังสมอง เพื่อแก้ปัญหาการขาดแคลนครูวิทยาศาสตร์และคณิตศาสตร์ ขอให้สำนักงานคณะกรรมการการศึกษาขั้นพื้นฐาน (สพฐ.) ทบทวนนโยบายเลิกจ้างครูคลังสมองนั้น ทาง สพฐ. ยืนยันว่าโครงการดังกล่าวจะยังคงดำเนินการต่อไป แม้สัญญาจ้างครูในปัจจุบันจะสิ้นสุด 30 ก.ย. 65 (ปีงบประมาณ 2565) แต่ทาง สพฐ. ได้ของบประมาณรองรับค่าจ้างทุกตำแหน่งสำหรับปีงบประมาณ 2566 ไว้แล้ว ไม่มีนโยบายเลิกจ้างแต่อย่างใด
.
โครงการดังกล่าวเป็นโครงการจ้างบุคลากรวิทยาศาสตร์และคณิตศาสตร์ให้โรงเรียนกลุ่มเป้าหมาย เริ่มในปีงบประมาณ 2553 โดยเป็นโครงการต่อเนื่องและมีการจัดสรรงบประมาณทุก 3 ปี ตามรอบการปรับเปลี่ยนโรงเรียนกลุ่มเป้าหมาย (รอบล่าสุด คือ ปีงบประมาณ 2562 - 64) แต่ในช่วงสถานการณ์โควิด-19 ที่ผ่านมา สพฐ. มีนโยบายบรรเทาความเดือดร้อนของครูลูกจ้างชั่วคราวในโครงการ รวมถึงลดภาระครูที่ต้องจัดการเรียนการสอนในรอบใหม่ จึงได้จ้างครูกลุ่มเดิมต่ออีก 1 ปี (ปีงบประมาณ 2565) จำนวน 1,677 อัตรา และจะเดินหน้าจ้างครู - บุคลากรต่อเนื่อง เพื่อแก้ปัญหาครูขาดแคลนอย่างตรงจุด
#ไทยคู่ฟ้า #ร่วมต้านโควิด19
-------------------

ที่มา : https://www.thaigov.go.th/news/contents/details/54034