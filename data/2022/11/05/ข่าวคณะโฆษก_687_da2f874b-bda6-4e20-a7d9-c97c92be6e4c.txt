รัฐบาลไทย-ข่าวทำเนียบรัฐบาล-​โฆษกรัฐบาลชี้ นายกฯ สั่งการเดินหน้า ‘พลิกโฉมประเทศ’ ด้านการท่องเที่ยว


วันจันทร์ที่ 20 ธันวาคม 2564
พิมพ์
​โฆษกรัฐบาลชี้ นายกฯ สั่งการเดินหน้า ‘พลิกโฉมประเทศ’ ด้านการท่องเที่ยว
ปรับยุทธศาสตร์เน้นการท่องเที่ยวคุณภาพ และความยั่งยืน
นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม สั่งการทุกหน่วยงานที่เกี่ยวข้องดำเนินนโยบายตามแผน ‘พลิกโฉมประเทศ’ ด้านการท่องเที่ยว โดยปรับยุทธศาสตร์เน้นการท่องเที่ยวคุณภาพ และความยั่งยืน (high-value and sustainable tourism) ภายใต้แผน 3R ประกอบด้วย (1) Reopen (ไตรมาสที่สามปี 2564) ช่วงทดลองเปิดประเทศภายใต้นโยบาย Phuket Sandbox (2) Recover (ไตรมาสที่สี่ปี 2565) การเปิดประเทศเมื่อ 1 พฤศจิกายน 2564 และ (3) Resilient (ปี 2566-2570) การส่งเสริมการท่องเที่ยวไปสู่การท่องเที่ยวเชิงคุณภาพและความยั่งยืน
โฆษกประจำสำนักนายกรัฐมนตรี กล่าวเพิ่มเติมว่า โดยกระทรวงการท่องเที่ยวและกีฬาเล็งเห็นว่า จากสถานการณ์การแพร่ระบาดของโรคโควิด-19 สายพันธุ์โอไมครอน หลายประเทศได้ปรับมาตรการด้านการเดินทางเข้า-ออกประเทศ ไทยจึงได้เตรียมแผนที่จะเปิดจังหวัดที่มีชายแดนติดต่อกับประเทศเพื่อนบ้าน เพื่อรองรับนักท่องเที่ยวต่างชาติ อาทิ มาเลเซีย เมียนมา ลาว และกัมพูชา ทั้งนี้ การท่องเที่ยวแห่งประเทศไทย (ททท.) คาดการณ์ว่าน่าจะมีนักท่องเที่ยวต่างชาติเดินทางเข้าประเทศไทยเป็นประมาณ 8-15 ล้านคน และมีรายได้รวมทั้งสิ้นประมาณ 1.3-1.8 ล้านล้านบาท ในปี 2565 ซึ่งหากสามารถเปิดชายแดนได้ตามแผนก็คาดว่าจะสามารถทำได้ตามเป้าที่ 15 ล้านคน
“นายกรัฐมนตรีเน้นย้ำการเดินหน้าเปิดประเทศ เศรษฐกิจต้องควบคู่สาธารณสุข ผ่านมาตรการควบคุมที่รัดกุม แต่เอื้อให้มีกิจกรรมทางเศรษฐกิจได้ โดยต้องสร้างความมั่นใจให้กับนักท่องเที่ยวและภาคการท่องเที่ยวของไทย เพื่อวางรากฐานไปสู่การท่องเที่ยวที่มีคุณภาพและความยั่งยืน โดยในช่วงเวลานี้ สถานการณ์การท่องเที่ยวของไทยมีทิศทางดีขึ้น จึงอยากขอให้ทุกคนร่วมช่วย ‘พลิกโฉมประเทศ’ ดึงกลุ่มลูกค้าที่มีคุณภาพ เป็นนักท่องเที่ยวที่มีกำลังซื้อสูง มีความรับผิดชอบต่อสังคม และสิ่งแวดล้อมเดินทางมาประเทศไทย และส่งผลให้ด้านเศรษฐกิจของไทยเดินหน้าฟื้นตัว อย่างต่อเนี่อง” นายธนกร กล่าว

ที่มา : https://www.thaigov.go.th/news/contents/details/49639