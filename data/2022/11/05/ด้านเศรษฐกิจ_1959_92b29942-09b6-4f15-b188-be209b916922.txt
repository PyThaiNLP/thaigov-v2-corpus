รัฐบาลไทย-ข่าวทำเนียบรัฐบาล-กรมทางหลวงรับรางวัลผลงานวิจัยจากสำนักงานการวิจัยแห่งชาติ รางวัล GRAA


วันพฤหัสบดีที่ 25 พฤศจิกายน 2564
กรมทางหลวงรับรางวัลผลงานวิจัยจากสำนักงานการวิจัยแห่งชาติ รางวัล GRAA
จากสมาพันธ์ทางหลวงนานาชาติ (IRF) และรางวัล Mino Best Project Award
นายสราวุธ ทรงศิวิไล อธิบดีกรมทางหลวง กระทรวงคมนาคม เปิดเผยว่า กรมทางหลวง (ทล.) ได้รับรางวัลผลงานวิจัยจากสำนักงานการวิจัยแห่งชาติ รางวัล GRAA จากสมาพันธ์ทางหลวงนานาชาติ (IRF) และรางวัล Mino Best Project Award จากสมาคมวิศวกรรมงานทางแห่งเอเชียและออสตราเลเซีย (REAAA) ประจำปี พ.ศ. 2564 ดังนี้
1. รางวัลผลงานวิจัยระดับดี ประจำปี 2564 จากสำนักงานการวิจัยแห่งชาติ (วช.) จากผลงานทางวิชาการ เรื่องการศึกษาตรวจวัดอำนาจการทำลายของรถบรรทุกไทยและพฤติกรรมการรับน้ำหนักของโครงสร้างถนนกรมทางหลวง “Field Monitoring of Road Pavement Responses and their Performance in Thailand” และ วช. ได้กำหนดจัดพิธีมอบรางวัลการวิจัยแห่งชาติ รางวัลผลงานวิจัย รางวัลวิทยานิพนธ์ และรางวัลผลงานประดิษฐ์คิดค้น ประจำปีงบประมาณ 2564 ภายในงาน “วันนักประดิษฐ์” ประจำปี 2564 ทั้งนี้เนื่องจากสถานการณ์การแพร่ระบาดของโรคติดเชื้อไวรัส COVID-19 วช. จึงยังไม่สามารถดำเนินการจัดพิธีมอบรางวัลดังกล่าวได้
2. รางวัล 2021 IRF Global Road Achievement Awards (GRAA) สาขาด้านการวิจัย(Research Category) ประจำปี 2564 จาก สมาพันธ์ทางหลวงนานาชาติ (IRF: International Road Federation) รางวัล    จากผลงานทางวิชาการเรื่อง การศึกษาตรวจวัดอำนาจการทำลายของรถบรรทุกไทยและพฤติกรรมการรับน้ำหนักของโครงสร้างถนนกรมทางหลวง “Field Monitoring of Road Pavement Responses and their Performance in Thailand” โดย นายอัคคพัฒน์ สว่างสุรีย์ วิศวกรโยธาเชี่ยวชาญ สำนักวิจัยและพัฒนางานทาง เป็นผู้แทน ทล.เข้ารับรางวัล เมื่อวันที่ 9 พฤศจิกายน 2564 ในการประชุม The 18th IRF World Meeting & Exhibition ซึ่งจัดขึ้นระหว่างวันที่ 7 - 10 พฤศจิกายน 2564 ณ นครดูไบ ประเทศสหรัฐอาหรับเอมิเรตส์
3. รางวัล The Mino Best Project Award ครั้งที่ 2 ประเภท Community Road จัดโดยสมาคมวิศวกรรมงานทางแห่งเอเชียและออสตราเลเซีย (REAAA) ประจำปี พ.ศ. 2564 จากผลงานการออกแบบและก่อสร้างทางหลวงที่ใช้วัสดุท้องถิ่นเป็นโครงสร้างชั้นทาง พร้อมการตรวจวัดพฤติกรรมของวัสดุชั้นทาง ทางหลวงหมายเลข 2275 ตอนห้วยไร่ - บ้านกลาง ระหว่าง กม. ที่ 155+238 ถึง กม. ที่ 157+738 ระยะทาง 2.500 กิโลเมตร โดยคณะกรรมการตัดสินรางวัลพิจารณาคัดเลือกจากโครงการก่อสร้างทางหรือสะพานที่มี
ความโดดเด่นในภูมิภาคเอเชียและออสตราเลเซีย โดยนายอัคคพัฒน์ สว่างสุรีย์ วิศวกรโยธาเชี่ยวชาญ สำนักวิจัยและพัฒนางานทาง เป็นผู้แทนกรมทางหลวงเข้ารับรางวัลที่จัดขึ้นในพิธีปิดการประชุมใหญ่สามัญและการสัมมนาวิชาการระดับนานาชาติของสมาคม REAAA ครั้งที่ 16 ผ่านระบบออนไลน์ ระหว่างวันที่ 13 - 15 กันยายน 2564 ณ กรุงมะนิลา ประเทศฟิลิปปินส์
สำหรับผลงานดังกล่าวได้จัดแสดงในงาน “มหกรรมงานวิจัยแห่งชาติ 2564 (Thailand Research Expo 2021)” ครั้งที่ 16 จัดขึ้นระหว่างวันที่ 22 - 26 พฤศจิกายน 2564 ณ โรงแรมเซ็นทารา แกรนด์ และบางกอก คอนเวนชัน เซ็นเตอร์ แอท เซ็นทรัลเวิลด์

ที่มา : https://www.thaigov.go.th/news/contents/details/48692