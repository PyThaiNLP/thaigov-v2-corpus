รัฐบาลไทย-ข่าวทำเนียบรัฐบาล-กรมราชทัณฑ์ ชี้แจงข้อกล่าวหาผู้ชุมนุมติดเชื้อโควิด-19 จากสถานกักขัง


วันจันทร์ที่ 16 สิงหาคม 2564
พิมพ์
กรมราชทัณฑ์ ชี้แจงข้อกล่าวหาผู้ชุมนุมติดเชื้อโควิด-19 จากสถานกักขัง
อธิบดีกรมราชทัณฑ์ ระบุกำลังรอผลการตรวจหาเชื้อโควิด-19 ในผู้ต้องขังที่เกี่ยวข้องกับการชุมนุม และเร่งสอบสวนไทม์ไลน์ของผู้ต้องขังแล้ว
วันที่ 15 สิงหาคม 2564 นายอายุตม์  สินธพพันธุ์  อธิบดีกรมราชทัณฑ์ กล่าวว่าเรือนจำอำเภอธัญบุรี ได้รับตัวนายธนพัฒน์  กาเพ็ง ไว้เมื่อวันที่ 9 สิงหาคม 2564 และได้ดำเนินการตรวจร่างกายอย่างละเอียด รวมถึงตรวจหาเชื้อโควิด – 19 ด้วย ATK (Antigen Test Kit) เมื่อวันที่ 10 สิงหาคม 2564 โดยผลการตรวจเป็นลบ ไม่พบเชื้อโควิดแต่อย่างใด ทั้งนี้ การควบคุมตัวผู้ต้องขังในคดีเกี่ยวกับการชุมนุมทั้งหมดจำนวน 8 ราย นั้น ทางเรือนจำได้จัดสถานที่ควบคุมไว้อย่างเป็นสัดส่วนและชัดเจน โดยมิได้อยู่รวมกับผู้ต้องขังอื่น ซึ่งต่อมานายธนพัฒน์ฯ ได้รับการประกันตัว เมื่อวันที่ 14 สิงหาคม 2564 ทางเรือนจำจึงได้ตรวจหาเชื้อโควิดอีกครั้งเป็นการเบื้องต้นก่อนปล่อยตัว และพบว่า นายธนพัฒน์ฯ ติดเชื้อโควิด -19 หลังจากนั้นทางเรือนจำ จึงได้ตรวจหาเชื้อโควิด -19 ในผู้ต้องขังที่อยู่ร่วมห้องเดียวกันกับนายธนพัฒน์ฯ ทั้งหมด  ซึ่งขณะนี้อยู่ระหว่างรอผลการตรวจเพื่อความชัดเจน และหากผลเป็นประการใดจะได้แจ้งให้ทราบอีกครั้ง
ซึ่งในกรณี นายธนพัฒน์ฯ ติดเชื้อโควิด -19 ทางเรือนจำได้ดำเนินการตามแนวทางการปล่อยตัวผู้ต้องขังในภาวะที่มีการแพร่ระบาดอย่างชัดเจน โดยประสานไปยังโรงพยาบาลแม่ข่าย แจ้งให้ญาติทราบถึงผลการตรวจโควิด - 19 แต่เนื่องจากญาติอยู่ต่างจังหวัดไม่สามารถมารับตัวได้ จึงประสานไปยังทนายความของนายธนพัฒน์ฯ และได้แจ้งความประสงค์ขอรับตัวนำส่งศูนย์พักคอยวัดสิงห์ เขตจอมทอง กรุงเทพมหานคร เรียบร้อยแล้ว โดยขณะนี้กรมราชทัณฑ์อยู่ระหว่างการสอบสวนโรคผู้ต้องขังภายในสถานที่ดังกล่าว โดยละเอียดอย่างเร่งด่วน เพื่อให้ได้ความชัดเจนเกี่ยวกับไทม์ไลน์การติดเชื้อของผู้ต้องขังดังกล่าว แต่อย่างไรก็ตามกรมราชทัณฑ์ มิได้นิ่งนอนใจต่อเหตุการณ์ดังกล่าว และยังคงดำเนินการตาม มาตรการด้านสาธารณสุขอย่างเคร่งครัดต่อไป

ที่มา : https://www.thaigov.go.th/news/contents/details/44785