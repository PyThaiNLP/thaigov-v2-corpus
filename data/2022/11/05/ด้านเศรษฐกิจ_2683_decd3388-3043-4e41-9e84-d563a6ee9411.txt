รัฐบาลไทย-ข่าวทำเนียบรัฐบาล-การรถไฟแห่งประเทศไทย ขยายเวลาแห่งความสุขเพิ่มขบวนรถนำเที่ยวเขื่อนป่าสักชลสิทธิ์


วันพุธที่ 26 มกราคม 2565
การรถไฟแห่งประเทศไทย ขยายเวลาแห่งความสุขเพิ่มขบวนรถนำเที่ยวเขื่อนป่าสักชลสิทธิ์
ทุกวันเสาร์ - อาทิตย์ตลอดเดือนกุมภาพันธ์ รวม 8 ขบวน
นายเอกรัช ศรีอาระยันพงษ์ ผู้อำนวยการศูนย์ประชาสัมพันธ์ การรถไฟแห่งประเทศไทย (รฟท.) กระทรวงคมนาคม เปิดเผยว่า หลังจาก รฟท. เปิดขบวนรถไฟนำเที่ยวเขื่อนปาสักชลสิทธิ์ แบบไปเช้า - เย็นกลับ โดยกำหนดจัดให้มีขึ้นทุกวันศุกร์ เสาร์ และอาทิตย์ เริ่มตั้งแต่วันที่ 26 พฤศจิกายน 2564 ไปจนถึงวันที่ 30 มกราคม 2565 ปรากฏว่าได้รับการตอบรับที่ดีมากจากนักท่องเที่ยวทั้งคนไทยและชาวต่างชาติและพบว่ายังมีนักท่องเที่ยวที่ต้องการเดินทางท่องเที่ยวเพื่อเติมเต็มความสุขไปกับขบวนรถไฟนำเที่ยวเขื่อนป่าสักชลสิทธิ์อีกจำนวนมาก
รฟท. จึงขยายเวลาออกไปอีก 1 เดือน หรือจนถึงวันที่ 27 กุมภาพันธ์ 2565 โดยจะเปิดเพิ่มเฉพาะวันเสาร์ -อาทิตย์ รวม 8 เที่ยวเท่านั้น คือวันที่ 5 - 6, 12 - 13, 19 - 20 และ 26 - 27 กุมภาพันธ์  2565 ขบวนรถพิเศษนำเที่ยวเขื่อนปาสักชลสิทธิ์นี้ เป็นอีกหนึ่งความพิเศษที่การรถไฟฯ จัดขึ้นเป็นประจำทุกปี และเชิญชวนคนไทยร่วมท่องไปกับความสุขเหนือน้ำ โดยจะเริ่มออกเดินทางจากสถานีกรุงเทพ (หัวลำโพง) เวลา 06:00 น. และขบวนรถจะหยุดรับ - ส่งผู้โดยสาร ที่สถานีสามเสน บางซื่อ บางเขน หลักสี่ ดอนเมือง รังสิต อยุธยา สระบุรี และชุมทางแก่งคอย ซึ่ง นักท่องเที่ยวสามารถขึ้นรถไฟตามสถานีดังกล่าวได้ จากนั้น เดินทางถึงจุดชมวิว “รถไฟลอยน้ำ” กลางเขื่อนป่าสักชลสิทธิ์ เวลา 09:25 น. ถึงสถานีโคกสลุง เพื่อชม ชิม ช้อป สินค้า OTOP เวลา 09:50 น. และจะหยุดรถที่เขื่อนป่าสักชลสิทธิ์ เพื่อท่องเที่ยวสถานที่ใกล้เคียง เวลา 10:35 น. ขากลับ จะออกเดินทางจากที่หยุดรถเขื่อนปาสักชลสิทธิ์กลับสู่กรุงเทพฯ เวลา 15:30 น. โดยจะหยุดรับส่งที่ชุมทางแก่งคอย สระบุรี อยุธยา รังสิต ดอนเมือง หลักสี่ บางเขน บางซื่อ และสถานีสามเสน ตามลำดับ ถึงสถานีกรุงเทพ (หัวลำโพง) โดยสวัสดิภาพ เวลา 18:50 น.
- อัตราค่าโดยสารไป - กลับ ชั้นธรรมดา
กรุงเทพ - เขื่อนป่าสักชลสิทธิ์ - กรุงเทพ  คนละ 330 บาท
สระบุรี/แก่งคอย - โคกสลุง  ผู้ใหญ่/เด็ก คนละ 130 บาท
เขื่อนป่าสักชลสิทธิ์ - กรุงเทพ (เที่ยวเดียว) คนละ 150 บาท
- อัตราค่าโดยสารไป - กลับ ชั้นปรับอากาศ
กรุงเทพ - เขื่อนป่าสักชลสิทธิ์ - กรุงเทพ  คนละ 560 บาท
สระบุรี/แก่งคอย - โคกสลุง  ผู้ใหญ่/เด็ก คนละ 260 บาท
เขื่อนป่าสักชลสิทธิ์ - กรุงเทพ (เที่ยวเดียว) คนละ 250 บาท
สำหรับนักท่องเที่ยวที่ร่วมโดยสารไปกับขบวนรถไฟ ต้องได้รับการฉีดวัคซีน ครบ 2 เข็ม โดยสามารถแสดงหลักฐานผ่าน Digital Health Pass บน หมอพร้อม แอพพลิเคชั่น หรือแสดงผลตรวจ ATK ไม่เกิน 72 ชั่วโมง ต่อเจ้าหน้าที่ ณ จุดคัดกรองในวันเดินทาง ผู้สนใจสามารถติดต่อซื้อตั๋วโดยสารได้ที่สถานีรถไฟทั่วประเทศ หรือผ่านระบบ D-Ticket และยังสามารถสอบถามข้อมูลเพิ่มเติมได้ที่ ศูนย์บริการลูกค้าสัมพันธ์ 1690 ตลอด 24 ชั่วโมง

ที่มา : https://www.thaigov.go.th/news/contents/details/50908