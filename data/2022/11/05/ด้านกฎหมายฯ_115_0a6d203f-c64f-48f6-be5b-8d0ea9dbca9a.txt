รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม รับนโยบายนายกรัฐมนตรี มอบกรมราชทัณฑ์เร่งรับซื้อสินค้าช่วยเกษตรกร แจ้งคู่ค้าปรับเมนูอาหารนักโทษ


วันพุธที่ 4 สิงหาคม 2564
พิมพ์
รัฐมนตรีว่าการกระทรวงยุติธรรม รับนโยบายนายกรัฐมนตรี มอบกรมราชทัณฑ์เร่งรับซื้อสินค้าช่วยเกษตรกร แจ้งคู่ค้าปรับเมนูอาหารนักโทษ
รัฐมนตรีว่าการกระทรวงยุติธรรม รับนโยบายนายกรัฐมนตรี มอบกรมราชทัณฑ์เร่งรับซื้อสินค้าช่วยเกษตรกร แจ้งคู่ค้าปรับเมนูอาหารนักโทษ ชี้ช่วงวิกฤตต้องปรับเนื้องานให้ยืดหยุ่นเกิดประโยชน์ต่อสังคมให้มากที่สุด
นายสมศักดิ์ เทพสุทิน รัฐมนตรีว่าการกระทรวงยุติธรรม เปิดเผยว่า หลังจากที่ พล.อ.ประยุทธ์ จันทร์โอชา นายกรัฐมนตรี ได้สั่งการในที่ประชุมคณะรัฐมนตรี (ครม.) กำชับให้ทุกหน่วยงานเร่งช่วยเหลือเกษตรกร และได้ซื้อผลไม้เพื่อช่วยเหลือ พร้อมเชิญชวนคณะรัฐมนตรีร่วมอุดหนุน ซึ่งตนได้สั่งการให้กรมราชทัณฑ์รับซื้อผลไม้จากเกษตรกรและปรับเมนูอาหารในส่วนของผลไม้สำหรับผู้ต้องขังไปแล้ว และทางกรมราชทัณฑ์ได้ตอบรับและทำหนังสือแจ้งไปยัง ผู้ว่าราชการจังหวัดต่างๆ องค์การตลาด กระทรวงมหาดไทย องค์การคลังสินค้า องค์การตลาดเพื่อการเกษตร สหกรณ์การเกษตรวิเศษชัยชาญ จำกัด สหกรณ์การเกษตรพุนพิน จำกัด ชุมนุมเกษตรกรบุรีรัมย์ จำกัด และสหกรณ์การเกษตรเมืองร้อยเอ็ด จำกัด เพื่อขอความร่วมมือสนับสนุนส่งเสริมการบริโภคผลไม้และพืชทางการเกษตรและช่วยระบายสินค้าเกษตร เป็นการช่วยเหลือเกษตรกรอีกทางหนึ่ง เนื่องจากหน่วยงานต่างๆเหล่านี้เป็นคู่สัญญากับเรือนจำ นอกจากนี้ ทางกรมราชทัณฑ์ได้ขอความร่วมมือจากเรือนจำต่างๆ เร่งสนับสนุนส่งเสริมการบริโภคผลไม้และพืชผลทางการเกษตร โดยการปรับปรุงเมนูให้สอดคล้องกับสถานการณ์ผลผลิตการเกษตรในแต่ละพื้นที่เพื่อเป็นการช่วยเหลือเกษตรกรตามความเหมาะสม โดยไม่ต้องรอหนังสือจากกรมราชทัณฑ์
"กระทรวงยุติธรรมพร้อมขับเคลื่อนช่วยเหลือรัฐบาล เกษตรกรและประชาชนอย่างเต็มที่ ในภาวะที่ประเทศประสบปัญหาจากวิกฤตโควิด-19 เราต้องทำงานทุ่มเทให้ดี ปรับเนื้องานให้เกิดความยืดหยุ่นให้เป็นประโยชน์กับสังคมมากที่สุด" นายสมศักดิ์ กล่าว

ที่มา : https://www.thaigov.go.th/news/contents/details/44420