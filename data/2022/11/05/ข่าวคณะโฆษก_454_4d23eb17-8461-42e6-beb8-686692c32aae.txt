รัฐบาลไทย-ข่าวทำเนียบรัฐบาล-โฆษกรัฐบาลวอนอย่าบิดเบือนเจตนาดีของนายกฯ "นายกฯ" แนะปลูกผักชีในค่ายทหาร เพราะอยากให้ทุกส่วนราชการใช้โอกาส/พื้นที่แก้ปัญหาให้ประชาชน กำชับก.เกษตร-พาณิชย์แก้ไขเร่งด่วน


วันศุกร์ที่ 5 พฤศจิกายน 2564
พิมพ์
โฆษกรัฐบาลวอนอย่าบิดเบือนเจตนาดีของนายกฯ "นายกฯ" แนะปลูกผักชีในค่ายทหาร เพราะอยากให้ทุกส่วนราชการใช้โอกาส/พื้นที่แก้ปัญหาให้ประชาชน กำชับก.เกษตร-พาณิชย์แก้ไขเร่งด่วน
โฆษกรัฐบาลวอนอย่าบิดเบือนเจตนาดี "นายกฯ" แนะปลูกผักชีในค่ายทหาร เพราะอยากให้ทุกส่วนราชการใช้ทุกโอกาส/พื้นที่แก้ปัญหาให้พี่น้องประชาชน ใส่ใจปัญหาความเดือดร้อนประชาชนทุกเรื่อง กำชับ ก.เกษตร-พาณิชย์แก้ไขเร่งด่วนพร้อมกำชับรมต. เข้าสภาฯ ตอบกระทู้
โฆษกรัฐบาลวอนอย่าบิดเบือนเจตนาดีของนายกฯ แจงชัด "นายกฯ" แนะปลูกผักชีในค่ายทหาร เพราะอยากให้ทุกส่วนราชการใช้ทุกโอกาส/พื้นที่แก้ปัญหาให้พี่น้องประชาชน และใส่ใจปัญหาความเดือดร้อนประชาชนทุกเรื่องกำชับก.เกษตร-พาณิชย์แก้ไขเร่งด่วนพร้อมกำชับรมต. เข้าสภาฯ ตอบกระทู้ เพื่อชื้แจงการดำเนินของรัฐบาล
นายธนกร วังบุญคงชนะ โฆษกประจำสำนักนายกรัฐมนตรี กล่าวถึงกระแสโซเชียลที่นำคำปรารภของพลเอกประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหมในที่ประชุมครม. แนะแก้ปัญหาราคาผักชีแพง "นายก สั่งในครม. ให้ปลูกผักชี ในพื้นที่ทหารเพราะผักชีกำลังแพง" ว่า เป็นการตัดตอนคำพูดโดยไม่คำนึงถึงเจตนารมณ์ของนายกรัฐมนตรี ซึ่งนายกรัฐมนตรีมีเจตนาดีตั้งใจช่วยเหลือประชาชน สั่งการให้ทุกส่วนราชการ ใช้ทรัพยากรของตนเองที่มีอยู่ ช่วยเหลือพี่น้องประชาชน  ซึ่งปกติพี้นที่ทหารที่ว่าง ก็จะมีการนำมาใช้ประโยชน์อยู่แล้ว เช่น ปลูกผัก เลี้ยงสัตว์ เป็นต้น ที่ผ่านมาพื้นที่ในหน่วยทหาร ก็ถูกนำไปใช้ประโยชน์หลายครั้งในหลายโอกาส เช่น ตั้ง โรงพยาบาลสนาม ในค่ายทหาร ช่วงวิกฤตโควิด-19 ทั้งนี้ เชื่อว่าคนไทยส่วนใหญ่เข้าใจดี ปัญหาที่ประชาชนเดือดร้อนนายกรัฐมนตรีพยายามแก้ไขให้ทุกเรื่อง โดยเฉพาะเรื่องที่เกี่ยวข้องกับชีวิตประจำวันของพี่น้องประชาชน นายกฯใส่ใจทุกปัญหาของประชาชน และที่ผ่านมาทุกปัญหานายกฯจะสั่งการให้กระทรวงที่เกี่ยวข้องเร่งแก้ปัญหาโดยเร่งด่วนและให้ทำทันที
นายธนกรยังกล่าวว่า  ขณะนี้หน่วยงานอื่นๆ ก็มีมาตรการคู่ขนานออกมาเพื่อช่วยแก้ปัญหาราคาสินค้าพีชผักแพง เช่น กระทรวงพาณิชย์ เปิดโครงการ Mobile พาณิชย์ลดราคา! ช่วยประชาชน โดยจัดรถเคลื่อนที่จำนวน 50 คัน เพื่อจำหน่ายสินค้าอุปโภคบริโภค และผัก ราคาถูก  ทั่วกรุงเทพฯ-ปริมณฑล  กระทรวงเกษตรและสหกรณ์ กำลังพิจารณาแนวทางแก้ปัญหาแม่ปุ๋ยราคาแพง   เป็นต้น  ซึ่งที่ผ่านมา รัฐบาลยังได้มีมาตรการต่างๆ ในการบรรเทาภาระค่าใช้จ่ายของประชาชน กระตุ้นกำลังซื้อ  ทั้งโครงการคนละครึ่ง โครงการบัตรสวัสดิการแห่งรัฐ  โครงการยิ่งใช้ ยิ่งได้ ด้วย
โฆษกประจำสำนักนายกรัฐมนตรี ยังกล่าวกรณีสมาชิกพรรคฝ่ายค้านแสดงความไม่พอใจที่รัฐมนตรีไม่ไปตอบกระทู้สดวานนี้โดยเฉพาะปัญหาความเดือดร้อนของพี่น้องประชาชนนั้น ขอยืนยันว่า ครม.ไม่ได้ละเลยการชี้แจง เพียงแต่ประเด็นกระทู้สดที่ถามด้วยวาจา ไม่ใช่กระทู้ถามทั่วไป ทุกคนเพิ่งจะทราบตอนเช้า ซึ่งมีนัดหมายการประชุม ครม.ไว้ก่อนล่วงหน้าแล้ว  เนื่องจากนายกรัฐมนตรีและรัฐมนตรีบางท่านติดภารกิจเข้าร่วมประชุม COP26 ช่วงต้นสัปดาห์  รวมทั้ง ยังมีวาระ ครม. สำคัญต้องหารือในที่ประชุม ครม. เพื่อเร่งแก้ไขปัญหาให้กับประชาชน โดยนายกฯ กำชับด้วยว่าให้รัฐมนตรีให้ความสำคัญกับการไปชี้แจงข้อมูลต่อสภา เพราะจะเป็นอีกหนทางหนึ่งที่ได้รับทราบปัญหาความเดือดร้อนของพี่น้องประชาชนผ่านสมาชิกสภาผู้แทนราษฏร์อีกทางหนึ่ง  รวมทั้งจะได้ชี้แจงการทำงานของรัฐบาลด้วย
………………….

ที่มา : https://www.thaigov.go.th/news/contents/details/47852