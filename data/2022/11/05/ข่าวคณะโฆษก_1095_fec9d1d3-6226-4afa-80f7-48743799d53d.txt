รัฐบาลไทย-ข่าวทำเนียบรัฐบาล-โฆษกฯ เผย นายกรัฐมนตรี ห่วงใยสถานการณ์ที่มีผู้ติดเชื้อเพิ่มสูงขึ้นอย่างต่อเนื่อง ฝากเตือนประชาชนให้ดูแลตนเองขั้นสูงสุด อย่าการ์ดตก


วันพุธที่ 23 กุมภาพันธ์ 2565
พิมพ์
โฆษกฯ เผย นายกรัฐมนตรี ห่วงใยสถานการณ์ที่มีผู้ติดเชื้อเพิ่มสูงขึ้นอย่างต่อเนื่อง ฝากเตือนประชาชนให้ดูแลตนเองขั้นสูงสุด อย่าการ์ดตก
โฆษกฯ เผย นายกรัฐมนตรี ห่วงใยสถานการณ์ที่มีผู้ติดเชื้อเพิ่มสูงขึ้นอย่างต่อเนื่อง ฝากเตือนประชาชนให้ดูแลตนเองขั้นสูงสุด อย่าการ์ดตก สั่งขยายสายด่วน 1330 อีก 150 คู่สาย เพื่อส่งผู้ป่วยเข้าสู่ระบบการรักษา
วันที่ 23 กุมภาพันธ์ 2565 นายธนกร วังบุญคงชนะ โฆษกประจำสำนักนายกรัฐมนตรี เผย พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ห่วงใยสถานการณ์โควิด-19 ที่มีผู้ติดเชื้อเพิ่มขึ้นอย่างต่อเนื่อง ฝากเตือนพี่น้องประชาชนให้ดูแลตนเองขั้นสูงสุด อย่าการ์ดตก กำชับกระทรวงสาธารณสุขและหน่วยงานที่เกี่ยวข้อง เร่งดำเนินการอย่างดีที่สุดเพื่อให้ผู้ติดเชื้อเข้าสู่ระบบการรักษาอย่างทั่วถึง ไม่ให้เกิดการตกค้าง ล่าสุด สปสช. ได้มีการขยายเพิ่มคู่สาย สายด่วน 1330 อีก 150 คู่สาย รวมเป็น 3,000 คู่สาย และได้เพิ่มช่องทางติดต่อผ่านไลน์ @NHSO เพื่อให้ผู้ป่วยกรอกข้อมูลและคอยเจ้าหน้าที่ติดต่อกลับ ภายใน 6 ชั่วโมง ทั้งนี้ เพื่อให้เพียงพอต่อการรับรองจำนวนผู้ติดเชื้อที่สูงขึ้น และเพื่อส่งต่อผู้ป่วยให้เข้าสู่ระบบการรักษาต่อไป นอกจากนี้ ยังได้กำชับให้ตรียมพร้อมโรงพยาบาลและจำนวนเตียงให้เพียงพอ เพื่อรองรับสถานการณ์ พร้อมให้บริหารจัดการระบบการรักษาทั้งระบบ HI/CI ให้เพียงพอต่อการรักษาพยาบาล
นายธนกร กล่าวว่า  ขอความร่วมมือประชาชนทุกคนช่วยกันลดความเสี่ยงในการติดเชื้อให้ได้มากที่สุด ตามที่กระทรวงสาธารณสุขได้แจ้งเตือนภัยโควิดระดับ 4 ที่มีคำแนะนำให้งดไปสถานที่เสี่ยง งดการรวมกลุ่มสังสรรค์ เน้นทำงานที่บ้าน และชะลอการเดินทางข้ามพื้นที่ถ้าไม่จำเป็น เน้นย้ำให้ทุกจังหวัดทั่วประเทศปฏิบัติตามคำแนะนำและมาตราการอย่างเคร่งครัด ซึ่งจะสามารถควบคุม ป้องกัน และชะลอการระบาดของโรคได้
สำหรับสถานการณ์การแพร่ระบาดของโควิด-19 วันนี้ พบผู้ติดเชื้อโควิด-19 รายใหม่ 21,232 ราย ซึ่งเป็นยอดสูงที่สุดของปี 2565  จำแนกเป็น ผู้ป่วยจากในประเทศ 21,064 ราย ผู้ป่วยมาจากต่างประเทศ 168 รายผู้เสียชีวิตเพิ่มขึ้น 39 ราย ผู้ที่กำลังรักษาตัว 173,605 ราย และมียอดผู้ที่หายป่วยกลับบ้านแล้ว 16,662 ราย ทำให้มียอดผู้ป่วยยืนยันสะสมตั้งแต่ 1 ม.ค. 65 จำนวน 547,358 ราย จำนวนผู้ที่หายป่วยสะสมจำนวน 405,964 ราย ขณะที่อาการหนักใช้ท่อช่วยหายใจ 229 ราย ผู้ป่วยปอดอักเสบ 229 ราย โดยจังหวัดที่มีจำนวนผู้ติดเชื้อสูงสุด 10 อันดับ ได้แก่ กรุงเทพฯ ชลบุรี สมุทรปราการ นครศรีธรรมราช ภูเก็ต นนทบุรี นครราชสีมา สมุทรสาคร ระยอง สุพรรณบุรี และบุรีรัมย์
----------------------

ที่มา : https://www.thaigov.go.th/news/contents/details/51841