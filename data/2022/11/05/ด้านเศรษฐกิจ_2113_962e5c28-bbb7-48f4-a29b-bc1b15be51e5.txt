รัฐบาลไทย-ข่าวทำเนียบรัฐบาล-คลังเตือนข่าวปลอม แจงไม่ได้มีการจ่ายเงินเยียวยารอบใหม่ 15,000 บาท


วันศุกร์ที่ 3 ธันวาคม 2564
พิมพ์
คลังเตือนข่าวปลอม แจงไม่ได้มีการจ่ายเงินเยียวยารอบใหม่ 15,000 บาท
ตามที่มีข้อความส่งต่อกันในสื่อสังคมออนไลน์ต่าง ๆ เกี่ยวกับประเด็นรัฐบาลเตรียมจ่ายเงินเยียวยาให้แก่เจ้าบ้าน 15,000 บาท ซึ่งประเด็นดังกล่าวนั้น เป็นข้อมูลข่าวปลอมอันเป็นเท็จ
นายพรชัย ฐีระเวช ผู้อำนวยการสำนักงานเศรษฐกิจการคลัง ในฐานะโฆษกกระทรวงการคลัง เปิดเผยว่า ตามที่มีข้อความส่งต่อกันในสื่อสังคมออนไลน์ต่าง ๆ เกี่ยวกับประเด็นรัฐบาลเตรียมจ่ายเงินเยียวยาให้แก่เจ้าบ้าน 15,000 บาท ซึ่งประเด็นดังกล่าวนั้น เป็นข้อมูลข่าวปลอมอันเป็นเท็จ
“กรณีที่มีการแชร์ข้อมูลถึงมาตรการเยียวยารอบใหม่ ใครเป็นเจ้าบ้าน รับเงิน 15,000 บาททางกระทรวงการคลัง โดยสำนักงานเศรษฐกิจการคลัง ตรวจสอบแล้วพบว่าข้อมูลข้างต้นไม่เป็นความจริง ขณะนี้ กระทรวงการคลังยังคงใช้ชุดมาตรการเยียวยาเดิมที่เคยออกมาก่อนหน้านี้ เช่น โครงการเพิ่มกำลังซื้อให้แก่ผู้มีบัตรสวัสดิการแห่งรัฐ  ระยะที่ 3   โครงการเพิ่มกำลังซื้อให้แก่ กลุ่มผู้ต้องการความช่วยเหลือเป็นพิเศษ และยังไม่ได้มีมาตรการเยียวยาใหม่ ๆ ออกมา
ดังนั้นขอให้ประชาชนอย่าหลงเชื่อ และขอความร่วมมือไม่ส่ง หรือแชร์ข้อมูลดังกล่าวต่อในช่องทางสื่อสังคมออนไลน์ต่างๆ และเพื่อให้ประชาชนได้รับข้อมูลข่าวสารจากกระทรวงการคลัง สามารถติดตามได้ที่เว็บไซต์ www.mof.go.th หรือโทร.1689”
สำนักงานเศรษฐกิจการคลัง
โทร. 02 273 9020

ที่มา : https://www.thaigov.go.th/news/contents/details/49087