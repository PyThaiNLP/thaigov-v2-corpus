รัฐบาลไทย-ข่าวทำเนียบรัฐบาล-กรมการขนส่งทางบก กระทรวงคมนาคม กำชับ 8 มาตรการคุมเข้มความปลอดภัยในสถานตรวจสภาพรถ (ตรอ.) ทั่วประเทศ


วันพุธที่ 25 สิงหาคม 2564
กรมการขนส่งทางบก กระทรวงคมนาคม กำชับ 8 มาตรการคุมเข้มความปลอดภัยในสถานตรวจสภาพรถ (ตรอ.) ทั่วประเทศ
ป้องกันโควิด-19 เพื่อความปลอดภัยของผู้ปฏิบัติงานและประชาชนที่นำรถไปตรวจสภาพ
นายยงยุทธ นาคแดง รองอธิบดีกรมการขนส่งทางบก กระทรวงคมนาคม เปิดเผยว่า สถานการณ์การแพร่ระบาดของโรคติดเชื้อไวรัสโคโรนา 2019 (COVID-19) มีการแพร่ระบาดในหลายจังหวัดและขยายเป็นวงกว้าง และยังคงมีแนวโน้มในการติดเชื้อเพิ่มขึ้นอย่างต่อเนื่อง การดำเนินงานของสถานตรวจสภาพรถ (ตรอ.) ยังคงมีความจำเป็นในการตรวจสอบรถที่อยู่ระหว่างการใช้งาน เพื่อให้รถยังคงมีสมรรถนะที่ดีต่อการขับขี่บนท้องถนนอย่างปลอดภัย กรมการขนส่งทางบกจึงขอความร่วมมือผู้ได้รับใบอนุญาตจัดตั้งสถานตรวจสภาพรถ ผู้ควบคุมการตรวจสภาพรถ และเจ้าหน้าที่ตรวจสภาพรถ ดำเนินการป้องกันและควบคุมโรคติดเชื้อไวรัสโคโรนา 2019 (COVID-19) เพื่อความปลอดภัยของผู้ปฏิบัติงานและประชาชนที่เข้ารับบริการ ดังนี้ สวมหน้ากากอนามัยหรือหน้ากากผ้าให้ถูกต้อง รัดกุมตลอดเวลาที่ปฏิบัติงาน สวมเสื้อแขนยาวหรือปลอกแขน เพื่อป้องกันผิวหนังหรือเหงื่อสัมผัสกับอุปกรณ์ภายในรถ และสวมถุงมือขณะทำการตรวจสภาพรถ จัดให้มีที่คลุมเบาะที่นั่งผู้ขับรถ พวงมาลัย และคันเกียร์ ซึ่งอาจทำด้วยผ้าหรือวัสดุหุ้มที่สามารถป้องกันการสัมผัสโดยตรง และขณะนำรถเข้าช่องตรวจสภาพต้องปิดเครื่องปรับอากาศ และเปิดกระจกรถ กำหนดจุดรอคิวและรักษาระยะห่างของประชาชนและผู้ปฏิบัติงานให้มีระยะห่างตามมาตรการด้านสาธารณสุข และจัดให้มีแอลกอฮอล์เจลทำความสะอาด หรือสบู่ล้างมือไว้ในบริเวณทางเข้า – ออกอาคาร ห้องน้ำ ที่นั่งพักคอย โต๊ะหรือเคาน์เตอร์ที่ให้บริการ และทุกจุดที่สัมผัสประตูหรือลูกบิดสำหรับประชาชน รวมทั้งทำความสะอาดด้วยน้ำยาฆ่าเชื้อภายในสถานตรวจสภาพรถเป็นประจำสม่ำเสมอ และมีการตรวจวัดอุณหภูมิร่างกายของผู้ปฏิบัติงานก่อนปฏิบัติงาน และประชาชนที่นำรถเข้ารับการตรวจสภาพก่อนรับบริการ ขอความร่วมมือประชาชนที่นำรถเข้ารับการตรวจสภาพลงชื่อ หมายเลขโทรศัพท์เคลื่อนที่ วันเวลาที่เข้าใช้บริการ และสแกน QR Code “ไทยชนะ” และหลีกเลี่ยงการเข้าร่วมกิจกรรมหรือเดินทางไปในสถานที่เสี่ยงต่อการแพร่ระบาดของโรคติดเชื้อไวรัสโคโรนา 2019 (COVID-19)
รองอธิบดีกรมการขนส่งทางบก กล่าวเพิ่มเติมว่า การตรวจสภาพรถมีวัตถุประสงค์เพื่อลดความเสี่ยงการเกิดอุบัติเหตุที่อาจเกิดจากความบกพร่องของตัวรถหรืออุปกรณ์ส่วนควบ โดยมีการกำหนดระยะเวลาการตรวจสภาพรถแต่ละประเภท เช่น รถยนต์ที่มีอายุการงานใช้งานครบ 7 ปีขึ้นไป หรือรถจักรยานยนต์ที่มีอายุการใช้งานครบ 5 ปี ขึ้นไป ต้องนำรถเข้าตรวจสภาพกับสถานตรวจสภาพรถ (ตรอ.) ก่อนชำระภาษีรถประจำปี ภายใต้การควบคุม กำกับ ดูแลการดำเนินงานของสถานตรวจสภาพรถ (ตรอ.) อย่างใกล้ชิด โดยมีศูนย์ควบคุมระบบตรวจสภาพรถ (VICC) ทั้งในส่วนกลางและส่วนภูมิภาคทั่วประเทศ
ทำหน้าที่ตรวจสอบความถูกต้องของข้อมูลผลการตรวจสภาพรถ ความถูกต้องในการปฏิบัติงานของสถานตรวจสภาพรถ (ตรอ.) ผ่านกล้องโทรทัศน์วงจรปิด (CCTV) รวมถึงให้เจ้าของรถสามารถตรวจสอบผลการตรวจสภาพรถได้ด้วยตนเอง โดยสแกน QR Code
ในใบรายงานผลการตรวจสภาพรถ หรือตรวจสอบผ่านเว็บไซต์ที่ https://v5.inspection.in.th/inspectionreport/searchinfo ทั้งนี้ ขอให้เจ้าของรถนำรถเข้าตรวจสภาพจริง ณ สถานตรวจสภาพรถ (ตรอ.) ที่ได้รับอนุญาตจากกรมการขนส่งทางบก เพื่อความปลอดภัยในการใช้งานรถ และป้องกันการถูกหลอกลวงจากมิจฉาชีพในทุกรูปแบบ พร้อมกำชับสถานตรวจสภาพรถ (ตรอ.) ทุกแห่ง ดำเนินการตรวจสภาพรถให้ครบถ้วนถูกต้องทุกขั้นตอนตามที่ทางราชการกำหนดด้วย

ที่มา : https://www.thaigov.go.th/news/contents/details/45135