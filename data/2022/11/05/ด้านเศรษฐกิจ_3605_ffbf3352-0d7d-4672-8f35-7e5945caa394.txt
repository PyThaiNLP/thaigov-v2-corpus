รัฐบาลไทย-ข่าวทำเนียบรัฐบาล-กรมทางหลวงชนบท ยกระดับคุณภาพชีวิตให้กับประชาชน ตามนโยบายของรัฐมนตรีว่าการกระทรวงคมนาคม สร้างสะพานคอนกรีตเสริมเหล็กข้ามแม่น้ำน่าน จังหวัดพิจิตร


วันพุธที่ 27 เมษายน 2565
กรมทางหลวงชนบท ยกระดับคุณภาพชีวิตให้กับประชาชน ตามนโยบายของรัฐมนตรีว่าการกระทรวงคมนาคม สร้างสะพานคอนกรีตเสริมเหล็กข้ามแม่น้ำน่าน จังหวัดพิจิตร
ร่นระยะทาง 10 กิโลเมตร คืบหน้า 92% คาดแล้วเสร็จเดือนมิถุนายน 2565
กรมทางหลวงชนบท (ทช.) กระทรวงคมนาคม โดยสำนักก่อสร้างสะพาน ดำเนินโครงการก่อสร้างสะพานคอนกรีตเสริมเหล็กข้ามแม่น้ำน่าน ตำบลฆะมัง อำเภอเมือง จังหวัดพิจิตร เพื่อเป็นการบรรเทาความเดือดร้อนให้กับประชาชน ประหยัดเวลาในการเดินทางให้ประชาชนสามารถสัญจรและขนส่งพืชผลทางการเกษตรได้อย่างสะดวกรวดเร็วปลอดภัย ตามนโยบายของนายศักดิ์สยาม ชิดชอบ รัฐมนตรีว่าการกระทรวงคมนาคม โดยสะพานมีความยาว 170 เมตร กว้าง 9 เมตร พร้อมก่อสร้างถนนต่อเชื่อมผิวจราจรแบบคอนกรีตเสริมเหล็ก ยาว 410 เมตร กว้าง 6 เมตร รวมถึงติดตั้งไฟฟ้าแสงสว่างบนสะพาน ป้ายจราจร ตีเส้นผิวจราจร และวางท่อระบายน้ำ ปัจจุบันผลงานการก่อสร้างมีความคืบหน้าไปแล้วร้อยละ 92 คาดว่าจะก่อสร้างแล้วเสร็จในเดือนมิถุนายน 2565 เมื่อสะพานดังกล่าวก่อสร้างแล้วเสร็จจะช่วยร่นระยะทางได้ 10 กิโลเมตร และช่วยส่งเสริมการท่องเที่ยวเชิงพุทธศาสนาในพื้นที่ เนื่องจากโครงการตั้งอยู่บริเวณวัดฆะมัง ตำบลฆะมัง อำเภอเมือง จังหวัดพิจิตร ซึ่งเป็นวัดที่จำพรรษาของเกจิอาจารย์ชื่อดังในอดีตของจังหวัดพิจิตร ทำให้วัดฆะมังเป็นที่เลื่อมใสศรัทธาของผู้คนในพื้นที่และจังหวัดใกล้เคียงอีกด้วย

ที่มา : https://www.thaigov.go.th/news/contents/details/53981