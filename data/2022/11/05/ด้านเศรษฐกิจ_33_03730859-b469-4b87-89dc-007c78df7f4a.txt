รัฐบาลไทย-ข่าวทำเนียบรัฐบาล-ขอเชิญชวนร้านค้าลงทะเบียนเข้าร่วมโครงการยิ่งใช้ยิ่งได้


วันพุธที่ 16 มิถุนายน 2564
พิมพ์
ขอเชิญชวนร้านค้าลงทะเบียนเข้าร่วมโครงการยิ่งใช้ยิ่งได้
กระทรวงการคลังเชิญชวนร้านค้าที่จดทะเบียนภาษีมูลค่าเพิ่มลงทะเบียนร่วมโครงการยิ่งใช้ยิ่งได้ซึ่งเป็นโครงการเพื่อฟื้นฟูเศรษฐกิจโดยกระตุ้นการบริโภคภายในประเทศผ่านผู้มีกำลังซื้อและสนับสนุนผู้ประกอบการในระบบภาษีมูลค่าเพิ่มโดยร้านค้า
นางสาวกุลยา ตันติเตมิท ผู้อำนวยการสำนักงานเศรษฐกิจการคลัง ในฐานะโฆษกกระทรวงการคลัง เชิญชวนร้านค้าที่จดทะเบียนภาษีมูลค่าเพิ่มลงทะเบียนเข้าร่วมโครงการยิ่งใช้ยิ่งได้ซึ่งเป็นโครงการเพื่อฟื้นฟูเศรษฐกิจโดยการกระตุ้นการบริโภคภายในประเทศผ่านผู้มีกำลังซื้อ และเป็นการสนับสนุนผู้ประกอบการที่อยู่ในระบบภาษีมูลค่าเพิ่มโดยร้านค้าที่สนใจสามารถลงทะเบียนได้ตั้งแต่วันนี้เป็นต้นไป
โครงการ “ยิ่งใช้ยิ่งได้” กำหนดให้ประชาชนผู้ได้รับสิทธิที่ชำระเงินค่าสินค้าหรือบริการ ได้แก่ ค่าอาหาร เครื่องดื่ม สินค้าทั่วไป ค่าบริการนวด สปา ทำผมทำเล็บ (ไม่รวมถึงสลากกินแบ่ง เครื่องดื่มแอลกอฮอล์ ยาสูบบัตรกำนัล (gift voucher) บัตรเงินสด (gift card) และสินค้าหรือบริการที่เป็นการชำระค่าสินค้าหรือบริการล่วงหน้า)ผ่านกระเป๋าเงินอิเล็กทรอนิกส์โดยภาครัฐ (g-Wallet)บนแอปพลิเคชัน “เป๋าตัง” ระหว่างวันที่ 1 กรกฎาคม – 30 กันยายน 2564 กับผู้ประกอบการจดทะเบียนภาษีมูลค่าเพิ่มที่ติดตั้งแอปพลิเคชัน “ถุงเงิน” ที่เข้าร่วมโครงการจะได้รับวงเงินสนับสนุนในรูปของบัตรกำนัลอิเล็กทรอนิกส์ (e-Voucher)โดยวงเงินใช้จ่ายที่จะนำมาคำนวณสิทธิ e-Voucher ไม่เกิน 60,000 บาทต่อคน ซึ่งยอดใช้จ่ายที่นำมาคำนวณสิทธิต้องไม่เกิน 5,000 บาทต่อคนต่อวัน และจะได้รับสิทธิ e- Voucher สะสมสูงสุดไม่เกิน 7,000 บาทต่อคน ตลอดระยะเวลาโครงการ โดยยอดใช้จ่ายจริงตั้งแต่ 1-40,000 บาทแรก ได้รับ e-Voucher ร้อยละ 10 ของยอดใช้จ่าย แต่ไม่เกิน 4,000 บาทต่อคน และยอดใช้จ่ายจริงตั้งแต่ 40,001-60,000 บาท ได้รับ e-Voucher ร้อยละ 15 ของยอดใช้จ่าย แต่ไม่เกิน 3,000 บาทต่อคน ซึ่งสิทธิ e-Voucher จะคืนเป็นวงเงินใน g-Wallet ทุกต้นเดือนถัดไป โดยสามารถใช้จ่ายด้วย e -Voucher ได้ตั้งแต่เดือนสิงหาคมถึงวันที่ 31 ธันวาคม 2564 และไม่สามารถแลกเป็นเงินสดได้
ปัจจุบันการลงทะเบียนร้านค้าในโครงการยิ่งใช้ยิ่งได้มีผู้ประกอบการลงทะเบียนเข้าร่วมโครงการสะสม ณ วันที่ 15 มิถุนายน 2564 เวลา 22.00 น. ทั้งหมด 24,671 ราย จึงขอเชิญชวนร้านค้าที่มีคุณสมบัติเป็นไปตามที่โครงการกำหนด ได้แก่ ร้านค้าทั่วไป ร้านอาหารและเครื่องดื่ม ร้านธงฟ้า ร้าน OTOP ผู้ประกอบการบริการนวด สปา ทำผมทำเล็บ ที่จดทะเบียนภาษีมูลค่าเพิ่มที่สนใจจะเข้าร่วมโครงการสามารถลงทะเบียนได้ตั้งแต่วันที่ 14 มิถุนายน 2564 เป็นต้นไป เวลา 06.00 น. – 22.00 น.โดยร้านค้าที่เคยเข้าร่วมโครงการของรัฐที่มีการใช้แอปพลิเคชัน “ถุงเงิน” สามารถลงทะเบียนได้ 3 ช่องทางได้แก่ ผ่านแอปพลิเคชัน “ถุงเงิน” หรือ ผ่านเว็บไซต์ www.ยิ่งใช้ยิ่งได้.com หรือ ผ่านสาขาหรือจุดรับลงทะเบียนของธนาคารกรุงไทย จำกัด (มหาชน) และสำหรับร้านค้าที่ยังไม่เคยเข้าร่วมโครงการของรัฐสามารถลงทะเบียนผ่านเว็บไซต์ www.ยิ่งใช้ยิ่งได้.com หรือลงทะเบียนผ่านสาขาหรือจุดรับลงทะเบียนของธนาคารกรุงไทย จำกัด (มหาชน)ทั้งนี้สำหรับร้านค้าทั่วไปที่ไม่เคยจดทะเบียนภาษีมูลค่าเพิ่มและมีความประสงค์จะเข้าร่วมโครงการจะต้องจดทะเบียนภาษีมูลค่าเพิ่มกับกรมสรรพากรให้แล้วเสร็จก่อนลงทะเบียนเข้าร่วมโครงการยิ่งใช้ยิ่งได้อย่างน้อย 7 วันทำการ
ทั้งนี้ การลงทะเบียนเข้าร่วมโครงการในส่วนของประชาชนนั้น จะเริ่มเปิดลงทะเบียนตั้งแต่วันที่ 21 มิถุนายน 2564เวลา 06.00 น. – 22.00 น. ของทุกวันเป็นต้นไป จนกว่าจะครบ 4 ล้านสิทธิโดยผู้ที่เคยรับสิทธิโครงการของรัฐ อาทิ ชิมช้อปใช้ เราเที่ยวด้วยกัน คนละครึ่ง เราชนะ ม.33เรารักกันเราชนะ เป็นต้นลงทะเบียนผ่านเว็บไซต์
www.ยิ่งใช้ยิ่งได้.com หรือผ่าน g-Wallet บนแอปพลิเคชัน “เป๋าตัง” สำหรับผู้ที่ยังไม่เคยเข้าร่วมโครงการข้างต้นสามารถลงทะเบียนผ่าน www.ยิ่งใช้ยิ่งได้.com
สำนักงานเศรษฐกิจการคลัง โทร. 02 273 9020 ต่อ 3515 3697 3527 3509 3525
ธนาคารกรุงไทย จำกัด (มหาชน) โทร. 02-111-1122

ที่มา : https://www.thaigov.go.th/news/contents/details/42787