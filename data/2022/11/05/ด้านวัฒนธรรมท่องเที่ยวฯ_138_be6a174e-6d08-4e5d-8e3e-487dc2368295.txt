รัฐบาลไทย-ข่าวทำเนียบรัฐบาล-วธ.เผยเฟซบุ๊ก Asian SEA Story และเว็บไซต์ U.S. News จัดอันดับประเทศที่มีมรดกวัฒนธรรมที่ดีที่สุดในโลกในปี 2021 ไทยอยู่อันดับ 1 อาเซียน และอันดับ 7 ของโลก


วันอังคารที่ 7 กันยายน 2564
วธ.เผยเฟซบุ๊ก Asian SEA Story และเว็บไซต์ U.S. News จัดอันดับประเทศที่มีมรดกวัฒนธรรมที่ดีที่สุดในโลกในปี 2021 ไทยอยู่อันดับ 1 อาเซียน และอันดับ 7 ของโลก
วธ.เผยเฟซบุ๊ก Asian SEA Story และเว็บไซต์ U.S. News จัดอันดับประเทศที่มีมรดกวัฒนธรรมที่ดีที่สุดในโลกในปี 2021 ไทยอยู่อันดับ 1 อาเซียน และอันดับ 7 ของโลก
วธ.เผยเฟซบุ๊ก Asian SEA Story และเว็บไซต์ U.S. News จัดอันดับประเทศที่มีมรดกวัฒนธรรมที่ดีที่สุดในโลกในปี 2021 ไทยอยู่อันดับ 1 อาเซียน และอันดับ 7 ของโลก ขณะที่เว็บไซต์ Holidu.co.uk  ปี 2021 ยกให้กรุงเทพฯ ติดอันดับ 1 และภูเก็ตอยู่อันดับ 10 เมืองสุดยอดจุดหมายปลายทางการพักร้อนและทำงานนอกสถานที่จากทั่วโลก
นายอิทธิพล คุณปลื้ม รัฐมนตรีว่าการกระทรวงวัฒนธรรม เปิดเผยว่า นับเป็นเรื่องที่น่ายินดีที่วัฒนธรรมของประเทศไทยมีความโดดเด่นและได้รับการยอมรับในระดับโลกโดยเมื่อวันที่ 4 กันยายน 2564 เฟซบุ๊กเพจ Asian SEA Story ได้โพสต์คอนเทนท์การจัดอันดับประเทศที่มีมรดกวัฒนธรรม (Heritage) ที่ดีที่สุดประจำปี 2021 ซึ่งประเมินจากปัจจัยต่างๆ เช่น โอกาสเข้าถึงวัฒนธรรม ประวัติศาสตร์อันยาวนาน ความดีเลิศด้านอาหาร สถานที่ท่องเที่ยวด้านวัฒนธรรม และสถานที่ท่องเที่ยวด้านภูมิศาสตร์ โดยอ้างอิงข้อมูลจากเว็บไซต์สำนักข่าว U.S. News ที่รวบรวมผลสำรวจข้อมูลจากทั่วโลกด้วยความร่วมมือจากบริษัท BAV Group ซึ่งเป็นหน่วยงานหนึ่งของ VMLY&R บริษัทสื่อสารการตลาดระดับโลก และ The Wharton School แห่งมหาวิทยาลัยเพนซิลเวเนีย โดยประเทศไทยได้รับการจัดอันดับอยู่ในอันดับ 1 ของอาเซียน เมื่อเทียบผล  จัดอันดับกับกลุ่มประเทศอาเซียน
รัฐมนตรีว่าการกระทรวงวัฒนธรรม กล่าวอีกว่า ขณะเดียวกันเว็บไซต์ U.S. News ได้จัดอันดับประเทศที่มีมรดกวัฒนธรรมที่ดีที่สุดในโลก ประจำปี 2021  จากทั้งหมด 78 ประเทศ ซึ่งประเทศที่ได้อันดับ 1 สเปน อันดับ 2 อิตาลีและอันดับ 3 กรีซ ส่วนประเทศไทยได้อันดับ 7 ของโลก ทั้งนี้ ประเทศไทยมีอันดับประเทศที่มีมรดกวัฒนธรรมที่ดีที่สุดโลกอยู่ในอันดับที่ดีขึ้นกว่าเมื่อปี 2020 ที่อยู่อันดับ 9 ของโลก
นอกจากนี้ เว็บไซต์ของสำนักข่าวซีเอ็นบีซี (CNBC) สหรัฐอเมริกาได้เผยแพร่ข้อมูลเมื่อเดือนสิงหาคม 2564 เกี่ยวกับผลสำรวจของเว็บไซต์ Holidu.co.uk สำหรับค้นหาที่พักทั่วโลกของอังกฤษ ซึ่งได้สำรวจความเห็นจากผู้ใช้เว็บไซต์เพื่อรวบรวมรายชื่อเมืองต่างๆ ทั่วโลกที่ผสมผสานความสุขจากการทำงาน (Work) และการพักผ่อนวันหยุด-การเดินทางขณะพักร้อน (Vacation) เข้าด้วยกันได้อย่างลงตัว โดยจัดทำเป็น  Workation Index ประจำปี 2021 ทั้งนี้ ผลสำรวจดังกล่าวมี 10 เมืองสุดยอดจุดหมายปลายทางการพักร้อนและการทำงานนอกสถานที่โดยประเทศไทย ได้แก่ กรุงเทพมหานคร ติดอันดับ 1 และภูเก็ตอยู่อันดับ 10 จากทั้งหมด 150 เมืองทั่วโลก เนื่องจากกรุงเทพฯมีปัจจัยต่างๆ เช่น ค่าครองชีพไม่สูง  ทักษะภาษาอังกฤษ   ของประชากรอยู่ในระดับสูงและมีสถานที่ท่องเที่ยวหลากหลาย
นายอิทธิพล กล่าวด้วยว่า ผลการจัดอันดับเหล่านี้เป็นสิ่งที่สร้างขวัญกำลังใจและความภาคภูมิใจให้แก่คนไทย กระทรวงวัฒนธรรม (วธ.) เครือข่ายทางวัฒนธรรมและทุกภาคส่วน จะเดินหน้านโยบายสืบสาน รักษา และต่อยอดงานศิลปวัฒนธรรมของชาติอย่างต่อเนื่อง รวมทั้งขับเคลื่อนโมเดลเศรษฐกิจใหม่ “BCG” ในเรื่องการส่งเสริมเศรษฐกิจสร้างสรรค์ตามนโยบายรัฐบาลโดยเฉพาะการนำทุนและมรดกภูมิปัญญาทางวัฒนธรรม  มาพัฒนาต่อยอดสร้างสรรค์สินค้าและบริการเพื่อเพิ่มมูลค่าทางเศรษฐกิจ สร้างรายได้จากการท่องเที่ยว และบริการทางวัฒนธรรมให้แก่ชุมชนและประเทศอย่างยั่งยืนครอบคลุมทุกสาขาอุตสาหกรรมวัฒนธรรม ไม่ว่าจะเป็นภาพยนตร์และคอนเทนต์ ศิลปะการแสดง แฟชั่น หัตถกรรม ทัศนศิลป์ การออกแบบ ไปจนถึงอาหารและการท่องเที่ยวเชิงวัฒนธรรมผ่านโครงการต่างๆ เช่น โครงการเที่ยวชุมชน ยลวิถี  ชุมชนคุณธรรมฯ “บวร On Tour” โครงการส่งเสริมการท่องเที่ยวเชิงวัฒนธรรม เช่น อุทยานประวัติศาสตร์  พิพิธภัณฑสถานแห่งชาติ แหล่งโบราณคดี วัดและศาสนสถานในจังหวัดต่างๆ  โครงการสร้างสรรค์ผลิตภัณฑ์วัฒนธรรมไทย (CPOT)  เป็นต้น
https://www.usnews.com/news/best-countries/overall-rankings

ที่มา : https://www.thaigov.go.th/news/contents/details/45584