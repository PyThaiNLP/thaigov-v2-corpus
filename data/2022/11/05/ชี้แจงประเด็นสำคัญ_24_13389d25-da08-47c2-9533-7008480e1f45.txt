รัฐบาลไทย-ข่าวทำเนียบรัฐบาล-กระทรวงมหาดไทย ชี้แจงข้อวิจารณ์การเพิกถอนเอกสารสิทธิ์ทับซ้อนที่ดินบริเวณเขากระโดงล่าช้า


วันจันทร์ที่ 30 สิงหาคม 2564
พิมพ์
กระทรวงมหาดไทย ชี้แจงข้อวิจารณ์การเพิกถอนเอกสารสิทธิ์ทับซ้อนที่ดินบริเวณเขากระโดงล่าช้า
กรมที่ดิน  ยืนยันดำเนินการตามกฎหมายต่อเนื่อง
วันที่ 27 สิงหาคม 2564 นายนิสิต จันทร์สมวงศ์ อธิบดีกรมที่ดิน  กรมที่ดินขอรายงานความคืบหน้าว่า ที่ดินตามที่ปรากฏเป็นข่าว เป็นกรณีเดียวกันที่สมาพันธ์คนงานรถไฟ และสหภาพแรงงานรัฐวิสาหกิจรถไฟได้มีหนังสือร้องเรียนต่อรัฐมนตรีว่าการกระทรวงมหาดไทย ซึ่งกรมที่ดินได้ดำเนินการแล้ว ปรากฏข้อเท็จจริงสรุปได้ ดังนี้
1. กรณีศาลฎีกาได้มีคำพิพากษาที่ 842 – 876/2560 และที่ 8027/2561
1.1 กรณีตามคำพิพากษาศาลฎีกาที่ 842 - 876/2560 ลว 16 ก.พ. 2560 ซึ่งศาลพิพากษาว่า ที่ดินพิพาทเป็นกรรมสิทธิ์ของการรถไฟฯ  กรมที่ดินได้แจ้งให้จังหวัดบุรีรัมย์ดำเนินการแล้วปรากฏว่า เป็นที่ดินตาม ส.ค. 1 เลขที่ 209 หมู่ที่ 1 ต.อิสาณ อ.เมืองบุรีรัมย์ จ.บุรีรัมย์ ซึ่งโจทก์ได้ใช้เป็นหลักฐานในการขอออกโฉนดที่ดิน สำนักงานที่ดินจังหวัดบุรีรัมย์ได้ดำเนินการยกเลิกใบไต่สวน พร้อมทั้งจำหน่าย ส.ค. 1 เลขที่ 209 ดังกล่าว ออกจากทะเบียนการครอบครองที่ดินเสร็จเรียบร้อยแล้ว และกรมที่ดินได้มีหนังสือ ลับ ที่ มท 0516.2/3025 ลว. 13 ส.ค. 2564 แจ้งให้การรถไฟแห่งประเทศไทยทราบเพื่อพิจารณาดำเนินการตามอำนาจหน้าที่ต่อไปแล้ว
1.2 กรณีตามคำพิพากษาศาลฎีกาที่ 8027/2561 ลว. 22 พ.ย. 2561 ซึ่งศาลพิพากษาว่า ที่ดินพิพาทตาม น.ส. 3 ข. เลขที่ 200 หมู่ที่ 9 (ปัจจุบันเป็นหมู่ที่ 13) ต.เสม็ด อ.เมืองบุรีรัมย์ จ.บุรีรัมย์ บางส่วนเป็นที่ดินของการรถไฟฯ กรมที่ดินได้แจ้งให้จังหวัดบุรีรัมย์ตรวจสอบแล้วปรากฏว่า ปัจจุบันยังไม่ได้มีการกันเขตที่ดินตามหลักฐาน น.ส. 3 ข. เลขที่ 200 ในส่วนที่ทับซ้อนกับที่ดินของการรถไฟฯ ตามคำพิพากษา จึงได้มีคำสั่งอธิบดีกรมที่ดิน ที่ 1977/2564 ลว. 6 ส.ค. 2564 ตั้งคณะกรรมการสอบสวนตามความในมาตรา 61 แห่งประมวลกฎหมายที่ดิน แล้ว ขณะนี้อยู่ระหว่างการดำเนินการของคณะกรรมการสอบสวนตามคำสั่งดังกล่าว
2. กรณีการตรวจสอบอาณาเขตที่ดินของการรถไฟแห่งประเทศไทย บริเวณเขากระโดง จังหวัดบุรีรัมย์ เนื้อที่ประมาณ 5,083 ไร่ – งาน 80 ตารางวา กรมที่ดินได้มีหนังสือ ลับ ที่ มท 0516.2/15572 ลว. 27 ก.ค. 2564 จัดส่งระวางแผนที่ จำนวน 6 ระวาง ให้การรถไฟฯ เพื่อถ่ายทอดแนวเขตตามแผนที่ท้ายพระราชกฤษฎีกาว่าด้วยการจัดซื้อที่ดินและอสังหาริมทรัพย์อย่างอื่นเพื่อสร้างทางรถไฟสายตะวันออกเฉียงเหนือ พ.ศ. 2464 พร้อมทั้งลงนามรับรองท้ายระวางแผนที่ และจังหวัดบุรีรัมย์ได้มีคำสั่ง ที่ 5735/2564 ลงวันที่ 5 สิงหาคม 2564 ตั้งคณะกรรมการตรวจสอบข้อเท็จจริงว่าที่ดินการรถไฟฯ มีอาณาเขตอย่างไร และตรวจสอบว่ามีกรณีต้องพิจารณาดำเนินการเพิกถอนเอกสารสิทธิของราษฎรหรือไม่ ขณะนี้อยู่ระหว่างการดำเนินการของการรถไฟฯ และคณะกรรมการตามคำสั่งจังหวัดดังกล่าว
3. กรณีโฉนดที่ดินเลขที่ 3466 และ 8564 ต.อิสาณ อ.เมืองบุรีรัมย์ จ.บุรีรัมย์ ซึ่งกรมที่ดินได้เคยพิจารณาไม่เพิกถอน เนื่องจากในขณะนั้นไม่มีแผนที่แสดงแนวเขตที่ดินของการรถไฟฯ และสำนักงานปลัดกระทรวงมหาดไทยได้แจ้งให้กรมที่ดินพิจารณาทบทวนว่าเมื่อศาลได้มีคำพิพากษาแล้ว ผลการพิจารณาจะเปลี่ยนแปลงไปหรือไม่ ซึ่งจากการตรวจสอบคำพิพากษาฎีกาทั้งสองคดีตาม 1.1 และ 1.2 ไม่ได้วินิจฉัยหรือพิจารณาเกี่ยวกับโฉนดที่ดินทั้งสองแปลง และการดำเนินการเรื่องดังกล่าวเป็นประเด็นข้อกฎหมาย จึงได้ส่งเรื่องให้คณะกรรมการพิจารณาปัญหาข้อกฎหมายของกรมที่ดินเพื่อพิจารณา ทั้งนี้ กรมที่ดินได้รายงานผลการดำเนินการกรณีดังกล่าวให้กระทรวงมหาดไทยทราบแล้ว
สถานะปัจจุบันการดำเนินการของกรมที่ดิน เมื่อกรมที่ดินได้รับแจ้งผลการดำเนินการจากการรถไฟฯ (กรณีตรวจสอบตำแหน่งที่ดินของการรถไฟฯ) และจังหวัดบุรีรัมย์ (กรณีดำเนินการแก้ไข น.ส. 3 ข.) จะได้พิจารณาดำเนินการตามนัยระเบียบและกฎหมายต่อไป

ที่มา : https://www.thaigov.go.th/news/contents/details/45297