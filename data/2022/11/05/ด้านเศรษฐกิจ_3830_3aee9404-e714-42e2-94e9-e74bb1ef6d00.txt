รัฐบาลไทย-ข่าวทำเนียบรัฐบาล-รฟม. จัดกิจกรรม “จอดปุ๊บ รับปั๊บ” ฟรีค่าเดินทาง MRT 100 บาท


วันพฤหัสบดีที่ 19 พฤษภาคม 2565
รฟม. จัดกิจกรรม “จอดปุ๊บ รับปั๊บ” ฟรีค่าเดินทาง MRT 100 บาท
แก่ผู้สมัคร/ต่ออายุการใช้บริการที่จอดรถ MRT สายสีม่วง แบบรายเดือน ผ่าน Application MRTA Parking
การรถไฟฟ้าขนส่งมวลชนแห่งประเทศไทย (รฟม.) กระทรวงคมนาคม ในฐานะหน่วยงานผู้กำกับดูแลการให้บริการรถไฟฟ้ามหานคร สายฉลองรัชธรรม หรือ MRT สายสีม่วง ได้ดำเนินการจัดกิจกรรม “จอดปุ๊บ รับปั๊บ” มอบสิทธิพิเศษให้แก่ผู้ที่สมัครหรือต่ออายุการใช้บริการจอดรถแบบรายเดือน ณ อาคารจอดแล้วจร MRT สายสีม่วง ผ่าน Application MRTA Parking ตั้งแต่วันนี้จนถึงวันที่ 31 กรกฎาคม 2565 จะได้รับค่าเดินทางมูลค่า 100 บาท เพื่อใช้เดินทางในระบบรถไฟฟ้า MRT โดยค่าเดินทางจะถูกเติมเข้าบัตรโดยสารที่ใช้สมัครบริการจอดรถแบบรายเดือน และผู้ใช้บริการจะต้องนำบัตรโดยสารดังกล่าว ไปปรับมูลค่าในบัตรโดยสารที่เครื่อง AVM บริเวณสถานีรถไฟฟ้า MRT ทุกสถานี ตามระยะเวลาที่กำหนด เพื่อรับสิทธิ์มูลค่าเดินทาง 100 บาท ทั้งนี้ รฟม. ขอสงวนสิทธิ์ ในกรณีผู้ใช้บริการไม่นำบัตรไปปรับมูลค่าที่เครื่อง AVM ตามรอบวันที่กำหนด จะถือว่าเสียสิทธิ์การรับมูลค่าเดินทางฟรี
สำหรับกิจกรรม “จอดปุ๊บ รับปั๊บ” นี้ เป็นกิจกรรมที่จัดขึ้นเพื่อส่งเสริมให้ประชาชนเลือกเดินทางด้วยรถไฟฟ้าเพิ่มมากขึ้น สอดคล้องตามนโยบายของกระทรวงคมนาคมในการส่งเสริมให้ประชาชนหันมาใช้บริการระบบขนส่งสาธารณะที่เป็นมิตรต่อสิ่งแวดล้อมแทนการใช้รถยนต์ส่วนบุคคล เพื่อบรรเทาปัญหาการจราจรและลดฝุ่นละออง PM 2.5 ซึ่งประชาชนสามารถนำรถยนต์ส่วนบุคคลมาจอดและเดินทางต่อด้วยรถไฟฟ้า MRT ที่สะดวก รวดเร็ว ปลอดภัย และกำหนดเวลาได้ โดยมีอาคารจอดแล้วจรในเส้นทางรถไฟฟ้า MRT สายสีม่วง จำนวน 4 แห่ง ได้แก่ อาคารจอดแล้วจรสถานีคลองบางไผ่ สถานีสามแยกบางใหญ่ สถานีบางรักน้อยท่าอิฐ และสถานีแยกนนทบุรี 1 ซึ่ง  รฟม. ได้จัดเตรียมสิ่งอำนวยความสะดวกไว้บริการ เพื่อให้คนทุกคนสามารถเข้าถึงบริการได้อย่างเท่าเทียม
ทั้งนี้ ผู้ใช้บริการหรือประชาชนทั่วไปที่สนใจสามารถดาวน์โหลด Application MRTA Parking ได้ทั้งระบบปฏิบัติการแบบ android และ ios ซึ่งนอกจากผู้ใช้บริการจะสามารถสมัครและต่ออายุการใช้บริการจอดรถยนต์รายเดือนแบบออนไลน์ได้แล้ว ยังสามารถชำระค่าบริการจอดรถแบบรายเดือนได้ “ครบจบภายในแอปเดียว” ตลอดจนสามารถรับทราบข้อมูลที่จอดรถว่างและข้อมูลประชาสัมพันธ์ของ รฟม. ได้อีกหนึ่งช่องทาง สอบถามรายละเอียดเพิ่มเติมได้ที่ กองการตลาดและลูกค้าสัมพันธ์ ฝ่ายพัฒนาธุรกิจ โทร 0 2716 4000 ต่อ 2342 และ กองบริหารอาคารจอดรถ ฝ่ายพัฒนาธุรกิจ โทร. 0 2513 1895 Email Parkandride@mrta.co.th  หรือ Line@mrtaparking รวมถึงติดตามข้อมูลข่าวสาร รฟม. เพิ่มเติมได้ที่เว็บไซต์ รฟม. www.mrta.co.th เฟซบุ๊กแฟนเพจการรถไฟฟ้าขนส่งมวลชนแห่งประเทศไทย และ Call Center รฟม. โทรศัพท์ 0 2716 4044
“30 ปี รฟม. เชื่อมต่อเส้นทางสู่ความยั่งยืน Completing Connection, Mission for All”

ที่มา : https://www.thaigov.go.th/news/contents/details/54730