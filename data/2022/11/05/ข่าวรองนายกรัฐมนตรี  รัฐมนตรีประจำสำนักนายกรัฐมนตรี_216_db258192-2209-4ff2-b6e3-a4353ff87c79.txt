รัฐบาลไทย-ข่าวทำเนียบรัฐบาล-รมต.อนุชา ติดตามความคืบหน้าการประชาสัมพันธ์เพื่อเตรียมการประชุมผู้นำเขตเศรษฐกิจเอเปค ย้ำ 4 เดือนสุดท้ายเร่งสร้างการรับรู้ประโยชน์ที่ประเทศได้รับจากการแสดงศักยภาพในเวทีการประชุม


วันจันทร์ที่ 1 สิงหาคม 2565
พิมพ์
รมต.อนุชา ติดตามความคืบหน้าการประชาสัมพันธ์เพื่อเตรียมการประชุมผู้นำเขตเศรษฐกิจเอเปค  ย้ำ 4 เดือนสุดท้ายเร่งสร้างการรับรู้ประโยชน์ที่ประเทศได้รับจากการแสดงศักยภาพในเวทีการประชุม
รมต.อนุชา ติดตามความคืบหน้าการประชาสัมพันธ์เพื่อเตรียมการประชุมผู้นำเขตเศรษฐกิจเอเปค  เน้นย้ำ 4 เดือนสุดท้ายเร่งสร้างการรับรู้ประโยชน์ที่ประเทศได้รับจากการแสดงศักยภาพในเวทีการประชุม
น.ส.ไตรศุลี ไตรสรณกุล รองโฆษกประจำสำนักนายกรัฐมนตรี กล่าวว่า วันนี้ (27 ก.ค. 2565) เวลา 13.30 น. นายอนุชา นาคาศัย  รัฐมนตรีประจำสำนักนายกรัฐมนตรี  ได้เป็นประธานการประชุมคณะอนุกรรมการด้านประชาสัมพันธ์เพื่อเตรียมการจัดการประชุมผู้นำเขตเศรษฐกิจเอเปคและการประชุมที่เกี่ยวข้อง ในช่วงที่ประเทศไทยเป็นเจ้าภาพการจัดประชุมเอเปค ปี พ.ศ. 2565 ครั้งที่ 2/2565 ณ ห้องประชุม 205 ชั้น2 อาคารรัฐสภาและผ่านระบบการประชุมทางไกล
นายอนุชาได้ขอบคุณคณะอนุกรรมการจากหน่วยงานต่างๆ ที่ได้ร่วมกันขับเคลื่อนการประชาสัมพันธ์การเป็นเจ้าภาพจัดประชุมผู้นำเขตเศรษฐกิจเอเปคของประเทศไทยที่เป็นไปตามแผนงาน พร้อมเน้นย้ำว่าในช่วงเวลา 4 เดือนที่เหลือก่อนการประชุมจะมีขึ้นในเดือน พ.ย. ขอให้ทุกหน่วยงานเร่งประชาสัมพันธ์ให้ประชาชนความตระหนักรู้ถึงความสำคัญและประโยชน์ที่ประเทศจะได้รับจากการเป็นเจ้าภาพการจัดประชุมเอเปค ทั้งการได้แสดงศักยภาพให้ทั่วโลกเห็นและยอมรับความสามารถของประเทศไทยจากการจัดประชุม และการได้ประชาสัมพันธ์ผ่านช่องทางต่างๆ ให้ทั่วโลกรู้จักประเทศไทย ซึ่งจะเกิดประโยชน์ต่อประเทศตามมามากมาย
“ในช่วงเดือน พ.ย. ภูมิภาคเอเชียตะวันออกเฉียงใต้จะเป็นเจ้าภาพจัดประชุมสำคัญ 3 การประชุม ได้แก่ การประชุมสุดยอดผู้นำอาเซียนระหว่างวันที่ 11-13 พ.ย. ที่ประเทศกัมพูชา การประชุมสุดยอดกลุ่มG20 ที่อินโดนีเซีย ระหว่างวันที่ 15-16 พ.ย. และการประชุมผู้นำเขตเศรษฐกิจเอเปค ที่ประเทศไทยระหว่างวันที่ 18-19 พ.ย. เป็นโอกาสสำคัญที่ประเทศไทยจะได้แสดงศักยภาพในการเป็นเจ้าภาพ 1 ใน 3 การประชุมระดับโลกนี้ เป็นโจทย์ที่เราจะได้เร่งสร้างการตื่นตัวของคนไทยในการร่วมเป็นเจ้าภาพ เพื่อให้การประชุมครั้งนี้เกิดประโยชน์กับประเทศไทยทั้งทางตรงและทางอ้อมผลักดันให้เศรษฐกิจไทยเติบโตอย่างยั่งยืนครอบคลุมในทุกมิติ” นายอนุชา กล่าว
น.ส.ไตรศุลี กล่าวว่า นอกจากการติดตามความก้าวหน้าการดำเนินงานของหน่วยงานต่างๆ แล้ว ที่ประชุมอนุกรรมการด้านประชาสัมพันธ์ฯ ได้พิจารณาและเห็นชอบการดำเนินงานที่เกี่ยวข้อง ประกอบด้วย เห็นชอบแผนงานการดำเนินการประชาสัมพันธ์ในระยะต่อไปของหน่วยงานในอนุกรรมการด้านการประชาสัมพันธ์ฯ แผนการจัดกิจกรรมคู่ขนานในช่วงสัปดาห์การประชุมผู้นำเขตเศรษฐกิจเอเปค
นอกจากนี้ได้อนุมัติให้จัดจ้างบริษัท อสมท. จำกัด(มหาชน) เป็น Host Broadcaster ในการประชุมผู้นำเขตเศรษฐกิจเอเปค 2565 รวมถึงเน้นย้ำการประชาสัมพันธ์ตามแนวทาง APEC2022 Guideline เพื่อให้การจัดทำสื่อประชาสัมพันธ์ของทุกหน่วยงานมีความเป็นเอกภาพ เป็นไปอย่างมีเอกภาพถูกต้องตามแนวปฏิบัติของเอเปค

ที่มา : https://www.thaigov.go.th/news/contents/details/57354