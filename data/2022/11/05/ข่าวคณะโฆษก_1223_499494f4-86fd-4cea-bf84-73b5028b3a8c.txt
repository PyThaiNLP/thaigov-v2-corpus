รัฐบาลไทย-ข่าวทำเนียบรัฐบาล-นายกฯ ยินดี “บาส-ปอป้อ” คว้าแชมป์การแข่งขันแบดมินตันในประเภทคู่ผสม และวิว กุลวุฒิ คว้าแชมป์ในประเภทชายเดี่ยว ในรายการ Yonex Gainward German Open 2022


วันจันทร์ที่ 14 มีนาคม 2565
พิมพ์
นายกฯ ยินดี “บาส-ปอป้อ” คว้าแชมป์การแข่งขันแบดมินตันในประเภทคู่ผสม และวิว กุลวุฒิ คว้าแชมป์ในประเภทชายเดี่ยว ในรายการ Yonex Gainward German Open 2022
นายกฯ ยินดี “บาส-ปอป้อ” คว้าแชมป์การแข่งขันแบดมินตันในประเภทคู่ผสม และวิว กุลวุฒิ คว้าแชมป์ในประเภทชายเดี่ยว ในรายการ Yonex Gainward German Open 2022
วันที่ 14 มี.ค. 65 นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม แสดงความยินดีที่ บาส เดชาพล พัววรานุเคราะห์ และ ปอป้อ ทรัพย์สิรี แต้รัตนชัย คู่มืออันดับ 1 ของโลก ชนะ Ou Xuan Yi และ Huang Ya Qiong จากจีน ด้วยคะแนน 21-11 และ 21-9 ในการแข่งขันรอบชิงชนะเลิศแบดมินตันคู่ผสม รายการ โยเน็กซ์ เกนวอร์ด เยอรมัน โอเพน 2022 (Yonex Gainward German Open 2022) ทัวร์นาเมนต์ระดับเวิลด์ทัวร์ 300 ที่เมืองมูลไฮม์อันแดร์รูร์ ประเทศเยอรมนี
โฆษกรัฐบาลระบุว่า การได้แชมป์รายการนี้ส่งผลให้บาสและปอป้อได้แชมป์เวิลด์ทัวร์เป็นรายการที่ 6 ติดต่อกัน ต่อเนื่องจากปีที่แล้ว นับเป็นผลงานที่ยอดเยี่ยมของนักแบดมินตันประเภทคู่ผสมของไทย
ด้านประเภทชายเดี่ยว วิว กุลวุฒิ วิทิตศานต์ นักกีฬาแบดมินตันดาวรุ่งมือ 20 ของไทย ในรอบชิงชนะเลิศ พบกับ Sen Lakshya ของอินเดีย ที่ชนะ Viktor Axelsen มือ 1 ของโลก จากเดนมาร์ก มาในรอบก่อนชิงชนะเลิศ โดยในรอบชิงชนะเลิศ วิวสามารถเอาชนะไปได้ทั้ง 2 เซต ด้วยคะแนน 21-18 และ 21-15
“ความสำเร็จของนักกีฬาไทยในรายการแข่งขันกีฬาระดับโลกสะท้อนให้เห็นถึงศักยภาพ และความสามารถของนักกีฬาไทยที่สามารถสร้างผลงานได้โดดเด่น นำความสุขมาสู่คนไทยทั้งประเทศ รวมทั้งเป็นแบบอย่างของเยาวชนที่ประสบความสำเร็จจากความมุ่งมั่น ไม่ย่อท้อ นอกจากนี้ นายกรัฐมนตรียังกล่าวชื่นชมสมาคมกีฬาแบดมินตันแห่งประเทศไทย ในพระบรมราชูปถัมภ์ รวมถึงทุกคน ที่มีส่วนสนับสนุนผลักดันนักกีฬาแบดมินตันของไทย” นายธนกร กล่าว

ที่มา : https://www.thaigov.go.th/news/contents/details/52503