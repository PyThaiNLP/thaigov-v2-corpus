รัฐบาลไทย-ข่าวทำเนียบรัฐบาล-โฆษกรัฐบาลไม่สน “หมอชลน่าน” ขู่ยื่นประธานสภาฯ ส่งศาล รธน. ตีความนายกฯ 8 ปี 17 ส.ค. ชี้ให้ศาลวินิจฉัย ดีกว่าตัดสินเอาเอง


วันจันทร์ที่ 15 สิงหาคม 2565
พิมพ์
โฆษกรัฐบาลไม่สน “หมอชลน่าน” ขู่ยื่นประธานสภาฯ ส่งศาล รธน. ตีความนายกฯ 8 ปี 17 ส.ค. ชี้ให้ศาลวินิจฉัย ดีกว่าตัดสินเอาเอง
โฆษกรัฐบาลไม่สน “หมอชลน่าน” ขู่ยื่นประธานสภาฯ ส่งศาล รธน. ตีความนายกฯ 8 ปี 17 ส.ค. ชี้ให้ศาลวินิจฉัย ดีกว่าตัดสินเอาเอง เหน็บ เข้าใจว่ายุบสภาฯ เป็นความหวังของฝ่ายค้านที่อยากให้เกิดขึ้นเร็ว แต่ควรมองประชาชนด้วยว่าได้ประโยชน์หรือไม่
วันที่ 15 สิงหาคม 2565 นายธนกร วังบุญคงชนะ โฆษกประจำสำนักนายกรัฐมนตรี กล่าวถึงกรณีที่ นพ.ชลน่าน ศรีแก้ว หัวหน้าพรรคเพื่อไทย ระบุว่า ฝ่ายค้านจะยื่นคำร้องผ่านประธานสภาผู้แทนราษฎร ในวันที่ 17 สิงหาคมนี้ เพื่อส่งไปยังศาลรัฐธรรมนูญตีความ และขอให้ศาลสั่งให้ พล.อ.ประยุทธ์ จันทร์โอชา นายกฯ และรมว.กลาโหม หยุดปฏิบัติหน้าที่ และเชื่อว่ารัฐบาลจะยุบสภาฯ ถ้าได้ประโยชน์จากการเลือกตั้ง หรือได้ประโยชน์จากอย่างอื่น เช่น อยู่ยาว หรือรักษาการได้ว่า นับวัน นพ.ชลน่านก็ยิ่งให้สัมภาษณ์เหมือนหมอดู เหมือนนักคาดเดา มากกว่าการเป็นนักการเมืองเข้าไปทุกที อย่างไรก็ตาม การยื่นให้ศาลรัฐธรรมนูญตีความนั้นเป็นสิทธิที่ฝ่ายค้านสามารถดำเนินการได้ แต่การวินิจฉัยเป็นอำนาจของศาล การหยุดปฏิบัติหน้าที่หรือไม่นั้น ไม่ใช่อำนาจของฝ่ายค้านที่จะมาตัดสิน และหากศาลตัดสินอย่างไรก็ขอให้เคารพคำตัดสินด้วย ยืนยันว่า รัฐบาลเอาประโยชน์ของประชาชนเป็นตัวตั้ง ไม่ใช่เอาความอยากของใครคนใดคนหนึ่งเป็นตัวตั้ง
นายธนกร กล่าวอีกว่า สำหรับเรื่องการยุบสภาฯ นั้น ทราบว่าเป็นความหวังสูงสุดของฝ่ายค้านที่อยากให้เกิดขึ้นโดยเร็ว แต่การยุบสภาฯ จะเกิดขึ้นนั้นต้องมองที่ประชาชนได้ประโยชน์หรือไม่ เพราะขณะนี้ประชาชนกำลังเดือดร้อนจากวิกฤติเศรษฐกิจที่เป็นเหมือนกันทั่วโลก และรัฐบาลก็กำลังเร่งดำเนินการช่วยเหลืออยู่ ไม่ใช่ว่าฝ่ายค้านหรือนักการเมืองฝ่ายหนึ่งฝ่ายใดที่ได้ประโยชน์เพียงฝ่ายเดียว ทั้งนี้ ขอให้ฝ่ายค้านนึกถึงประชาชนทั้งประเทศเป็นหลักก่อนที่จะนึกถึงประโยชน์และความหวังลมๆ แล้งๆ ของตัวเอง ก่อนที่ประชาชนจะมองว่า สุดท้ายแล้ว พรรคเพื่อไทยมีไว้เพื่อใครกันแน่ เพื่อประชาชน หรือเพื่อใครคนใดคนหนึ่ง

ที่มา : https://www.thaigov.go.th/news/contents/details/58013