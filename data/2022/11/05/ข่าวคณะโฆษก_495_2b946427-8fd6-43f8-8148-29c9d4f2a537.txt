รัฐบาลไทย-ข่าวทำเนียบรัฐบาล-โฆษกรัฐบาล เผย “นายกฯ” ห่วงประชาชนเดินทางปลายปี กำชับหน่วยงานที่เกี่ยวข้องเร่งสำรวจถนน สะพาน ป้ายสัญญาณจราจร ไฟฟ้าริมทาง ให้ใช้งานได้ตามปกติ ลดความเสี่ยงในการเกิดอุบัติเหตุ


วันพฤหัสบดีที่ 11 พฤศจิกายน 2564
พิมพ์
โฆษกรัฐบาล เผย “นายกฯ” ห่วงประชาชนเดินทางปลายปี กำชับหน่วยงานที่เกี่ยวข้องเร่งสำรวจถนน สะพาน ป้ายสัญญาณจราจร ไฟฟ้าริมทาง ให้ใช้งานได้ตามปกติ ลดความเสี่ยงในการเกิดอุบัติเหตุ
โฆษกรัฐบาล เผย “นายกฯ” ห่วงประชาชนเดินทางปลายปี กำชับหน่วยงานที่เกี่ยวข้องเร่งสำรวจถนน สะพาน ป้ายสัญญาณจราจร ไฟฟ้าริมทาง ให้ใช้งานได้ตามปกติ ลดความเสี่ยงในการเกิดอุบัติเหตุ  รองรับการเดินทางของประชาชน
วันที่ 11 พ.ย.64 นายธนกร วังบุญคงชนะ โฆษกประจำสำนักนายกรัฐมนตรี เผย พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม กำชับทุกส่วนราชการที่เกี่ยวข้องกับการดูแลพื้นที่สาธารณประโยชน์ทุกแห่ง ทั้งกระทรวงคมนาคม กรมทางหลวง กรมทางหลวงชนบท กรมเจ้าท่า การรถไฟแห่งประเทศไทย การไฟฟ้าส่วนภูมิภาค และ อปท. ทุกแห่ง เร่งสำรวจสภาพถนน สะพาน ไม้กั้นทางรถไฟ ป้ายและระบบสัญญาณไฟฟ้าจราจร ไฟฟ้าริมทาง ให้อยู่ในสภาพที่ใช้งานได้ รวมทั้งให้มีการติดตั้งไฟฟ้าแสงสว่าง ติดตั้งป้ายแจ้งเตือน เพื่อป้องกันไม่ให้เกิดอันตรายแก่ผู้ใช้เส้นทาง ซึ่งคาดว่าหลังจากนี้จนถึงต้นปีหน้า จะมีการเดินทางของประชาชนมากขึ้น เนื่องจากเป็นวันหยุดเทศกาลปีใหม่ รวมถึงจากการปรับมาตรการของ ศบค. ที่สามารถให้ประชาชนเดินทางข้ามจังหวัดได้ นายกรัฐมนตรีจึงมีความห่วงใยประชาชนในการใช้รถ ใช้ถนน เป็นอย่างยิ่ง และต้องการลดสาเหตุที่จะทำให้เกิดอุบัติเหตุ เสียหายต่อชีวิตหรือทรัพย์สินของพี่น้องประชาชน รวมทั้งให้เร่งปรับปรุงเส้นทางและสาธารณูปโภคที่ได้รับความเสียหายจากอุกทัย น้ำท่วมถนน หรือน้ำกัดเซาะทำให้เส้นทางขาด เพื่อการเดินทางที่ปลอดภัยแก่ประชาชน และป้องกันไม่ให้เกิดเหตุการณ์ซ้ำรอยที่จังหวัดนครสวรรค์
โฆษกประจำสำนักนายกรัฐมนตรี กล่าวอีกว่า จากสถานการณ์เศรษฐกิจไทยที่ปรับตัวดีขึ้น ยอดผู้ติดเชื้อโควิด-19 อยู่ในระดับทรงตัว ทำให้ประชาชนสามารถกลับมาใช้ชีวิตปกติมากขึ้น ทั้งทำงานและท่องเที่ยวโดยเฉพาะในช่วงเทศกาลปีใหม่ นอกจากนี้ นายกรัฐมนตรียังห่วงใยในสุขภาพของประชาชน แนะประชาชนให้ดูแลสุขภาพร่างกาย เนื่องจากขณะนี้เป็นช่วงสภาพอากาศเปลี่ยนแปลงจากฤดูฝนไปสู่ฤดูหนาว และอาจมีปัญหาฝุ่นละอองขนาดเล็ก PM 2.5 ตามมา จึงยังมีความจำเป็นต้องสวมใส่หน้ากากอนามัย เพื่อป้องกันฝุ่นละอองขนาดเล็กและป้องกันโควิด-19 ด้วย

ที่มา : https://www.thaigov.go.th/news/contents/details/48078