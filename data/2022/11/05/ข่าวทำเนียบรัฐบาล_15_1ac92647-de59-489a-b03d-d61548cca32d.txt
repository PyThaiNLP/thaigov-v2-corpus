รัฐบาลไทย-ข่าวทำเนียบรัฐบาล-โฆษก ศบค. แจงผู้ที่จะเดินทางเข้า 4 จังหวัดชายแดนภาคใต้ ไม่จำเป็นต้องมีใบอนุญาตขอเข้าพื้นที่ โดยจังหวัดสามารถมีมาตรการกักตัวในพื้นที่ 14 วันเพื่อดูอาการ


วันพุธที่ 30 มิถุนายน 2564
พิมพ์
โฆษก ศบค. แจงผู้ที่จะเดินทางเข้า 4 จังหวัดชายแดนภาคใต้ ไม่จำเป็นต้องมีใบอนุญาตขอเข้าพื้นที่ โดยจังหวัดสามารถมีมาตรการกักตัวในพื้นที่ 14 วันเพื่อดูอาการ
โฆษก ศบค. แจงผู้ที่จะเดินทางเข้า 4 จังหวัดชายแดนภาคใต้ ไม่จำเป็นต้องมีใบอนุญาตขอเข้าพื้นที่ โดยจังหวัดสามารถมีมาตรการกักตัวในพื้นที่ 14 วันเพื่อดูอาการ
วันนี้ (30 มิถุนายน 2564) เวลา 12.30 น. ณ โถงกลาง ตึกสันติไมตรี ทำเนียบรัฐบาล นายแพทย์ทวีศิลป์ วิษณุโยธิน โฆษกศูนย์บริหารสถานการณ์โควิด-19 (ศบค.) กล่าวถึงความชัดเจนของการเดินทางไปพื้นที่ควบคุมสูงสุดและเข้มงวด 4 จังหวัดชายแดนภาคใต้ว่า เจตนาของการออกข้อกำหนดให้ผู้ที่จะออกจากพื้นที่ควบคุมสูงสุด 4 จังหวัดชายภาคแดนใต้ ต้องมีเอกสารที่ขออนุญาตจากทางการ เนื่องจากในพื้นที่ดังกล่าวมีการติดเชื้อเป็นจำนวนมาก จึงต้องมีมาตรการป้องกันผู้ที่จะเดินทางออกมาจากพื้นที่ 4 จังหวัดชายแดนภาคใต้ ไม่ให้นำเชื้อออกมาแพร่สู่จังหวัดอื่น ๆ โดยโฆษก ศบค. ได้แนะนำในส่วนของผู้ที่จะเดินทางเข้าไปในพื้นที่ 4 จังหวัดชายแดนภาคใต้ ว่า ไม่จำเป็นที่จะต้องมีใบอนุญาตในการขอเข้าไปในพื้นที่ เพราะอาจจะทำให้ผู้เดินทางเกิดความยุ่งยาก แต่จังหวัดสามารถที่จะมีข้อปฏิบัติหรือมาตรการป้องกันที่เข้มงวดกว่าพื้นที่อื่นได้ เช่น การเดินทางเข้าจังหวัดต้องกักตัวในพื้นที่ 14 วันเพื่อดูอาการ เป็นต้น ซึ่งจะทำให้การดำเนินงานง่ายและรวดเร็วกว่า
โฆษก ศบค. กล่าวในช่วงท้ายว่า สถานการณ์การติดเชื้อที่ยาวนานเป็นปี ทำให้เกิดความทุกข์ ความเหนื่อยล้า ทั้งทางด้านจิตใจ อารมณ์ และสังคม สิ่งเหล่านี้เป็นปรากฏการณ์ที่เกิดขึ้นทั่วโลก ไม่ใช่เฉพาะแต่ในประเทศไทย จึงขอความร่วมมือทุกท่านให้ “ฮึดสู้” สร้างกำลังใจกันในสังคมให้ได้มากที่สุด เพื่อเราจะได้ก้าวผ่านความทุกข์ยาก ความลำบากเหล่านี้ไปด้วยกัน
-----------------
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/43287