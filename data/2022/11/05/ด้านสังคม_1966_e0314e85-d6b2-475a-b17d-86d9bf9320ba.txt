รัฐบาลไทย-ข่าวทำเนียบรัฐบาล-รมช.สธ. สนับสนุนกรมการแพทย์ใช้เทคโนโลยีดิจิทัลพัฒนาระบบบริการสุขภาพ เพื่อผู้ป่วยเข้าถึงบริการอย่างไร้รอยต่อ


วันพฤหัสบดีที่ 18 สิงหาคม 2565
รมช.สธ. สนับสนุนกรมการแพทย์ใช้เทคโนโลยีดิจิทัลพัฒนาระบบบริการสุขภาพ เพื่อผู้ป่วยเข้าถึงบริการอย่างไร้รอยต่อ
รัฐมนตรีช่วยว่าการกระทรวงสาธารณสุข เปิดการสัมมนาเชิงวิชาการ “การพัฒนาการแพทย์ก้าวหน้าและระบบบริการสุขภาพกรมการแพทย์” สนับสนุนการใช้เทคโนโลยีดิจิทัล พัฒนานวัตกรรมทางการแพทย์และระบบสารสนเทศในการดูแลรักษาผู้ป่วยอย่างทั่วถึงและเท่าเทียม
รัฐมนตรีช่วยว่าการกระทรวงสาธารณสุข เปิดการสัมมนาเชิงวิชาการ “การพัฒนาการแพทย์ก้าวหน้าและระบบบริการสุขภาพกรมการแพทย์” สนับสนุนการใช้เทคโนโลยีดิจิทัล พัฒนานวัตกรรมทางการแพทย์และระบบสารสนเทศในการดูแลรักษาผู้ป่วยอย่างทั่วถึงและเท่าเทียม สามารถเข้าถึงบริการได้สะดวก รวดเร็ว ไร้รอยต่อ
วันนี้ (18 สิงหาคม 2565) ที่ จังหวัดเชียงใหม่ ดร.สาธิต ปิตุเตชะ รัฐมนตรีช่วยว่าการกระทรวงสาธารณสุข พร้อมด้วย นายแพทย์สมศักดิ์ อรรฆศิลป์ อธิบดีกรมการแพทย์ เปิดโครงการสัมมนาเชิงวิชาการ “การพัฒนาการแพทย์ก้าวหน้าและระบบบริการสุขภาพ กรมการแพทย์” โดยมี ผู้ตรวจราชการกระทรวงสาธารณสุข สาธารณสุขนิเทศก์ ผู้บริหารกรมการแพทย์ ผู้อำนวยการและรองผู้อำนวยการฝ่ายการแพทย์โรงพยาบาลศูนย์/โรงพยาบาลทั่วไป เข้าร่วมสัมมนากว่า 160 คน
ดร.สาธิตกล่าวว่า จากสถานการณ์โรคโควิด 19 ที่ผ่านมา กระทรวงสาธารณสุขได้ขับเคลื่อนนโยบายในการแก้ไขปัญหาครอบคลุมทั้งการเฝ้าระวังและป้องกัน ยา เวชภัณฑ์ เตียง วัคซีน รวมถึงระบบการรักษา มีการนำเทคโนโลยีต่าง ๆ มาใช้ในการรักษา ทำให้เกิดการเชื่อมโยงข้อมูลสุขภาพที่สะดวกและรวดเร็ว ประชาชนได้รับการดูแลอย่างทั่วถึง ประเทศกลับเข้าสู่ภาวะปกติ เศรษฐกิจเดินหน้าต่อไปได้ และประชาชนสามารถใช้ชีวิตร่วมกับโรคโควิด 19 ได้อย่างปลอดภัย ซึ่งวิกฤตในครั้งนี้นับว่าเป็นโอกาสในการพัฒนาระบบบริการทางการแพทย์ให้ดียิ่งขึ้นกว่าเดิม สำหรับกรมการแพทย์ ถือเป็นส่วนหนึ่งที่สำคัญในการแก้ไขปัญหาระบาดครั้งนี้ โดยมีการพัฒนาระบบ Digital Transformation หรือที่เรียกว่า DMS Telemedicine ซึ่งเป็นนวัตกรรมทางการแพทย์และระบบสารสนเทศที่ทันสมัย ผู้ป่วยสามารถใช้บริการนัดหมายเพื่อปรึกษาการแพทย์ทางไกล นัดรับยาต่อเนื่อง กับโรงพยาบาลในสังกัดกรมการแพทย์ ได้นำมาใช้ดูแลรักษาผู้ป่วยโรคโควิด 19 และโรคอื่น ๆ  อาทิ โครงการมะเร็งรักษาทุกที่ Cancer Anywhere, ระบบ Stroke service สำหรับโรคหลอดเลือดสมอง เป็นต้น นับเป็นความก้าวหน้าทางการแพทย์ ที่เป็นประโยชน์กับประชาชนอย่างมากในการเข้าถึงบริการที่สะดวก รวดเร็ว อย่างไร้รอยต่อ
นายแพทย์สมศักดิ์กล่าวว่า กรมการแพทย์ ให้ความสำคัญและพร้อมขับเคลื่อนการพัฒนาทั้งด้านวิชาการและบริการทางการแพทย์ เพื่อรองรับระบบสาธารณสุขไทยในอนาคตตามแนวปฏิบัติการแพทย์วิถีใหม่ ใช้เทคโนโลยีดิจิทัลเข้ามาสนับสนุนการดูแลรักษาอย่างเหมาะสม โดยมีจุดมุ่งหมายให้ประชาชนได้รับบริการที่มีคุณภาพอย่างทั่วถึงและเท่าเทียม สำหรับการสัมมาเชิงวิชาการกรมการแพทย์ครั้งนี้ จัดขึ้นภายใต้แนวคิด “การพัฒนาการแพทย์ก้าวหน้าและระบบบริการสุขภาพ” เพื่อสนับสนุนการขับเคลื่อนระบบการจัดบริการทางการแพทย์สาขาเฉพาะทาง อาทิ โรคหลอดเลือดสมอง และโรคมะเร็ง เป็นต้น รวมถึงการพัฒนาต่อยอดนวัตกรรม เทคโนโลยีเพื่อมาใช้ในการรักษาและจัดการข้อมูลผู้ป่วย พร้อมนำไปขยายผลยังโรงพยาบาลในระดับต่าง ๆ ทั่วประเทศต่อไป
************************************ 18 สิงหาคม 2565

ที่มา : https://www.thaigov.go.th/news/contents/details/58176