รัฐบาลไทย-ข่าวทำเนียบรัฐบาล-ศบค.มท. แจ้งผู้ว่าฯ ทั่วประเทศ เฝ้าระวังและติดตามข้อมูลการเคลื่อนย้ายนักเรียน - บุคลากรทางการศึกษาโรงเรียนมัรกัส จ.ยะลา ป้องกันความเสี่ยงการระบาดโควิด-19 พื้นที่อื่น ๆ


วันพุธที่ 23 มิถุนายน 2564
พิมพ์
ศบค.มท. แจ้งผู้ว่าฯ ทั่วประเทศ เฝ้าระวังและติดตามข้อมูลการเคลื่อนย้ายนักเรียน - บุคลากรทางการศึกษาโรงเรียนมัรกัส จ.ยะลา ป้องกันความเสี่ยงการระบาดโควิด-19 พื้นที่อื่น ๆ
ศบค.มท. แจ้งผู้ว่าฯ ทั่วประเทศ เฝ้าระวังและติดตามข้อมูลการเคลื่อนย้ายนักเรียน - บุคลากรทางการศึกษาโรงเรียนมัรกัส จ.ยะลา ป้องกันความเสี่ยงการระบาดโควิด-19 พื้นที่อื่น ๆ
วันนี้ (23 มิ.ย. 64) ศูนย์บริหารสถานการณ์การแพร่ระบาดของโรคติดเชื้อไวรัสโคโรนา 2019 กระทรวงมหาดไทย (ศบค.มท.) เปิดเผยว่า ศูนย์ปฏิบัติการ ศูนย์บริหารสถานการณ์โควิด-19 (ศปก.ศบค.) มีมติที่ประชุมเมื่อวันที่ 19 มิถุนายน 2564 มอบหมายให้กระทรวงมหาดไทยประสานการปฏิบัติกับทุกจังหวัดกรณีการระบาดโควิด-19 โรงเรียนมัรกัสในพื้นที่จังหวัดยะลา
นายฉัตรชัย พรหมเลิศ ปลัดกระทรวงมหาดไทย ในฐานะหัวหน้าผู้รับผิดชอบในการแก้ไขสถานการณ์ฉุกเฉินในส่วนที่เกี่ยวกับการสั่งการและประสานกับผู้ว่าราชการจังหวัดและผู้ว่าราชการกรุงเทพมหานคร ได้สั่งการไปยังผู้ว่าราชการจังหวัดทุกจังหวัดพิจารณาดำเนินการเฝ้าระวังและติดตามข้อมูลการเคลื่อนย้ายของนักเรียน บุคลากรทางการศึกษา และผู้ที่เกี่ยวข้องกับโรงเรียนมัรกัส จังหวัดยะลา ซึ่งพบการติดเชื้อไวรัสโคโรนา 2019 เพื่อป้องกันความเสี่ยงในการแพร่ระบาดของโรคไปยังพื้นที่อื่น ๆ โดยในกรณีที่มีผู้เดินทางมาจากสถานที่ดังกล่าว ให้คณะกรรมการโรคติดต่อจังหวัดพิจารณาดำเนินการตามมาตรการของกรมอนามัยภายในสถานศึกษา รวมทั้งได้สั่งการให้ผู้ว่าราชการจังหวัดยะลาประสานข้อมูลการเคลื่อนย้ายของนักเรียน บุคลากรทางการศึกษา และผู้ที่เกี่ยวข้องกับโรงเรียนมัรกัส เพื่อให้จังหวัดปลายทางได้รับทราบและประสานการปฏิบัติต่อไป

ที่มา : https://www.thaigov.go.th/news/contents/details/43019