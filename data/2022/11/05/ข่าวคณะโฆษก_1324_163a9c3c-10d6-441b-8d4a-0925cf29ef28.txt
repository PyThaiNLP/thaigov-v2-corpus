รัฐบาลไทย-ข่าวทำเนียบรัฐบาล-โฆษกรัฐบาล เผย “นายกฯ” สั่งการเด็ดขาดหน่วยงานที่เกี่ยวข้องจัดการ”เว็บพนันออนไลน์” และ “แก๊งคอลเซ็นเตอร์” เตือนสติประชาชนรู้เท่าทัน “อย่าโอน”


วันพุธที่ 30 มีนาคม 2565
โฆษกรัฐบาล เผย “นายกฯ” สั่งการเด็ดขาดหน่วยงานที่เกี่ยวข้องจัดการ”เว็บพนันออนไลน์” และ “แก๊งคอลเซ็นเตอร์” เตือนสติประชาชนรู้เท่าทัน “อย่าโอน”
โฆษกรัฐบาล เผย “นายกฯ” สั่งการเด็ดขาดหน่วยงานที่เกี่ยวข้องจัดการ”เว็บพนันออนไลน์” และ “แก๊งคอลเซ็นเตอร์” เตือนสติประชาชนรู้เท่าทัน “อย่าโอน”
วันนี้ (30 มีนาคม 2565) นายธนกร วังบุญคงชนะ โฆษกประจำสำนักนายกรัฐมนตรี เผยความคืบหน้าการปราบปรามการพนันออนไลน์ และแก๊งคอลเซ็นเตอร์ ตามข้อสั่งการของพลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ที่ห่วงใยพี่น้องประชาชนซึ่งได้รับความเดือดร้อนจากการลักลอบเปิดเว็บการพนันออนไลน์จำนวนมาก และการระบาดของแก๊งคอลเซ็นเตอร์ในช่วงที่ผ่านมา โดยนายกรัฐมนตรีได้กำชับให้หน่วยงานที่เกี่ยวข้องบูรณาการความร่วมมือปราบปรามมิจฉาชีพและอาชญากรรมออนไลน์อย่างจริงจังและเด็ดขาด สืบสวนให้ถึงต้นตอของขบวนการ แก้ปัญหาความเดือดร้อนของพี่น้องประชาชนจากการสูญเสียทรัพย์สิน พร้อมสร้างภูมิคุ้มกันแก่ประชาชนให้รู้เท่าทัน
ทั้งนี้ ตำรวจศูนย์ปราบปรามอาชญากรรมทางเทคโนโลยีสารสนเทศ (ศปอส.ตร.) สามารถบุกจับฐานปฏิบัติการของเว็บไซต์พนันออนไลน์ขนาดใหญ่ในจังหวัดนนทบุรี ซึ่งมีเว็บไซต์ในเครือข่าย 4 เว็บไซต์ มีผู้ใช้บริการกว่า 2 แสนคน มีเงินหมุนเวียนมากกว่า 200 ล้านบาท และสามารถขยายผลเชื่อมโยงไปยังพื้นที่อื่นซึ่งมีการกระทำในรูปแบบเดียวกัน พร้อมประสานหน่วยงานต่างประเทศซึ่งเป็นที่ตั้งของเซิฟเวอร์ เพื่อดำเนินการปิดเว็บไซต์ต่อไป นอกจากนี้ ที่ผ่านมา เจ้าหน้าที่ตำรวจไทยได้ประสานความร่วมมือกับทางการของประเทศกัมพูชาในการกวาดล้างแก๊งคอลเซ็นเตอร์ จนสามารถนำตัวผู้กระทำผิดมาดำเนินคดีที่ประเทศไทยได้ นำไปสู่การขยายความร่วมมือในการประสานงานแก้ไขปัญหาและปราบปรามมิจฉาชีพออนไลน์ข้ามเขตแดนไทยและกัมพูชา โดยรัฐบาลของทั้งสองฝ่ายอยู่ระหว่างการหารือเพื่อจัดทำร่างข้อตกลง (MOU) เกี่ยวกับการส่งเสริมความร่วมมือด้านดิจิทัลระหว่างกัน โดยเฉพาะการปราบปรามแก๊งคอลเซ็นเตอร์
รวมทั้ง กระทรวงดิจิทัลเพื่อเศรษฐกิจและสังคมได้บูรณาการการทำงานร่วมกับหน่วยงานต่าง ๆ เพิ่มประสิทธิภาพในการแก้ไขปัญหาความเดือดร้อนของประชาชนจากมิจฉาชีพและอาชญากรรมออนไลน์ โดยจากผลการดำเนินการปราบปรามจับกุมดำเนินคดีกับผู้กระทำผิด ในรอบปีที่ผ่านมาจนถึงปัจจุบัน สามารถจับกุมดำเนินคดีกับผู้กระทำผิดจำนวนทั้งสิ้นถึง 5,517 คดี ผู้ต้องหา 6,348 คน และจับกุมผู้ที่เปิดบัญชีธนาคารแล้วนำไปใช้ในการกระทำผิดผ่านทางออนไลน์ (บัญชีม้า) แล้วจำนวน 344 ราย (บัญชี) มูลค่าความเสียหายกว่า 869 ล้านบาท โดยความเสียหายอันดับ 1 มาจากการหลอกลวงออนไลน์ทางด้านการเงิน รวมถึงการหลอกลวงโอนเงินผ่านแก๊งคอลเซ็นเตอร์ มูลค่าความเสียหายกว่า 693 ล้านบาท อันดับ 2 การพนันออนไลน์ มูลค่าความเสียหาย 154 ล้านบาท ซึ่งในช่วง 3 เดือนแรกของปี 2565 ได้มีคำสั่งศาลปิดกั้นเว็บไซต์พนันออนไลน์แล้ว 742 ยูอาร์แอล (ข้อมูล ณ วันที่ 28 มีนาคม 2565)
นายธนกร กล่าวว่า นายกฯ ให้ความสำคัญกับการแก้ปัญหาและปราบปรามมิจฉาชีพและอาชญากรรมออนไลน์อย่างจริงจัง ตั้งเป้าให้มีผู้รับความเดือดร้อนลดลงอย่างเร่งด่วน เพราะเป็นปัญหาที่สร้างความเดือดร้อนเสียหายแก่พี่น้องประชาชนในวงกว้าง และมีการร้องเรียนเข้ามาเป็นจำนวนมาก โดยรัฐบาลได้เร่งบูรณาการการทำงานทั้งภายในประเทศและระหว่างประเทศ เพื่อปราบปรามขบวนการเหล่านี้อย่างเด็ดขาดจริงจัง ถอนรากถอนโคน โดยรัฐบาลสามารถจับกุมผู้กระทำผิดมาลงโทษได้เป็นจำนวนมาก สะท้อนถึงความมุ่งมั่นและเอาจริงของรัฐบาลในการแก้ปัญหาดังกล่าว ซึ่งรัฐบาลเชื่อมั่นว่าแนวโน้มการกระทำผิดจะลดลงอย่างแน่นอน พร้อมกันนี้ นายกฯ เน้นย้ำ การประชาสัมพันธ์เชิงรุก เพื่อสร้างความรู้ ความเข้าใจ และสร้างภูมิคุ้มกันแก่ประชาชนให้รู้เท่าทัน “อย่าโอน” ไม่ให้ตกเป็นเหยื่อการถูกหลอกลวง สูญเสียทรัพย์สิน
ทั้งนี้ ประชาชนผู้ได้รับความเสียหาย หรือพบเบาะแสอาชญากรรมทางเทคโนโลยี สามารถแจ้งความออนไลน์ได้ทาง เว็บไซต์ www.thaipoliceonline.com ผ่านทางคอมพิวเตอร์ หรือโทรศัพท์สมาร์ทโฟน และทางโทรศัพท์ผ่านหมายเลข 1441 หรือ 081 – 866 – 3000 ตลอด 24 ชั่วโมง

ที่มา : https://www.thaigov.go.th/news/contents/details/53085