รัฐบาลไทย-ข่าวทำเนียบรัฐบาล-ถ้อยเเถลงนายกรัฐมนตรี ในกิจกรรม Sustainable Development Goals (SDG Moment) ในห้วงการประชุมสมัชชาสหประชาชาติ สมัยที่ 76 วันที่ 20 กันยายน 2564


วันเสาร์ที่ 25 กันยายน 2564
พิมพ์
ถ้อยเเถลงนายกรัฐมนตรี ในกิจกรรม Sustainable Development Goals (SDG Moment) ในห้วงการประชุมสมัชชาสหประชาชาติ สมัยที่ 76 วันที่ 20 กันยายน 2564
ถ้อยเเถลงนายกรัฐมนตรี ในกิจกรรม Sustainable Development Goals (SDG Moment) ในห้วงการประชุมสมัชชาสหประชาชาติ สมัยที่ 76 วันที่ 20 กันยายน 2564
คำกล่าวนายกรัฐมนตรี
ในกิจกรรม Sustainable Development Goals (SDG Moment)
ในห้วงการประชุมสมัชชาสหประชาชาติ สมัยที่ 76 วันที่ 20 กันยายน 2564
ท่านประธานสมัชชาสหประชาชาติ
ท่านเลขาธิการสหประชาชาติ
ท่านผู้มีเกียรติทุกท่าน
ในฐานะที่ประเทศไทยเป็นหนึ่งในประเทศที่ให้ความสำคัญและมีบทบาทในเรื่องการพัฒนาที่ยั่งยืนทั้งภายในและระหว่างประเทศมาอย่างต่อเนื่อง ผมรู้สึกยินดีเป็นอย่างยิ่งที่ได้เข้าร่วมกิจกรรม SDG Moment ในวันนี้ โดยเฉพาะภายหลังการนำเสนอรายงานวีเอ็นอาร์  ต่อสหประชาชาติเมื่อเดือนกรกฎาคมที่ผ่านมา
ในประเทศไทย รัฐบาลได้ร่วมกับทุกภาคส่วนขับเคลื่อนการพัฒนาที่ยั่งยืนอย่างเป็นระบบ โดยมีหลักปรัชญาของเศรษฐกิจพอเพียงเป็นแนวทาง ตลอดจนมีการกำหนดยุทธศาสตร์ชาติ ๒๐ ปีที่สอดรับกับเป้าหมายการพัฒนาที่ยั่งยืนในทุกมิติ
เพื่อให้การดำเนินนโยบายและการใช้งบประมาณในทุกระดับตอบโจทย์การพัฒนาประเทศและนำไปสู่การบรรลุ SDGs อย่างแท้จริง
สำหรับทศวรรษแห่งการเร่งรัดการดำเนินการเพื่อการพัฒนาที่ยั่งยืน นั้น ประเทศไทยมีหมุดหมายหลักที่สำคัญ ๓ ประการเพื่อนำไปสู่การบรรลุเป้าหมาย SDGs ดังนี้
ประการแรก การส่งเสริมสุขภาวะและคุณภาพชีวิตที่ดีให้คนทุกช่วงอายุ ซึ่งการแพร่ระบาดของโควิด-๑๙ ได้ตอกย้ำความสำคัญของการมีระบบสาธารณสุขที่เข้มแข็ง และหลักประกันสุขภาพถ้วนหน้าที่ครอบคลุมและทั่วถึง ขณะเดียวกัน การจัดสรรงบประมาณสำหรับการประกันสุขภาพอย่างเพียงพอและการยกระดับอุตสาหกรรมทางการแพทย์และการบริการสาธารณสุขก็เป็นประเด็นที่มีความจำเป็นเร่งด่วน เพื่อให้ประชาชนไทย โดยเฉพาะกลุ่มผู้สูงอายุที่มีอัตราเพิ่มขึ้นอย่างรวดเร็ว สามารถพึ่งพาตนเองในยามวิกฤตได้
ประการที่สอง การพัฒนาเศรษฐกิจของไทยในช่วงการฟื้นฟูจากวิกฤตโควิด-๑๙ จะเน้นการสร้าง “ความสมดุลของสรรพสิ่ง” ผ่านการขับเคลื่อนโมเดลเศรษฐกิจ BCG เพื่อมุ่งไปสู่การพัฒนาอุตสาหกรรมที่มีความยั่งยืนและเป็นมิตรต่อสิ่งแวดล้อมบนพื้นฐานของความก้าวหน้าทางด้านวิทยาศาสตร์ เทคโนโลยี และนวัตกรรม เช่น การเพิ่มมูลค่าให้กับอุตสาหกรรมเกษตรและอาหาร การต่อยอดอุตสาหกรรมชีวภาพและพลังงานทดแทน รวมถึงการปรับโครงสร้างการท่องเที่ยวให้เป็นการท่องเที่ยวเชิงอนุรักษ์ เป็นต้น นอกจากนั้น รัฐบาลยังมุ่งมั่นที่จะปรับโครงสร้างอุตสาหกรรมยานยนต์ ซึ่งไทยเป็นหนึ่งในฐานการผลิตขนาดใหญ่ของโลก โดยตั้งเป้าที่จะเพิ่มการผลิตรถไฟฟ้าพลังงานสะอาดให้ได้ร้อยละ ๓๐ ของการผลิตยานยนต์ไทยทั้งหมดภายในปี ค.ศ. ๒๐๓๐ เพื่อให้สอดรับกับพันธกรณีของไทยด้านสิ่งแวดล้อมระหว่างประเทศ รวมถึงการแก้ไขปัญหาการเปลี่ยนแปลงสภาพภูมิอากาศ
ประการที่สาม การแพร่ระบาดของโควิด-๑๙ สะท้อนให้เห็นถึงความเปราะบางในสังคม โดยเฉพาะกลุ่มคนที่ไม่สามารถเข้าถึงเทคโนโลยีดิจิทัลเพื่อการเรียนรู้และการสร้างรายได้ ดังนั้น การขจัดความเหลื่อมล้ำและการพัฒนาด้าน digital literacy จึงเป็นเป้าหมายสำคัญในการปลดล็อคศักยภาพให้แก่ประชาชนในประเทศ ซึ่งรัฐบาลจะใช้ประโยชน์จากระบบบริหารจัดการข้อมูลการพัฒนาคนแบบชี้เป้า หรือ TPMAP (ทีพีแม็ป) ที่เกิดจาก Big Data เพื่อตอบโจทย์ความท้าทายนี้ รวมถึงปัญหาความยากจนอื่น ๆ ต่อไป
ทุกท่านครับ
การบรรลุเป้าหมายการพัฒนาที่ยั่งยืนไม่สามารถจะเกิดขึ้นได้โดยการดำเนินการของภาครัฐเพียงฝ่ายเดียว แต่จะต้องเกิดจากการปรับกระบวนทัศน์ การบูรณาการความร่วมมือจากทุกภาคส่วน ซึ่งรวมถึงภาคเอกชนและภาคประชาชนด้วย
สุดท้ายนี้ ผมขอยืนยันเจตนารมณ์ของประเทศไทยที่จะก้าวไปข้างหน้าโดยไม่ทิ้งใครไว้ข้างหลัง และพร้อมร่วมมือกับนานาประเทศ เพื่อบรรลุการพัฒนาที่ยั่งยืนไปด้วยกัน
ขอบคุณและสวัสดีครับ

ที่มา : https://www.thaigov.go.th/news/contents/details/46017