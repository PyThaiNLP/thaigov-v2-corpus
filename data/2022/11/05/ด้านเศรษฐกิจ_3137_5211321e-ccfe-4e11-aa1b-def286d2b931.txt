รัฐบาลไทย-ข่าวทำเนียบรัฐบาล-กรมทางหลวง เดินหน้าคืนเงินค่าปรับ M Flow ครบทุกรายภายในสัปดาห์หน้า


วันเสาร์ที่ 12 มีนาคม 2565
กรมทางหลวง เดินหน้าคืนเงินค่าปรับ M Flow ครบทุกรายภายในสัปดาห์หน้า
...
นายสราวุธ ทรงศิวิไล อธิบดีกรมทางหลวง กระทรวงคมนาคม กล่าวว่า ตามที่นายศักดิ์สยาม ชิดชอบ รัฐมนตรีว่าการกระทรวงคมนาคม มอบนโยบายให้มีการเร่งคืนเงินค่าปรับแก่ผู้ที่ใช้บริการระบบ M-Flow ให้ครบภายในสัปดาห์หน้านั้น
กรมทางหลวง (ทล.) ได้เร่งดำเนินการคืนเงินค่าปรับให้กับผู้ใช้ทางทั้งหมด 23,563 ราย โดยเร็วที่สุด ปัจจุบันได้คืนเงินค่าปรับไปแล้ว จำนวน 23,500 ราย มูลค่ารวมกว่า 10.2 ล้านบาท และอยู่ระหว่างดำเนินการ จำนวน 63 ราย มูลค่า 31,499.60 บาท หรือคิดเป็นร้อยละ 0.26 คาดว่า จะสามารถคืนเงินครบทุกรายได้ภายในสัปดาห์หน้า ซึ่งถือว่าเร็วกว่าที่กำหนดไว้ว่าจะจ่ายครบภายในสิ้นเดือน มีนาคม 2565
สำหรับผู้ที่ชำระค่าธรรมเนียมผ่านทางและถูกปรับ และยังไม่ได้รับเงินคืน สามารถแจ้งข้อมูลขอคืนค่าปรับได้ 2 ช่องทาง ดังนี้  1) เว็บไซต์ www.mflowthai.com เลือกกระบวนการโต้แย้งค่าธรรมเนียมผ่านทาง และ 2) Application: mflowthai เลือกได้รับหนังสือแจ้งเตือน จากนั้นเลือกกระบวนการโต้แย้งค่าธรรมเนียมผ่านทาง แล้วกรอกข้อมูลของตนเอง รวมถึงช่องทางในการคืนเงินค่าปรับ เพื่อนำส่งเงินค่าปรับคืนได้อย่างถูกต้อง ทั้งนี้หากผู้ใช้ทางไม่สามารถระบุเวลาเดินทางได้อย่างชัดเจนให้ระบุเวลาประมาณการได้ ระบบจะตรวจสอบข้อมูลและดำเนินการต่อให้ทันที หากมีข้อสงสัยหรือต้องการสอบถามข้อมูลเพิ่มเติมสามารถติดต่อได้ที่ Call Center 1586 กด 1 หรือ Line Official Account: @mflowthai และ facebook: mflowthailand
นอกจากนี้ ทล. ได้อนุโลมให้ผู้ที่ไม่ได้สมัครเป็นสมาชิกระบบ M-Flow แต่เข้าใช้บริการช่อง M-Flow ที่ชำระค่าผ่านทางล่าช้า ทล. จะชะลอการเรียกเก็บเงินค่าปรับไปก่อน เพื่อให้ผู้ใช้ทางมีเวลาดำเนินการจ่ายค่าธรรมเนียมผ่านทางก่อนถูกปรับจริง ซึ่งจะอนุโลมให้จนถึงวันที่ 31 มีนาคม 2565 หลังจากนั้นตั้งแต่วันที่ 1 เมษายน 2565 เป็นต้นไป ผู้ใช้บริการช่องทางของระบบ M-Flow จะต้องชำระค่าผ่านทางภายใน 7 วัน หากเกิน 7 วัน ต้องจ่ายค่าปรับ 10 เท่า ทล. ขอความร่วมมือให้ผู้ใช้บริการระบบ M-Flow ชำระค่าผ่านทางในเวลาที่กำหนด เพื่อหลีกเลี่ยงค่าปรับ และขอเชิญชวนให้สมัครใช้บริการระบบ M-Flow และเลือกชำระแบบอัตโนมัติ เพื่อความสะดวกและคล่องตัวในการเดินทางบนทางพิเศษระหว่างเมือง โดยสามารถสมัครใช้บริการแบบเต็มรูปแบบผ่านช่องทางหลัก ได้แก่ Website: www.mflowthai.com, Mobile Application: mflowthai หรือสมัครได้ง่าย ๆ ภายใน 2 นาที ผ่าน Line Official Account: @mflowthai ส่วนลูกค้าที่ใช้บริการ M-Pass และ Easy Pass อยู่แล้ว สามารถสมัครสมาชิก M-Flow และระบุช่องทางให้ชำระค่าบริการผ่านบัตรได้เช่นกัน สนใจสอบถามข้อมูลเพิ่มเติมได้ที่ Call Center 1586 กด 1 ได้ตลอด 24 ชั่วโมง

ที่มา : https://www.thaigov.go.th/news/contents/details/52461