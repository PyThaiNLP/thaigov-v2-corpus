รัฐบาลไทย-ข่าวทำเนียบรัฐบาล-รมช.ประภัตรลุยถิ่นดอนเจดีย์ - อู่ทอง สุพรรณบุรี สาธิตการฉีดวัคซีน (LSDV) ในโค - กระบือ


วันศุกร์ที่ 18 มิถุนายน 2564
รมช.ประภัตรลุยถิ่นดอนเจดีย์ - อู่ทอง สุพรรณบุรี สาธิตการฉีดวัคซีน (LSDV) ในโค - กระบือ
รมช.ประภัตร ลุยถิ่นดอนเจดีย์ - อู่ทอง สุพรรณบุรี สาธิตการฉีดวัคซีนในโค - กระบือ เผยกระทรวงเกษตรฯ เตรียมนำเรื่องเข้า ครม. ของบกลางสู้ลัมปี - สกิน พร้อมหารือกระทรวงการคลัง เพิ่มอัตราค่าเยียวยาเกษตรกรที่โค-กระบือล้มจากโรคลัมปี สกินแล้ว ประมาณ 1 เท่าตัว
(วันที่ 18 มิถุนายน 2564) นายประภัตร โพธสุธน รัฐมนตรีช่วยว่าการกระทรวงเกษตรและสหกรณ์ ลงพื้นที่อาคารสถิตย์ยุทธการ ลานหน้าพระบรมราชานุสรณ์ดอนเจดีย์ ตำบลดอนเจดีย์ อำเภอดอนเจดีย์ และกลุ่มผู้เลี้ยงสัตว์โครงการธนาคารโค - กระบือ เพื่อการเกษตรตามพระราชดำริ ตำบลพลับพลาไชย อำเภออู่ทอง จังหวัดสุพรรณบุรี เป็นประธานพิธีเปิดโครงการรณรงค์การป้องกันและควบคุมโรคลัมปี - สกิน (Lumpk Skin Disesae) พร้อมสาธิตฉีควัคซีน (LSDV) ในโค - กระบือ จังหวัดสุพรรณบุรี และมอบเวชภัณฑ์อาหารสัตว์ ยารักษาสัตว์ป่วยตามอาการ ยากำจัดแมลง และหญ้าแห้งอาหารสัตว์ ให้กับเกษตรกรที่ได้รับผลกระทบในพื้นที่ โดยมีนายณัฐภัทร สุวรรณประทีป ผู้ว่าราชการจังหวัดสุพรรณบุรี นายปรีชา ทองคำ รองผู้ว่าราชการจังหวัดสุพรรณบุรี หัวหน้าส่วนราชการในพื้นที่ ตลอดจนผู้นำภาคประชาชนเข้าร่วม
"ขณะนี้กระทรวงเกษตรและสหกรณ์ กำลังพิจารณาดำเนินการของบกลาง และจะนำเข้าครม. ในวันอังคารนี้ เพื่อให้กรมปศุสัตว์มีงบประมาณ ในการสั่งซื้อวัคซีนเพิ่มอีก 8 ล้านโด๊ส และสั่งซื้อยารักษาสัตว์ตามอาการ มุ้งสีฟ้า ยากำจัดแมลงดูดเลือด และอื่นๆ อีกนับสิบรายการเพื่อใช้ในการควบคุมโรคลัมปี - สกิน  นอกจากนี้ ในส่วนของผลการหารือประชุมระดับเจ้าหน้าที่ของกรมปศุสัตว์กับกรมบัญชีกลางสรุปว่า จะเพิ่มค่าชดเชยรายได้ให้เกษตรกร โดยเตรียมเสนอต่ออธิบดีกรมบัญชีกลางและปลัดกระทรวงการคลังเพื่อปรับปรุงระเบียบต่อไป" รมช.ประภัตรกล่าว
สำหรับอัตราเงินชดเชยโคอายุน้อยกว่า 6 เดือน เดิม 6,000 บาทต่อตัวจะเพิ่มเป็น 13,000 บาท อายุ 6 เดือนถึง 1 ปี เดิม 12,000 บาทต่อตัว จะเพิ่มเป็น 22,000 บาท อายุ 1 ปี ถึง 2 ปี เดิม 16,000 บาทต่อตัว จะเพิ่มเป็น 29,000 บาท และอายุมากกว่า 2 ปี เดิม 20,000 บาทต่อตัว จะเพิ่มเป็น 35,000 บาท ส่วนกระบืออายุน้อยกว่า 6 เดือน เดิม 8,000 บาทต่อตัวจะเพิ่มเป็น 16,000 บาท อายุ 6 เดือนถึง 1 ปี เดิม 14,000 บาทต่อตัว เป็น 25,000 บาท อายุมากกว่า 1 ปี ถึง 2 ปี เดิม 18,000 บาทต่อตัว เป็น 34,000 บาทต่อตัว และอายุมากกว่า 2 ปี เดิม 22,000 บาทต่อตัว เป็น 41,000 บาท โดยเป็นอัตราที่อ้างอิงจากราคาตลาดและประกาศของกรมปศุสัตว์ นอกจากนี้ยังจะให้เพิ่มการชดเชยจากเดิมให้ให้เกษตรกรเจ้าของโค-กระบือ ตามจริง แต่ไม่เกินรายละ 2 ตัว จะปรับเป็น 5-6 ตัวต่อราย
นอกจากนี้ รมช.ประภัตรยังได้แนะนำโครงการประกันโค - กระบือ ของกรมปศุสัตว์ ให้กับเกษตรกรในพื้นที่ โดยจ่ายเบี้ยเพียงเดือนละ 100 บาท จ่ายทั้งสิ้น 4 เดือน คุ้มครองการตายทุกกรณี จ่ายเงิน 30000 บาทต่อตัว และโครงการเงินกู้อัตราดอกเบี้ยต่ำ ล้านละร้อย โดยเกษตรกรต้องรวมกลุ่มให้ได้ 7 คน จัดตั้งเป็นวิสาหกิจชุมชน ทำเกษตรกรรม โดยมีตลาดรองรับผลผลิต ก็สามารถยื่นกู้กับธนาคารเพื่อการเกษตรและสหกรณ์การเกษตร (ธกส.)   โดยไม่ต้องมีหลักทรัพย์ ระยะเวลากู้ 3 ปี หากเกษตรกรสนใจโครงการดังกล่าว สามารถติดต่อขอคำแนะนำเพิ่มเติมได้ที่สำนักงานปศุสัตว์หรือธกส. ในพื้นที่

ที่มา : https://www.thaigov.go.th/news/contents/details/42857