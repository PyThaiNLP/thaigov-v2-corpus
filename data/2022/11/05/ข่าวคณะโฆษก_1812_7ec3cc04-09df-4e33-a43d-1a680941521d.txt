รัฐบาลไทย-ข่าวทำเนียบรัฐบาล-ครม.เห็นชอบยกเว้นภาษีนักแสดงต่างชาติถ่ายภาพยนตร์ในไทย เป็นเวลา 5 ปี ดึงดูดกองถ่ายต่างประเทศใช้ไทยเป็นสถานที่ถ่ายทำ ดัน Soft Power ไทย ปี 64 สร้างรายได้กว่า 5 พันล้าน


วันอังคารที่ 21 มิถุนายน 2565
พิมพ์
ครม.เห็นชอบยกเว้นภาษีนักแสดงต่างชาติถ่ายภาพยนตร์ในไทย เป็นเวลา 5 ปี ดึงดูดกองถ่ายต่างประเทศใช้ไทยเป็นสถานที่ถ่ายทำ ดัน Soft Power ไทย ปี 64 สร้างรายได้กว่า 5 พันล้าน
ครม.เห็นชอบยกเว้นภาษีนักแสดงต่างชาติถ่ายภาพยนตร์ในไทย เป็นเวลา 5 ปี ดึงดูดกองถ่ายต่างประเทศใช้ไทยเป็นสถานที่ถ่ายทำ ดัน Soft Power ไทย ปี 64 สร้างรายได้กว่า 5 พันล้าน
นางสาวรัชดา ธนาดิเรก รองโฆษกประจำสำนักนายกรัฐมนตรี เปิดเผยหลังการประชุมคณะรัฐมนตรี (ครม.) เมื่อวันที่ 21 มิถุนายน 2565 ว่า ครม.เห็นชอบมาตรการยกเว้นภาษีนักแสดงชาวต่างชาติที่ถ่ายทำภาพยนตร์ในไทย เป็นระยะเวลา 5 ปี เพื่อเป็นการดึงดูดให้เกิดการลงทุนถ่ายทำภาพยนตร์ในไทยเพิ่มขึ้น และส่งเสริม Soft Power ไทย ซึ่งเป็นนโยบายหลักของรัฐบาล
ปัจจุบันประเทศมีรายได้จากการถ่ายทำภาพยนตร์ต่างประเทศในไทยเพิ่มขึ้นและขยายตัวอย่างต่อเนื่อง โดยในช่วงปี 2560 - 2564 มีรายได้เฉลี่ยประมาณ 3,500 ล้านบาทต่อปี เฉพาะปี 2564 สร้างรายได้ประมาณ 5,007 ล้านบาท ที่ผ่านมา ไทยมีมาตรการส่งเสริมการถ่ายทำภาพยนตร์ต่างประเทศ ในรูปแบบการคืนเงิน หรือ Cash Rebate สูงสุดร้อยละ 15-20 ของค่าใช้จ่ายที่เกิดขึ้นในไทย และจำกัดเพดานการคืนเงินไม่เกิน 75 ล้านบาท แต่ยังมีข้อจำกัดด้านภาษีที่กำหนดให้นักแสดงชาวต่างชาติที่เข้ามาถ่ายทำภาพยนตร์ต่างประเทศในไทย มีหน้าที่ต้องเสียภาษีเงินได้บุคคลธรรมดาในไทย โดยที่นักแสดงต่างชาติมีหน้าที่เสียภาษีในประเทศของตัวนักแสดงด้วย จึงอาจส่งผลต่อการตัดสินใจในการเข้ามาถ่ายทำภาพยนตร์ต่างประเทศในไทยได้
“คาดการณ์ว่า ในช่วง 5 ปีต่อจากนี้ ไทยจะมีรายได้จากการลงทุนถ่ายทำภาพยนตร์ต่างประเทศในไทยเฉลี่ยปีละ 3,500 ล้านบาท รวมรายได้ 5 ปี ประมาณ 17,500 ล้านบาท แต่จะสูญเสียรายได้จากมาตรการยกเว้นภาษีนักแสดงต่างชาติประมาณ 71.75 ล้านบาท” นางสาวรัชดากล่าว

ที่มา : https://www.thaigov.go.th/news/contents/details/55959