รัฐบาลไทย-ข่าวทำเนียบรัฐบาล-18 - 27 ม.ค. นี้ พม. เชิญชวนคู่รักสมัครปีนผาจดทะเบียนสมรสในวันแห่งความรัก 14 ก.พ. 65 ที่ภูผาหินบ้านมุง จ.พิษณุโลก


วันศุกร์ที่ 21 มกราคม 2565
18 - 27 ม.ค. นี้ พม. เชิญชวนคู่รักสมัครปีนผาจดทะเบียนสมรสในวันแห่งความรัก 14 ก.พ. 65 ที่ภูผาหินบ้านมุง จ.พิษณุโลก
18 - 27 ม.ค. นี้ พม. เชิญชวนคู่รักสมัครปีนผาจดทะเบียนสมรสในวันแห่งความรัก 14 ก.พ. 65 ที่ภูผาหินบ้านมุง จ.พิษณุโลก
วันที่ 18 ม.ค. 65 เวลา 18.00 น. นางสาวแรมรุ้ง วรวัธ รองปลัดกระทรวงการพัฒนาสังคมและความมั่นคงของมนุษย์ (รองปลัด พม.) ในฐานะโฆษกกระทรวงการพัฒนาสังคมและความมั่นคงของมนุษย์ (พม.) เปิดเผยว่า กระทรวง พม. ได้บูรณาการความร่วมมือกับภาคีเครือข่ายในพื้นที่จังหวัดพิษณุโลก เพื่อเตรียมจัดงาน "ปีน ปั่น ปลูกป่านันทนาการภูผาหินบ้านมุง" ณ พื้นที่ตำบลบ้านมุง อำเภอเนินมะปราง  จังหวัดพิษณุโลก ในวันที่ 14 กุมภาพันธ์  2565 ซึ่งตรงกับวันแห่งความรัก ด้วยกิจกรรมที่น่าสนใจ อาทิ 1) การจดทะเบียนสมรสที่พื้นที่ปีนหน้าผา 2) กิจกรรมการแข่งขันปั่นจักรยาน และ 3) การปลูกต้นไม้เพิ่มพื้นที่สีเขียว ทั้งนี้ งานดังกล่าวจัดขึ้นตามนโยบายของนายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.)  ในการพัฒนาจังหวัดพิษณุโลก ด้วยการขับเคลื่อนพื้นที่ตำบลบ้านมุง อำเภอเนินมะปราง ซึ่งเป็นพื้นที่ที่มีศักยภาพในการท่องเที่ยว มีทุนทางทรัพยากรธรรมชาติที่อุดมสมบูรณ์ ทั้งถ้ำ หน้าผา ภูเขาหินปูนที่สวยงาม ถูกขนานนามว่า กุ้ยหลิน เมืองไทย โดยพัฒนาให้เป็นแหล่งท่องเที่ยวที่สำคัญของจังหวัด เป็นการช่วยเหลือประชาชนทุกกลุ่มทุกช่วงวัยในพื้นที่ให้มีอาชีพ สร้างรายได้เพิ่มขึ้น เกิดการพัฒนาเศรษฐกิจฐานรากที่เข้มแข็งทั้งในระดับชุมชนและท้องถิ่น
นางสาวแรมรุ้ง กล่าวต่อไปว่า สำหรับวันที่ 13 - 14 กุมภาพันธ์ 2565 (2 วัน 1 คืน) กระทรวง พม. โดยกรมกิจการสตรีและสถาบันครอบครัว (สค.) ได้จัดกิจกรรม ปีนปั่น ปลูก ผูกใจ...รักไร้พรมแดน ณ ภูผาหินบ้านมุง ตำบลบ้านมุง อำเภอเนินมะปราง โดยเปิดรับสมัครคู่รักไม่จำกัดเพศที่มีความสนใจในการปีนเขาเข้าร่วมทำกิจกรรมน่าประทับใจ อาทิ 1) กิจกรรมปีนผาสัญญารักนิรันดร์ (ปีนผา จดทะเบียนสมรส และมอบใบสัญญารัก ณ ภูผาหินบ้านมุง (ผาถ้ำน้ำ)  2) กิจกรรมจูงมือเดินเล่นยามเย็น ดูฝูงค้างคาว ณ จุดชมค้างค้างคาวบ้านมุง 3) กิจกรรมตักบาตรร่วมขัน ฉันรักเธอ (ตักบาตรเช้า) 4) กิจกรรมทำผ้ามัดย้อมคล้องใจ และ 5) กิจกรรมเรียนรู้คู่รัก รักอย่างไร ไร้รุนแรง  ทั้งนี้ เปิดรับสมัครคู่รักที่สนใจเข้าร่วมกิจกรรม ตั้งแต่วันนี้ถึงวันที่ 27 มกราคม 2565 และสามารถดาวน์โหลดใบสมัครได้ที่ https://drive.google.com/drive/folders/1qfR0NiE49dJPzqFUlkpWubNFfpSjIHJB?usp=sharing พร้อมส่งใบสมัครมาที่ E-mail : family_center08@hotmail.com โดยจะประกาศผลคู่รักที่ได้รับการคัดเลือกในวันที่ 2 กุมภาพันธ์ 2565 ซึ่งจะไม่เสียค่าใช้จ่ายแต่อย่างใดตลอดการเข้าร่วมกิจกรรม สำหรับรายละเอียดเพิ่มเติม สามารถดูในใบสมัครและสอบถามได้ที่ โทร. 0 2659 6717 - 18  กลุ่มส่งเสริมและพัฒนา กองส่งเสริมสถาบันครอบครัว สค.

ที่มา : https://www.thaigov.go.th/news/contents/details/50741