รัฐบาลไทย-ข่าวทำเนียบรัฐบาล-กระทรวงยุติธรรม โดยกรมราชทัณฑ์ ผนึกกำลังนำองค์ความรู้จากการแพทย์แผนไทย


วันศุกร์ที่ 6 สิงหาคม 2564
พิมพ์
กระทรวงยุติธรรม โดยกรมราชทัณฑ์ ผนึกกำลังนำองค์ความรู้จากการแพทย์แผนไทย
กระทรวงยุติธรรม โดยกรมราชทัณฑ์ ผนึกกำลังนำองค์ความรู้จากการแพทย์แผนไทย "สร้างคลังยาฟ้าทะลายโจร" พร้อมเริ่มเปิดแปลงสาธิตสมุนไพร “โกฐจุฬาลัมพา” มุ่งหวังเป็นที่พึ่งให้คนไทยรอดพ้นมหันตภัยโควิด - 19
วันศุกร์ที่ 6 สิงหาคม 2564 เวลา 09.00 นาฬิกา ณ ทัณฑสถานเปิดบ้านเนินสูง ตำบลเนินหอม อำเภอเมือง จังหวัดปราจีนบุรี นายอายุตม์ สินธพพันธุ์ อธิบดีกรมราชทัณฑ์ ลงพื้นที่ติดตามความคืบหน้า โครงการส่งเสริมการปลูกพืชสมุนไพร “ฟ้าทะลายโจร” ในเรือนจำ พร้อมด้วย ดร.ภญ.สุภาภรณ์ ปิติพร ผู้ช่วยผู้อำนวยการด้านการแพทย์แผนไทยและสมุนไพร โรงพยาบาลเจ้าพระยาอภัยภูเบศร และนายสมศักดิ์ มงคลธนวัฒน์ ผู้อำนวยการวิทยาลัยการแพทย์แผนไทยอภัยภูเบศร จังหวัดปราจีนบุรี โดยมีนายวินัย แสงเขียว ผู้อำนวยการทัณฑสถานเปิดบ้านเนินสูง และเจ้าหน้าที่ผู้ปฏิบัติงาน ให้การต้อนรับ ตลอดจนรายงานผลความคืบหน้าการดำเนินงาน โอกาสนี้ อธิบดีกรมราชทัณฑ์ และคณะ ได้ร่วมปลูกพืชสมุนไพรฟ้าทะลายโจรและชมการสาธิตการแปรรูปบรรจุแคปซูลฟ้าทะลายโจร จัดโดยวิทยาลัยเจ้าพระยาอภัยภูเบศร จังหวัดปราจีนบุรี ทั้งนี้ อธิบดีกรมราชทัณฑ์ ยังได้เป็นประธานเปิดโครงการแปลงสาธิตพืชสมุนไพร “โกฐจุฬาลัมพา” ซึ่งเป็นสมุนไพรที่มีสรรพคุณและฤทธิ์ทางยาในการยับยั้งเชื้อไวรัสโควิด - 19 ในครั้งนี้อีกด้วย
สืบเนื่องจากนายสมศักดิ์ เทพสุทิน รัฐมนตรีว่าการกระทรวงยุติธรรม ได้มอบนโยบายให้กรมราชทัณฑ์ ส่งเสริมการปลูกพืชสมุนไพรฟ้าทะลายโจรอย่างเร่งด่วน เนื่องจากที่ผ่านมาพบว่าสามารถช่วยลดความรุนแรงของโรคในกลุ่มผู้ต้องขังที่ติดเชื้อไวรัสโคโรนา 2019 (โควิด - 19) ได้เป็นอย่างดี ยิ่งเมื่อรักษาควบคู่ไปการรักษา โดยแพทย์แผนปัจจุบัน ดังนั้น “สมุนไพรฟ้าทะลายโจร” จึงเป็นอีกหนึ่งความหวังที่จะทำให้ผู้ต้องขัง รวมถึงประชาชนคนไทยรอดพ้นจากโรคระบาดในครั้งนี้ได้ นอกจากนั้นยังเป็นการส่งเสริมให้ผู้ต้องขังนำไปต่อยอดเป็นอาชีพได้หลังพ้นโทษ ทั้งนี้ กรมราชทัณฑ์ได้กำหนดแผนงานปลูกและผลิตแคปซูลฟ้าทะลายโจร เป็น 3 ระยะ ดังนี้
ระยะที่ 1 ตั้งเป้าผลิต จำนวน 8 ล้านแคปซูล ภายในวันที่ 2 กันยายน 2564
ระยะที่ 2 ตั้งเป้าผลิต จำนวน 50 ล้านแคปซูล ภายในวันที่ 20 ตุลาคม 2564
ระยะที่ 3 ตั้งเป้าผลิต จำนวน 7 ล้านแคปซูล ภายในวันที่ 20 พฤศจิกายน 2564
โดยทัณฑสถานเปิดบ้านเนินสูง จังหวัดปราจีนบุรี เป็นหนึ่งในเรือนจำนำร่องของโครงการส่งเสริมการปลูกพืชสมุนไพร “ฟ้าทะลายโจร” ที่ได้รับการสนับสนุนและร่วมมือเป็นอย่างดีจากภาคีเครือข่าย อาทิ กระทรวงเกษตรและสหกรณ์ กรมแพทย์แผนไทยและการแพทย์ทางเลือก โรงพยาบาลเจ้าพระยาอภัยภูเบศร วิทยาลัยการแพทย์แผนไทยอภัยภูเบศร ปราจีนบุรี รวมถึงบริษัทขาวละออโอสถ และโรงงานแปรรูปสมุนไพรต่าง ๆ ที่จะร่วมกันพลิกพื้นที่ของเรือนจำที่มีอยู่จำนวนมากมาใช้ประโยชน์อย่างเต็มที่ด้วยการปลูกพืชสมุนไพรไทย เช่น ฟ้าทะลายโจร กระชายขาว และสมุนไพรอื่น ๆ เพื่อนำมาช่วยเสริมสร้างภูมิต้านทานต่อสู้กับเชื้อไวรัสโควิด - 19 อีกทั้งจะยกระดับให้เป็นศูนย์การเรียนรู้การปลูกฟ้าทะลายโจรแบบครบวงจร โดยการใช้ประโยชน์จากทรัพยากรสมุนไพรที่มีอยู่ในประเทศอย่างเป็นระบบ ส่งผลให้ประเทศไทยสามารถพึ่งพาตนเอง ด้วยการสร้างคลังยาสมุนไพรฟ้าทะลายโจร และเป็นการสร้างความมั่นคงทางยาให้กับประเทศไทยในอนาคตต่อไป

ที่มา : https://www.thaigov.go.th/news/contents/details/44510