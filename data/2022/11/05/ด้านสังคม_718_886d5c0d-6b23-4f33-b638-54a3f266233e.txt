รัฐบาลไทย-ข่าวทำเนียบรัฐบาล-ปลัด สธ.เผย รพ.มหาราชนครราชสีมายังเปิดบริการปกติ เร่งป้องกันน้ำท่วมเต็มที่


วันพุธที่ 20 ตุลาคม 2564
ปลัด สธ.เผย รพ.มหาราชนครราชสีมายังเปิดบริการปกติ เร่งป้องกันน้ำท่วมเต็มที่
ปลัดกระทรวงสาธารณสุข มอบผู้ตรวจราชการ สธ. เขตสุขภาพที่ 9 ติดตามสถานการณ์น้ำท่วม “นครราชสีมา” เร่งป้องกันน้ำท่วมเข้า รพ.มหาราชนครราชสีมาอย่างเต็มที่ เผยยังเปิดให้บริการได้ตามปกติแต่น้ำท่วมล้อมรอบโรงพยาบาลกระทบการเข้าออก
ปลัดกระทรวงสาธารณสุข มอบผู้ตรวจราชการ สธ. เขตสุขภาพที่ 9 ติดตามสถานการณ์น้ำท่วม “นครราชสีมา” เร่งป้องกันน้ำท่วมเข้า รพ.มหาราชนครราชสีมาอย่างเต็มที่ เผยยังเปิดให้บริการได้ตามปกติแต่น้ำท่วมล้อมรอบโรงพยาบาลกระทบการเข้าออก ประสานทหารจัดรถบรรทุกขนส่งผู้ป่วยและเจ้าหน้าที่ พร้อมทำสะพานทางเดินข้าม และเตรียมแผนรองรับการส่งต่อผู้ป่วย
วันนี้ (20 ตุลาคม 2564) นายแพทย์เกียรติภูมิ วงศ์รจิต ปลัดกระทรวงสาธารณสุข กล่าวถึงสถานการณ์น้ำท่วม จ.นครราชสีมา ว่า ได้มอบหมายให้ นายแพทย์พงศ์เกษม ไข่มุกด์ ผู้ตรวจราชการกระทรวงสาธารณสุข เขตสุขภาพที่ 9 ซึ่งดูแลพื้นที่ จ.นครราชสีมา ติดตามและประเมินสถานการณ์เพื่อรับมือแล้ว ขณะนี้ได้รับรายงานว่า แนวโน้มระดับน้ำยังคงสูงขึ้น จากน้ำล้นเขื่อนลำตะคอง ทำให้น้ำจากลำตะคองที่ไหลผ่านตัวเมืองเอ่อล้นตลิ่งเข้าท่วมถนนและบริเวณโดยรอบโรงพยาบาลมหาราชนครราชสีมา สูงประมาณ 50 เซนติเมตร และเขื่อนเล็กข้างโรงพยาบาลแตก ทำให้น้ำท่วมหน้าอาคารเด็กและซักฟอก สูงประมาณ 30-40 เซนติเมตร แต่ยังสามารถเปิดให้บริการได้ตามปกติ มีเพียงประชาชนและเจ้าหน้าที่ได้รับผลกระทบในการเข้าออกพื้นที่โรงพยาบาล จึงประสานทหารจัดรถบรรทุกยกสูงมาช่วยรับส่งเจ้าหน้าที่และผู้ป่วย รวมถึงเตรียมให้องค์การบริหารส่วนจังหวัด (อบจ.) ทำสะพานเดินข้ามเพื่ออำนวยความสะดวกแก่ประชาชน
นายแพทย์เกียรติภูมิกล่าวต่อว่า โรงพยาบาลมหาราชนครราชสีมาได้เตรียมความพร้อมและแผนรับมือสถานการณ์น้ำท่วม โดยวางกระสอบทรายป้องกันน้ำท่วมโรงพยาบาล เร่งดำเนินการสูบน้ำออกจากพื้นที่ ขนย้ายอุปกรณ์และเวชภัณฑ์ต่าง ๆ ขึ้นที่สูงเพื่อไม่ให้ได้รับความเสียหาย สำรองยาและเวชภัณฑ์ในการดูแลผู้ป่วยและจัดหน่วยบริการเชิงรุกดูแลผู้ประสบอุทกภัย ผู้ป่วยติดบ้านติดเตียง ให้ได้รับการดูแลรักษาและไม่ขาดยาเฝ้าระวังโรคที่มากับน้ำท่วม ทั้งเชื้อรา น้ำกัดเท้า โรคฉี่หนู อาหารเป็นพิษ เป็นต้น หากโรงพยาบาลได้รับผลกระทบในการดูแลผู้ป่วยมีแผนส่งต่อผู้ป่วยไปยังโรงพยาบาลเทพรัตน์นครราชสีมา โรงพยาบาลมหาวิทยาลัยเทคโนโลยีสุรนารี และโรงพยาบาลค่ายสุรนารี เพื่อให้ได้รับการดูแลรักษาอย่างต่อเนื่อง รวมถึงประสานองค์กรปกครองส่วนท้องถิ่นในการสนับสนุนถุงยังชีพแก่ผู้ประสบอุทกภัย ส่วนโรงพยาบาลส่งเสริมสุขภาพตำบล (รพ.สต.) ได้รับผลกระทบจากน้ำท่วมในพื้นที่ อ.ขามทะเลสอ ส่วน รพ.สต.พื้นที่ อ.ด่านขุนทด ระดับน้ำลดลงแล้ว
ทั้งนี้ จ.นครราชสีมา ยังคงมีสถานการณ์น้ำท่วมใน 12 อำเภอ ได้แก่ เมือง, โนนสูง, สีคิ้ว, พิมาย, ด่านขุนทด, สูงเนิน, ขามทะเลสอ, ปักธงชัย, คง, เมืองยาง, ประทาย และชุมพวง มีผู้เสียชีวิต 11 ราย จัดตั้งศูนย์พักพิง 15 แห่ง ส่วนภาพรวมทั่วประเทศ ยังคงมีสถานการณ์น้ำท่วมจากพายุ “เตี้ยนหมู่” ใน 8 จังหวัด จากพายุ “คมปาซุ” 2 จังหวัด และจากร่องมรสุมพาดผ่านภาคตะวันออกและภาคใต้ตอนบน 6 จังหวัด มีผู้ได้รับบาดเจ็บรวม 137 ราย เสียชีวิต 69 ราย สถานบริการสาธารณสุขได้รับผลกระทบ 164 แห่ง เปิดให้บริการปกติ 127 แห่ง เปิดให้บริการบางส่วน 26 แห่ง และปิดให้บริการ 11 แห่ง จัดทีมแพทย์ 374 ทีมออกให้บริการประชาชนและผู้ประสบอุทกภัยแล้ว 479,833 ราย ได้แก่ เยี่ยมบ้าน 123,855 ราย แจกยาชุดช่วยเหลือผู้ประสบภัย 106,697 ราย ให้สุขศึกษา 87,414 ราย และตรวจรักษา 96,241 ราย ประเมินสุขภาพจิต 65,626 ราย พบภาวะเครียดมาก 433 ราย เสี่ยงภาวะซึมเศร้า 49 ราย และเสี่ยงฆ่าตัวตาย 5 ราย
************************************ 20 ตุลาคม 2564

ที่มา : https://www.thaigov.go.th/news/contents/details/47223