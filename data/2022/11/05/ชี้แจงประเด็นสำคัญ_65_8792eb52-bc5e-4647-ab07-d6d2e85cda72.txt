รัฐบาลไทย-ข่าวทำเนียบรัฐบาล-กยท. ชี้แจงกรณีเกษตรกรสวนยางภาคใต้ยังไม่ได้รับปุ๋ยสงเคราะห์


วันพฤหัสบดีที่ 2 มิถุนายน 2565
พิมพ์
กยท. ชี้แจงกรณีเกษตรกรสวนยางภาคใต้ยังไม่ได้รับปุ๋ยสงเคราะห์
ผู้ว่าการ กยท. คาดการณ์ว่าจะจัดส่งปุ๋ยให้เกษตรกรได้ประมาณสิงหาคม ทันกับฤดูกาลที่กำหนด
จากกรณีประธานเครือข่ายสถาบันเกษตรกรชาวสวนยางภาคใต้ตอนกลาง พร้อมตัวแทนฯ แถลงว่าเกษตรกรชาวสวนยางที่ปลูกใหม่ และเป็นสมาชิกสงเคราะห์การทำสวนยางของการยางแห่งประเทศไทย ยังไม่ได้รับปุ๋ยสงเคราะห์ เนื่องจากประธานบอร์ดการยางฯ ต้องการนำไปให้ กยท. เปิดประมูลเอง ทำให้เกิดความล่าช้าในการใส่ปุ๋ยบำรุงต้น อาจส่งผลระยะยาวต่อการเจริญเติบโตของยางพารา และไม่เป็นไปตามเจตนารมณ์ที่ระบุใน TOR ว่า เพื่อแก้ปัญหาปุ๋ยแพง และขาดแคลนให้แก่เกษตรกรสมาชิก จึงเสนอให้ กยท.โอนเงินสงเคราะห์ปุ๋ยให้แก่สมาชิกโดยตรง เพื่อจัดซื้อปุ๋ยด้วยตัวเอง หรือให้สมาชิกโอนสิทธิการจัดหาปุ๋ยสงเคราะห์ให้แก่สถาบันเกษตรกรในพื้นที่ เพื่อแก้ปัญหาดังกล่าวนั้น
วันที่ 1 มิถุนายน 2565 นายณกรณ์ ตรรกวิรพัท ผู้ว่าการการยางแห่งประเทศไทย ชี้แจงว่า ด้วยสถานการณ์ปัจจุบันราคาปุ๋ยเคมีปรับตัวสูงขึ้นอย่างต่อเนื่องและอยู่ในขาดแคลนหายาก สืบเนื่องจากผลกระทบสงครามระหว่างประเทศ อย่างไรก็ตาม กยท. ไม่ได้นิ่งนอนใจในการช่วยเหลือเกษตรกรชาวสวนยางที่ได้รับทุนปลูกแทน และช่วยลดภาระของเกษตรกรชาวสวนยางที่รับทุนปลูกแทนไม่ให้มีมากจนเกินไป กยท. จึงได้จัดหาปุ๋ยบำรุงและปุ๋ยอินทรีย์แก่เกษตรกรชาวสวนยางที่รับการปลูกแทน พร้อมทั้งให้คำแนะนำในการใส่ปุ๋ยอย่างถูกวิธี เพิ่มประสิทธิภาพของปุ๋ยบำรุง ให้คุ้มค่ากับการลงทุนในสถานการณ์ปัจจุบัน  ทั้งนี้ การจัดหาปุ๋ยบำรุงและปุ๋ยอินทรีย์ เป็นไปตามฤดูกาลใส่ปุ๋ยในรอบต้นฤดูฝนจนถึงสิงหาคม ตามขั้นตอนการดำเนินการจัดหาปุ๋ยเป็นไปตามระเบียนพัสดุวิธีการจัดซื้อจัดจ้างของหน่วยงานของรัฐ พ.ศ.2560 ปัจจุบันอยู่ในระหว่างขั้นตอนการตรวจสอบความถูกต้องในการกำหนดร่างขอบเขตงานในการจัดซื้อ และจะประกาศร่างขอบเขตเขตงานต่อไป ทำให้คาดการณ์ว่า จะสามารถจัดส่งปุ๋ยให้เกษตรกรได้ประมาณสิงหาคม ทันกับฤดูกาลที่กำหนด

ที่มา : https://www.thaigov.go.th/news/contents/details/55322