รัฐบาลไทย-ข่าวทำเนียบรัฐบาล-สธ. เพิ่มช่องทางรักษาโควิด ต่อยอด เจอ - แจก - จบ สู่ “สแกน (หรือโทร) - แจก - จบ” ดูแลผู้ป่วยตามข้อบ่งชี้ ช่วยเพิ่มการเข้าถึงยา


วันพฤหัสบดีที่ 21 กรกฎาคม 2565
สธ. เพิ่มช่องทางรักษาโควิด ต่อยอด เจอ - แจก - จบ สู่ “สแกน (หรือโทร) - แจก - จบ” ดูแลผู้ป่วยตามข้อบ่งชี้ ช่วยเพิ่มการเข้าถึงยา
.....
กรมการแพทย์ ปรับแนวทางต่อยอดระบบการดูแลรักษาโรคโควิด-19 จากเดิม เจอ - แจก - จบ สู่สแกน (หรือโทร) - แจก - จบ ซึ่งจัดทำเป็น QR code หรือโทรศัพท์ติดต่อสถานพยาบาลสังกัดกรมการแพทย์ สำหรับผู้ป่วยที่มีโทรศัพท์ เพื่อเพิ่มช่องทางให้ผู้ป่วยสามารถเข้าถึงการรักษาได้โดยไม่ต้องมาสถานพยาบาล ในกลุ่มที่ไม่มีอาการหรืออาการไม่รุนแรง
.
สำหรับแนวทางการรักษาผู้ป่วยโควิด จะใช้แนวทางเวชปฏิบัติ การวินิจฉัย ดูแลรักษา และป้องกันการติดเชื้อในโรงพยาบาลกรณีโรคโควิด-19 สำหรับแพทย์และบุคลากรสาธารณสุข ฉบับปรับปรุง ครั้งที่ 24 วันที่ 11 ก.ค. 65 โดยแบ่งเป็น 4 กลุ่ม
.
1. กลุ่มที่ไม่มีอาการหรือสบายดี ให้ดูแลรักษาตามอาการ ไม่ให้ยาต้านไวรัส รักษาแบบผู้ป่วยนอก โดยแยกกักตัวที่บ้าน เนื่องจากส่วนมากหายได้เอง แพทย์อาจให้ยาฟ้าทะลายโจรเพื่อบรรเทาอาการที่ไม่รุนแรงได้
2. ผู้ป่วยที่มีอาการไม่รุนแรง ไม่มีปอดอักเสบ ไม่มีปัจจัยเสี่ยงต่อการเป็นโรครุนแรง/โรคร่วมสำคัญ กลุ่มนี้ แพทย์อาจให้ favipiravir ในช่วง 4 วันแรก หลังมีอาการ หากผู้ป่วยมีอาการมาแล้วเกิน 5 วัน และผู้ป่วยไม่มีอาการ แพทย์อาจไม่ให้ยาต้านไวรัส เพราะผู้ป่วยจะหายได้เองโดยไม่มีภาวะแทรกซ้อน
3. ผู้ป่วยที่มีอาการไม่รุนแรง แต่มีปัจจัยเสี่ยงต่อการเป็นโรครุนแรงหรือมีโรคร่วมสำคัญ หรือผู้ป่วยที่ไม่มีปัจจัยเสี่ยงแต่มีปอดอักเสบเล็กน้อยถึงปานกลางยังไม่ต้องให้ออกซิเจน แพทย์อาจพิจารณาให้ยาต้านไวรัส 1 ชนิด ตั้งแต่เริ่มมีอาการ และพิจารณาจากหลายปัจจัยร่วมกัน ทั้งปัจจัยเสี่ยง ประวัติโรคประจำตัว ข้อห้ามการใช้ยา ปฏิกิริยาต่อกันของยาต้านไวรัสกับยาเดิมของผู้ป่วย
4. กลุ่มที่มีอาการปอดอักเสบต้องได้รับการรักษาด้วยออกซิเจน ผู้ป่วยจะเข้ารับการรักษาในโรงพยาบาลเพื่อติดตามอาการของผู้ป่วยอย่างใกล้ชิด
.
สอบถามรายละเอียดเพื่อติดต่อสถานพยาบาลสังกัดกรมการแพทย์ใกล้บ้านได้ที่ สายด่วนกรมการแพทย์ โทร. 1668
#ไทยคู่ฟ้า #ร่วมต้านโควิด19
-------------------

ที่มา : https://www.thaigov.go.th/news/contents/details/57086