รัฐบาลไทย-ข่าวทำเนียบรัฐบาล-รฟม. ฟรีค่าโดยสารรถไฟฟ้า MRT ทั้ง 2 สายให้แก่ผู้สูงอายุและเตรียมพร้อมอำนวยความสะดวก และปลอดภัยแก่ประชาชนในช่วงเทศกาลสงกรานต์ 2565


วันจันทร์ที่ 4 เมษายน 2565
รฟม. ฟรีค่าโดยสารรถไฟฟ้า MRT ทั้ง 2 สายให้แก่ผู้สูงอายุและเตรียมพร้อมอำนวยความสะดวก และปลอดภัยแก่ประชาชนในช่วงเทศกาลสงกรานต์ 2565
ตามนโยบายของนายศักดิ์สยาม ชิดชอบ รัฐมนตรีว่าการกระทรวงคมนาคม ที่กำชับหน่วยงานในสังกัดบูรณาการร่วมกันอำนวยความสะดวก เพื่อรองรับการเดินทางของประชาชนช่วงเทศกาลสงกรานต์ พ.ศ. 2565
นายภคพงศ์ ศิริกันทรมาศ ผู้ว่าการการรถไฟฟ้าขนส่งมวลชนแห่งประเทศไทย กระทรวงคมนาคม เปิดเผยว่า ได้ร่วมกับบริษัท ทางด่วนและรถไฟฟ้ากรุงเทพ จำกัด (มหาชน) (BEM) เตรียมพร้อมอำนวยความสะดวกและปลอดภัยให้แก่ผู้ใช้บริการรถไฟฟ้า MRT ทั้ง 2 สาย ได้แก่ รถไฟฟ้ามหานคร สายเฉลิมรัชมงคล (รถไฟฟ้า MRT สายสีน้ำเงิน) และรถไฟฟ้ามหานคร สายฉลองรัชธรรม  (รถไฟฟ้า MRT สายสีม่วง) เพื่อรองรับการเดินทางของประชาชนในช่วงเทศกาลสงกรานต์ 2565 ตามนโยบายของนายศักดิ์สยาม ชิดชอบ รัฐมนตรีว่าการกระทรวงคมนาคม ที่กำชับหน่วยงานในสังกัดบูรณาการร่วมกันอำนวยความสะดวก เพื่อรองรับการเดินทางของประชาชนช่วงเทศกาลสงกรานต์ พ.ศ. 2565 ให้ประชาชนเดินทางสะดวก ปลอดภัย ห่างไกล COVID-19 ทั้งนี้ การรถไฟฟ้าขนส่งมวลชนแห่งประเทศไทย (รฟม.) จะยกเว้นค่าโดยสารรถไฟฟ้า MRT  ทั้ง 2 สาย ให้แก่ผู้โดยสารที่มีอายุตั้งแต่ 60 ปีบริบูรณ์ขึ้นไป ในวันสงกรานต์และวันผู้สูงอายุแห่งชาติ ระหว่างวันที่ 13 - 15 เมษายน 2565 ตลอดระยะเวลาเปิดให้บริการ โดยแสดงตัวที่ห้องออกบัตรโดยสารพร้อมบัตรประชาชน เพื่อรับคูปอง 1 ใบ (1 คนต่อคูปอง 1 ใบเท่านั้น) สำหรับผ่านเข้า - ออกประตูพิเศษ (Swing Gate) เพื่อเข้าระบบต่อไป
สำหรับมาตรการรักษาความปลอดภัย รฟม. ได้เพิ่มความเข้มงวด โดยได้จัดวางอัตรากำลังพนักงานรักษาความปลอดภัย ออกตรวจตรา และจัดวางอัตรากำลังชุดปฏิบัติการกู้ภัยเสริมอัตรากำลังชุดปฏิบัติการรักษาความปลอดภัย กระจายกำลังครอบคลุมทุกพื้นที่ของเขตระบบรถไฟฟ้า มีการตั้งจุดตรวจสัมภาระก่อนเข้าสู่ระบบด้วยเครื่องตรวจจับโลหะ ตรวจสอบการนำพาสิ่งเทียมอาวุธปืนหรือสิ่งประดิษฐ์เกี่ยวกับสารไวไฟ วัตถุระเบิดของผู้ใช้บริการรถไฟฟ้าเข้ามาภายในสถานีรถไฟฟ้า ควบคุมไม่ให้มีการเล่นน้ำสงกรานต์ภายในสถานีและขบวนรถไฟฟ้าเพิ่มความเข้มงวดและความถี่ในการตรวจตรา เฝ้าระวังและอำนวยความสะดวกโดยรอบสถานีรถไฟฟ้า อาคารและลานจอดรถ โดยเฉพาะที่สถานีหลักสอง สถานีหัวลำโพง สถานีสีลม สถานีสุขุมวิท สถานีสวนจตุจักร สถานีบางซื่อ สถานีเตาปูน และสถานีตลาดบางใหญ่ ซึ่งเป็นสถานีที่คาดว่าจะมีผู้ใช้บริการเป็นจำนวนมาก นอกจากนี้ยังได้จัดชุดพนักงานพิสูจน์ทราบ (EOD) พร้อมชุดพนักงานและสุนัขตรวจค้นพัสดุภัณฑ์ระเบิด รฟม. (K-9) เพื่อตรวจตราค้นหาวัตถุต้องสงสัยในพื้นที่เขตระบบรถไฟฟ้า และจัดพนักงานสื่อสารประจำศูนย์วิทยุพสุธา ศูนย์บางไผ่ และระบบกล้องโทรทัศน์วงจรปิด เพื่อคอยเฝ้าระวังและรายงานการเกิดเหตุตลอด 24 ชั่วโมง
พร้อมกันนี้ รถไฟฟ้า MRT ขอเชิญชวนพุทธศาสนิกชนร่วมสรงน้ำพระพุทธรูปเพื่อเสริมความเป็นสิริมงคล ในระหว่างวันที่ 9 - 16 เมษายน 2565 เวลา 09.00 - 19.00 น. ณ บริเวณชั้นออกบัตรโดยสาร ของสถานีรถไฟฟ้า MRT สายสีน้ำเงิน จำนวน 19 สถานี ได้แก่ สถานีหลักสอง สถานีภาษีเจริญ สถานีบางหว้า สถานีท่าพระ สถานีสนามไชย สถานีวัดมังกร สถานีหัวลำโพง สถานีสามย่าน สถานีสีลม สถานีสุขุมวิท สถานีพระราม 9 สถานีศูนย์วัฒนธรรมแห่งประเทศไทย สถานีลาดพร้าว สถานีพหลโยธิน สถานีสวนจตุจักร สถานีบางซื่อ สถานีบางโพ สถานีสิรินธร สถานีบางขุนนนท์ และสถานีรถไฟฟ้า MRT สายสีม่วง ทั้ง 16 สถานีและขอความร่วมมือผู้โดยสารในการตรวจสัมภาระและไม่อนุญาตให้นำน้ำ ถังน้ำหรือปืนฉีดน้ำที่บรรจุน้ำ เข้ามาในระบบรถไฟฟ้าเพื่อความปลอดภัยของผู้ใช้ระบบ
ทั้งนี้ รถไฟฟ้า MRT ยังคงดำเนินการมาตรการป้องกันการแพร่ของระบาดเชื้อไวรัส COVID-19 ในระบบรถไฟฟ้าอย่างเข้มงวดและต่อเนื่อง เพื่อสร้างความเชื่อมั่นให้แก่ผู้ใช้บริการพร้อมทั้งขอความร่วมมือผู้โดยสารรักษาระยะห่างทางสังคม หรือ Social Distancing สวมใส่หน้ากากผ้าหรือหน้ากากอนามัยตลอดระยะเวลาการใช้บริการ สแกน QR Code ไทยชนะ ที่ติดอยู่ในตู้โดยสารเพื่อเช็คอิน ควบคู่ไปกับการใช้แอปพลิเคชั่น “หมอชนะ” และให้ความร่วมมือกับเจ้าหน้าที่ตรวจวัดอุณหภูมิร่างกายก่อนเข้าใช้บริการ และหมั่นล้างมือด้วยเจลแอลกอฮอล์ เพื่อความปลอดภัยของ  ทุกคน ตลอดจนลดความเสี่ยงในการแพร่ระบาดของเชื้อไวรัส ติดตามรายละเอียดและข้อมูลข่าวสาร รฟม. เพิ่มเติมได้ที่เว็บไซต์ รฟม. (www.mrta.co.th) และเฟซบุ๊กแฟนเพจการรถไฟฟ้าขนส่งมวลชนแห่งประเทศไทย หรือ Call Center รฟม. โทร. 0 2716 4044 รวมถึงสอบถามรายละเอียดข้อมูลการให้บริการรถไฟฟ้า MRT เพิ่มเติมได้ที่ ศูนย์บริการข้อมูลโทร. 0 2624 5200 หรือติดตามทางช่องทางต่างๆ ได้ที่เฟซบุ๊ก MRT Bangkok Metro / ทวิตเตอร์ MRT Bangkok Metro / อินสตาแกรม: mrt_bangkok และ โมบายแอปพลิเคชัน Bangkok MRT “เดินทางปลอดภัย สะดวก รวดเร็ว ด้วยรถไฟฟ้า MRT”

ที่มา : https://www.thaigov.go.th/news/contents/details/53263