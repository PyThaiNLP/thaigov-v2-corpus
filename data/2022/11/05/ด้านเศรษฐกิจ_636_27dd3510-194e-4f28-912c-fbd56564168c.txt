รัฐบาลไทย-ข่าวทำเนียบรัฐบาล-ออมสิน จัดเต็มแคมเปญ CSR “ออมสินห่วงใย ส่งกำลังใจให้สังคม” ร่วมสู้ภัย COVID-19 เปิดตัวเพจ “ออมสินห่วงใย” ศูนย์กลางความช่วยเหลือแห่งใหม่บนโลกโซเชียล


วันจันทร์ที่ 16 สิงหาคม 2564
พิมพ์
ออมสิน จัดเต็มแคมเปญ CSR “ออมสินห่วงใย ส่งกำลังใจให้สังคม” ร่วมสู้ภัย COVID-19 เปิดตัวเพจ “ออมสินห่วงใย” ศูนย์กลางความช่วยเหลือแห่งใหม่บนโลกโซเชียล
ธ.ออมสินจัดโครงการใหญ่ “ออมสินห่วงใยส่งกำลังใจให้สังคม” บริจาคกว่า 15 ลบ. สนับสนุนภารกิจสู้ภัย COVID-19 เปิดตัวเพจ “ออมสินห่วงใย” สร้างศูนย์กลางช่วยเหลือแห่งใหม่บนโซเชียล ร่วมด้วยทีมไรเดอร์ออมสินห่วงใย อาสาจัดส่งยาและเวชภัณฑ์แก่ผู้ป่วยรักษาตัวที่บ้าน
นายวิทัย รัตนากร ผู้อำนวยการธนาคารออมสิน เปิดเผยว่า ด้วยสถานการณ์ผู้ป่วยติดเชื้อ COVID-19 ที่มีจำนวนเพิ่มมากขึ้นเรื่อยๆ และเกิดพื้นที่ระบาดใหม่เพิ่มขึ้นทุกวัน โดยที่ขณะนี้มีผู้ป่วยและผู้เดือดร้อนที่รอรับความช่วยเหลืออยู่อีกเป็นจำนวนมาก ธนาคารออมสินจึงริเริ่มจัดทำ โครงการ “ออมสินห่วงใย ส่งกำลังใจให้สังคม” บริจาคเงิน 15 ล้านบาท มอบความช่วยเหลือสู้ภัย COVID-19 แก่หน่วยงานต่าง ๆ อาทิ การบริจาคเงินจัดตั้งศูนย์พักคอย กทม. รองรับผู้ป่วยสีเขียว การบริจาคเงินสนับสนุนภารกิจโรงพยาบาลสนาม ของโรงพยาบาลธรรมศาสตร์  เฉลิมพระเกียรติ และการบริจาคเงินสนับสนุนภารกิจของโรงพยาบาลศรีธัญญา
นอกจากนี้ ธนาคารได้มอบทรัพย์สินที่รอการขาย (NPA) ให้ทางราชการนำไปใช้ประโยชน์ในการจัดทำเป็นสถานที่กักตัวผู้สัมผัสเสี่ยงสูง (Local Quarantine) หรือศูนย์แยกกักตัวในชุมชน (Community Isolation) ของแต่ละพื้นที่ อาทิ ศูนย์การเรียนรู้วิทยาลัยออมสิน (ศูนย์การเรียนรู้ส่องแสง) ซึ่งเป็นอาคารเรียน บ้านพัก และหอประชุม บนพื้นที่กว่า 50 ไร่ ตั้งอยู่ที่อำเภอหาดใหญ่ จังหวัดสงขลา รวมถึงอาคาร บ้านเรือน และรีสอร์ตอีกหลายแห่ง ในจังหวัดลำปาง ลพบุรี พิษณุโลก โดยขณะนี้อยู่ระหว่างเตรียมการส่งมอบพื้นที่แก่หน่วยงานที่รับผิดชอบการจัดตั้งศูนย์ฯ และเตรียมขยายผลดำเนินการ      ในจังหวัดอื่นต่อไป
ด้านการช่วยเหลือระดับชุมชนและประชาชน ธนาคารได้เปิดตัว เฟสบุ๊กเพจ “ออมสินห่วงใย” อาสาเป็นศูนย์รวมความช่วยเหลือแห่งใหม่บนโลกโซเชียล ให้ผู้ป่วยหรือผู้เดือดร้อนเข้าถึงความช่วยเหลือได้เร็วขึ้นและง่ายขึ้น โดยเพจออมสินห่วงใยพร้อมให้ความช่วยเหลือ 3 ด้าน ได้แก่ (1) บริการ “ไรเดอร์ออมสินห่วงใย” จัดส่งยา เวชภัณฑ์ หรือสิ่งของยังชีพ ทั้งที่เป็นการส่งให้ผู้ที่ติดต่อเพจออมสินห่วงใยโดยตรง และช่วยภารกิจของหน่วยงานหรือกลุ่มจิตอาสาที่ขาดแคลนกำลังคนในการส่งของให้ผู้ป่วย (2) การบริจาคอาหารฟรี ทั้งอาหารปรุงสุกและอาหารแห้ง และ (3) การช่วยเหลือหน่วยงาน พันธมิตร และกลุ่มจิตอาสา ทำภารกิจช่วยเหลือผู้เดือดร้อนของแต่ละเครือข่าย เช่น สปสช. กลุ่มเส้นด้าย เพจอีจัน เพจเราต้องรอด We Care Network ตลอดจนสถานพยาบาลในพื้นที่ธนาคารออมสินภาคทั่วประเทศ ทั้งนี้ ประชาชนและหน่วยงานต่าง ๆ สามารถติดตามข้อมูล หรือแจ้งรายละเอียดความช่วยเหลือที่ต้องการได้ตลอด 24 ชั่วโมงโดยกดไลค์และติดตามเพจ  “ออมสินห่วงใย” เพียงคลิก facebook/GSBfightCOVID หรือเข้า facebook พิมพ์ค้นหา “ออมสินห่วงใย” ตั้งแต่วันนี้   เป็นต้นไป
https://www.gsb.or.th/news/gsbpr45/

ที่มา : https://www.thaigov.go.th/news/contents/details/44806