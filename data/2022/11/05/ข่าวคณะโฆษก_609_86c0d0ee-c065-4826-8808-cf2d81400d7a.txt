รัฐบาลไทย-ข่าวทำเนียบรัฐบาล-โฆษกรัฐบาล เผย นายกฯ พอใจกระแสใช้จ่าย “คนละครึ่ง เฟส 3/ยิ่งใช้ยิ่งได้” ตามมาตรการลดค่าครองชีพจากการแพร่ระบาดของโควิด-19 ลดภาระประชาชนช่วงปลายปี


วันอาทิตย์ที่ 5 ธันวาคม 2564
พิมพ์
โฆษกรัฐบาล เผย นายกฯ พอใจกระแสใช้จ่าย “คนละครึ่ง เฟส 3/ยิ่งใช้ยิ่งได้” ตามมาตรการลดค่าครองชีพจากการแพร่ระบาดของโควิด-19 ลดภาระประชาชนช่วงปลายปี
โฆษกรัฐบาล เผย นายกฯ พอใจกระแสใช้จ่าย “คนละครึ่ง เฟส 3/ยิ่งใช้ยิ่งได้” ตามมาตรการลดค่าครองชีพจากการแพร่ระบาดของโควิด-19 ลดภาระประชาชนช่วงปลายปี ยอดสะสม 2.1 แสนล้านบาท ผู้มีสิทธิเหลือเวลาใช้จ่ายโค้งสุดท้ายถึงสิ้นปี 31 ธ.ค. นี้เท่านั้น
วันที่ 5 ธ.ค. 64 นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ติดตามมาตรการใช้จ่ายลดค่าครองชีพจากการแพร่ระบาดของโควิด-19 ของรัฐ พอใจกระแสการใช้จ่ายของประชาชน ที่รัฐบาลมีการเพิ่มวงเงินสนับสนุนในการช่วยลดภาระในการจับจ่ายใช้สอยในชีวิตประจำวันของประชาชน ช่วยกระตุ้นฟื้นฟูเศรษฐกิจ ทั้ง 4 โครงการ ได้แก่ โครงการคนละครึ่ง เฟส 3 โครงการยิ่งใช้ยิ่งได้ รวมทั้งเพิ่มกำลังซื้อในบัตรสวัสดิการแห่งรัฐ และโครงการเพิ่มกำลังซื้อให้แก่ผู้ที่ต้องการความช่วยเหลือเป็นพิเศษ โดยความคืบหน้า (ข้อมูล ณ วันที่ 2 ธันวาคม 2564) มียอดการใช้จ่ายของแต่ละโครงการ ผู้ใช้สิทธิสะสม รวม 41.32 ล้านคน ยอดใช้จ่าย สะสม รวม 211,041.2 ล้านบาท แบ่งเป็น 1) โครงการคนละครึ่ง เฟส 3 มีผู้ใช้สิทธิสะสม 26.22 ล้านคน ยอดใช้จ่ายสะสม 184,823.7 ล้านบาท แบ่งเป็นส่วนที่ประชาชนจ่ายสะสม 93,934 ล้านบาท และรัฐร่วมจ่ายสะสม 90,889.7 ล้านบาท  2) โครงการยิ่งใช้ยิ่งได้ มีผู้ใช้สิทธิสะสม 92,087 คน ยอดใช้จ่ายส่วนประชาชนสะสม 3,718 ล้านบาท และยอดใช้จ่ายด้วย e-voucher สะสม 194.9 ล้านบาท 3)โครงการเพิ่มกำลังซื้อให้แก่ผู้มีบัตรสวัสดิการแห่งรัฐ มีผู้ใช้สิทธิสะสม 13.55 ล้านคน ยอดใช้จ่ายสะสม 20,518.4 ล้านบาท และ 4) โครงการเพิ่มกำลังซื้อให้แก่ผู้ที่ต้องการความช่วยเหลือเป็นพิเศษ มีผู้ใช้สิทธิสะสม 1.46 ล้านคน ยอดใช้จ่ายสะสม 1,786.2 ล้านบาท
ทั้งนี้ ในส่วนของผู้ประกอบการร้านอาหารและเครื่องดื่มในโครงการคนละครึ่ง ระยะที่ 3 และโครงการยิ่งใช้ยิ่งได้ ที่ขายอาหารและเครื่องดื่มผ่านผู้ให้บริการฟู้ดเดลิเวอรี่แพลตฟอร์ม ล่าสุด มีจำนวนกว่า 78,000 ราย ประชาชนสามารถใช้จ่ายในโครงการต่าง ๆ ได้จนถึงวันที่ 31 ธันวาคม 2564  สำหรับโครงการยิ่งใช้ยิ่งได้ ยังสามารถลงทะเบียนรับสิทธิ ผ่านเว็บไซต์  www.ยิ่งใช้ยิ่งได้.com หรือผ่าน g-Wallet บนแอป พลิเคชัน “เป๋าตัง” จนกว่าจะครบ 1 ล้านสิทธิ
“ภาพรวมเศรษฐกิจช่วงไตรมาสสุดท้ายปลายปีกลับมาคึกคึกหลังจากรัฐบาลมีการผ่อนคลายและมาตรการเปิดประเทศ ตลอดจนการเร่งฉีดวัคซีนโควิด -19 ให้คลอบคลุม 70 % ของจำนวนประชากร เพื่อให้คนไทยออกเดินทางท่องเที่ยวในประเทศเพิ่มขึ้น จับจ่ายใช้สอยมากขึ้น โดยเฉพาะช่วงปลายปีกับเทศกาลปีใหม่  ประชาชนที่ลงทะเบียนโครงการคนละครึ่ง เฟส 3 และยิ่งใช้ยิ่งได้ไว้แล้วสามารถใช้สิทธิ ได้ถึงวันที่ 31 ธันวาคม นี้  ซึ่งจะสามารถช่วยลดภาระค่าใช้จ่ายให้กับพี่น้องประชาชนและสร้างเม็ดเงินสะพัดในระบบเศรษฐกิจช่วงปลายดีได้เป็นอย่างดี” โฆษกประจำสำนักนายกรัฐมนตรี กล่าว
----------------------

ที่มา : https://www.thaigov.go.th/news/contents/details/49121