รัฐบาลไทย-ข่าวทำเนียบรัฐบาล-นายกรัฐมนตรีมอบคมนาคมเร่งลงทุนโครงข่ายเชื่อมโยงประเทศสมาชิก BIMSTEC ทุกด้านทั้งทางบก ราง น้ำ อากาศ เชื่อมโยง EEC กับ SEC สู่เอเชียใต้ ตะวันออกกลางและยุโรป


วันเสาร์ที่ 2 เมษายน 2565
พิมพ์
นายกรัฐมนตรีมอบคมนาคมเร่งลงทุนโครงข่ายเชื่อมโยงประเทศสมาชิก BIMSTEC ทุกด้านทั้งทางบก ราง น้ำ อากาศ เชื่อมโยง EEC กับ SEC สู่เอเชียใต้ ตะวันออกกลางและยุโรป
นายกรัฐมนตรีมอบคมนาคมเร่งลงทุนโครงข่ายเชื่อมโยงประเทศสมาชิก BIMSTEC ทุกด้านทั้งทางบก ราง น้ำ อากาศ เชื่อมโยง EEC กับ SEC สู่เอเชียใต้ ตะวันออกกลางและยุโรป รับโอกาสเติบโตจากประชากรประเทศสมาชิกกว่า 1,700 ล้านคน
วันที่ 2 เม.ย. 2565 น.ส.ไตรศุลี ไตรสรณกุล รองโฆษกประจำสำนักนายกรัฐมนตรี กล่าวว่า หลังจากประเทศไทยได้รับหน้าที่เป็นประธานความริเริ่มแห่งอ่าวเบงกอลสำหรับความร่วมมือหลากหลายสาขาทางวิชาการและเศรษฐกิจ หรือ BIMSTEC เมื่อวันที่ 30 มี.ค. ที่ผ่านมา พล.อ.ประยุทธ์ จันทร์โอชา นายกรัฐมนตรีและรมว.กลาโหม ได้มอบหมายกระทรวงคมนาคมให้เร่งลงทุนในโครงการต่างๆ ตามแผนแม่บทว่าด้วยความเชื่อมโยงด้านคมนาคม BIMSTEC ซึ่งครอบคลุมทั้งทางบก ทางราง ทางน้ำและอากาศ เพื่อย้ำถึงบทบาทของประเทศไทยในฐานะประธานและผู้ขับเคลื่อนหลักของสาขาความเชื่อมโยง จากความร่วมมือทั้งหมด 7 สาขา
รวมถึงเป็นการพัฒนาโครงสร้างพื้นฐานเพื่อเชื่อมโยงพื้นที่เศรษฐกิจสำคัญของประเทศอย่างเขตพัฒนาพิเศษภาคตะวันออก(EEC) กับระเบียงเศรษฐกิจภาคใต้(SEC) และใช้โอกาสจากความร่วมมือในการเชื่อมโยงทางทะเลไปสู่เอเชียใต้ ตะวันออกกลางและยุโรป ซึ่งเป็นแนวเส้นทางยุทธศาสตร์ทางการค้าของประเทศไทย
“นายกรัฐมนตรีมอบให้กระทรวงคมนาคมเร่งดำเนินโครงการที่อยู่ในแผนเพื่อเป็นโครงสร้างพื้นฐานที่ครอบคลุมทุกด้านเพื่อรองรับทั้งการค้า การลงทุนและการท่องเที่ยวจากประเทศสมาชิกซึ่งปัจจุบันทั้ง 7 ประเทศ ประกอบด้วย ไทย เมียนมา ศรีลังกา บังกลาเทศ อินเดีย ภูฏาน และเนปาลมีประชากรรวมกันกว่า 1,700 ล้านคน หรือมากกว่า 1 ใน 5 ของโลก และส่วนใหญ่เป็นวัยหนุ่มสาวที่มีกำลังซื้อที่เติบโตสูง” น.ส.ไตรศุลี กล่าว
น.ส.ไตรศุลี กล่าวว่า ตามแผนแม่บทว่าด้วยความเชื่อมโยงด้านคมนาคม BIMSTEC ที่กระทรวงคมนาคมต้องขับเคลื่อนมี 4 ด้าน ซึ่งสถานะของแต่ละโครงการขณะนี้มีทั้งโครงการที่ดำเนินการแล้วเสร็จ อยู่ระหว่างการพัฒนาโครงการ รวมถึงอยู่ระหว่างศึกษาความเป็นไปได้
ด้านที่1 ถนนและการขนส่งทางถนน ประกอบด้วย 1)ถนน 4 ช่องจราจรสายตาก-แม่สอด ระยะทาง 51 กม. ก่อสร้างแล้วเสร็จเมื่อ ม.ค. 2563 2)ทางพิเศษระหว่างเมือง(มอเตอร์เวย์) สายบางใหญ่-กาญจนบุรี ระยะทาง 96 กม. ความคืบหน้าร้อยละ 72 คาดว่าจะแล้วเสร็จในปี 2567 3)มอเตอร์เวย์ สายกาญจนบุรี-ชายแดนไทย/เมียนมา(บ้านพุน้ำร้อน)  ระยะทาง 82 กม.  อยู่ระหว่างการพิจารณาให้ความเห็นชอบต่อรายงานการวิเคราะห์ผลกระทบต่อสิ่งแวดล้อม(EIA) 4)โครงการปรับปรุงด่านพรมแดนและโครงสร้างพื้นฐาน ณ ด่านแม่สอด-เมียวดี  ดำเนินการแล้วเสร็จและเปิดบริการเมื่อ 30 ต.ค. 2562  5)การจัดทำความตกลงด้านการขนส่งระหว่างประเทศสมาชิก BIMSTEC ประเทศสมาชิกอยู่ระหว่างเร่งเจรจาร่างความตกลงยานยนต์สำหรับการกำกับดูแลการขนส่งผู้โดยสาร บุคคล และสินค้า
ด้านที่2 รถไฟและการขนส่งทางราง ประกอบด้วย 1)รถไฟทางคู่ ช่วงฉะเชิงเทรา-คลองสิบเก้า-แก่งคอย ระยะทาง 106 กม. เชื่อมโยงการขนส่งในภาคตะวันออกเฉียงเหนือกับชายฝั่งทะเลตะวันออก ก่อสร้างแล้วเสร็จเมื่อปี 2562  2)รถไฟทางคู่เส้นทางเชื่อมต่อกับเมียนมา(กาญจนบุรี-บ้านพุน้ำร้อน) สถานะปัจจุบันอยู่ระหว่างการศึกษาความเป็นไปได้ของโครงการ
ด้านที่3 ท่าเรือและการขนส่งทางน้ำ ประกอบด้วย 1)การพัฒนาท่าเรือแหลมฉบัง ระยะที่3 อยู่ระหว่างการพัฒนาโครงการ โดยคาดว่าจะเปิดดำเนินการท่าเทียบเรือ F ได้ภายในปี 2568 2)การพัฒนาการเดินเรือชายฝั่ง ประเทศสมาชิกอยู่ระหว่างการเจรจาร่างความตกลงเดินเรือ
ด้านที่4 การบินและการพัฒนาท่าอากาศยาน ประกอบด้วย 1)การขยายท่าอากาศยานสุวรรณภูมิ อยู่ระหว่างดำเนินการก่อสร้างส่วนต่อขยายอาคารผู้โดยสารเพื่อเพิ่มความสามารถรองรับผู้โดยสารจาก 45 ล้านคนต่อปีเป็น 60 ล้านคนต่อปี รวมถึงก่อสร้างทางวิ่งเส้นที่3 เพื่อรองรับเที่ยวบินได้ 90 เที่ยวบินต่อชั่วโมง 2)โครงการขยายท่าอากาศยานแม่สอด ดำเนินการแล้วเสร็จเมื่อเม.ย. 2562
น.ส.ไตรศุลี กล่าวว่า กระทรวงคมนาคมยังอยู่ระหว่างดำเนินโครงการที่มีศักยภาพในอนาคตเพื่อเชื่อมโยงกับทั้งประเทศในกลุ่ม BIMSTEC กับประเทศต่างๆ ในอาเซียนอีก 2 โครงการ ได้แก่ โครงการเชื่อมการขนส่งระหว่างทะเลอ่าวไทยและอันดามัน หรือโครงการแลนด์บริดจ์ ซึ่งขณะนี้อยู่ในขั้นตอนที่สำนักนโยบายและแผนการขนส่งและจราจร(สนข.) ดำเนินการศึกษาความเหมาะสม ออกแบบเบื้องต้น และโครงการพัฒนาโครงข่ายทางหลวงพิเศษระหว่างเมืองและระบบราง(MR-Map) ซึ่งเป็นโครงการบูรณาการการใช้เขตทางหลวงพิเศษระหว่างเมืองและระบบรางพร้อมกัน 10 เส้นทาง ประกอบด้วยเส้นทางแนวเหนือ-ใต้ 3 เส้นทาง, ตะวันออก-ตะวันตก 6 เส้นทาง และเชื่อมต่อกรุงเทพฯ-ปริมณฑล 1 เส้นทาง รวมระยะทาง 7,003 กิโลเมตร

ที่มา : https://www.thaigov.go.th/news/contents/details/53218