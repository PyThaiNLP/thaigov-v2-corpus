รัฐบาลไทย-ข่าวทำเนียบรัฐบาล-บสย. ระดม “หมอหนี้” ตรวจสุขภาพธุรกิจ ฟรี หาแหล่งเงินทุน แก้หนี้ ปรับโครงสร้างธุรกิจงาน Money Expo 2022 12-15 พ.ค. อิมแพ็คเมืองทองธานี


วันพฤหัสบดีที่ 12 พฤษภาคม 2565
พิมพ์
บสย. ระดม “หมอหนี้” ตรวจสุขภาพธุรกิจ ฟรี หาแหล่งเงินทุน แก้หนี้ ปรับโครงสร้างธุรกิจงาน Money Expo 2022 12-15 พ.ค. อิมแพ็คเมืองทองธานี
ในปีนี้ บสย. ได้เข้าร่วมงานมหกรรมการเงินกรุงเทพ Money Expo 2022 ครั้งที่ 22 ระหว่างวันที่ 12-15 พฤษภาคม 2565 ณ อาคารชาเลนเจอร์ 2-3 อิมแพ็ค เมืองทองธานี
นายสิทธิกร ดิเรกสุนทร กรรมการและผู้จัดการทั่วไป บรรษัทประกันสินเชื่ออุตสาหกรรมขนาดย่อม (บสย.) เปิดเผยว่า ในปีนี้ บสย. ได้เข้าร่วมงานมหกรรมการเงินกรุงเทพ Money Expo 2022 ครั้งที่ 22 ระหว่างวันที่ 12-15 พฤษภาคม 2565 ณ อาคารชาเลนเจอร์ 2-3 อิมแพ็ค เมืองทองธานี  โดยภายในบูธ บสย. ได้ให้ความสำคัญกับการให้คำปรึกษาด้านการเงินและการปรับปรุงธุรกิจ เพื่อการขอสินเชื่อ รวมทั้งความรู้ทางการเงินแก่ผู้ประกอบการ SMEs รวมถึงการบริหารจัดการธุรกิจ เพื่อให้สามารถเข้าถึงแหล่งทุน และข้อแนะนำด้านการปรับโครงสร้างหนี้  แก้หนี้ธุรกิจ  การบริหารต้นทุน การจัดการระบบบัญชีเพื่อการขอสินเชื่อ ภายใต้แนวคิด TCG Fast & First รวดเร็ว รอบคอบ เป็นที่หนึ่งในใจ SMEs โดย ทีมที่ปรึกษาทางการเงิน ผู้เชี่ยวชาญด้านสินเชื่อ ทีมหมอหนี้ และทีมให้คำแนะนำจากสำนักงานเขตนครหลวง ในรูปแบบการให้คำปรึกษาแบบตัวต่อตัว  ตั้งแต่เวลา 10.00 - 20.00 น.
ทั้งนี้ บสย. ยังได้เตรียมแพ็คเกจพิเศษ ในโอกาส 30 ปี บสย. เติมทุนแบบชาญฉลาด ด้วยการเข้าโครงการค้ำประกันสินเชื่อ บสย. ฟรีค่าธรรมเนียมค้ำประกัน 3 ปี สำหรับผู้ประกอบการ SMEs ขนาดเล็ก ผู้ประกอบการในธุรกิจ Supply chain และผู้ประกอบการ SMEs ที่ได้รับสินเชื่อจากสถาบันการเงินของรัฐ ซึ่งมีวงเงินรองรับการค้ำประกันสินเชื่อ 10,000 ล้านบาท ลงทะเบียนเพื่อขอรับคำปรึกษาที่  Link  https://bit.ly/3fIXpHZ  และ พบกับ บสย. ที่บูธ L7

ที่มา : https://www.thaigov.go.th/news/contents/details/54495