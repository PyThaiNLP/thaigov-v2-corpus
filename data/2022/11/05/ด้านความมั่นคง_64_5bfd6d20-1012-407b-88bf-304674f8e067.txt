รัฐบาลไทย-ข่าวทำเนียบรัฐบาล-รมว.สุชาติ หารือร่วม 3 สมาคม ผุดมาตรการเสริมโครงการปันน้ำใจร้านค้าสู่แรงงาน บริหารจัดการอาหารช่วยเหลือแรงงานในแคมป์คนงาน


วันพุธที่ 7 กรกฎาคม 2564
รมว.สุชาติ หารือร่วม 3 สมาคม ผุดมาตรการเสริมโครงการปันน้ำใจร้านค้าสู่แรงงาน บริหารจัดการอาหารช่วยเหลือแรงงานในแคมป์คนงาน
รัฐมนตรีว่าการกระทรวงแรงงาน หารือร่วม 3 สมาคม ผุดมาตรการเสริมโครงการปันน้ำใจร้านค้าสู่แรงงาน บริหารจัดการอาหารช่วยเหลือแรงงานในแคมป์คนงาน
เมื่อวันที่ 7 กรกฎาคม 2564 นายสุชาติ ชมกลิ่น รัฐมนตรีว่าการกระทรวงแรงงาน กล่าวภายหลังเป็นประธานการประชุมหารือร่วมกับสมาคมอุตสาหกรรมก่อสร้างไทย ในพระบรมราชูปถัมภ์ ชมรมหาบเร่แผงลอยกรุงเทพมหานคร และสมาคมภัตตาคารไทย เรื่องแนวทางการบริหารจัดการอาหารสำหรับช่วยเหลือแรงงานที่เก็บตัวในแคมป์คนงาน ณ ห้องประชุม ศ. นิคม จันทรวิทุร ชั้น 5 อาคารกระทรวงแรงงาน โดยมี นายสุรชัย ชัยตระกูลทอง ผู้ช่วยรัฐมนตรีประจำกระทรวงแรงงาน นางธิวัลรัตน์ อังกินันทน์ ที่ปรึกษารัฐมนตรีว่าการกระทรวงแรงงาน นางเธียรรัตน์ นะวะมะวัฒน์ โฆษกกระทรวงแรงงาน (ฝ่ายการเมือง) คุณลิซ่า งามตระกูลพานิช นายกสมาคมอุตสาหกรรมก่อสร้างไทย ในพระบรมราชูปถัมภ์ คุณญาดา พรเพชรรัมภา ประธานชมรมหาบเร่แผงลอยกรุงเทพมหานคร คุณฐนิวรรณ กุลมงคล นายกสมาคมภัตตาคารไทย นางสาวพิชสณัชค์ วนิชมงคลกิจ เลขาชมรมหาบเร่แผงลอยกรุงเทพมหานคร นายเรวัตร ชอบธรรม เครือข่ายแผงลอยไทยเพื่อการพัฒนาที่ยั่งยืน พร้อมด้วยผู้บริหารระดับสูงกระทรวงแรงงาน เข้าร่วมในครั้งนี้ด้วย โดย รมว.แรงงาน กล่าวว่า ท่าน พล.อ.ประยุทธ์ จันทร์โอชา นายกรัฐมนตรี และ รมว.กลาโหม และกระทรวงแรงงานภายใต้การกำกับดูแลของ พล.อ.ประวิตร วงษ์สุวรรณ รองนายกรัฐมนตรี ได้มีความห่วงใยพี่น้องผู้ใช้แรงงานจากกรณีที่ทาง ศบค.มีมติให้ปิดแคมป์คนงานก่อสร้าง งดการเดินทางและเคลื่อนย้ายแรงงานในพื้นที่จังหวัดสีแดงเข้ม ได้แก่ กรุงเทพมหานคร ปทุมธานี นนทบุรี สมุทรสาคร สมุทรปราการ นครปฐม เป็นเวลา 1 เดือน เพื่อควบคุมการแพร่ระบาดของโควิด-19 ในคลัสเตอร์แคมป์คนงานนั้น และได้มอบหมายให้กระทรวงแรงงานดูแลแรงงานที่ได้รับผลกระทบในครั้งนี้โดยการจ่ายเยียวยาสิทธิประโยชน์ทดแทนกรณีว่างงาน 50 เปอร์เซ็นของค่าจ้าง และขอความร่วมมือนายจ้างดูแลอาหาร 3 มื้อ โดยกระทรวงแรงงานผุดโครงการปันน้ำใจร้านค้าสู่แรงงาน ซึ่งเป็นมาตรการเสริมในการสนับสนุนช่วยเหลือลูกจ้าง
นายสุชาติ กล่าวต่อว่า ในวันนี้กระทรวงแรงงานจึงได้เชิญผู้แทนสมาคมอุตสาหกรรมก่อสร้างไทย ในพระบรมราชูปถัมภ์ ชมรมหาบเร่แผงลอยกรุงเทพมหานคร และสมาคมภัตตาคารไทย มาเพื่อประชุมหารือเตรียมการและรับทราบแนวทางการช่วยเหลือเยียวยาแรงงานที่อยู่ในแคมป์ก่อสร้างที่สถานประกอบการถูกปิดตามประกาศ ทั้งนี้ ในส่วนของกระทรวงแรงงาน กรมการจัดหางานได้เห็นชอบให้สำนักบริหารแรงงานต่างด้าวจัดทำโครงการให้ความช่วยเหลือคนต่างด้าว ด้านอาหาร เพื่อช่วยเหลือเยียวยาด้านอาหารแก่แรงงานต่างด้าวที่ได้รับอนุญาตทำงานในกิจการก่อสร้างในพื้นที่กรุงเทพมหานคร ในช่วงที่มีการปิดสถานที่ก่อสร้าง โดยมีเป้าหมาย จำนวน 30,000 คน
“ผมได้เล็งเห็นถึงปัญหาของผู้ค้าหาบเร่แผงลอยที่ประสบปัญหากับสถานการณ์โรคโควิด-19 ทำให้ไม่มีรายได้จากการขายของ จึงได้อนุเคราะห์ให้ความช่วยเหลือผู้ค้าหาบเร่แผงลอยเพื่อให้มีรายได้ที่จะเลี้ยงดูตนเอง และครอบครัวได้บ้าง จึงได้ให้ผู้ค้าหาบเร่แผงลอย รวมทั้งสมาคมภัตตาคารไทยได้ทำข้าวกล่องเพื่อส่งแคมป์คนงาน ซึ่งปัจจุบันต้องถูกกักตัว เนื่องจากป้องกันการแพร่ระบาดของโควิด-19” นายสุชาติ กล่าวในท้ายสุด

ที่มา : https://www.thaigov.go.th/news/contents/details/43543