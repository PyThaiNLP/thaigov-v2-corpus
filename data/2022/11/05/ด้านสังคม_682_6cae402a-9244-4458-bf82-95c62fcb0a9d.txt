รัฐบาลไทย-ข่าวทำเนียบรัฐบาล-ผู้บริหาร ข้าราชการ บุคลากร สธ. วางพวงมาลาถวายราชสักการะพระบรมชนกาธิเบศร เนื่องในวันคล้ายวันสวรรคต 13 ตุลาคม


วันพุธที่ 13 ตุลาคม 2564
ผู้บริหาร ข้าราชการ บุคลากร สธ. วางพวงมาลาถวายราชสักการะพระบรมชนกาธิเบศร เนื่องในวันคล้ายวันสวรรคต 13 ตุลาคม
ผู้บริหาร ข้าราชการ บุคลากรกระทรวงสาธารณสุข วางพวงมาลาถวายราชสักการะพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร เนื่องในวันคล้ายวันสวรรคต 13 ตุลาคม 2564
ผู้บริหาร ข้าราชการ บุคลากรกระทรวงสาธารณสุข วางพวงมาลาถวายราชสักการะพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร เนื่องในวันคล้ายวันสวรรคต 13 ตุลาคม 2564
วันนี้ (13 ตุลาคม 2564) ที่บริเวณโถงชั้น 1 ตึกสำนักงานปลัดกระทรวงสาธารณสุข ดร.สาธิต ปิตุเตชะ รัฐมนตรีช่วยว่าการกระทรวงสาธารณสุข พร้อมด้วยนายแพทย์เกียรติภูมิ วงศ์รจิต ปลัดกระทรวงสาธารณสุขนำคณะผู้บริหาร วางพวงมาลาถวายราชสักการะพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร เนื่องในวันคล้ายวันสวรรคต 13 ตุลาคม 2564
ดร.สาธิต ได้กล่าวน้อมรำลึกถึงพระมหากรุณาธิคุณ ว่า ตลอดระยะเวลากว่า 70 ปีแห่งรัชสมัยพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร ทรงมีพระเมตตาที่ได้ทรงทุ่มเทกำลังพระวรกายและกำลังพระปัญญา ปฏิบัติพระราชกรณียกิจนานัปการเพื่อประโยชน์สุขแห่งปวงพสกนิกร โครงการในพระราชดำริน้อยใหญ่ก่อให้เกิดประโยชน์อย่างอเนกอนันต์แก่ประเทศชาติ ได้พระราชทานหลักปรัชญาของเศรษฐกิจพอเพียง เพื่อเป็นแนวทางให้อาณาประชาราษฎร์ได้ดำเนินชีวิตโดยใช้ความรู้และสติปัญญาเป็นภูมิคุ้มกัน อีกทั้งยังก่อให้เกิดประโยชน์แก่ประชาชนของประเทศต่างๆ ที่ได้น้อมนำแนวทางพระราชทานไปปฏิบัติ พระเกียรติคุณแผ่ไพศาลขจรขจายไปทั่วทิศานุทิศ
ทั้งนี้บุคลากรของกระทรวงสาธารณสุขทุกคนจักน้อมนำแนวทางพระราชดำริที่ได้พระราชทานไว้ เป็นเครื่องยึดเหนี่ยวในการปฏิบัติหน้าที่ด้านการแพทย์และการสาธารณสุขให้เกิดประโยชน์สูงสุดแก่ประเทศชาติและประชาชนสืบไป
*********************************** 13 ตุลาคม 2564

ที่มา : https://www.thaigov.go.th/news/contents/details/46926