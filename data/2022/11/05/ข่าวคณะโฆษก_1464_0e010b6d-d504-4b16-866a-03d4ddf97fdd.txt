รัฐบาลไทย-ข่าวทำเนียบรัฐบาล-โฆษกรัฐบาลเผย “นายกฯ” ห่วงประชาชนได้รับผลกระทบปัญหาค่าครองชีพแพง จากสินค้าขึ้นราคา สั่งการกระทรวงพาณิชย์ ร่วมกับหน่วยงานเกี่ยวข้อง เร่งกำหนดมาตรการช่วยเหลือประชาชน


วันอาทิตย์ที่ 24 เมษายน 2565
พิมพ์
โฆษกรัฐบาลเผย “นายกฯ”  ห่วงประชาชนได้รับผลกระทบปัญหาค่าครองชีพแพง จากสินค้าขึ้นราคา  สั่งการกระทรวงพาณิชย์ ร่วมกับหน่วยงานเกี่ยวข้อง เร่งกำหนดมาตรการช่วยเหลือประชาชน
โฆษกรัฐบาลเผย “นายกฯ”  ห่วงประชาชนได้รับผลกระทบปัญหาค่าครองชีพแพง จากสินค้าขึ้นราคา  สั่งการกระทรวงพาณิชย์ ร่วมกับหน่วยงานเกี่ยวข้อง เร่งกำหนดมาตรการช่วยเหลือประชาชน ทั้งระยะสั้นและระยะยาว โดยไม่ให้กระทบกลไกตลาด
วันที่ 24 เมษายน 2565 นายธนกร วังบุญคงชนะ โฆษกประจำสำนักนายกรัฐมนตรีเปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม สั่งการให้กระทรวงพาณิชย์และทุกหน่วยงานที่เกี่ยวข้องร่วมกันบูรณาการแก้ไขปัญหาราคาสินค้าที่ขยับตัวสูงขึ้น เพื่อบรรเทาความเดือดร้อนของประชาชนอย่างเร่งด่วน กำชับให้แก้ไขปัญหาอย่างต่อเนื่อง พร้อมหาแนวทางช่วยเหลืออย่างเป็นรูปธรรม กำหนดเป็นมาตรการช่วยเหลือประชาชน ทั้งระยะสั้น และระยะยาวโดยไม่ให้กระทบกลไกตลาด
โฆษกประจำสำนักนายกรัฐมนตรีกล่าวเพิ่มเติมว่า ที่ผ่านมากระทรวงพาณิชย์ไม่อนุญาตให้ปรับราคาในสินค้าควบคุมทั้ง 18 หมวด แต่ก็ต้องเข้าใจเรื่องต้นทุนการผลิตการนำเข้าอาจจะทำให้ราคาขยับ โดยเฉพาะสินค้าบางประเภทในห้างสรรพสินค้าหลายตัว ช่วงก่อนหน้านี้อาจจะอยู่ในช่วงโปรโมชั่น พอหมดโปรโมชั่นราคาก็กลับมาปกติ ยืนยันผู้ประกอบการทุกรายยินดีให้ความร่วมมืออย่างเต็มที่ในการตรึงราคาสินค้า รวมถึงจัดโปรโมชั่นลดราคาสินค้า ในส่วนของภาครัฐ กระทรวงพาณิชย์ได้ช่วยลดค่าครองชีพให้ประชาชนมาโดยตลอด และจะทำต่อไปอย่างต่อเนื่อง โดยเตรียมเพิ่มจุดจำหน่ายสินค้าราคาประหยัดแบบถาวร ตามโครงการ “โมบายพาณิชย์...ลดราคา! ช่วยประชาชน” อีก 20 จุด จากปัจจุบัน ที่มีอยู่แล้ว 50 จุดทั่วกรุงเทพฯ และมีรถเคลื่อนที่ (รถพุ่มพวง) อีก 25 คัน นำสินค้าที่จำเป็นขายให้ประชาชนในราคาถูก เช่น ไข่ไก่ น้ำตาล ข้าวสาร น้ำมันพืช บะหมี่กึ่งสำเร็จรูป ปลากระป๋อง สบู่ ยาสีฟัน รวมถึงสินค้าเกษตร เป็นต้น ส่วนในต่างจังหวัด สำนักงานพาณิชย์จังหวัด ได้ดำเนินการจัดจำหน่ายสินค้าราคาประหยัดตามมาตรการของแต่ละจังหวัด ซึ่งประชาชนสามารถเลือกซื้อได้ตามสถานที่ต่าง ๆ ที่จังหวัดกำหนด
“นายกรัฐมนตรีเข้าใจถึงความเดือดร้อนของประชาชน เน้นย้ำให้หน่วยงานที่เกี่ยวข้อง ติดตามสถานการณ์ราคาสินค้าอย่างใกล้ชิด  เพื่อให้มั่นใจว่าประชาชนจะไม่ถูกเอารัดเอาเปรียบด้านราคา ยืนยันรัฐบาลไม่ได้นิ่งนอนใจ และไม่ได้ทอดทิ้งประชาชนให้แบกรับภาระค่าครองชีพอยู่ฝ่ายเดียว ที่ผ่านมารัฐบาลพยายามอย่างเต็มที่ในการแก้ไขปัญหา ผ่านการดำเนินการตามมาตรการต่าง ๆ” นายธนกรกล่าว

ที่มา : https://www.thaigov.go.th/news/contents/details/53853