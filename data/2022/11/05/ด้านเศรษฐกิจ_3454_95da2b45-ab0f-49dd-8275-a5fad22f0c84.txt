รัฐบาลไทย-ข่าวทำเนียบรัฐบาล-รฟท. ร่วมกับ มูลนิธิเมาไม่ขับ กองบังคับการตำรวจรถไฟ และหน่วยงานภาคีเครือข่ายรณรงค์ลดอุบัติเหตุเมาไม่ขับ


วันจันทร์ที่ 11 เมษายน 2565
รฟท. ร่วมกับ มูลนิธิเมาไม่ขับ กองบังคับการตำรวจรถไฟ และหน่วยงานภาคีเครือข่ายรณรงค์ลดอุบัติเหตุเมาไม่ขับ
จัดงานรณรงค์ “ชีวิตวิถีใหม่ สงกรานต์ปลอดอุบัติเหตุ ปลอด COVID-19”
วันนี้ (9 เมษายน 2565) ณ สถานีกรุงเทพ นายศักดิ์สยาม ชิดชอบ รัฐมนตรีว่าการกระทรวงคมนาคม เป็นประธานเปิดงานรณรงค์ลดอุบัติเหตุทางถนนโครงการ “ชีวิตวิถีใหม่ สงกรานต์ปลอดอุบัติเหตุ ปลอดโควิด 19”  โดยมีนายชยธรรม์ พรหมศร ปลัดกระทรวงคมนาคม นายจิรุตม์ วิศาลจิตร อธิบดีกรมการขนส่งทางบกและประธานกรรมการรถไฟแห่งประเทศไทย. นายนิรุฒ มณีพันธ์ ผู้ว่าการรถไฟแห่งประเทศไทย นายแพทย์แท้จริง ศิริพาณิช เลขาธิการมูลนิธิเมาไม่ขับ พล.ต.ต.อำนาจ ไตรพจน์ ผู้บังคับการตำรวจรถไฟ และภาคีเครือข่ายรณรงค์ร่วมเปิดงาน
นายศักดิ์สยาม ชิดชอบ รัฐมนตรีว่าการกระทรวงคมนาคม กล่าวว่า พลเอก ประยุทธ์ จันทร์โอชา นายกรัฐมนตรี มีความห่วงใยต่อสถานการณ์การแพร่ระบาดของโรคติดเชื้อไวรัส COVID-19 และอุบัติเหตุบนท้องถนนในช่วงเทศกาลสงกรานต์ จึงได้กำชับให้กระทรวงคมนาคมอำนวยความสะดวก ความปลอดภัยให้กับประชาชน เนื่องจากจะมีประชาชนเดินทางกลับภูมิลำเนาและท่องเที่ยวในช่วงเทศกาลสงกรานต์เป็นจำนวนมาก ซึ่งกระทรวงคมนาคมได้กำหนดนโยบายอำนวยความสะดวก ความปลอดภัยในการบริการขนส่งสาธารณะ และบนโครงข่ายคมนาคมอย่างบูรณาการ รวมถึงดูแลการเดินทางตามมาตรการด้านสาธารณสุขเพื่อป้องกันการแพร่ระบาดของเชื้อไวรัส COVID-19 โดยยึดหลัก “เดินทางสะดวก ปลอดภัย ห่างไกล COVID-19” จึงได้มอบนโยบายและสั่งการให้ทุกหน่วยงานในสังกัดกระทรวงคมนาคม เตรียมความพร้อม กำกับดูแลการให้บริการมาตรฐานความปลอดภัยโดยให้ รฟท. จัดเดินขบวนรถพิเศษช่วยการโดยสารในช่วงเทศกาลสงกรานต์ในเส้นทางสายเหนือและ
สายตะวันออกเฉียงเหนือ รวม 13 ขบวน
นายนิรุฒ มณีพันธ์ ผู้ว่า การรถไฟแห่งประเทศไทย (รฟท.) กระทรวงคมนาคม กล่าวว่า รฟท. ได้ตระหนักถึงปัญหาอุบัติเหตุที่เกิดขึ้นอันมีสาเหตุมาจากการเมาแล้วขับ จึงได้ให้การสนับสนุนมูลนิธิเมาไม่ขับ จัดงานโครงการ “ชีวิตวิถีใหม่ สงกรานต์ปลอดอุบัติเหตุ ปลอด COVID-19” และพิธีปล่อยแถวตำรวจรถไฟ อย่างต่อเนื่องนับเป็นปีที่ 25 แล้วด้วยความมุ่งหวังที่อยากเห็นประชาชน ทั้งที่เป็นผู้มาใช้บริการของ รฟท. และประชาชนทั่วไป ได้ตระหนักถึงอันตรายอันเกิดจากการเมาสุราแล้วขับรถ ซึ่ง รฟท. ได้ให้ความสำคัญกับปัญหาดังกล่าวอย่างจริงจังมาโดยตลอด โดยจัดให้มีการตรวจวัดระดับแอลกอฮอล์พนักงานด้านปฏิบัติการอย่างสม่ำเสมอ รวมถึง มาตรการงดจำหน่ายเครื่องดื่มแอลกอฮอล์ภายในสถานี และบนขบวนรถทุกขบวน พร้อมกำชับกวดขันผู้ปฏิบัติงานทุกฝ่ายให้ความร่วมมือในการปฏิบัติงาน โดยระมัดระวังป้องกันไม่ให้เกิดอันตราย
ทั้งนี้ รฟท. ได้จัดแผนอำนวยความสะดวกรองรับการเดินทางของประชาชนในช่วงเทศกาลสงกรานต์ ระหว่างวันที่ 11-17 เมษายน 2565 เพื่อรองรับการเดินทางของประชาชน โดยการพ่วงตู้โดยสารเพิ่มจนเต็มหน่วยลากจูงในขบวนรถที่วิ่งให้บริการปกติทุกสายทั่วประเทศ จำนวน 184 ขบวนต่อวัน แบ่งออกเป็น ขบวนรถเชิงพาณิชย์ 46 ขบวน และขบวนรถเชิงสังคม 138 ขบวน โดยแยกตามเส้นทางเป็นสายเหนือ 34 ขบวน สายตะวันออกเฉียงเหนือ 44 ขบวน สายใต้ 46 ขบวน สายตะวันออก 22 ขบวน สายมหาชัย 34 ขบวน และสายแม่กลอง 4 ขบวน ซึ่งสามารถรองรับปริมาณการเดินทางได้สูงสุดถึง 100,000 คนต่อวัน และมีการเพิ่มขบวนรถพิเศษช่วยการโดยสารในช่วงเทศกาลสงกรานต์ จำนวน 13 ขบวน ในเส้นทางสายเหนือและสายตะวันออกเฉียงเหนือ สามารถรองรับผู้โดยสารเพิ่มได้อีกประมาณ 8,000 คน ทั้งนี้คาดการณ์ว่าในวันที่ 11 – 12 เมษายน 2564 จะมีประชาชนเดินทางออกจากกรุงเทพสูงสุด เฉลี่ยวันละ 40,000 คน ส่วนเที่ยวกลับเข้ากรุงเทพ คาดว่า ประชาชนจะทยอยเดินทางกลับ ในวันที่ 16 - 17 เมษายน 2565 เฉลี่ยวันละ 45,000 คน
ในด้านมาตรการป้องกันการแพร่ระบาดของโรคติดเชื้อไวรัส COVID-19 ได้กำชับให้ผู้ปฏิบัติงานเฝ้าระวังการแพร่ระบาดของไวรัส COVID-19 อย่างเคร่งครัด ตามมาตรการของกระทรวงคมนาคมและกระทรวงสาธารณสุข โดยมีการตั้งจุดคัดกรองวัดไข้ผู้โดยสารก่อนเข้าและออกสถานี การตั้งจุดบริการแอลกอฮอล์ล้างมือ การให้สวมหน้ากากอนามัยตลอดการเดินทาง การรักษาระยะห่าง รวมถึงให้สแกนแอปพลิเคชันไทยชนะ ก่อนและหลังใช้บริการ ตลอดจนเพิ่มความถี่ในการทำความสะอาด ฉีดพ่นแอลกอฮอล์ในขบวนรถโดยสารทุกครั้งหลังให้บริการ ตลอดจนฉีดพ่นบริเวณจุดสัมผัสพื้นที่โดยรอบบริเวณสถานีรถไฟเป็นประจำ เพื่อสร้างความมั่นใจและความปลอดภัยต่อผู้โดยสารตลอดการเดินทาง ทั้งนี้ ผู้โดยสารสามารถสอบถามข้อมูลเพิ่มเติม รวมทั้งกำหนดเวลาต่าง ๆ ได้ที่ศูนย์บริการลูกค้าสัมพันธ์ หมายเลขโทรศัพท์ 1690 ตลอด 24 ชั่วโมง หรือเฟซบุ๊กแฟนเพจทีมพีอาร์การรถไฟแห่งประเทศไทย

ที่มา : https://www.thaigov.go.th/news/contents/details/53507