รัฐบาลไทย-ข่าวทำเนียบรัฐบาล-สำนักงานสลากฯ จัดเวทีรับฟังความคิดเห็นประชาชนและศึกษาผลกระทบทางสังคม เกี่ยวกับสลากกินแบ่งรัฐบาล แบบ N3 และ L6


วันอังคารที่ 9 สิงหาคม 2565
พิมพ์
สำนักงานสลากฯ จัดเวทีรับฟังความคิดเห็นประชาชนและศึกษาผลกระทบทางสังคม เกี่ยวกับสลากกินแบ่งรัฐบาล แบบ N3 และ L6
สำนักงานสลากฯ จัดเวทีรับฟังความคิดเห็นประชาชนและศึกษาผลกระทบทางสังคม เกี่ยวกับสลากกินแบ่งรัฐบาล แบบ N3 และ L6 ครั้งสุดท้ายที่กรุงเทพมหานคร และเปิดรับความคิดเห็น ผ่านช่องทางออนไลน์ตั้งแต่บัดนี้ ถึง 10 ส.ค. 65
วันนี้ ( 9 สิงหาคม 2565 ) เวลา 09.30 น. ที่โรงแรมมิราเคิล แกรนด์ คอนเวนชั่น กรุงเทพมหานคร นายธนวรรธน์ พลวิชัย กรรมการและโฆษกคณะกรรมการสลากกินแบ่งรัฐบาล พร้อมด้วยนายทวีป วุฒิบาทุกาจิตต์ รองผู้อำนวยการ ลงพื้นที่จัดกิจกรรมรับฟังความคิดเห็นของผู้มีส่วนได้ส่วนเสียและศึกษาผลกระทบทางสังคม เกี่ยวกับการกำหนดประเภทและรูปแบบสลากกินแบ่งรัฐบาล โดยกิจกรรมแบ่งออกเป็นสองส่วน คือ การรับฟังความคิดเห็นและตอบข้อซักถามในช่วงเช้า และการสนทนากลุ่มย่อย (Focus Group) ในช่วงบ่าย โดยมีกลุ่มผู้มีส่วนได้ส่วนเสียที่เข้าร่วมกิจกรรม ประกอบด้วย  ตัวแทนจำหน่ายสลาก ผู้ซื้อจองล่วงหน้า ตัวแทนส่วนราชการที่เกี่ยวข้อง สื่อมวลชน และประชาชนผู้ซื้อสลาก
นายธนวรรธน์ กล่าวต่อผู้สื่อข่าวว่า จากการที่สำนักงานสลาก ฯ ได้วางแนวทางในการแก้ไขปัญหาสลากเกินราคา เป็น 3 ระยะ โดยในระยะสั้น เป็นการตั้งจุดจำหน่ายสลาก 80 ซึ่งขณะนี้มีอยู่ 969 จุดทั่วประเทศ และจะครบ 1,000 จุด ภายในเดือนสิงหาคมนี้ ส่วนการแก้ไขปัญหาระยะกลาง คือการจำหน่ายสลากผ่านแพลตฟอร์มออนไลน์ หรือสลากดิจิทัล ที่มีกระแสตอบรับเป็นอย่างดีจากพี่น้องประชาชนที่ต้องการซื้อสลากในราคา 80 บาท รวมถึงการคัดเลือกผู้ซื้อจองล่วงหน้าที่ใกล้จะดำเนินการแล้วเสร็จ สำหรับมาตรการแก้ปัญหาสลากเกินราคาในระยะยาว คือ การออกผลิตภัณฑ์ใหม่เพื่อเป็นทางเลือกให้กับผู้ที่ต้องการเสี่ยงโชคอย่างถูกกฎหมาย
โดยที่ พระราชบัญญัติสํานักงานสลากกินแบ่งรัฐบาล พ.ศ.2517 และที่แก้ไขเพิ่มเติม กําหนดไว้ว่า “การออกประกาศ กําหนดประเภทและรูปแบบสลากกินแบ่งรัฐบาลโดยความเห็นชอบของ คณะรัฐมนตรี ทั้งนี้ ต้องจัดให้มีการรับฟังความคิดเห็นของผู้มีส่วนได้เสียและศึกษาผลกระทบทางสังคม เพื่อนํามาประกอบการพิจารณาก่อนออกประกาศ รวมทั้งต้องให้ผู้ด้อยโอกาสและคนพิการเข้าถึงการเป็นตัวแทนจําหน่ายสลากกินแบ่งรัฐบาลด้วย” ดังนั้น สํานักงานสลากกินแบ่งรัฐบาลจึงได้กําหนด ประเภทและรูปแบบสลากกินแบ่งรัฐบาล ที่จะรับฟังความคิดในครั้งนี้ คือสลากกินแบ่งรัฐบาลตัวเลข 3 หลัก (Number 3 : N3) และสลากกินแบ่งรัฐบาล 6 หลัก (Lottery 6 : L6)
สำหรับการจัดประชุมรับฟังความคิดเห็นและศึกษาผลกระทบทางสังคม ในวันนี้ เป็นครั้งที่ 6 ซึ่งเป็นครั้งสุดท้าย หลังจากนี้ ประชาชนที่สนใจ สามารถติดตามรายละเอียดเกี่ยวกับประเภทและรูปแบบสลากกินแบ่งรัฐบาล  พร้อมทั้งแสดงความคิดเห็นได้ที่เว็บไซต์สำนักงานฯ www.glo.or.th หรือ newlottery.glo.or.th ได้จนถึงวันพรุ่งนี้ (วันที่ 10 สิงหาคม 2565) หลังจากนั้น สำนักงานฯ จะรวบรวมความคิดเห็น รวมทั้งผลการศึกษาผลกระทบทางสังคมในทุกมิติ ตลอดจนมาตรการต่างๆ ที่เกี่ยวข้อง เสนอคณะกรรมการสลากกินแบ่งรัฐบาลและกระทรวงการคลัง เพื่อพิจารณานำเข้าที่ประชุมคณะรัฐมนตรีต่อไป

ที่มา : https://www.thaigov.go.th/news/contents/details/57822