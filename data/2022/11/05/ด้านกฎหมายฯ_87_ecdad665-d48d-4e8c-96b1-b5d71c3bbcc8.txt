รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม ลงพื้นที่เรือนจำเขาพลอง ดูการปลูก-ขยายพันธุ์ฟ้าทะลายโจร ร่วมทดลองบรรจุแคปซูล พร้อมเดินหน้าทำฮับสมุนไพร เล็งแจกต้นกล้าให้ชาวบ้าน


วันพฤหัสบดีที่ 22 กรกฎาคม 2564
พิมพ์
รัฐมนตรีว่าการกระทรวงยุติธรรม ลงพื้นที่เรือนจำเขาพลอง ดูการปลูก-ขยายพันธุ์ฟ้าทะลายโจร ร่วมทดลองบรรจุแคปซูล พร้อมเดินหน้าทำฮับสมุนไพร เล็งแจกต้นกล้าให้ชาวบ้าน
รัฐมนตรีว่าการกระทรวงยุติธรรม ลงพื้นที่เรือนจำเขาพลอง ดูการปลูก-ขยายพันธุ์ฟ้าทะลายโจร ร่วมทดลองบรรจุแคปซูล พร้อมเดินหน้าทำฮับสมุนไพร เล็งแจกต้นกล้าให้ชาวบ้าน
เมื่อเวลา 08.30 น. ที่เรือนจำชั่วคราวเขาพลอง จังหวัดชัยนาท นายสมศักดิ์ เทพสุทิน รัฐมนตรีว่าการกระทรวงยุติธรรม ลงพื้นตรวจการปลูกสมุนไพรฟ้าทะลายโจร พร้อมด้วย นายสมบูรณ์ ศิริเวช ผู้ว่าราชการจังหวัดชัยนาท นายมณเทียร สงฆ์ประชา ส.ส.ชัยนาท พรรคพลังประชารัฐ นายอนุสรณ์ นาคาศัย นายกอบจ.ชัยนาท และนพ.วีระกิตติ์ หาญปริพรรณ์ รองอธิบดีกรมราชทัณฑ์
นายขวัญไชย สันติภราภพ ผบ.เรือนจำจังหวัดชัยนาท กล่าวรายงานว่า เรือนจำได้ดำเนินการตามนโยบาย มีพื้นที่ใช้สอย 100 ไร่ ได้เริ่มต้นปลูก 1 ไร่ ใช้เวลาปลูกอีกประมาณ 2 เดือนครึ่ง จะเก็บทำยาได้ โดยรูดใบใช้ทำยา ส่วนก้านนำไปปักชำ นอกจากนี้ยังมีการปลูกกระชายขาว 10,000 ต้น ตะไคร้ 5 ไร่ ตะไคร้หอม 1 ไร่ และยังมี ใบชะพลู สะเดา ใบบัวบก สมุนไพรอื่นๆอีกหลายชนิด ซึ่งเรามีแนวคิดที่จะทำให้เป็นฮับสมุนไพร
นายสมศักดิ์ กล่าวว่า ตนเคยมาดูที่นี่เมื่อ 5-6 เดือนก่อน มีการพัฒนาไปมากมาย ซึ่งขณะนี้เรากำลังสนใจสมุนไพรฟ้าทะลายโจร การใช้ฟ้าทะลายโจรรักษาโควิด -19 ในเรือนจำได้ผลที่ดีมาก โดยใช้แทนยาแผนปัจจุบันที่เราหาไม่ทันเพราะมีผู้ต้องขังจำนวนมาก โดยเรือนจำกลางเชียงใหม่สามารถใช้ฟ้าทะลายโจรรักษาผู้ต้องขังที่ติดโควิดได้ 5,000 กว่าคน รวมทั้งยังมีเรือนจำกลางบางขวางและเรือนจำจังหวัดนนทบุรีที่ใช้รักษาผู้ต้องขังได้อีกหลายพันคน แต่เราต้องการหาวิธีที่ชัดเจนในการกินฟ้าทะลายโจร กระทรวงสาธารณสุขกำลังจะบอกกับเราว่าจะทำอย่างไร รวมถึงการควบคุมให้ราคาไม่แพงและพอเพียง ปัจจุบันหายากแต่เราสามารถเพาะพันธุ์ได้เร็ว แต่ต้องดูว่าเป็นพันธุ์ไหน หากเราได้พันธุ์ที่ดีจะทำให้ง่ายมากในการมาสกัดทำยา  ซึ่งขณะนี้ขาดแคลนต้นฟ้าทะลายโจรแต่อีกเดือนสองเดือนจะไปได้ เราพร้อมเดินหน้า หลายๆจังหวัดดำเนินการแล้ว ซึ่งฟ้าทะลายโจรของแต่ละเรือนจำที่มีกล้าพันธุ์สามารถแบ่งให้ชาวบ้านไปปลูกได้ และอาจจะสอนวิธีการผลิต
จากนั้นนายสมศักดิ์ และคณะได้เดินชมการสาธิต การแปรรูปผลิตภัณฑ์สมุนไพร การบดอัดยาฟ้าทะลายโจร และการบรรจุแคปซูล โดยสามารถผลิตได้วันละ 10,000 เม็ด ซึ่งนายสมศักดิ์ได้ทดลองการบรรจุแคปซูลด้วย รวมถึงการทำน้ำกระชายและน้ำอัญชัญ และได้เดินชมแปลงปลูกฟ้าทะลายโจร การปักกิ่งเพื่อขยายพันธุ์โดยกลุ่มผู้ต้องขัง

ที่มา : https://www.thaigov.go.th/news/contents/details/44003