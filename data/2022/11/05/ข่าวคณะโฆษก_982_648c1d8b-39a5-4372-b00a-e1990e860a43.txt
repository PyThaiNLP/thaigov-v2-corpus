รัฐบาลไทย-ข่าวทำเนียบรัฐบาล-โฆษกรัฐบาลเผย “นายกฯ” เชิญชวนคนไทย รวมน้ำใจอุดหนุนดอกป๊อบปี้วันทหารผ่านศึก ร่วมเป็นขวัญกำลังใจ สดุดี เทิดทูน ทหารกล้าของไทย นำรายได้ช่วยเหลือทหารผ่านศึกและครอบครัว


วันพฤหัสบดีที่ 3 กุมภาพันธ์ 2565
พิมพ์
โฆษกรัฐบาลเผย “นายกฯ” เชิญชวนคนไทย รวมน้ำใจอุดหนุนดอกป๊อบปี้วันทหารผ่านศึก ร่วมเป็นขวัญกำลังใจ สดุดี เทิดทูน ทหารกล้าของไทย นำรายได้ช่วยเหลือทหารผ่านศึกและครอบครัว
โฆษกรัฐบาลเผย “นายกฯ” เชิญชวนคนไทย รวมน้ำใจอุดหนุนดอกป๊อบปี้วันทหารผ่านศึก ร่วมเป็นขวัญกำลังใจ สดุดี เทิดทูน ทหารกล้าของไทย นำรายได้ช่วยเหลือทหารผ่านศึกและครอบครัว
วันที่ 3 ก.พ. 65 นายธนกร วังบุญคงชนะ โฆษกประจำสำนักนายกรัฐมนตรี เผย พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ขอเชิญชวนประชาชน สนับสนุนซื้อ “ดอกป๊อบปี้” ดอกไม้ที่ระลึกเนื่องในวันทหารผ่านศึก 3 กุมภาพันธ์ ผ่านช่องทางต่าง ๆ ซึ่งปีนี้เป็นปีที่สองแล้วที่มูลนิธิสงเคราะห์ครอบครัวทหารผ่านศึก ในพระราชูปถัมภ์สมเด็จพระศรีนครินทราบรมราชชนนี ไม่สามารถจำหน่ายดอกป๊อปปี้ตามสถานที่ต่าง ๆ ได้ เนื่องจากเป็นช่วงสถานการณ์การแพร่ระบาดของโควิด-19 โดยที่ผ่านมา มูลนิธิฯ จะสามารถจำหน่ายดอกป๊อปปี้ในวันที่ 3 กุมภาพันธ์ ของทุกปี เป็นรายได้ประมาณ 20 ล้านบาท แต่ในปี 2564 ด้วยสถานการณ์โควิด-19 ทำให้รายได้จากการจำหน่ายดอกป๊อปปี้ลดลงอยู่ที่ 7 ล้านบาท และดอกป๊อปปี้ที่ผลิตเพื่อจำหน่ายยังคงค้างอยู่ในคลังเกือบ 2 แสนดอก ดังนั้น ในปีนี้ มูลนิธิฯ จึงไม่ได้ผลิตดอกป๊อปปี้เพิ่ม ส่งผลให้กลุ่มแม่บ้านทหารผ่านศึกกว่า 100 ครอบครัวที่เป็นกำลังหลักในการผลิตดอกป๊อปปี้ ขาดรายได้ที่จะนำไปจุนเจือครอบครัว จากการผลิตดอกป๊อปปี้ในปีนี้ด้วย
นายธนกร กล่าวด้วยว่า ถึงแม้ว่ามูลนิธิฯ จำหน่ายดอกป๊อปปี้ได้ลดลง แต่มูลนิธิฯ ก็ยังคงช่วยสงเคราะห์ สนับสนุน ทหารผ่านศึกและครอบครัว ในเรื่องต่าง ๆ เช่น สวัสดิการค่ารักษาพยาบาล การให้ทุนการศึกษาแก่บุตร การช่วยเหลือผ้าห่มกันหนาว ฯลฯ เหมือนเช่นทุกปีที่ผ่านมา จึงขอเชิญชวนคนไทยรวมน้ำใจ ร่วมกันสั่งซื้อดอกป๊อบปี้และผลิตภัณฑ์ของมูลนิธิฯ เพื่อช่วยเหลือทหารผ่านศึกและครอบครัว ได้ที่โทรศัพท์หมายเลข 092 750 2642 ID Line : @poppythailand , https://shop.line.me/@poppythailand โดยชำระเงินผ่านทางบัญชีธนาคารกสิกรไทยสาขาสนามเป้า ชื่อบัญชีมูลนิธิสงเคราะห์ครอบทหารผ่านศึก เลขที่บัญชี 029-2-30712-8
“นายกรัฐมนตรียังย้ำว่า ทุกอาชีพล้วนมีความสำคัญในการขับเคลื่อนประเทศไทย จึงขอเชิญชวนประชาชนอุดหนุนดอกป๊อบปี้ เพื่อร่วมเป็นขวัญกำลังใจ ในการทำหน้าที่ของทหาร สดุดีและเทิดทูน ทหารกล้าของประเทศไทย ด้วยความระลึกถึงความกล้าหาญ ความเสียสละของพวกทหารกล้าทั้งหลาย” นายธนกร กล่าว

ที่มา : https://www.thaigov.go.th/news/contents/details/51209