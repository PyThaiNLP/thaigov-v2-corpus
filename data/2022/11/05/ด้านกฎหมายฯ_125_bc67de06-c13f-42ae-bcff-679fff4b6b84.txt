รัฐบาลไทย-ข่าวทำเนียบรัฐบาล-กระทรวงยุติธรรม โดยกรมบังคับคดี เร่งเจรจาไกล่เกลี่ยช่วยเหลือ สาวลูก 3 ถูกฟ้องยึดที่ดิน


วันเสาร์ที่ 7 สิงหาคม 2564
พิมพ์
กระทรวงยุติธรรม โดยกรมบังคับคดี เร่งเจรจาไกล่เกลี่ยช่วยเหลือ สาวลูก 3 ถูกฟ้องยึดที่ดิน
กระทรวงยุติธรรม โดยกรมบังคับคดี เร่งเจรจาไกล่เกลี่ยช่วยเหลือสาวลูก 3 ชาวสุโขทัยวอนคนช่วยเหลือเผยพ่อสามีเก่าใช้ชื่อซื้อรถมือสองแล้วขาดส่ง จนโดนไฟแนนซ์ฟ้องยึดทรัพย์ทั้งบ้าน - ที่ดินขายทอดตลาด
ตามที่มีข่าว สาวลูก 3 ชาวสุโขทัยวอนคนช่วยเหลือเผยพ่อสามีเก่าใช้ชื่อซื้อรถมือสองแล้วขาดส่ง จนโดนไฟแนนซ์ฟ้องยึดทรัพย์ทั้งบ้าน - ที่ดินขายทอดตลาด นั้น
นางอรัญญา ทองน้ำตะโก อธิบดีกรมบังคับคดี เปิดเผยว่า กรณีดังกล่าว เป็นการบังคับคดีตามคำพิพากษาของศาลจังหวัดสุโขทัย คดีหมายเลขแดงที่ ผบ.110/2558 ซึ่งคดีดังกล่าว โจทก์ขอให้
เจ้าพนักงานบังคับคดียึดที่ดินพร้อมสิ่งปลูกสร้าง ซึ่งเป็นกรรมสิทธิ์ของนางประทุม มาเร็ว ออกขายทอดตลาดเพื่อชำระหนี้ให้โจทก์ แต่เนื่องจากสถานการณ์การแพร่ระบาดของโรคติดเชื้อไวรัสโคโรนา 2019 (COVID-19) ในขณะนี้ จึงยังไม่มีกำหนดนัดในการขายทอดตลาดแต่อย่างใด ซึ่งในกรณีดังกล่าวหากได้เข้าสู่กระบวนการไกล่เกลี่ยข้อพิพาทชั้นบังคับคดี และผู้เกี่ยวข้องทุกฝ่ายสามารถเจรจากันจนเกิดความพอใจและได้มีการปฏิบัติตามข้อตกลงแล้วก็จะทำให้ไม่ต้องขายทอดตลาดที่ดินที่ยึดไว้ จึงได้มอบหมายให้ร้อยตำรวจตรีหญิง วรางคนา ขุนเณรพานิช ผู้อำนวยการสำนักงานบังคับคดีจังหวัดสุโขทัย ลงพื้นที่ให้ความช่วยเหลือนางประทุม มาเร็ว ซึ่งได้มีการนัดทุกฝ่ายที่เกี่ยวข้องแล้ว โดยจะทำการไกลเกลี่ยข้อพิพาท ณ สำนักงานบังคับคดีจังหวัดสุโขทัย ในวันที่ ๒9 ตุลาคม ๒๕๖๔ เวลา ๑1.๐๐ นาฬิกา
ทั้งนี้ ในการไกล่เกลี่ยข้อพิพาทนั้น กรมบังคับคดีเป็นเพียงคนกลางในการจัดให้มีการเจรจาหาทางออกร่วมกันระหว่างคู่กรณี เพื่อยุติข้อพิพาทด้วยความสมานฉันท์จากความสมัครใจของทุกฝ่าย ซึ่งกรมบังคับคดี ไม่สามารถบังคับให้เกิดข้อตกลงใดๆที่ปราศจากความสมัครใจ และความยินยอมของคู่กรณีได้
อนึ่ง กรมบังคับคดีได้จัดโครงการไกล่เกลี่ยข้อพิพาทชั้นบังคับคดี เพื่อช่วยเหลือลูกหนี้ที่กำลังประสบปัญหาหนี้สินในช่วงสถานการณ์โควิด-19 ทั้งนี้ ลูกหนี้สามารถยื่นคำร้องขอไกล่เกลี่ยข้อพิพาทผ่านระบบอิเล็กทรอนิกส์ทางเว็บไซต์กรมบังคับคดี www.led.go.th และขอไกล่เกลี่ยข้อพิพาทออนไลน์ผ่านแอปพลิเคชัน Session Call ได้ สอบถามรายละเอียดเพิ่มเติมได้ที่ ศูนย์ไกล่เกลี่ยข้อพิพาท กรมบังคับคดี โทรศัพท์หมายเลข 0 2881 4840, 0 2887 5072 หรือ สายด่วนกรมบังคับคดีกด 1111 ต่อ 79 หรือสำนักงานบังคับคดีทั่วประเทศ

ที่มา : https://www.thaigov.go.th/news/contents/details/44531