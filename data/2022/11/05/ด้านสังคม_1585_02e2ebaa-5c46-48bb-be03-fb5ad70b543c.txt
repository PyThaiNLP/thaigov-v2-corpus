รัฐบาลไทย-ข่าวทำเนียบรัฐบาล-สป. โดยกรมเสมียนตรา ส่งมอบ โครงการ “ครัวยั่งยืนเพื่อน้อง” ให้กับโรงเรียนในที่ห่างไกลภาคตะวันตก


วันอังคารที่ 24 พฤษภาคม 2565
สป. โดยกรมเสมียนตรา ส่งมอบ โครงการ “ครัวยั่งยืนเพื่อน้อง”  ให้กับโรงเรียนในที่ห่างไกลภาคตะวันตก
กรมเสมียนตราได้ดำเนินโครงการ “ครัวยั่งยืนเพื่อน้อง” ตามหลักปรัชญาเศรษฐกิจพอเพียงขึ้นถวายเป็นพระราชกุศลแด่พระบาทสมเด็จพระเจ้าอยู่หัวและสถาบันพระมหากษัตริย์
โดยมีโรงเรียนในพื้นที่ ๖ ภูมิภาคของประเทศ จำนวน ๓๖ โรงเรียน จาก ๑๒ จังหวัด เข้าร่วมโครงการ ทั้งนี้เพื่อพัฒนาโรงเรียนที่อยู่ในพื้นที่ห่างไกล ให้มีคุณภาพชีวิตที่ดีขึ้น ด้วยการสร้างแหล่งอาหารที่ยั่งยืนให้แก่นักเรียนอย่างต่อเนื่อง สามารถส่งต่อรุ่นต่อรุ่นได้ รวมทั้งยังเป็นการสร้างกระบวนการรับรู้แนวคิดการปฏิบัติตามปรัชญาเศรษฐกิจพอเพียงให้แก่นักเรียนซึ่งเป็นอนาคตของชาติอีกด้วย การดำเนินการได้รับการสนับสนุนงบประมาณจากมูลนิธิพลังที่ยั่งยืน ภายใต้การสนับสนุนของ บริษัท ปตท. จำกัด (มหาชน) มีระยะเวลาดำเนินโครงการ ระหว่างเดือนมกราคม - สิงหาคม ๒๕๖๕
ในการดำเนินโครงการฯ ประกอบด้วย การสร้างโรงเรือนเลี้ยงไก่พันธุ์ไข่ ขนาด ๓ x ๔ เมตร โรงเรียนละ ๑ โรงเรือน พร้อมแม่ไก่พันธุ์ไข่ การสร้างโรงเรือนเพาะเห็ด ขนาด ๓ x ๔ เมตร โรงเรียนละ ๑ โรงเรือน พร้อมก้อนเชื้อเห็ดที่เหมาะสมตามพื้นที่ การมอบเครื่องมือการทำแปลงเกษตรครัวเรือน พร้อมเมล็ดพันธุ์พืชจากศูนย์พัฒนาพันธุ์พืชจักรพันธ์เพ็ญศิริ (จันกะผัก) และโครงการทหารพันธุ์ดี ซึ่งเป็นเมล็ดพันธุ์ที่ไม่มีการตัดต่อพันธุกรรมสามารถขยายพันธุ์ได้อย่างต่อเนื่อง และการมอบอุปกรณ์การกีฬา ซึ่งได้รับการสนับสนุนจากกลุ่มบริษัท คิงส์พาวเวอร์
ทั้งนี้ในห้วงเดือนมกราคม - เมษายน ๒๕๖๕ ที่ผ่านมา กรมเสมียนตราในฐานะหน่วยรับผิดชอบดำเนินโครงการฯ ได้เดินทางไปสำรวจความเรียบร้อย และส่งมอบโครงการให้แก่โรงเรียน
ที่เข้าร่วมโครงการ อาทิ โรงเรียนในพื้นที่ภาคตะวันตก ได้แก่ โรงเรียนไทรโยคมณีกาญจน์วิทยา ห้องเรียน สาขาทุ่งมะเซอย่อ ต.วังกระแจะ อ.ไทรโยค โรงเรียนบ้านยางโทน ต.ศรีมงคล อ.ไทรโยค โรงเรียนวัดปากกิเลน ต.สิงห์ อ.ไทรโยค โรงเรียนบ้านหนองปรือ ต.หนองประดู่ อ.เลาขวัญ จ.กาญจนบุรี โรงเรียนวัดเขาขลุง ต.เขาขลุง อ.บ้านโป่ง โรงเรียนบ้านไพรสะเดา ต.ดอนทราย อ.ปากท่อ จ.ราชบุรี

ที่มา : https://www.thaigov.go.th/news/contents/details/54925