รัฐบาลไทย-ข่าวทำเนียบรัฐบาล-สธ.เผยการรอเตียงโควิด ผู้ป่วยสีเหลืองและแดง ในกทม. ลดลง ผลจากการนำเข้าระบบ HI / CI


วันพฤหัสบดีที่ 26 สิงหาคม 2564
สธ.เผยการรอเตียงโควิด ผู้ป่วยสีเหลืองและแดง ในกทม. ลดลง ผลจากการนำเข้าระบบ HI / CI
กระทรวงสาธารณสุขเผย การรอเตียงโควิด 19 โดยเฉพาะสีเหลืองและสีแดง ในกทม. ลดลงผลจากการนำเข้าระบบ HI / CI  ล่าสุด 3 หน่วยงานประเมินคุณภาพมาตรฐานการดูแล HI นำร่องในโรงพยาบาลราชวิถีเลิดสิน และ นพรัตนราชธานี
วันนี้ (26 สิงหาคม 2564 ) ที่ ศูนย์แถลงข่าวสถานการณ์โรคติดเชื้อไวรัสโคโรนา 2019 กระทรวงสาธารณสุข จ.นนทบุรี นายแพทย์สมศักดิ์ อรรฆศิลป์ อธิบดีกรมการแพทย์ แถลงข่าวว่า สถานการณ์โควิด 19 ภาพรวมในช่วงสัปดาห์ที่ผ่านมา มีผู้ที่ติดเชื้อหายป่วยมากกว่าผู้ป่วยรายใหม่ อัตราการครองเตียงในต่างจังหวัดยังตึงตัวอยู่บ้างแต่มีการขยายเตียงไปยังโรงพยาบาลชุมชนจึงพบปัญหาไม่มาก ส่วนใน กทม. เตียงรองรับผู้ป่วยยังไม่เพียงพอจึงได้ปรับการดูแลรักษาผู้ติดเชื้อด้วยระบบ Home Isolation : HI ข้อมูลจาก สปสช. ถึงวันที่ 25 สิงหาคม 2564มีผู้ป่วยที่เข้าระบบ HI ในกทม.สะสม 87,023 คน โดยมีสถานพยาบาลทุกสังกัด และคลินิกชุมชนอบอุ่นและคลินิกอื่นๆ ร่วมดูแล สำหรับผู้ป่วยรายใหม่ใน กทม. ที่มีประมาณ 4,000 คน ต่อวันนั้น จะเข้าระบบ HI ประมาณ 1,000 คนต่อวัน กลุ่มที่ไม่สามารถมารถทำ HI ได้ จะมีการดูแลแบบ Community Isolation : CI  แยกกักที่ชุมชน/ศูนย์พักคอยในกทม. มีจำนวน 64 แห่ง 8,694 เตียง รองรับผู้ป่วย 200-300 คนต่อวัน ขณะนี้อยู่ในระบบ 3,410 คน สะสม 15,749 คน ผลจากการนำผู้ป่วยเข้าระบบ HI และ CI ทำให้โรงพยาบาลมีเตียงรองรับผู้ป่วยอาการสีเหลืองและสีแดงมากขึ้น ระยะเวลารอเตียงไม่เกิน 24 ชั่วโมง
นายแพทย์สมศักดิ์ กล่าวต่อว่า สำหรับมาตรฐานการดูแล HI กรมการแพทย์ จะร่วมกับ สปสช. และสถาบันรับรองคุณภาพสถานพยาบาล (สรพ.) ทำการประเมินคุณภาพทั้งผู้ให้และผู้รับบริการ นำร่องใน 3 โรงพยาบาล ได้แก่ โรงพยาบาลราชวิถี  เลิดสิน และ นพรัตนราชธานี และจะประเมินให้ครบทุกเครือข่ายต่อไป
นอกจากนี้ ในผู้ติดเชื้อกลุ่มเปราะบาง เช่น ผู้พิการทางกาย ทางจิต หรือเด็ก ได้รับความร่วมมือจากหลายภาคส่วนจัดการดูแลโดยเฉพาะ เช่น โรงพยาบาลศรีธัญญา โรงพยาบาลสมเด็จเจ้าพระยา ดูแลผู้มีปัญหาทางจิตเวช โรงพยาบาลสนามบ้านวิทยาศาสตร์สิรินธรเพื่อคนพิการ ดูแลกลุ่มคนพิการ และสถาบันราชานุกูล ดูแลเด็กพิเศษและครอบครัว รวมถึงมีระบบ HI ของสถาบันสิรินธรเพื่อคนพิการ CI ของโรงเรียนสอนคนตาบอดกรุงเทพ ซึ่งเป็นความร่วมมือระหว่างโรงพยาบาลรามาธิบดีและโรงพยาบาลสนามบ้านวิทยาศาสตร์สิรินธรเพื่อคนพิการ และ CI สำหรับเด็กอายุ 7-15 ปี ที่ ศูนย์สร้างสุขทุกวัย เกียกกาย โดย สถาบันเด็กแห่งชาติมหาราชินี ร่วมกับเขตดุสิตเป็นพลังความร่วมมือของทุกภาคส่วนที่จะช่วยดูแลผู้ติดเชื้อให้ผ่านพ้นวิกฤตไปด้วยกัน
ทั้งนี้ ผู้ที่จะเข้าระบบ HI ได้นั้น ต้องปฏิบัติตามแนวทาง 7 แยก คือ แยกนอนในห้องหรือนอนห่างจากผู้อื่น  แยกกินอาหารคนเดียว แยกอยู่ในพื้นที่เฉพาะ แยกใช้ของใช้ส่วนตัว แยกทิ้งขยะ แยกห้องน้ำหรือใช้ห้องน้ำเป็นคนสุดท้าย และ แยกอากาศคือสวมหน้ากากอนามัยตลอดเวลา โดย สปสช.จะจัดส่งชุดมาตรฐาน (Standard Set) ประกอบด้วย ปรอทวัดไข้ เครื่องวัดออกซิเจนในเลือด หน้ากากอนามัย ถุงขยะสีแดง และอาหาร 3 มื้อถึงบ้านส่วนยาที่จ่ายให้ขึ้นอยู่กับอาการ มีการติดตามอาการด้วยระบบเทเลเมดิซีน 2 ครั้งต่อวัน
****************************** 26 สิงหาคม 2564

ที่มา : https://www.thaigov.go.th/news/contents/details/45195