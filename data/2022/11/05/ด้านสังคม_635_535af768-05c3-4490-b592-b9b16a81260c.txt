รัฐบาลไทย-ข่าวทำเนียบรัฐบาล-“ชัยวุฒิ” ตรวจเยี่ยมน้ำท่วมอ่างทอง-สิงห์บุรี ย้ำรัฐวางแนวทางลดผลกระทบระยะยาว


วันอาทิตย์ที่ 3 ตุลาคม 2564
“ชัยวุฒิ” ตรวจเยี่ยมน้ำท่วมอ่างทอง-สิงห์บุรี ย้ำรัฐวางแนวทางลดผลกระทบระยะยาว
“ชัยวุฒิ” ตรวจเยี่ยมน้ำท่วมอ่างทอง-สิงห์บุรี ย้ำรัฐวางแนวทางลดผลกระทบระยะยาว
“ชัยวุฒิ” รมว.ดีอีเอส ตรวจเยี่ยมสถานการณ์น้ำท่วม จ.อ่างทอง-สิงห์บุรี ให้กำลังใจและความช่วยเหลือเบื้องต้นรวมกว่า 4,000 หลังคาเรือน ย้ำรัฐบาลเตรียมแนวทางและงบประมาณเยียวยา อีกทั้งผลักดันโครงการลดผลกระทบจากอุทกภัยให้กับประชาชนในระยะยาว
นายชัยวุฒิ ธนาคมานุสรณ์ รัฐมนตรีว่าการกระทรวงดิจิทัลเพื่อเศรษฐกิจและสังคม (ดีอีเอส) กล่าวว่า วันนี้ (3 ต.ค. 64) ได้เดินทางไปตรวจเยี่ยมพื้นที่ อ.ป่าโมก จ.อ่างทอง โดยมีนายวีรศักดิ์ วิจิตร์แสงศรี ผู้ว่าราชการจังหวัด ร่วมติดตามสถานการณ์น้ำท่วม
หลังจากนั้นได้เดินทางไปยังจังหวัดสิงห์บุรี เพื่อติดตามสถานการณ์น้ำท่วมในพื้นที่ ซึ่งมีนายชัยชาญ สิทธิวิรัชธรรม ผู้ว่าราชการจังหวัดสิงห์บุรี ให้การต้อนรับและร่วมติดตามสถานการณ์ด้วย
สำหรับการลงพื้นที่ในครั้งนี้เป็นไปตามข้อสั่งการของ พลเอกประยุทธ์ จันทร์โอชา ที่มีความห่วงใยประชาชน จึงได้มอบหมายให้รัฐมนตรีทุกคนเป็นตัวแทนรัฐบาล ลงพื้นที่เยี่ยมเยียนช่วยเหลือพี่น้องประชาชน รับรู้ความเดือดร้อนของประชาชนผู้ประสบภัย ติดตามการดูแลแก้ไขปัญหาให้สอดคล้องกับความต้องการของคนในพื้นที่ และตรวจตราดูพื้นที่น้ำท่วมเพื่อหารือแนวทางกับผู้ว่าราชการจังหวัด ในการตรวจสอบและช่วยเหลือการเยียวยาผู้ประสบภัย
“ในส่วนของ จ.อ่างทอง ได้รับรายงานจากผู้ว่าฯ วีรศักดิ์ ว่าที่ป่าโมก มีชาวบ้านกว่า 1000 หลังคาเรือนริมแม่น้ำถูกน้ำท่วมหมดเลย ก็ต้องมีการเยียวยาช่วยเหลือต่อไป และยังมีพื้นที่การเกษตรเสียหายหลายพื้น ชาวนาก็ไม่ได้เกี่ยวข้าว ไม่มีรายได้กัน ก็คงเป็นหน้าที่ของพวกเราต้องมาเยียวยาช่วยเหลือประชาชนต่อไป” นายชัยวุฒิกล่าว
ทั้งนี้ จากการตรวจเยี่ยมพื้นที่พบว่า จ.อ่างทอง เป็นพื้นที่ริมตลิ่งตลอดแนว ดังนั้นถ้ามีโครงการสร้างเขื่อนระบบป้องกันน้ำท่วมได้ในชุมชนต่างๆ ก็จะช่วยลดผลกระทบให้กับประชาชนได้ ซึ่งทางรัฐบาลก็คงมีการเร่งรัดติดตามงบประมาณต่อไปให้กับทางจังหวัด
ขณะที่ ในการลงตรวจเยี่ยมพื้นที่ จ.สิงห์บุรี ได้เดินทางไปติดตามสถานการณ์น้ำท่วม และมอบถุงยังชีพให้กับประชาชนที่เดือดร้อนจากน้ำท่วม รวม 3,330 หลังคาเรือน
“วันนี้ทุกภาคส่วนที่เกี่ยวข้องช่วยกันลงมาดูแลพี่น้องประชาชน ถ้ามีโครงการอะไรที่จะช่วยได้ หรือประชาชนในพื้นที่ต้องการการเยียวยาช่วยเหลืออย่างไร ช่วยกันรวบรวมข้อมูลส่งมาให้รัฐบาล เชื่อว่ารัฐบาลเข้าใจและพร้อมที่จะดูแลโดยตลอดอยู่แล้ว เช่นเดียวกับในทุกสถานการณ์ความเดือดร้อนที่ผ่านมา” นายชัยวุฒิกล่าว
ทั้งนี้ จากการลงพื้นที่ของทั้งสองจังหวัดพบว่าพื้นที่ที่ได้รับความเสียหายจากอุทกภัย เป็นพื้นที่ทำนาทำการเกษตร จึงส่งผลให้เกษตรกรขาดรายได้จากพืชผลที่เสียหายและเก็บเกี่ยวไม่ได้ ซึ่งรัฐบาลก็จะดำเนินการช่วยเหลือส่วนเรื่องการแก้ไขปัญหาเรื่องที่อยู่อาศัย กำนันผู้ใหญ่บ้านในพื้นที่จะช่วยประสานเข้ามา เพื่อให้มีงบประมาณมาช่วยเหลือให้เร็วที่สุด
นอกจากนี้ รายงานการพยากรณ์อากาศของกรมอุตุนิยมวิทยา พบว่าวันที่ 8-9 ต.ค.นี้ จะมีการก่อตัวของพายุที่ฟิลิปปินส์อาจส่งผลต่อประเทศไทย อาจทำให้มีฝนตกหนักในช่วงปลายสัปดาห์หน้า จึงต้องเร่งเตือนประชาชน ให้ระมัดระวัง เพราะอาจมีน้ำท่วมขึ้นสูงในบางพื้นที่
นายชัยวุฒิ กล่าวว่า กระทรวงดิจิทัลฯ ให้ความสำคัญกับการแจ้งเตือนประชาชนในพื้นที่เสี่ยง ให้รับรู้สถานการณ์น้ำ เพื่อป้องกันให้เกิดความสูญเสียน้อยที่สุดกับประชาชน โดยสั่งการผ่านกรมอุตุนิยมวิทยา ซึ่งเป็นหน่วยงานในสังกัดให้ติดตามประเมินสถานการณ์อย่างใกล้ชิด เพื่อเชื่อมโยงข้อมูลแจ้งเตือนภัยระดับต่างๆ ผ่านเครือข่ายกองอำนวยการน้ำแห่งชาติ (กอนช.) ภาคส่วนที่เกี่ยวข้อง รวมถึงประชาชนในพื้นที่เสี่ยงภัยพิบัติน้ำท่วมได้อย่างทันการณ์ รวมทั้งสั่งการหน่วยงานใต้สังกัดในพื้นที่ให้ประสานความช่วยเหลือต่าง ๆ ให้ทันท่วงทีเพื่อบรรเทาความเดือดร้อนให้ประชาชน
***********

ที่มา : https://www.thaigov.go.th/news/contents/details/46514