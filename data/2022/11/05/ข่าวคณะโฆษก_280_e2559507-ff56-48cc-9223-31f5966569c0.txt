รัฐบาลไทย-ข่าวทำเนียบรัฐบาล-โฆษกรัฐบาลวอน อย่าแปลคำพูดนายกฯ เกินความหมาย ชี้ “สวดมนต์” นายกฯ มีเจตนาเพื่อให้คลายความทุกข์พร้อมรับสถานการณ์ โดยนายกฯ จะลงพื้นที่ตรวจสถานการณ์น้ำ จ.ชัยภูมิ วันที่ 29 นี้


วันจันทร์ที่ 27 กันยายน 2564
พิมพ์
โฆษกรัฐบาลวอน อย่าแปลคำพูดนายกฯ เกินความหมาย ชี้ “สวดมนต์” นายกฯ มีเจตนาเพื่อให้คลายความทุกข์พร้อมรับสถานการณ์ โดยนายกฯ จะลงพื้นที่ตรวจสถานการณ์น้ำ จ.ชัยภูมิ วันที่ 29 นี้
โฆษกรัฐบาลวอน อย่าแปลคำพูดนายกฯ เกินความหมาย ชี้ “สวดมนต์” นายกฯ มีเจตนาเพื่อให้คลายความทุกข์พร้อมรับสถานการณ์ โดยนายกฯ จะลงพื้นที่ตรวจสถานการณ์น้ำ จ.ชัยภูมิ วันที่ 29 นี้
วันที่ 27 กันยายน 2564 นายธนกร วังบุญคงชนะ โฆษกประจำนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ติดตามสถานการณ์อุทกภัยที่เกิดจากพายุเตี้ยนหมู่อย่างใกล้ชิด ตั้งแต่วันที่ 23 กันยายนจนถึงปัจจุบัน มีพื้นที่ 27 จังหวัดได้รับผลกระทบน้ำท่วมฉับพลันและน้ำป่าไหลหลาก นอกจากนี้ กรมอุตุนิยมวิทยาได้พยากรณ์อากาศตั้งแต่วันที่ 26 กันยายน – 2 ตุลาคม จะยังคงมีฝนตกหนักอย่างต่อเนื่อง โดยเฉพาะในพื้นที่ภาคกลางและภาคกลางตอนล่าง โดยเฉพาะ 12 จังหวัด ได้แก่ อุทัยธานี ชัยนาท สิงห์บุรี อ่างทอง สุพรรณบุรี พระนครศรีอยุธยา ลพบุรี ปทุมธานี นนทบุรี สมุทรปราการ และสมุทรสาคร รวมถึงกรุงเทพมหานคร ขอให้มีการเตรียมพร้อมรับมือสถานการณ์น้ำล้นตลิ่งจากระดับน้ำในแม่น้ำเจ้าพระยาที่เพิ่มสูงขึ้น สำหรับประชาชนที่อาศัยอยู่ริมแม่น้ำเจ้าพระยา บริษัทห้างร้าน หรือการเพาะปลูก/เลี้ยงสัตว์ เตรียมขนย้ายของขึ้นที่สูงและระมัดระวังการสัญจรทางน้ำ
โฆษกประจำสำนักนายกรัฐมนตรี กล่าวอีกว่า นายกรัฐมนตรีห่วงพี่น้องประชาชนในพื้นที่น้ำท่วม โดยเฉพาะหลายพื้นที่ระดับน้ำยังคงเพิ่มขึ้นอย่างต่อเนื่อง รวมทั้งยังอาจมีน้ำป่าไหลหลากที่จะส่งผลให้น้ำท่วมเฉียบพลันได้ ขอให้กระทรวง หน่วยงาน เร่งให้การช่วยเหลือดูแล โดยเฉพาะสถานที่เปราะบาง เช่น โรงพยาบาล โรงเรียน วัด ศาสนสถาน รวมถึงพื้นที่สาธารณประโยชน์อื่น ๆ ที่ได้รับความเสียหายด้วย พร้อมทั้งยังฝากขอบคุณเจ้าหน้าที่ทุกฝ่าย ทหาร รวมถึงจิตอาสา กู้ภัย ที่ร่วมกันปฏิบัติงานท่ามกลางสถานการณ์อันยากลำบากด้วย
นายธนกรกล่าวเพิ่มเติมว่า ตนขอความเป็นธรรมให้กับนายกรัฐมนตรีด้วย ในฐานะโฆษกรัฐบาลได้ติดตามนายกฯ ลงพื้นที่ ล่าสุดได้ร่วมตรวจเยี่ยมพื้นที่น้ำท่วมสุโขทัย ยืนยันว่า นายกรัฐมนตรีไม่ได้บอกสวดมนต์ไล่น้ำ แต่มีเจตนาให้ทำทุกอย่างเพื่อให้คลายความทุกข์ พร้อมรับสถานการณ์ ซึ่งนายกรัฐมนตรีและรัฐบาลทำงานอย่างเต็มที่ทุกมาตรการ ยังเตรียมลงพื้นที่ จ. ชัยภูมิ และจังหวัดอื่น ๆ ภายในสัปดาห์นี้ด้วย

ที่มา : https://www.thaigov.go.th/news/contents/details/46244