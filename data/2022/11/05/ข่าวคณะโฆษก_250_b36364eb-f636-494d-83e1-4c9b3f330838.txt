รัฐบาลไทย-ข่าวทำเนียบรัฐบาล-โฆษกรัฐบาลยัน นายกฯ ลงพื้นเพื่อช่วยแก้ปัญหาให้ประชาชน ไม่ใช่ส่งสัญญาณยุบสภาฯ ย้ำรัฐบาลอยู่ครบวาระ เร่งพลิกโฉมประเทศหลังผ่านพ้นโควิด-19


วันอาทิตย์ที่ 19 กันยายน 2564
พิมพ์
โฆษกรัฐบาลยัน นายกฯ ลงพื้นเพื่อช่วยแก้ปัญหาให้ประชาชน ไม่ใช่ส่งสัญญาณยุบสภาฯ ย้ำรัฐบาลอยู่ครบวาระ เร่งพลิกโฉมประเทศหลังผ่านพ้นโควิด-19
โฆษกรัฐบาลยัน นายกฯ ลงพื้นเพื่อช่วยแก้ปัญหาให้ประชาชน ไม่ใช่ส่งสัญญาณยุบสภาฯ ย้ำรัฐบาลอยู่ครบวาระ เร่งพลิกโฉมประเทศหลังผ่านพ้นโควิด-19
วันที่ 19 กันยายน 2564 นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า ยืนยันว่าการลงพื้นที่ของ พล.อ.ประยุทธ์ จันทร์โอชา นายกรัฐมนตรี และรัฐมนตรีว่าการกระทรวงกลาโหม เป็นเรื่องปกติตามภาระหน้าที่ของท่านนายกฯ ที่ต้องการเข้าไปช่วยเหลือแก้ไขปัญหาให้กับประชาชน รวมถึงได้รับทราบถึงความเดือดร้อนอย่างใกล้ชิด แต่ไม่ได้หมายความว่า การที่ท่านนายกฯ ลงพื้นที่นั้นแปลว่าจะต้องมีการยุบสภาฯ ซึ่งถือเป็นคนละเรื่องกัน ทั้งนี้ ไม่อยากให้หยิบยกการลงพื้นที่ของนายกฯ โดยเฉพาะการเร่งแก้ปัญหาน้ำท่วมมาเป็นประเด็นทางการเมืองว่า เป็นการส่งสัญญาณว่าจะมีการยุบสภาฯ ยืนยันว่า รัฐบาลจะอยู่ครบวาระ และไม่มีเหตุผลอะไรที่ต้องยุบสภาฯ เนื่องจากขณะนี้ ส.ส.พรรคร่วมรัฐบาลเองก็ยังให้การสนับสนุน พล.อ.ประยุทธ์เป็นอย่างดี
โฆษกประจำสำนักนายกรัฐมนตรี กล่าวอีกว่า การยุบสภาฯ และจัดให้มีการเลือกตั้งใหม่ในขณะนี้นั้น จะยิ่งเพิ่มภาระค่าใช้จ่าย โดยเฉพาะงบประมาณแผ่นดิน ที่จะต้องนำมาใช้จัดการเลือกตั้ง ซึ่งงบประมาณเหล่านี้น่าจะนำไปใช้เพื่อแก้ปัญหาโควิด-19 และการฟื้นฟูเศรษฐกิจประเทศ ที่วันนี้ประชาชนกำลังได้รับความเดือดร้อนอยู่น่าจะเป็นทางออกที่ดีที่สุด ดังนั้น รัฐบาลจะเดินหน้าแก้ปัญหาให้ประชาชนต่อไปจนครบวาระ จากนั้นประชาชนจะเป็นผู้ที่ตัดสินเองในการเลือกตั้งครั้งต่อไป
“พล.อ.ประยุทธ์ไม่ได้สนใจว่าใครจะเล่นเกมการเมืองหรือไม่ เพราะท่านนายกฯ ต้องการเอาเวลาไปแก้ปัญหาให้กับประชาชนมากกว่า โดยเฉพาะการแก้ปัญหาโควิด-19 รวมถึงการเยียวยาฟื้นฟูประเทศ  และการเร่งฉีดวัคซีนให้ประชาชนให้ได้มากที่สุด เพื่อขับเคลื่อนเศรษฐกิจของประเทศ และพลิกโฉมประเทศไทยหลังผ่านพ้นโควิด-19 ให้ประชาชนสามารถกลับมาใช้ชีวิตได้ตามปกติอีกครั้ง ที่สำคัญคือ วันนี้ประชาชนยังไว้วางใจ ส.ส.ของเขาที่อยู่ในพรรคร่วมรัฐบาล ตรงกันข้าม วิธีการล้มรัฐบาลของพรรคการเมืองบางพรรคต่างหาก ที่วันนี้ประชาชนเริ่มรู้สึกว่ามีวาระซ่อนเร้นหรือไม่” นายธนกร กล่าว

ที่มา : https://www.thaigov.go.th/news/contents/details/45970