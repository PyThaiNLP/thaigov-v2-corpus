รัฐบาลไทย-ข่าวทำเนียบรัฐบาล-นายกฯ เยี่ยมชมบูธนิทรรศการกลุ่มจังหวัดภาคใต้ฝั่งอันดามัน ก่อนเป็นประธานการประชุม ครม.สัญจร จ.กระบี่ เผยเป็นกำลังใจให้เด็ก ๆ ทุกคน ขอให้ตั้งใจเรียน เน้นการเรียนภาษาที่สอง


วันอังคารที่ 16 พฤศจิกายน 2564
พิมพ์
นายกฯ เยี่ยมชมบูธนิทรรศการกลุ่มจังหวัดภาคใต้ฝั่งอันดามัน ก่อนเป็นประธานการประชุม ครม.สัญจร จ.กระบี่ เผยเป็นกำลังใจให้เด็ก ๆ ทุกคน ขอให้ตั้งใจเรียน เน้นการเรียนภาษาที่สอง
นายกฯ เยี่ยมชมบูธนิทรรศการกลุ่มจังหวัดภาคใต้ฝั่งอันดามัน ก่อนเป็นประธานการประชุม ครม.สัญจร จ.กระบี่ เผยเป็นกำลังใจให้เด็ก ๆ ทุกคน ขอให้ตั้งใจเรียน เน้นการเรียนภาษาที่สอง
วันนี้ (16 พ.ย.64) เวลา 08.00 น. ณ โรงแรมโซฟิเทลกระบี่ โภคีธรา แอนด์ สปา รีสอร์ท จ.กระบี่ นายธนกร วังบุญคงชนะ โฆษกประจำสำนักนายกรัฐมนตรี เผยว่า ก่อนเป็นประธานการประชุมการพัฒนาเศรษฐกิจและสังคมกลุ่มจังหวัดภาคใต้ ฝั่งอันดามัน (กระบี่ ตรัง พังงา ภูเก็ต ระนอง และสตูล) และเป็นประธานการประชุมคณะรัฐมนตรีอย่างเป็นทางการนอกสถานที่ ครั้งที่ 1/2564 พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เยี่ยมชมนิทรรศการกลุ่มจังหวัดภาคใต้ฝั่งอันดามัน ที่หน่วยงานในพื้นที่สังกัดกระทรวงต่าง ๆ นำมาจัดแสดง ประกอบด้วย นิทรรศการของกรมการพัฒนาชุมชน กระทรวงมหาดไทย OTOP Mobile จังหวัดกระบี่ นำเสนอผลิตภัณฑ์พื้นถิ่นอาทิ เครื่องจักสานจากปาล์ม กาแฟชะมด กระทรวงศึกษาธิการ นำเสนอ กศน. ปักหมุด Platform เพื่อติดตามการศึกษากลุ่มเป้าหมายพิเศษ  ด้านกระทรวงการอุดมศึกษา วิทยาศาสตร์ วิจัยและนวัตกรรม นำเสนอผ้าปาเต๊ะสมบัติพิเศษ ซึ่งผ่านกระบวนการเคลือบสิ่งทอ คือกันน้ำ กัน UV ต้านแบคทีเรีย วิจัยโดยสำนักงานพัฒนาวิทยาศาสตร์และเทคโนโลยีแห่งชาติ กระทรวงดิจิทัลเพื่อเศรษฐกิจและสังคม นำเสนอการวางโครงการสื่อสารลงใต้ดินใน จ.กระบี่ ในจังหวัดกระบี่ กระทรวงวัฒนธรรม นำเสนอการลอยกระทงวิถีใหม่สืบสานประเพณีไทย โดยนายกรัฐมนตรีได้เยี่ยมชมนิทรรศการพร้อมสอบถามข้อมูลต่าง ๆ กับทุกบูธด้วยความสนใจ
โอกาสนี้ นายกรัฐมนตรียังได้พูดคุยกับเด็กนักเรียนที่มารอต้อนรับ โดยเด็ก ๆ พูดว่า “รักท่านนายกฯ จะเป็นกำลังใจให้ท่านนายกฯ” ซึ่งนายกรัฐมนตรีก็ได้ตอบไปว่า “นายกฯ ก็รักเด็ก ๆ ทุกคนและจะเป็นกำลังใจให้ ขอให้เด็ก ๆ ทุกคนตั้งใจเรียน และให้เน้นการเรียนภาษาที่สองด้วย”
หลังจากนี้ นายกรัฐมนตรีจะได้เป็นประธานการประชุมการพัฒนาเศรษฐกิจและสังคมกลุ่มจังหวัดภาคใต้ฝั่งอันดามัน 6 จังหวัด และการประชุมคณะรัฐมนตรีอย่างเป็นทางการ นอกสถานที่ต่อไป
------------------------------------

ที่มา : https://www.thaigov.go.th/news/contents/details/48292