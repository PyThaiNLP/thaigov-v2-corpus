รัฐบาลไทย-ข่าวทำเนียบรัฐบาล-รมช.มนัญญา เยี่ยมชมและให้กำลังใจสมาชิกสหกรณ์ศูนย์ศิลปาชีพทอผ้าไหมแพรวา บ้านโพนกาฬสินธุ์


วันอาทิตย์ที่ 10 ตุลาคม 2564
รมช.มนัญญา เยี่ยมชมและให้กำลังใจสมาชิกสหกรณ์ศูนย์ศิลปาชีพทอผ้าไหมแพรวา บ้านโพนกาฬสินธุ์
รมช.มนัญญา เยี่ยมชมและให้กำลังใจสมาชิกสหกรณ์ศูนย์ศิลปาชีพทอผ้าไหมแพรวา บ้านโพนกาฬสินธุ์
รมช.มนัญญา ไทยเศรษฐ์ รัฐมนตรีช่วยว่าการกระทรวงเกษตรละสหกรณ์ ลงพื้นที่เยี่ยมชมและให้กำลังใจสมาชิกสหกรณ์ศูนย์ศิลปาชีพทอผ้าไหมแพรวา บ้านโพนกาฬสินธุ์ จำกัด พร้อมชมการทอผ้าไหมแพรวา และการออกแบบผลิตภัณฑ์ โดยมี นายวิศิษฐ์ ศรีสุวรรณ์ อธิบดีกรมส่งเสริมสหกรณ์ นายสมบัติ ตงเต๊า รองอธิบดีกรมวิชาการเกษตร หัวหน้าส่วนราชการที่เกี่ยวข้อง เข้าร่วม ณ สหกรณ์ศูนย์ศิลปาชีพทอผ้าไหมแพรวาบ้านโพนกาฬสินธุ์ จำกัด อำเภอคำม่วง จังหวัดกาฬสินธุ์
รัฐมนตรีช่วยว่าการกระทรวงเกษตรและสหกรณ์ กล่าวว่า สหกรณ์ศูนย์ศิลปาชีพทอผ้าไหมแพรวาบ้านโพนกาฬสินธุ์ มีการทอผ้าไหมแพรวาซึ่งมีความงดงามและความประณีตในการทอ มีลักษณะเด่นด้วยลวดลายและการทอด้วยการจกไหมหลากหลายสีเข้าด้วยกันทำให้เกิดสีสันอละลวดลายรูปแบบต่าง ๆ อีกทั้งลวดลายที่ปรากฏบนผืนผ้าที่มีความเรียบเนียนเป็นเนื้อเดียวกันกับพื้นของผ้า การทอผ้าแพรวาจึงเป็นภูมิปัญญาชั้นสูงจนได้รับการยกย่องว่าเป็น “ราชินีแห่งไหม” โดยเฉพาะผ้าไหมแพรวาของชุมชนบ้านโพน นับว่าเป็นผ้าไหมที่มีเอกลักษณ์เฉพาะกลุ่มและโดดเด่นจนกลายเป็นสัญลักษณ์อย่างหนึ่งของจังหวัดกาฬสินธุ์
ทั้งนี้ สหกรณ์ศูนย์ศิลปาชีพทอผ้าไหมแพรวาบ้านโพนกาฬสินธุ์ จำกัด เป็นสหกรณ์ในพื้นที่โครงการอันเนื่องจากพระราชดำริ ได้จดทะเบียนเป็นสหกรณ์ประเภทบริการ เมื่อวันที่ 13  มิถุนายน 2551 ปัจจุบันมีสมาชิก 761 คน  มีทุนการดำเนินงานมากกว่า 1 ล้านบาท สหกรณ์ฯ ดำเนินธุรกิจ 3 ด้าน ได้แก่ ธุรกิจจัดหาสินค้ามาจำหน่าย ธุรกิจการรวบรวมผลิตภัณฑ์ และธุรกิจแปรรูปผลิตภัณฑ์ สมาชิกมีรายได้เฉลี่ย 50,000 บาท/คน/ปี ที่ผ่านมา กรมส่งเสริมสหกรณ์สนับสนุนงบประมาณเป็นเงินอุดหนุน เพื่อสนับสนุนการจัดจ้างเจ้าหน้าที่ปฏิบัติงานในสหกรณ์ และงบประมาณในการพัฒนาผลิตภัณฑ์ บรรจุภัณฑ์ และการตลาด รวมถึงการดำเนินโครงการตามแผนยกระดับสหกรณ์ตามการประยุกต์ใช้แนวพระราชดำริเป็นแนวการขับเคลื่อนเพื่อพัฒนาสหกรณ์อย่างยั่งยืน (บันได 7 ขั้น) ปีละจำนวน 50,000 บาท รวมทั้งร่วมกับกรมพัฒนาชุมชน และกรมพัฒนาธุรกิจการค้าสนับสนุนช่องทางการตลาดผลิตภัณฑ์ของสหกรณ์อีกด้วย

ที่มา : https://www.thaigov.go.th/news/contents/details/46798