รัฐบาลไทย-ข่าวทำเนียบรัฐบาล-แท็กซี่ 4 สมาคมตื้นตันใจ ลุงตู่ รมว.เฮ้ง ยื่นมือเยียวยาทุกข์ร้อนจากโควิด ไม่ทิ้งใครไว้ข้างหลัง


วันจันทร์ที่ 9 สิงหาคม 2564
พิมพ์
แท็กซี่ 4 สมาคมตื้นตันใจ ลุงตู่ รมว.เฮ้ง ยื่นมือเยียวยาทุกข์ร้อนจากโควิด ไม่ทิ้งใครไว้ข้างหลัง
แท็กซี่ 4 สมาคมตื้นตันใจ ลุงตู่ รมว.เฮ้ง ยื่นมือเยียวยาทุกข์ร้อนจากโควิด ไม่ทิ้งใครไว้ข้างหลัง
เมื่อวันที่ 9 สิงหาคม 2564 นายสุชาติ ชมกลิ่น รัฐมนตรีว่าการกระทรวงแรงงาน ให้นายกสมาคมแท็กซี่ 4 สมาคม ประกอบด้วย นายพัลลภ ฉายินธุ นายกสมาคมประสานงานรถรับจ้างสุวรรณภูมิ นายศดิศ ใจเที่ยง นายกสมาคมแท็กซี่สาธารณะไทย นายอนุวัตร ยาวุฒิ นายกสมาคมแท็กซี่ยานยนต์ไฟฟ้า และนายบุญเสริม สมพงษ์ นายกสมาคมผู้ขับรถแท็กซี่สาธารณะเข้าพบ รมว.แรงงาน เพื่อหารือเกี่ยวกับการเป็นผู้ประกันตนมาตรา 40 ด้านการช่วยเหลือเยียวยาและสิทธิประโยชน์รวมถึงการพัฒนาฝีมือแรงงาน โดยมี นายสุรชัย ชัยตระกูลทอง ผู้ช่วยรัฐมนตรีประจำกระทรวงแรงงาน นางธิวัลรัตน์ อังกินันทน์ ที่ปรึกษารัฐมนตรีว่าการกระทรวงแรงงาน นางเธียรรัตน์ นะวะมะวัฒน์ โฆษกกระทรวงแรงงาน (ฝ่ายการเมือง) นายสุทธิสุโกศล ปลัดกระทรวงแรงงาน พร้อมด้วย ผู้บริหารระดับสูงกระทรวงแรงงาน เข้าร่วมในครั้งนี้ด้วย ณ ห้องจัตุมงคล ชั้น 6 อาคารกระทรวงแรงงาน โดยนายกสมาคมฯ ได้ยื่นหนังสือขอความช่วยเหลือจาก รมว.แรงงาน 4 ประเด็น ได้แก่ ขอให้ผู้ประกอบการแท็กซี่รายย่อยได้รับเงินเยียวยา 5,000 บาท นำอาชีพแท็กซี่เข้าเป็นแรงงานนอกระบบ เพิ่มทางเลือกให้ผู้ประกอบการแท็กซี่รายย่อย เข้าไปอยู่ในระบบประกันสังคมมาตรา 39 รวมทั้งตั้งคณะทำงานเพื่อศึกษาดำเนินการให้เป็นไปตามวัตถุประสงค์
นายสุชาติ กล่าวว่า รัฐบาล โดยท่านนายกรัฐมนตรี พล.อ.ประยุทธ์ จันทร์โอชา ได้เล็งเห็นถึงความลำบากและให้ความห่วงใยพี่น้องอาชีพอิสระ เช่น คนขับรถแท็กซี่ หาบเร่แผงลอยมอเตอร์ไซค์รับจ้าง ขับรถสามล้อ อาชีพธุรกิจกลางคืน อย่างพนักงานเสิร์ฟ นักร้อง นักดนตรี ที่ได้รับผลกระทบจากมาตรการล็อคดาวน์ในพื้นที่ควบคุมสูงสุดจากการแพร่ระบาดของโควิด-19 จึงมีดำริให้สมัครเป็นผู้ประกันตนมาตรา 40 เพื่อช่วยเหลือเยียวยาจากผลกระทบโควิด-19 คนละ 5,000 บาท โดยพี่น้องแรงงานกลุ่มใดกลุ่มหนึ่งไม่ตกหล่น
ด้าน นายพัลลภ ฉายินธุ นายกสมาคมประสานงานรถรับจ้างสุวรรณภูมิ กล่าวว่า ในวันนี้พวกเราสมาชิกคนขับรถแท็กซี่ทั้ง 4 สมาคม รู้สึกตื้นตันใจเป็นอย่างยิ่งที่ท่านนายกรัฐมนตรีพล.อ.ประยุทธ์ จันทร์โอชา และท่านรัฐมนตรีสุชาติ ชมกลิ่น ช่วยแก้ไขปัญหาและให้โอกาสคนอายุเยอะอย่างพวกเราได้สมัครมาตรา 40 เพื่อให้ได้รับเงินเยียวยาจากรัฐบาล ท่านยังได้มอบข้าวสารอาหารแห้ง ปลากระป๋อง หน้ากากอนามัย อีกจำนวนหนึ่ง เพื่อช่วยบรรเทาความทุกข์ร้อน ยามไม่มีรายได้ ให้ลืมตาอ้าปากได้
+++++++++++++++++++
กองเผยแพร่และประชาสัมพันธ์
9 สิงหาคม 2564

ที่มา : https://www.thaigov.go.th/news/contents/details/44588