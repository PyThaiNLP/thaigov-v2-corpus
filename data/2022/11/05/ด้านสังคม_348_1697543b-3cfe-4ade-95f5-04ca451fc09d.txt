รัฐบาลไทย-ข่าวทำเนียบรัฐบาล-ชัยวุฒิ ลงพื้นที่ วังแดง-ป้อมปราบ หนุน NT นำแอพพลิเคชั่นบริหารจัดการจุดตรวจเชิงรุกสร้างโมเดลต้นแบบคัดแยกผู้ป่วยโควิดในชุมชน


วันอาทิตย์ที่ 15 สิงหาคม 2564
ชัยวุฒิ ลงพื้นที่ วังแดง-ป้อมปราบ หนุน NT นำแอพพลิเคชั่นบริหารจัดการจุดตรวจเชิงรุกสร้างโมเดลต้นแบบคัดแยกผู้ป่วยโควิดในชุมชน
ชัยวุฒิ ลงพื้นที่ วังแดง-ป้อมปราบ หนุน NT นำแอพพลิเคชั่นบริหารจัดการจุดตรวจเชิงรุกสร้างโมเดลต้นแบบคัดแยกผู้ป่วยโควิดในชุมชน
นายชัยวุฒิ ธนาคมานุสรณ์ รัฐมนตรีว่าการกระทรวงดิจิทัลเพื่อเศรษฐกิจและสังคม (ดีอีเอส) ร่วมกับสมาพันธ์สถานประกอบการเพื่อสุขภาพและสส.กานต์กนิษฐ์ แห้วสันตติ สส.เขต 1 กรุงเทพมหานคร จัดกิจกรรมตรวจเชิงรุกในพื้นที่ชุมชนวังแดงเพื่อเป็นต้นแบบในการจัดพัฒนาระบบตรวจเชิงรุกและคัดแยกผู้ป่วยออกจากชุมชน เพื่อช่วยสนับสนุนการแก้ปัญหาโควิดของประเทศ โดยจะเป็นการตรวจกระจายลงในชุมชนเพื่อค้นหาผู้ที่มีความเสี่ยง ไม่สามารถเข้ารับการตรวจในจุดตรวจปกติได้
“วันนี้ได้มาร่วมงานกับทีมงานแพทย์จิตอาสา We Care ซึ่งเราได้ร่วมงานกันในการลงพื้นที่ มาตรวจโควิดเชิงรุกในชุมชนวังแดง เขตป้อมปราบ กรุงเทพมหานคร เนื่องจากวันนี้รัฐบาลก็มีนโยบายที่จะซื้อชุดตรวจ ATK เพื่อในตรวจเชิงรุกให้พี่น้องประชาชน ผมก็จึงมาทดสอบการทำงาน เรามาจัดจุดตรวจให้ในชุมชนที่มีกลุ่มเสี่ยง มีผู้ติดเชื้อโควิดซึ่งพี่น้องประชาชนหลายคนเนี่ยก็มีการสัมผัสใกล้ชิดกับผู้ที่เป็นโควิด เขาก็อยากตรวจเชื้อ ซึ่งวิธีหนึ่งที่สะดวกก็คือเรามาจัดจุดตรวจในชุมชน นัดชาวบ้านเข้ามา แต่จะทยอยเข้ามานะครับ จะมีการเรียกมาทีละบ้าน ทีละคน ไม่เรียกมาทั้งหมดพร้อม ๆ กัน เพื่อลดการแออัด” นายชัยวุฒิ กล่าว
ฉะนั้นส่วนสำคัญที่สุดก็คือการระบบของการจัดคิวแล้วมาตรวจ ตรวจเสร็จแล้ว มีการลงทะเบียน เพื่อเก็บข้ออมูลของผู้ที่ตรวจ ว่าผลเป็นอย่างไร มีการติดเชื้อหรือไม่ติดเชื้อ ก็จะบันทึกข้อมูลเข้าในระบบคอมพิวเตอร์ ซึ่งการจัดคิวและการเก็บข้อมูล ได้หารือพูดคุยกับทีมแพทย์จิตอาสา และบริษัท NT คาดว่าจะมีการพัฒนาระบบแอพพลิเคชั่นซอฟแวร์ขึ้นมา เพื่อบริหารจัดการการตรวจโควิด  ให้เกิดประสิทธิภาพมากที่สุด
พร้อมกันนี้ ทางทีมแพทย์จิตอาสาพร้อมจะออกไปช่วยตรวจในทุกจุดด้วย เพราะเกรงว่าหากให้ประชาชนตรวจกันเอง อาจจะมีความผิดพลาดได้ ซึ่งจุดตรวจหนึ่งแห่ง ก็จะมีทีมแพทย์ หรือเจ้าหน้าที่ที่มีความชำนาญอยู่ ณ จุดตรวจเพื่อทำการตรวจและให้คำแนะนำประชาชน
“ปัจจุบันในชุมชนนี้ก็มีหลายคนที่พบเชื้อแล้วเข้าไปสู่ Community Isolation อยู่แล้ว หรือเข้าโรงพยาบาลนะครับแต่บางส่วนเขาก็มีการกักตัวที่บ้างเป็น Home Isolation อยู่ ดังนั้นเมื่อเราตรวจพบเชื้อในเชิงรุก เราก็จะได้บริหารจัดการ คัดแยกผู้ป่วยออกมาจากชุมชนแล้วก็ดูแลรักษา เพื่อให้ผู้ป่วยไม่ไปแพร่เชื้อระบาดต่อคนอื่น แล้วก็จะได้รักษาให้หายให้ไวที่สุดด้วย แล้วก็ลดความสูญเสียชีวิตของประชาชน วันนี้เป็นโมเดลต้นแบบที่ผมทำจากนี้ไปก็จะพยายามทำให้ได้ทุกชุมชนให้ได้มากที่สุด ซึ่งคงต้องประสานงานกับทางกรุงเทพมหานคร ทางท่านผู้ว่า ท่านรองผู้ว่าและผู้ที่เกี่ยวข้องต่อไปด้วย” รัฐมนตรี ดีอีเอส กล่าว
**********

ที่มา : https://www.thaigov.go.th/news/contents/details/44780