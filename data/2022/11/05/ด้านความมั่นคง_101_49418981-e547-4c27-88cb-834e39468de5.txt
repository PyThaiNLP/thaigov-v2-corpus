รัฐบาลไทย-ข่าวทำเนียบรัฐบาล-รมว.สุชาติ มอบที่ปรึกษา ลุยพระราม 2 ตรวจเยี่ยมการฉีดวัคซีนผู้ประกันตน ม.33


วันศุกร์ที่ 23 กรกฎาคม 2564
พิมพ์
รมว.สุชาติ มอบที่ปรึกษา ลุยพระราม 2 ตรวจเยี่ยมการฉีดวัคซีนผู้ประกันตน ม.33
รมว.สุชาติ มอบที่ปรึกษา ลุยพระราม 2 ตรวจเยี่ยมการฉีดวัคซีนผู้ประกันตน ม.33
เมื่อวันที่ 23 กรกฎาคม 2564 นายสุชาติ ชมกลิ่น รัฐมนตรีว่าการกระทรวงแรงงาน มอบหมายให้ นางธิวัลรัตน์ อังกินันทน์ ที่ปรึกษารัฐมนตรีว่าการการกระทรวงแรงงาน ลงพื้นที่ตรวจเยี่ยมการให้บริการฉีดวัคซีนโควิด-19 สำหรับผู้ประกันตนในพื้นที่กรุงเทพมหานคร ณ ศูนย์ฉีดวัคซีนบริษัท 27 วิศวกรรม จำกัด ถนนพระราม 2 แขวงแสมดำ เขตบางขุนเทียน กรุงเทพมหานคร ซึ่งอยู่ในความดูแลของสำนักงานประกันสังคมกรุงเทพมหานครเขตพื้นที่ 7 มีศักยภาพการฉีดวันละ 700 คน มีทีมแพทย์ พยาบาล เภสัชกรจากโรงพยาบาลบางปะกอก 8 เป็นผู้ดำเนินการ โดยนางธิวัลรัตน์ กล่าวว่า ตามที่รัฐบาลภายใต้การนำของ พล.อ.ประยุทธ์ จันทร์โอชา นายกรัฐมนตรี และ รมว.กลาโหม  และ ท่าน พล.อ.ประวิตร วงษ์สุวรรณ รองนายกรัฐมนตรี ซึ่งกำกับดูแลกระทรวงแรงงาน ได้มีความห่วงใยพี่น้องผู้ใช้แรงงาน และประชาชนทั่วไปจากสถานการณ์การระบาดของโรคโควิด-19 และกำหนดให้การฉีดวัคซีนเป็นวาระแห่งชาตินั้น และท่านรัฐมนตรีว่าการกระทรวงแรงงาน ได้มอบหมายสำนักงานประกันสังคม บูรณาการร่วมกับกระทรวงมหาดไทย โดยกรุงเทพมหานคร กระทรวงสาธารณสุข โดยสำนักงานหลักประกันสุขภาพแห่งชาติ (สปสช.) กระทรวงการคลัง โดยธนาคารกรุงไทยและสถานพยาบาลเครือข่ายประกันสังคม ทั้งภาครัฐและเอกชน ให้บริการฉีดวัคซีนป้องกันโควิด-19 ให้กับผู้ประกันตน เพื่อควบคุมการแพร่ระบาดไม่ให้กระจายออกสู่วงกว้างทั้งในโรงงานและสถานประกอบการ ในเบื้องต้นได้กำหนดจัดการฉีดวัคซีนให้กับผู้ประกันตนมาตรา 33 ในพื้นที่กรุงเทพมหานคร สำหรับศูนย์ฉีดวัคซีนแห่งนี้เริ่มเปิดให้บริการตั้งแต่วันที่ 15 ก.ค.-13 ส.ค.64 เป้าหมายฉีดวันละ 700 คน ฉีดให้ผู้ประกันตนที่ลงทะเบียนผ่านระบบ e – service ทั้งนี้ยอดรวมตั้งแต่วันที่ 7 มิ.ย.- 22 ก.ค. ได้ฉีดไปแล้ว 51,083 คน
“ในวันนี้ รัฐมนตรีว่าการกระทรวงแรงงาน ท่านสุชาติ ชมกลิ่น ได้มอบหมายให้ดิฉันและคณะลงพื้นที่จุดบริการฉีดโควิด-19 สำหรับผู้ประกันตนมาตรา 33 อาคารบริษัท 27 วิศวกรรม จำกัดซึ่งที่นี้มีศักยภาพการฉีด 700 คนต่อวัน เพื่อตรวจเยี่ยมการให้บริการฉีดวัคซีน รวมทั้งให้กำลังใจแก่บุคลากรทางการแพทย์ ซึ่งการฉีดวัคซีนโควิด-19 ให้กับผู้ประกันตนมาตรา 33 เป็นหนึ่งในมาตรการที่กระทรวงแรงงาน ให้การป้องกันรักษาโดยเร่งรัดการฉีดวัคซีนให้แก่ผู้ประกันตนตามนโยบายรัฐบาล เพื่อควบคุมการแพร่ระบาดของโควิด-19 และสร้างภูมิคุ้มกันหมู่ในกลุ่มแรงงาน เพื่อให้กิจการเดินหน้าต่อไปได้” นางธิวัลรัตน์ กล่าวในท้ายสุด
+++++++++++++++++++
กองเผยแพร่และประชาสัมพันธ์
23 กรกฎาคม 2564

ที่มา : https://www.thaigov.go.th/news/contents/details/44049