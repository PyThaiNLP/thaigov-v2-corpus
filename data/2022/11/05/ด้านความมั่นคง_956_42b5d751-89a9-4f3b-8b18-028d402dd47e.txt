รัฐบาลไทย-ข่าวทำเนียบรัฐบาล-ปลัดกระทรวงมหาดไทย และนายกสมาคมแม่บ้านมหาดไทย เป็นประธานพิธีทำบุญอัฐิพระธรรมมังคลาจารย์ วิ. (ประยงค์ ปิยวณฺโณ) อดีตที่ปรึกษาเจ้าคณะภาค 12 อดีตเจ้าอาวาสวัดโสธรวราราม วรวิหาร


วันศุกร์ที่ 15 เมษายน 2565
พิมพ์
ปลัดกระทรวงมหาดไทย และนายกสมาคมแม่บ้านมหาดไทย เป็นประธานพิธีทำบุญอัฐิพระธรรมมังคลาจารย์ วิ. (ประยงค์ ปิยวณฺโณ) อดีตที่ปรึกษาเจ้าคณะภาค 12 อดีตเจ้าอาวาสวัดโสธรวราราม วรวิหาร
ปลัดกระทรวงมหาดไทย และนายกสมาคมแม่บ้านมหาดไทย เป็นประธานพิธีทำบุญอัฐิพระธรรมมังคลาจารย์ วิ. (ประยงค์ ปิยวณฺโณ) อดีตที่ปรึกษาเจ้าคณะภาค 12 อดีตเจ้าอาวาสวัดโสธรวราราม วรวิหาร
เมื่อวันที่ 14 เม.ย. 65 เวลา 09.00 น. ที่อาคารอเนกประสงค์พระธรรมมังคลาจารย์ วัดโสธรวราราม วรวิหาร นายสุทธิพงษ์ จุลเจริญ ปลัดกระทรวงมหาดไทย พร้อมด้วย ดร.วันดี กุญชรยาคง จุลเจริญ นายกสมาคมแม่บ้านมหาดไทย เป็นประธานพิธีทำบุญอัฐิพระธรรมมังคลาจารย์ วิ. (ประยงค์ ปิยวณฺโณ) อดีตที่ปรึกษาเจ้าคณะภาค 12 อดีตเจ้าอาวาสวัดโสธรวราราม วรวิหาร โดยได้รับเมตตาจาก พระเทพรัตนมุนี ที่ปรึกษาเจ้าคณะภาค 12 เป็นประธานฝ่ายสงฆ์ และมีพระสังฆาธิการและพระเถระ ได้แก่ พระราชภาวนาพิธาน วิ. เจ้าคณะจังหวัดฉะเชิงเทรา เจ้าอาวาสวัดโสธรวราราม วรวิหาร พระครูสิทธิวรารักษ์ ผู้ช่วยเจ้าอาวาสวัดโสธรวราราม วรวิหาร พระครูเกษมกิตติโสภณ เจ้าอาวาสวัดสามัคคีบรรพต พระครูวิสุทธิโชติคุณ เจ้าอาวาสวัดศรีเจริญทอง เจ้าคณะตำบลคลองตะเกรา พระครูปลัดธนกร เดชธมฺโน เจ้าอาวาสวัดโกรกแก้ววงพระจันทร์ ร่วมพิธี โดยมี นายไมตรี ไตรติลานันท์ ผู้ว่าราชการจังหวัดฉะเชิงเทรา นางจันทรรัตน์ ไตรติลานันท์ นายกเหล่ากาชาดจังหวัดฉะเชิงเทราและประธานแม่บ้านมหาดไทยจังหวัดฉะเชิงเทรา นายณัฐพงษ์ สงวนจิตร รองผู้ว่าราชการจังหวัดฉะเชิงเทรา นายพูลทรัพย์ สมบูรณ์ปัญญา รองผู้ว่าราชการจังหวัดฉะเชิงเทรา นายเชาวเนตร ยิ้มประเสริฐ ปลัดจังหวัดฉะเชิงเทรา นายอนุชา อินทศร หัวหน้าสำนักงานจังหวัดฉะเชิงเทรา หัวหน้าส่วนราชการ หัวหน้าหน่วยงานรัฐวิสาหกิจ ผู้บริหารองค์กรปกครองส่วนท้องถิ่น และพุทธศาสนิกชน ร่วมในพิธี
โอกาสนี้ พระเทพรัตนมุนี ที่ปรึกษาเจ้าคณะภาค 12 จุดธูปเทียนเครื่องทองน้อยถวายสักการะอัฐิพระธรรมมังคลาจารย์ วิ. (ประยงค์ ปิยวณฺโณ) นายสุทธิพงษ์ จุลเจริญ ปลัดกระทรวงมหาดไทย พร้อมด้วย ดร.วันดี กุญชรยาคง จุลเจริญ นายกสมาคมแม่บ้านมหาดไทย นายไมตรี ไตรติลานันท์ ผู้ว่าราชการจังหวัดฉะเชิงเทรา นางจันทรรัตน์ ไตรติลานันท์ นายกเหล่ากาชาดจังหวัดฉะเชิงเทราและประธานแม่บ้านมหาดไทยจังหวัดฉะเชิงเทรา และศิษยานุศิษย์ ถวายเครื่องไทยธรรมแด่พระสงฆ์ พระเทพรัตนมุนี ที่ปรึกษาเจ้าคณะภาค 12 พระราชภาวนาพิธาน วิ. เจ้าคณะจังหวัดฉะเชิงเทรา เจ้าอาวาสวัดโสธรวราราม วรวิหาร และพระครูสิทธิวรารักษ์ ผู้ช่วยเจ้าอาวาสวัดโสธรวราราม วรวิหาร ทอดผ้าไตรบังสุกุล กรวดน้ำ รับพร เป็นอันเสร็จพิธีทักษิณานุปทาน
จากนั้น นายสุทธิพงษ์ จุลเจริญ ปลัดกระทรวงมหาดไทย พร้อมด้วย ดร.วันดี กุญชรยาคง จุลเจริญ นายกสมาคมแม่บ้านมหาดไทย และคณะ รับมอบโล่ประกาศเกียรติคุณและของที่ระลึกแก่ผู้ให้การสนับสนุนงานออกเมรุ พระราชทานเพลิงศพ พระธรรมมังคลาจารย์ วิ. (ประยงค์ ปิยวณฺโณ) จากพระเทพรัตนมุนี ที่ปรึกษาเจ้าคณะภาค 12 พระสงฆ์เจริญชัยมงคลคาถา เป็นอันเสร็จพิธี ซึ่งตลอดการจัดพิธี ได้ปฏิบัติตามมาตรการป้องกันการแพร่ระบาดของโรคติดเชื้อไวรัสโคโรนา 2019 (โควิด -19) ของกระทรวงสาธารณสุข อย่างเคร่งครัด
นายสุทธิพงษ์ จุลเจริญ ปลัดกระทรวงมหาดไทย เปิดเผยว่า พระธรรมมังคลาจารย์ วิ. (ประยงค์ ปิยวณฺโณ) มีนามเดิมว่า ประยงค์ วรรณประดิษฐ์ เกิดเมื่อวันที่ 22 ส.ค. 2468 ที่หมู่ 3 ต.ท่าสะอ้าน อ.บางปะกง จ.ฉะเชิงเทรา จบการศึกษาชั้น ประถมศึกษาปีที่ 4 โรงเรียนวัดแสนภูดาษ อำเภอบ้านโพธิ์ จังหวัดฉะเชิงเทรา หลังเรียนจบเวลาว่างจากงานจะพยายามศึกษาเรื่องราวเกี่ยวกับพระพุทธศาสนา รวมทั้งแนวทางปฏิบัติของพระสายกัมมัฏฐาน จนเกิดความเบื่อหน่ายชีวิตทางโลก และเข้าพิธีอุปสมบทเมื่อวันที่ 30 มิถุนายน 2510 ที่วัดท่าสะอ้าน ตำบลท่าสะอ้าน อำเภอบางปะกง จังหวัดฉะเชิงเทรา โดยมีพระครูธรรมกิจจานุรักษ์ (ชื้อ พฺรหฺมสโร) วัดอุสภาราม ตำบลบางวัว อำเภอบางปะกง จังหวัดฉะเชิงเทรา เป็นพระอุปัชฌาย์ พระสมุห์แจ่ม ทันตธัมโม วัดอุสภาราม เป็นพระกรรมวาจาจารย์ และพระครูบัวโรย สีลเตโช วัดท่าสะอ้าน เป็นพระอนุสาวนาจารย์ ได้รับฉายา ปิยวณฺโณ โดยระหว่างจำพรรษาที่วัดท่าสะอ้าน ได้ศึกษาเล่าเรียนพระธรรมวินัยอยู่หลายปีจนสอบได้นักธรรมชั้นตรี-โท-เอก ตามลำดับ พร้อมกับได้ฝึกวิปัสสนากัมมัฏฐานจนมีความเชี่ยวชาญ กระทั่งในปี พ.ศ. 2553ได้รับถวายปริญญาพุทธศาสตรดุษฎีบัณฑิตกิตติมศักดิ์ จากมหาวิทยาลัยมหาจุฬาลงกรณราชวิทยาลัย
นายสุทธิพงษ์ จุลเจริญ ปลัดกระทรวงมหาดไทย กล่าวว่า ในด้านงานปกครอง พ.ศ. 2521 เป็นรองเจ้าอาวาสวัดท่าสะอ้าน พ.ศ. 2528 เป็นเจ้าคณะตำบลบางวัว พ.ศ. 2529 เป็นพระอุปัชฌาย์ พ.ศ. 2532 เป็นเจ้าอาวาสวัดท่าสะอ้าน พ.ศ. 2546 เป็นเจ้าคณะอำเภอบางปะกง พ.ศ. 2552 รับพระบัญชาแต่งตั้งเป็นเจ้าอาวาสวัดโสธรวราราม วรวิหาร พ.ศ. 2559 เป็นที่ปรึกษาเจ้าคณะภาค 12 และสำหรับในด้านสมณศักดิ์ พ.ศ. 2519 เป็นพระครูประทวนสมณศักดิ์ และในปี พ.ศ. 2533 ได้รับพระมหากรุณาธิคุณจากพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร พระราชทานสมณศักดิ์เป็น พระครูสัญญาบัตร เจ้าคณะตำบล ชั้นตรี ที่ พระครูประยุตพัฒนาภรณ์ และได้รับพระราชทานเลื่อนจนเป็นพระครูสัญญาบัตร เจ้าคณะอำเภอ ชั้นโท ในปี พ.ศ. 2546 และต่อมาในปี พ.ศ. 2547 ได้รับพระราชทานเลื่อนสมณศักดิ์เป็นพระราชาคณะชั้นสามัญที่ พระพิพิธกิจจาภิวัฒน์ พ.ศ. 2552 ได้รับพระราชทานเลื่อนสมณศักดิ์เป็นพระราชาคณะชั้นราช ฝ่ายวิปัสสนาธุระ ที่พระราชมงคลรังษี โมลีภาวนาวรกิจ มหาคณิสสร บวรสังฆาราม คามวาสี พระราชมงคลรังษี พ.ศ. 2556 ได้รับพระราชทานเลื่อนสมณศักดิ์เป็นพระราชาคณะชั้นเทพ ฝ่ายวิปัสสนาธุระ ที่ พระเทพสิทธิญาณรังษี โมลีภาวนาวรกิจ สิทธิธรรมาลงกรณ์ มหาคณิสสร บวรสังฆาราม คามวาสี และในปี พ.ศ. 2559 ได้รับพระราชทานเลื่อนสมณศักดิ์เป็นพระราชาคณะชั้นธรรม ฝ่ายวิปัสสนาธุระ ที่ พระธรรมมังคลาจารย์ ภาวนาวิธานประคุณ วิบูลธรรมสโมธาน วิปัสสนาบรรหารธุราทร มหาคณิสสร บวรสังฆาราม คามวาสี
นายสุทธิพงษ์ จุลเจริญ ปลัดกระทรวงมหาดไทย กล่าวเพิ่มเติมว่า พระธรรมมังคลาจารย์ วิ. (ประยงค์ ปิยวณฺโณ) อดีตที่ปรึกษาเจ้าคณะภาค 12 และอดีตเจ้าอาวาสวัดโสธรวรารามวรวิหาร จังหวัดฉะเชิงเทรา มรณภาพด้วยอาการอันสงบ เมื่อวันที่ 23 มกราคม 2564 เวลา 18.10 น. สิริอายุได้ 95 ปี 5 เดือน
"พระธรรมมังคลาจารย์ วิ. (ประยงค์ ปิยวณฺโณ) เป็นพระมหาเถระผู้เป็นพระสุปฏิปันโนที่มีวัตรปฏิบัติอย่างเคร่งครัดในพระธรรมวินัยเป็นอย่างยิ่ง กำหนดกฎระเบียบเข้มไว้ ปฏิบัติดีปฏิบัติชอบ ทำให้มีชื่อเสียงอยู่ในศรัทธาของพระเถระและพุทธศาสนิกชน โดยปัจจัยที่ได้รับการถวายหรือบริจาค ท่านได้นำมาพัฒนาให้กับวัดโสธรวราราม วรวิหาร แห่งนี้ อาทิ ประตู กุฏิ ศาลาการเปรียญ เป็นต้น ดังที่พวกเราพุทธศาสนิกชนได้ใช้ในการประกอบพิธีกรรมและกิจกรรมต่าง ๆ โดยท่านได้สอนให้ญาติโยมยึดคำสอนขององค์สัมมาสัมพุทธเจ้า หมั่นประกอบแต่กรรมดี รู้จักการทำบุญให้ทาน อย่าเห็นแก่ตัว เพราะตายไปแล้วทรัพย์สินใด ๆ ก็เอาติดตัวไปไม่ได้ พร้อมให้ยึดหลักความพอเพียง เพื่อชีวิตตนเองและครอบครัวจะประสบแต่ความเจริญรุ่งเรือง" นายสุทธิพงษ์ฯ กล่าวในช่วงท้าย

ที่มา : https://www.thaigov.go.th/news/contents/details/53625