รัฐบาลไทย-ข่าวทำเนียบรัฐบาล-ธ.ก.ส. เติมทุนกว่า 3,000 ล้านบาท หนุนเกษตรกรผู้เลี้ยงกุ้งลดต้นทุนการผลิต


วันเสาร์ที่ 16 กรกฎาคม 2565
พิมพ์
ธ.ก.ส. เติมทุนกว่า 3,000 ล้านบาท หนุนเกษตรกรผู้เลี้ยงกุ้งลดต้นทุนการผลิต
ธ.ก.ส. เติมทุนกว่า 3,000 ลบ. หนุนเกษตรกรผู้เลี้ยงกุ้งเพิ่มขีดความสามารถการผลิตและแข่งขันในตลาดผ่านโครงการลดต้นทุนการผลิตกุ้งทะเลรายละไม่เกิน 3 ลบ. ชำระคืนภายใน 10 ปี ดอกเบี้ย MRR / MLR ตามประเภทลูกค้า
ธ.ก.ส. เติมทุนกว่า 3,000 ล้านบาท หนุนเกษตรกรผู้เลี้ยงกุ้งเพิ่มขีดความสามารถในการผลิตและแข่งขันในตลาดผ่านโครงการลดต้นทุนการผลิตกุ้งทะเลรายละไม่เกิน 3 ล้านบาท ชำระคืนภายใน 10 ปี ดอกเบี้ย MRR / MLRตามประเภทลูกค้าเพื่อเสริมสภาพคล่องในการลงทุนทั้งการผลิตและส่งออกกุ้งให้กับเกษตรกรช่วยลดปัญหาการก่อหนี้นอกระบบที่เป็นภาระหนัก
นายสมเกียรติ กิมาวหารองผู้จัดการธนาคารเพื่อการเกษตรและสหกรณ์การเกษตร (ธ.ก.ส.) เปิดเผยว่า จากสถานการณ์การแพร่ระบาดของเชื้อไวรัส COVID-19 และภาวะเศรษฐกิจถดถอย ส่งผลกระทบต่อการประกอบอาชีพของเกษตรกรผู้เลี้ยงกุ้ง เนื่องด้วยต้นทุนการผลิตที่เพิ่มสูงขึ้น ทั้งด้านอาหาร พลังงานและปัจจัยที่ก่อให้เกิดโรคในกุ้งทะเลทำให้การผลิตและส่งออกกุ้ง ทั้งขนาดและปริมาณไม่เป็นไปตามความต้องการของตลาดจากปัญหาดังกล่าว รัฐบาลจึงวางนโยบายในการแก้ไขปัญหาในภาคการผลิตของอุตสาหกรรมกุ้งทะเลอย่างยั่งยืนด้วยการเพิ่มประสิทธิภาพการผลิตต่อหน่วยและลดต้นทุนการผลิตด้วยการนำนวัตกรรมและเทคโนโลยีมาใช้ในการปรับปรุงโครงสร้างฟาร์ม เป็นต้น ธ.ก.ส.จึงได้ขยายโครงการลดต้นทุนการผลิตกุ้งทะเลเพื่อเพิ่มขีดความสามารถการแข่งขันในอุตสาหกรรมกุ้งทะเลอย่างยั่งยืน ปี 2564(เพิ่มเติม)เพื่อสนับสนุนเกษตรกรผู้เลี้ยงกุ้งให้เข้าถึงเงินทุนในอัตราดอกเบี้ยต่ำป้องกันการก่อหนี้นอกระบบที่มีอัตราดอกเบี้ยสูงอย่างไม่เป็นธรรม อันเป็นการเพิ่มประสิทธิภาพในการประกอบอาชีพและการแข่งขันกับประเทศผู้ผลิตอื่น
สำหรับเงื่อนไขผู้เข้าร่วมโครงการต้องเป็นเกษตรกรหรือนิติบุคคลผู้เพาะเลี้ยงกุ้งทะเลในพื้นที่จังหวัดที่เหมาะสมในการเลี้ยงกุ้งทะเล 35 จังหวัดโดยการลงทุนลดต้นทุนการผลิต เช่น การใช้พลังงานแสงอาทิตย์ (Solar Cell) ระบบควบคุมเครื่องเติมอากาศอัจฉริยะ (Smart Energy) การติดตั้งอุปกรณ์ช่วยประหยัดพลังงานสำหรับฟาร์มเลี้ยงกุ้งทะเลหรือการปรับปรุงโครงสร้างฟาร์มหรือบ่อเลี้ยงกุ้งทะเล โดยจำกัดวงเงินรายละไม่เกิน3 ล้านบาทวงเงินรวม 3,000 ล้านบาท อัตราดอกเบี้ยสำหรับผู้กู้รายคนMRR ต่อปีและสำหรับผู้กู้นิติบุคคล MLR ต่อปีโดยเรียกเก็บจากผู้กู้ MRR – 3 หรือ MLR – 3 ตามประเภทของผู้กู้ (ปัจจุบัน MRR เท่ากับร้อยละ 6.50 ต่อปี และ MLR เท่ากับร้อยละ 4.875 ต่อปี) และกองทุนรวมเพื่อช่วยเหลือเกษตรกรชดเชยดอกเบี้ยให้ธนาคารในอัตราร้อยละ 3 ต่อปีเป็นระยะเวลา 5 ปี กำหนดการชำระคืนภายใน 10 ปีนับจากวันที่ทำสัญญาระยะเวลาจ่ายสินเชื่อตั้งแต่บัดนี้ถึง 20 พฤษภาคม 2569ทั้งนี้ โครงการดังกล่าว สนับสนุนสินเชื่อไปแล้วกว่า 12 ล้านบาทสำหรับลูกค้าที่สนใจเข้าร่วมโครงการฯ สามารถติดต่อได้ที่ธ.ก.ส. ทุกสาขา ตั้งแต่บัดนี้เป็นต้นไปสอบถามเพิ่มเติมที่Call Center 02 555 0555

ที่มา : https://www.thaigov.go.th/news/contents/details/56908