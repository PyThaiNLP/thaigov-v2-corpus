รัฐบาลไทย-ข่าวทำเนียบรัฐบาล-“มนัญญา” รัฐมนตรีเกษตรฯ ร่วมงานสัมมนาใหญ่ โอกาสและความท้าทายจากความสัมพันธ์ 'ไทย-ซาอุ'


วันพุธที่ 23 กุมภาพันธ์ 2565
“มนัญญา” รัฐมนตรีเกษตรฯ ร่วมงานสัมมนาใหญ่ โอกาสและความท้าทายจากความสัมพันธ์ 'ไทย-ซาอุ'
“มนัญญา” รัฐมนตรีเกษตรฯ ร่วมงานสัมมนาใหญ่ โอกาสและความท้าทายจากความสัมพันธ์ 'ไทย-ซาอุ'
รมช.มนัญญา ไทยเศรษฐ์ รัฐมนตรีช่วยว่าการกระทรวงเกษตรและสหกรณ์ ร่วมพิธีเปิดงานสัมมนาเชิงปฏิบัติการ “โอกาส ศักยภาพและความท้าทาย ของจังหวัดชายแดนภาคใต้และของประเทศไทยภายหลังรัฐบาลเปิดศักราชใหม่ของความสัมพันธ์ ไทย - ซาอุดิอาระเบีย โดยสมบูรณ์” พร้อมด้วย นายระพีภัทร์ จันทรศรีวงศ์ รองปลัดกระทรวงเกษตรและสหกรณ์ โดยมี นายอนุชา นาคาศัย รัฐมนตรีประจำสำนักนายกรัฐมนตรี เป็นประธานและแสดงปาฐกถา เรื่อง “ความสำเร็จของการฟื้นฟูความสัมพันธ์ ไทย – ซาอุดีอาระเบีย โอกาสและศักยภาพของประเทศไทยและจังหวัดชายแดนภาคใต้ ภายใต้ศักราชใหม่ของความสัมพันธ์ที่สมบูรณ์” และพลเรือตรี สมเกียรติ ผลประยูร เลขาธิการศูนย์อำนวยการบริหารจังหวัดชายแดนภาคใต้ (ศอ.บต.) กล่าวรายงาน โอกาสนี้ รัฐมนตรีช่วยว่าการกระทรวงเกษตรและสหกรณ์ ได้ร่วมให้ข้อเสนอแนะและแนวทางการสร้างความร่วมมือในประเด็นการส่งเสริมด้านการเกษตรและความเข้มแข็งของเกษตรกร รวมทั้งด้านการพัฒนาต่าง ๆ ตลอดจน พบปะผู้นำ 4 เสาหลักในพื้นที่จังหวัดชายแดนภาคใต้ เพื่อรับฟังข้อเสนอแนะเพิ่มเติม ณ มหาวิทยาลัยฟาฏอนี อำเภอยะรัง จังหวัดปัตตานี และผ่านระบบการประชุมทางไกล
สำหรับงานสัมมนาฯ ในครั้งนี้ มีวัตถุประสงค์ เพื่อเป็นการสร้างกระบวนการมีส่วนร่วมของทุกภาคส่วน ที่ร่วมมือกันนำโอกาสและศักยภาพ ตามที่รัฐบาลรื้อฟื้นความพันธ์ ไทย – ซาอุดิอาระเบีย ที่ขาดหายไปกว่า 30 ปี กลับสู่ประเทศไทย และจะเป็นกระบวนการเปลี่ยนผ่านการพัฒนาของจังหวัดชายแดนภาคใต้ที่ท้าทายและสำคัญที่สุดในช่วงหลายปีที่ผ่านมา โดยมีผู้เข้าร่วมสัมมนาฯ ประกอบด้วย ผู้แทนจากส่วนราชการ ภาคเอกชน สถาบันการศึกษา นักวิชการ ภาคประชาสังคม และผู้นำ 4 เสาหลัก รวมทั้งสิ้นกว่า 600 คน รวมทั้งได้มีการนำเสนอร่างกรอบแนวทางการขับเคลื่อนงานการพัฒนาในพื้นที่จังหวัดชายแดนภาคใต้ของประเทศไทย ภายหลังรัฐบาลเปิดศักราชใหม่ของความสัมพันธ์ ไทย - ซาอุดิอาระเบีย เพื่อนำเสนอที่ประชุมคณะรัฐมนตรี ต่อไป

ที่มา : https://www.thaigov.go.th/news/contents/details/51850