รัฐบาลไทย-ข่าวทำเนียบรัฐบาล-พม. จับมือเครือเจริญโภคภัณฑ์ และพันธมิตรมอบอาหาร โครงการ "ครัวปันอิ่ม" ช่วยผู้อยู่อาศัยในเคหะชุมชนดินแดง กทม. เดือดร้อนจากที่โควิด-19


วันอังคารที่ 17 สิงหาคม 2564
พม. จับมือเครือเจริญโภคภัณฑ์ และพันธมิตรมอบอาหาร โครงการ "ครัวปันอิ่ม" ช่วยผู้อยู่อาศัยในเคหะชุมชนดินแดง กทม. เดือดร้อนจากที่โควิด-19
พม. จับมือเครือเจริญโภคภัณฑ์ และพันธมิตรมอบอาหาร โครงการ "ครัวปันอิ่ม" ช่วยผู้อยู่อาศัยในเคหะชุมชนดินแดง กทม. เดือดร้อนจากที่โควิด-19
เมื่อวันที่ 16 ส.ค. 64 เวลา 11.00 น. ณ บริเวณลานกีฬาอาคารแฟลต 51-53 เคหะชุมชนดินแดง 2 เขตดินแดง กรุงเทพฯ  นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานในพิธีรับมอบอาหาร โครงการ "ครัวปันอิ่ม" จำนวน 50,000 กล่อง เพื่อนำไปแจกจ่ายช่วยเหลือผู้อยู่อาศัยในเคหะชุมชนดินแดง กรุงเทพฯ ที่ได้รับผลกระทบจากสถานการณ์การแพร่ระบาดของโรคติดเชื้อไวรัสโคโรนา 2019 (โควิด-19) ระหว่างวันที่ 16 สิงหาคม ถึงวันที่ 4 ตุลาคม 2564 ภายใต้ความร่วมมือระหว่างกระทรวง พม. โดยการเคหะแห่งชาติ (กคช.) เครือเจริญโภคภัณฑ์ มูลนิธิสืบนาคะเสถียร สมาคมสื่อมวลชนเกษตรแห่งประเทศไทย เกษตรก้าวไกล เกษตรทำกิน มติชน และพันธมิตร
นายจุติ กล่าวว่า วันนี้เป็นวันที่ดีมาก มีภาคเอกชน ภาคประชาชน และองค์กรต่างๆ รวมถึงการเคหะแห่งชาติ ได้เข้ามาช่วยกันทำหน้าที่ตรงนี้  และสิ่งที่สำคัญคือรัฐบาลไม่สามารถทำงานสำเร็จได้ หากประชาชนไม่ร่วมใจกัน ซึ่งทุกคนจะเห็นว่าการป้องกันการแพร่ระบาดโควิด-19 รอบแรก เราสามารถทำได้ดีมาก ประชาชนร่วมมือกัน โดยไม่ประมาท ทุกคนมีความห่วงใยกัน ช่วยกันแบบนี้ประเทศไทยจะเข้มแข็ง สำหรับโครงการ "ครัวปันอิ่ม" เราแก้ไขปัญหาให้ประชาชน ช่วยเหลือให้ประชาชนมีอาหารทาน โดยกระทรวง พม. พยายามเข้าไปทุกชุมชนที่มีปัญหา และเรายืนยันว่าน้ำใจนั้นสำคัญไม่แพ้อาหารกล่อง อย่างไรก็ตาม หากเรามีความช่วยเหลือให้กัน นับเป็นสิ่งที่ดีที่สุด
นายจุติ กล่าวต่อไปว่า หากประชาชนเกิดปัญหาหรือต้องการความช่วยเหลือ สามารถ โทร. 1111 สำนักนายกรัฐมนตรี หรือ โทร. 1300  ศูนย์ช่วยเหลือสังคมของกระทรวง พม. ซึ่งตนเชื่อว่าความช่วยเหลือจะมาถึงท่านโดยเร็ว ด้านการเคหะแห่งชาติทำงานไม่ได้หยุดเพื่อลูกบ้านหลายแสนครัวเรือน เราออกไปทำงานไม่มีวันหยุดเสาร์-อาทิตย์ เพื่อช่วยบรรเทาความลำบากของลูกบ้าน
นายสุเมธ ภิญโญสนิท ประธานคณะผู้บริหาร กลุ่มธุรกิจพืชครบวงจร (ข้าวโพด) เครือเจริญโภคภัณฑ์ กล่าวเพิ่มเติมว่า เรามีความปรารถนาอย่างยิ่งที่จะร่วมมือกับภาครัฐ ซึ่งวันนี้รัฐมนตรีว่าการกระทรวง พม. และพันธมิตรอีกหลายองค์กร ได้เข้ามาร่วมแรงกันช่วยเหลือเรื่องอาหาร สำหรับโครงการ "ครัวปันอิ่ม" จำนวน 2 ล้านกล่อง ที่ต้องนำไปแจกจ่ายภายใน 60 วัน นับเป็นงานยาก แต่เราทำด้วยใจ และทุกภาคส่วนต้องร่วมใจกันช่วยเหลือพี่น้องประชาชน

ที่มา : https://www.thaigov.go.th/news/contents/details/44831