รัฐบาลไทย-ข่าวทำเนียบรัฐบาล-กสร. เข้าตรวจสอบกรณีศูนย์การค้าฯดัง จ.เชียงใหม่ปิดกระทันหัน พบยังไม่มีการเลิกจ้าง ลูกจ้างยังคงทำงาน และได้รับค่าจ้างตามปกติ


วันเสาร์ที่ 7 พฤษภาคม 2565
พิมพ์
กสร. เข้าตรวจสอบกรณีศูนย์การค้าฯดัง จ.เชียงใหม่ปิดกระทันหัน พบยังไม่มีการเลิกจ้าง ลูกจ้างยังคงทำงาน และได้รับค่าจ้างตามปกติ
กรมสวัสดิการและคุ้มครองแรงงานเข้าตรวจสอบกรณีศูนย์การค้า พรอมเมนาดา เชียงใหม่ปิดตัวกระทันหัน พบเกิดปัญหาการงดจ่ายกระแสไฟฟ้าเนื่องจากศูนย์การค้าฯมียอดชำระค่าไฟฟ้าคงค้างอยู่ ศูนย์การค้าฯยังไม่มีการเลิกจ้างลูกจ้าง ลูกจ้างยังคงทำงานและได้รับค่าจ้างตามปกติ
นายนิยม สองแก้ว อธิบดีกรมสวัสดิการและคุ้มครองแรงงาน เปิดเผยถึงกรณีศูนย์การค้า พรอมเมนาดา จังหวัดเชียงใหม่ประกาศปิดกิจการชั่วคราว เมื่อวันที่ 5 พฤษภาคมที่ผ่านมา รัฐมนตรีว่าการกระทรวงแรงงาน
นายสุชาติ ชมกลิ่นได้สั่งการให้กรมสวัสดิการและคุ้มครองแรงงาน (กสร.) เข้าให้การช่วยเหลือนายจ้าง และลูกจ้างที่ได้รับผลกระทบจากการปิดตัวของศูนย์การค้า กรมฯจึงได้ส่งพนักงานตรวจแรงงาน สำนักงานสวัสดิการและคุ้มครองแรงงานจังหวัดเชียงใหม่ ร่วมกับหน่วยงานในสังกัดกระทรวงแรงงาน เข้าตรวจสอบหาข้อเท็จจริงทันที โดยได้รับข้อมูลเบื้องต้นจาก นายโจเวลเพร์ท ลิมาลิมา กรรมการผู้มีอำนาจกระทำแทนของบริษัทอีซีซี เชียงใหม่ โครงการ 1 จำกัด ผู้บริหารศูนย์การค้าฯ ว่า บริษัทฯปิดศูนย์การค้าฯ กะทันหัน เนื่องมาจากปัญหาการงดจ่ายกระแสไฟฟ้า ซึ่งบริษัทฯ ได้ใช้ความพยายามที่จะชำระค่าไฟฟ้าอย่างเต็มกำลังความสามารถ และมีหนังสือแจ้งการไฟฟ้าขอชำระค่าไฟฟ้าที่
คงค้างทั้งหมดภายใน 45 วัน แต่ไม่ได้รับการอนุมัติ โดยบริษัทฯกำลังดำเนินการแก้ไขปัญหาอย่างเร่งด่วน
และเชื่อว่าจะสามารถคลี่คลายสถานการณ์นี้ได้ในระยะเวลาอันสั้น โดยขณะนี้ยังไม่ได้รับการร้องเรียนใดๆจากลูกจ้าง เนื่องจากทางบริษัทฯยังไม่มีการเลิกจ้างลูกจ้าง และให้ทำงานตามปกติ โดยมีบางส่วนทำงานที่บ้าน (Work from home) และย้ายไปทำงานสาขาอื่น ซึ่งทางบริษัทฯยังจ่ายค่าจ้างตามปกติให้แก่ลูกจ้าง ทั้งนี้ กรมฯได้ชี้แจงข้อกฎหมายที่เกี่ยวข้อง ตลอดจนแนวทางการให้ความช่วยเหลือให้กับทางบริษัทฯที่บริหารศูนย์การค้า และขอให้ทางบริษัทฯนัดหมายร้านค้าต่างๆ เพื่อชี้แจงข้อกฎหมายต่างๆ ให้รับทราบต่อไป
นายนิยม สองแก้ว อธิบดี กสร. กล่าวเพิ่มเติมว่า กรมฯจะติดตามสถานการณ์การจ้างงานของศูนย์การค้าฯแห่งนี้อย่างใกล้ชิด หากลูกจ้างที่ได้รับผลกระทบจากกรณีดังกล่าว ได้รับความเดือดร้อน ไม่ได้รับค่าจ้าง ถูกเลิกจ้างโดยไม่ได้รับค่าชดเชย ต้องการได้รับการช่วยเหลือ หรือต้องการคำปรึกษาสามารถติดต่อได้ที่สำนักงานสวัสดิการและคุ้มครองแรงงานจังหวัดเชียงใหม่ หมายเลขโทรศัพท์ 0 5389 0472 - 3 หรือโทรสายด่วน 1506 กด 3 หรือ 1546

ที่มา : https://www.thaigov.go.th/news/contents/details/54324