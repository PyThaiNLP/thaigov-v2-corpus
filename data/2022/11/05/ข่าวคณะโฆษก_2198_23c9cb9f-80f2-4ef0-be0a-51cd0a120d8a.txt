รัฐบาลไทย-ข่าวทำเนียบรัฐบาล-โฆษกรัฐบาลเผย "นายกฯ" เตือนชาว กทม. ระวังอันตรายจากฝนฟ้าคะนอง ขอ มท. พร้อมประสานกทม. เตรียมความพร้อมช่วยเหลือประชาชนอย่างเต็มที่


วันอังคารที่ 16 สิงหาคม 2565
พิมพ์
โฆษกรัฐบาลเผย "นายกฯ" เตือนชาว กทม. ระวังอันตรายจากฝนฟ้าคะนอง ขอ มท. พร้อมประสานกทม. เตรียมความพร้อมช่วยเหลือประชาชนอย่างเต็มที่
โฆษกรัฐบาลเผย "นายกฯ" เตือนชาว กทม. ระวังอันตรายจากฝนฟ้าคะนอง ขอ มท. พร้อมประสานกทม. เตรียมความพร้อมช่วยเหลือประชาชนอย่างเต็มที่
วันที่ 16 สิงหาคม 2565 นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า กรมอุตุนิยมวิทยา ได้คาดการณ์ว่าวันนี้ กรุงเทพมหานครจะมีฝนฟ้าคะนองร้อยละ 80 ของพื้นที่ และมีฝนตกหนักบางแห่ง จากอิทธิพลของร่องมรสุมจะเลื่อนลงมาพาดผ่านภาคเหนือ และภาคตะวันออกเฉียงเหนือตอนบน เข้าสู่หย่อมความกดอากาศต่ำที่ปกคลุมบริเวณทะเลจีนใต้ตอนบน  ทำให้ประเทศไทยจะมีฝนเพิ่มขึ้น และมีฝนตกหนักบางแห่งในภาคเหนือ ภาคตะวันออกเฉียงเหนือ ภาคกลาง รวมทั้งกรุงเทพมหานครและปริมณฑล ภาคตะวันออกตั้งแต่ในช่วงวันที่ 16 – 20 สิงหาคม 2565 นี้
โฆษกประจำสำนักนายกรัฐมนตรี กล่าวว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม กำชับกระทรวงมหาดไทยประสานกับกรุงเทพมหานคร เตรียมความพร้อมของเจ้าหน้าที่ อุปกรณ์และเฝ้าระวังจุดเสี่ยง ให้ความช่วยเหลือประชาชนในพื้นที่เสี่ยง ประชาชนที่อยู่นอกแนวคันกั้นน้ำ แนวเขื่อนชั่วคราว และประชาชนที่อยู่ริมคลอง ในพื้นที่เขตหนองจอก   และเขตลาดกระบัง เตรียมขนย้ายสิ่งของให้อยู่ที่สูง และติดตามสถานการณ์น้ำอย่างใกล้ชิดจากกรมอุทกศาสตร์ กองทัพเรือ ด้วย
-----------------------------------------

ที่มา : https://www.thaigov.go.th/news/contents/details/58049