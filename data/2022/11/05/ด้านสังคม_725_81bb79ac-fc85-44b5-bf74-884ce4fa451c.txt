รัฐบาลไทย-ข่าวทำเนียบรัฐบาล-โฆษกดีอีเอสเตือนอย่าหลงเชื่อ SMS ให้ประชาชนกรอกข้อมูลส่วนตัวลงทะเบียนรับสิทธิ์โครงการคนละครึ่งเฟส 4


วันพฤหัสบดีที่ 21 ตุลาคม 2564
โฆษกดีอีเอสเตือนอย่าหลงเชื่อ SMS ให้ประชาชนกรอกข้อมูลส่วนตัวลงทะเบียนรับสิทธิ์โครงการคนละครึ่งเฟส 4
โฆษกดีอีเอสเตือนอย่าหลงเชื่อ SMS ให้ประชาชนกรอกข้อมูลส่วนตัวลงทะเบียนรับสิทธิ์โครงการคนละครึ่งเฟส 4
นางสาวนพวรรณ หัวใจมั่น โฆษกกระทรวงดิจิทัลเพื่อเศรษฐกิจและสังคมฝ่ายการเมือง กล่าวว่า ตามที่มีการเผยแพร่ข้อมูล เกี่ยวกับประเด็นเรื่อง โครงการคนละครึ่ง ส่ง SMS ให้ประชาชนลงทะเบียนรับสิทธิ์สำหรับเฟส 4 ทางศูนย์ต่อต้านข่าวปลอมได้ดำเนินการตรวจสอบข้อเท็จจริงโดย ธนาคารกรุงไทย พบว่าประเด็นดังกล่าวนั้น เป็นข้อมูลเท็จ
กรณีที่มีประชาชนได้รับ SMS กล่าวถึงประเด็นเรื่องการลงทะเบียนรับสิทธิ์ โครงการคนละครึ่ง เฟส 4 นั้น ทางธนาคารกรุงไทย ได้ตรวจสอบและชี้แจงว่า ข้อความดังกล่าวเป็นการกระทำของมิจฉาชีพที่แอบอ้างโครงการคนละครึ่ง ส่ง SMS หลอกขอข้อมูลส่วนตัว โดยส่ง Link ปลอม ให้กรอกข้อมูลเพื่อยืนยันตัวตน และนำไปทุจริตโอนเงินออกจากบัญชีลูกค้า ซึ่งธนาคารกรุงไทยไม่มีนโยบายขอข้อมูลส่วนตัว ข้อมูลทางการเงิน และข้อมูลบัตรเดบิต ของประชาชนโดยการส่ง SMS แต่อย่างใด จึงขอให้ประชาชนระมัดระวังในการให้ข้อมูลส่วนตัวและข้อมูลสำคัญทางการเงินที่ไม่ควรเปิดเผย เช่น เลขบัตรประชาชน รหัสหลังบัตร เลขหน้าบัตรเดบิต 16 หลัก วันหมดอายุ รหัส Pin เลข CVV 3 ตัว และรหัส OTP หากในกรณีที่ประชาชนหลงให้ข้อมูลไปแล้ว สามารถแจ้งไปยัง ธนาคารกรุงไทย Contact Center โทร. 02 111 1111 หรือ ตำรวจในพื้นที่เพื่อแจ้งความดำเนินคดี และสายด่วน ศูนย์ปราบปรามอาชญากรรมทางเทคโนโลยีสารสนเทศ สำนักงานตำรวจแห่งชาติ (ศปอส.ตร.) โทร. 1155, 1599 และ สายด่วน ปปง. โทร. 1710
ดังนั้นขอให้ประชาชนอย่าหลงเชื่อข้อมูลดังกล่าว และขอความร่วมมือไม่ส่ง หรือแชร์ข้อมูลดังกล่าวต่อในช่องทางสื่อสังคมออนไลน์ต่างๆ ซึ่งหากประชาชนมีความสนใจรับทราบข่าวสารหรือผลิตภัณฑ์ของธนาคาร สามารถตรวจสอบข้อมูลที่ถูกต้องได้ที่เว็บไซต์ www.krungthai.com เฟซบุ๊ก Krungthai Care หรือโทร Contact Center โทร 02-111-1111 นอกจากนี้หากประชาชนพบข้อมูลการกระทำผิด เบาะแสการฉ้อโกงหรือหลอกลวงทางโซเชียลต่างๆ สามารถแจ้งเข้ามาได้ผ่านช่องทาง ดังนี้ ไลน์ @antifakenewscenter เว็บไซต์ https://www.antifakenewscenter.com/ ทวิตเตอร์https://twitter.com/AFNCThailand และโทรสายด่วน GCC 1111 ต่อ 87 รวมทั้งศูนย์รับเรื่องร้องเรียนปัญหาออนไลน์โทร. 1212 เพื่อจะประสานต่อไปยังหน่วยงานที่เกี่ยวข้องต่อไป
************

ที่มา : https://www.thaigov.go.th/news/contents/details/47279