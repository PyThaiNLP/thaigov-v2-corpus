รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม เพิ่มนักโทษ 350 คน ช่วยกทม.ลอกท่อ สั่งจัดสรรเจ้าหน้าที่เตรียมพร้อมออกคุมงาน


วันพุธที่ 27 กรกฎาคม 2565
พิมพ์
รัฐมนตรีว่าการกระทรวงยุติธรรม เพิ่มนักโทษ 350 คน ช่วยกทม.ลอกท่อ สั่งจัดสรรเจ้าหน้าที่เตรียมพร้อมออกคุมงาน
รัฐมนตรีว่าการกระทรวงยุติธรรม เพิ่มนักโทษ 350 คน ช่วยกทม.ลอกท่อ สั่งจัดสรรเจ้าหน้าที่เตรียมพร้อมออกคุมงาน แจ้งผู้ว่า กทม. เปิดโปรโมชั่นทำให้ก่อนจ่ายทีหลัง หวังช่วยลดปัญหาน้ำท่วมเร่งด่วน
เมื่อวันที่ 27 กรกฎาคม เวลา 10.00 น. ที่กระทรวงยุติธรรม มีการประชุมผู้บริหารกระทรวงยุติธรรม โดยมีนายสมศักดิ์ เทพสุทิน รัฐมนตรีว่าการกระทรวงยุติธรรม เป็นประธานการประชุม พร้อมด้วย น.ส.ณัฐธ์ภัสส์ ยงใจยุทธ ผู้ช่วยรมว.ยุติธรรม นางพงษ์สวาท กายอรุณสุทธิ์ ปลัดกระทรวงยุติธรรม นายวัลลภ นาคบัว รองปลัดกระทรวงยุติธรรม นายสหการณ์ เพ็ชรนรินทร์ รองปลัดกระทรวงยุติธรรม นางอรัญญา ทองน้ำตะโก รองปลัดกระทรวงยุติธรรม พันตำรวจโท ประวุธ วงศ์สีนิล รองปลัดกระทรวงยุติธรรม อธิบดีกรมต่างๆ ผู้บริหารและข้าราชการร่วมการประชุม
โดยนายสมศักดิ์ ได้แจ้งที่ประชุมว่า ขณะนี้ได้เข้าส่วนหน้าฝน และเกิดฝนตกหนักทั่วพื้นที่กรุงเทพฯ ส่งผลให้เกิดน้ำท่วมขังในหลายพื้นที่ เนื่องจากระดับน้ำในคูคลองและท่อระบายน้ำมีปริมาณเพิ่มสูงขึ้น และพบว่าในหลายพื้นที่ ที่ไม่ได้อยู่ในขอบเขตสัญญาการจ้างของกรมราชทัณฑ์ยังประสบปัญหาน้ำท่วมสร้างความเดือดร้อนให้ประชาชน ดังนั้นล่าสุดทางกรมราชทัณฑ์ได้มีหนังสือถึงผู้ว่าราชการกรุงเทพมหานคร เมื่อวันที่ 26 ก.ค. เรื่อง การสนับสนุนแรงงานนักโทษเด็ดขาดออกล้างทำความสะอาดท่อระบายน้ำนอกเหนือสัญญาจ้างปัจจุบัน หลังจากที่กรมราชทัณฑ์ได้ส่งผู้ต้องขังออกไปทำงานแล้วตั้งแต่วันที่ 1 ก.ค.โดยระยะทางที่ว่าจ้างทั้งหมด 530.2 กิโลเมตร โดยใช้ผู้ต้องขังจาก 11 เรือนจำ/ทัณฑสถาน
นายสมศักดิ์ กล่าวอีกว่า กรมราชทัณฑ์พร้อมให้การสนับสนุนแรงงานนักโทษเด็ดขาดออกล้างทำความสะอาดท่อระบายน้ำนอกเหนือสัญญาจ้างปัจจุบัน โดยมุ่งเน้นการแก้ไขปัญหาท่อระบายน้ำอุดตันเร่งด่วนนอกสัญญาเพื่อบรรเทาปัญหาความเดือดร้อนของประชาชน และยินดีให้กรุงเทพมหานครดำเนินการว่าจ้างในพื้นที่ ดังกล่าวในภายหลังเมื่อได้รับงบประมาณปี พ.ศ.2566 ต่อไป โดยขณะนี้ทางกรมราชทัณฑ์ได้ส่งผู้ต้องขังออกไปทำงานแล้ว 300 คน และยังมีกำลังอีก 350 คนที่พร้อมออกปฏิบัติงาน และตนได้กำชับให้เจ้าหน้าที่เตรียมความพร้อมในการออกปฏิบัติงานด้วย
"ผมยืนยันว่าเราพร้อมที่จะให้ความช่วยเหลือและบริการประชาชนในเรื่องต่างๆ เช่น การลอกท่อระบายน้ำ การตัดต้นไม้ริมทาง ทั้งใน กทม.และต่างจังหวัด โดยช่วงนี้จากการประกาศของกรมอุตุนิยมวิทยาประเทศไทยยังคงมีฝนตกหนักหลายพื้นที่ เราจึงอยากจะช่วยเร่งบรรเทาความเดือดร้อน ซึ่งตนอยากให้หน่วยงานทั่วประเทศมาจ้างผู้ต้องขัง เพื่อสร้างงานสร้างโอกาสให้กับพวกเขาด้วย" นายสมศักดิ์ กล่าว

ที่มา : https://www.thaigov.go.th/news/contents/details/57347