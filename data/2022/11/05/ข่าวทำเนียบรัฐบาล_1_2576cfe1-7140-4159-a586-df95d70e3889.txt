รัฐบาลไทย-ข่าวทำเนียบรัฐบาล-เลขาธิการ สมช. กทม. สธ. ยืนยันบูรณาการบริหารจัดการวัคซีน เดินหน้าจัดหาวัคซีนให้คนไทยอย่างน้อย 50 ล้านคน หรือร้อยละ 70 ของประชากรทั้งหมด เพื่อสร้างภูมิคุ้มกันให้เร็วที่สุด


วันจันทร์ที่ 14 มิถุนายน 2564
พิมพ์
เลขาธิการ สมช. กทม. สธ. ยืนยันบูรณาการบริหารจัดการวัคซีน เดินหน้าจัดหาวัคซีนให้คนไทยอย่างน้อย 50 ล้านคน หรือร้อยละ 70 ของประชากรทั้งหมด เพื่อสร้างภูมิคุ้มกันให้เร็วที่สุด
เลขาธิการ สมช. กทม. สธ. ยืนยันบูรณาการบริหารจัดการวัคซีน เดินหน้าจัดหาวัคซีนให้คนไทยอย่างน้อย 50 ล้านคน หรือร้อยละ 70 ของประชากรทั้งหมด เพื่อสร้างภูมิคุ้มกันให้เร็วที่สุด ภายในปี 2564
วันนี้ (14 มิ.ย.64) เวลา 11.40 น. ณ ศูนย์แถลงข่าวรัฐบาล ตึกนารีสโมสร ทำเนียบรัฐบาล พลเอก ณัฐพล นาคพาณิชย์ เลขาธิการสภาความมั่นคงแห่งชาติ (เลขาธิการ สมช.) พร้อมด้วย พลตำรวจเอก อัศวิน ขวัญเมือง ผู้ว่าราชการกรุงเทพมหานคร และนายแพทย์โอภาส การย์กวินพงศ์ อธิบดีกรมควบคุมโรค ร่วมแถลงข่าวการบริหารจัดการวัคซีน ยืนยันการบริหารจัดการวัคซีนเป็นการบูรณาการทำงานร่วมกันระหว่างศูนย์บริหารสถานการณ์โควิด-19 (ศบค.) กระทรวงสาธารณสุขและหน่วยงานที่เกี่ยวข้อง โดยเดินหน้าตามนโยบายรัฐบาลในการจัดหาวัคซีนโควิด-19 ให้กับคนไทยอย่างน้อย 50 ล้านคน คิดเป็นร้อยละ 70 ของประชากรทั้งหมด เพื่อสร้างภูมิคุ้มกันให้เร็วที่สุด ภายในปี 2564
เลขาธิการ สมช. เผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ในฐานะผู้อำนวยการศูนย์บริหารสถานการณ์โควิด-19 (ศบค.) ห่วงใยประชาชนได้มีนโยบายให้มีการเร่งฉีดวัคซีนแก่ทุกคนในประเทศ รวมทั้งชาวต่างชาติที่พำนักอาศัยอยู่ในประเทศไทย 2.6 ล้านคน รวมแล้วกว่า 70 ล้านคน จึงต้องจัดหาวัคซีนให้ได้ 100 ล้านโดส ภายในปี 2564 แบ่งเป็น Sinovac 8,000,000 โดส  AstraZeneca 61,000,000 โดส  Pfizer 20,000,000 โดส และ Johnson&Johnson 5,000,000 โดส ซึ่ง Johnson&Johnson ต่อหนึ่งโดสจะมีประสิทธิภาพมากกว่าวัคซีนชนิดอื่นเป็น 2 เท่า รวมแล้วกว่า 99,000,000 โดส นอกจากนี้ กระทรวงสาธารณสุขยังจะจัดหาวัคซีนเพิ่มเติมอย่างต่อเนื่องให้เพียงพอแก่ประชาชน 50 ล้านคน  เลขาธิการ สมช. ยังยืนยันการฉีดวัคซีนยังคงเป็นไปตามแผนที่กำหนด โดยภายในเดือนมิถุนายน มีเป้าหมายการฉีดวัคซีน 6,000,000 โดส และในเดือน ต่อ ๆ ไปอย่างน้อยเดือนละ 10,000,000 โดส เพื่อให้ประชาชน 50 ล้านคนได้รับการฉีดวัคซีนเข็มแรกภายในเดือนตุลาคม 2564
นายแพทย์โอภาส การย์กวินพงศ์ อธิบดีกรมควบคุมโรค กล่าวว่า ตั้งแต่เดือนกุมภาพันธ์มีการนำเข้าวัคซีนแล้วจำนวน 8.1 ล้านโดส มีจำนวนฉีดสะสมนับถึงวันที่ 13 มิถุนายน จำนวน 6,188,124 โดส พื้นที่ฉีดสูงสุดคือกรุงเทพมหานคร จำนวน 1,716,394 โดส คิดเป็นร้อยละ 27.7 จากวัคซีนที่มีทั้งหมด แบ่งเป็นเข็มที่ 1 จำนวน 1,346,993 โดส เข็มที่ 2 จำนวน 369,401 โดส ส่งผลให้พื้นที่กรุงเทพมหานครมีผู้ได้รับวัคซีนอย่างน้อย 1 เข็ม เป็นร้อยละ 17.5
อธิบดีกรมควบคุมโรค ยังกล่าวว่าตั้งแต่วันที่ 7 มิ.ย. ที่ผ่านมา มีการฉีดวัคซีนให้กับกลุ่มเป้าหมาย เช่น บุคลากรทางการศึกษา ผู้ประกอบอาชีพขนส่งสาธารณะ กลุ่มแรงงานที่เป็นผู้ประกันตนตามมาตรา 33 แบ่งเป็น 2 งวด คือ งวดแรกฉีดตั้งแต่ 7 มิ.ย. - 20 มิ.ย. มีการส่งวัคซีนไปประมาณ 3 ล้านโดส ประกอบด้วยวัคซีนซิโนแวค 1 ล้านโดส และวัคซีนแอสตร้าเซเนก้า 2 ล้านโดส กทม. 5 แสนโดส แบ่งเป็นแอสตร้าเซเนก้า 3.5 แสนโดส ซิโนแวค 1.5 แสนโดส สำนักงานประกันสังคมอีก 3 แสนโดส  กลุ่มมหาวิทยาลัย 11 แห่ง จำนวน 1.5 แสนโดส สำหรับกลุ่มที่ลงทะเบียนหมอพร้อม 76 จังหวัดมีการส่งวัคซีนไป 1.1 ล้านโดส จุดบริการฉีดสำหรับองค์กรภาครัฐ 1 แสนโดส รวมทั้งจัดเตรียมไว้สำหรับรองรับสถานการณ์การระบาดที่มีอยู่หลายพื้นที่  สำหรับงวดที่ 2 การกระจายอย่างช้าที่สุดในวันที่ 21 มิ.ย. - 2 ก.ค. จำนวน 3.5 ล้านโดส แบ่งเป็นวัคซีนซิโนแวค 2 ล้านโดส และแอสตร้าเซเนก้า 1.5 ล้านโดส ทั้งนี้ การจัดสรรวัคซีนคำนึงถึงข้อมูลวิชาการในพื้นที่ จำนวนประชากร สถานการณ์การระบาด เพื่อจัดสรรตามสัดส่วนที่แตกต่างกันในแต่ละจังหวัด รวมทั้งคำนึงถึงนโยบายอื่น ๆ ของรัฐบาลมาเป็นตัวกำหนด โดยเน้นบุคลากรทางการแพทย์และสาธารณสุขด่านหน้า และผู้ดำเนินการสอบสวนโรค ซึ่งขณะนี้บุคลากรทางการแพทย์และสาธารณสุขได้รับการฉีดวัคซีนเกือบครบ 100% แล้ว นอกจากนี้ยังรวมไปถึงกลุ่มตำรวจ ทหาร      อสม. ที่ทำงานในพื้นที่กักกันโรค จะได้รับการฉีดวัคซีนในลำดับต่อไป  อธิบดีกรมควบคุมโรคได้ชี้แจงว่า วัคซีนโควิด-19 เป็นการใช้สภาวะฉุกเฉินอยู่ ไม่ได้เป็นสินค้าที่มีในท้องตลาด การสั่งซื้อ จะต้องมีการผลิตและจัดส่งทันทีเพื่อให้ถึงมือพี่น้องประชาชนอย่างเร็วที่สุด  ซึ่งขณะนี้ บริษัทวัคซีนที่ได้กำหนดทำสัญญาก็จะทยอยส่งให้เป็นงวดตามสัญญาที่กำหนด
ทั้งนี้ พลเอก อัศวิน ขวัญเมือง ผู้ว่าราชการกรุงเทพมหานคร เปิดเผยว่า ตั้งแต่วันที่ 7 - 14 มิถุนายน นี้ กทม. ได้รับการจัดสรรวัคซีนจากกระทรวงสาธารณสุขรวมกว่า 500,000 โดส และได้รับการจัดสรรวัคซีน AstraZeneca 350,000 โดส ได้มีการกระจายไปยังตามจุดบริการฉีดวัคซีนต่าง ๆ เพื่อฉีดให้แก่ผู้ลงทะเบียนผ่านแอปพลิเคชัน “หมอพร้อม” ตั้งแต่วันที่ 7 - 14 มิถุนายน จำนวน 182,000 โดส สำหรับฉีดเข็มที่สอง จำนวน 52,000 โดส สำหรับผู้ป่วยติดเตียง คนชรา จำนวน 8,000 โดส และกระจายไปยังจุดบริการฉีดวัคซีนแก่ผู้ที่ลงทะเบียนผ่าน “ไทยร่วมใจ” จำนวน 100,000 โดส ที่ผ่านมากรุงเทพมหานครได้รับการช่วยเหลือจากกระทรวงสาธารณสุขในการจัดสรรวัคซีนอย่างต่อเนื่อง รวมถึงความร่วมมือจากหน่วยงานที่เกี่ยวข้อง ทั้งกระทรวงคมนาคม ในการฉีดวัคซีนโควิด-19 แก่ประชาชนทั่วไปและผู้ให้บริการขนส่งสาธารณะ ณ สถานีกลางบางซื่อ กระทรวงแรงงานที่ให้ความร่วมมือในการฉีดวัคซีนแก่ผู้ประกันตน ม.33 แล้วกว่า 210,000 ราย และกระทรวงการอุดมศึกษา วิทยาศาสตร์ วิจัยและนวัตกรรม ในการฉีดวัคซีนในพื้นที่ 11 มหาวิทยาลัยในสังกัด
ผู้ว่าราชการกรุงเทพมหานครกล่าวถึงความจำเป็นที่ต้องมีการชะลอการให้บริการฉีดวัคซีนแก่ผู้ลงทะเบียนผ่าน “ไทยร่วมใจ” ที่จะเข้ารับการฉีดวัคซีนวันที่ 15 - 20 มิถุนายน เนื่องจากความขัดข้องในการจัดส่งวัคซีน เมื่อได้รับการจัดสรรวัคซีนแล้วจะเร่งฉีดวัคซีนให้เร็วที่สุดสำหรับผู้ที่ถูกเลื่อนนัดจะได้รับการฉีดวัคซีนเป็นอันดับแรก ซึ่งจะแจ้งผ่าน SMS เพื่อให้ประชาชนได้เลือกวัน/เวลา ที่ประสงค์จะเข้ารับการฉีดวัคซีน ไม่ต้องต่อคิวใหม่อีกครั้ง หากประชาชนท่านใดที่ไม่ได้รับ SMS หรือต้องการสอบถามเพิ่มเติมสามารถโทร 1516 โอกาสนี้ ผู้ว่าราชการกรุงเทพมหานครยังยืนยันถึงมาตรการผ่อนปรน 5 สถานที่ จะมีผลตั้งแต่วันที่ 14 มิถุนายน 2564 เป็นต้นไป สำหรับสถานที่และกิจการประเภทอื่นที่มีคำสั่งปิดให้บริการก่อนหน้านี้ ให้ปิดบริการต่อจนถึงวันที่ 30 มิถุนายน 2564
ในช่วงท้าย เลขาธิการ สมช. ยังกล่าวว่า  ศบค. ร่วมกับกระทรวงสาธารณสุขได้มีการวางแผนการกระจายวัคซีนล่วงหน้าแล้ว แต่เมื่อเกิดความคลาดเคลื่อนในการจัดส่งวัคซีนตามแผน ก็ต้องมีการปรับแผนตามสถานการณ์ ซึ่งต้องขออภัยแก่พี่น้องประชาชนทุกคน เมื่อได้รับวัคซีนแล้วจะเร่งการฉีดวัคซีนแก่ประชาชนที่ลงทะเบียนแล้วโดยเร็วที่สุด

ที่มา : https://www.thaigov.go.th/news/contents/details/42704