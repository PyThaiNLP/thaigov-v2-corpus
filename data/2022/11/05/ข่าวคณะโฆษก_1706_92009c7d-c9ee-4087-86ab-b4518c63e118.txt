รัฐบาลไทย-ข่าวทำเนียบรัฐบาล-โฆษกรัฐบาลแนะฝ่ายค้าน เอาหลักฐานโชว์ชัดบนเวทีซักฟอก ไม่ใช่เน้นวาทกรรม เสียดสี สาดโคลน ชี้ควรใช้เนื้อหาเป็นตัวตั้ง จะอภิปราย รมต.กี่คนไม่ใช่เอาจำนวนเข้าว่าแล้วค่อยหาข้อมูลเอาดาบหน้า


วันจันทร์ที่ 6 มิถุนายน 2565
พิมพ์
โฆษกรัฐบาลแนะฝ่ายค้าน เอาหลักฐานโชว์ชัดบนเวทีซักฟอก ไม่ใช่เน้นวาทกรรม เสียดสี สาดโคลน ชี้ควรใช้เนื้อหาเป็นตัวตั้ง จะอภิปราย รมต.กี่คนไม่ใช่เอาจำนวนเข้าว่าแล้วค่อยหาข้อมูลเอาดาบหน้า
โฆษกรัฐบาลแนะฝ่ายค้าน เอาหลักฐานโชว์ชัดบนเวทีซักฟอก ไม่ใช่เน้นวาทกรรม เสียดสี สาดโคลน ชี้ควรใช้เนื้อหาเป็นตัวตั้ง จะอภิปราย รมต.กี่คน ไม่ใช่เอาจำนวนเข้าว่าแล้วค่อยหาข้อมูลเอาดาบหน้า แจงรัฐบาลพร้อมรับฟังข้อเสนอแนะและนำไปตรวจสอบทุกครั้ง
วันที่ 6 มิ.ย. 65 นายธนกร วังบุญคงชนะ โฆษกประจำสำนักนายกรัฐมนตรี กล่าวถึงกรณีที่ พ.ต.อ.ทวี สอดส่อง เลขาธิการพรรคประชาชาติ ระบุถึงการอภิปรายไม่ไว้วางใจนายกรัฐมนตรี และรัฐมนตรีเป็นรายบุคคลว่า จะเน้นข้อมูลที่เห็นว่ารัฐบาลทำผิดกฎหมาย และส่อไปในทางทุจริต มีหลักฐานเป็นหลัก ประมาณ 2-3 เรื่องใหญ่ว่า เป็นเรื่องปกติที่ฝ่ายค้านชอบโหมโรงก่อนศึกซักฟอกทุกครั้งว่ามีหลักฐาน มีไม้เด็ด แต่เมื่อถึงเวลาอภิปรายจริงก็มักจะเป็นอย่างที่ประชาชนได้เห็น ได้รับทราบว่า มีแต่วาทกรรม เสียดสี สาดโคลน เนื้อหาต่างจากที่แกนนำม็อบบนท้องถนนพูดบนเวทีหรือไม่ประชาชนก็ทราบดี เพียงแต่ถูกนำมาพูดในสภาฯ โดยคนที่เรียกตัวเองว่าเป็น ส.ส. ซึ่งเป็นเรื่องที่ไม่ถูกต้อง อย่างไรก็ตาม หากฝ่ายค้านมีหลักฐานจริงตามที่กล่าวอ้างก็นำมาแสดงในสภาฯ ได้ รัฐบาลพร้อมรับฟังอยู่แล้ว ที่ผ่านมารัฐบาลก็รับฟังข้อเสนอแนะและนำไปตรวจสอบทุกครั้ง เพียงแต่ฝ่ายค้านไม่ยอมเปิดใจ ทำเหมือนอภิปรายเสร็จแล้วก็แลัวกันไป ไม่ได้สนใจคำชี้แจงของรัฐบาลเท่าที่ควรด้วยซ้ำ ทั้งนี้ เชื่อว่าเมื่อรัฐบาลชี้แจงข้อบิดเบือนต่าง ๆ ของฝ่ายค้านแล้ว ประชาชนจะเข้าใจและเลิกสับสน
ส่วนกรณีที่ น.ส.ศิริกัญญา ตันสกุล ส.ส.บัญชีรายชื่อ พรรคก้าวไกล ระบุว่า รายชื่อรัฐมนตรีที่ถูกอภิปรายไม่ไว้วางใจ เป้าหมายหลักเป็นรัฐมนตรีกลุ่ม 3 ป.คือ พล.อ.ประยุทธ์ จันทร์โอชา นายกรัฐมนตรี และรัฐมนตรีว่าการกระทรวงกลาโหม พล.อ.ประวิตร วงษ์สุวรรณ รองนายกรัฐมนตรี และ พล.อ.อนุพงษ์ เผ่าจินดา รัฐมนตรีว่าการกระทรวงมหาดไทยนั้น นายธนกร กล่าวว่า ขอให้ฝ่ายค้านไปคุยกันเองให้ตกผลึกก่อนดีกว่าว่า สามารถหาข้อมูลที่อ้างว่ามีการทุจริตได้จริงหรือไม่ ควรใช้เนื้อหาเป็นตัวตั้ง แล้วค่อยสรุปว่าจะอภิปรายรัฐมนตรีกี่คนแน่ ไม่ใช่เอาจำนวนรัฐมนตรีที่จะถูกอภิปรายเป็นตัวตั้ง แล้วค่อยไปหาข้อมูลเอาดาบหน้า ซึ่งสุดท้ายจะกลายเป็นการอภิปรายแบบน้ำท่วมทุ่งเหมือนที่ผ่านมา ทั้งนี้ ฝ่ายค้านควรอภิปรายแบบเสนอแนะด้วยข้อมูล ข้อเท็จจริง ให้เห็นว่ารัฐบาลตัดสินใจอะไรผิดพลาด เกิดการใช้งบประมาณไม่เหมาะสมตรงไหน อย่างไร และการบริหารที่อ้างว่ามีความผิดพลาดนั้น สร้างความเสียหายจริงหรือไม่ ซึ่งจะทำให้ประชาชนได้รับประโยชน์มากกว่า

ที่มา : https://www.thaigov.go.th/news/contents/details/55415