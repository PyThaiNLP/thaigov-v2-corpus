รัฐบาลไทย-ข่าวทำเนียบรัฐบาล-นายกฯ ติดตามประชาชน เดินทางกลับจาก ตวจ.อย่างใกล้ชิด ขอบคุณเจ้าหน้าที่ทุกภาคส่วนเสียสละ ทำงานช่วงวันหยุดสงกรานต์ เน้นย้ำ มาตรการสร้างความปลอดภัย ป้องกันอุบัติเหตุ


วันอาทิตย์ที่ 17 เมษายน 2565
พิมพ์
นายกฯ ติดตามประชาชน เดินทางกลับจาก ตวจ.อย่างใกล้ชิด ขอบคุณเจ้าหน้าที่ทุกภาคส่วนเสียสละ ทำงานช่วงวันหยุดสงกรานต์ เน้นย้ำ มาตรการสร้างความปลอดภัย ป้องกันอุบัติเหตุ
นายกฯ ติดตามประชาชน เดินทางกลับจาก ตวจ.อย่างใกล้ชิด ขอบคุณเจ้าหน้าที่ทุกภาคส่วนเสียสละ ทำงานช่วงวันหยุดสงกรานต์ เน้นย้ำ มาตรการสร้างความปลอดภัย ป้องกันอุบัติเหตุ
เมื่อวันที่ 17 เม.ย.65 น.ส.ไตรศุลี ไตรสรณกุล รองโฆษกประจำสำนักนายกรัฐมนตรี เปิดเผยว่า พล.อ.ประยุทธ์ จันทร์โอชา นายกรัฐมนตรีและ รมว.กลาโหม ขอบคุณเจ้าหน้าที่ทุกภาคส่วนที่ทำงานด้วยความเสียสละ อำนวยความสะดวก สร้างความปลอดภัยให้ประชาชนในการเดินทางสัญจรช่วงเทศกาลสงกรานต์ 2565 นี้ รวมถึงขอบคุณประชาชนที่ปฏิบัติตามกฎจราจรอย่างเคร่งครัด ซึ่งช่วยในการลดอุบัติเหตุ ป้องกันความสูญเสียต่อชีวิตและทรัพย์สิน ทั้งของตนเองและผู้อื่น
อย่างไรก็ตาม นายกรัฐมนตรี ยังมีความห่วงใยการเดินทางสัญจรของประชาชน ในช่วงหลังเทศกาลสงกรานต์ โดยได้กำชับให้กระทรวงคมนาคม กระทรวงมหาดไทย สำนักงานตำรวจแห่งชาติ(สตช.) บูรณาการร่วมกับหน่วยงานที่เกี่ยวข้อง รองรับประชาชนเดินทางกลับจากภูมิลำเนา ที่คาดว่าจะมีการเดินทางจำนวนมากในช่วงระหว่างวันที่ 16-17 เม.ย.นี้ จึงได้เน้นย้ำมาตรการ “ชีวิตวิถีใหม่ ขับขี่อย่างปลอดภัย ไร้อุบัติเหตุ”  เพื่อให้ผู้เดินทางได้รับความสะดวก ปลอดภัย ลดปัญหาและอุปสรรคที่จะเกิดขึ้นระหว่างการเดินทางของประชาชนให้ได้มากที่สุด
น.ส.ไตรศุลี กล่าวว่า นายกรัฐมนตรี ได้ติดตามสถานการณ์การเดินทางของประชาชนในช่วงเทศกาลสงกรานต์อย่างใกล้ชิด โดยกรมป้องกันและบรรเทาสาธารณภัย (ปภ.) ได้รายงานสถิติอุบัติเหตุทางถนนระหว่าง 11 - 15 เม.ย.2565  เกิดอุบัติเหตุรวม 1,478 ครั้ง ผู้บาดเจ็บ 1,452 คน ผู้เสียชีวิต 204 ราย สาเหตุที่ทำให้เกิดอุบัติเหตุสูงสุด ได้แก่ ขับรถเร็วเกินกำหนด ร้อยละ 39.35 ดื่มแล้วขับ ร้อยละ 28.52 และขอให้ประชาชนใช้ความระมัดระวังในการเดินทางในช่วงนี้ โดยกรมอุตุนิยมวิทยา แจ้งเตือน พายุฤดูร้อนมีผลกระทบตั้งแต่วันที่ 16-18 เม.ย. 2565 จะทำให้เกิดพายุ ฝนฟ้าคะนอง ลมกระโชกแรง และมีลูกเห็บตกบางแห่ง  ซึ่งจะส่งผลให้ถนนลื่น ความสามารถในการมองลดลง  ขอให้ประชาชนเดินทางด้วยความระมัดระวังเป็นพิเศษ มีสติ ไม่ประมาท ดื่มไม่ขับ เพื่อให้เกิดความปลอดภัยในการเดินทาง
....................

ที่มา : https://www.thaigov.go.th/news/contents/details/53650