รัฐบาลไทย-ข่าวทำเนียบรัฐบาล-โฆษกดีอีเอสเตือนข่าวปลอมพายุใต้ฝุ่นโมลาเบ เตรียมเข้าไทย 28-30 ต.ค. นี้ พื้นที่ภาคอีสานได้รับผลกระทบทั้งหมด


วันพุธที่ 27 ตุลาคม 2564
โฆษกดีอีเอสเตือนข่าวปลอมพายุใต้ฝุ่นโมลาเบ เตรียมเข้าไทย 28-30 ต.ค. นี้ พื้นที่ภาคอีสานได้รับผลกระทบทั้งหมด
โฆษกดีอีเอสเตือนข่าวปลอมพายุใต้ฝุ่นโมลาเบ เตรียมเข้าไทย 28-30 ต.ค. นี้ พื้นที่ภาคอีสานได้รับผลกระทบทั้งหมด
นางสาวนพวรรณ หัวใจมั่น โฆษกกระทรวงดิจิทัลเพื่อเศรษฐกิจและสังคมฝ่ายการเมือง กล่าวว่า ตามที่มีการเผยแพร่ข้อมูลภัยพิบัติในสื่อสังคมออนไลน์ต่างๆ เรื่อง พายุใต้ฝุ่นโมลาเบ เตรียมเข้าไทย 28-30 ต.ค. นี้ พื้นที่ภาคอีสานได้รับผลกระทบทั้งหมด ทางศูนย์ต่อต้านข่าวปลอมได้ตรวจสอบข้อเท็จจริงกับ กรมอุตุนิยมวิทยา กระทรวงดิจิทัลเพื่อเศรษฐกิจและสังคม พบว่าข้อมูลดังกล่าวนั้น เป็นข้อมูลเท็จ
กรณีที่มีการโพสต์ข้อความระบุว่า แรงสุดในรอบปี! พายุใต้ฝุ่นโมลาเบ จ่อเข้าไทย 28-30 ต.ค. นี้ อีสานโดนทั้งภาคนั้น ทางกรมอุตุนิยมวิทยา กระทรวงดิจิทัลเพื่อเศรษฐกิจและสังคมได้ตรวจสอบโพสต์ดังกล่าว และชี้แจงว่า ไม่เป็นความจริงแต่อย่างใด พายุ “โมลาเบ” เป็นพายุที่เกิดขึ้น เมื่อปี 2563 ซึ่งพยากรณ์อากาศ 7 วันข้างหน้า ในช่วงวันที่ 24-27 ต.ค. 64 บริเวณ ความกดอากาศสูงจากประเทศจีนที่ปกคลุมประเทศไทยตอนบนและ ทะเลจีนใต้จะมีกำลังอ่อนลงแต่ยังคงทำให้ประเทศไทยตอนบนมีฝนน้อย  ในช่วงวันที่ 28-30 ต.ค. 64 บริเวณความกดอากาศสูงจากประเทศจีนระลอกใหม่จะแผ่ลงมาปกคลุมประเทศไทยตอนบนและ ทะเลจีนใต้ ลักษณะเช่นนี้ทำให้บริเวณประเทศไทยตอนบนจะมีฝนฟ้าคะนองเกิดขึ้นในระยะแรก สำหรับลมตะวันออกและลมตะวันออกเฉียงเหนือ ยังคงพัดปกคลุมภาคใต้และอ่าวไทยตลอดช่วง ทำให้ภาคใต้ยังคงมีฝนตกต่อเนื่องและมีฝนตกหนักบางแห่ง อนึ่ง หย่อมความกดอากาศต่ำกำลังแรงบริเวณทะเลจีนใต้ตอนกลาง มีแนวโน้มจะทวีกำลังแรงขึ้น และคาดว่าจะเคลื่อนขึ้นฝั่งบริเวณประเทศเวียดนามตอนล่างในช่วงวันที่ 27-28 ต.ค. 64
ในช่วงวันที่ 23 และ 28 ต.ค. 64 ขอให้ประชาชนบริเวณประเทศไทยตอนบนระวังอันตรายจากฝนฟ้าคะนองที่อาจจะเกิดขึ้นได้ ส่วนประชาชนบริเวณพื้นที่เสี่ยงภัยในภาคใต้ควรระวังอันตรายจากฝนตกหนักและฝนที่ตกสะสม ซึ่งอาจทำให้เกิดน้ำท่วมฉับพลันและน้ำป่าไหลหลาก
ดังนั้นขอให้ประชาชนอย่าหลงเชื่อ และขอความร่วมมือไม่ส่ง หรือแชร์ข้อมูลดังกล่าวต่อในช่องทางสื่อสังคมออนไลน์ต่างๆ และเพื่อให้ประชาชนได้รับข้อมูลข่าวสารจากกรมอุตุนิยมวิทยา สามารถติดตามได้ที่เว็บไซต์http://www.tmd.go.th Facebook: กรมอุตุนิยมวิทยา, Application: Thai weather หรือติดต่อสายด่วน 1182 (ตลอด 24 ชั่วโมง) ทั้งนี้ ขอความร่วมมือประชาชนสามารถติดตามและแจ้งเบาะแสข่าวปลอม ได้ผ่านช่องทางต่างๆ ของศูนย์ต่อต้านข่าวปลอม ดังนี้ ไลน์ @antifakenewscenter  เว็บไซต์ https://www.antifakenewscenter.com/ ทวิตเตอร์https://twitter.com/AFNCThailand และช่องทางโทรศัพท์โทรสายด่วน GCC 1111 ต่อ 87 ได้ตลอด 24 ชั่วโมง
*********

ที่มา : https://www.thaigov.go.th/news/contents/details/47481