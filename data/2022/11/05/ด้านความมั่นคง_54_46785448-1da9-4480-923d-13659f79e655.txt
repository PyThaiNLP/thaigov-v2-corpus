รัฐบาลไทย-ข่าวทำเนียบรัฐบาล-รมว.เฮ้ง มอบ ที่ปรึกษา ลงพื้นที่มอบอาหาร ของใช้ที่จำเป็นแก่คนงานในแคมป์ย่านพระราม 3


วันจันทร์ที่ 5 กรกฎาคม 2564
รมว.เฮ้ง มอบ ที่ปรึกษา ลงพื้นที่มอบอาหาร ของใช้ที่จำเป็นแก่คนงานในแคมป์ย่านพระราม 3
นายสุชาติ ชมกลิ่น รัฐมนตรีว่าการกระทรวงแรงงาน มอบหมายให้ นางธิวัลรัตน์ อังกินันทน์ ที่ปรึกษารัฐมนตรีว่าการกระทรวงแรงงาน ลงพื้นที่แคมป์คนงานของบริษัท พี บิวท์ ถนนพระราม 3 มอบข้าวกล่อง และข้าวสารอาหารแห้งของใช้ที่จำเป็นแก่คนงานตามมาตรการปิดแคมป์
เมื่อวันที่ 5 กรกฎาคม 2564 นายสุชาติ ชมกลิ่น รัฐมนตรีว่าการกระทรวงแรงงาน มอบหมายให้ นางธิวัลรัตน์ อังกินันทน์ ที่ปรึกษารัฐมนตรีว่าการกระทรวงแรงงาน ลงพื้นที่แคมป์คนงานของบริษัท พี บิวท์ ถนนพระราม 3 ซอย 75 แยก 1 แขวงช่องนนทรี เขตยานนาวา กรุงเทพมหานคร เพื่อมอบข้าวกล่องจำนวน 150 กล่อง จากสมาคมเจ้าหน้าที่ความปลอดภัยในการทำงาน (จป.) และข้าวสารอาหารแห้งของใช้ที่จำเป็นแก่คนงานตามมาตรการปิดแคมป์คนงาน โดยมี นางเธียรรัตน์ นะวะมะวัฒน์ โฆษกกระทรวงแรงงาน (ฝ่ายการเมือง) นายวรรณรัตน์ ศรีสุขใส รองอธิบดีกรมสวัสดิการและคุ้มครองแรงงาน เข้าร่วมในครั้งนี้ด้วย โดย นางธิวัลรัตน์ กล่าวว่าตามที่สื่อมวลชนนำเสนอข่าวว่า ด่วน!! 136 ชีวิตร้องขอสิ่งประทังชีวิต หลังมาตรการปิดแคมป์คนงานออกมา 6 วัน โพสต์สภาพความเป็นอยู่ภายในแคมป์ย่านพระราม 3 กทม. ขอความช่วยเหลือ เนื่องจากไม่มีหน่วยงานใดเข้ามาดูแลนั้น ในเรื่องนี้ ท่านนายกรัฐมนตรี และรมว.กลาโหม พล.อ.ประยุทธ์ จันทร์โอชา ได้ฝากความห่วงใยมายังพี่น้องคนงานในแคมป์ก่อสร้างทุกคน ซึ่งกระทรวงแรงงาน ได้มีมาตรการเยียวยาช่วยเหลือลูกจ้างในแคมป์คนงานตามที่ ศบค.ได้มีมติให้ปิดแคมป์คนงานก่อสร้าง งดการเดินทางและเคลื่อนย้ายแรงงานในพื้นที่จังหวัดสีแดงเข้มจำนวน 6 จังหวัด ได้แก่ กรุงเทพมหานคร ปทุมธานี นนทบุรี สมุทรสาคร สมุทรปราการ นครปฐม เป็นเวลา 1 เดือน เพื่อควบคุมการแพร่ระบาดของโควิด-19 ในคลัสเตอร์แคมป์คนงาน โดยการจ่ายค่าชดเชย 50 เปอร์เซ็นต์ของค่าจ้างเป็นเวลา 1 เดือน ขอความร่วมมือนายจ้างสถานประกอบการดูแลเรื่องอาหารแก่คนงานทั้ง 3 มื้อ โดยกระทรวงแรงงานจะสนับสนุนเครื่องอุปโภคบริโภค อาทิ ข้าวสาร น้ำดื่ม ไข่ไก่ ปลากระป๋อง ที่ได้รับบริจาคจากภาคเอกชนรายใหญ่และนำไปมอบให้สมาคมอุตสาหกรรมก่อสร้างไทย ในพระบรมราชูปถัมภ์ เพื่อส่งต่อให้คนงานตามแคมป์ต่างๆ รวมทั้งการตรวจคัดกรองโควิดเชิงรุก หากพบเชื้อนำเข้าสู่การรักษา การฉีดวัคซีนโควิด-19 และการประเมินสถานการณ์ทุก 15 วัน
นางธิวัลรัตน์ กล่าวว่า ในวันนี้ท่านสุชาติ ชมกลิ่น รมว.แรงงาน จึงได้มอบหมายให้ดิฉันลงพื้นที่แคมป์คนงานของบริษัท พี บิวท์ ย่านถนนพระราม 3 ซอย 75 แยก 1 แขวงช่องนนทรี เขตยานนาวา กรุงเทพมหานคร เพื่อมอบข้าวกล่อง 150 กล่อง จากสมาคมเจ้าหน้าที่ความปลอดภัยในการทำงาน (จป.) และข้าวสารอาหารแห้ง ของใช้ที่จำเป็นแก่คนงาน ซึ่งเป็นมาตรการเสริมที่กระทรวงแรงงานขอความร่วมมือนายจ้างสถานประกอบการดูแลเรื่องอาหารแก่คนงานทั้ง 3 มื้อ โดยกระทรวงแรงงานจะร่วมสนับสนุนเครื่องอุปโภคบริโภค เพื่อบรรเทาความเดือดร้อนและแบ่งเบาค่าใช้จ่ายด้านอาหารให้แก่คนงานอีกด้วย

ที่มา : https://www.thaigov.go.th/news/contents/details/43468