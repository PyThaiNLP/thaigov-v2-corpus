รัฐบาลไทย-ข่าวทำเนียบรัฐบาล-สำนักงานสลากฯ เปิดแนวทางคัดเลือกผู้ซื้อ – จองล่วงหน้าสลากกินแบ่งรัฐบาล พร้อมกำหนดวันสุ่มคัดเลือกผู้ได้สิทธิ 10 ส.ค.นี้


วันพฤหัสบดีที่ 21 กรกฎาคม 2565
พิมพ์
สำนักงานสลากฯ เปิดแนวทางคัดเลือกผู้ซื้อ – จองล่วงหน้าสลากกินแบ่งรัฐบาล พร้อมกำหนดวันสุ่มคัดเลือกผู้ได้สิทธิ 10 ส.ค.นี้
จากการที่สำนักงานสลากฯ เปิดรับสมัครลงทะเบียนเป็นผู้ซื้อ-จองล่วงหน้าสลากกินแบ่งรัฐบาล เมื่อ 1-31 มกราคม 2565 มีผู้สมัครกว่า 910,339 ราย ทั้งนี้ จะต้องเป็นผู้มีคุณสมบัติตามที่สำนักงานกำหนด นำไปทำการสุ่มคัดเลือก ให้ได้จำนวนที่ต้องการ 70,000 ราย
วันนี้ (21 กรกฎาคม 65) เวลา 15.00 น. ที่สำนักงานสลากกินแบ่งรัฐบาล นายลวรณ แสงสนิท ประธานกรรมการสลากกินแบ่งรัฐบาล นายธนวรรธน์ พลวิชัย กรรมการและโฆษกคณะกรรมการฯ พร้อมด้วย พันโท หนุน ศันสนาคม ผู้อำนวยการ เปิดเผยว่า จากการที่สำนักงานสลากฯ เปิดรับสมัครลงทะเบียนเป็นผู้ซื้อ-จองล่วงหน้าสลากกินแบ่งรัฐบาล เมื่อ 1-31 มกราคม 2565 มีผู้สมัครกว่า 910,339 ราย ทั้งนี้ จะต้องเป็นผู้มีคุณสมบัติตามที่สำนักงานกำหนด คือต้องไม่เป็นข้าราชการ พนักงานของรัฐ  หรือลูกจ้างผู้มีรายได้ประจำ ซึ่งสำนักงานฯ ได้ประสานตรวจสอบข้อมูลจากกระทรวงมหาดไทย กรมบัญชีกลาง กองทุนการออมแห่งชาติ และกระทรวงการคลัง หากผู้สมัครมีจำนวนเกินกว่าที่กำหนด ให้ทำการสุ่มคัดเลือก ทั้งนี้  สำนักงานฯ จะพิจารณาผู้สมัครที่ถือบัตรสวัสดิการแห่งรัฐก่อน และจากการตรวจสอบข้อมูล มีผู้ผ่านการตรวจสอบบัตรสวัสดิการแห่งรัฐ จำนวน 314,152 ราย ซึ่งตัดรายชื่อผู้ที่ได้เป็นตัวแทนสลากดิจิทัลออกไปแล้ว เพื่อนำไปทำการสุ่มคัดเลือก ให้ได้จำนวนที่ต้องการ 70,000 ราย
ในส่วนของวิธีการนั้น สำนักงาน ฯ จะออกประกาศให้ผู้มีสิทธิที่จะเข้าสู่กระบวนการสุ่มคัดเลือกได้มีเวลาตรวจสอบรายชื่อ 7 วัน ก่อนที่จะทำการสุ่มคัดเลือก ซึ่งจะจัดขึ้นในวันที่ 10 สิงหาคม 2565 โดยจะมีการสุ่มคัดเลือกทีละจังหวัด  ตามเวลาที่กำหนดซึ่งจะแจ้งล่วงหน้าก่อนเวลาดำเนินการ และมีการถ่ายทอดสดผ่าน Facebook และเว็บไซต์ของสำนักงาน ตลอดทั้งกระบวนการตั้งแต่ต้นจนจบ เพื่อให้พี่น้องประชาชนรับชมและตรวจสอบความโปร่งใสในการดำเนินการไปพร้อมๆ กัน  นอกจากนี้ จะเชิญผู้ว่าราชการจังหวัดทุกจังหวัด เข้าร่วมสังเกตการณ์เป็นสักขีพยาน พร้อมด้วยคณะกรรมการจัดทำบัญชีผู้ซื้อ-จองล่วงหน้าสลากกินแบ่งรัฐบาล ซึ่งเป็นผู้แทนจากกระทรวงมหาดไทย กระทรวงการพัฒนาสังคมและความมั่นคงของมนุษย์ กรมบัญชีกลาง สำนักงานตำรวจแห่งชาติ สื่อมวลชนและ ผู้เชี่ยวชาญจากกระทรวงดิจิทัลเพื่อเศรษฐกิจและสังคม และจะมีการเชิญสื่อมวลชนทุกแขนงเข้าร่วมสังเกตการณ์ในการดำเนินการด้วย  คาดว่าจะสามารถประกาศรายชื่อ และเริ่มทำรายการซื้อจองล่วงหน้าได้ ภายในเดือนกันยายน 2565
สำหรับการเพิ่มจำนวนสลากดิจิทัลเป็น 9.1 ล้านฉบับนั้น จะเริ่มในงวดวันที่ 16 สิงหาคม 2565  และในงวดดังกล่าว จะมีการเปิดตัวเลือกร้านค้าคนพิการเพิ่มแก่ผู้ซื้อ เพื่อสามารถเลือกซื้อสลากจากตัวแทนจำหน่ายคนพิการได้ และจะพัฒนาให้แอปเป๋าตัง สามารถควบคุมการทำงานด้วยเสียงได้ เพื่อให้ใช้งานได้สำหรับผู้พิการทางสายตา ขณะนี้ อยู่ระหว่างการหารือร่วมกับสมาคมคนพิการตาบอด เพื่อพัฒนาให้ตอบโจทย์ผู้จำหน่ายสลากด้วย

ที่มา : https://www.thaigov.go.th/news/contents/details/57108