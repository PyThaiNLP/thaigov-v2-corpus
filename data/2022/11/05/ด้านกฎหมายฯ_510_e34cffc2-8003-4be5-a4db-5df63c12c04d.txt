รัฐบาลไทย-ข่าวทำเนียบรัฐบาล-กระทรวงยุติธรรม โดยกรมคุ้มครองสิทธิและเสรีภาพ เร่งพิจารณาอนุมัติเงินเยียวยาให้แก่เหยื่ออาชญากรรมและแพะในคดีอาญา


วันอังคารที่ 26 เมษายน 2565
พิมพ์
กระทรวงยุติธรรม โดยกรมคุ้มครองสิทธิและเสรีภาพ เร่งพิจารณาอนุมัติเงินเยียวยาให้แก่เหยื่ออาชญากรรมและแพะในคดีอาญา
กระทรวงยุติธรรมโดยกรมคุ้มครองสิทธิและเสรีภาพ เร่งพิจารณาอนุมัติเงินเยียวยาให้แก่เหยื่ออาชญากรรมและแพะในคดีอาญา
ในวันอังคารที่ ๒๖ เมษายน ๒๕๖๕ เวลา ๐๙.๐๐ น. นายวัลลภ นาคบัว รองปลัดกระทรวงยุติธรรม เป็นประธานการประชุมคณะกรรมการพิจารณาค่าตอบแทนผู้เสียหาย และค่าทดแทนและค่าใช้จ่ายแก่จำเลยในคดีอาญา ครั้งที่ ๔/๒๕๖๕ โดยมีนายเกิดโชค เกษมวงศ์จิตร รองอธิบดีกรมคุ้มครองสิทธิและเสรีภาพ ผู้แทนจากหน่วยงานต่างๆ ที่เกี่ยวข้อง อาทิ สำนักงานตำรวจแห่งชาติ สภาทนายความ สถาบันนิติวิทยาศาสตร์ สำนักงานคณะกรรมการกำกับและส่งเสริมการประกอบธุรกิจประกันภัย รวมถึงผู้ทรงคุณวุฒิด้านการคุ้มครองสิทธิและเสรีภาพ เข้าร่วมประชุม พร้อมด้วยนางสาวจิฬาภรณ์ ตามชู กฤษณสุวรรณ ผู้อำนวยการสำนักงานช่วยเหลือทางการเงินแก่ผู้เสียหายและจำเลยในคดีอาญา เป็นเลขานุการ และมีกรรมการ ผู้ทรงคุณวุฒิ ผู้บริหาร ข้าราชการ เจ้าหน้าที่กรมคุ้มครองสิทธิและเสรีภาพ พร้อมผู้แทนจากสำนักงานยุติธรรมจังหวัด ๑๗ จังหวัด เข้าร่วม ณ ห้องประชุมกระทรวงยุติธรรม ๕-๐๑ ชั้น ๕ อาคารกระทรวงยุติธรรม และผ่านระบบการประชุมทางไกล (Video Conference)
สำหรับการประชุมในครั้งนี้ คณะกรรมการฯ ได้ร่วมพิจารณาคำขอกรณีผู้เสียหายอุทธรณ์และกรณีจำเลย รวมจำนวนทั้งสิ้น ๓๐ ราย ซึ่งที่ประชุมอนุมัติให้ความช่วยเหลือแก่ผู้เสียหายและจำเลยรวม ๑๐ ราย เป็นเงินทั้งสิ้น ๒๑๕,๗๕๕ บาท  นอกจากนี้คณะกรรมการฯ ได้ร่วมพิจารณาทบทวนแนวทางการพิจารณาจ่ายค่าทดแทนและค่าใช้จ่ายแก่จำเลยในคดีอาญาให้เกิดความชัดเจน รวมถึงฝ่ายเลขานุการได้รายงานสรุปผลการเข้าร่วมประชุมรับฟังความคิดเห็นต่อการวิจัย เรื่อง แรงงานข้ามชาติเข้าไม่ถึงสิทธิผู้เสียหายกับการช่วยเหลือเยียวยาจากรัฐ  และสถิติผลการดำเนินงานในมิติต่างๆ ให้ที่ประชุมทราบด้วย

ที่มา : https://www.thaigov.go.th/news/contents/details/53946