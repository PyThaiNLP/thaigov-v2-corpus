รัฐบาลไทย-ข่าวทำเนียบรัฐบาล-ธพว. ออกมาตรการเร่งช่วยเหลือลูกค้า Soft Loan ธปท. ครบกำหนด ผุดสินเชื่อช่วยประคับประคอง รักษาการจ้างงาน ฟื้นธุรกิจราบรื่น


วันพฤหัสบดีที่ 2 มิถุนายน 2565
พิมพ์
ธพว. ออกมาตรการเร่งช่วยเหลือลูกค้า Soft Loan ธปท. ครบกำหนด ผุดสินเชื่อช่วยประคับประคอง  รักษาการจ้างงาน  ฟื้นธุรกิจราบรื่น
SME D Bank ขานรับนโยบายรัฐบาล โดย ก.คลัง และ ธปท. ผุดโครงการสินเชื่อวงเงิน 500 ลบ. ช่วยเหลือลูกค้าครบระยะเวลาชำระหนี้คืน “โครงการ พ.ร.ก. Soft Loan ธปท.”  ให้ได้สินเชื่ออย่างต่อเนื่อง ประคับประคองกิจการ รักษาการจ้างงาน และเดินหน้าฟื้นธุรกิจราบรื่น
นางสาวนารถนารี รัฐปัตย์ กรรมการผู้จัดการ ธนาคารพัฒนาวิสาหกิจขนาดกลางและขนาดย่อมแห่งประเทศไทย (ธพว.) หรือ SME D Bank เปิดเผยว่า นับตั้งแต่เกิดการแพร่ระบาดของโควิด-19 เมื่อปี 2563 ที่ผ่านมา  ธพว. ดำเนินการช่วยเหลือผู้ประกอบการเอสเอ็มอีตามนโยบายรัฐบาล โดยกระทรวงการคลัง และธนาคารแห่งประเทศไทย (ธปท.) ด้วยการพาเข้าถึงแหล่งเงินทุน โดยเฉพาะผ่านโครงการสินเชื่อต้นทุนต่ำ (Soft Loan) ธปท. แม้ปัจจุบันสถานการณ์โควิด-19 เริ่มคลี่คลายแล้ว  แต่ผู้ประกอบการเอสเอ็มอีหลายราย ยังอยู่ในช่วงพึ่งเริ่มกลับมาเดินหน้าธุรกิจอีกครั้ง  จำเป็นต้องได้รับการดูแลอย่างใกล้ชิดและต่อเนื่อง
ดังนั้น SME D Bank ธนาคารเพื่อเอสเอ็มอีไทย ได้ออก  “โครงการสินเชื่อช่วยเหลือลูกค้าที่ได้สินเชื่อ พ.ร.ก. Soft Loan ธปท.” วงเงิน 500 ล้านบาท สนับสนุนลูกค้ากลุ่มที่มีหนี้คงค้างโครงการ พ.ร.ก. Soft Loan ธปท. ที่ครบกำหนดระยะเวลาชำระหนี้คืน  ให้ยังคงได้รับสินเชื่อจากสถาบันการเงินอย่างต่อเนื่อง ช่วยให้สามารถประคับประคองกิจการ รักษาการจ้างงาน  และกลับมาเดินหน้าฟื้นฟูธุรกิจได้อย่างราบรื่น
สำหรับคุณสมบัติผู้กู้  ต้องเป็นบุคคลหรือนิติบุคคลที่มีสินเชื่อคงค้างในโครงการ พ.ร.ก. Soft Loan ธปท.   ด้านอัตราดอกเบี้ย เริ่มต้น MLR ต่อปี (ปัจจุบัน MLR = 6.75%)  ระยะเวลาผ่อนนานสูงสุดถึง 8 ปี และปลอดชำระหนี้เงินต้นสูงสุด 24 เดือน ให้ใช้บรรษัทประกันสินเชื่ออุตสาหกรรมขนาดย่อม (บสย.) ค้ำประกันเต็มวงเงิน  โดยยกเว้นค่าธรรมเนียมวิเคราะห์โครงการ , ค่าธรรมเนียมชำระคืนเงินกู้ก่อนครบกำหนด และค่าธรรมเนียมผูกพันเงินกู้    สิ้นสุดรับคำขอกู้ 31 ธันวาคม 2566 หรือจนกว่าจะเต็มวงเงิน แล้วแต่อย่างหนึ่งอย่างใดจะถึงก่อน
สนใจใช้บริการสินเชื่อดังกล่าว สามารถแจ้งความประสงค์ผ่านช่องทางต่าง ๆ  เช่น เว็บไซต์  https://www.smebank.co.th/ ,  LINE Official Account : SME Development Bank เป็นต้น รวมถึง สาขาของ ธพว. ทั่วประเทศ สอบถามข้อมูลเพิ่มเติม Call Center 1357

ที่มา : https://www.thaigov.go.th/news/contents/details/55310