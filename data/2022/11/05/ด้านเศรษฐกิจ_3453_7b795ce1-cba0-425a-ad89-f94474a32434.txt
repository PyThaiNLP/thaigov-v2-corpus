รัฐบาลไทย-ข่าวทำเนียบรัฐบาล-กรมทางหลวงเชิญชวนประชาชนดาวน์โหลดแอปพลิเคชัน “ท่องทางหลวง (Trips On Thai Highways)” เพื่อการเดินทางช่วงเทศกาลสงกรานต์ 2565


วันจันทร์ที่ 11 เมษายน 2565
กรมทางหลวงเชิญชวนประชาชนดาวน์โหลดแอปพลิเคชัน “ท่องทางหลวง (Trips On Thai Highways)” เพื่อการเดินทางช่วงเทศกาลสงกรานต์ 2565
หากต้องการสอบถามรายละเอียดเพิ่มเติมได้ที่สายด่วน ทล. โทร. 1586 (โทรฟรีทุกเครือข่ายตลอด 24 ชั่วโมง)
นายสราวุธ ทรงศิวิไล อธิบดีกรมทางหลวง กระทรวงคมนาคม เปิดเผยว่า กรมทางหลวง (ทล.) ได้ทำการเพิ่มช่องทางในการติดตามสภาพการจราจรในช่วงเทศกาลสงกรานต์ 2565 เพื่อเป็นข้อมูลให้กับผู้ใช้ทาง ได้วางแผนการเดินทางล่วงหน้าไปยังภูมิภาคต่าง ๆ ในช่วงเทศกาลดังกล่าว โดยล่าสุดได้เปิดตัวแอปพลิเคชัน “ท่องทางหลวง (Trips On Thai Highways)” แอปพลิเคชัน ทล. สำหรับให้บริการประชาชนผู้ใช้ทางหลวงในการค้นหาจุดที่ตั้ง และรายละเอียดข้อมูลการให้บริการต่าง ๆ ของ ทล. เช่น ที่ตั้งหน่วยงาน ลานกางเต็นท์ จุดเช็กอิน ที่พักริมทาง สถานที่ท่องเที่ยว พร้อมนำทางไปยังจุดบริการ สามารถค้นหาบริการต่าง ๆ จากพิกัด Current Location หรือตามพื้นที่จังหวัด แสดงรายละเอียดข้อมูลการให้บริการ ภาพสถานที่ พร้อมพิกัดแนะนำเส้นทางในการเดินทางไปสู่จุดให้บริการ มีการให้คะแนนความพึงพอใจ และส่งความคิดเห็นไปยัง ทล. เพื่อพัฒนาปรับปรุงการให้บริการที่ดีขึ้นต่อไป มีเบอร์ติดต่อจุดให้บริการต่าง ๆ กรณีต้องการสอบถามข้อมูลอื่น ๆ เพิ่มเติม มีเบอร์ฉุกเฉินหน่วยงานต่าง ๆ เพื่อขอการช่วยเหลือกรณีมีเหตุจำเป็น และมีข่าวสารต่าง ๆ ที่เป็นประโยชน์และทันสมัยในการใช้ทางหลวง นอกจากนี้ยังมี แอปพลิเคชันอื่น ๆ ของ ทล. ซึ่งประชาชนผู้ใช้ทางสามารถเข้าติดตามสภาพการจราจรทั้งมุมสูงและกล้อง CCTV แบบ Real Time ตามสายทางผ่านแอปพลิเคชัน ได้แก่
1. Thailand Highway Traffic โดยให้เลือกที่หัวข้อการแจ้งเตือน จากนั้นเลือก Tab “ข่าวสาร” และเลือก “แสดงเนื้อหา” เพื่อกดลิงก์ทำการรับชมภาพมุมสูง (โดรน) บนทางหลวงเส้นทางสายหลักในกรณีไลฟ์สดหรือวิดีโอคลิปและดูสภาพการจราจรผ่านกล้อง CCTV ตามทางหลวงจากเมนู “กล้องจราจร” ในแอปพลิเคชันได้อีกด้วย ซึ่งจะทำให้ผู้ใช้ทางได้รับความสะดวกรวดเร็วในการเดินทางยิ่งขึ้นและคาดว่าจะช่วยปัญหาการจราจรติดขัดอีกทางหนึ่งได้เป็นอย่างดี
2. M Traffic แอปพลิเคชันติดตามสภาพจราจรแบบ Real Time และตรวจสอบปริมาณการจราจรเหตุการณ์ผิดปกติบนมอเตอร์เวย์ ในรูปแบบเส้นสี ตำแหน่งอุบัติเหตุ และความผิดปกติบนเส้นทาง ตำแหน่งด่านเก็บค่าธรรมเนียมผ่านทาง และราคาค่าธรรมเนียม ตำแหน่งจุดพักรถ และ Service Area Update ข้อมูลข่าวสารของมอเตอร์เวย์ เพื่อช่วยท่านในการวางแผนการเดินทาง ให้ถึงที่หมายได้อย่างรวดเร็วและปลอดภัย
3. DOH to Travel แอปพลิเคชันที่เชื่อมโยงข้อมูลงานทางจากระบบรายงานและติดตามของ ทล. แนะนำเส้นทางพร้อมคำนวณระยะทาง สามารถตรวจสอบสถานที่สำคัญใกล้เคียงรัศมีไม่เกิน 5 กิโลเมตร พร้อมแจ้งเหตุการณ์ที่พบบนทางหลวง
นอกจากนั้น ทล. ยังมีช่องทางการให้บริการช่วยเหลือฉุกเฉินบนทางหลวงตลอด 24 ชั่วโมง ผ่านทางแอปพลิเคชัน LINE เพียงสแกน QR code หรือเพิ่มเพื่อน DOH1586 ทำการลงทะเบียนแล้วเลือกข้อมูลเพื่อต้องการความช่วยเหลือ เลือกตำแหน่งและใส่ข้อมูลเพิ่มเติม ทั้งนี้ ผู้ใช้เส้นทางสามารถดาวน์โหลดแอปพลิเคชัน ทั้งระบบ IOS และ Android ได้ที่ App Store และ Google Play Store หากต้องการสอบถามรายละเอียดเพิ่มเติมได้ที่สายด่วน ทล. โทร. 1586 (โทรฟรีทุกเครือข่ายตลอด 24 ชั่วโมง)

ที่มา : https://www.thaigov.go.th/news/contents/details/53502