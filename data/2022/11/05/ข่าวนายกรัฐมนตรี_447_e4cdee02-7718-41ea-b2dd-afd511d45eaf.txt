รัฐบาลไทย-ข่าวทำเนียบรัฐบาล-นายกฯ หารือกับรัฐมนตรีว่าการกระทรวงกลาโหมสหรัฐฯ พร้อมสานต่อความร่วมมือระหว่างกันทั้งกรอบทวิภาคีและพหุภาคีอย่างสร้างสรรค์เพื่อประโยชน์ร่วมกัน


วันศุกร์ที่ 13 พฤษภาคม 2565
นายกฯ หารือกับรัฐมนตรีว่าการกระทรวงกลาโหมสหรัฐฯ พร้อมสานต่อความร่วมมือระหว่างกันทั้งกรอบทวิภาคีและพหุภาคีอย่างสร้างสรรค์เพื่อประโยชน์ร่วมกัน
นายกฯ หารือกับรัฐมนตรีว่าการกระทรวงกลาโหมสหรัฐฯ พร้อมสานต่อความร่วมมือระหว่างกันทั้งกรอบทวิภาคีและพหุภาคีอย่างสร้างสรรค์เพื่อประโยชน์ร่วมกัน
วันนี้ (วันที่ 12 พฤษภาคม 2565) เวลา 16.00 น. ตามเวลาท้องถิ่นสหรัฐฯ ณ กระทรวงกลาโหม กรุงวอชิงตัน สหรัฐอเมริกา พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ได้พบหารือกับ นาย Lloyd J. Austin รัฐมนตรีว่าการกระทรวงกลาโหม สหรัฐอเมริกา ในโอกาสการเดินทางเยือนสหรัฐฯ เพื่อเข้าร่วมการประชุมสุดยอดอาเซียน-สหรัฐฯ ของนายกรัฐมนตรี โดยเมื่อเสร็จสิ้นการหารือ นายธนกร วังบุญคงชนะ โฆษกประจำสำนักนายกรัฐมนตรี ได้เปิดเผยสาระสำคัญของการหารือ ดังนี้
นายกรัฐมนตรีขอบคุณสำหรับการต้อนรับ และยินดีที่ได้มาเยือนกระทรวงกลาโหมสหรัฐฯ หลังจากเคยมีโอกาสได้หารือผ่านระบบโทรศัพท์ทางไกลเมื่อ 23 กุมภาพันธ์ 2564 โดยได้ย้ำถึงความสัมพันธ์ไทย-สหรัฐฯ ที่ดำเนินมายาวนานกว่า 189 ปี และขอบคุณรัฐบาลสหรัฐฯ ที่สนับสนุนความช่วยเหลือแก่ไทยในช่วงวิกฤตโควิด – 19 ซึ่งถือได้ว่าโรคระบาดถือเป็นภัยคุกคามรูปแบบใหม่
นาย Lloyd J. Austin รัฐมนตรีว่าการกระทรวงกลาโหมสหรัฐฯ ชื่นชมบทบาทของนายกรัฐมนตรี ในการนำพาประเทศไทย ต่อสู้กับความท้าทายที่เกิดจากการแพร่ระบาดของโควิด - 19 ซึ่งส่งผลกระทบรุนแรงทั่วโลก ทั้งด้านเศรษฐกิจและสังคม
ทั้งสองฝ่ายได้หารือถึงแนวทางเสริมสร้างความร่วมมือทวิภาคีในด้านต่าง ๆ อาทิ การพัฒนาศักยภาพและเสริมสร้างความสามารถของกองทัพและกำลังพล การฝึก/ศึกษาทางทหาร การฝึกร่วม/ผสม ความร่วมมือด้านไซเบอร์และอวกาศ และความร่วมมือด้านอุตสาหกรรมป้องกันประเทศ ตลอดจนได้หารือถึงการต่อต้านการทำประมงผิดกฎหมายและการปราบปรามการค้ามนุษย์
ในส่วนของความร่วมมือในระดับภูมิภาค ไทยยินดีที่สหรัฐฯ ให้ความสำคัญกับการเพิ่มปฏิสัมพันธ์และการดำเนินบทบาทอย่างสร้างสรรค์ในภูมิภาค บนพื้นฐานของความไว้เนื้อเชื่อใจ การเคารพซึ่งกันและกัน รวมทั้ง ยินดีที่สหรัฐฯ สนับสนุนความเป็นแกนกลางของอาเซียน (ASEAN Centrality) ซึ่งสอดคล้องกับเอกสารมุมมองของอาเซียนต่อแนวคิดอินโด - แปซิฟิก (ASEAN Outlook on the Indo - Pacific: AOIP) ที่มุ่งเน้นความร่วมมือที่เป็นประโยชน์ต่อทุกฝ่าย โดยฝ่ายสหรัฐฯ ได้ย้ำความพร้อมดำเนินบทบาทอย่างสร้างสรรค์ในภูมิภาคอาเซียนต่อไป และทั้งสองฝ่ายหวังจะได้สานต่อความร่วมมือระหว่างกันอย่างต่อเนื่อง
เมื่อเสร็จสิ้นการพบหารือกับรัฐมนตรีว่าการกระทรวงกลาโหมสหรัฐฯ แล้ว นายกรัฐมนตรีได้เดินทางไปยังทำเนียบประธานาธิบดีแห่งสหรัฐฯ เพื่อร่วมงานเลี้ยงอาหารค่ำโดยประธานาธิบดีสหรัฐฯเป็นเจ้าภาพเพื่อเป็นเกียรติแก่ผู้นำอาเซียน

ที่มา : https://www.thaigov.go.th/news/contents/details/54543