รัฐบาลไทย-ข่าวทำเนียบรัฐบาล-กรมทางหลวง เร่งทอดสะพานเบลี่ย์บนทางหลวงหมายเลข 108 ตอนแม่สุริน - ปางหมู จ.แม่ฮ่องสอน


วันศุกร์ที่ 1 กรกฎาคม 2565
กรมทางหลวง เร่งทอดสะพานเบลี่ย์บนทางหลวงหมายเลข 108 ตอนแม่สุริน - ปางหมู จ.แม่ฮ่องสอน
เพื่อบรรเทาความเดือดร้อนในการสัญจรของประชาชน
นายสราวุธ ทรงศิวิไล อธิบดีกรมทางหลวง กระทรวงคมนาคม เปิดเผยว่า เมื่อวันที่ 30 มิ.ย. 2565 เกิดฝนตกหนักและมีน้ำป่าไหลหลากจนทำให้สะพานขาดบนทางหลวงหมายเลข 108 ตอนแม่สุริน - ปางหมู ช่วง กม. ที่ 340+200 (สะพานห้วยแม่สะมาด 1) อำเภอเมือง จังหวัดแม่ฮ่องสอน ส่งผลให้ประชาชนไม่สามารถสัญจรผ่านได้
ขณะนี้ กรมทางหลวง (ทล.)โดยแขวงทางหลวงแม่ฮ่องสอนร่วมกับศูนย์สร้างและบูรณะสะพานที่ 1 (พิจิตร) ซึ่งมีความพร้อมทั้งเจ้าหน้าที่ ยานพาหนะ เครื่องจักร และเครื่องมือ ได้เร่งดำเนินการทอดสะพานเบลี่ย์ (สะพานเหล็กชั่วคราว) โดยคาดว่าจะดำเนินการแล้วเสร็จและสามารถเปิดการจราจรได้ตามปกติภายในวันนี้ (1 ก.ค. 2565) เพื่อบรรเทาความเดือดร้อนของประชาชนให้สามารถสัญจรไปมา ได้ ทั้งนี้ ทล. จะทำการสำรวจความเสียหายและบูรณะปรับปรุงซ่อมแซมสะพานดังกล่าวอย่างถาวรต่อไป ทั้งนี้ สำหรับผู้ที่จะเดินทางไปจังหวัดแม่ฮ่องสอนในช่วงที่มีการดำเนินงาน ขอใช้ทางหลวงหมายเลข 1095 เป็นการชั่วคราว
ทล. ขอความร่วมมือผู้ใช้เส้นทางโปรดสังเกตป้ายแนะนำ ป้ายเตือน ตามที่ได้ติดตั้งไว้ และขับขี่อย่างระมัดระวัง ปฏิบัติตามกฎจราจรและคำแนะนำของเจ้าหน้าที่อย่างเคร่งครัด หากประชาชนพบเห็นถนน/สะพานชำรุดเสียหายหรือต้องการความช่วยเหลือ สามารถแจ้งเหตุได้ที่สำนักงานทางหลวง แขวงทางหลวง หมวดทางหลวงในพื้นที่ทั่วประเทศ และสายด่วนกรมทางหลวง 1586 (โทรฟรีทุกเครือข่ายตลอด 24 ชั่วโมง)

ที่มา : https://www.thaigov.go.th/news/contents/details/56440