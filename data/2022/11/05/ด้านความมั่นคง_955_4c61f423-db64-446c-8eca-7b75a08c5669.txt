รัฐบาลไทย-ข่าวทำเนียบรัฐบาล-ก.แรงงาน เตือนภัย SMS หลอกลวงคนหางาน อ้างชื่อบริษัทดัง ให้เงินเดือนสูง ทำงานที่บ้านได้


วันศุกร์ที่ 15 เมษายน 2565
พิมพ์
ก.แรงงาน เตือนภัย SMS หลอกลวงคนหางาน อ้างชื่อบริษัทดัง ให้เงินเดือนสูง ทำงานที่บ้านได้
รมว.แรงงาน สั่งการกรมการจัดหางาน เร่งตรวจสอบหลังพบ SMS หลอกลวงอ้างเป็นบริษัทชื่อดัง เงินเดือนดี  ให้โอนเงินลงทุน 2 ร้อยบาท รับกำไร 1 พันบาทต่อวัน
นายสุชาติ ชมกลิ่น รัฐมนตรีว่าการกระทรวงแรงงาน เผย ขณะนี้มีผู้แอบอ้างว่าเป็นบริษัทชื่อดัง มีพฤติการณ์ส่ง SMS ชักชวนคนหางาน อ้างรับสมัครคน จำนวน 100 คน อายุ 23 - 50 ปี ทำหน้าที่ประมวลผลจากบริษัท คำสั่งซื้อจากแพลตฟอร์มอีคอมเมิร์ซ เงินเดือน 30,000 - 50,000 บาท และวันละ 1,000 – 5,000 บาท สามารถทำงานที่บ้านได้ งานง่ายใช้เวลา 10 - 15 นาที เมื่อทำงานเสร็จรับเงินทันที โดยผู้แอบอ้างได้ให้ช่องทางการติดต่อผ่านทางแอปพลิเคชัน Line ซึ่งเมื่อเจ้าหน้าที่ได้ติดต่อไป ผู้แอบอ้างกลับไม่ได้แจ้งรายละเอียดของงาน แต่ให้โอนเงินลงทุนขั้นต่ำ 200 บาท อ้างว่าจะได้กำไรจากยอดเงินฝาก 30% สามารถสร้างรายได้ 800 – 1,000 บาทต่อวัน พร้อมสอนวิธีการลงทะเบียน นอกจากนี้ยังได้นำหนังสือจดทะเบียนบริษัทที่ไม่เกี่ยวข้องมาสวมรอยแอบอ้างด้วย
“พลเอก ประยุทธ์ จันทร์โอชา นายกรัฐมนตรี และพลเอก ประวิตร วงษ์สุวรรณ รองนายกรัฐมนตรีซึ่งกำกับดูแลกระทรวงแรงงาน ให้ความสำคัญกับปัญหาการหลอกลวงคนหางานอย่างยิ่ง โดยเฉพาะในสถานการณ์การแพร่ระบาดของโรคโควิด – 19 ที่ประชาชนจำนวนมากต่างได้รับผลกระทบ จึงกำชับกระทรวงแรงงาน เฝ้าระวัง และติดตามตรวจสอบผู้มีพฤติการณ์หลอกลวงคนหางาน เนื่องจากนำมาซึ่งความเสียหาย เสียเงิน เสียโอกาส ซ้ำเติมคนหางานที่กำลังลำบาก” รัฐมนตรีว่าการกระทรวงแรงงาน กล่าว
ด้านนายไพโรจน์ โชติกเสถียร อธิบดีกรมการจัดหางาน กล่าวว่า กรมการจัดหางานเป็นหน่วยงานที่มีภารกิจหลักในการดูแลคุ้มครองคนหางาน รับเรื่องร้องทุกข์ วินิจฉัยคำร้องทุกข์และช่วยเหลือคนหางานที่ประสบปัญหาจากการหางานทำในประเทศและต่างประเทศ ตามพระราชบัญญัติจัดหางานและคุ้มครองคนหางาน พ.ศ. 2528 และที่แก้ไขเพิ่มเติม กรณีหลอกลวงคนหางานโดยใช้ตำแหน่งงานที่ไม่มีอยู่จริง และรายได้ที่สูงหลอกล่อ เพื่อนำไปสู่การลวงให้โอนเงินลงทุนดังกล่าว มีความผิดตามระเบียบกระทรวงแรงงาน ว่าด้วยการโฆษณาการจัดหางาน ซึ่งการโฆษณาการจัดหางานโดยไม่ได้รับอนุญาตจากกรมการจัดหางาน มีความผิด ต้องระวางโทษจำคุกไม่เกิน 3 ปี หรือปรับไม่เกิน 60,000 บาท หรือทั้งจำทั้งปรับ
สำหรับผู้ที่ประสบปัญหาสามารถแจ้งความดำเนินคดีที่สถานีตำรวจ สำนักงานจัดหางานจังหวัด หรือสำนักงานจัดหางานกรุงเทพมหานครพื้นที่ 1 - 10 ตามท้องที่ที่เกิดเหตุ หรือแจ้งเบาะแสได้ที่กองทะเบียนจัดหางานกลางและคุ้มครองคนหางาน โทร. 02 254 6763 หรือโทรสอบถามเพิ่มเติมได้ที่สายด่วนกระทรวงแรงงาน โทร. 1506 กด 2 หรือสายด่วนกรมการจัดหางาน โทร. 1694

ที่มา : https://www.thaigov.go.th/news/contents/details/53620