รัฐบาลไทย-ข่าวทำเนียบรัฐบาล-เริ่มแล้ว มหกรรมฉีดวัคซีนไข้หวัดใหญ่ฟรีให้ประชาชนที่ศูนย์ราชการฯ ถ.แจ้งวัฒนะ ตั้งแต่วันนี้ถึง 17 ธ.ค.64


วันจันทร์ที่ 13 ธันวาคม 2564
พิมพ์
เริ่มแล้ว มหกรรมฉีดวัคซีนไข้หวัดใหญ่ฟรีให้ประชาชนที่ศูนย์ราชการฯ ถ.แจ้งวัฒนะ ตั้งแต่วันนี้ถึง 17 ธ.ค.64
สปสช. จับมือ รายวิทยาลัยจุฬาภรณ์ และ ธพส. ชวนคนไทยทุกสิทธิการรักษาพยาบาล ฉีดวัคซีนป้องกันโรคไข้หวัดใหญ่ฟรี ตั้งแต่ 13-17 ธ.ค. นี้ ที่ลานจอดรถชั้น 1 อาคารบี ศูนย์ราชการ อาคารบี ถ.แจ้งวัฒนะ กทม. จองคิวผ่านแอปเป๋าตัง
นพ.จเด็จ ธรรมธัชอารี เลขาธิการสำนักงานหลักประกันสุขภาพแห่งชาติ (สปสช.) กล่าวภายหลังตรวจเยี่ยมการฉีดวัคซีนป้องกันไข้หวัดใหญ่ให้ประชาชนที่ศูนย์ราชการเฉลิมพระเกียรติฯ อาคารบี ถ.แจ้งวัฒนะ กทม. ว่า สปสช.ได้ร่วมกับราชวิทยาลัยจุฬาภรณ์ และ บริษัท ธนารักษ์พัฒนาสินทรัพย์ จำกัด (ธพส.) จัดมหกรรมฉีดวัคซีนไข้หวัดใหญ่ให้ประชาชนระหว่างวันที่ 13-17 ธ.ค. ณ ศูนย์ราชการเฉลิมพระเกียรติฯ อาคารบี ถ.แจ้งวัฒนะ
โดยช่วงเช้าจะเป็นการฉีดวัคซีนให้หน่วยงานต่างๆ ที่ดำเนินการผ่านทางระบบ สปสช. และในช่วงบ่ายตั้งแต่เวลา 13.30 – 15.30 น. จะเป็นการฉีดวัคซีนให้ประชาชนทั่วไปที่จองคิวผ่านแอปเป๋าตังรวมถึงติดต่อ ณ จุดลงทะเบียนหน้างาน โดยวันนี้ (13 ธ.ค.) เป็นวันแรกที่ให้บริการฉีดวัคซีนไข้หวัดใหญ่ฟรี ช่วงเช้ามีผู้เข้ารับบริการประมาณ 1,400 ราย และช่วงบ่ายมีประชาชนจองคิวผ่านแอปเป๋าตัง 350 ราย และประชาชนที่ติดต่อลงทะเบียน ณ จุดฉีดวัคซีนอีกประมาณ 1,000 ราย
สำหรับการเข้ารับบริการฉีดวัคซีนป้องกันไข้หวัดใหญ่ที่ศูนย์ราชการฯ ในวันที่ 13-17 ธันวาคม 2564 นั้น เพื่อลดความแออัด สามารถจองคิวล่วงหน้าได้ที่แอปเป๋าตัง โดยไปที่กระเป๋าสุขภาพ เลือกบริการสร้างเสริมสุขภาพ เลือกสร้างเสริมภูมิคุ้มกันด้วยวัคซีน เลือกฉีดวัคซีนป้องกันโรคไข้หวัดใหญ่ตามฤดูกาล และเลือกหน่วยบริการ ศูนย์ฉีดวัคซีน ศูนย์ราชการอาคาร B เพื่อจองคิวฉีดวัคซีนระหว่างวันที่ 13-17 ธ.ค.นี้ หรือท่านที่ไม่สะดวกจองคิวล่วงหน้าผ่านแอปเป๋าตังสามารถติดต่อจุดลงทะเบียนหน้างานได้
“สปสช.ขอขอบคุณราชวิทยาลัยจุฬาภรณ์ที่ช่วยจัดบุคลากรมาบริการฉีดวัคซีนให้กับประชาชน และ ธพส.ที่ให้ความอนุเคราะห์สถานที่ และขอเชิญชวนประชาชนที่สนใจมาฉีดวัคซีนไข้หวัดใหญ่ได้ตามวันและเวลาดังกล่าว ทั้งจองคิวผ่านเพื่อลดความรุนแรงของโรคหากได้รับเชื้อไข้หวัดใหญ่ ขณะเดียวกันในช่วงสถานการณ์การแพร่ระบาดของโรคติดเชื้อโควิด-19 ยังช่วยเพิ่มความชัดเจนในการวินิจฉัยโรคให้กับแพทย์รวมถึงการให้การรักษา นอกจากนี้ยังลดภาวะแทรกซ้อนรุนแรงที่เกิดจากโรคไข้หวัดใหญ่ได้” นพ.จเด็จ กล่าว
ทั้งนี้ การฉีดวัคซีนไข้หวัดใหญ่ฟรีนี้ เป็นสิทธิประโยชน์ส่งเสริมสุขภาพป้องกันโรคที่ สปสช.จัดให้ประชาชนไทยทุกสิทธิการรักษา (สิทธิบัตรทอง ประกันสังคม ข้าราชการ และสิทธิหลักประกันสุขภาพอื่นๆ) เป็นประจำทุกปี โดยแต่ละปีจะครอบคลุม 7 กลุ่มเสี่ยง อย่างไรก็ตามในปี 2564 นี้ เนื่องจากสถานการณ์โควิด-19 กรมควบคุมโรคได้เพิ่มกลุ่มเสี่ยงอื่นๆ เข้ามา ทำให้ครอบคลุมคนไทยเกือบทุกคน และได้ขยายเวลาฉีดวัคซีนไข้หวัดใหญ่ไปจนถึงวันที่ 31 ธ.ค.64
สำหรับประชาชนที่ไม่สะดวกมาที่ศูนย์ราชการฯ ถ.แจ้งวัฒนะ สามารถไปเข้ารับบริการฉีดวัคซีนป้องกันไข้หวัดใหญ่ฟรี โดยสามารถจองสิทธิฉีดวัคซีนป้องกันโรคไข้หวัดใหญ่ ผ่านแอปพลิเคชัน “เป๋าตัง” เลือกหน่วยบริการใกล้บ้านได้ หรือติดต่อได้ที่หน่วยบริการหรือสถานพยาบาลในระบบหลักประกันสุขภาพแห่งชาติ (บัตรทอง) ได้ทุกแห่ง โดยไม่เสียค่าใช้จ่าย ไม่ว่าจะเป็นโรงพยาบาลรัฐ โรงพยาบาลส่งเสริมสุขภาพตำบล (รพ.สต.) ทุกแห่ง ศูนย์บริการสาธารณสุขในพื้นที่ กทม. และคลินิกเอกชนที่เข้าร่วมโครงการ หรือสถานพยาบาลตามสิทธิที่ท่านไปรักษาเป็นประจำ แนะนำให้โทรนัดรับบริการล่วงหน้าก่อน เพื่อลดความแออัดในการเข้ารับบริการวัคซีน ให้บริการจนถึงวันที่ 31 ธ.ค.64
สอบถามข้อมูลเพิ่มเติมได้ที่สายด่วน สปสช. 1330 ทุกวัน ตลอด 24 ชั่วโมง หรือสอบถามทางไลน์ สปสช. โดยเพิ่มเพื่อนไลน์ สปสช. พิมพ์ @nhso คลิก https://lin.ee/zzn3pU6
///////////13 ธันวาคม 2564
#สปสช #กรมควบคุมโรค #วัคซีนไข้หวัดใหญ่ #ไข้หวัดใหญ่ #ราชวิทยาลัยจุฬาภรณ์ #ธพส #ศูนย์ราชการแจ้งวัฒนะ

ที่มา : https://www.thaigov.go.th/news/contents/details/49391