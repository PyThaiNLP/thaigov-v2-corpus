รัฐบาลไทย-ข่าวทำเนียบรัฐบาล-AOT ร่วมลงนามใน MOU กับมหาวิทยาลัยมหิดล (วิทยาลัยราชสุดา)


วันพฤหัสบดีที่ 16 ธันวาคม 2564
AOT ร่วมลงนามใน MOU กับมหาวิทยาลัยมหิดล (วิทยาลัยราชสุดา)
ยกระดับการให้บริการบุคคลที่ต้องการความช่วยเหลือเป็นกรณีพิเศษ
เรืออากาศเอก ธรรมาวุธ นนทรีย์ รองกรรมการผู้อำนวยการใหญ่ (สายงานมาตรฐานท่าอากาศยานและการบิน) บริษัท ท่าอากาศยานไทย จำกัด (มหาชน) (AOT) พร้อมด้วยนายสมภพ ภาคสวรรค์ ผู้ช่วยกรรมการผู้อำนวยการใหญ่ (สายงานมาตรฐานท่าอากาศยานและการบิน) และนางอรอุมา อดุลยานนท์ ผู้อำนวยการสถาบันวิทยาการท่าอากาศยาน ร่วมลงนามบันทึกข้อตกลงความร่วมมือ (MOU) การให้บริการทางวิชาการเพื่อพัฒนาการให้บริการสำหรับบุคคลที่ต้องการความช่วยเหลือเป็นกรณีพิเศษระหว่าง AOT กับมหาวิทยาลัยมหิดล (วิทยาลัยราชสุดา) ผ่านระบบ Microsoft Teams โดยมีแพทย์หญิง วัชรา ริ้วไพบูลย์ คณบดีวิทยาลัยราชสุดา ผู้ช่วยศาสตราจารย์ ดร.นัทธี เชียงชะนา รองคณบดีฝ่ายบริการวิชาการ และผู้ช่วยศาสตราจารย์ ดร.อาดัม นีละไพจิต ประธานหลักสูตรปริญญาโท สาขาการพัฒนาคุณภาพชีวิตคนพิการ ร่วมลงนาม เมื่อวันที่ 16 ธันวาคม 2564 ทั้งนี้ เพื่อแสดงเจตนารมณ์ร่วมกันของสองหน่วยงานที่จะมุ่งมั่นพัฒนาองค์ความรู้และการฝึกอบรมด้านการให้บริการสำหรับบุคคลที่ต้องการความช่วยเหลือเป็นกรณีพิเศษร่วมกัน อีกทั้งยังเป็นการยกระดับการให้บริการให้บุคคลที่ต้องการความช่วยเหลือเป็นกรณีพิเศษให้สามารถเข้าถึงระบบขนส่งทางอากาศได้อย่างมีคุณภาพ ยั่งยืน และเสมอภาค

ที่มา : https://www.thaigov.go.th/news/contents/details/49537