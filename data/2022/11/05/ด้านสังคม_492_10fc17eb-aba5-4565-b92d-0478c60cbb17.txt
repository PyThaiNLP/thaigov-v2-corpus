รัฐบาลไทย-ข่าวทำเนียบรัฐบาล-ดีอีเอส เผยข้อมูลจากศูนย์ต่อต้านข่าวปลอมพบคนสนใจเฟคนิวส์การเงินมากสุดในสัปดาห์นี้


วันเสาร์ที่ 11 กันยายน 2564
ดีอีเอส เผยข้อมูลจากศูนย์ต่อต้านข่าวปลอมพบคนสนใจเฟคนิวส์การเงินมากสุดในสัปดาห์นี้
ดีอีเอส เผยข้อมูลจากศูนย์ต่อต้านข่าวปลอมพบคนสนใจเฟคนิวส์การเงินมากสุดในสัปดาห์นี้
“นพวรรณ” โฆษกดีอีเอสฝ่ายการเมือง เผยข่าวปลอม 3 อันดับแรกที่คนสนใจมากสุด เกี่ยวข้องการเงิน ขณะที่ เฟคนิวส์กลุ่มนโยบายรัฐ และข่าวสารทางราชการ ครองพื้นที่ข่าวปลอมในรอบสัปดาห์นี้ โดยมีการเชื่อมโยงกับสถานการณ์โควิด
นางสาวนพวรรณ หัวใจมั่น โฆษกกระทรวงดิจิทัลเพื่อเศรษฐกิจและสังคมฝ่ายการเมือง กล่าวว่า สรุปผลการมอนิเตอร์ และรับแจ้งข่าวปลอมประจำสัปดาห์ ระหว่างวันที่  3-9 ก.ย. 64 โดยศูนย์ต่อต้านข่าวปลอม มีข้อความที่เข้ามาทั้งสิ้น 11,707,171 ข้อความ โดยจากการคัดกรองมีข้อความที่ต้องดำเนินการตรวจสอบ (Verify) จำนวน 188 ข้อความ รวมเรื่องที่ต้องดำเนินการตรวจสอบ 103 เรื่อง ในจำนวนนี้เป็นข่าวเกี่ยวกับโควิด 55 เรื่อง
สำหรับช่วงสัปดาห์ล่าสุดนี้ เฟคนิวส์ในหมวดหมู่ข่าวนโยบายรัฐบาล /ข่าวสารทางราชการ มีสัดส่วนสูงกว่า 50% สอดคล้องกับข้อมูลเชิงลึกจากศูนย์ต่อต้านข่าวปลอม โดยพบว่า ข่าวปลอมที่มีคนสนใจสูงสุด 3 อันดับ ได้แก่ อันดับ 1 เรื่องกรมสรรพากรส่งเอกสารหาประชาชนแจ้งว่าเป็นผู้โชคดีได้รับของรางวัล อันดับ 2 เรื่อง ธ.กรุงไทย ปล่อยสินเชื่อให้กู้ยืมตั้งแต่ 5,000 -100,000 บาท ไม่ต้องค้ำ ผ่านไลน์ @624stlfu และอันดับ 3 เรื่อง ไปรษณีย์ไทย โทรแจ้งมีพัสดุยังไม่ได้รับ พร้อมให้โอนเงินเพื่อรับพัสดุ
ทั้งนี้ จากการประสานงานของศูนย์ต่อต้านข่าวปลอมไปยังหน่วยงานที่เกี่ยวข้อง มีข่าวที่ได้รับผลการตรวจสอบกลับมาแล้ว 52 เรื่อง ส่วนใหญ่เป็นข่าวเกี่ยวกับโควิด ซึ่งรวมถีงวัคซีน และมาตรการบรรเทาความเดือดร้อนผู้ได้รับผลกระทบจากโควิด
“ประชาชนเป็นอีกหนึ่งภาคส่วนสำคัญของความร่วมมือในการแก้ปัญหาข่าวปลอม เมื่อได้รับข่าวสารข้อมูลผ่านโซเชียล ควรตรวจสอบให้รอบด้าน เลือกเชื่อ เลือกแชร์ และสามารถติดตามและแจ้งเบาะแสข่าวปลอม ได้ผ่านช่องทางต่างๆ ของศูนย์ต่อต้านข่าวปลอม ดังนี้ ไลน์ @antifakenewscenter  เว็บไซต์https://www.antifakenewscenter.com/ ทวิตเตอร์ https://twitter.com/AFNCThailand และช่องทางโทรศัพท์โทรสายด่วน GCC 1111 ต่อ 87” นางสาวนพวรรณกล่าว
*********

ที่มา : https://www.thaigov.go.th/news/contents/details/45735