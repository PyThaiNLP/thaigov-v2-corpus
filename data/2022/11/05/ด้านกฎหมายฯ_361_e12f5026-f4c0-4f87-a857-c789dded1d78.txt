รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม แจง ไม่เคยร่วมประชุมกรรมการลดโทษ-พักโทษ ชี้มาจากหลายหน่วยงานให้อิสระ-อำนาจเต็มที่ ไปแทรกแซงไม่ได้


วันจันทร์ที่ 20 ธันวาคม 2564
พิมพ์
รัฐมนตรีว่าการกระทรวงยุติธรรม แจง ไม่เคยร่วมประชุมกรรมการลดโทษ-พักโทษ ชี้มาจากหลายหน่วยงานให้อิสระ-อำนาจเต็มที่ ไปแทรกแซงไม่ได้
รัฐมนตรีว่าการกระทรวงยุติธรรม แจง ไม่เคยร่วมประชุมกรรมการลดโทษ-พักโทษ ชี้มาจากหลายหน่วยงานให้อิสระ-อำนาจเต็มที่ ไปแทรกแซงไม่ได้ ยันทำหน้าที่ตามกรอบเหมือน รัฐมนตรีคนก่อนๆ เผยไม่เคยมีการเสนอพักโทษ 4 นักโทษจำนำข้าว
นายสมศักดิ์ เทพสุทิน รัฐมนตรีว่าการกระทรวงยุติธรรม กล่าวถึงกรณีการลดโทษผู้ต้องขังว่า เรื่องนี้ทำตามกฎและระเบียบของกรมราชทัณฑ์ที่มีกำหนดไว้อย่างชัดเจน ดำเนินการตามขั้นตอนของกฎหมายและตามหลักการของกระบวนการยุติธรรมทั้งสิ้น ถ้าผู้ต้องขังทำถูกต้องผ่านตามเงื่อนไขก็จะได้รับสิทธิ เพราะตามกฎหมายจะมีการปรับชั้นของนักโทษอยู่แล้ว ผู้ต้องขังทุกคนมีสิทธิในการถูกพิจารณา ซึ่งในส่วนของคณะอนุกรรมการเพื่อพิจารณาวินิจฉัยลดวันต้องโทษจำคุก จะมี อธิบดีกรมราชทัณฑ์ เป็นประธาน และคณะอนุกรรมการจะประกอบด้วย ผู้แทนกระทรวงสาธารณสุข ผู้แทนสำนักงานอัยการสูงสุด ผู้แทนสำนักงานตำรวจแห่งชาติ ผู้แทนกรมพัฒนาสังคมและสวัสดิการ ผู้แทนกรมคุมประพฤติ เป็นต้น ซึ่งมีทั้งหมด 9 ท่าน และยังมีคณะอนุกรรมการเพื่อพิจารณาวินิจฉัยการพักการลงโทษ จะมีปลัดกระทรวงยุติธรรมเป็นประธาน ซึ่งมีทั้งหมด 19 ท่าน โดยมีผู้ทรงคุณวุฒิจากบุคคลภายนอก อาทิ ผู้แทนสำนักงานอัยการสูงสุด ผู้แทนศาล ผู้แทนสำนักงานตำรวจแห่งชาติ ผู้แทนกรมพัฒนาสังคมและสวัสดิการ โดยอนุกรรมการทั้ง 2 ชุดตนไม่เคยไปก้าวล่วงในการทำงาน เพราะทุกท่านที่เข้ามาเป็นอนุกรรมการล้วนแต่เป็นผู้ทรงคุณวุฒิ
นายสมศักดิ์ กล่าวอีกว่า การทำงานของตนในขณะที่ดำรงตำแหน่งทำงานเช่นเดียวกับรัฐมนตรีท่านก่อนๆที่ผ่านมา โดยปฏิบัติตามหลักเดียวกันอย่างเคร่งครัด ไม่ได้เปลี่ยนแปลงหลักการ ไม่ได้แตกต่างเลย และการที่อนุกรรมการแต่ละท่านเป็นผู้ที่ทรงคุณวุฒิจากหลายหน่วยงานที่ไม่ได้สังกัดกระทรวงยุติธรรม ตนก็ไม่เคยพูดคุยหรือชี้นำใดๆ และที่ผ่านมาตนไม่เคยเข้าไปร่วมประชุมกับอนุกรรมการทั้ง 2 ชุด เหมือนที่มีบางคนกล่าวหา และที่ผ่านมาคณะอนุกรรมการไม่เคยเสนอการพักโทษให้กับ ผู้ต้องขังสำคัญคดีจำนำข้าว  คือ นายบุญทรง เตริยาภิรมย์ นายภูมิ สาระผล นายอภิชาติ จันทร์สกุลพร และนายมนัส สร้อยพลอย แต่อย่างใด ทุกคนยังอยู่ในเรือนจำ ตนให้อำนาจและความอิสระในการทำงาน นอกจากนี้ในการพิจารณาลดวันลงโทษและพักโทษ คณะกรรมการทุกท่านและข้าราชการทุกคนทำงานโดยอิสระ ไม่เคยมีการกำหนดนักโทษวีไอพี หรือให้สิทธิในการลดโทษ พักโทษเป็นพิเศษกับใครทั้งสิ้น เราดำเนินตามกฎระเบียบอย่างเคร่งครัด และให้สิทธิแก่ผู้ต้องขังทุกคนอย่างเท่าเทียมตามหลักสิทธิมนุษยชน
"เรื่องนี้ผมจะขอพูดเป็นครั้งสุดท้าย จากนี้จะเป็นหน้าที่ของคณะกรรมการที่นายกรัฐมนตรีตั้งขึ้น การออก พ.ร.ฎ.อภัยโทษ ในสมัยผมมีทั้งหมด 4 ครั้ง ซึ่งผมทำตามกรอบกฎหมายและหลักการ เช่นเดียวกับรัฐมนตรีท่านก่อนๆ ไม่ได้แตกต่างเลย การดำเนินการเป็นอำนาจของข้าราชการ ฝ่ายการเมืองไม่ได้เข้าไปยุ่ง เราทำทุกอย่างถูกกฎหมาย และทำตามที่กฎหมายให้ทำได้ ทั้งนี้จากการสำรวจความคิดเห็นของนิด้าโพล ถึงความเห็นของประชาชนต่อการลดโทษนักโทษคดีทุจริตคอร์รัปชัน พบว่า ส่วนใหญ่ร้อยละ 50.04 ระบุว่าไม่ควรลดโทษ รองลงมาร้อยละ 26.27 เห็นว่าควรต้องได้รับโทษมาแล้วไม่น้อยกว่ากึ่งหนึ่งจึงมีสิทธิได้รับการลดโทษ และร้อยละ 22.02 เห็นว่าควรลดโทษตามที่กฎหมายบัญญัติไว้ ส่วนกรณีการเลื่อนชั้นนักโทษ ร้อยละ 54.52 เห็นว่าควรพิจารณาร่วมกันกับองค์กรอื่นๆในกระบวนการยุติธรรม เช่น อัยการ ศาล ร้อยละ 21.79 เห็นว่าควรเป็นอำนาจของกรมราชทัณฑ์เหมือนเดิม และร้อยละ 14.43 เห็นว่าไม่ควรมีการกำหนดชั้นนักโทษ ซึ่งความเห็นต่างๆเหล่านี้เราจะนำมาพิจารณาต่อไป"นายสมศักดิ์ กล่าว

ที่มา : https://www.thaigov.go.th/news/contents/details/49669