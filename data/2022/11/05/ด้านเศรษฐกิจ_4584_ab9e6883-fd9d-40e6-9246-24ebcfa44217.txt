รัฐบาลไทย-ข่าวทำเนียบรัฐบาล-กรมทางหลวงชนบทสนับสนุนทางเข้าอ่างเก็บน้ำนฤบดินทรจินดา เพิ่มศักยภาพการคมนาคมขนส่ง จังหวัดปราจีนบุรีและสระแก้ว


วันพุธที่ 27 กรกฎาคม 2565
กรมทางหลวงชนบทสนับสนุนทางเข้าอ่างเก็บน้ำนฤบดินทรจินดา เพิ่มศักยภาพการคมนาคมขนส่ง จังหวัดปราจีนบุรีและสระแก้ว
ตามนโยบายของรัฐมนตรีว่าการกระทรวงคมนาคม ลาดยางถนน 16 กิโลเมตร คืบหน้ากว่า 94% คาดว่าจะก่อสร้างแล้วเสร็จในเดือนสิงหาคม 2565
กรมทางหลวงชนบท (ทช.) กระทรวงคมนาคม ดำเนินโครงการก่อสร้างถนนสายแยก ทล.304 - บ้านคลองผักขม อำเภอนาดีและอำเภอเมือง จังหวัดปราจีนบุรีและสระแก้ว เพื่อสนับสนุนทางเข้าอ่างเก็บน้ำนฤบดินทรจินดา (โครงการห้วยโสมงอันเนื่องมาจากพระราชดำริ) และเพื่อป้องกันน้ำท่วมขังในเขตชุมชน จึงออกแบบก่อสร้างระบบระบายน้ำในชุมชนให้ผู้ใช้เส้นทางมีความปลอดภัย ทั้งยังช่วยแบ่งเบาการจราจรของถนนสายหลัก (ทล.304) รองรับการคมนาคมขนส่งระหว่างจังหวัดได้อย่างมีประสิทธิภาพมากยิ่งขึ้น
จากนโยบายของนายศักดิ์สยาม ชิดชอบ รัฐมนตรีว่าการกระทรวงคมนาคม ในการยกระดับโครงข่ายทางเพื่อให้การคมนาคมที่เชื่อมต่อระหว่างจังหวัดและอำเภอเป็นไปอย่างมีประสิทธิภาพ เป็นการเพิ่มคุณภาพชีวิตที่ดีให้ประชาชนสามารถเดินทางได้อย่างสะดวก รวดเร็ว และปลอดภัย ทช. จึงได้ดำเนินโครงการก่อสร้างถนนสายแยก ทล.304 - บ้านคลองผักขม อำเภอนาดีและอำเภอเมือง จังหวัดปราจีนบุรีและสระแก้ว มีจุดเริ่มต้นโครงการบริเวณ กม. ที่ 0+000 (บ้านทุ่งโพธิ์) และสิ้นสุดโครงการบริเวณ กม. ที่ 16+000 (บ้านอ่างทอง) รวมระยะทาง 16 กิโลเมตร โดยได้ดำเนินการก่อสร้างขยายถนนแบบผิวจราจรแอสฟัลท์ติกคอนกรีตจากเดิมกว้าง 6 เมตร มีไหล่ทางกว้างข้างละ 1 เมตร เป็นผิวจราจรแอสฟัลท์ติกคอนกรีตกว้าง 7 เมตร มีไหล่ทางกว้างข้างละ 2.50 เมตร พร้อมงานปรับปรุงขยายสะพานคอนกรีตเสริมเหล็ก 7 แห่ง การก่อสร้างงานระบบระบายน้ำ ติดตั้งไฟฟ้าแสงสว่าง และอุปกรณ์อำนวยความปลอดภัย โดยใช้งบประมาณในการก่อสร้างรวม 145.400 ล้านบาท ซึ่งปัจจุบันผลงานการก่อสร้างมีความคืบหน้าไปแล้วกว่าร้อยละ 94 ขณะนี้อยู่ระหว่างการติดตั้งอุปกรณ์อำนวยความปลอดภัย ป้ายจราจร ไฟฟ้าแสงสว่าง และการตีเส้นจราจร ซึ่งคาดว่าจะดำเนินการแล้วเสร็จสมบูรณ์ในเดือนสิงหาคม 2565

ที่มา : https://www.thaigov.go.th/news/contents/details/57326