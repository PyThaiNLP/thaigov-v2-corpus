รัฐบาลไทย-ข่าวทำเนียบรัฐบาล-กรมทางหลวงเร่งดำเนินโครงการก่อสร้างขยายทางหลวงหมายเลข 226


วันศุกร์ที่ 17 ธันวาคม 2564
กรมทางหลวงเร่งดำเนินโครงการก่อสร้างขยายทางหลวงหมายเลข 226
สายอำเภอเฉลิมพระเกียรติ - อำเภอจักราช - อำเภอห้วยแถลง จังหวัดนครราชสีมา ความคืบหน้า 80 % แล้วเสร็จเมษายนปี 2565
นายสราวุธ ทรงศิวิไล อธิบดีกรมทางหลวง กระทรวงคมนาคม เปิดเผยว่า ตามที่นายศักดิ์สยาม ชิดชอบ รัฐมนตรีว่าการกระทรวงคมนาคม ได้มอบให้กรมทางหลวง (ทล.) ขับเคลื่อนพัฒนาโครงข่ายทางหลวงเพื่อสนับสนุนยุทธศาสตร์การพัฒนาทางหลวงเพื่อพัฒนาเศรษฐกิจในภาคตะวันออกเฉียงเหนือ พร้อมให้เร่งดำเนินโครงการก่อสร้างขยายทางหลวงหมายเลข 226 สายอำเภอเฉลิมพระเกียรติ - อำเภอจักราช - อำเภอห้วยแถลง ในพื้นที่จังหวัดนครราชสีมา เป็น 4 ช่องจราจร เพื่อยกระดับความปลอดภัย ช่วยแก้ไขปัญหาการจราจร รองรับเชื่อมโยงการเดินทางกลุ่มจังหวัดภาคตะวันออกเฉียงเหนือไปยังสาธารณรัฐประชาธิปไตยประชาชนลาวและประเทศเวียดนาม สนับสนุนการค้าการท่องเที่ยวสู่การพัฒนาเศรษฐกิจอย่างยั่งยืนตามนโยบายของรัฐบาล โดยที่ผ่านมา ทล. ได้ขยายเส้นทางดังกล่าวจากอำเภอเมือง จังหวัดนครราชสีมา ไปยังอำเภอเมือง จังหวัดบุรีรัมย์ เป็น 4 ช่องจราจรแล้วเสร็จ ระยะทาง 94.6 กิโลเมตร ซึ่งขณะนี้คงเหลือเพียงช่วงอำเภอจักราช - อำเภอห้วยแถลง ระยะทางประมาณ 21.6 กิโลเมตร หากก่อสร้างแล้วเสร็จจะทำให้ทางหลวงสายดังกล่าวมีขนาด 4 ช่องจราจรตลอดเส้นทางจากแยกหัวทะเลจังหวัดนครราชสีมาไปยังแยกกระสัง จังหวัดบุรีรัมย์ รวม 116.2 กิโลเมตร รัฐมนตรีว่าการกระทรวงคมนาคมจึงผลักดันโครงการดังกล่าวให้ก่อสร้างแล้วเสร็จภายในปี 2565
ทล. โดยสำนักก่อสร้างทางที่ 1 จึงเร่งดำเนินโครงการก่อสร้างทางหลวงสายดังกล่าวโดยขยายจาก 2 ช่องจราจรเป็นมาตรฐานทางชั้นพิเศษขนาด 4 ช่องจราจร (ไปกลับข้างละ 2 ช่องจราจร) ผิวทางเป็นแอสฟัลต์คอนกรีต ช่องจราจรกว้างช่องละ 3.50 เมตร ไหล่ทางชนิดเดียวกับผิวทาง โดยด้านนอกกว้าง 2.50 เมตร ด้านในกว้าง 0.50 เมตร มีเกาะกลางเป็นแบริเออร์คอนกรีต แบ่งการก่อสร้างเป็น 4 ช่วง คือ ช่วงที่ 1 กม. ที่ 35+600 - 39+800 มีความยาว 4.2  กิโลเมตร ช่วงที่ 2 กม. ที่ 41+050 - 49+000 มีความยาว 7.950 กิโลเมตร ช่วงที่ 3 กม. ที่ 49+900 - 53+510 มีความยาว 3.610 กิโลเมตร ช่วงที่ 4 กม. ที่ 57+100 - 63+000 มีความยาว 5.9 กิโลเมตร รวมระยะทางประมาณ 21.660 กิโลเมตร มีจุดกลับรถ จำนวน 12 จุด โดยจะมีการเปิดจุดให้คนข้ามที่เป็นเกาะกลางแบริเออร์ในตำแหน่งที่มีความจำเป็นและเหมาะสมกับสภาพพื้นที่ในเส้นทาง รวมงานก่อสร้างสะพานคอนกรีตอีก 3 แห่ง และก่อสร้างศาลาทางหลวงในบริเวณสองข้างทางเพื่ออำนวยความสะดวกให้กับประชาชนจำนวน 1 แห่ง พร้อมติดตั้งไฟฟ้าแสงสว่างตลอดเส้นทาง ใช้งบประมาณ 764,122,000 บาท ปัจจุบันการก่อสร้างมีความคืบหน้า 80% คาดว่าจะก่อสร้างแล้วเสร็จประมาณเดือนเมษายน 2565
ทั้งนี้ ทางหลวงหมายเลข 226 สายหัวทะเล - วารินชำราบ เป็นทางหลวงสายสำคัญที่ผ่านตัวเมืองในพื้นที่ภาคตะวันออกเฉียงเหนือตอนใต้ ได้แก่ จังหวัดนครราชสีมา บุรีรัมย์ สุรินทร์ ศรีสะเกษ และอุบลราชธานี  มีระยะทางทั้งสิ้น 324.3 กิโลเมตร โดยมีเส้นทางขนานในด้านทิศเหนือไปกับทางหลวงแผ่นดินหมายเลข 24 สายทางต่างระดับสีคิ้ว - อุบลราชธานี หากโครงการก่อสร้างดังกล่าวแล้วเสร็จจะช่วยเติมเต็มโครงข่ายคมนาคมขนส่ง รองรับเส้นทางเชื่อมโยงกลุ่มจังหวัดภาคตะวันออกเฉียงเหนือไปสู่ประเทศเพื่อนบ้าน อีกทั้งช่วยเพิ่มศักยภาพการค้าการลงทุนเพื่อพัฒนาเศรษฐกิจในภาคตะวันออกเฉียงเหนือ ให้สอดคล้องกับยุทธศาสตร์การพัฒนาประเทศและแผนพัฒนาเศรษฐกิจและสังคมแห่งชาติฉบับที่ 12 (ปี 2560 - 2564)

ที่มา : https://www.thaigov.go.th/news/contents/details/49590