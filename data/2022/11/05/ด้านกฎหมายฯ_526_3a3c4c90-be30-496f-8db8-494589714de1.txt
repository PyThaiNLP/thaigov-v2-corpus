รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม โชว์ผลงานปราบยาเสพติดเป็นรูปธรรม ยึดทรัพย์ขบวนการค้ายาได้แล้วเกินครึ่งจากเป้า 1 หมื่นล้าน พรุ่งนี้เปิดเซอร์ไพรส์ตัวเลข


วันอังคารที่ 17 พฤษภาคม 2565
พิมพ์
รัฐมนตรีว่าการกระทรวงยุติธรรม โชว์ผลงานปราบยาเสพติดเป็นรูปธรรม ยึดทรัพย์ขบวนการค้ายาได้แล้วเกินครึ่งจากเป้า 1 หมื่นล้าน พรุ่งนี้เปิดเซอร์ไพรส์ตัวเลข
รัฐมนตรีว่าการกระทรวงยุติธรรม โชว์ผลงานปราบยาเสพติดเป็นรูปธรรม ยึดทรัพย์ขบวนการค้ายาได้แล้วเกินครึ่งจากเป้า 1 หมื่นล้าน พรุ่งนี้เปิดเซอร์ไพรส์ตัวเลข เหน็บ ไม่ได้พูดลอยๆ หรือ แค่หวังผลการเมือง เผย นายกฯจ่อติดตามงานปราบยา 18 พ.ค.นี้ ขันน็อตเพิ่มเครื่อง
วันที่ 17 พฤษภาคม 2565 นายสมศักดิ์ เทพสุทิน รัฐมนตรีว่าการกระทรวงยุติธรรม กล่าวว่า ในวันที่ 18 พ.ค.นี้ พล.อ.ประยุทธ์ จันทร์โอชา นายกรัฐมนตรี จะเดินทางมาตรวจเยี่ยม และติดตามงานด้านการปราบปรามยาเสพติด ที่สำนักงาน ป.ป.ส. ตนจึงได้สั่งการให้ ป.ป.ส. และหน่วยงานที่เกี่ยวข้อง จัดทำวีดิทัศน์ว่า นายกฯเคยให้นโยบายอะไรไว้บ้าง และทางหน่วยงานได้มีการขับเคลื่อนไปแล้วได้ผลเป็นอย่างไร
นายสมศักดิ์ กล่าวต่อว่า นายกรัฐมนตรี ยังได้กำชับมาว่า ให้เร่งดำเนินการกฎหมาย ที่เกี่ยวกับการยึดทรัพย์ เพื่อจะได้ตัดวงจรขบวนการค้ายาเสพติดให้หมด ซึ่งขบวนการค้ายาเสพติด เริ่มหาช่องทางในการเลี่ยงถูกยึดทรัพย์ แต่เราก็ต้องทำงานให้หนักกว่า ด้วยการคิดไปข้างหน้าให้เร็วกว่าขบวนการค้ายาเสพติด
“ท่านนายกฯ ยังได้สั่งการให้ดีเอสไอ ป.ป.ส. รีบดำเนินการเรื่องเครื่องมือ เพื่อเพิ่มประสิทธิภาพการยึดทรัพย์ขบวนการค้ายาเสพติด เพราะปีนี้ที่ตั้งเป้าไว้ 1 หมื่นล้านบาท สามารถยึดทรัพย์ได้แล้วเกินครึ่ง ซึ่งในวันพรุ่งนี้ ผมจะเปิดเผยตัวเลขว่าขณะนี้ ยึดทรัพย์ได้แล้วเท่าไหร่ โดยจะเห็นว่า เรามีผลงานเป็นรูปธรรมในการปราบปรามยาเสพติด มีตัวเลขที่ชัดเจน ไม่ได้พูดลอยๆ หรือ พูดหวังผลทางการเมือง ซึ่งในยุครัฐบาลนี้ เราปราบยาเสพติดแนวใหม่ เน้นตัดวงจรทางการเงิน ไม่ให้มีเงินไปใช้ค้ายาเสพติดได้อีก โดยผลที่ออกมา ก็สามารถตัดวงจรขบวนการค้ายาเสพติดไปได้จำนวนมากแล้ว ดังนั้น ในปีหน้า ผมก็ให้แนวทางว่า ต้องตั้งเป้ายึดทรัพย์ให้มากกว่าเดิม” รมว.ยุติธรรม กล่าว

ที่มา : https://www.thaigov.go.th/news/contents/details/54634