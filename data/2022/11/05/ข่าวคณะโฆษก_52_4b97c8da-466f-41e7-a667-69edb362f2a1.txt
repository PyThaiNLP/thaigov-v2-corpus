รัฐบาลไทย-ข่าวทำเนียบรัฐบาล-รัฐบาลดูแลประชาชนตามรัฐธรรมนูญ ชี้ mRNA มีอยู่ในแผนวัคซีนนานแล้ว รอส่งมอบตามกำหนด เผย WHO การันตีทุกชนิดที่ใช้ในไทยปลอดภัยและมีประสิทธิภาพ


วันพฤหัสบดีที่ 8 กรกฎาคม 2564
พิมพ์
รัฐบาลดูแลประชาชนตามรัฐธรรมนูญ ชี้ mRNA มีอยู่ในแผนวัคซีนนานแล้ว รอส่งมอบตามกำหนด เผย WHO การันตีทุกชนิดที่ใช้ในไทยปลอดภัยและมีประสิทธิภาพ
รัฐบาลดูแลประชาชนตามรัฐธรรมนูญ ชี้ mRNA มีอยู่ในแผนวัคซีนนานแล้ว รอส่งมอบตามกำหนด เผย WHO การันตีทุกชนิดที่ใช้ในไทยปลอดภัยและมีประสิทธิภาพ
วันที่ 8 ก.ค. 2564  น.ส.ไตรศุลี ไตรสรณกุล รองโฆษกประจำสำนักนายกรัฐมนตรี กล่าวถึงกรณีที่มีการเตรียมฟ้องรัฐบาลเนื่องจากมติคณะรัฐมนตรี (ครม.) อนุมัติให้มีการจัดซื้อวัคซีนซิโนแวคเพิ่มเติม โดยอ้างว่าการจัดซื้อวัคซีนดังกล่าวขัดต่อรัฐธรรมนูญ เพราะวัคซีนที่สั่งซื้อไม่สามารถป้องกันการติดเชื้อโควิด19 สายพันธุ์ที่กำลังแพร่ระบาดได้นั้น
ล่าสุดองค์การอนามัยโลก ประจำประเทศไทย ได้เผยแพร่ข้อมูลเพื่อย้ำว่า วัคซีนที่ได้รับการรับรองและขึ้นทะเบียนมีความปลอดภัยและมีประสิทธิภาพ โดยประเทศไทยมีวัคซีน 3 ชนิดที่ให้บริการไปแล้ว ได้แก่ แอสตราเซเนกา ซิโนฟาร์ม และ ซิโนแวค
อีกทั้ง การบริหารจัดการสถานการณ์โควิด 19 โดยเฉพาะแผนการจัดหาวัคซีน ประกอบไปด้วยคณะแพทย์ผู้เชี่ยวชาญระดับประเทศ และมีงานวิชาการรองรับ เป็นไปตามกฎหมายทุกขั้นตอน สอดคล้องตามรัฐธรรมนูญ และทำตามหลักภาวะฉุกเฉินด้านสาธารณสุขระหว่างประเทศ ขององค์การอนามัยโลก (WHO)
ส่วนความกังวลว่าวัคซีนซิโนแวคที่มีการสั่งซื้ออย่างต่อเนื่องอาจไม่สามารถป้องกันการติดเชื้อที่กำลังแพร่ระบาดได้นั้น ปัจจุบันข้อมูลทางการแพทย์พบว่า ยังไม่มีวัคซีนชนิดใดที่สามารถป้องกันการติดเชื้อโควิด19 สายพันธุ์เดลต้าได้100% แม้แต่วัคซีนชนิด mRNA  แต่ทุกชนิดรวมทั้งเทคโนโลยีเชื้อตาย สามารถลดการป่วยหนักและการเสียชีวิตได้
ดังนั้น ในระหว่างรอส่งมอบวัคซีน mRNA ในช่วงไตรมาสที่ 4 อาทิ วัคซีนไฟเซอร์ 20 ล้านโดสตามแผนวัคซีนหลัก และโมเดอร์นาซึ่งเป็นวัคซีนทางเลือก รัฐบาลจึงเร่งจัดหาและฉีดวัคซีนให้ประชาชนในวงกว้างให้มากที่สุดเพื่อลดการป่วยหนักและการเสียชีวิต ตามนโยบายนายกรัฐมนตรี ซึ่งแผนการดังกล่าวภาครัฐได้ดำเนินการและสื่อสารมาอย่างต่อเนื่อง มิได้เพิ่งอนุมัติจัดหาในการประชุม ครม.ที่ผ่านมา

ที่มา : https://www.thaigov.go.th/news/contents/details/43578