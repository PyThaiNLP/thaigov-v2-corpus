รัฐบาลไทย-ข่าวทำเนียบรัฐบาล-รมว.พม. ชื่นชมพนักงานขับรถ ขสมก. ช่วย ตำรวจ คฝ. ถูกรุมทำร้าย พร้อมเตรียมเยี่ยมครอบครัวให้กำลังใจ และมอบรางวัลทำความดี


วันจันทร์ที่ 20 ธันวาคม 2564
รมว.พม. ชื่นชมพนักงานขับรถ ขสมก. ช่วย ตำรวจ คฝ. ถูกรุมทำร้าย พร้อมเตรียมเยี่ยมครอบครัวให้กำลังใจ และมอบรางวัลทำความดี
รมว.พม. ชื่นชมพนักงานขับรถ ขสมก. ช่วย ตำรวจ คฝ. ถูกรุมทำร้าย พร้อมเตรียมเยี่ยมครอบครัวให้กำลังใจ และมอบรางวัลทำความดี
วันนี้ (18 ธ.ค. 64) เวลา 11.00 น. นางสาวแรมรุ้ง วรวัธ รองปลัดกระทรวงการพัฒนาสังคมและความมั่นคงของมนุษย์ ในฐานะโฆษกกระทรวงการพัฒนาสังคมและความมั่นคงของมนุษย์ เปิดเผยว่า ตามที่มีการนำเสนอข่าว นายณรงค์ ซอเฮง พนักงานขับรถโดยสารประจำทาง สาย 60 และนางนุชนาฏ พลายแก้ว ภรรยา พนักงานเก็บค่าโดยสาร เข้าไปช่วยเหลือเจ้าหน้าที่ตำรวจควบคุมฝูงชนซึ่งถูกรุมทำร้ายร่างกาย เมื่อวันที่ 12 ธ.ค. 64 เวลาประมาณ 22.00 น. บริเวณถนนเพชรบุรี ใกล้กับแยกมิตรสัมพันธ์ แขวงมักกะสัน เขตราชเทวี กรุงเทพฯ  โดยนายณรงค์ได้รับบาดเจ็บที่แขนเกิดจากการถูกไม้ฟาดหลายครั้งจากกลุ่มคนร้าย ทั้งนี้ นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) ได้แสดงความชื่นชมต่อนายณรงค์และภรรยาทั้งสองท่าน ที่มีความกล้าหาญในการทำความดี โดยที่ไม่กลัวว่าตนเองจะได้รับอันตรายแต่อย่างใด และทราบว่าครอบครัวพักอาศัยอยู่ย่านหนองจอก มีบุตรสองคน ได้แก่ บุตรชายวัย 16 ปี เป็นเด็กพิเศษเพราะเคยจมน้ำตอนเด็ก และบุตรสาววัย 12 ปี เรียนชั้น ป.6  และในวันที่ 21 ธันวาคม 2564 เวลา 14.00 น. นายจุติ ไกรฤกษ์ รมว.พม. จะไปเยี่ยมครอบครัวด้วยตัวเองเพื่อให้กำลังใจ พร้อมทั้งมอบรางวัลในการทำความดีครั้งนี้ เพื่อเป็นแบบอย่างที่ดีของสังคม พร้อมทั้งให้กานช่วยเหลือตามภารกิจกระทรวง พม.

ที่มา : https://www.thaigov.go.th/news/contents/details/49657