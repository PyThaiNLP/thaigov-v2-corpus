รัฐบาลไทย-ข่าวทำเนียบรัฐบาล-​โฆษกรัฐบาลเผย นายกฯ ยินดีข้าวไทย แชมป์โลก 2 ปีซ้อนจากการประกวดข้าวโลก “World’s Best Rice Award 2021”


วันพุธที่ 15 ธันวาคม 2564
พิมพ์
​โฆษกรัฐบาลเผย นายกฯ ยินดีข้าวไทย แชมป์โลก 2 ปีซ้อนจากการประกวดข้าวโลก “World’s Best Rice Award 2021”
เชื่อมั่นข้าวไทยมีคุณภาพในตลาดโลก
นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหมได้รับทราบผลการประกวดข้าวไทย ยินดีที่ “ข้าวหอมมะลิ 105 ของไทย” ชนะการประกวดข้าวเวทีใหญ่ที่สุดในโลก 2 ปีซ้อน และชื่นชมเกษตรกรไทย ที่ถือเป็นกระดูกสันหลังของชาติ สร้างชื่อเสียงให้ประเทศไทย ซึ่งการประกวดดังกล่าวถือเป็นเครื่องประกันถึงคุณภาพข้าวไทยที่มีชื่อเสียงในตลาดโลก
โฆษกรัฐบาลกล่าวว่า การประกวดดังกล่าวถือเป็นการประกวดข้าวที่ใหญ่ที่สุดในโลก จัดขึ้นเป็นประจำทุกปีในงานประชุมข้าวโลก (World Rice Conference) โดยนิตยสาร The Rice Trader นิตยสารข้าวชั้นนำรายใหญ่ของสหรัฐอเมริกา ระหว่างวันที่ 7-9 ธันวาคม 2564 ที่ผ่านมา ณ เมืองดูไบ โดยงานครั้งนี้จัดขึ้นเป็นครั้งที่ 13 ไทยส่งข้าวเข้าประกวดร่วมกับอีก 5 ประเทศ ได้แก่ สหรัฐอเมริกา จีน อินเดีย เวียดนาม และเมียนมา โดยข้าวที่ไทยส่งเข้าประกวด คือ ข้าวหอมมะลิ 105 ปลูกในภาคตะวันออกเฉียงเหนือ หรือภาคอีสานของไทย ส่งเข้าประกวดโดยสมาคมผู้ส่งออกข้าวไทย ซึ่งที่ผ่านมา ประเทศไทยชนะการประกวดข้าวมาแล้วทั้งสิ้น 7 ครั้งจากทั้งหมด 13 ครั้ง สำหรับเกณฑ์การตัดสินการประกวดข้าวโลกจะตัดสินจากลักษณะภายนอกของข้าวที่ส่งเข้าประกวด และจากคุณสมบัติทางประสาทสัมผัสทั้งก่อนและหลังการหุง และตัดสินจากข้าวที่ได้คะแนนรวมสูงสุด
“รางวัลดังกล่าวจะเป็นเครื่องหมายยืนยัน ความเชื่อมั่น ยกระดับคุณภาพข้าวไทยในตลาดโลก ตามที่รัฐบาลได้ประกาศยุทธศาสตร์ข้าวไทย ปี 2563-2567 ยึดหลักตลาดนำการผลิต ตั้งเป้าไทยเป็นผู้นำในด้านการผลิต การตลาดข้าวและผลิตภัณฑ์ข้าวคุณภาพของโลก อีกทั้งยังเป็นการตอกย้ำให้ทราบว่า ข้าวไทยมีคุณภาพ และมีมาตรฐานระดับสากล ซึ่งรัฐบาลพร้อมให้การสนับสนุนเกษตรกรในการปลูกข้าวที่มีคุณภาพสู้การแข่งขันในตลาดโลก “ โฆษกรัฐบาลกล่าว
โฆษกฯ กล่าวเพิ่มเติมว่า ราคาการส่งออกข้าวของไทยอยู่ในระดับที่สามารถแข็งขันได้ ทำให้ยอดส่งออกข้าวไทยขยายตัวและมีแนวโน้มดีขึ้น โดยล่าสุดไทยส่งออกข้าวแล้วได้กว่า 5.82 ล้านตัน จากที่คาดว่าจะสามารถส่งออกได้เกิน 6 ล้านตันตามเป้าหมายการส่งออกที่ได้กำหนดไว้ในปีนี้ โดยในเดือน พฤศจิกายน ที่ผ่านมา มียอดใบขออนุญาตส่งออกข้าวถึง 825,000 ตัน ซึ่งสูงที่สุดในรอบ 11 เดือน

ที่มา : https://www.thaigov.go.th/news/contents/details/49478