รัฐบาลไทย-ข่าวทำเนียบรัฐบาล-ดีอีเอส เตือนหยุดปล่อยข่าวปลอม ทหารเข้าควบคุมตัวนายกฯ เพื่อให้กองทัพบกเตรียมทำการรัฐประหารย้ำเป็นการสร้างเรื่องเท็จหวังให้เกิดความวุ่นวายในสังคม ทำลายชื่อเสียงกองทัพและรัฐบาล


วันเสาร์ที่ 31 กรกฎาคม 2564
ดีอีเอส เตือนหยุดปล่อยข่าวปลอม ทหารเข้าควบคุมตัวนายกฯ เพื่อให้กองทัพบกเตรียมทำการรัฐประหารย้ำเป็นการสร้างเรื่องเท็จหวังให้เกิดความวุ่นวายในสังคม ทำลายชื่อเสียงกองทัพและรัฐบาล
ดีอีเอส เตือนหยุดปล่อยข่าวปลอม ทหารเข้าควบคุมตัวนายกฯ เพื่อให้กองทัพบกเตรียมทำการรัฐประหารย้ำเป็นการสร้างเรื่องเท็จหวังให้เกิดความวุ่นวายในสังคม ทำลายชื่อเสียงกองทัพและรัฐบาล
นางสาวนพวรรณ หัวใจมั่น โฆษกกระทรวงดิจิทัลเพื่อเศรษฐกิจและสังคมฝ่ายการเมือง (ดีอีเอส) กล่าวว่า ตามที่มีการเผยแพร่ข้อมูลผ่านโซเชียลมีเดีย เกี่ยวกับประเด็นเรื่อง ทหารเข้าควบคุมตัวนายกฯ เพื่อให้กองทัพบกเตรียมทำการรัฐประหาร ทางศูนย์ต่อต้านข่าวปลอมได้ดำเนินการตรวจสอบข้อเท็จจริงโดย กองทัพบก กระทรวงกลาโหม พบว่าประเด็นดังกล่าวนั้น เป็นข้อมูลเท็จ
กรณีที่มีการแชร์ข้อมูลว่าตอนนี้กองกำลังทหารกว่า 300 นาย ได้ควบคุมตัวนายกไว้แล้ว เพื่อให้กองทัพบกทำการรัฐประหารนั้น ทางกองทัพบกได้ตรวจสอบเรื่องดังกล่าวและชี้แจงว่า เป็นข้อมูลเท็จ เป็นการสร้างเรื่องเท็จหวังให้เกิดความวุ่นวายในสังคม เป็นการกระทำที่ผิดกฎหมาย ทำลายชื่อเสียงกองทัพและรัฐบาล ซึ่งขณะนี้ผู้บัญชาการทหารบกได้มอบให้ผู้อำนวยการสำนักงานพระธรรมนูญทหารบก เข้าดำเนินการแจ้งความร้องทุกข์ต่อเจ้าหน้าที่ตำรวจเพื่อดำเนินการตามกฎหมายต่อผู้ที่ปล่อยข่าวปลอม
ดังนั้นขอให้ประชาชนอย่าหลงเชื่อข้อมูลดังกล่าว และขอความร่วมมือไม่ส่ง หรือแชร์ข้อมูลดังกล่าวต่อในช่องทางสื่อสังคมออนไลน์ต่างๆ และเพื่อให้ประชาชนได้รับข้อมูลข่าวสารจากกองทัพบก กระทรวงกลาโหม
ขอฝากเตือนประชาชนว่า  การผลิตและเผยแพร่ข่าวปลอม หรือบิดเบือนข้อมูลข่าวสาร ทำให้เกิดความตื่นตระหนก เกิดความสับสนวุ่นวาย จะเสี่ยงถูกดำเนินคดี ตามพ.ร.บ.คอมพิวเตอร์, พ.ร.ก.ฉุกเฉินฯ รวมทั้งกฎหมายอื่นๆที่เกี่ยวข้อง มีโทษทั้งจำและปรับ โดยหน่วยงานที่เกี่ยวข้องจะดำเนินการตามกฎหมายกับผู้ที่ผลิตข่าวปลอมและผู้ที่เผยแพร่ทุกรายอย่างเด็ดขาดจริงจังและต่อเนื่องต่อไป
**********

ที่มา : https://www.thaigov.go.th/news/contents/details/44309