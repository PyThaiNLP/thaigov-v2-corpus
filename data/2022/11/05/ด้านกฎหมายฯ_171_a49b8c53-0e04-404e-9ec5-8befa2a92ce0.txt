รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม ให้ราชทัณฑ์เตรียมข้อมูลโควิดชี้แจงศึกอภิปรายไม่ไว้วางใจ พร้อมส่งให้นายกฯ-สาธารณสุขด้วย กำชับทุกเรือนจำเร่งทำสต็อกยาฟ้าทะลายโจรให้แม่นยำ


วันพฤหัสบดีที่ 26 สิงหาคม 2564
พิมพ์
รัฐมนตรีว่าการกระทรวงยุติธรรม ให้ราชทัณฑ์เตรียมข้อมูลโควิดชี้แจงศึกอภิปรายไม่ไว้วางใจ พร้อมส่งให้นายกฯ-สาธารณสุขด้วย กำชับทุกเรือนจำเร่งทำสต็อกยาฟ้าทะลายโจรให้แม่นยำ
รัฐมนตรีว่าการกระทรวงยุติธรรม ให้ราชทัณฑ์เตรียมข้อมูลโควิดชี้แจงศึกอภิปรายไม่ไว้วางใจ พร้อมส่งให้นายกฯ-สาธารณสุขด้วย กำชับทุกเรือนจำเร่งทำสต็อกยาฟ้าทะลายโจรให้แม่นยำ ชี้รักษาเร็วใช้ยาน้อย รักษาช้าใช้ยามาก ต้องรีบจัดการห้ามกระพริบตา
เมื่อเวลา 08.30 น.ที่กรมราชทัณฑ์ นายสมศักดิ์ เทพสุทิน รัฐมนตรีว่าการกระทรวงยุติธรรม พร้อมด้วย ศาสตราจารย์วิศิษฏ์ วิศิษฏ์สรอรรถ ปลัดกระทรวงยุติธรรม น.ส.ณัฐฐ์ภัสส์ ยงใจยุทธ ผู้ช่วย รมว.ยุติธรรม นายวัลลภ นาคบัว รองปลัดกระทรวงยุติธรรม นายอายุตม์ สินธพพันธุ์ อธิบดีกรมราชทัณฑ์ ผู้บริหารและผู้บัญชาการเรือนจำ ร่วมประชุมเพื่อติดตามสถานการณ์โควิด-19
นายสมศักดิ์ กล่าวว่า ขอขอบคุณทุกท่านที่ทำงานหนัก รู้ว่าทุกคนเหนื่อยแต่เรายังต้องทำงานอย่างเข้มข้น สถานการณ์โควิดของไทย การติดเชื้อเริ่มลดลง ต่างประเทศสถานการณ์เกิดขึ้นก่อนเรา จนเขาเปิดทำกิจกรรมต่างๆได้แล้ว ของไทยพึ่งเริ่มต้นแต่อย่าได้กังวลขอให้เราทำตามมาตรฐานที่ผู้บริหารกระทรวงและกรมได้วางไว้ ตนเชื่อว่าจะผ่านไปได้ อีก 1-2 เดือนวัคซีนน่าจะเข้ามามากขึ้น แต่ในส่วนของเราต้องรักษามาตรฐาน ยาฟ้าทะลายโจรต้องมีพร้อม ที่ไหนใช้ไปแล้วของขาดต้องหามาเติม ทำสต็อกยาให้ชัดเจนและรวดเร็ว ผบ.เรือนจำต้องดูแลผู้ใต้บังคับบัญชา อย่าปล่อยละเลย เพราะหากเรารักษาเร็วจะใช้ยาน้อย หากรักษาช้าต้องใช้ยามาก เราต้องรีบจัดการห้ามประมาทห้ามกระพริบตาเด็ดขาด
นายสมศักดิ์ กล่าวอีกว่า ในสัปดาห์หน้า วันที่ 31สิงหาคมนี้ จะมีการอภิปรายไม่ไว้วางใจ ผู้อภิปรายบางคนอาจจะชมกรมราชทัณฑ์ แต่เขาจะไปโจมตีนายกรัฐมนตรี และกระทรวงสาธารณสุข ในเรื่องของมาตรการควบคุมและรักษาโควิด-19 ซึ่งแม้ว่าเราจะทำได้ดีอาจจะมีคนชื่นชมเรา แต่ผู้อภิปรายโจมตีกระทรวงอื่นก็คงไม่ดี ตนขอฝากกรมราชทัณฑ์หาข้อมูลให้นายกฯและสาธารณสุขด้วย ในส่วนของสาธารณสุขจังหวัดต่างๆน่าจะมีข้อมูลอยู่แล้วก็ขอให้ช่วยประสานงานกัน เราต้องไปด้วยกัน เราไม่ถูกอภิปรายก็ดีแล้ว

ที่มา : https://www.thaigov.go.th/news/contents/details/45174