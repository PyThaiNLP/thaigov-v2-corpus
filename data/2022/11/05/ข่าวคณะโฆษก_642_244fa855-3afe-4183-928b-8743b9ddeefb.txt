รัฐบาลไทย-ข่าวทำเนียบรัฐบาล- โฆษกรัฐบาลเผย ความคืบหน้าระบบรางในเมือง เปิดให้บริการรถไฟฟ้าแล้ว 11 สาย 211.94 กิโลเมตร


วันอาทิตย์ที่ 12 ธันวาคม 2564
พิมพ์
โฆษกรัฐบาลเผย ความคืบหน้าระบบรางในเมือง เปิดให้บริการรถไฟฟ้าแล้ว 11 สาย  211.94  กิโลเมตร
โฆษกรัฐบาลเผย ความคืบหน้าระบบรางในเมือง เปิดให้บริการรถไฟฟ้าแล้ว 11 สาย  211.94  กิโลเมตร 137 สถานี  “นายก” เร่งเดินหน้ายกระดับโลจิสติกส์เมืองและภูมิภาค เพิ่มขีดความสามารถการแข่งขัน
วันนี้ 12 ธ.ค. 64 นายธนกร วังบุญคงชนะ โฆษกประจำสำนักนายกรัฐมนตรี เผยความคืบหน้าภาพรวมความสำเร็จการเปิดบริการ รถไฟฟ้าเพิ่มเติมอีก 2 สาย ได้แก่ รถไฟฟ้าชานเมืองสายสีแดงเข้ม (บางซื่อ-รังสิต) และสายสีแดงอ่อน (บางซื่อ-ตลิ่งชัน) ซึ่งเริ่มเปิดให้ทดลองใช้บริการเมื่อเดือน ส.ค. ที่ผ่านมา และเปิดอย่างเป็นทางการไปเมื่อปลายเดือนพฤศจิกายนที่ผ่านมา ณ ตอนนี้ มีรถไฟฟ้าที่เปิดบริการแล้วทั้งหมด 11 สาย รวมระยะทาง 211.94  กิโลเมตร  จำนวน137 สถานี  นอกจากนี้ ยังมีโครงการรถไฟฟ้าสายสีชมพู ช่วงแคราย-มีนบุรี ระยะทาง 34.50 กม. วงเงินลงทุน 50,970.63 ลบ. ที่ปัจจุบันอยู่ระหว่างก่อสร้าง โดยภาพรวมก่อสร้างไปแล้ว 81.94% คาดว่าจะเปิดให้บริการในปี 2565   ทั้งนี้ พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ผลักดันให้การลงทุนและการก่อสร้างโครงสร้างพื้นฐานด้านระบบรางของประเทศไทย ซึ่งเป็นส่วนหนึ่งในการพัฒนาโครงสร้างพื้นฐานและให้บริการคมนาคมขนส่งเพื่อขับเคลื่อนการพัฒนาเศรษฐกิจ สังคม ยกระดับคุณภาพชีวิตของประชาชน ตลอดจนความมั่นคงของประเทศ โดยมีโครงการด้านการโครงข่ายรถไฟฟ้าในเขตกรุงเทพฯ และปริมณฑล จำนวน 14 สายทาง ระยะทาง 547.65 กม. อยู่ระหว่างก่อสร้าง 5 โครงการ (112.20 กม.) อยู่ระหว่างประกวดราคา 2 โครงการ (37 กม.) อยู่ระหว่างดำเนินการ PPP 6 โครงการ (93.59 กม.) อยู่ระหว่างเตรียมความพร้อมโครงการ 10 โครงการ (98.68 กม.)
นายธนกร กล่าวว่า นอกจากนี้ รัฐบาลยังเดินหน้าพัฒนาระบบรางในภูมิภาครวม 6 จังหวัด (81.55 กม.) อาทิ โครงการระบบขนส่งสาธารณะ จ .เชียงใหม่ สายสีแดง ช่วงโรงพยาบาลนครพิงค์ – แยกแม่เหียะสมานสามัคคี  /โครงการระบบขนส่งสาธารณะ จ.ภูเก็ต ช่วงท่าอากาศยานนานาชาติภูเก็ต-ห้าแยกฉลอง /โครงการระบบขนส่งสาธารณะ จ.นครราชสีมา สายสีเขียว ช่วงตลาดเซฟวัน-สถานคุ้มครองและพัฒนาอาชีพบ้านนารีสวัสดิ์  /โครงการระบบขนส่งสาธารณะ จ.พิษณุโลก สายสีแดง ช่วงมหาวิทยาลัยพิษณุโลก-ห้างสรรพสินค้าเซ็นทรัลพิษณุโลก โครงการระบบขนส่งสาธารณะ หาดใหญ่ จ.สงขลา (Monorail) ช่วงคลองหวะ-สถานีรถตู้ โครงการระบบขนส่งสาธารณะ จ.ขอนแก่น (Light Rail Transit : LRT)  สายสีแดง ช่วงสำราญ-ท่าพระ โดยส่วนใหญ่อยู่ระหว่างศึกษาความเหมาะสมและออกแบบการก่อสร้าง และอยู่ระหว่างดำเนินการ PPP ในส่วนของโครงการรถไฟความเร็วสูง อยู่ระหว่างก่อสร้าง จำนวน 2 โครงการ 473 กม. วงเงินลงทุนรวม 403,957.36 ล้านบาท ได้แก่ กรุงเทพฯ -นครราชสีมา (253 กม.) และรถไฟความเร็วสูงเชื่อมสามสนามบิน (220 กม.) อยู่ระหว่างเตรียมขออนุมัติโครงการ (2565) จำนวน 1 โครงการ 355 กม.วงเงินลงทุน 252,347.59 ล้านบาท นครราชสีมา-หนองคาย (355กม.)
“การพัฒนาโครงสร้างพื้นฐานและระบบคมนาคมขนส่งของไทยโดยเฉพาะระบบรางเป็นไปตามวิสัยทัศน์ของท่านนายกฯ ที่สอดคล้องแผนยุทธศาสตร์ชาติ 20 ปี (ปี 2560-2579)  โดย 7 ปีที่ผ่านมาพ.ศ.2557- 2563 รัฐบาลพลเอก ประยุทธ์ จันทร์โอชา ได้มีการลงทุนในระบบรางรวม 1,508,648 ล้านบาท โดยนายกรัฐมนตรีได้กำชับให้เร่งรัดให้ดำเนินการตามแผนงาน ขณะเดียวกันให้ศึกษาความเป็นไปได้ในการขยายโครงการใหม่ๆเพิ่มเติมให้เกิดการเชื่อมต่อทางคมนาคมขนส่งที่ไร้รอยต่อ เพื่อยกระดับให้ไทยเป็นศูนย์กลางเชื่อมต่อคมนาคมขนส่งทั้งในประเทศและในภูมิภาค ขับเคลื่อนเศรษฐกิจไทย ประชาชนมีคุณภาพชีวิตที่ดีขึ้น” นายธนกร กล่าว///

ที่มา : https://www.thaigov.go.th/news/contents/details/49356