รัฐบาลไทย-ข่าวทำเนียบรัฐบาล-กรุงไทยเตรียมขายหุ้นกู้อนุพันธ์แฝง “กรุงไทย J.P. Morgan MOZAIC XRP” ชูกระจายความเสี่ยง-คุ้มครองเงินต้น 100%


วันพุธที่ 27 เมษายน 2565
พิมพ์
กรุงไทยเตรียมขายหุ้นกู้อนุพันธ์แฝง “กรุงไทย J.P. Morgan MOZAIC XRP” ชูกระจายความเสี่ยง-คุ้มครองเงินต้น 100%
ธนาคารกรุงไทยเตรียมออกหุ้นกู้อนุพันธ์แฝง “กรุงไทย J.P. Morgan MOZAIC XRP” พฤษภาคมนี้ ชูจุดเด่นกระจายความเสี่ยงในสินทรัพย์หลากหลาย คุ้มครองเงินต้น 100% ตอบโจทย์ลงทุนท่ามกลางภาวะเศรษฐกิจผันผวน
นายรวินทร์ บุญญานุสาสน์ รองกรรมการผู้จัดการใหญ่ สายงานธุรกิจตลาดเงินตลาดทุน ธนาคารกรุงไทย เปิดเผยว่า ธนาคารพัฒนาผลิตภัณฑ์การเงินและการลงทุนใหม่ๆ อย่างต่อเนื่อง เพื่อตอบโจทย์ความต้องการของลูกค้าทุกกลุ่ม ล่าสุด มีแผนออกจำหน่ายหุ้นกู้อนุพันธ์แฝง “กรุงไทย J.P.Morgan MOZAIC XRP” ซึ่งจ่ายผลตอบแทนอ้างอิงกับดัชนีกลุ่ม J.P. Morgan Mozaic XRP ซึ่งเป็นดัชนีที่เข้าลงทุนในสินทรัพย์ทั่วโลกที่หลากหลาย  อาทิ พันธบัตร หุ้นกู้ หุ้น ทองคำ น้ำมัน และสกุลเงินหลักของโลก โดยมีจุดเด่นด้านกลยุทธ์กระจายความเสี่ยง มุ่งสร้างผลตอบแทนต่อเนื่องในทุกสภาวะตลาดที่เปลี่ยนแปลง และคุ้มครองเงินต้น 100% เมื่อถือจนครบกำหนด
ปัจจุบันประเทศไทย และทั่วโลกกำลังเผชิญกับสถานการณ์ราคาสินค้าที่แพงขึ้น และราคาพลังงานที่เพิ่มสูงขึ้น หรือภาวะเงินเฟ้อ อย่างไรก็ตามการกลายพันธุ์ และระบาดต่อเนื่องของเชื้อโควิด-19 ยังเป็นตัวฉุดเศรษฐกิจโลก ทำให้เริ่มเกิดความกังวลว่าเศรษฐกิจโลกโดยรวมกำลังประสบปัญหา Stagflation หรือภาวะเงินเฟ้อสูง แต่เศรษฐกิจเติบโตได้น้อย จึงเป็นเรื่องที่ท้าทายสำหรับนักลงทุนที่จะจับจังหวะตลาด เข้าลงทุนในสินทรัพย์ใดสินทรัพย์หนึ่ง ไม่ว่าจะเป็นหุ้น ตราสารหนี้ ราคาสินค้าโภคภัณฑ์ ล้วนแล้วแต่ผันผวนสูงมากในช่วงที่ผ่านมา ธนาคารกรุงไทยจึงเตรียมออกจำหน่ายหุ้นกู้อนุพันธ์แฝงของธนาคาร ประเภทคุ้มครองเงินต้น จ่ายผลตอบแทนอ้างอิงกับดัชนี เป็นครั้งที่ 4 โดยหุ้นกู้อนุพันธ์แฝงรุ่นนี้ จะจ่ายผลตอบแทนอ้างอิงกับดัชนีกลุ่ม J.P. Morgan Mozaic XRP (MOZAIC XRP) ซึ่งเป็นดัชนีที่เข้าลงทุนกระจายในหลากหลายสินทรัพย์ทั่วโลก อาทิเช่น พันธบัตร หุ้นกู้ หุ้น สินค้าโภคภัณฑ์ (เช่น ทองคำ น้ำมัน) และสกุลเงินหลักของโลก โดยมีจุดเด่นด้านกลยุทธ์กระจายความเสี่ยง มุ่งสร้างผลตอบแทนในทุกสภาวะตลาดที่เปลี่ยนแปลง และที่สำคัญธนาคารกรุงไทยยังคุ้มครองเงินต้นให้ 100% เมื่อถือจนครบกำหนดอีกด้วย
“สินทรัพย์แต่ละประเภทจะให้ผลตอบแทนที่ดีในภาวะตลาดที่ต่างกัน เช่นหากเศรษฐกิจเติบโต เงินเฟ้อไม่มาก การลงทุนในหุ้นจะให้ผลตอบแทนที่ดี แต่หากเศรษฐกิจชะลอตัว ตราสารหนี้ เช่นพันธบัตร จะเป็นทางเลือกที่เหมาะสมกว่า ดังนั้น ภายใต้สภาวะตลาดที่ผันผวน และความไม่แน่นอนของเศรษฐกิจโลก นักลงทุนควรกระจายลงทุนในหลากหลายสินทรัพย์ (Multi-asset investment) เพื่อกระจายความเสี่ยง ซึ่งดัชนีกลุ่ม J.P. Morgan MOZAIC XRP ที่ธนาคารคัดเลือกมาในครั้งนี้ มีกลยุทธ์แบบกระจายการลงทุน และยังปรับสัดส่วนการลงทุนสม่ำเสมอ เพื่อพร้อมรับตลาดที่ผันผวน และมุ่งทำผลตอบแทนต่อเนื่องในทุกสภาวะตลาด โดยธนาคารคุ้มครองเงินต้นให้เต็มจำนวน และไม่มีค่าธรรมเนียมการจัดการอีกด้วย” นายรวินทร์ กล่าว
ทั้งนี้ ธนาคารคาดว่าจะเปิดจองหุ้นกู้อนุพันธ์แฝง “กรุงไทย J.P. Morgan MOZAIC XRP” ช่วงเดือนพฤษภาคม 2565 โดยเสนอขายแก่นักลงทุนรายใหญ่ และนักลงทุนสถาบัน โดยผู้ที่สนใจสามารถศึกษารายละเอียดได้ที่ www.krungthai.com ติดต่อสอบถามรายละเอียดเพิ่มเติมได้ที่ 02-208-4691, 02-208-4673, 02-208-4818 หรือสแกน QR Code เพื่อกรอกข้อมูลให้เจ้าหน้าที่ติดต่อกลับ

ที่มา : https://www.thaigov.go.th/news/contents/details/53977