รัฐบาลไทย-ข่าวทำเนียบรัฐบาล-การรถไฟแห่งประเทศไทยเพิ่มขบวนรถพิเศษ เส้นทางสายเหนือ และสายตะวันออกเฉียงเหนือ รองรับการเดินทางประชาขนในวันที่ 30 ธันวาคม 2564


วันศุกร์ที่ 31 ธันวาคม 2564
การรถไฟแห่งประเทศไทยเพิ่มขบวนรถพิเศษ เส้นทางสายเหนือ และสายตะวันออกเฉียงเหนือ รองรับการเดินทางประชาขนในวันที่ 30 ธันวาคม 2564
การรถไฟแห่งประเทศไทยเพิ่มขบวนรถพิเศษ เส้นทางสายเหนือ และสายตะวันออกเฉียงเหนือ เพื่อเป็นการรองรับการเดินทางของพี่น้องประชาชน ซึ่งจะเดินทางออกจากสถานีกรุงเทพ (หัวลำโพง) ในวันที่ 30 ธันวาคม 2564 จำนวนมาก
เมื่อวันที่30 ธันวาคม 2564 นายเอกรัช ศรีอาระยันพงษ์ ผู้อำนวยการศูนย์ประชาสัมพันธ์ การรถไฟแห่งประเทศไทย (รฟท. ) กระทรวงคมนาคม เปิดเผยว่า เพื่อเป็นการรองรับการเดินทางของพี่น้องประชาชน ซึ่งจะเดินทางออกจากสถานีกรุงเทพ (หัวลำโพง) ในวันที่ 30 ธันวาคม 2564 จำนวนมาก รฟท. ได้เพิ่มขบวนรถพิเศษในเส้นทางสายเหนือ (กรุงเทพ - เชียงใหม่) จำนวน 1 ขบวน และเส้นทางสายตะวันออกเฉียงเหนือ (กรุงเทพ - อุบลราชธานี) อีก 1 ขบวน เพื่ออำนวยความสะดวกให้แก่ประชาขน โดยใน 1 ขบวน สามารถรองรับผู้โดยสารได้มากกว่า 1,000 คน ทำให้มีขบวนรถโดยสารเพียงพอ ไม่มีผู้โดยสารตกค้างแต่อย่างใด
นอกจากนี้ รฟท. ยังได้เพิ่มความเข้มงวดมาตรการเฝ้าระวังและป้องกันการแพร่ระบาดของโรคติดเชื้อไวรัส COVID-19 ตามนโยบายของนายศักดิ์สยาม ชิดชอบ รัฐมนตรีว่าการกระทรวงคมนาคม และนายนิรุฒ มณีพันธ์ ผู้ว่าการรถไฟแห่งประเทศไทย โดยกำชับให้พนักงานด้านปฏิบัติการของ รฟท. ที่สถานีกรุงเทพ (หัวลำโพง) และส่วนภูมิภาค อำนวยความสะดวกในการเดินทาง ควบคู่กับดูแลด้านสาธารณสุขของประชาชน และมอบสเปรย์แอลกอฮอล์สำหรับผู้โดยสารให้ใช้ทำความสะอาดระหว่างการเดินทาง ตลอดจนร่วมมือกับกระทรวงมหาดไทย ช่วยดูแลผู้โดยสารให้ถึงที่หมายอย่างปลอดภัย

ที่มา : https://www.thaigov.go.th/news/contents/details/50107