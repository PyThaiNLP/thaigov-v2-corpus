รัฐบาลไทย-ข่าวทำเนียบรัฐบาล-กรอ.ร่วมสนับสนุนการจัดตั้งศูนย์พักคอยรองรับการแยกกักตัวผู้ติดเชื้อ Covid-19 กลุ่มสีเขียว


วันพฤหัสบดีที่ 12 สิงหาคม 2564
พิมพ์
กรอ.ร่วมสนับสนุนการจัดตั้งศูนย์พักคอยรองรับการแยกกักตัวผู้ติดเชื้อ Covid-19 กลุ่มสีเขียว
กรอ.ร่วมมือกับองค์การบริหารส่วนตำบลหนองข้างคอก อำเภอเมืองชลบุรี จังหวัดชลบุรี จัดตั้งศูนย์พักคอย (Community Isolation) เพื่อรองรับการแยกกักตัวผู้ป่วยติดเชื้อไวรัสโคโรนา 2019 (โควิด-19) ที่ไม่มีอาการรุนแรง เพื่อลดปัญหาการแพร่ระบาดและการติดเชื้อ
กรอ.ร่วมสนับสนุนการจัดตั้งศูนย์พักคอยรองรับการแยกกักตัวผู้ติดเชื้อ Covid-19 กลุ่มสีเขียว
กรมโรงงานอุตสาหกรรม (กรอ.) ร่วมสนับสนุนการจัดตั้งศูนย์พักคอย เพื่อเพิ่มความสามารถในการรองรับผู้ติดเชื้อไวรัสโควิด-19 สีเขียว ลดปัญหาการแพร่ระบาดและการติดเชื้อ ตลอดจนการเสียชีวิตจากการไม่ได้รับการรักษา เบื้องต้นสนับสนุนพื้นที่ภายในศูนย์วิจัยและเตือนภัยมลพิษโรงงานภาคตะวันออก กรอ. ให้กับองค์การบริหารส่วนตำบลหนองข้างคอก จังหวัดชลบุรี ซึ่งสามารถรองรับผู้ป่วยรวมประมาณ 50 เตียง
นายประกอบ วิวิธจินดา อธิบดีกรมโรงงานอุตสาหกรรม เปิดเผยว่า จากสถานการณ์การแพร่ระบาดของเชื้อไวรัสโคโรนา 2019 (โควิด-19) ที่ยังคงวิกฤติหนัก โดยมีรายงานยอดผู้ติดเชื้อรายใหม่ทะลุเกินกว่า 2 หมื่นรายติดต่อกันหลายวันที่ผ่านมา โดยรัฐบาลได้เร่งนำผู้ป่วยเข้าสู่ระบบการรักษาตามมาตรการของกระทรวงสาธารณสุข แต่ก็ยังมีผู้ป่วยตกค้างอยู่แม้ว่าจะมีการเพิ่มจำนวนเตียงเพื่อรองรับผู้ป่วยให้มากที่สุดแล้วก็ตาม ดังนั้น การแยกผู้ป่วยออกจากครอบครัวโดยการจัดตั้ง ‘ศูนย์พักคอย’เพื่อใช้เป็นสถานที่ให้ผู้ป่วยโควิดสีเขียวที่อยู่ระหว่างการรอส่งต่อโรงพยาบาลใช้เป็นที่พักชั่วคราวนั้น จึงเป็นทางแก้ไขปัญหาที่สำคัญที่สุด ล่าสุด กรอ.ได้ร่วมมือกับองค์การบริหารส่วนตำบลหนองข้างคอก อำเภอเมืองชลบุรี จังหวัดชลบุรี จัดตั้งศูนย์พักคอย (Community Isolation) เพื่อรองรับการแยกกักตัวผู้ป่วยติดเชื้อไวรัสโคโรนา 2019 (โควิด-19) ที่ไม่มีอาการรุนแรง เพื่อลดปัญหาการแพร่ระบาดและการติดเชื้อ ตลอดจนการเสียชีวิตจากการไม่ได้รับการรักษา โดยใช้พื้นที่ภายในศูนย์วิจัยและเตือนภัยมลพิษโรงงานภาคตะวันออก กรอ. จังหวัดชลบุรี เป็นศูนย์พักคอย
“กรอ.ได้รับการประสานจากองค์การบริหารส่วนตำบลหนองข้างคอก จังหวัดชลบุรี เพื่อขอใช้พื้นที่จัดตั้งศูนย์พักคอย เพื่อใช้รองรับการกักตัวผู้ป่วยติดเชื้อไวรัสโคโรนา 2019 (โควิด-19) ที่มีอาการไม่รุนแรง(ผู้ป่วยสีเขียว) และผ่านการประเมินอาการจากโรงพยาบาลชลบุรีแล้ว โดย กรอ.ไม่ได้ติดขัดอะไรในการให้ใช้พื้นที่ในอาคารดังกล่าว แต่เนื่องจากสถานที่ดังกล่าวเป็นที่จัดเก็บเอกสารทางราชการ อาจทำให้ผู้กักตัวไม่ได้รับความสะดวกในด้านสาธารณูปโภคเท่าที่ควร ซึ่งทางองค์การบริหารส่วนตำบลหนองข้างคอกได้รับที่จะไปดำเนินการเพิ่มความสะดวกให้กับผู้ป่วยที่มาพักรักษาตัวอยู่ในศูนย์แห่งนี้ โดยเบื้องต้นศูนย์ฯมีเตียงที่สามารถรองรับผู้ป่วยติดเชื้อได้ประมาณ 50 เตียง” นายประกอบฯ กล่าว
ทั้งนี้ เมื่อวันที่ 8 ส.ค.64 ที่ผ่านมาได้มอบหมายให้ผู้อำนวยการศูนย์วิจัยและเตือนภัยมลพิษโรงงานภาคตะวันออก กองวิจัยและเตือนภัยมลพิษโรงงาน (นางสาววิชุดา สัมฤทธิ์ผล) ลงพื้นที่อำนวยความสะดวกในการใช้สถานที่จัดตั้งศูนย์พักคอย ร่วมกับนายภิรมย์ อาจวารินทร์ นายกองค์การบริหารส่วนตำบลหนองข้างคอก นายอธิเดช พลพงษ์ ปลัดองค์การบริหารส่วนตำบลหนองข้างคอก และเจ้าหน้าที่ ตรวจเยี่ยมศูนย์พักคอยตำบลหนองข้างคอก (Community Isolation) และร่วมประกอบพิธีไหว้สิ่งศักดิ์สิทธิ์ด้วย
สำหรับ ศูนย์พักคอย (Community Isolation) จะใช้เป็นสถานที่ให้ผู้ป่วยโควิดระดับสีเขียวที่อยู่ระหว่างการรอส่งต่อโรงพยาบาลสนาม หรือโรงพยาบาลหลัก ใช้เป็นสถานที่สำหรับดูแลรักษาเบื้องต้นระหว่างรอเตียงเพื่อทำการรักษาในระยะต่อไป “กรอ.พร้อมให้ความร่วมมือกับทุกหน่วยงานที่ร่วมกันช่วยเหลือสังคมในด้านต่าง ๆ อย่างเต็มที่ เพื่อส่งต่อความห่วงใยไปยังพี่น้องชาวไทยทั่วประเทศจนกว่าสถานการณ์วิกฤตโควิด-19 จะคลี่คลายในที่สุด” อธิบดีกรมโรงงานฯ กล่าวปิดท้าย
***********************************
กองวิจัยและเตือนภัยมลพิษโรงงาน โทร. 02 202 4001

ที่มา : https://www.thaigov.go.th/news/contents/details/44684