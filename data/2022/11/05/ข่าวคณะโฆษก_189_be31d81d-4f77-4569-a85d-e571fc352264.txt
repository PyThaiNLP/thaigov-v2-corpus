รัฐบาลไทย-ข่าวทำเนียบรัฐบาล-โฆษกรัฐบาลยืนยันนายกรัฐมนตรีไม่เคยสั่งการให้ซื้อ ATK ที่ผ่าน WHO ใน ศบค. สปสช. ร่วม ธ. กรุงไทยกระจาย ATK 8.5 ล้านชุด ผ่านแอป ฯ “เป๋าตัง” ผู้ไม่มีสมาร์ทโฟนรับชุดตรวจผ่านผู้นำชุมชน


วันพุธที่ 1 กันยายน 2564
พิมพ์
โฆษกรัฐบาลยืนยันนายกรัฐมนตรีไม่เคยสั่งการให้ซื้อ ATK ที่ผ่าน WHO ใน ศบค. สปสช. ร่วม ธ. กรุงไทยกระจาย ATK 8.5 ล้านชุด ผ่านแอป ฯ “เป๋าตัง” ผู้ไม่มีสมาร์ทโฟนรับชุดตรวจผ่านผู้นำชุมชน
โฆษกรัฐบาลยืนยันนายกรัฐมนตรีไม่เคยสั่งการให้ซื้อ ATK ที่ผ่าน WHO ใน ศบค. สปสช. ร่วม ธ. กรุงไทยกระจาย ATK 8.5 ล้านชุด ผ่านแอป ฯ “เป๋าตัง” ผู้ไม่มีสมาร์ทโฟนรับชุดตรวจผ่านผู้นำชุมชน และอสม. ใกล้บ้าน
วันที่ 1 ก.ย.64 นายธนกร วังบุญคงชนะ โฆษกประจำสำนักนายกรัฐมนตรี ยืนยันพลเอก ประยุทธ์  จันทร์โอชา นายกรัฐมนตรีและรัฐมนตรีว่าการกระทรวงกลาโหม ไม่เคยสั่งการให้ซื้อชุดตรวจ ATK ที่ผ่าน WHO ในการประชุม ศบค. และขอให้ สธ. เร่งดำเนินการให้ได้โดยเร็ว หากมีปัญหาความขัดแย้งอยู่ในปัจจุบัน ขอให้เร่งแก้ไขปัญหาให้ดีที่สุด
โฆษกรัฐบาลยังกล่าวถึงการชี้แจงของนายกรัฐมนตรีในการประชุมสภาผู้แทนราษฎร เพื่อพิจารณาญัตติขอเปิดอภิปรายทั่วไป เพื่อลงมติไม่ไว้วางใจรัฐมนตรีเป็นรายบุคคล วานนี้ ว่า ปัจจุบันชุดตรวจ ATK เป็นสินค้าเชิงพาณิชย์ที่ได้รับอนุญาตให้ขายจำหน่ายได้ แต่ละยี่ห้อมีราคาแตกต่างกัน เนื่องจากการแพร่ระบาดโควิด-19 ในวงกว้างจนไม่สามารถตรวจหาเชื้อแบบ RT-PCR ได้อย่างครอบคลุม รัฐบาลจึงมีนโยบายจัดหา ATK จำนวน 8.5 ล้านชิ้น และไม่เคยมีข้อสั่งการให้ซื้อชุดตรวจ ATK ที่ผ่านการรับรองโดยองค์การอนามัยโลก (WHO) ในการประชุม ศบค. เนื่องจากในขณะนั้น ยังไม่มีชุดตรวจยี่ห้อใดผ่านการรับรองมีแต่ที่บุคลากรทางการแพทย์ใช้เฉพาะเท่านั้น
นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุขชี้แจงในการประชุมสภาผู้แทนราษฎรถึง การจัดซื้อชุดตรวจ ATK จำนวน 8.5 ล้านชุดนั้น เป็นไปตามที่คณะกรรมการ EOC ของกระทรวงสาธารณสุขได้อนุมัติให้มีการใช้ ATK เพื่อให้สามารถหาผู้ติดเชื้อได้เร็วมากขึ้น ทั้งแบบ Professional Use / Home Use มี สปสช. เป็นผู้สนับสนุนงบประมาณ อย่างไรก็ตาม สปสช. ไม่สามารถสั่งซื้อชุดตรวจ ATK จำนวน 8.5 ล้านชุดเองได้ เนื่องจากมีข้อกฎหมายที่ห้ามสั่งซื้อ จึงใช้กระบวนการสั่งซื้อผ่านกระทรวงสาธารณสุขที่มอบหมายให้องค์การเภสัชกรรมเป็นคนจัดซื้อ ซึ่ง ATK เป็นเวชภัณฑ์ เครื่องมือแพทย์ เมื่อผ่านการรับรองขององค์การอาหารและยาแล้ว ก็จะสามารถใช้ได้เลย และการจัดซื้อเวชภัณฑ์ของรัฐไม่มีข้อกำหนดใดที่ระบุว่าจะต้องผ่านการรับรองโดยองค์การอนามัยโลก (WHO) ในการเปิดให้มีสิทธิเข้าประมูล มีผู้เข้าประมูลถึง 17 ราย และผู้ประมูลผ่าน อย. ทุกราย ผู้ที่ได้รับการทำสัญญาคือผู้ที่ประมูลราคาต่ำสุด โดยราคาขึ้นอยู่กับจำนวนในการสั่งซื้อ  ซึ่งในที่ประชุม ศบค. ข้อสั่งการของนายกรัฐมนตรี คือ เน้นให้มีการจัดซื้อชุดตรวจ ATK ยึดหลักโปร่งใส ยุติธรรม ตรวจสอบได้
โฆษกรัฐบาล ยังได้เปิดเผยว่า สปสช. ได้เตรียมพร้อมกระจายชุดตรวจโควิด ATK 8.5 ล้านชุด สำหรับประชาชนกลุ่มเสี่ยงทั่วประเทศ  และได้ร่วมกับธนาคารกรุงไทยบริการประเมินความเสี่ยงโควิด-19 บนแอปพลิเคชัน “เป๋าตัง” ก่อนรับชุดตรวจ ATK  สำหรับผู้ไม่มีมือถือสมาร์ทโฟน ในชุมชนพื้นที่สีแดงใน กทม. กรุงเทพมหานครได้กำหนดไว้ 2,000 ชุมชน จะกระจายผ่านทางผู้นำชุมชน และอาสาสมัครสาธารณสุข
พื้นที่ กทม. มีชุมชนจำนวน 2,000 ชุมชน กำหนดแจก ATK ชุมชนละ 1,008 ชุด รวมจำนวน 2 ล้านชุดผ่านศูนย์บริการสาธารณสุข (ศบส.) สำนักอนามัย กทม. ทีมแพทย์อาสาวินิจฉัย และให้อาสาสมัครสาธารณสุข (อสส.) ผู้นำชุมชน ในส่วนประชาชนกลุ่มเสี่ยงในพื้นที่อื่นทั่วไป จะกระจายผ่านหน่วยบริการในพื้นที่ ร้านยา คลินิกเวชกรรม และคลินิกพยาบาลที่เข้าร่วมโครงการ ด้วยระบบ VMI ขององค์การเภสัชกรรมเท่านั้น  และหากเกิดการแพร่ระบาดมากขึ้น จะจัดส่งชุดตรวจ ATK ทางไปรษณีย์ เพื่อลดการเดินทางและแพร่กระจายเชื้อต่อไป

ที่มา : https://www.thaigov.go.th/news/contents/details/45390