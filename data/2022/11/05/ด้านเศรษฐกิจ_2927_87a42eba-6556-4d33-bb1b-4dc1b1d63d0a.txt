รัฐบาลไทย-ข่าวทำเนียบรัฐบาล-ก.อุตฯ เดินหน้าแก้ปัญหาอ้อยไฟไหม้ ลดปริมาณฝุ่นละอองในอากาศ


วันศุกร์ที่ 18 กุมภาพันธ์ 2565
พิมพ์
ก.อุตฯ เดินหน้าแก้ปัญหาอ้อยไฟไหม้ ลดปริมาณฝุ่นละอองในอากาศ
สำนักงานคณะกรรมการอ้อยและน้ำตาลทราย เดินหน้าแก้ไขปัญหาอ้อยไฟไหม้ในพื้นที่ปลูกอ้อย 47 จังหวัดทั่วประเทศ
ก.อุตฯ เดินหน้าแก้ปัญหาอ้อยไฟไหม้ ลดปริมาณฝุ่นละอองในอากาศ
สำนักงานคณะกรรมการอ้อยและน้ำตาลทราย เดินหน้าแก้ไขปัญหาอ้อยไฟไหม้ในพื้นที่ปลูกอ้อย 47 จังหวัดทั่วประเทศ โดยให้สมาคมชาวไร่อ้อย และโรงงานน้ำตาลร่วมกันแก้ไขปัญหาและเพื่อเป็นแสดงเจตนารมณ์และสามัญสำนึกในการแก้ไขปัญหาอ้อยไฟไหม้และความรับผิดชอบต่อสังคม สถาบันชาวไร่อ้อยและโรงงานน้ำตาลบางส่วนพร้อมใจกันลงนามบันทึกความร่วมมือ (MOU) เพื่อการแก้ไขปัญหาอ้อยไฟไหม้
นายกอบชัย สังสิทธิสวัสดิ์ ปลัดกระทรวงอุตสาหกรรม ในฐานะประธานคณะกรรมการอ้อยและน้ำตาลทราย (กอน.) ได้เล็งเห็นถึงปัญหาอ้อยไฟไหม้ที่นำส่งเข้าโรงงานน้ำตาลในทุกพื้นที่ จึงได้สั่งการให้ สอน. ดำเนินการแก้ไขปัญหาอ้อยไฟไหม้อย่างเร่งด่วน เพื่อให้สอดคล้องกับนโยบายการลดอ้อยไฟไหม้ของรัฐบาล ที่เป็นสาเหตุทำให้เกิดปัญหาฝุ่นละอองขนาดเล็ก PM 2.5
นายเอกภัทร วังสุวรรณ เลขาธิการคณะกรรมการอ้อยและน้ำตาลทราย เปิดเผยว่า สถานการณ์ภายหลังเปิดหีบอ้อยในฤดูการผลิตปี 2564/2565 ไปแล้วกว่า 60 วัน พบว่าหลายพื้นที่ ยังมีปริมาณอ้อยไฟไหม้เกินกว่าร้อยละ 10 ของปริมาณอ้อยเข้าหีบทั้งหมด สถาบันชาวไร่อ้อยในเขตพื้นที่ภาคเหนือ ภาคกลาง ภาคตะวันออกเฉียงเหนือ และภาคตะวันออก รวม 37 สมาคม และโรงงานน้ำตาล 3 แห่ง ได้แก่ บริษัท อุตสาหกรรมโคราช จำกัด บริษัท โรงงานน้ำตาลบุรีรัมย์ จำกัด และบริษัท น้ำตาลระยอง จำกัด สาขาชัยภูมิ ได้ร่วมลงนามในบันทึกข้อตกลงความร่วมมือ “การแก้ไขปัญหาอ้อยไฟไหม้” เพื่อแสดงเจตนารมย์ในการแก้ไขปัญหาอ้อยไฟไหม้ รณรงค์ลดการเผาอ้อยก่อนตัด ผลิตอ้อยสดคุณภาพดี และมีเงื่อนไขให้โรงงานน้ำตาลรับอ้อยไฟไหม้เข้าหีบได้ไม่เกินร้อยละ 10 ต่อวัน
โดยภาคตะวันออกเฉียงเหนือ มีผลตั้งแต่วันที่ 7 กุมภาพันธ์ 2565 และภาคเหนือ ภาคกลาง และภาคตะวันออก มีผลตั้งแต่วันที่ 14 กุมภาพันธ์ 2565 เป็นต้นไป
นายเอกภัทร กล่าวเพิ่มเติมว่า การลงนามในบันทึกความร่วมมือการแก้ไขปัญหาอ้อยไฟไหม้ เป็นความพร้อมใจในการเดินหน้าแก้ไขปัญหาของสมาคมชาวไร่อ้อย และโรงงานน้ำตาลทั้ง 3 แห่ง เพื่อลดปัญหาฝุ่นละอองขนาดเล็ก PM 2.5 ลดความเดือนร้อนของพี่น้องประชาชน พร้อมทั้งได้ขอความร่วมมือกับจังหวัด โดยผู้ว่าราชการจังหวัดออกประกาศฯ ควบคุมไม่ให้มีการเผาอ้อยควบคู่กันไปด้วย

ที่มา : https://www.thaigov.go.th/news/contents/details/51695