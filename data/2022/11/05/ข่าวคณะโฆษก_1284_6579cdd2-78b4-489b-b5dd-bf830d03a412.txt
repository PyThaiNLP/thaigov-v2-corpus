รัฐบาลไทย-ข่าวทำเนียบรัฐบาล-โฆษกรัฐบาล เผย “นายกฯ” ชื่นชมความสำเร็จนักบิดไทย “สมเกียรติ จันทรา” สร้างประวัติศาสตร์คว้าแชมป์ Moto2 รายการ Indonesian Grand Prix


วันพฤหัสบดีที่ 24 มีนาคม 2565
พิมพ์
โฆษกรัฐบาล เผย “นายกฯ” ชื่นชมความสำเร็จนักบิดไทย “สมเกียรติ จันทรา” สร้างประวัติศาสตร์คว้าแชมป์ Moto2 รายการ Indonesian Grand Prix
โฆษกรัฐบาล เผย “นายกฯ” ชื่นชมความสำเร็จนักบิดไทย “สมเกียรติ จันทรา” สร้างประวัติศาสตร์คว้าแชมป์ Moto2 รายการ Indonesian Grand Prix
วันที่ 24 มีนาคม 2565 นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม แสดงความยินดีกับนายสมเกียรติ จันทรา หรือ “คิงคองก้อง” ที่คว้าชัยชนะในการแข่งขันจักรยานยนต์ทางเรียบชิงแชมป์โลก โมโตจีพี (MotoGP) รุ่นโมโตทู (Moto2) ฤดูกาล 2022 สนามที่ 2 รายการอินโดนีเซียน กรังด์ปรีซ์ (Indonesian Grand Prix) ซึ่งจัดขึ้นที่สนามแข่งเปอร์ตามินา มันดาลิกา เซอร์กิต ประเทศอินโดนีเซีย เมื่อช่วงบ่ายวันที่ 20 มีนาคม 2565 ที่ผ่านมา สร้างประวัติศาสตร์เป็นคนไทยคนแรกที่คว้าชัยชนะและได้ยืนบนโพเดียมสูงสุดในการแข่งขันระดับเวิลด์กรังด์ปรีซ์ และถือเป็นนักกีฬาจากภูมิภาคเอเชียตะวันออกเฉียงใต้คนแรกที่คว้าแชมป์ในรุ่นโมโตทูได้สำเร็จอีกด้วย สร้างชื่อเสียงและความภาคภูมิใจให้กับประเทศไทยในระดับโลก
โดยนายสมเกียรติ จันทรา ภายใต้รถแข่งหมายเลข 35 จากอิเดมิตสึ ฮอนด้า ทีม เอเชีย ออกตัวจากกริดที่ 4 ทำผลงานยอดเยี่ยม ขึ้นนำตั้งแต่โค้งแรก และเข้าเส้นชัยเป็นคันแรกด้วยเวลา 25 นาที 40.876 วินาที ทิ้งห่างอันดับ 2 ถึง 3.230 วินาที โดยการคว้าแชมป์ในสนามนี้ทำให้นายสมเกียรติ จันทรา เก็บคะแนนไป 25 คะแนนเต็ม ขยับขึ้นเป็นอันดับ 4 ของตารางคะแนนนักแข่ง และมีกำหนดแข่งขันสนามต่อไปในการแข่งขันจักรยานยนต์ทางเรียบชิงแชมป์โลก โมโตจีพี รุ่นโมโตทู สนามที่ 3 รายการอาร์เจนไตน์ กรังด์ปรีซ์ (Argentine Grand Prix) ประเทศอาร์เจนตินา ในวันที่ 31 มีนาคม - 3 เมษายน 2565 นี้
นายธนกร  กล่าวว่า “นายกฯ ชื่นชมความสามารถและความพยายามฝึกซ้อมอย่างหนักของนักกีฬา จนสามารถคว้าชัยชนะได้อย่างยิ่งใหญ่ สร้างความภาคภูมิใจให้กับคนไทยทั้งประเทศ ตลอดจนขอบคุณความทุ่มเททำงานหนักของทีมงานทุกคนซึ่งเป็นส่วนหนึ่งในการสร้างประวัติศาสตร์ที่ยิ่งใหญ่ในครั้งนี้ พร้อมเชิญชวนพี่น้องชาวไทยร่วมส่งกำลังใจเชียร์นักกีฬาในการแข่งขันรายการต่อไปที่จะมีขึ้นในสัปดาห์ที่จะถึงนี้ด้วย

ที่มา : https://www.thaigov.go.th/news/contents/details/52879