รัฐบาลไทย-ข่าวทำเนียบรัฐบาล-โฆษกรัฐบาลเผย นายกฯ ห่วงโควิด -19 ในเด็กเล็ก เชิญชวนผู้ปกครอง นำบุตรหลานเข้ารับการฉีดวัคซีนโดยเร็ว ส่วนผู้หายจากการติดเชื้อโควิด-19 ขอให้หมั่นดูแลสุขภาพตนเองด้วย


วันพุธที่ 6 เมษายน 2565
พิมพ์
โฆษกรัฐบาลเผย นายกฯ ห่วงโควิด -19  ในเด็กเล็ก เชิญชวนผู้ปกครอง นำบุตรหลานเข้ารับการฉีดวัคซีนโดยเร็ว ส่วนผู้หายจากการติดเชื้อโควิด-19 ขอให้หมั่นดูแลสุขภาพตนเองด้วย
โฆษกรัฐบาลเผย นายกฯ ห่วงโควิด -19  ในเด็กเล็ก เชิญชวนผู้ปกครอง นำบุตรหลานเข้ารับการฉีดวัคซีนโดยเร็ว ส่วนผู้หายจากการติดเชื้อโควิด-19 ขอให้หมั่นดูแลสุขภาพตนเองด้วย
วันนี้ (6 เม.ย. 65) นายธนกร วังบุญคงชนะ โฆษกประจำสำนักนายกรัฐมนตรี เผย พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เตือนสถานการณ์การแพร่ระบาดของเชื้อไวรัส COVID-19 ในไทยยังไม่มีทีท่าว่าจะจบลงง่าย และยังเป็นห่วงกลุ่มเด็กเล็กที่พบมีจำนวนผู้ติดเชื้อและเสียชีวิตเพิ่มมากขึ้น จึงอยากขอความร่วมมือผู้ปกครองเฝ้าระวังและสังเกตอาการเด็กที่มีโรคประจำตัวอย่างใกล้ชิด หากมีอาการป่วยผิดปกติจากคนในบ้านเป็นผู้ป่วยโควิด-19 หรืออยู่ในกลุ่มผู้สัมผัสเสี่ยงสูง ต้องรีบนำพาเด็กไปพบแพทย์โดยเร็ว รวมทั้งยังแนะนำให้ผู้ปกครองให้เร่งพาบุตรหลาน กลุ่มวัยเรียนอายุตั้งแต่ 5 ปีขึ้นไป เข้ารับวัคซีนจะช่วยป้องกันการป่วยหนักได้อย่างดี เพราะกระทรวงสาธารณสุข พบว่า ปัจจุบันก็มีเด็กที่เสียชีวิตเพราะไม่ได้ฉีดวัคซีนด้วยเช่นกัน
นายกรัฐมนตรียังฝากเตือนผู้ที่ติดเชื้อไปแล้วนั้น ต้องหมั่นสังเกตร่างกายของตัวเองให้ดี แม้ว่าจะตรวจไม่พบเชื้อแล้วก็ตาม ยังอาจมีอาการอ่อนเพลีย เหนื่อยง่าย ปวดเมื่อยตามตัว ไอเรื้อรัง  มีภาวะวิตกกังวล อาจเป็นภาวะที่เรียกว่า ลองโควิด (Long Covid) จึงยังควรดูแลสุขภาพร่างกายให้แข็งแรง พักผ่อนให้เพียงพอ หมั่นออกกำลังกาย และรับประทานอาหารที่มีประโยชน์ช่วยเสริมภูมิคุ้มกันให้กับร่างกาย
สำหรับล่าสุดผู้ติดเชื้อโควิด-19 รายใหม่  ผู้ติดเชื้อโควิด-19 วันพุธที่ 6 เมษายน 2565 รวม 24,252 ราย จำแนกเป็น ผู้ป่วยจากในประเทศ 24,165 ราย ผู้ป่วยมาจากต่างประเทศ 87 ราย ผู้ป่วยสะสม 1,558,392 ราย (ตั้งแต่ 1 มกราคม 2565) หายป่วยกลับบ้าน 26,225 ราย หายป่วยสะสม 1,339,558 ราย (ตั้งแต่ 1 มกราคม 2565) ผู้ป่วยกำลังรักษา 248,078 ราย เสียชีวิต 94 ราย จำนวนผู้ป่วยปอดอักเสบรักษาตัวอยู่ในโรงพยาบาล 1,845 ราย เฉลี่ยจังหวัดละ 24 ราย อัตราครองเตียง ร้อยละ 27.8
ระหว่างวันที่ 28 กุมภาพันธ์ 2564 - 5 เมษายน 2565  มีผู้รับวัคซีน สะสมทั้งหมด จำนวน 130,579,451 โดส มีผู้รับการฉีดวัคซีนเข็มที่ 1 จำนวน 55,776,134  ราย เข็มที่ 2 จำนวน 50,436,019 ราย  เข็มที่ 3 จำนวน 22,103,661 ราย เข็มที่ 4 จำนวน 2,263,637 ราย

ที่มา : https://www.thaigov.go.th/news/contents/details/53347