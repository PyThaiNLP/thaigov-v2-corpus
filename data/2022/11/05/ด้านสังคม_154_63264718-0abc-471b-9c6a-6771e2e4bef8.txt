รัฐบาลไทย-ข่าวทำเนียบรัฐบาล-“อนุทิน” รับมอบเครื่องช่วยหายใจ ชนิด High Flow ส่งมอบให้หน่วยบริการ สธ. 7 แห่ง


วันอังคารที่ 13 กรกฎาคม 2564
“อนุทิน” รับมอบเครื่องช่วยหายใจ ชนิด High Flow ส่งมอบให้หน่วยบริการ สธ. 7 แห่ง
รองนายกรัฐมนตรีและรัฐมนตรีว่าการกระทรวงสาธารณสุข รับมอบเครื่องช่วยหายใจชนิด High Flow 20 เครื่อง มูลค่า 5 ล้านบาท จากบริษัทสยามแก๊ส แอนด์ ปิโตรเคมีคัลส์ จำกัด (มหาชน) ส่งมอบให้กับหน่วยบริการสาธารณสุข 7 แห่ง เพื่อสนับสนุนหน่วยบริการใช้ในการดูแลรักษา
รองนายกรัฐมนตรีและรัฐมนตรีว่าการกระทรวงสาธารณสุข รับมอบเครื่องช่วยหายใจชนิด High Flow 20 เครื่อง มูลค่า 5 ล้านบาท จากบริษัทสยามแก๊ส แอนด์ ปิโตรเคมีคัลส์ จำกัด (มหาชน) ส่งมอบให้กับหน่วยบริการสาธารณสุข 7 แห่ง เพื่อสนับสนุนหน่วยบริการใช้ในการดูแลรักษาผู้ป่วยโรคโควิด 19
วันนี้ (13 กรกฎาคม 2564) ที่กระทรวงสาธารณสุข จ.นนทบุรี นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข พร้อมด้วยคณะผู้บริหารกระทรวงสาธารณสุข รับมอบเครื่องช่วยหายใจชนิด High Flow มูลค่า 5 ล้านบาท จากบริษัทสยามแก๊ส แอนด์ ปิโตรเคมีคัลส์ จำกัด (มหาชน) ให้กับ 7 หน่วยบริการสาธารณสุขในสังกัดกระทรวงสาธารณสุข จำนวน 20 เครื่อง
นายอนุทินกล่าวว่า ในนามของรัฐบาลและกระทรวงสาธารณสุข ขอขอบคุณ คุณวรวิทย์ วีรบวรพงศ์ ประธานกรรมการบริหาร บริษัท สยามแก๊ส แอนด์ ปิโตรเคมีคัลส์ จำกัด (มหาชน) คุณพัชรา วีรบวรพงศ์ และคณะ ที่มีจิตกุศลนำเครื่องช่วยหายใจชนิด High Flow ให้สถานบริการของกระทรวงสาธารณสุข ซึ่งเครื่องช่วยหายใจชนิดนี้มีความจำเป็นและมีประโยชน์อย่างมากในการดูแลรักษาผู้ป่วยโควิด 19 เปรียบเสมือนต่อชีวิตให้ผู้ป่วย โดยเฉพาะผู้ป่วยกลุ่มสีเหลืองแก่ เมื่อได้รับการดูแลด้วยเครื่องอุปกรณ์การแพทย์นี้ พร้อมการให้ยา จะทำให้ผู้ป่วยส่วนใหญ่มีอาการดีขึ้น และสามารถกลับบ้านได้ กระทรวงสาธารณสุขจะเร่งดำเนินการจัดส่งเครื่องช่วยหายใจชนิด High Flow ที่ได้รับบริจาคจำนวน 20 เครื่องให้กับหน่วยบริการสาธารณสุขทั้ง 7 แห่ง ตามเจตนารมณ์ของผู้บริจาคโดยเร็ว ขอให้มั่นใจว่าเครื่องมือแพทย์นี้จะช่วยต่อชีวิตผู้คนได้อีกจำนวนมาก
ทั้งนี้ หน่วยบริการ 7 แห่งที่ได้รับเครื่องช่วยหายใจชนิด High Flow ได้แก่ รพ.สมุทรปราการ 5 เครื่อง  รพ.บางน้ำเปรี้ยว จ.ฉะเชิงเทรา 4 เครื่อง, สถาบันราชประชาสมาสัย พระประแดง จ.สมุทรปราการ และสำนักงานสาธารณสุขจังหวัดนครปฐม แห่งละ 3 เครื่อง, รพ.บางพลี จ.สมุทรปราการ และรพ.เกาะสีชัง จ.ชลบุรี แห่งละ 2 เครื่อง และสำนักงานสาธารณสุขจังหวัดฉะเชิงเทรา 1 เครื่อง
******************************* 13 กรกฎาคม 2564

ที่มา : https://www.thaigov.go.th/news/contents/details/43713