รัฐบาลไทย-ข่าวทำเนียบรัฐบาล- กรมทางหลวงชนบทสร้างถนนผังเมืองรวมเมืองอุตรดิตถ์ ส่งเสริมเศรษฐกิจการคมนาคมขนส่ง


วันจันทร์ที่ 25 กรกฎาคม 2565
กรมทางหลวงชนบทสร้างถนนผังเมืองรวมเมืองอุตรดิตถ์ ส่งเสริมเศรษฐกิจการคมนาคมขนส่ง
แบ่งเบาการจราจรบนถนนสายหลัก รองรับการเติบโตของเมืองในอนาคต ตามนโยบายของรัฐมนตรีว่าการกระทรวงคมนาคม คาดแล้วเสร็จปี 2566
กรมทางหลวงชนบท (ทช.) กระทรวงคมนาคม ดำเนินโครงการก่อสร้างถนนสาย ง1 ผังเมืองรวมเมืองอุตรดิตถ์ จังหวัดอุตรดิตถ์ เพื่อเป็นการแบ่งเบาการจราจรบนถนนทางหลวงสายหลัก แก้ไขการจราจรติดขัดในเขตชุมชนเมืองอุตรดิตถ์ รองรับการเจริญเติบโตของเมืองในอนาคต เป็นการส่งเสริมเศรษฐกิจการคมนาคมขนส่งให้มีศักยภาพมากยิ่งขึ้น ตามนโยบายของนายศักดิ์สยาม ชิดชอบ รัฐมนตรีว่าการกระทรวงคมนาคม
โครงการดังกล่าวมีจุดเริ่มต้นจากถนนทางหลวงแผ่นดินหมายเลข 1045 บริเวณทางแยกม่อนดินแดงไปบรรจบกับถนนทางหลวงแผ่นดินหมายเลข 1041 จุดสิ้นสุดโครงการเชื่อมกับถนนทางหลวงแผ่นดินหมายเลข 102 และ 117 บริเวณห้างเทสโก้โลตัส (สาขาอุตรดิตถ์) มีความยาวพื้นที่ก่อสร้างรวมทั้งสิ้น 7.425 กิโลเมตร โดยก่อสร้างเป็นถนนแอสฟัลท์ติกคอนกรีตขนาด 4 ช่องจราจร กว้างช่องละ 3.50 เมตร ไหล่ทางกว้าง 2.50 เมตร แต่สำหรับช่วงบริเวณทางแยกจะก่อสร้างเป็นผิวจราจรแบบคอนกรีตเสริมเหล็ก เขตทางทั่วไป 30 - 50 เมตร มีระบบระบายน้ำ ไฟฟ้าแสงสว่าง สัญญาณไฟจราจรและสิ่งอำนวยความปลอดภัยบนสายทาง ใช้งบประมาณในการก่อสร้างรวม 336 ล้านบาท ปัจจุบันการดำเนินงานมีความคืบหน้าไปแล้วร้อยละ 50.168 ขณะนี้อยู่ระหว่างดำเนินงานชั้นพื้นทางชนิดหินคลุกและงานผิวทางแอสฟัลท์ติกคอนกรีต ซึ่งคาดว่าจะดำเนินการก่อสร้างแล้วเสร็จสมบูรณ์ประมาณเดือนเมษายน 2566
ทั้งนี้ เมื่อก่อสร้างแล้วเสร็จ นอกจากจะเป็นการแก้ไขปัญหาการจราจรติดขัดในเขตชุมชนเมืองอุตรดิตถ์ แบ่งเบาการจราจรบนถนนสายหลักได้เป็นอย่างดีแล้ว ยังช่วยเพิ่มประสิทธิภาพในการเดินทาง เพิ่มโอกาสทางด้านเศรษฐกิจการค้าการขนส่งและยกระดับคุณภาพชีวิตที่ดีให้ประชาชนสามารถสัญจรได้อย่างสะดวกรวดเร็วปลอดภัยมากยิ่งขึ้น เนื่องจากเส้นทางดังกล่าวสามารถใช้เดินทางเชื่อมไปยังสถานศึกษา โรงพยาบาล สถานีรถไฟ และหน่วยงานราชการที่สำคัญหลายแห่งในตัวเมืองอุตรดิตถ์ได้อีกด้วย

ที่มา : https://www.thaigov.go.th/news/contents/details/57216