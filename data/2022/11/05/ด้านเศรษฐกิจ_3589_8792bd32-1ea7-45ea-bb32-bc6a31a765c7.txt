รัฐบาลไทย-ข่าวทำเนียบรัฐบาล-ดีอีเอส – ดีป้ารายงานนายกฯ ความสำเร็จร่วมงาน World Expo 2020 Dubai คว้ายอดนิยมอันดับ 4


วันอังคารที่ 26 เมษายน 2565
ดีอีเอส – ดีป้ารายงานนายกฯ ความสำเร็จร่วมงาน World Expo 2020 Dubai คว้ายอดนิยมอันดับ 4
ดีอีเอส – ดีป้ารายงานนายกฯ ความสำเร็จร่วมงาน World Expo 2020 Dubai คว้ายอดนิยมอันดับ 4
“ชัยวุฒิ” รมว.ดีอีเอส นำคณะรายงานความสำเร็จอาคารแสดงประเทศไทย ในงาน World Expo 2020 Dubai แก่นายกรัฐมนตรี ติดอันดับอาคารแสดงยอดนิยมลำดับ 4 และส่งผลงานแพลตฟอร์มดิจิทัลที่เชื่อมโยงข้อมูลน้ำ คว้ารางวัลชนะเลิศ และรางวัล Community Choice Award จากการแข่งขันแฮคกาธอนในงาน
วันนี้ (26 เม.ย. 65) นายชัยวุฒิ ธนาคมานุสรณ์ รัฐมนตรีว่าการกระทรวงดิจิทัลเพื่อเศรษฐกิจและสังคม (ดีอีเอส) พร้อมด้วย นางสาวอัจฉรินทร์ พัฒนพันธ์ชัย ปลัดกระทรวงดิจิทัลฯ นายณัฐพล นิมมานพัชรินทร์ ผู้อำนวยการใหญ่ สำนักงานส่งเสริมเศรษฐกิจดิจิทัล (ดีป้า) พร้อมคณะผู้บริหาร ร่วมรายงานความสำเร็จอาคารแสดงประเทศไทย(Thailand Pavilion) ในงาน World Expo 2020 Dubai ที่จัดขึ้นระหว่างวันที่ 1 ต.ค.64 –31 มี.ค. 65 ณ เมืองดูไบประเทศสหรัฐอาหรับเอมิเรตส์ แก่ พลเอกประยุทธ์ จันทร์โอชา นายกรัฐมนตรี ณ ตึกสันติไมตรี ทำเนียบรัฐบาล
พลเอกประยุทธ์ จันทร์โอชา นายกรัฐมนตรี  ได้กล่าวชื่นชมและร่วมแสดงความยินดีกับความสำเร็จของทีมประเทศไทยในการสร้างชื่อเสียงบนเวทีระดับโลกอย่าง World Expo 2020 Dubai พร้อมเยี่ยมชมอาคารแสดงประเทศไทยผ่านระบบ VR 360 องศา พร้อมฃมอบหมายให้ดีอีเอส และดีป้า บูรณาการการทำงานกับหน่วยงานรัฐและเอกชน ต่อยอดการใช้ประโยชน์จากเทคโนโลยีดิจิทัล เพื่อนำมาประยุกต์ใช้แก้ไขปัญหา อำนวยความสะดวก และยกระดับคุณภาพชีวิตคนไทย โดยไม่ทอดทิ้งใครไว้ข้างหลัง
ด้านนายชัยวุฒิ กล่าวว่า ตลอดระยะเวลา 182 วัน อาคารแสดงประเทศไทย ได้ต้อนรับผู้เข้าชมรวมกว่า 2.35 ล้านคน ประกอบด้วย ราชวงศ์ของสหรัฐอาหรับเอมิเรตส์และประเทศอื่นๆ ผู้นำรัฐบาลและองค์การระหว่างประเทศตลอดจนผู้บริหารจากองค์กรธุรกิจชั้นนำ และนักท่องเที่ยวจากทั่วโลก ได้รับคะแนนความนิยมจากสาธารณชนสูงที่สุดในโซนการจัดแสดง Mobility โดยการเก็บข้อมูลสถิติของ Google Public Review พบว่า อาคารแสดงประเทศไทยได้รับความนิยมอยู่ในลำดับที่ 4 ของงาน World Expo 2020 Dubai รองจากอาคารแสดงของประเทศซาอุดิอาระเบียปากีสถาน และ สหรัฐอาหรับเอมิเรตส์
อีกทั้ง ได้รับรางวัล Honorable Mention ประเภท Editor’s Choice Award จากนิตยสาร EXHIBITOR Magazine นิตยสารที่ได้รับการยอมรับในแวดวงอุตสาหกรรมการจัดแสดงนิทรรศการต่างๆ ทั่วโลก
สำหรับอาคารแสดงประเทศไทยจัดขึ้นภายใต้แนวคิด การขับเคลื่อนสู่อนาคต (Mobility for the Future) โดยได้รับความร่วมมือจากหน่วยงานพันธมิตร ทั้งภาครัฐและภาคเอกชน นอกจากนี้ ดีป้า ยังเปิดโอกาสให้ดิจิทัลสตาร์ทอัพสัญชาติไทยร่วมกิจกรรม Innovation Week เพื่อแสดงศักยภาพและผลงานด้านเทคโนโลยีและนวัตกรรมดิจิทัลสู่สายตานักลงทุนต่างชาติ ซึ่งถือเป็นกุญแจสำคัญในการสร้างความเชื่อมั่นและเปิดโอกาสสู่ตลาดโลกและตลาดตะวันออกกลาง ผ่านความพร้อมด้านโครงสร้างพื้นฐานและระบบนิเวศดิจิทัลของประเทศ
นอกจากนี้ ในงานดังกล่าว ประเทศไทยยังนำพาผลงาน ‘Hydrogence’ แพลตฟอร์มดิจิทัลที่เชื่อมโยงข้อมูลน้ำ คว้ารางวัลชนะเลิศ และรางวัล Community Choice Award ที่ตัดสินจากคะแนนโหวตของประชาชนทั่วไปจากการแข่งขันแฮคกาธอนในรายการ MindSphere Future World Series ภายใต้หัวข้อ อนาคตของการบริหารจัดการทรัพยากรน้ำ (Future Water Hack) ที่จัดขึ้นภายในงาน เหนือผู้เข้าร่วมแข่งขันซึ่งล้วนแต่เป็นสตาร์ทอัพชั้นนำจากทั่วโลกกว่า 90 ทีม
ทั้งนี้ ผลงานดังกล่าวเป็นการพัฒนาร่วมกันระหว่าง ฝ่ายนวัตกรรมสารสนเทศทรัพยากรน้ำ และดีป้า โดย‘Hydrogence’ เป็นแพลตฟอร์มดิจิทัลที่เชื่อมโยงข้อมูลน้ำ ก่อนประมวลผลคาดการณ์ปริมาณน้ำเพื่อควบคุมการไหลของน้ำแบบอัตโนมัติ เพื่อการบริหารจัดการอย่างเป็นระบบและมีประสิทธิภาพ
***************

ที่มา : https://www.thaigov.go.th/news/contents/details/53936