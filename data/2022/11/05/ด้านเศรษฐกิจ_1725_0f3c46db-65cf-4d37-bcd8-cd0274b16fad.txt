รัฐบาลไทย-ข่าวทำเนียบรัฐบาล-กรมเจ้าท่า กระทรวงคมนาคม เตรียมพร้อมมาตรการด้านความปลอดภัย ในคืนเทศกาลลอยกระทง ประจำปี 2564


วันพฤหัสบดีที่ 11 พฤศจิกายน 2564
กรมเจ้าท่า กระทรวงคมนาคม เตรียมพร้อมมาตรการด้านความปลอดภัย ในคืนเทศกาลลอยกระทง  ประจำปี 2564
จากนโยบายและคำสั่งการของนายศักดิ์สยาม ชิดชอบ รัฐมนตรีว่าการกระทรวงคมนาคม และนายอธิรัฐ รัตนเศรษฐ รัฐมนตรีช่วยว่าการกระทรวงคมนาคม ให้กรมเจ้าท่าดำเนินการด้านมาตรการเพื่อความปลอดภัยในช่วงเทศกาลลอยกระทงประจำปี 2564
วันที่ 11 พฤศจิกายน 2564 นายภูริพัฒน์ ธีระกุลพิศุทธิ์ รองอธิบดีกรมเจ้าท่า ด้านปลอดภัย เป็นประธาน และนายสมพงษ์ จิรศิริเลิศ รองอธิบดีกรมเจ้าท่า ด้านปฎิบัติการ ประชุมเตรียมความพร้อมร่วมกับหน่วยงานที่เกี่ยวข้อง อาทิ ตำรวจน้ำ กองทัพเรือ เอเชียทีค กองเรือลำน้ำ กรมป้องกันและบรรเทาสาธารณภัย บริษัทเรือด่วนเจ้าพระยา สมาคมเรือไทย สมาคมการค้าธุรกิจในแม่น้ำเจ้าพระยา บริษัท อี สมาร์ท ทรานสปอร์ต จำกัด ก่อนคืนเทศกาลลอยกระทง พร้อมลงเรือตรวจการณ์เจ้าท่า ตรวจความพร้อมของท่าเทียบเรือในแม่น้ำเจ้าพระยา ที่คาดว่าจะเป็นท่าเรือหลักๆที่ประชาชนจะมาร่วมกิจกรรมลอยกระทงเป็นจำนวนมาก ได้แก่ ท่าเรือสะพานพุทธ ท่าเรือสี่พระยา ท่าเรือเอเชียทีค และท่าเรือไอคอนสยาม โดยกรมเจ้าท่าได้มีการจัดกำลังเจ้าหน้าที่รักษาการณ์ในคืนลอยกระทง ส่วนกลาง จำนวน 196 คน เรือรักษาการณ์ 88 ลำ ส่วนภูมิภาค จำนวน 753 คน เรือรักษาการณ์ 78 ลำ  พร้อมออกประกาศควบคุมการเดินเรือ และเตือนให้ใช้ความระมัดระวังในการเดินเรือในช่วงเทศกาลลอยกระทง
ทั้งนี้ การจัดประชุมฯและลงพื้นที่ตรวจดูความพร้อมของท่าเทียบเรือ จะเป็นการช่วยตรวจตราควบคุม ดูแลการเดินเรือ การใช้เรือและท่าเทียบเรือต่างๆในวันลอยกระทง พ.ศ.2564 เพื่อให้เกิดความเป็นระเบียบเรียบร้อยในการเดินเรือ เกิดความปลอดภัยต่อชีวิตและทรัพย์สินของประชาชน ตลอดจนป้องกันอุบัติเหตุทางน้ำที่อาจจะเกิดขึ้นได้ รวมทั้งขอความร่วมมือประชาชนปฏิบัติตามมาตรการป้องกันโรคติดต่อเชื้อไวรัสโคโรนา 2019 และคำแนะนำของเจ้าหน้าที่ประจำท่าเทียบเรือโดยเคร่งครัด หากท่านใดพบเห็นเหตุการณ์ความไม่ปลอดภัยทางน้ำ สามารถแจ้งสายด่วนกรมเจ้าท่า โทร 1199 ได้ตลอด 24 ชั่วโมง

ที่มา : https://www.thaigov.go.th/news/contents/details/48084