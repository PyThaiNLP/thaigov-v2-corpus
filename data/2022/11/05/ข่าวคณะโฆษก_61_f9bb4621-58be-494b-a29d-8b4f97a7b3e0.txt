รัฐบาลไทย-ข่าวทำเนียบรัฐบาล-ครม.ขยายเวลายกเว้นค่าธรรมเนียมรายปีสถานประกอบการเพื่อสุขภาพออกไปอีก 1 ปี และยกเว้นค่าธรรมเนียมสถานดูแลผู้สูงอายุ 2 ปี คาดรัฐสูญรายได้ 6.64 ล้านบาท


วันอังคารที่ 13 กรกฎาคม 2564
พิมพ์
ครม.ขยายเวลายกเว้นค่าธรรมเนียมรายปีสถานประกอบการเพื่อสุขภาพออกไปอีก 1 ปี และยกเว้นค่าธรรมเนียมสถานดูแลผู้สูงอายุ 2 ปี คาดรัฐสูญรายได้ 6.64 ล้านบาท
ครม.ขยายเวลายกเว้นค่าธรรมเนียมรายปีสถานประกอบการเพื่อสุขภาพออกไปอีก 1 ปี และยกเว้นค่าธรรมเนียมสถานดูแลผู้สูงอายุ 2 ปี คาดรัฐสูญรายได้ 6.64 ล้านบาท
น.ส.ไตรศุลี  ไตรสรณกุล รองโฆษกประจำสำนักนายกรัฐมนตรีกล่าวว่า คณะรัฐมนตรี(ครม.)อนุมัติหลักการร่างกฎกระทรวงยกเว้นค่าธรรมเนียมการประกอบกิจการสถานประกอบการเพื่อสุขภาพรายปี  ซึ่งมีสาระสำคัญเป็นการกำหนดให้ยกเว้นค่าธรรมเนียมการประกอบกิจการสถานประกอบการเพื่อสุขภาพรายปีแก่ผู้รับอนุญาตประกอบกิจการสปาและกิจการนวดเพื่อสุขภาพหรือเพื่อเสริมความงามออกไปอีกเป็นระยะเวลา 1 ปี
ทั้งนี้ ตั้งแต่วันที่ 18มีนาคม 2564 ถึงวันที่ 17 มีนาคม2565  และกำหนดให้ยกเว้นค่าธรรมเนียมการประกอบกิจการแก่การดูแลผู้สูงอายุหรือผู้มีภาวะพึ่งพิงแก่ผู้รับอนุญาตประกอบกิจการการดูแลผู้สูงอายุหรือผู้มีภาวะพึ่งพิงเป็นระยะเวลา 2 ปี นับตั้งแต่ร่างกฎกระทรวงฉบับนี้มีผลบังคับใช้
สำหรับค่าธรรมเนียมกิจการสปาอยู่ที่ปีละ 1,000 บาท กิจการนวดเพื่อสุขภาพหรือเสริมความงามปีละ 500 บาท และกิจการการดูแลผู้สูงอายุหรือผู้มีภาวะพึ่งพิงโดยมีการพักค้างคืนปีละ 1,000 บาท  โดยมีสถานประกอบการประเภทกิจการสปาจำนวน 905 แห่ง กิจการนวดเพื่อสุขภาพและเพื่อเสริมความงาม จำวน  10,934 แห่ง และกิจการการดูแลผู้สูงอายุหรือผู้มีภาวะพึ่งพิง จำนวน 138 แห่ง
ประมาณการว่าจะทำให้รัฐสูญเสียรายได้จากการเรียกเก็บค่าธรรมเนียมในครั้งนี้รวมเป็นเงินทั้งสิ้น 6,640,000 บาท แต่จะเป็นการช่วยเหลือเยียวยาและลดภาระและบรรเทาผลกระทบให้แก่ผู้ประกอบการกิจการสถานประกอบการเพื่อสุขภาพที่ได้รับผลกระทบจากการระบาดของโรคติดเชื้อไวรัสโคโรนา 2019(โควิด-19)  ซึ่งจะส่งผลดีต่อระบบเศรษฐกิจต่อไป

ที่มา : https://www.thaigov.go.th/news/contents/details/43718