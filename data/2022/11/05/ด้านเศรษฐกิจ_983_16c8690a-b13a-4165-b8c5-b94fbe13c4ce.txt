รัฐบาลไทย-ข่าวทำเนียบรัฐบาล-กรมการขนส่งทางราง ลงพื้นที่เพื่อส่งเสริมการเดินทางเชื่อมต่อของรถไฟชานเมือง (สายสีแดง)


วันอังคารที่ 21 กันยายน 2564
กรมการขนส่งทางราง ลงพื้นที่เพื่อส่งเสริมการเดินทางเชื่อมต่อของรถไฟชานเมือง (สายสีแดง)
ณ สถานีบางบำหรุและท่าเรือสะพานพระราม 7
วันที่ 21 กันยายน 2564 นายพิเชฐ คุณาธรรมรักษ์ รองอธิบดีกรมการขนส่งทางราง กระทรวงคมนาคม นำคณะเจ้าหน้าที่กรมการขนส่งทางราง (ขร.) ลงพื้นที่เพื่อสำรวจการเดินทางเชื่อมต่อของรถไฟชานเมือง (สายสีแดง) ณ สถานีบางบำหรุและท่าเรือสะพานพระราม 7 รวมทั้งให้มีการเดินทางเชื่อมต่อมายังการไฟฟ้าฝ่ายผลิตแห่งประเทศไทย (กฟผ.) พร้อมผู้แทนจากกรมเจ้าท่า (จท.) กรมการขนส่งทางบก (ขบ.) การรถไฟแห่งประเทศไทย (รฟท.) การไฟฟ้าฝ่ายผลิตแห่งประเทศไทย (กฟผ.) และบริษัท อี สมาร์ท ทรานสปอร์ต จำกัด
ปัจจุบันทาง กฟผ. จัดรถมินิบัสไฟฟ้า (EV-Bus) เพื่อรองรับพนักงานตามนโยบายการลดใช้รถยนต์ส่วนบุคคลโดยให้ใช้บริการขนส่งสาธารณะในการเดินทางมาทำงาน 3 เส้นทาง ดังนี้ 1. เส้นทาง กฟผ. – MRT วงศ์สว่าง 2. เส้นทาง กฟผ. – MRT เตาปูน (ถ.ประชาราษฎร์) และ 3. เส้นทาง กฟผ. – MRT บางพลัด/บางอ้อ
ซึ่งทั้ง 3 เส้นทางมีรถ EV-Bus รับส่ง 10 เที่ยว/วัน
โดยในส่วนของบริษัท อี สมาร์ท ทรานสปอร์ต จำกัด ซึ่งเป็นผู้ให้บริการเรือโดยสารไฟฟ้าตามแนวทางการลดปัญหามลพิษและส่งเสริมการเดินทางระบบขนส่งสาธารณะ ซึ่งมีเส้นทางเดินเรือไฟฟ้าที่มีความพร้อมรองรับการเชื่อมต่อของรถไฟฟ้า MRT สายสีน้ำและ BTS สายสีลมแล้ว โดยในอนาคตได้เตรียมเส้นทางรองรับการเดินทางเชื่อมต่อกับรถไฟชานเมือง (สายสีแดง)
ได้แก่เส้นทางสายสีน้ำเงิน (Metro Line) ท่าเรือสาทร – ท่าเรือสะพานพระราม 7 ซึ่งสามารถเดินทางเชื่อมต่อจากท่าเรือสะพานพระราม ๗ ไปยังสถานีบางบำหรุของรถไฟชานเมือง (สายสีแดง) โดยใช้เวลาประมาณ 6 นาที (ระยะทาง 5.1 กม.)
ในการลงพื้นที่ฯ ดังกล่าวผู้แทนหน่วยงานได้ให้ข้อมูล พร้อมให้ข้อเสนอแนะประกอบการพิจารณาแนวทางการส่งเสริมการเดินทางเชื่อมต่อของรถไฟชานเมือง (สายสีแดง) ซึ่งจะทำให้
เกิดการเดินทางเชื่อมต่อหลายรูปแบบทั้ง ทางราง ทางถนนและทางเรือ ตามนโยบายการเชื่อมโยงการเดินทาง “ล้อ ราง เรือ” ทำให้ผู้รับบริการเกิดความสะดวกสบาย อีกทั้งส่งเสริมการดำเนินงานตามนโยบายการลดใช้รถยนต์ส่วนบุคคล โดยส่งเสริมการใช้บริการขนส่งสาธารณะซึ่งนำไปสู่การลดปัญหาจราจรติดขัดและมลพิษในกรุงเทพฯและปริมณฑล
ทั้งนี้ ขร. จะเสนอผลการดำเนินงานต่อกระทรวงคมนาคมและนำเข้าที่ประชุมคณะกรรมการเตรียมการเปิดให้บริการและการบริหารโครงการระบบรถไฟชานเมือง (สายสีแดง) และสถานีกลางบางซื่อ ซึ่งมีรัฐมนตรีว่าการกระทรวงคมนาคมเป็นประธานกรรมการ เพื่อมอบหมายหน่วยงานต่อไป

ที่มา : https://www.thaigov.go.th/news/contents/details/46047