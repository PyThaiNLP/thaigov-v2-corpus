รัฐบาลไทย-ข่าวทำเนียบรัฐบาล-อนุทิน เผย กรมวิทย์ฯ กำลังศึกษาสารสกัดจากรากกัญชา พบมีผลช่วยรักษาเนื้อเยื่อปอด


วันจันทร์ที่ 21 มิถุนายน 2564
อนุทิน เผย กรมวิทย์ฯ กำลังศึกษาสารสกัดจากรากกัญชา พบมีผลช่วยรักษาเนื้อเยื่อปอด
รองนายกรัฐมนตรีและรัฐมนตรีว่าการกระทรวงสาธารณสุข เผยกรมวิทยาศาสตร์การแพทย์ กำลังศึกษาสารสกัดจากรากกัญชาในหลอดทดลอง พบมีผลช่วยรักษาเนื้อเยื่อปอด เพื่อต่อยอดรักษา ฟื้นฟู ปอดของผู้ป่วยโควิด 19 ที่หายแล้ว ซึ่งเนื้อเยื่อถูกทำลายขณะติดเชื้อ
รองนายกรัฐมนตรีและรัฐมนตรีว่าการกระทรวงสาธารณสุข เผยกรมวิทยาศาสตร์การแพทย์ กำลังศึกษาสารสกัดจากรากกัญชาในหลอดทดลอง พบมีผลช่วยรักษาเนื้อเยื่อปอด เพื่อต่อยอดรักษา ฟื้นฟู ปอดของผู้ป่วยโควิด 19 ที่หายแล้ว ซึ่งเนื้อเยื่อถูกทำลายขณะติดเชื้อ พร้อมให้แนวทางมอบผลตอบแทนวิสาหกิจชุมชนที่ตัดช่อดอกส่งรัฐ เป็นผลิตภัณฑ์ หรือสารสกัดจากช่อดอกกัญชา เพื่อนำไปต่อยอดเสริมสร้างรายได้
วันนี้ (21 มิถุนายน 2564) ที่ กรมวิทยาศาสตร์การแพทย์ กระทรวงสาธารณสุข จ.นนทบุรี นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข ได้กล่าวขณะเปิดงานตัดช่อดอกกัญชาสายพันธุ์ไทย ว่า ได้รับรายงานจากนายแพทย์ศุภกิจ ศิริลักษณ์ อธิบดีกรมวิทยาศาสตร์การแพทย์ เกี่ยวกับการนำส่วนต่างๆ ของต้นกัญชามาวิจัยต่อยอดเพื่อประโยชน์ทางการแพทย์ พบว่า สารสกัดจากรากของต้นกัญชาจากการวิจัยในหลอดทดลอง มีผลช่วยรักษาเนื้อเยื่อของปอด จึงมอบให้กรมวิทยาศาสตร์การแพทย์ทำการทดลองวิจัยอย่างจริงจังและรวดเร็วที่สุด เพื่อจะนำไปพื้นฟูเนื้อเยื่อปอดที่ถูกทำลายจากโรคโควิด 19 ให้กลับมาใกล้เคียงเดิมมากที่สุด ทั้งนี้ รวมถึงอวัยวะอื่นๆ ของมนุษย์ด้วย ซึ่งถือว่าจะเป็นประโยชน์มหาศาลในวงการการแพทย์ อย่างไรก็ตามขณะนี้ยังอยู่ในกระบวนการทดลองและวิจัยขอให้ประชาชนอย่านำรากกัญชามาใช้เองเนื่องจากอาจเกิดอันตรายได้ให้รอผลวิจัยอย่างเป็นทางการที่แน่ชัดก่อน
นายอนุทิน กล่าวต่อว่า นอกจากนี้ ได้หารือกับอธิบดีกรมการแพทย์แผนไทยและการแพทย์ทางเลือก ให้ร่วมมือกับกรมวิทยาศาสตร์การแพทย์ ที่จะทำให้กัญชาเป็นทางเลือกในการเสริมสร้างรายได้ประชาชนในช่วงวิกฤตเศรษฐกิจที่ได้รับผลกระทบจากสถานการณ์โควิด 19 รวมถึงให้ร่วมกับสำนักงานคณะกรรมการอาหารและยา หาแนวทางมอบผลตอบแทนแก่วิสาหกิจชุมชนที่นำช่อดอกมาขายให้กับภาครัฐ อาจจะเป็นในรูปของผลิตภัณฑ์ หรือสารสกัดจากช่อดอกกัญชา เพื่อนำไปต่อยอดเสริมสร้างรายได้ หาโอกาสใหม่ๆ ให้กับประชาชน โดยจะพยายามให้เกิดเป็นความจริงโดยเร็วที่สุด
******************************** 21 มิถุนายน 2564

ที่มา : https://www.thaigov.go.th/news/contents/details/42923