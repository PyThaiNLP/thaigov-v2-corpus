รัฐบาลไทย-ข่าวทำเนียบรัฐบาล-การทางพิเศษแห่งประเทศไทย เปิดเผยสถิติิอุบัติเหตุบนทางพิเศษในช่วงเทศกาลปีใหม่ 2565


วันศุกร์ที่ 7 มกราคม 2565
การทางพิเศษแห่งประเทศไทย เปิดเผยสถิติิอุบัติเหตุบนทางพิเศษในช่วงเทศกาลปีใหม่ 2565
ตั้งแต่วันที่ 29 ธันวาคม 2564 ถึงวันที่ 4 มกราคม 2565 โดยไม่มีผู้เสียชีวิต
นายสุรเชษฐ์ เหล่าพูลสุข ผู้ว่าการการทางพิเศษแห่งประเทศไทย กระทรวงคมนาคม เปิดเผยว่า ในช่วงเทศกาลปีใหม่ 2565 ที่ผ่านมา การทางพิเศษแห่งประเทศไทย (กทพ.) อำนวยความสะดวกและความปลอดภัยรองรับการเดินทางของประชาชน พร้อมทั้งยกเว้นค่าผ่านทางของทางพิเศษรวม 5 สายทาง เพื่ออำนวยความสะดวกและช่วยลดภาระค่าใช้จ่ายของประชาชน โดยตั้งแต่ วันที่ 29 ธันวาคม 2564 - วันที่ 4 มกราคม 2565 มีอุบัติเหตุบนทางพิเศษจำนวน 8 ครั้ง (ทางพิเศษในเมือง 5 ครั้ง และทางพิเศษนอกเมือง 3 ครั้ง) มีผู้ได้รับบาดเจ็บจำนวน 8 ราย (ชาย 2 ราย และหญิง 6 ราย) และไม่มีผู้เสียชีวิต นอกจากนี้ กทพ. ยังได้จัดตั้งหน่วยบริการประชาชน เพื่อบริการประชาชนที่ใช้ทางพิเศษเดินทางเข้า - ออกกรุงเทพมหานคร จำนวน 6 จุด ระหว่างวันที่ 30 ธันวาคม 2564 - วันที่ 4 มกราคม 2565 ที่ด่านบางแก้ว 1 ด่านฉิมพลี ด่านบางปะอิน (ขาออก) ที่ด่านดาวคะนอง ด่านจตุโชติ และด่านบางปะอิน (ขาเข้า) โดยมีรถยนต์มาใช้บริการหน่วยบริการประชาชนบนทางพิเศษที่ด่านขาออกเมือง จำนวน 1,122 คัน (4,198 คน) และใช้บริการที่ด่านขาเข้าเมือง จำนวน 974 คัน (3,055 คน) รวมจำนวนรถยนต์ที่มาใช้บริการหน่วยบริการประชาชนบนทางพิเศษทั้งหมด 2,092 คัน (7,253 คน)
ผู้ว่าการการทางพิเศษแห่งประเทศไทย กล่าวเพิ่มเติมว่า ในช่วงสถานการณ์การแพร่ระบาดของโรคติดเชื้อไวรัส COVID-19 กทพ. จะยังคงรักษามาตรฐานการคัดกรองและเข้มงวดในเรื่องความสะอาดบริเวณอาคารด่านเก็บค่าผ่านทางพิเศษทุกด่านทุกสายทาง รวมถึงบริเวณตู้และช่องเก็บค่าผ่านทางพิเศษ เพื่อเป็นการป้องกันการแพร่ระบาดของโรคติดเชื้อไวรัส COVID-19 และสร้างความมั่นใจให้แก่ผู้ใช้ทางพิเศษ และขอเชิญชวนให้ผู้ใช้ทางพิเศษหันมาใช้บัตร Easy Pass แทนการใช้เงินสด เพื่อหลีกเลี่ยงการสัมผัสธนบัตรอันอาจจะเป็นแหล่งสะสมของเชื้อโรค ทั้งนี้ ผู้ใช้ทางพิเศษยังสามารถสอบถามข้อมูลสภาพการจราจร และแจ้งเหตุการณ์ที่เกิดขึ้นบนทางพิเศษได้ที่ EXAT Call Center 1543 พร้อมทั้งให้บริการขอความช่วยเหลือกรณีรถเกิดอุบัติเหตุ รถขัดข้องหรือเหตุฉุกเฉินต่าง ๆ บนทางพิเศษผ่าน Application “EXAT Portal” ตลอด 24 ชั่วโมง ได้อีกช่องทางหนึ่งด้วย

ที่มา : https://www.thaigov.go.th/news/contents/details/50297