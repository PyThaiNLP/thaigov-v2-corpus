รัฐบาลไทย-ข่าวทำเนียบรัฐบาล-รองนายกรัฐมนตรี “อนุทิน” เตรียมเป็นประธานในงาน Thailand Moving Together ให้กำลังใจผู้ประกอบการในท่าอากาศยานสุวรรณภูมิเป็นภารกิจแรกหลังหายป่วยจากอาการโควิด19


วันอาทิตย์ที่ 3 กรกฎาคม 2565
พิมพ์
รองนายกรัฐมนตรี “อนุทิน” เตรียมเป็นประธานในงาน Thailand Moving Together ให้กำลังใจผู้ประกอบการในท่าอากาศยานสุวรรณภูมิเป็นภารกิจแรกหลังหายป่วยจากอาการโควิด19
รองนายกรัฐมนตรี “อนุทิน” เตรียมเป็นประธานในงาน Thailand Moving Together ให้กำลังใจผู้ประกอบการในท่าอากาศยานสุวรรณภูมิเป็นภารกิจแรกหลังหายป่วยจากอาการโควิด19 เผย 3 วันแรกยกเลิก Thailand Pass ผู้เดินทางจากต่างประเทศเพิ่มใกล้แตะ 29,000 คนต่อวัน
วันที่ 3 ก.ค. 65 น.ส.ไตรศุลี ไตรสรณกุล รองโฆษกประจำสำนักนายกรัฐมนตรี กล่าวว่า ในวันพรุ่งนี้ (4 ก.ค. 65) นายอนุทิน ชาญวีรกูล รองนายกรัฐมนตรี และรมว.สาธารณสุขจะเดินทางไปเป็นประธานในงาน Thailand Moving Together: กอด กิน บิน เที่ยว ใช้ชีวิตใกล้ชิดอีกครั้ง  ซึ่งจัดโดยกระทรวงสาธารณสุข กระทรวงคมนาคม และกระทรวงการท่องเที่ยวและกีฬา ณ ท่าอากาศยานสุวรรณภูมิ จ.สมุทรปราการ เป็นภารกิจแรกหลังหายจากป่วยโควิด19 มีผลตรวจเป็นลบตั้งแต่วันที่ 2 ก.ค. ที่ผ่านมา
“รองนายกรัฐมนตรีแจ้งว่าจากการตรวจซ้ำขณะนี้ผลตรวจเป็นลบและไม่มีอาการป่วยแล้ว ซึ่งเชื่อว่าที่หายเร็วนี้เป็นผลจากการได้รับวัคซีนที่ครบถ้วน เมื่อติดเชื้อจึงมีอาการไม่มาก ท่านรองนายกฯ ยังได้ฝากมาถึงพี่น้องประชาชนด้วยว่า ขอให้เข้ารับวัคซีนเข้มกระตุ้นกันอย่างทั่วถึง เพราะแม้จะยังมีโอกาสติดเชื้อ แต่ที่วัคซีนช่วยได้แน่นอนคือการลดการป่วยหนักหรือเสียชีวิต” น.ส.ไตรศุลี กล่าว
น.ส.ไตรศุลี กล่าวว่า งาน Thailand Moving Together ซึ่งจัดโดยหน่วยงานของ 3 กระทรวงข้างต้นเป็นการแสดงความพร้อมของภาคส่วนต่าง ๆ ทั้งรัฐ เอกชน และผู้ประกอบการในการรองรับนักท่องเที่ยวภายหลังการเปิดประเทศเต็มรูปแบบ ขั้นตอนการเดินทางเข้าประเทศใกล้เคียงกับช่วงเกินการแพร่ระบาดของโควิด19 และในโอกาสนี้ นายอนุทิน พร้อมนายศักดิ์สยาม ชิดชอบ รมว.คมนาคม และนายพิพัฒน์ รัชกิจประการ รมว.การท่องเที่ยวและกีฬา จะได้ตรวจเยี่ยมและให้กำลังใจผู้ประกอบการในท่าอากาศยานสุวรรณภูมิ ที่ขณะนี้กลับมาเปิดดำเนินการเกือบเป็นปกติแล้ว
ทั้งนี้ ใน 3 วันแรกของการยกเลิก Thailand Pass สำหรับชาวต่างชาติพบว่าจำนวนผู้เดินทางจากต่างประเทศเข้ามายังประเทศไทยผ่านท่าอากาศยานสุวรรณภูมิเพิ่มขึ้นอย่างมีนัยสำคัญ โดยในวันที่ 1 ก.ค. มีเที่ยวบินเข้า 140 เที่ยวบิน ผู้โดยสาร 27,642 คน  วันที่ 2 ก.ค. มีเที่ยวบินเข้า 134 เที่ยวบิน ผู้โดยสาร 27,147 เที่ยวบิน และวันที่ 3 ก.ค. มีเที่ยวบินเข้า 150 เที่ยวบิน ผู้โดยสาร 28,910 คน  เทียบกับช่วงก่อนยกเลิกไทยแลนด์พาสเฉลี่ยอยู่ที่ประมาณ 23,000-24,000 คนต่อวัน และเที่ยวบินเข้าไม่เกิน 130 เที่ยวบิน
สอดคล้องกับที่กระทรวงการท่องเที่ยวและกีฬาได้ประเมินว่า หลังการยกเลิกลงทะเบียนในระบบ Thailand Pass ทั้งชาวไทยและต่างชาติแล้ว จะทำให้นักท่องเที่ยวเดินทางเข้าประเทศไทยเพิ่มขึ้นเฉลี่ยเป็น 25,000-30,000 คนต่อวัน จากเดิม 20,000-25,000 คนต่อวัน และจะเพิ่มเป็น 50,000 คนต่อวัน ในช่วงไฮซีซันตั้งแต่เดือน ต.ค. เป็นต้นไป ขณะที่สมาคมขนส่งทางอากาศระหว่างประเทศ หรือ IATA ก็ได้การคาดการณ์จำนวนผู้เดินทางจากต่างประเทศมายังประเทศไทยในปี 2565 จะเกินกว่า 10 ล้านคน

ที่มา : https://www.thaigov.go.th/news/contents/details/56466