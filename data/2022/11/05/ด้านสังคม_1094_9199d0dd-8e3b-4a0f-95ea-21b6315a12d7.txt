รัฐบาลไทย-ข่าวทำเนียบรัฐบาล-“ชัยวุฒิ” ยันเดินหน้าตั้งคณะทำงานบุหรี่ไฟฟ้าถูกกม. เชื่อไม่กระทบการเมือง


วันศุกร์ที่ 14 มกราคม 2565
“ชัยวุฒิ” ยันเดินหน้าตั้งคณะทำงานบุหรี่ไฟฟ้าถูกกม. เชื่อไม่กระทบการเมือง
“ชัยวุฒิ” ยันเดินหน้าตั้งคณะทำงานบุหรี่ไฟฟ้าถูกกม. เชื่อไม่กระทบการเมือง
“ชัยวุฒิ” รมว.ดีอีเอส เดินหน้าแผนจัดตั้งคณะทำงานขับเคลื่อนบุหรี่ไฟฟ้าถูกกฎหมาย ย้ำเพื่อปิดช่องว่างลักลอบขายออนไลน์ ย้ำไม่มีผลประโยชน์แอบแฝง มั่นใจไม่กระทบฐานเสียงทางการเมือง
นายชัยวุฒิ ธนาคมานุสรณ์ รัฐมนตรีว่าการกระทรวงดิจิทัลเพื่อเศรษฐกิจและสังคม (ดีอีเอส) กล่าวว่า เมื่อวันที่ 13 ม.ค. 65 ผู้แทนกลุ่มลาขาดควันยาสูบ นายอาสา ศาลิคุปต และนายมาริษ กรัณยวัฒน์ เดินทางเข้าพบเพื่อร้องเรียนเกี่ยวกับความเดือดร้อนของประชาชนเรื่องบุหรี่ไฟฟ้า ซึ่งโดยส่วนตัวสนับสนุนการผลักดันบุหรี่ไฟฟ้าให้ถูกกฎหมาย โดยจะจัดตั้งคณะทำงานขึ้นมา เพื่อหากระบวนการทางกฎหมายในการขับเคลื่อน
ปัจจุบัน ในข้อเท็จจริงมีการนำเข้าบุหรี่ไฟฟ้า และการจำหน่ายทางออนไลน์ผิดกฏหมายอย่างแพร่หลาย ซึ่งทางกระทรวงดิจิทัลฯ พยายามดำเนินการแก้ไขปัญหานี้อยู่ แต่ต้องยอมรับว่าด้วยระบบเทคโนโลยีโชเชียลมีเดียของไทยเป็นระบบเปิด จึงมีข้อจำกัดอย่างมากในการปิดกั้นช่องทางผิดกฎหมายดังกล่าว
“ผมเชื่อว่าการห้ามใช้บุหรี่ไฟฟ้าไม่ใช่น่าใช่สิ่งที่ถูกต้อง เพราะมีผลศึกษาจากหลายประเทศว่า บุหรี่ไฟฟ้าเป็นทางเลือกที่ปลอดภัยกว่า มีอันตรายต่อสุขภาพน้อยกว่าบุหรี่มวน และในหลายประเทศก็ยอมรับเรื่องการใช้บุหรี่ไฟฟ้าแล้ว อย่างไรก็ตาม ในประเทศไทยยังมีข้อจำกัดจากเสียงคัดค้านของบุคลากรทางการแพทย์กลุ่มหนึ่ง ทำให้การขออนุญาตนำเข้าโดยตรงเป็นไปได้ยาก และมีกฎระเบียบห้ามนำเข้าบุหรี่ไฟฟ้า” นายชัยวุฒิกล่าว
ทั้งนี้ หลังจัดตั้งคณะทำงาน ก็จะมีการจัด Forum สัมมนา และจัดหน่วยเผยแพร่ความรู้ให้ประชาชนเกิดความเข้าใจที่ถูกต้องเกี่ยวกับบุหรี่ไฟฟ้าต่อไปด้วย โดยทำงานร่วมกับเครือข่ายกลุ่มผู้ให้การสนับสนุนการใช้บุหรี่ไฟฟ้า
โดยมองว่าสิ่งสำคัญคือ ถ้าทำให้ถูกกฎหมาย รัฐบาลก็สามารถที่จะควบคุมได้ โดยใช้กระบวนการทางกฏหมายเหมือน พ.ร.บ. ยาสูบฯ และใช้มาตรการภาษีจัดเก็บภาษีในการควบคุมด้วย รัฐก็ได้รายได้เพิ่มขึ้น มีประโยชน์หลายอย่าง
พร้อมกันนี้ ย้ำว่าการขับเคลื่อนบุหรี่ไฟฟ้าถูกกฎหมาย ไม่มีผลประโยชน์แอบแฝงใดๆ และไม่มีผลกระทบต่อคะแนนเสียงทางการเมือง เพราะเป็นสิ่งที่เป็นประโยชน์ต่อประชาชน ที่ไม่สามารถเลิกบุหรี่มวนได้แล้วหันมาสูบบุหรี่ไฟฟ้าซึ่งปลอดภัยกว่า และจากที่ได้คุยกับหลายพรรคการเมือง รวมถึงประชาชนหลายกลุ่ม มีความเห็นด้วยกับการผลักดันในเรื่องนี้
**********************

ที่มา : https://www.thaigov.go.th/news/contents/details/50543