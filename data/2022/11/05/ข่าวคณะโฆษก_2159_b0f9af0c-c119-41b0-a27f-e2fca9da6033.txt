รัฐบาลไทย-ข่าวทำเนียบรัฐบาล-อาเซียนส่งเสริมผู้ประกอบการสตรี ขับเคลื่อนเศรษฐกิจในภูมิภาค รัฐบาลเห็นชอบความร่วมมือ เตรียมลงนามในที่ประชุมสุดยอดผู้นำอาเซียน


วันพุธที่ 10 สิงหาคม 2565
พิมพ์
อาเซียนส่งเสริมผู้ประกอบการสตรี ขับเคลื่อนเศรษฐกิจในภูมิภาค รัฐบาลเห็นชอบความร่วมมือ เตรียมลงนามในที่ประชุมสุดยอดผู้นำอาเซียน
อาเซียนส่งเสริมผู้ประกอบการสตรี ขับเคลื่อนเศรษฐกิจในภูมิภาค รัฐบาลเห็นชอบความร่วมมือ เตรียมลงนามในที่ประชุมสุดยอดผู้นำอาเซียน
วันที่ 10 สิงหาคม 2565 นางสาวรัชดา ธนาดิเรก รองโฆษกประจำสำนักนายกรัฐมนตรี เปิดเผยหลังการประชุมคณะรัฐมนตรี (ครม.) เมื่อวานนี้ (9 สิงหาคม 2565) ว่า ครม.เห็นชอบร่างปฏิญญาว่าด้วยการสร้างอนาคตที่ยั่งยืน ครอบคลุม และยืดหยุ่นในการส่งเสริมผู้ประกอบการสตรี ตามที่กระทรวงการพัฒนาสังคมและความมั่นคงของมนุษย์เสนอ โดยจะมีการรับรองร่างปฏิญญาในการประชุมสุดยอดผู้นำอาเซียน ครั้งที่ 11 ที่จะจัดขึ้น ณ กรุงพนมเปญ ประเทศกัมพูชา ในเดือนพฤศจิกายนนี้
ร่างปฏิญญาฉบับนี้ มีสาระสำคัญเป็นการส่งเสริมผู้ประกอบการสตรีในภูมิภาคอาเซียน อาทิ 1) ส่งเสริมความเสมอภาคระหว่างเพศและการเสริมพลังสตรีและเด็กผู้หญิง  2) ส่งเสริมพลังทางเศรษฐกิจของสตรีและการพัฒนาผู้ประกอบการสตรีในอาเซียน โดยการสร้างระบบและสิ่งแวดล้อมที่เอื้ออานวยต่อการสร้างศักยภาพ เสริมสร้างองค์ความรู้ ทักษะ และศักยภาพของผู้ประกอบการสตรีในภูมิภาค 3) เน้นย้ำถึงความสำคัญของสตรีในการขับเคลื่อนเศรษฐกิจ โดยประกันสิทธิและการเข้าถึงของสตรีในด้านการศึกษาและฝึกอบรม การเป็นผู้นำ บริการสุขภาพและบริการด้านการเงินอย่างเท่าเทียม 4)การสร้างความยั่งยืนพร้อมรับการเปลี่ยนแปลงสำหรับผู้ประกอบการสตรีที่ต้องการความร่วมมือจากหลากหลายภาคส่วนทั้งในประเทศและระหว่างประเทศ นอกจากนี้ ยังได้กำหนดแนวทางในการดำเนินการของประเทศสมาชิกอาเซียนเพื่อพัฒนาและส่งเสริมศักยภาพของผู้ประกอบการสตรีในภูมิภาค อาทิ
1. กำหนดอุปสรรคเชิงสถาบันและเชิงโครงสร้างที่สตรีต้องเผชิญ โดยเฉพาะสตรีพิการและสตรีที่อยู่ในสถานการณ์เปราะบางในการจะเป็นผู้ประกอบการ และการเสริมอำนาจทางเศรษฐกิจในวงกว้าง
2. เสริมสร้างนโยบายและกรอบกฎหมายที่สนับสนุนการพัฒนาความเป็นผู้ประกอบการสตรี เช่น บริการด้านการเงินและแหล่งทุน การเข้าถึงตลาดทั้งสาธารณะและเอกชน รวมถึงตลาดออนไลน์
3. ส่งเสริมการลงทุนในธุรกิจที่สตรีเป็นเจ้าของหรือเป็นผู้นำธุรกิจ ช่วยสร้างโอกาสในการจ้างงาน การลงทุนในธุรกิจ หรือการลงทุนในองค์กรที่เสนอผลิตภัณฑ์หรือบริการที่ปรับปรุงพัฒนาชีวิตของสตรี
4. ส่งเสริมมาตรการให้สตรีปรับตัว รับมือ และฟื้นตัวจากวิกฤตโรคโควิด-19 สนับสนุนให้สตรีเริ่มต้นธุรกิจใหม่และหลากหลาย เพิ่มทักษะการใช้เทคโนโลยีและการสื่อสารอย่างมีประสิทธิภาพ
5. เก็บรวบรวมข้อมูลสำหรับการวิเคราะห์แบบเพศภาวะ สร้างแผนปฏิบัติการ และการติดตามความก้าวหน้าของธุรกิจที่มีสตรีเป็นเจ้าของและสตรีผู้นำ
6. ส่งเสริมแนวทางที่ตอบสนองทางเพศภาวะ ซึ่งจะครอบคลุมบทบาทของผู้ประกอบการสตรีเพื่อความก้าวหน้าในการพัฒนาอย่างยั่งยืน โดยเฉพาะสตรีพิการและสตรีที่อยู่ในสถานการณ์เปราะบางในการช่วยเหลือทางวิชาการ การพัฒนาศักยภาพทั้งในกิจกรรมฝึกอาชีพ บริการด้านการค้าและการเงิน และการสนับสนุนทางการตลาดและการเปิดโอการฝึกอบรมด้านดิจิทัล
7. ตระหนักและให้คุณค่างานการดูแลที่ไม่ได้รับค่าจ้าง และงานในครัวเรือนของสตรี โดยมีนโยบายการคุ้มครองทางสังคมและโครงสร้างพื้นฐาน การส่งเสริมความรับผิดชอบร่วมกันและความสมดุลของชีวิตการทำงานภายในครัวเรือนและครอบครัว

ที่มา : https://www.thaigov.go.th/news/contents/details/57847