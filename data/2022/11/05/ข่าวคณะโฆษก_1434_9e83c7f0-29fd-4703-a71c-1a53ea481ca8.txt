รัฐบาลไทย-ข่าวทำเนียบรัฐบาล-โฆษกรัฐบาลเผย "นายกฯ" แนะประชาชนและหน่วยงาน ให้ความสำคัญกับช่วง 7 วันหลังเทศกาลสงกรานต์ ปฏิบัติตามมาตรการสาธารณสุขอย่างเคร่งครัดและ WFH


วันจันทร์ที่ 18 เมษายน 2565
พิมพ์
โฆษกรัฐบาลเผย "นายกฯ" แนะประชาชนและหน่วยงาน ให้ความสำคัญกับช่วง 7 วันหลังเทศกาลสงกรานต์ ปฏิบัติตามมาตรการสาธารณสุขอย่างเคร่งครัดและ WFH
โฆษกรัฐบาลเผย "นายกฯ" แนะประชาชนและหน่วยงาน ให้ความสำคัญกับช่วง 7 วันหลังเทศกาลสงกรานต์ ปฏิบัติตามมาตรการสาธารณสุขอย่างเคร่งครัดและ WFH ขณะที่จำนวนผู้ติดเชื้อรายใหม่วันนี้ รวม 16,994 ราย
วันที่ 18 เมษายน 2565 นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม แนะนำประชาชนและทุกภาคส่วนให้ความสำคัญกับช่วง 7 วันหลังเทศกาลสงกรานต์ โดยขอความร่วมมือผู้ที่มีการเข้าร่วมกิจกรรมและเดินทางในช่วงเทศกาลสงกรานต์เฝ้าระวังสังเกตอาการตนเองใน 7 วัน รักษาระยะห่าง งดพบปะผู้คนและหลีกเลี่ยงการพูดคุยอย่างใกล้ชิด ตรวจ ATK  และขอให้หน่วยงานพิจารณาการปฏิบัติงานที่บ้าน (WFH) ตามความเหมาะสมกับสถานการณ์ พร้อมเน้นย้ำปฏิบัติตามมาตรการสาธารณสุขอย่างเคร่งครัด และสถานการณ์โควิด - 19 ในประเทศไทยยังคงพบผู้ติดเชื้ออยู่เป็นจำนวนมาก จำนวนผู้เสียชีวิตจากโรคโควิด - 19 มีแนวโน้มเพิ่มสูงขึ้น ซึ่งปัจจัยเสี่ยงต่อการเสียชีวิตที่สำคัญคือผู้ป่วยกลุ่มเสี่ยง 608 และผู้ที่ได้รับวัคซีนไม่ครบตามเกณฑ์ จึงขอ เฝ้าสังเกตอาการอย่างใกล้ชิด หากพบว่ามีการติดเชื้อโควิด – 19 ให้รีบติดต่อสถานพยาบาลเพื่อเข้าถึงการรักษาทันท่วงทีและลดอัตราการเสี่ยงในการเจ็บป่วยรุนแรงและเสียชีวิต
ขณะที่ผู้ติดเชื้อโควิด-19 รายใหม่วันนี้ (18 เมษายน 2565)  รวม 16,994 ราย จำแนกเป็น ผู้ป่วยจากในประเทศ 16,918 ราย ผู้ป่วยมาจากต่างประเทศ 76 ราย ผู้ป่วยสะสม 1,823,518 ราย (ตั้งแต่ 1 มกราคม 2565) หายป่วยกลับบ้าน 25,910 ราย หายป่วยสะสม 1,645,939 ราย (ตั้งแต่ 1 มกราคม 2565) และผู้ป่วยกำลังรักษา 205,514 ราย เสียชีวิต 124 ราย
………………………..

ที่มา : https://www.thaigov.go.th/news/contents/details/53668