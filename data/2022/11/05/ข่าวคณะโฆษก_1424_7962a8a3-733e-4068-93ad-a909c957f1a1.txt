รัฐบาลไทย-ข่าวทำเนียบรัฐบาล-โฆษกรัฐบาลหนุน “เพื่อไทย” ใช้ขุนพลซักฟอกให้น้อย แนะเน้นคุณภาพเนื้อหา ท้าโชว์หลักฐานเด็ดม้วนเดียวจบไม่ใช่ส่งไม้ต่อยื้อเวลาไปเรื่อย มั่นใจชี้แจงได้ทุกประเด็น


วันเสาร์ที่ 16 เมษายน 2565
พิมพ์
โฆษกรัฐบาลหนุน “เพื่อไทย” ใช้ขุนพลซักฟอกให้น้อย แนะเน้นคุณภาพเนื้อหา ท้าโชว์หลักฐานเด็ดม้วนเดียวจบไม่ใช่ส่งไม้ต่อยื้อเวลาไปเรื่อย มั่นใจชี้แจงได้ทุกประเด็น
​โฆษกรัฐบาลหนุน “เพื่อไทย” ใช้ขุนพลซักฟอกให้น้อย แนะเน้นคุณภาพเนื้อหา ท้าโชว์หลักฐานเด็ดม้วนเดียวจบ ไม่ใช่ส่งไม้ต่อยื้อเวลาไปเรื่อย มั่นใจชี้แจงได้ทุกประเด็น เย้ยถ้ายังอภิปรายแบบเดิม ยืนระยะให้ถึงยก 3 ให้ได้ก่อนค่อยคิดน็อกรัฐบาลยก 5
วันนี้ 16 เม.ย.. 65 นายธนกร วังบุญคงชนะ โฆษกประจำสำนักนายกรัฐมนตรี กล่าวถึงกรณีที่นายสุทิน คลังแสงส.ส.มหาสารคาม พรรคเพื่อไทย ในฐานะประธานคณะกรรมการประสานงานพรรคร่วมฝ่ายค้าน หรือวิปฝ่ายค้าน ระบุว่า การอภิปรายไม่ไว้วางใจครั้งนี้จะใช้ผู้อภิปรายไม่มาก เน้นคุณภาพ ยก 5 ต้องน็อกเอาต์แล้วว่า ก่อนฝ่ายค้านจะโม้ว่าจะน็อกรัฐบาลในยก 5 นั้น ช่วยสรุปวัน ผู้อภิปราย และประเด็นให้ลงตัวกันเองในฝ่ายค้านก่อนจะดีกว่า ไม่ใช่โม้รายวันว่ามีข้อมูลเด็ดแบบนั้นแบบนี้ แต่พอเอาเข้าจริงมีแต่นำ้ท่วมทุ่ง ทั้งนี้ หากหาข้อมูลอภิปรายไม่ได้ก็ควรทำใจยอมรับความจริง ไม่ใช่สติแตก โหมโรงหลอกชาวบ้านไปวันๆ ยืนยันว่ารัฐบาลไม่ได้ทำอะไรผิด พร้อมชี้แจงฝ่ายค้านต่อสภาฯ ในทุกประเด็น
“ผมเห็นด้วยที่ฝ่ายค้านจะใช้จำนวนผู้อภิปรายไม่มาก ควรจะหันมาเน้นคุณภาพบ้าง เพราะหากข้อมูลหรือเนื้อหาการอภิปรายมีคุณภาพจริงๆ ก็ใช้ผู้อภิปรายแค่ 2-3 คนก็พอ ไม่ใช่อ้างว่าส่งไม้ต่อกันไปเรื่อยๆ งัดหลักฐานที่ว่าเด็ดออกมาโชว์ได้เลย หากพบว่ามีความผิดปกติจริง นายกฯ ไม่ปล่อยเอาไว้แน่นอน อย่างไรก็ตาม ไม่อยากให้พูดอะไรแค่เอามัน ที่บอกว่ารอบนี้ยก 5 จะน็อกรัฐบาลนั้น ดีไม่ดีฝ่ายค้านเองที่จะยืนระยะไม่ถึงยก 3 ด้วยซ้ำ ถ้าหากการอภิปรายยังเป็นแบบเดิมๆ เพราะประชาชนคงรับไม่ได้ และจะไม่ไว้วางใจฝ่ายค้านเสียเองในที่สุด” นายธนกร กล่าว

ที่มา : https://www.thaigov.go.th/news/contents/details/53629