รัฐบาลไทย-ข่าวทำเนียบรัฐบาล-รายงานภาวะเศรษฐกิจการคลังภูมิภาคประจำเดือนตุลาคม 2564


วันจันทร์ที่ 29 พฤศจิกายน 2564
พิมพ์
รายงานภาวะเศรษฐกิจการคลังภูมิภาคประจำเดือนตุลาคม 2564
ศก.ภูมิภาคในเดือน ต.ค.2564 มีสัญญาณฟื้นตัวจากภาคการท่องเที่ยวที่ปรับตัวดีขึ้นในทุกภูมิภาคโดยเฉพาะภาคตะวันตก สอดคล้องกับดัชนีความเชื่อมั่นผู้บริโภคและภาคอุตสาหกรรมที่ปรับตัวเพิ่มขึ้นในทุกภูมิภาคต่อเนื่องจากเดือนก่อน
“เศรษฐกิจภูมิภาคในเดือนตุลาคม 2564 มีสัญญาณฟื้นตัวจากภาคการท่องเที่ยวที่ปรับตัวดีขึ้นในทุกภูมิภาคโดยเฉพาะภาคตะวันตก สอดคล้องกับดัชนีความเชื่อมั่นผู้บริโภคและภาคอุตสาหกรรมที่ปรับตัวเพิ่มขึ้นในทุกภูมิภาคต่อเนื่องจากเดือนก่อน ส่วนหนึ่งเป็นผลจากสถานการณ์การแพร่ระบาดของโรคติดเชื้อไวรัสโคโรนา 2019 (Coronavirus Disease 2019: COVID-19) ที่มีเเนวโน้มคลี่คลายลงอย่างต่อเนื่อง”
นายวุฒิพงศ์ จิตตั้งสกุล ที่ปรึกษาด้านเศรษฐกิจการคลัง ในฐานะโฆษกสำนักงานเศรษฐกิจการคลัง และนายพิสิทธิ์ พัวพันธ์ ผู้อำนวยการสำนักนโยบายเศรษฐกิจมหภาค สำนักงานเศรษฐกิจการคลัง เปิดเผยรายงานภาวะเศรษฐกิจภูมิภาคประจำเดือนตุลาคม 2564 ว่า “เศรษฐกิจภูมิภาคในเดือนตุลาคม 2564 มีสัญญาณฟื้นตัวจากภาคการท่องเที่ยวที่ปรับตัวดีขึ้นในทุกภูมิภาคโดยเฉพาะภาคตะวันตก สอดคล้องกับดัชนีความเชื่อมั่นผู้บริโภคและภาคอุตสาหกรรมที่ปรับตัวเพิ่มขึ้นในทุกภูมิภาคต่อเนื่องจากเดือนก่อน ส่วนหนึ่งเป็นผลจากสถานการณ์การแพร่ระบาดของโรคติดเชื้อไวรัสโคโรนา 2019 (Coronavirus Disease 2019: COVID-19) ที่มีเเนวโน้มคลี่คลายลงอย่างต่อเนื่อง” โดยมีรายละเอียดดังนี้
เศรษฐกิจภาคตะวันตกในเดือนตุลาคม 2564 มีสัญญาณการฟื้นตัว จากการปรับตัวดีขึ้นของจำนวนและรายได้จากการท่องเที่ยว การเพิ่มขึ้นของการจัดเก็บภาษีมูลค่าเพิ่ม ณ ราคาคงที่ และความเชื่อมั่นที่เพิ่มขึ้น
ด้านอุปสงค์ พบว่าเครื่องชี้เศรษฐกิจด้านการบริโภคภาคเอกชน สะท้อนจากการจัดเก็บภาษีมูลค่าเพิ่ม ณ ราคาคงที่ ขยายตัวร้อยละ 9.0 เมื่อเทียบกับช่วงเดียวกันของปีก่อน สำหรับจำนวนรถจักรยานยนต์จดทะเบียนใหม่ชะลอตัวลงร้อยละ -5.6 เมื่อเทียบกับช่วงเดียวกันของปีก่อน แต่ขยายตัวเมื่อเทียบกับเดือนก่อนหน้า
หลังขจัดผลทางฤดูกาลร้อยละ 3.5 ขณะที่เครื่องชี้เศรษฐกิจด้านการลงทุนภาคเอกชน สะท้อนจาก จำนวนรถบรรทุกจดทะเบียนใหม่ขยายตัวร้อยละ 0.5 ต่อปี แต่ชะลอตัวเมื่อเทียบกับเดือนก่อนหน้าหลังขจัดผลทางฤดูกาลร้อยละ -24.6 ด้านอุปทานมีสัญญาณฟื้นตัวจากภาคการท่องเที่ยว โดยแม้ว่าจำนวนผู้เยี่ยมเยือนและรายได้จากผู้เยี่ยมเยือน
จะชะลอตัวลดลงร้อยละ -43.4 และ -58.8 เมื่อเทียบกับช่วงเดียวกันของปีก่อน แต่เพิ่มขึ้นเมื่อเทียบกับเดือนก่อนหน้าหลังขจัดผลทางฤดูกาลร้อยละ169.3 และ 98.7 ตามลำดับ นอกจากนี้ ในด้านความเชื่อมั่น พบว่า ดัชนีความเชื่อมั่นผู้บริโภคและภาคอุตสาหกรรมปรับเพิ่มขึ้น มาอยู่ที่ระดับ 43.0 และ 82.1 ตามลำดับ จากเดือนก่อนหน้าที่ระดับ 40.4 และ 78.2 ตามลำดับ
เศรษฐกิจภาคตะวันออกในเดือนตุลาคม 2564 เริ่มมีสัญญาณดีขึ้นจากภาคการท่องเที่ยว และความเชื่อมั่นที่ปรับตัวเพิ่มขึ้น
ด้านอุปสงค์ พบว่าเครื่องชี้เศรษฐกิจด้านการบริโภคภาคเอกชน สะท้อนจากจำนวนรถจักรยานยนต์จดทะเบียนใหม่ขยายตัวเมื่อเทียบกับช่วงเดียวกันของปีก่อนที่ร้อยละ 6.2 ในขณะที่การจัดเก็บภาษีมูลค่าเพิ่ม ณ ราคาคงที่ ขยายตัวร้อยละ 36.2 เมื่อเทียบกับช่วงเดียวกันของปีก่อน แต่ชะลอลงร้อยละ -4.8 เมื่อเทียบกับเดือนก่อนหน้าหลังขจัดผลทางฤดูกาล สำหรับเครื่องชี้เศรษฐกิจด้านการลงทุนภาคเอกชน สะท้อนจาก จำนวนรถบรรทุกจดทะเบียนใหม่ชะลอลงร้อยละ -2.3 เมื่อเทียบกับช่วงเดียวกันของปีก่อน แต่ขยายตัวร้อยละ 5.4 เมื่อเทียบกับเดือนก่อนหน้าหลังขจัดผลทางฤดูกาล ด้านอุปทาน มีสัญญาณการฟื้นตัวจากภาคการท่องเที่ยว โดยแม้ว่าจำนวนผู้เยี่ยมเยือน และรายได้จากผู้เยี่ยมเยือนรวมจะชะลอตัวลดลงมาอยู่ที่ร้อยละ -65.9 และ -75.9 เมื่อเทียบกับช่วงเดียวกันของปีก่อน แต่เพิ่มขึ้นเมื่อเทียบกับเดือนก่อนหน้าหลังขจัดผลทางฤดูกาลร้อยละ 142.3 และ 20.3 ตามลำดับ นอกจากนี้ ในด้านความเชื่อมั่น พบว่า ดัชนีความเชื่อมั่นผู้บริโภคและภาคอุตสาหกรรมปรับเพิ่มขึ้นมาอยู่ที่ระดับ 46.8 และ 103.4 ตามลำดับ จากเดือนก่อนหน้าที่ระดับ 44.2 และ 101.9 ตามลำดับ
เศรษฐกิจภาคใต้ในเดือนตุลาคม 2564 เริ่มมีสัญญาณดีขึ้นจากภาคการท่องเที่ยวภายในประเทศ และความเชื่อมั่นที่ปรับตัวเพิ่มขึ้น
ด้านอุปสงค์ พบว่าเครื่องชี้เศรษฐกิจด้านการบริโภคภาคเอกชน สะท้อนจาก รายได้เกษตรกรขยายตัวร้อยละ 20.0 เมื่อเทียบกับช่วงเดียวกันของปีก่อน การจัดเก็บภาษีมูลค่าเพิ่ม ณ ราคาคงที่ ขยายตัวร้อยละ 1.8 เมื่อเทียบกับช่วงเดียวกันของปีก่อน แต่ชะลอลงร้อยละ -3.5 เมื่อเทียบกับเดือนก่อนหน้าหลังขจัดผลทางฤดูกาล ขณะที่จำนวนรถจักรยานยนต์จดทะเบียนใหม่ชะลอตัวร้อยละ -14.0 เมื่อเทียบกับช่วงเดียวกันของปีก่อน แต่ขยายตัวร้อยละ 2.3 เมื่อเทียบกับเดือนก่อนหน้าหลังขจัดผลทางฤดูกาล สำหรับเครื่องชี้เศรษฐกิจด้านการลงทุนภาคเอกชน สะท้อนจาก จำนวนรถบรรทุกจดทะเบียนใหม่ ขยายตัวร้อยละ 9.6 เมื่อเทียบกับช่วงเดียวกันของปีก่อน แต่ชะลอลงร้อยละ -2.9 เมื่อเทียบกับเดือนก่อนหน้าหลังขจัดผลทางฤดูกาล ด้านอุปทาน มีสัญญาณการฟื้นตัวจากภาคการท่องเที่ยวในประเทศ โดยพบว่าจำนวนผู้เยี่ยมเยือนและรายได้จากผู้เยี่ยมเยือนคนไทยชะลอตัวลดลงร้อยละ -89.5 และ -89.2 เมื่อเทียบกับช่วงเดียวกันของปีก่อน แต่เพิ่มขึ้นเมื่อเทียบกับเดือนก่อนหน้าหลังขจัดผลทางฤดูกาลร้อยละ 21.8 และ 30.2 ตามลำดับ นอกจากนี้ ในด้านความเชื่อมั่น พบว่า ดัชนีความเชื่อมั่นผู้บริโภคและภาคอุตสาหกรรมปรับเพิ่มขึ้นมาอยู่ที่ระดับ 40.0 และ 79.9 ตามลำดับ จากเดือนก่อนหน้าที่ระดับ 38.0 และ 77.8 ตามลำดับ
เศรษฐกิจ กทม. และปริมณฑลในเดือนตุลาคม 2564 เริ่มมีสัญญาณดีขึ้นจากภาคการท่องเที่ยว และความเชื่อมั่นที่ปรับตัวเพิ่มขึ้น
ด้านอุปสงค์ พบว่าเครื่องชี้เศรษฐกิจด้านการบริโภคภาคเอกชน สะท้อนจากการจัดเก็บภาษีมูลค่าเพิ่ม ณ ราคาคงที่ ขยายตัวเมื่อเทียบกับช่วงเดียวกันของปีก่อนร้อยละ 6.0 แต่ชะลอตัวลงร้อยละ -2.7 เมื่อเทียบกับเดือนก่อนหน้าหลังขจัดผลทางฤดูกาล ขณะที่รายได้เกษตรกรชะลอตัวลงร้อยละ -16.4 เมื่อเทียบกับช่วงเดียวกันของปีก่อน แต่ขยายตัวร้อยละ 1.0 เมื่อเทียบกับเดือนก่อนหน้าหลังขจัดผลทางฤดูกาล สำหรับเครื่องชี้เศรษฐกิจด้านการลงทุนภาคเอกชน สะท้อนจากจำนวนรถยนต์บรรทุกส่วนบุคคลจดทะเบียนใหม่ ชะลอตัวร้อยละ -13.6 เมื่อเทียบกับช่วงเดียวกันของปีก่อน ด้านอุปทาน มีสัญญาณการฟื้นตัวจากภาคการท่องเที่ยว โดยแม้ว่าจำนวนผู้เยี่ยมเยือน และรายได้จากผู้เยี่ยมเยือนรวมจะชะลอตัวลดลงร้อยละ -72.1 และ -80.3 เมื่อเทียบกับช่วงเดียวกันของปีก่อน แต่เพิ่มขึ้นเมื่อเทียบกับเดือนก่อนหน้าหลังขจัดผลทางฤดูกาลร้อยละ 0.6 และ 46.9 ตามลำดับ นอกจากนี้ ในด้านความเชื่อมั่นพบว่า ดัชนีความเชื่อมั่นผู้บริโภคและภาคอุตสาหกรรมปรับเพิ่มขึ้น มาอยู่ที่ระดับ 42.3 และ 82.1 ตามลำดับ จากเดือนก่อนหน้าที่ระดับ 39.5 และ 78.2 ตามลำดับ
เศรษฐกิจภาคตะวันออกเฉียงเหนือในเดือนตุลาคม 2564 เริ่มมีสัญญาณดีขึ้นจากภาคการท่องเที่ยว และความเชื่อมั่นที่ปรับตัวเพิ่มขึ้น
ด้านอุปสงค์ พบว่าเครื่องชี้เศรษฐกิจด้านการบริโภค สะท้อนจากรายได้เกษตรกรชะลอตัวลงร้อยละ -7.9 เมื่อเทียบกับช่วงเดียวกันของปีก่อน แต่ขยายตัวร้อยละ 5.8 เมื่อเทียบกับเดือนก่อนหน้าหลังขจัดผลทางฤดูกาล ขณะที่ภาษีมูลค่าเพิ่ม ณ ราคาคงที่ รถยนต์นั่งจดทะเบียนใหม่ และจำนวนรถจักรยานยนต์จดทะเบียนใหม่ชะลอตัวลงร้อยละ -16.7 -26.1 และ -16.1 เมื่อเทียบกับช่วงเดียวกันของปีก่อน ตามลำดับ สำหรับเครื่องชี้เศรษฐกิจด้านการลงทุนภาคเอกชน สะท้อนจากจำนวนรถบรรทุกจดทะเบียนใหม่ ขยายตัวร้อยละ 1.0 เมื่อเทียบกับช่วงเดียวกันของปีก่อน แต่ชะลอตัวร้อยละ -1.7 เมื่อเทียบกับเดือนก่อนหน้าหลังขจัดผลทางฤดูกาล จำนวนรถยนต์บรรทุกส่วนบุคคลจดทะเบียนใหม่ และเงินทุนของโรงงานที่เริ่มประกอบกิจการชะลอตัวเมื่อเทียบกับช่วงเดียวกันของปีก่อนร้อยละ -30.1 และ -21.5  ตามลำดับ และเดือนก่อนหน้าหลังขจัดผลทางฤดูกาล ด้านอุปทาน มีสัญญาณการฟื้นตัวจากภาคการท่องเที่ยว โดยแม้ว่าจำนวนผู้เยี่ยมเยือน และรายได้จากผู้เยี่ยมเยือนรวมจะชะลอตัวลดลงร้อยละ -68.6 และ -81.8 เมื่อเทียบกับช่วงเดียวกันของปีก่อน แต่เพิ่มขึ้นเมื่อเทียบกับเดือนก่อนหน้าหลังขจัดผลทางฤดูกาลร้อยละ 81.7 และ 67.4 ตามลำดับ นอกจากนี้ ในด้านความเชื่อมั่น พบว่า ดัชนีความเชื่อมั่นผู้บริโภคและภาคอุตสาหกรรมปรับเพิ่มขึ้น มาอยู่ที่ระดับ 48.0 และ 74.1 ตามลำดับ จากเดือนก่อนหน้าที่ระดับ 45.8 และ 71.3 ตามลำดับ
เศรษฐกิจภาคกลางในเดือนตุลาคม 2564 เริ่มมีสัญญาณดีขึ้นจากภาคการท่องเที่ยว และความเชื่อมั่นที่ปรับตัวเพิ่มขึ้น
ด้านอุปสงค์ พบว่าเครื่องชี้เศรษฐกิจด้านการบริโภคภาคเอกชน สะท้อนจากรายได้เกษตรกรชะลอตัวลงร้อยละ -14.2 เมื่อเทียบกับช่วงเดียวกันของปีก่อน แต่ขยายตัวร้อยละ 2.1 เมื่อเทียบกับเดือนก่อนหน้าหลังขจัดผลทางฤดูกาล ขณะที่การจัดเก็บภาษีมูลค่าเพิ่ม ณ ราคาคงที่ ชะลอตัวลงร้อยละ -19.2 เมื่อเทียบกับช่วงเดียวกันของปีก่อน สำหรับเครื่องชี้เศรษฐกิจด้านการลงทุนภาคเอกชน สะท้อนจากจำนวนรถบรรทุกจดทะเบียนใหม่ขยายตัวเมื่อเทียบกับช่วงเดียวกันของปีก่อนที่ร้อยละ 11.0 ด้านอุปทาน มีสัญญาณการฟื้นตัวจากภาคการท่องเที่ยว โดยแม้ว่าจำนวนผู้เยี่ยมเยือน และรายได้จากผู้เยี่ยมเยือนรวมจะชะลอตัวลดลงร้อยละ -65.4 และ -74.0 เมื่อเทียบกับช่วงเดียวกันของปีก่อน แต่เพิ่มขึ้นเมื่อเทียบกับเดือนก่อนหน้าหลังขจัดผลทางฤดูกาลร้อยละ 41.6 และ 51.6 ตามลำดับ นอกจากนี้ ในด้านความเชื่อมั่นพบว่า ดัชนีความเชื่อมั่นผู้บริโภคและภาคอุตสาหกรรมปรับเพิ่มขึ้น มาอยู่ที่ระดับ 43.0 และ 82.1 ตามลำดับ จากเดือนก่อนหน้าซึ่งอยู่ที่ระดับ 40.4 และ 78.2 ตามลำดับ
เศรษฐกิจภาคเหนือในเดือนตุลาคม 2564 เริ่มมีสัญญาณดีขึ้นจากภาคการท่องเที่ยว และความเชื่อมั่นที่ปรับตัวเพิ่มขึ้น
ด้านอุปสงค์ พบว่าเครื่องชี้เศรษฐกิจด้านการบริโภคภาคเอกชน สะท้อนจากจำนวนรถจักรยานยนต์จดทะเบียนใหม่ชะลอตัวร้อยละ -14.3 เมื่อเทียบกับช่วงเดียวกันของปีก่อน แต่ขยายตัวร้อยละ 3.4 เมื่อเทียบกับเดือนก่อนหน้าหลังขจัดผลทางฤดูกาล ขณะที่การจัดเก็บภาษีมูลค่าเพิ่ม ณ ราคาคงที่ ชะลอตัวเมื่อเทียบกับช่วงเดียวกันของปีก่อนที่ร้อยละ -19.8 สำหรับเครื่องชี้เศรษฐกิจด้านการลงทุนภาคเอกชน สะท้อนจากจำนวนรถบรรทุกจดทะเบียนใหม่ ขยายตัวร้อยละ 2.0 เมื่อเทียบกับช่วงเดียวกันของปีก่อน แต่ชะลอตัวร้อยละ -6.1 เมื่อเทียบกับเดือนก่อนหน้าหลังขจัดผลทางฤดูกาล ด้านอุปทาน มีสัญญาณการฟื้นตัวจากภาคการท่องเที่ยว โดยแม้ว่าจำนวนผู้เยี่ยมเยือน และรายได้จากผู้เยี่ยมเยือนรวมจะชะลอตัวลดลงร้อยละ -65.8 และ -75.7 เมื่อเทียบกับช่วงเดียวกันของปีก่อน แต่เพิ่มขึ้นเมื่อเทียบกับเดือนก่อนหน้าหลังขจัดผลทางฤดูกาลร้อยละ 32.8 และ 1.5 ตามลำดับ นอกจากนี้ ในด้านความเชื่อมั่น พบว่า ดัชนีความเชื่อมั่นผู้บริโภคและภาคอุตสาหกรรมปรับเพิ่มขึ้น มาอยู่ที่ระดับ 46.8 และ 60.9 ตามลำดับ จากเดือนก่อนหน้าที่ระดับ 44.7 และ 57.2 ตามลำดับ

ที่มา : https://www.thaigov.go.th/news/contents/details/48842