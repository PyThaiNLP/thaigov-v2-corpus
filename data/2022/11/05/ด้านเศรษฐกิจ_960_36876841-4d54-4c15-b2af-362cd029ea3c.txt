รัฐบาลไทย-ข่าวทำเนียบรัฐบาล-รมช.มนัญญา ลุยขอนแก่นส่งเสริมปลูกฟ้าทลายโจรสู้ภัยโควิด-19


วันเสาร์ที่ 18 กันยายน 2564
รมช.มนัญญา ลุยขอนแก่นส่งเสริมปลูกฟ้าทลายโจรสู้ภัยโควิด-19
รมช.มนัญญา ลุยขอนแก่นส่งเสริมปลูกฟ้าทลายโจรสู้ภัยโควิด-19 นำร่องสหกรณ์การเกษตรพระยืน
พร้อมเร่งขยายผลให้ครอบคลุมทั่วประเทศ
นางสาวมนัญญา ไทยเศรษฐ์ รัฐมนตรีช่วยว่าการกระทรวงเกษตรละสหกรณ์ กล่าวภายหลังเป็นประธานพิธีเปิดโครงการส่งเสริมการผลิตฟ้าทะลายโจรในสถาบันเกษตรกร จ.ขอนแก่น ณ บ้านดงกลาง ตำบลบ้านโต้น อำเภอพระยืน จังหวัดขอนแก่น โดยมี นายสมศักดิ์ จังตระกุล ผู้ว่าราชการจังหวัดขอนแก่น นายวิศิษฐ์ ศรีสุวรรณ อธิบดีกรมส่งเสริมสหกรณ์ นายสมบัติ ตงเต๊า รองอธิบดีกรมวิชาการเกษตร หัวหน้าส่วนราชการที่เกี่ยวข้อง และเกษตรกร เข้าร่วม ว่า กระทรวงเกษตรและสหกรณ์ ได้มีนโยบายขับเคลื่อนการปลูกพืชสมุนไพรฟ้าทะลายโจร เพื่อป้อนเป็นวัตถุดิบให้กับผู้ผลิตยาฟ้าทะลายโจรเป็นยาต้านไวรัสโควิด-19 และได้มอบให้กรมส่งเสริมสหกรณ์ ดำเนินโครงการส่งเสริมการปลูกฟ้าทะลายโจรในสถาบันเกษตรกร ซึ่งกรมวิชาการเกษตร จะสนับสนุนกล้าพันธุ์ที่มีสารแอนโดรกราโฟไลค์สูง ให้กับสหกรณ์ที่เข้าร่วมโครงการ ซึ่งผลที่ได้รับจะทำให้เกษตรกรมีรายได้เพิ่มขึ้น และอนาคตอาจจะกลายเป็นพืชเศรษฐกิจตัวใหม่ ต่อไป
สำหรับการจัดทำโครงการฯ ในครั้งนี้ มีเป้าหมายคัดเลือกพื้นที่ที่เหมาะสมจำนวน 498 ไร่ เป้าหมายในปี 2564 จำนวน 98 ไร่ และปี 2565 จำนวน 400 ไร่ ในพื้นที่ครอบคลุมทุกภูมิภาคของประเทศ โดยจะมีการบูรณาการทำงานร่วมกันระหว่างกระทรวงเกษตรและสหกรณ์ และสถาบันเกษตรกร เพื่อส่งเสริมให้สมาชิกสหกรณ์ปลูกฟ้าทะลายโจรเพื่อแปรรูปป้อนเข้าสู่ตลาด โดยได้กำหนดวิธีการดำเนินงานตั้งแต่ต้นน้ำ กลางน้ำ และปลายน้ำ
ทั้งนี้ กระทรวงเกษตรและสหกรณ์ ได้ส่งเสริมสนับสนุนการปลูกพืชสมุนไพรฟ้าทะลายโจร เพื่อเป็นวัตถุดิบในการพัฒนายาต้านไวรัสโควิด–19 โดยมีแปลงปลูกฟ้าทะลายโจรของกลุ่มแม่บ้านเกษตรกรบ้านดงกลาง สังกัดสหกรณ์การเกษตรพระยืน จำกัด ซึ่งเป็นพื้นที่นำร่องปลูกพืชสมุนไพรฟ้าทะลายโจร จำนวน 3 สายพันธุ์ แบ่งเป็น พันธุ์พื้นเมือง จำนวน 20,000 ต้น / พันธุ์พิจิตร 4-4 จำนวน 10,000 ต้น / พันธุ์พิษณุโลก 5-4 จำนวน 10,000 ต้น รวมทั้งสิ้น 40,000 ต้น และจะขยายผลให้ครอบคลุมพื้นที่ของจังหวัดขอนแก่นต่อไป นอกจากนี้การดำเนินโครงการดังกล่าวคาดหวังว่า จะเป็นการสร้างอาชีพใหม่หรือเป็นอาชีพเสริม เพื่อสร้างรายได้เพิ่มให้กับสมาชิกและเกษตรกร รวมทั้งสนับสนุนผลผลิตฟ้าทะลายโจรให้เข้าสู่ตลาดสำหรับเป็นยาต้านไวรัสโควิด-19 เพิ่มมากขึ้น
โอกาสนี้ รมช.มนัญญา ได้มอบกล้าพันธุ์ฟ้าทะลายโจรและมอบถุงยังชีพให้กับผู้แทนสมาชิกสหกรณ์การเกษตรพระยืน จากนั้น เยี่ยมชมนิทรรศการภายในงาน อาทิ เทคโนโลยีการผลิตเมล็ดพันธุ์และสมุนไพรฟ้าทะลายโจร การแปรรูปผลิตภัณฑ์ฟ้าทะลายโจร ผลิตภัณฑ์กลุ่มอาชีพในสังกัดสหกรณ์การเกษตรพระยืน จำกัด การส่งเสริมอาชีพสมาชิกสหกรณ์เครดิตยูเนี่ยนอำเภอพระยืน จำกัด ตลอดจนเยี่ยมชมโรงงานผลิตและแปรรูปสมุนไพรของกลุ่มแม่บ้านเกษตรกรบ้านดงกลาง ก่อนเดินทางไปปลูกฟ้าทะลายโจร ณ ศูนย์เรียนรู้แปลงสาธิตการปลูกฟ้าทะลายโจรบ้านดงกลาง

ที่มา : https://www.thaigov.go.th/news/contents/details/45959