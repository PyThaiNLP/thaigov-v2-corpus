รัฐบาลไทย-ข่าวทำเนียบรัฐบาล-รมว.อว. ชู ม.มหิดล ต้นแบบแห่งการวิจัยและพัฒนา เสริมแกร่งสถาบันอุดมศึกษาเพื่อสังคม สู่โมเดลในการพัฒนาประเทศระดับพื้นที่


วันอังคารที่ 2 สิงหาคม 2565
รมว.อว. ชู ม.มหิดล ต้นแบบแห่งการวิจัยและพัฒนา เสริมแกร่งสถาบันอุดมศึกษาเพื่อสังคม สู่โมเดลในการพัฒนาประเทศระดับพื้นที่
รมว.อว. ชู ม.มหิดล ต้นแบบแห่งการวิจัยและพัฒนา เสริมแกร่งสถาบันอุดมศึกษาเพื่อสังคม สู่โมเดลในการพัฒนาประเทศระดับพื้นที่
11 กรกฎาคม 2565 ณ มหาวิทยาลัยมหิดล ศาลายา จังหวัดนครปฐม /ศ.(พิเศษ) ดร.เอนก เหล่าธรรมทัศน์ รัฐมนตรีว่าการกระทรวงการอุดมศึกษา วิทยาศาสตร์ วิจัยและนวัตกรรม บรรยายพิเศษในหัวข้อ “เสริมพลังอุดมศึกษาเพื่อสังคม” ในเวทีเสวนา “มหาวิทยาลัยเพื่อการรับใช้ชุมชน : บทบาทและความร่วมมือ” โดยมี ศาตราจารย์ นายแพทย์บรรจง มไหสวริยะ อธิการบดีมหาวิทยาลัยมหิดล รองศาสตราจารย์ธรรมรักษ์ ละอองนวล รักษาราชการอธิการบดีมหาวิทยาลัยราชภัฎอุบลราชธานี ผศ.ไชยรัตน์ ปราณี อธิการบดีมหาวิทยาลัยราชภัฎนครสวรรค์ ผศ.ศิริรัตน์ เซ็งเส็ง ผู้ช่วยอธิการดี มหาวิทยาลัยราชภัฏกาญจนบุรี  ดร.กิตติ สัจจาวัฒนา ผอ.หน่วยบริหารและจัดการทุนด้านการพัฒนาระดับพื้นที่ (บพท.) ร่วมเสวนาภายในงานดังกล่าว
ศ.(พิเศษ) ดร.เอนก เหล่าธรรมทัศน์ รมว.การอุดมศึกษา กล่าวว่า มหาวิทยาลัยของไทยที่มหิดลควรทำงานด้วย คือ มหาวิทยาลัยราชภัฏและมหาวิทยาลัยเทคโนโลยีราชมงคล เนื่องจากมีความชำนาญในพื้นที่เป็นอย่างสูง และเป็นชั้นนำของประเทศ  ขณะเดียวกันก็มีมหาวิทยาลัยอีกประเภทนึง คือ มหาวิทยาลัยรับใช้พื้นที่ รับใช้สังคม ซึ่งมหาวิทยาลัยราชภัฏของเราเป็นมหาวิทยาลัยลักษณะนี้ การทำงานให้ดีต้องถอดบทเรียนจากทฤษฎีไม่ใช่เลียนแบบเกณฑ์จากต่างประเทศเพียงอย่างเดียว ซึ่งจะทำให้มหาวิทยาลัยของเรามีความเป็นเลิศได้ด้วยการปฏิบัติ ด้วยคุณูปกรที่ทำให้กับพื้นที่ที่เราอยู่ ส่วนมหาวิทยาลัยเทคโนโลยีราชมงคลเป็นมหาวิทยาลัยอีกประเภทหนึ่งที่ทำด้านนวัตกรรม ประดิษฐกรรม ที่สามารถใช้ได้จริง  ซึ่งจะทำให้มหาวิทยาลัยเทคโนโลยีราชมงคลมีความก้าวหน้าขึ้น นอกจากนั้นควรสนใจด้านการพัฒนาพื้นที่และสังคม ที่เน้นด้านเทคโนโลยี นวัตกรรม ประดิษฐกรรม
ศ.(พิเศษ) ดร.เอนก  กล่าวต่อไปว่า ต้องขอขอบคุณมหาวิทยาลัยมหิดล ที่เอาตัวเองเป็นมหาวิทยาลัยหลักที่ทำด้านวิจัยและพัฒนา ซึ่งดีที่สุดแห่งหนึ่งของประเทศ การทำ policy advocacy เราไม่ควรทำซ้ำกับที่คนอื่นเขาทำ ผมอยากฝากให้มหิดลช่วยผลักดันให้มหาวิทยาลัยมีบทบาทในการพัฒนา แก้ปัญหาให้แก่ท้องถิ่น ชุมชน ให้ดีที่สุดและสำเร็จ นี่จะเป็นโมเดลในการพัฒนาประเทศอีกแบบหนึ่ง คือ พัฒนาประเทศด้วยมหาวิทยาลัย สิ่งที่มหิดลทำจะเป็นต้นแบบในการเสนอความคิดสร้างสรรค์และทำสิ่งสร้างสรรค์ที่สุดให้พื้นที่ สร้างโอกาส และต้องเลือกเรื่องที่จะทำที่ส่งผลดีให้กับประเทศชาติ

ที่มา : https://www.thaigov.go.th/news/contents/details/57528