รัฐบาลไทย-ข่าวทำเนียบรัฐบาล-กรมการขนส่งทางบก ลงนามบันทึกข้อตกลงความร่วมมือกับสมาคมผู้ผลิตยางรถยนต์ไทย ภายใต้ “โครงการความร่วมมือเพื่อพัฒนาหลักเกณฑ์การตรวจสภาพยางรถยนต์ เพื่อการขับขี่อย่างปลอดภัย”


วันศุกร์ที่ 8 เมษายน 2565
กรมการขนส่งทางบก ลงนามบันทึกข้อตกลงความร่วมมือกับสมาคมผู้ผลิตยางรถยนต์ไทย ภายใต้ “โครงการความร่วมมือเพื่อพัฒนาหลักเกณฑ์การตรวจสภาพยางรถยนต์ เพื่อการขับขี่อย่างปลอดภัย”
...
วันนี้ (8 เมษายน 2565) เวลา 10.00 น. ณ กรมการขนส่งทางบก นายจิรุตม์ วิศาลจิตร อธิบดีกรมการขนส่งทางบก และมิสเตอร์ บรูโน่ เซอเวอแรง นายกสมาคมผู้ผลิตยางรถยนต์ไทย ได้ลงนามบันทึกข้อตกลงความร่วมมือ (MOU) ภายใต้ “โครงการความร่วมมือเพื่อพัฒนาหลักเกณฑ์การตรวจสภาพยางรถยนต์เพื่อการขับขี่อย่างปลอดภัย” เพื่อให้เกิดการบูรณาการระหว่างภาครัฐและภาคเอกชนในด้านการแลกเปลี่ยนข้อมูลทางวิชาการเกี่ยวกับการใช้งานยางรถยนต์ให้เกิดความปลอดภัยโดยในพิธีลงนามบันทึกข้อตกลงความร่วมมือในครั้งนี้สมาคมผู้ผลิตยางรถยนต์ไทยได้สนับสนุนอุปกรณ์วัดความลึกของดอกยางรถยนต์ (Tread Depth Gauge) สำหรับให้กรมการขนส่งทางบกไปใช้ในกิจกรรมรณรงค์สร้างจิตสำนึกด้านการดูแลสภาพรถโดยมุ่งเน้นการตรวจสภาพยางรถยนต์เพื่อการขับขี่อย่างปลอดภัยต่อไป
นายจิรุตม์ วิศาลจิตร อธิบดีกรมการขนส่งทางบก กระทรวงคมนาคม กล่าวว่า ยางรถยนต์ เป็นอุปกรณ์ที่สำคัญที่สุดของรถเนื่องจากเป็นสิ่งเดียวที่สัมผัสกับพื้นผิวถนนโดยตรงทำหน้าที่ในการควบคุมการเคลื่อนที่ของรถควบคุมการห้ามล้อให้มีระยะที่เหมาะสมและปลอดภัยแต่อย่างไรก็ตามแม้ยางรถยนต์จะเป็นอุปกรณ์ที่สำคัญแต่ถือเป็นชิ้นส่วนสึกหรอมีการเสื่อมสภาพตามการใช้งานสภาพแวดล้อมและระยะเวลาที่จัดเก็บจึงควรตรวจสอบและดูแลยางรถยนต์ให้อยู่ในสภาพสมบูรณ์พร้อมใช้งานอย่างสม่ำเสมอ ดังนั้น กรมการขนส่งทางบก (ขบ.) และสมาคมผู้ผลิตยางรถยนต์ไทยจึงได้มีบันทึกข้อตกลงความร่วมมือ (MOU) ภายใต้“โครงการความร่วมมือเพื่อพัฒนาหลักเกณฑ์การตรวจสภาพยางรถยนต์เพื่อการขับขี่อย่างปลอดภัย”เพื่อร่วมกันพิจาณาแนวทางในการตรวจสอบสภาพยางรถยนต์ในระหว่างการใช้งานให้มีความปลอดภัยมากขึ้นโดย ขบ. จะให้การสนับสนุนบุคลากรเป็นคณะทำงานร่วมกับสมาคมผู้ผลิตยางรถยนต์ไทยเพื่อทำการศึกษาและพิจารณากำหนดหลักเกณฑ์การตรวจสอบสภาพยางรถยนต์ให้มีความสอดคล้องกับมาตรฐานสากลมีเกณฑ์การพิจารณาวินิจฉัยผลที่ชัดเจนเป็นรูปธรรมลดการใช้ดุลยพินิจของเจ้าหน้าที่และนายช่างตรวจสภาพรถโดยมีวัตถุประสงค์เพื่อให้เกิดความปลอดภัยในการใช้ยางรถยนต์ที่ถูกต้องรวมทั้งจัดทำแผนการประชาสัมพันธ์ประชาสัมพันธ์ความรู้ความเข้าใจที่ถูกต้องเกี่ยวกับยางรถยนต์เพื่อสร้างความตระหนักในความสำคัญของการตรวจสอบและดูแลยางรถยนต์ให้มีสภาพพร้อมใช้งานซึ่งจะช่วยให้ลดโอกาสในการเกิดอุบัติเหตุจากสภาพยางรถยนต์ที่ไม่สมบูรณ์และยกระดับความปลอดภัย ทางถนนในภาพรวมให้สูงขึ้นอีกด้วย
มิสเตอร์ บรูโน่ เซอเวอแรง นายกสมาคมผู้ผลิตยางรถยนต์ไทย กล่าวเพิ่มเติมว่า ขบ. และสมาคมผู้ผลิตยางรถยนต์ไทยเห็นถึงประโยชน์ของความร่วมมือในครั้งนี้เนื่องจากจะช่วยให้มีฐานข้อมูลเชิงวิชาการรวมทั้งมีข้อกำหนดกฎเกณฑ์หรือระเบียบเกี่ยวกับการตรวจสภาพยางรถยนต์ในประเทศที่มีการใช้ข้อกำหนดทางเทคนิคด้านความปลอดภัยยานยนต์ที่เป็นที่ยอมรับในระดับสากล หรือข้อมูลอื่น ๆ ที่เป็นประโยชน์และสนับสนุนการทำงานของคณะทำงานภายใต้บันทึกข้อตกลงความร่วมมือนี้ สมาคมฯ มีความมุ่งหวังที่จะส่งเสริมอุตสาหกรรมยางรถยนต์ไทยให้มีมาตรฐานเทียบเท่ากับสากลอันเป็นการส่งเสริมสวัสดิภาพของผู้บริโภคและสนับสนุนการพัฒนาเศรษฐกิจของประเทศไทยสร้างสังคมการขับขี่อย่างปลอดภัยสำหรับประเทศไทยต่อไป

ที่มา : https://www.thaigov.go.th/news/contents/details/53422