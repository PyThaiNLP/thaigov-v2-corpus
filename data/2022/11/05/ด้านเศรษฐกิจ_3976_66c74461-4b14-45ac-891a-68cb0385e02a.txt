รัฐบาลไทย-ข่าวทำเนียบรัฐบาล-รฟท. เปิดให้บริการขบวนรถดีเซลราง เส้นทางสายใต้ เชื่อมต่อการเดินทาง (feeder) รถไฟชานเมืองสายสีแดง และรถไฟฟ้าสายสีน้ำเงิน


วันอังคารที่ 31 พฤษภาคม 2565
รฟท. เปิดให้บริการขบวนรถดีเซลราง เส้นทางสายใต้ เชื่อมต่อการเดินทาง (feeder) รถไฟชานเมืองสายสีแดง และรถไฟฟ้าสายสีน้ำเงิน
ส่งเสริมระบบขนส่งสาธารณะ และการประหยัดพลังงาน เริ่ม 1 มิ.ย.
นายเอกรัช  ศรีอาระยันพงษ์ ผู้อำนวยการศูนย์ประชาสัมพันธ์ การรถไฟแห่งประเทศไทย (รฟท.) กระทรวงคมนาคม เปิดเผยว่า ตามที่การรถไฟฯ ได้เปิดให้บริการโครงการระบบรถไฟชานเมืองสายสีแดงช่วงบางซื่อ - รังสิต และบางซื่อ - ตลิ่งชัน  ซึ่งปัจจุบันมีผู้ใช้บริการจำนวนมากและมีแนวโน้มเพิ่มขึ้นอย่างต่อเนื่อง ดังนั้น เพื่อเป็นการเพิ่มความสะดวกในการเดินทางแก่ประชาชนผู้ใช้บริการ
รฟท. จึงได้เปิดให้บริการขบวนรถดีเซลรางชานเมือง (Feeder) ในเส้นทางสายใต้ เพื่ออำนวยความสะดวกเชื่อมต่อการเดินทางกับเส้นทางรถไฟฟ้า และระบบคมนาคมขนส่งอื่น ในพื้นที่ปริมณฑลถึงกรุงเทพฯ
ซึ่งเป็นการช่วยสนับสนุนนโยบายของกระทรวงคมนาคม และรัฐบาล ในการส่งเสริมให้ประชาชนใช้ระบบขนส่งสาธารณะมากขึ้น เพื่อประหยัดการใช้น้ำมันและพลังงาน  ตลอดจนยังกำหนดอัตราค่าโดยสารราคาพิเศษ เพื่อลดภาระค่าครองชีพให้กับประชาชน สำหรับผู้โดยสารกรณีขึ้น - ลงที่สถานีชุมทางตลิ่งชันเพื่อเดินทางเชื่อมต่อกับรถไฟชานเมืองสายสีแดง เริ่มให้บริการตั้งแต่วันที่ 1 มิถุนายน 2565 เป็นต้นไป
ทั้งนี้ ขบวนรถดีเซลรางชานเมือง (Feeder)  เส้นทางสายใต้ เป็นขบวนรถระยะสั้น (ไป-กลับ) ระยะทางไม่เกิน 50 กิโลเมตรต่อเที่ยว มีเส้นทางระหว่างสถานีธนบุรี-ตลิ่งชัน - นครปฐม (สายใต้) เปิดให้บริการ 20 ขบวนต่อวัน สามารถเดินทางเชื่อมต่อไปยังโครงการระบบรถไฟชานเมืองสายสีแดงที่สถานีชุมทางตลิ่งชัน และจุดเชื่อมต่อรถไฟฟ้าสายสีน้ำเงินที่สถานีจรัญสนิทวงศ์ รวมทั้งระบบขนส่งสาธารณะอื่นๆ ได้อย่างสะดวก ประหยัด และปลอดภัย
นอกจากนี้ รฟท. ได้กำหนดอัตราค่าโดยสารพิเศษสำหรับผู้โดยสารกรณีขึ้น-ลงที่สถานีชุมทางตลิ่งชันเพื่อเดินทางเชื่อมต่อกับรถไฟชานเมืองสายสีแดง ลดราคาค่าตั๋วโดยสารจากอัตราค่าโดยสารปกติร้อยละ 50 ดังนี้
- เดินทางจากสถานีนครปฐม-ชุมทางตลิ่งชัน อัตราค่าโดยสาร 20 จากราคาเดิม 40 บาท
- เดินทางจากสถานีธนบุรี-ชุมทางตลิ่งชัน อัตราค่าโดยสาร 10 บาท จากราคาเดิม 20 บาท
รวมทั้ง ได้ปรับเวลาขบวนรถธรรมดาและขบวนรถชานเมือง จำนวน 4 ขบวน ประกอบด้วย ขบวนรถธรรมดาที่ 260 (น้ำตก - ธนบุรี)  ขบวนรถชานเมืองที่ 351/352 (ธนบุรี - ราชบุรี - ธนุบรี) และขบวนรถชานเมืองที่ 356 (สุพรรณบุรี - กรุงเทพ) เพื่อให้เวลามีความเหมาะสมกับขบวนรถดีเซลรางชานเมือง (Feeder) ช่วงสถานีนครปฐม - ตลิ่งชัน - ธนบุรี อีกด้วย
สำหรับผู้โดยสารที่มีความประสงค์จะเดินทางโดยรถดีเซลรางชานเมือง (Feeder) สามารถตรวจสอบเส้นทางและสอบถามรายละเอียดเพิ่มได้ที่ศูนย์บริการลูกค้าสัมพันธ์ หมายเลขโทรศัพท์1690 ตลอด 24 ชั่วโมง หรือ เฟซบุ๊ก แฟนเพจ ทีมพีอาร์การรถไฟแห่งประเทศไทย

ที่มา : https://www.thaigov.go.th/news/contents/details/55227