รัฐบาลไทย-ข่าวทำเนียบรัฐบาล-คํากล่าว พลเอก ประยุทธ์ จันทร์โอชา นายกรัฐมนตรี ในพิธีเปิดงาน“ฮักไทย ฮักภูเก็ต” (HUG THAIS HUG PHUKET)


วันศุกร์ที่ 16 กรกฎาคม 2564
พิมพ์
คํากล่าว  พลเอก ประยุทธ์ จันทร์โอชา  นายกรัฐมนตรี ในพิธีเปิดงาน“ฮักไทย ฮักภูเก็ต”   (HUG THAIS HUG PHUKET)
คํากล่าว พลเอก ประยุทธ์ จันทร์โอชา  นายกรัฐมนตรี ในพิธีเปิดงาน“ฮักไทย ฮักภูเก็ต”  (HUG THAIS HUG PHUKET) ในวันพฤหัสดีที่ 1 กรกฎาคม 2564 เวลา 13.45 น. ณ ศูนย์การค้าเซ็นทรัลภูเก็ต จังหวัดภูเก็ต
ท่านรองนายกรัฐมนตรี ท่านรัฐมนตรี
ประธานกรรมการหอการค้าไทย
ผู้บริหารบริษัท กลุ่มเซ็นทรัล จำกัด
ผู้ประกอบการสินค้าและบริการทุกท่าน
ผมมีความยินดีเป็นอย่างยิ่งที่ได้มาเป็นประธานเปิดงาน “ฮักไทยฮักภูเก็ต” ในวันนี้ ซึ่งถือเป็นโครงการความร่วมมือของภาครัฐและภาคเอกชนที่จะร่วมกันฟื้นฟูขับเคลื่อนเศรษฐกิจไทยให้เดินไปข้างหน้า พร้อมไปกับการควบคุมการแพร่ระบาดของโรคโควิด-19 ได้อย่างมีประสิทธิภาพ ภายใต้ความหมายที่ดีของชื่อโครงการ “ฮัก” จะเป็นการส่งต่อกำลังใจและโอบกอดคนไทยด้วยความรัก โดยเฉพาะอย่างยิ่งในยามที่คนไทยทุกคนต้องการกำลังใจเพื่อผ่านความท้าทายนี้ไปได้ด้วยกัน
สำหรับวันนี้ผมได้มาประชุมติดตามการดำเนินการตามโครงการ “Phuket Sandbox” ซึ่งเป็นนโยบายสำคัญของรัฐบาลที่กำหนดให้จังหวัดภูเก็ตเป็นจังหวัดนำร่อง ในการเปิดรับนักท่องเที่ยวชาวต่างชาติที่ได้รับวัคซีนแล้ว ตั้งแต่วันที่ 1 กรกฎาคม 2564 (ตามมติคณะรัฐมนตรีวันที่ 22 มิถุนายน 2564) รวมทั้งเกาะสมุย จังหวัดสุราฎร์ธานี และเกาะพีพี จังหวัดกระบี่ ซึ่งเป็นพื้นที่ที่มีลักษณะเป็นหมู่เกาะทำให้ง่ายต่อการจำกัดพื้นที่ท่องเที่ยวและควบคุมการเข้า – ออกในพื้นที่ ทั้งนี้ ผมถือเป็น “วาระจำเป็นเร่งด่วน” เพื่อการฟื้นฟูเศรษฐกิจการท่องเที่ยวของประเทศ พร้อมผลักดันทุกภาคส่วนให้มีส่วนร่วม โดยเฉพาะภาคเอกชนในอุตสาหกรรมท่องเที่ยวที่เป็น “ฟันเฟือง” หลักในการขับเคลื่อนเศรษฐกิจและการท่องเที่ยวให้ฟื้นคืนกลับมาโดยเร็ว
การจัดงาน “ฮักไทย ฮักภูเก็ต” นับเป็นส่วนหนึ่งในการขับเคลื่อนโครงการ “Phuket Tourism Sandbox” เพื่อกระตุ้นการใช้จ่ายทั้งของคนไทยและนักท่องเที่ยวชาวต่างชาติ ตลอดจนเป็นการช่วยเหลือผู้ประกอบการทั้ง 3 กลุ่มสินค้าทั้งอาหาร การท่องเที่ยว และสินค้าไทย ครอบคลุมทั้งการยกระดับสินค้าและบริการ
ผมมีความเชื่อมั่นในศักยภาพของจังหวัดภูเก็ตซึ่งเป็นจังหวัดนำร่องจะสามารถฟื้นฟูเศรษฐกิจให้กลับมาอีกครั้ง ด้วยความโดดเด่นของจังหวัด จนได้รับการขนานนามว่าเป็นเมือง “ไข่มุกแห่งอันดามัน” ด้วยธรรมชาติที่สวยงาม วิถีการดำเนินชีวิต วัฒนธรรมประเพณี อาหารที่เป็นเอกลักษณ์ รวมถึงศิลปะทางสถาปัตยกรรมของตึกอาคาร ทำให้ภูเก็ตเป็นสถานที่ที่มีชื่อเสียงในระดับโลก สามารถดึงดูดนักท่องเที่ยวทั้งชาวไทยและชาวต่างชาติจำนวนมากให้เลือกเดินทางมาที่นี่ (โดยจังหวัดภูเก็ต ติดอันดับ 1 ใน 10 หรือ top 10 สถานที่ท่องเที่ยวที่ดีที่สุดในโลก ประจำปี 2563-2564 จากผลสำรวจ The World’s 30 Best Places to Visit in 2020-21 ซึ่งเป็นการจัดอันดับ 30 สถานที่ท่องเที่ยวที่ดีที่สุดในโลก โดย US News & World Report)
อย่างไรก็ตาม แม้ว่าเราจะเผชิญสถานการณ์การแพร่ระบาดของโรคโควิด-19 แต่ในวิกฤติย่อมมีโอกาสและมีสิ่งใหม่ๆ ที่เราต้องเรียนรู้อยู่เสมอทุกภาคส่วนทั้งภาครัฐ ภาคเอกชน และผู้ประกอบการการท่องเที่ยว จะต้องเรียนรู้และปรับตัว โรคโควิด-19 เป็นสิ่งที่พวกเราไม่เคยเจอมาก่อน ส่งผลกระทบและเกิดการเปลี่ยนแปลงในภาคการท่องเที่ยว ฉะนั้นปัจจัยที่จะทำให้การท่องเที่ยวเราฟื้นกลับมาขึ้นอยู่กับการบริหารจัดการอย่างมีประสิทธิภาพและความร่วมมือจากทุกภาคส่วน
โดยสิ่งที่รัฐบาลดำเนินการในตอนนี้คือ ทำอย่างไรที่จะช่วยสร้างงานสร้างรายได้เสริมสภาพคล่องให้กับผู้ประกอบการให้อยู่ได้ โดยผ่านมาตรการความช่วยเหลือต่างๆ ของรัฐบาล ได้แก่ มาตรการสินเชื่อดอกเบี้ยต่ำ (Soft Loan) มาตรการสนับสนุนการให้สินเชื่อแก่ผู้ประกอบธุรกิจ (มาตรการสินเชื่อฟื้นฟู) วงเงิน 250,000 ล้านบาท และมาตรการสนับสนุนการรับโอนทรัพย์สินหลักประกันเพื่อชำระหนี้ โดยให้ผู้ประกอบธุรกิจมีสิทธิซื้อทรัพย์สินนั้นคืนในภายหลัง (มาตรการพักทรัพย์ พักหนี้) วงเงิน 100,000 ล้านบาท
นอกจากนี้ จะต้องดำเนินการควบคู่ไปกับมาตรการการควบคุมโรคการสกัดกั้นเชื้อจากภายนอก และการเร่งสร้างภูมิคุ้มกันหมู่ รวมถึงการส่งเสริมและพัฒนาคุณภาพของบุคลากรในอุตสาหกรรมท่องเที่ยวในเรื่องของความสะอาดและสุขอนามัย ตลอดจนการกำกับควบคุมจำนวนนักท่องเที่ยวในแหล่งท่องเที่ยวต่างๆ โดยเฉพาะอย่างยิ่ง การวางแนวทางการพัฒนาจังหวัดหลังจากการเปิดเมืองรับนักท่องเที่ยว ทั้งการพัฒนาคนให้มีภูมิคุ้มกันในด้านต่างๆ และการบริหารจัดการเมืองในระยะยาว
สิ่งสำคัญคือ ทำอย่างไรให้นักท่องเที่ยวมั่นใจเรื่องความปลอดภัยมั่นใจที่จะมาประเทศไทย และกล้าออกเดินทาง เช่น การส่งเสริมประชาสัมพันธ์เครื่องหมายมาตรฐาน SHA และ SHA PLUS เพื่อการันตีความสะอาดปลอดภัยให้กับผู้ประกอบการแหล่งท่องเที่ยว ดังนั้น ทุกภาคส่วนต้องช่วยกัน เพราะเป็นสิ่งที่จะทำให้อุตสาหกรรมการท่องเที่ยวเติบโตไปในระยะยาว และทำให้การกลับมาใหม่ของ
ภาคการท่องเที่ยวเต็มไปด้วยความยั่งยืน
ผมขอขอบคุณทุกภาคส่วนที่ร่วมกันจัดงาน “ฮักไทย ฮักภูเก็ต”และได้ร่วมมือกันทำงานกันอย่างเต็มที่ เพื่อฟื้นเศรษฐกิจประเทศให้อุตสาหกรรมการท่องเที่ยวและบริการของประเทศไทยกลับมาฟื้นตัวได้โดยเร็วที่สุด เป็นจุดหมายปลายทางแห่งความสุข เพื่อคืนรอยยิ้มกลับสู่คนไทยอีกครั้ง สุดท้ายนี้ ผมขออวยพรให้
การดำเนินโครงการประสพผลสำเร็จ ตามที่มุ่งหวังไว้ทุกประการ
ขอบคุณครับ
-------------------

ที่มา : https://www.thaigov.go.th/news/contents/details/43805