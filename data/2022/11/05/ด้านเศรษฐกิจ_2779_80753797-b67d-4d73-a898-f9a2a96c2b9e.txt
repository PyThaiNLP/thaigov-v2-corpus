รัฐบาลไทย-ข่าวทำเนียบรัฐบาล-กรมทางหลวงชนบท เพิ่มคุณภาพชีวิตที่ดีให้ชาวอุดรธานี ตามนโยบายของรัฐมนตรีว่าการกระทรวงคมนาคม


วันพฤหัสบดีที่ 3 กุมภาพันธ์ 2565
กรมทางหลวงชนบท เพิ่มคุณภาพชีวิตที่ดีให้ชาวอุดรธานี ตามนโยบายของรัฐมนตรีว่าการกระทรวงคมนาคม
สร้างสะพานข้ามห้วยหลวง (สะพานเชื่อมสายสัมพันธ์ ดงยาง - ดอนกลอย) เชื่อมสองอำเภอ เสร็จสมบูรณ์
กรมทางหลวงชนบท (ทช.) กระทรวงคมนาคม ดำเนินโครงการก่อสร้างสะพานข้ามห้วยหลวง (สะพานเชื่อมสายสัมพันธ์ ดงยาง - ดอนกลอย) อำเภอเพ็ญ จังหวัดอุดรธานี เสร็จสมบูรณ์ ตามนโยบายของ นายศักดิ์สยาม ชิดชอบ รัฐมนตรีว่าการกระทรวงคมนาคม ในการเพิ่มคุณภาพชีวิตที่ดีให้กับประชาชน เชื่อมโยงระหว่างอำเภอ ตำบล และหมู่บ้านได้อย่างมีประสิทธิภาพ เพื่อให้ประชาชนสามารถเดินทางได้อย่างสะดวกรวดเร็วและปลอดภัย
นายอภิรัฐ ไชยวงศ์น้อย อธิบดีกรมทางหลวงชนบท กล่าวว่า ประชาชนหมู่ 4 บ้านดงยางได้ขอรับการสนับสนุนโครงการก่อสร้างสะพานข้ามห้วยหลวง อำเภอเพ็ญ จังหวัดอุดรธานี เชื่อมระหว่าง บ้านดงยาง ตำบลบ้านแดง อำเภอพิบูลย์รักษ์ กับบ้านดอนกลอย ตำบลนาบัว อำเภอเพ็ญ จังหวัดอุดรธานี เพื่อทดแทนสะพานเดิมที่ไม่สามารถใช้งานได้ ทำให้ประชาชนได้รับความเดือดร้อนต้องใช้สะพานใกล้เคียงที่อยู่ห่างออกไป ส่งผลให้ประชาชนไม่ได้รับความสะดวกรวดเร็วในการเดินทาง ทั้งนี้ เพื่อเป็นการบรรเทาความเดือดร้อน ให้ประชาชนในพื้นที่ ลดระยะเวลา ลดค่าใช้จ่ายในการเดินทางและขนส่งพืชผลทางการเกษตร เนื่องจากสะพานดังกล่าวสามารถร่นระยะทางได้ประมาณ 7.5 กิโลเมตร ทช. จึงได้ดำเนินการก่อสร้างสะพานข้ามห้วยหลวง (สะพานเชื่อมสายสัมพันธ์ ดงยาง - ดอนกลอย) โดยก่อสร้างเป็นผิวจราจรแบบคอนกรีตเสริมเหล็ก ยาว 190 เมตร ผิวจราจรกว้าง 9 เมตร พร้อมก่อสร้างถนนแอสฟัลท์ติกคอนกรีตต่อเชื่อมทั้งสองด้าน ผิวจราจรกว้าง 7 เมตร มีทางเท้า ติดตั้งป้ายจราจร ตีเส้นผิวจราจร วางท่อ และปลูกหญ้า ซึ่งปัจจุบันสะพานดังกล่าวได้ดำเนินการก่อสร้างแล้วเสร็จสมบูรณ์และเปิดให้ประชาชนได้ใช้สัญจรเรียบร้อยแล้ว โดยใช้งบประมาณในการก่อสร้าง 61.465 ล้านบาท

ที่มา : https://www.thaigov.go.th/news/contents/details/51204