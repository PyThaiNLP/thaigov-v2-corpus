รัฐบาลไทย-ข่าวทำเนียบรัฐบาล-โฆษกรัฐบาลปัด พปชร. ร้าวลึกกระทบรัฐบาล แจง “ประยุทธ์-ประวิตร” รักกันดี ทำงานเข้าขา แบ่งงานกันลงพื้นที่แก้ปัญหาประเทศและช่วยประชาชน


วันอาทิตย์ที่ 26 ธันวาคม 2564
พิมพ์
โฆษกรัฐบาลปัด พปชร. ร้าวลึกกระทบรัฐบาล แจง “ประยุทธ์-ประวิตร” รักกันดี ทำงานเข้าขา แบ่งงานกันลงพื้นที่แก้ปัญหาประเทศและช่วยประชาชน
โฆษกรัฐบาลปัด พปชร. ร้าวลึกกระทบรัฐบาล แจง “ประยุทธ์-ประวิตร” รักกันดี ทำงานเข้าขา แบ่งงานกันลงพื้นที่แก้ปัญหาประเทศและช่วยประชาชน
วันที่ 26 ธ.ค. 64 นายธนกร วังบุญคงชนะ โฆษกประจำสำนักนายกรัฐมนตรี กล่าวถึงกรณีที่มีการนำเสนอข่าวความขัดแย้งภายในพรรคพลังประชารัฐซึ่งอาจส่งผลต่อคะแนนนิยมของ พล.อ.ประยุทธ์ จันทร์โอชา นายกรัฐมนตรี และรัฐมนตรีว่าการกระทรวงกลาโหม ว่า พล.อ.ประยุทธ์ เป็นนายกฯ ของพรรคพลังประชารัฐ ตามที่พรรคได้เสนอชื่อจากการเลือกตั้งที่ผ่านมา อีกทั้งขณะนี้ พล.อ.ประยุทธ์ และ พล.อ.ประวิตร วงษ์สุวรรณ รองนายกรัฐมนตรี แบ่งงานกันลงพื้นที่ตรวจราชการเพื่อติดตามการแก้ไขปัญหาให้ประชาชนตามภารกิจที่กำหนดไว้อย่างต่อเนื่อง ทำงานเข้าขากันอย่างดี ยืนยันว่า ภายในพรรคพลังประชารัฐไม่มีปัญหาความขัดแย้งใด ๆ ที่สำคัญ พล.อ.ประยุทธ์ และ พล.อ.ประวิตรยังรักกันดี เป็นขวัญและกำลังใจให้กับรัฐบาลและพรรคพลังประชารัฐ
“นายกฯ พูดเสมอว่า ไม่ขอยุ่งเรื่องการเมือง ขอแก้ไขปัญหาให้ประชาชน เร่งเดินหน้าเศรษฐกิจเพื่อพลิกโฉมประเทศเท่านั้น ดังนั้น คนที่ปล่อยข่าวเพื่อสร้างความสับสนให้กับสังคม หรือพยายามจะสร้างความเข้าใจผิดต่อตัวนายกฯ นั้น อยากให้เพลา ๆ เรื่องการเมืองลงบ้าง เอาเวลาที่ทำเรื่องไร้สาระแบบนี้มาช่วยกันพลิกฟื้นประเทศดีกว่า ยืนยันว่า พล.อ.ประยุทธ์ และ พล.อ.ประวิตร ยังรักกันดี ทั้ง 2 ท่านจะร่วมกันเดินหน้าทำทุกอย่างเพื่อประเทศชาติและประชาชนอย่างเต็มที่” นายธนกร กล่าว

ที่มา : https://www.thaigov.go.th/news/contents/details/49903