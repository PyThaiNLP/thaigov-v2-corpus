รัฐบาลไทย-ข่าวทำเนียบรัฐบาล-โฆษกรัฐบาลขอบคุณคนไทยยังสนับสนุน


วันจันทร์ที่ 6 กันยายน 2564
โฆษกรัฐบาลขอบคุณคนไทยยังสนับสนุน
โฆษกรัฐบาลขอบคุณคนไทยยังสนับสนุน นายก เผยเร่งเดินหน้าแก้ปัญหาโควิดเต็มที่ ควบคู่กับการฟื้นฟูเยียวยาประเทศ แจงนายกฯ ไม่อยากเห็นกระแสแบ่งแยก-เกลียดชังแม้กระทั่งในโลกออนไลน์
นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า การอภิปรายไม่ไว้วางใจผ่านพ้นไปแล้ว ทั้งนี้ พล.อ.ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหมขอบคุณทุกฝ่าย โดยเฉพาะขอบคุณพี่น้องประชาชนทั่วประเทศที่ต่างให้กำลังใจผ่านช่องทางต่าง ๆ สนับสนุนให้ พล.อ.ประยุทธ์ทำงานต่อไป โดยจะเร่งทำงานเพื่อให้ประชาชนปลอดโรค ปลอดภัย ซึ่งเห็นได้จากจำนวนตัวเลขผู้หายป่วยที่มีมากกว่าผู้ติดเชื้อใหม่รายวันอย่างต่อเนื่อง ขณะที่ยอดการฉีดวัคซีนของไทยก็สะสมไปแล้วกว่า 36 ล้านโดส รวมทั้งจะเริ่มกระจายชุดตรวจ ATK จำนวน 8.5 ล้านชุดให้กับประชาชนฟรีโดยไม่เสียค่าใช้จ่ายตั้งแต่วันที่ 16 ก.ย. นี้เป็นต้นไปด้วย แต่เมื่อตัดภาพมาที่พรรคเพื่อไทย ซึ่งจัดแคมเปญให้ประชาชนมาลงชื่อ "รวมพลไล่ประยุทธ์” โดยระบุว่ามีล้านกว่าคนมาลงชื่อไว้นั้น ยังน่าสงสัยว่าสามารถที่จะยืนยันตัวตนได้จริงหรือไม่
นายธนกร ยังกล่าวถึงเพจ "รักลุงตู่" ที่มีการลงคะแนนสนับสนุน พล.อ.ประยุทธ์กว่า 5.1 ล้านคนด้วยว่า ไม่ทราบว่าใครเป็นผู้จัดทำ ซึ่งที่ผ่านมาตนเคยแจ้งแล้วว่า ไม่ต้องการเห็นภาพความแตกแยก ทั้งนี้ นายกรัฐมนตรีเน้นย้ำถึงพลังความสามัคคีของคนในชาติ ที่จะเป็นแรงขับเคลื่อนบ้านเมืองไปสู่จุดหมายร่วมกัน ดังนั้น นายกรัฐมนตรีจึงไม่ต้องการให้เกิดกระแสแบ่งแยกหรือความเกลียดชังแม้กระทั่งในโลกออนไลน์ก็ตาม
..........................

ที่มา : https://www.thaigov.go.th/news/contents/details/45543