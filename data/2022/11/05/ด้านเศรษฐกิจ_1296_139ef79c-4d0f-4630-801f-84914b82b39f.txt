รัฐบาลไทย-ข่าวทำเนียบรัฐบาล-บขส. เปิดให้บริการเส้นทางเดินรถภาคอีสานเพิ่มเป็น 22 เส้นทาง เริ่ม 15 ตุลาคมนี้


วันอังคารที่ 12 ตุลาคม 2564
บขส. เปิดให้บริการเส้นทางเดินรถภาคอีสานเพิ่มเป็น 22 เส้นทาง เริ่ม 15 ตุลาคมนี้
รองรับการเดินทางของประชาชน และเตรียมพร้อมสนับสนุนนโยบายเปิดประเทศรับนักท่องเที่ยว ย้ำทุกเที่ยววิ่งคุมเข้มความปลอดภัยและปฏิบัติตามมาตรการป้องกัน COVID-19
นายสัญลักข์ ปัญวัฒนลิขิต กรรมการผู้จัดการใหญ่ บริษัท ขนส่ง จำกัด (บขส.) กระทรวงคมนาคม กล่าวว่า จากการที่รัฐบาลมีนโยบายเดินหน้าเตรียมเปิดประเทศรับการท่องเที่ยว ในวันที่ 1 พฤศจิกายน 2564 อีกทั้งประชาชนเริ่มมีความมั่นใจและกลับมาเดินทางด้วยรถโดยสารสาธารณะเพิ่มขึ้น ภายหลังจากที่รัฐบาลมีมาตรการผ่อนคลายออกมาอย่างต่อเนื่อง ดังนั้นเพื่ออำนวยความสะดวกให้แก่ผู้ใช้บริการ บขส. จึงได้เพิ่มเส้นทางการเดินรถและเที่ยววิ่งในเส้นทางภาคตะวันออกเฉียงเหนือและภาคตะวันออก จากเดิมให้บริการ 10 เส้นทาง เป็น 22 เส้นทาง เริ่มให้บริการตั้งแต่วันที่ 15 ตุลาคม 2564 เป็นต้นไป อาทิ เส้นทางกรุงเทพฯ - บุณฑริก กรุงเทพฯ - หนองบัวลำภู กรุงเทพฯ - หนองบัวลำภู - นาวัง กรุงเทพฯ - นครพนม กรุงเทพฯ - สกลนคร - นาแก กรุงเทพฯ - เลย - เชียงคาน กรุงเทพฯ - สุรินทร์ กรุงเทพฯ - บุรีรัมย์ กรุงเทพฯ - กระนวน - บ้านแพง กรุงเทพฯ - กุดชุม -    ธาตุพนม กรุงเทพฯ - เดชอุดม - อุบลราชธานี กรุงเทพฯ - มุกดาหาร กรุงเทพฯ - รัตนบุรี กรุงเทพฯ - โขงเจียม กรุงเทพฯ - นาเชือก - ร้อยเอ็ด กรุงเทพฯ - จันทบุรี - ตราด และกรุงเทพฯ - สระบุรี เป็นต้น
ทั้งนี้ ผู้ใช้บริการสามารถจองตั๋วล่วงหน้าเดินทางกับ บขส. ได้ผ่าน Website บขส. https://tcl99web.transport.co.th/Home ร้าน 7-Eleven เคาน์เตอร์เซอร์วิสทุกสาขา หรือตัวแทนจำหน่ายตั๋วของ บขส. และสามารถชำระค่าโดยสาร บขส. โดยใช้สิทธิ์โครงการคนละครึ่ง ผ่านแอปพลิเคชัน “เป๋าตัง” ได้    โดยสิทธิ์ดังกล่าวไม่สามารถใช้กับการจองตั๋วล่วงหน้าได้ และไม่สามารถยกเลิก คืน เปลี่ยนแปลงตั๋วได้ทุกกรณี รวมทั้งผู้โดยสารที่ฉีดวัคซีนครบ 2 เข็ม สามารถใช้สิทธิ์รับส่วนลดค่าโดยสาร 20% (ไม่รวมค่าธรรมเนียม)     จำกัดจำนวนที่นั่งต่อเที่ยววิ่ง ได้จนถึงวันที่ 31 ตุลาคม 2564 สอบถามรายละเอียดเพิ่มเติมได้ที่ช่องจำหน่ายตั๋ว รถโดยสารของ บขส. ทั่วประเทศ และ Call Center 1490 เรียก บขส. ตลอด 24 ชั่วโมง
กรรมการผู้จัดการใหญ่ บขส. กล่าวเพิ่มเติมว่า บขส. พร้อมให้บริการด้วยรถโดยสารที่มีคุณภาพ ได้มาตรฐานความปลอดภัยด้านสุขอนามัย SHA และได้จัดการเดินรถตามประกาศของ ศบค. และกรมการขนส่งทางบก เช่น จัดที่นั่งรองรับผู้โดยสารไม่เกินร้อยละ 75 ของจำนวนที่นั่งทั้งหมด ห้ามรับประทานอาหารบนรถ ทั้งนี้ขอความร่วมมือผู้ใช้บริการ ปฏิบัติตามมาตรการสาธารณสุข D-M-H-T-T-A อย่างเคร่งครัด และต้องสแกนแอปพลิเคชันไทยชนะหรือหมอชนะ ก่อนและหลังใช้บริการ กรณีไม่สามารถใช้แอปพลิเคชันได้ สามารถกรอกข้อมูลตามแบบฟอร์มที่กรมการขนส่งทางบกกำหนด

ที่มา : https://www.thaigov.go.th/news/contents/details/46909