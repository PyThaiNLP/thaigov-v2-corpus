รัฐบาลไทย-ข่าวทำเนียบรัฐบาล-โฆษกรัฐบาลเผยนายก ฯ เตือนประชาชนอย่ากังวล ฝีดาษวานร ไม่ติดต่อง่าย ต้องสัมผัสกันใกล้ชิดประชาชนทั่วไปสามารถดำเนินชีวิตตามปกติ แต่ขอให้งด/หลีกเลี่ยงพฤติกรรมที่เสี่ยง


วันศุกร์ที่ 29 กรกฎาคม 2565
พิมพ์
โฆษกรัฐบาลเผยนายก ฯ  เตือนประชาชนอย่ากังวล ฝีดาษวานร  ไม่ติดต่อง่าย ต้องสัมผัสกันใกล้ชิดประชาชนทั่วไปสามารถดำเนินชีวิตตามปกติ แต่ขอให้งด/หลีกเลี่ยงพฤติกรรมที่เสี่ยง
โฆษกรัฐบาลเผยนายก ฯ  เตือนประชาชนอย่ากังวล ฝีดาษวานร  ไม่ติดต่อง่าย ต้องสัมผัสกันใกล้ชิดประชาชนทั่วไปสามารถดำเนินชีวิตตามปกติ แต่ขอให้งด/หลีกเลี่ยงพฤติกรรมที่เสี่ยง   กำชับสธ. ติดตามกลุ่มเสี่ยง  หลังพบผู้ป่วยฝีดาษวานรรายที่ 2  ในไทย
วันนี้ (29 กรกฎาคม 2565) นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม รับทราบรายงานจากทางสาธารณสุขยืนยันไทยพบผู้ป่วยฝีดาษวานรรายที่ 2 ในพื้นที่กรุงเทพมหานคร  ได้สั่งการให้กระทรวงสาธารณสุขจัดทีมเจ้าหน้าที่ติดตามและคัดกรองผู้มีความเสี่ยง เพื่อความปลอดภัยในพื้นที่  พร้อมเตือนประชาชนอย่าตื่นตระหนกเกินไปประชาชนทั่วไป สามารถดำเนินชีวิตตามปกติ แต่ขอให้งดหรือหลีกเลี่ยงพฤติกรรมที่เสี่ยง  ทั้งนี้ โรคโควิด-19 และโรคฝีดาษวานร สามารถป้องกันการติดเชื้อ ด้วยการดูแลตนเองด้วยมาตรการสุขอนามัย
ทั้งนี้ กระทรวงสาธารณสุขยืนยันโรคฝีดาษวานรมีโอกาสติดเชื้อยาก ซึ่งสามารถติดได้จากการสัมผัสโดยตรงกับสารคัดหลั่งหรือใกล้ชิดกับผู้ป่วย และผู้ป่วยส่วนใหญ่สามารถหายป่วยได้เอง
กระทรวงสาธารณสุขได้ให้ข้อมูลว่า
ผีดาษวานร เกิดจากเชื้อไวรัสกลุ่ม Poxviridae พบได้ในสัตว์หลายชนิดตระกูลฟันแทะ เช่น กระต่าย กระรอก หนูและสัตว์เลี้ยงลูกด้วยนมขนาดเล็ก ไม่ใช่แค่ลิง  โดยการติดต่อสามารถติดต่อได้จาก "สัตว์สู่คน" ผ่านทางการสัมผัสโดยตรงกับสารคัดหลั่ง ตุ่มหนองของสัตว์ที่ติดเชื้อ ถูกสัตว์ที่มีเชื้อกัดข่วน กินเนื้อสัตว์ที่มีเชื้อและปรุงสุกไม่เพียงพอ  และสามารถติดต่อจาก "คนสู่คน" ผ่านทางการสัมผัสใกล้ชิดกับผู้ป่วย เช่น ตุ่มหนอง แผล สารคัดหลั่ง ซึ่งจะมีอาการป่วยประมาณ 2- 4 สัปดาห์ และผู้ป่วยส่วนใหญ่หายจากโรคได้เอง
สำหรับสถานการณ์การแพร่ระบาดของโควิด-19 วันนี้ พบผู้ติดเชื้อรายใหม่ รักษาตัวในโรงพยาบาล  2,480 ราย จำแนกเป็น ผู้ติดเชื้อในประเทศ 2,480 ราย และผู้ป่วยมาจากต่างประเทศ 0 ราย ผู้เสียชีวิต 37 ราย ผู้ที่กำลังรักษาตัว 24,550 ราย และมียอดผู้ที่หายป่วยกลับบ้านแล้ว 1,853 ราย ทำให้มียอดผู้ป่วย ยืนยันสะสมตั้งแต่ 1 ม.ค. 65 จำนวน 2,363,115 ราย จำนวนผู้ที่หายป่วยสะสมจำนวน 2,362,179 ราย จำนวนผู้ป่วยปอดอักเสบรักษาตัวอยู่ในโรงพยาบาล 901 ราย

ที่มา : https://www.thaigov.go.th/news/contents/details/57405