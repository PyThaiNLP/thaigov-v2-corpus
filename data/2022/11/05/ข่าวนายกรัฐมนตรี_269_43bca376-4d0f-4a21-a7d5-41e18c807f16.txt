รัฐบาลไทย-ข่าวทำเนียบรัฐบาล-นายกรัฐมนตรี อวยพรคนไทยเนื่องในเทศกาลปีใหม่ ขอให้มีความสุข บ้านเมืองสงบ ก้าวข้ามผ่านสถานการณ์การแพร่ระบาดของโควิด-19 เชิญชวนสวดมนต์ข้ามปีเพื่อความเป็นสิริมงคลในการเริ่มต้นปี 2565


วันอังคารที่ 21 ธันวาคม 2564
พิมพ์
นายกรัฐมนตรี อวยพรคนไทยเนื่องในเทศกาลปีใหม่ ขอให้มีความสุข บ้านเมืองสงบ ก้าวข้ามผ่านสถานการณ์การแพร่ระบาดของโควิด-19  เชิญชวนสวดมนต์ข้ามปีเพื่อความเป็นสิริมงคลในการเริ่มต้นปี 2565
นายกรัฐมนตรี อวยพรคนไทยเนื่องในเทศกาลปีใหม่ ขอให้มีความสุข บ้านเมืองสงบ ก้าวข้ามผ่านสถานการณ์การแพร่ระบาดของโควิด-19  เชิญชวนสวดมนต์ข้ามปีเพื่อความเป็นสิริมงคลในการเริ่มต้นปี 2565 อีกด้วย
วันนี้ (21 ธันวาคม 2564) เวลา 08.45 น. ณ ตึกสันติไมตรี ทำเนียบรัฐบาล ก่อนการประชุมคณะรัฐมนตรี พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหมร่วมประชาสัมพันธ์การจัดกิจกรรมเทศกาลส่งท้ายปีเก่า ต้อนรับปีใหม่ 2565 (Amazing Thailand Countdown 2022 – Amazing New Chapters) โดยมีรัฐมนตรีว่าการกระทรวงการท่องเที่ยวและกีฬา ผู้ว่าการการท่องเที่ยวแห่งประเทศไทย กล่าวรายงานถึงการจัดกิจกรรมเทศกาลส่งท้ายปีเก่าใน 5 พื้นที่ท่องเที่ยว ประกอบไปด้วย จ.ภูเก็ต จ.เชียงใหม่ จ.ระยอง จ.นครราชสีมา และ จ.พระนครศรีอยุธยา เพื่อให้กระตุ้นให้เกิดการท่องเที่ยวภายในประเทศ สร้างรายได้แก่ชาวบ้านในพื้นที่ พร้อมทั้งสร้างความเชื่อมั่นในการท่องเที่ยวควบคู่ไปกับการป้องกันการแพร่ระบาดของโรคตามมาตรฐาน SHA ด้วย ในโอกาสนี้ นายกรัฐมนตรีกล่าวอวยพรเนื่องในเทศกาลปีใหม่ โดยขอให้ประชาชนคนไทยทุกคนมีความสุข บ้านเมืองสงบ ขอให้ทุกคนก้าวข้ามผ่านสถานการณ์การแพร่ระบาดของโควิด-19 ไปด้วยกัน
จากนั้น นายกรัฐมนตรียังร่วมประชาสัมพันธ์กิจกรรมของขวัญปีใหม่ พ.ศ. 2565 ที่กระทรวงวัฒนธรรมมอบให้แก่ประชาชน โดยรัฐมนตรีว่าการกระทรวงวัฒนธรรม นำคณะเด็กเยาวชน นักแสดงศิลปวัฒนธรรมเด็กเยาวชน แสดงโขนแด่นายกรัฐมนตรี พร้อมประชาสัมพันธ์กิจกรรมสวดมนต์ข้ามปี ทั้งในประเทศและต่างประเทศ กิจกรรมเยี่ยมชมแหล่งเรียนรู้เชิงสร้างสรรค์ทางศิลปวัฒนธรรมและประวัติศาสตร์ กิจกรรมทางศิลปวัฒนธรรม ส่งความสุขแบบไทย และกิจกรรมท่องเที่ยววัฒนธรรม ท่องเที่ยววิถีใหม่  โดยนายกรัฐมนตรีชื่นชมเด็กและเยาวชนที่มีความสามารถ ขอให้ร่วมกันรักษาวัฒนธรรมของประเทศไทยที่มีความเป็นเอกลักษณ์ พร้อมยังเชิญชวนประชาชนทุกคนสวดมนต์ข้ามปีเพื่อความเป็นสิริมงคลในการเริ่มต้นปี 2565 อีกด้วย
ในตอนท้าย นายกรัฐมนตรีได้เยี่ยมชมผลิตภัณฑ์สมุนไพร เพื่อประชาสัมพันธ์การจัดงานมหกรรมสมุนไพรแห่งชาติ และการประชุมวิชาการประจำปี การแพทย์แผนไทย การแพทย์พื้นบ้าน และการแพทย์ทางเลือกแห่งชาติ ครั้งที่ 18 โดยรัฐมนตรีช่วยว่าการกระทรวงสาธารณสุข มอบกระเช้าผลิตภัณฑ์สมุนไพรไทยแด่นายกรัฐมนตรี ซึ่งเป็นสินค้าภายใต้แนวคิด “กัญชานำไทย สมุนไพรสร้างชาติ” เพื่อยกระดับการแพทย์แผนไทย การแพทย์พื้นบ้าน และการแพทย์ทางเลือก โดยนายกรัฐมนตรีให้ความสนใจและสอบถามถึงผลิตภัณฑ์จากสมุนไพรที่ได้มีการแปรรูปและออกแบบผลิตภัณฑ์ให้มีความน่าสนใจ พร้อมแนะให้มีการปลูกต้นฟ้าทะลายโจรและพืชสมุนไพรไทยอื่น ๆ สำหรับใช้ในครัวเรือนและสามารถจำหน่ายสร้างรายได้อีกทางหนึ่งด้วย

ที่มา : https://www.thaigov.go.th/news/contents/details/49715