รัฐบาลไทย-ข่าวทำเนียบรัฐบาล-องค์การขนส่งมวลชนกรุงเทพ ชี้แจงรถโดยสารขาดระยะ


วันจันทร์ที่ 13 มิถุนายน 2565
องค์การขนส่งมวลชนกรุงเทพ ชี้แจงรถโดยสารขาดระยะ
พร้อมเร่งปรับปรุงแก้ไขภายใน 15 วัน
นายกิตติกานต์ จอมดวง จารุวรพลกุล ผู้อำนวยการองค์การขนส่งมวลชนกรุงเทพ กระทรวงคมนาคม เปิดเผยว่า ตามที่สื่อมวลชนได้นำเสนอข่าวกรณีเพจเฟซบุ๊กรถเมล์ไทยแฟนคลับ โพสต์ข้อความที่มีเนื้อหาสรุปได้ว่าในช่วงเวลา 20.00 น. ประชาชนต้องรอรถโดยสารประจำทางนานหลายชั่วโมง จึงต้องการให้หน่วยงานที่เกี่ยวข้องดำเนินการแก้ไข ซึ่งปัจจุบันองค์การขนส่งมวลชนกรุงเทพ (ขสมก.) มีรถโดยสารประจำการ จำนวน 2,885 คัน ลดลงจากเดิมประมาณ 200 คัน เนื่องจากสิ้นสุดสัญญาเช่ารถโดยสาร แต่ ขสมก. ไม่สามารถนำรถออกวิ่งให้บริการได้ทั้งหมด เพราะต้องสำรองรถโดยสาร 5% เผื่อสำหรับกรณีฉุกเฉิน ทำให้ ขสมก. มีรถโดยสารออกวิ่งในแต่ละวันเพียง 95% หรือวันละประมาณ 2,740 คัน นอกจากนี้ ขสมก. ยังขาดอัตรากำลังพนักงานขับรถโดยสารอีกกว่า 700 คน ส่งผลให้ ขสมก. มีอัตรากำลังพนักงานและจำนวนรถโดยสารไม่เพียงพอต่อการให้บริการ
อย่างไรก็ตาม ในช่วงเวลาหลัง 20.00 น. ยังคงมีรถโดยสารของ ขสมก. วิ่งให้บริการ ซึ่ง ขสมก. ไม่ได้มีการปรับลดเที่ยววิ่งจากสถานการณ์น้ำมันเชื้อเพลิงมีราคาสูงแต่อย่างใด แต่เนื่องจากในบางเส้นทางอยู่ระหว่างปรับปรุงการจัดเดินรถให้มีความสอดคล้องกับความต้องการของผู้ใช้บริการ อาทิ ความถี่ในการปล่อยรถ จำนวนเที่ยววิ่ง จำนวนรถโดยสาร และจำนวนพนักงานประจำรถทำให้เกิดปัญหาดังกล่าว จึงต้องขออภัยประชาชนผู้ใช้บริการในความไม่สะดวก ซึ่ง ขสมก. จะเร่งปรับปรุงแก้ไขปัญหาโดยเร็วที่สุด ซึ่งใช้เวลาประมาณ 15 วัน ทั้งนี้ ขสมก. ได้จัดทำแบบสอบถามออนไลน์ผ่าน QR Code ในการแจ้งเรื่องร้องเรียน หรือติชมการให้บริการของ ขสมก. โดยจะนำสติกเกอร์ QR Code ไปติดที่หลังเบาะที่นั่งบนรถทุกที่นั่ง และบริเวณต่าง ๆ ภายในรถโดยสารประจำทาง เพื่อรับฟังความเห็นของประชาชนให้เกิดความร่วมมือในการพัฒนาและปรับปรุง ขสมก. ให้ดียิ่งขึ้นต่อไป

ที่มา : https://www.thaigov.go.th/news/contents/details/55667