รัฐบาลไทย-ข่าวทำเนียบรัฐบาล-อนุทิน หารือ เอกอัครราชทูตมาเลเซียประจำประเทศไทยประเด็นบริหารจัดการกัญชาทางการแพทย์


วันจันทร์ที่ 15 สิงหาคม 2565
อนุทิน หารือ เอกอัครราชทูตมาเลเซียประจำประเทศไทยประเด็นบริหารจัดการกัญชาทางการแพทย์
รองนายกรัฐมนตรีและรัฐมนตรีว่าการกระทรวงสาธารณสุขหารือ เอกอัครราชทูตมาเลเซียประจำประเทศไทย ประเด็นบริหารจัดการนโยบายกัญชา และกระท่อม ผลักดันเป็นพืชสมุนไพรเพื่อใช้ทางการแพทย์ ร่วมแลกเปลี่ยนความคิด ปัญหา อุปสรรค เพื่อเฝ้าระวังป้องกันและลดข้อกังวลประชาชน
วันนี้ (15 สิงหาคม 2565) ที่ กระทรวงสาธารณสุข จ.นนทบุรี นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข ให้สัมภาษณ์ภายหลัง ดาโต๊ะ โจจี แซมูเอล (H.E. Dato' Jojie Samuel) เอกอัครราชทูตมาเลเซียประจำประเทศไทย เข้าพบว่า เอกอัครราชทูตมาเลเซียประจำประเทศไทยได้เข้าพบเพื่อหารือในประเด็นการบริหารจัดการนโยบายกัญชาทางการแพทย์ของกระทรวงสาธารณสุขไทย ซึ่งกระทรวงสาธารณสุขมาเลเซีย กำลังจะดำเนินการนำกัญชาและกระท่อม มาใช้ทางการแพทย์ โดยมีเป้าหมายที่จะให้พืช 2 ชนิดนี้เป็นสมุนไพรทางการแพทย์ รวมทั้งหารือและแลกเปลี่ยนความคิดในประเด็นปัญหา และอุปสรรคเกี่ยวกับนโยบายกัญชงกัญชาทางการแพทย์เพื่อเฝ้าระวังป้องกันและลดข้อกังวลของประชาชน นอกจากนี้จะเตรียมให้ท่านเอกอัครราชทูตมาเลเซียประจำประเทศไทยและคณะเยี่ยมชม อุตสาหกรรมกัญชงกัญชา และแปลงปลูกที่ได้คุณภาพสามารถนำช่อดอกไปใช้สกัดเพื่อประโยชน์ทางการแพทย์ด้วย
นายอนุทินกล่าวต่อว่า ขณะนี้ (ร่าง) พ.ร.บ.กัญชาของไทยอยู่ในระหว่างพิจารณาในคณะกรรมาธิการ ซึ่งจะนำเสนอเข้าสู่สภาผู้แทนราษฎร และวุฒิสภา ต่อไป ขณะเดียวกันกระทรวงสาธารณสุขได้มีการออกประกาศกรมอนามัยและกรมการแพทย์แผนไทยและการแพทย์ทางเลือก และพ.ร.บ.การสาธารณสุขเพื่อป้องกันการนำมาใช้ในทางที่ผิด ซึ่งมีข้อห้ามและบทลงโทษที่ชัดเจน และทุกคนต้องปฏิบัติตามให้เกิดระเบียบในสังคม
************************************ 15 สิงหาคม 2565

ที่มา : https://www.thaigov.go.th/news/contents/details/58029