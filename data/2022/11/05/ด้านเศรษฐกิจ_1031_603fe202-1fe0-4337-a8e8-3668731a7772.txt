รัฐบาลไทย-ข่าวทำเนียบรัฐบาล-บขส. แจ้งหยุดเดินรถเส้นทาง กรุงเทพฯ - หล่มสัก ชั่วคราว หลังน้ำท่วมทางไม่สามารถสัญจรได้


วันจันทร์ที่ 27 กันยายน 2564
บขส. แจ้งหยุดเดินรถเส้นทาง กรุงเทพฯ - หล่มสัก ชั่วคราว หลังน้ำท่วมทางไม่สามารถสัญจรได้
พร้อมสั่งเฝ้าติดตามระวังสถานการณ์น้ำ และกำชับพนักงานขับรถเพิ่มความระมัดระวัง เพื่อความปลอดภัยของผู้โดยสาร
นายสัญลักข์  ปัญวัฒนลิขิต กรรมการผู้จัดการใหญ่ บริษัท ขนส่ง จำกัด (บขส.) กระทรวงคมนาคม เปิดเผยว่า จากอิทธิพลของพายุดีเปรสชั่น “เตี้ยนหมู่” ทำให้ประเทศไทยตอนบนยังคงมีฝนตกหนักถึงหนักมากในบางพื้นที่ของภาคเหนือ ภาคตะวันออกเฉียงเหนือ ภาคกลางและภาคตะวันออก รวมทั้งกรุงเทพมหานครและปริมณฑล จึงได้สั่งกำชับไปยังทุกฝ่าย โดยเฉพาะนายสถานีเดินรถในส่วนภูมิภาคให้เฝ้าระวังสถานการณ์น้ำท่วมอย่างใกล้ชิด ตามข้อสั่งการของนายศักดิ์สยาม ชิดชอบ รัฐมนตรีว่าการกระทรวงคมนาคม ที่ให้หน่วยงานที่เกี่ยวข้องเตรียมความพร้อมในการป้องกัน พร้อมทั้งเฝ้าระวังตลอด 24 ชั่วโมง
โดยช่วงเช้าของวันที่ 26 มิ.ย. 2564 ได้รับแจ้งจากสถานีเดินรถหล่มสัก และสถานีเดินรถเพชรบูรณ์ว่า เส้นทางช่วงพุขาม - พุเตย ทั้งขาขึ้นและขาล่อง น้ำท่วมสูงรถทุกชนิดไม่สามารถผ่านได้ จึงต้องหยุดวิ่งให้บริการในเส้นทางกรุงเทพฯ - หล่มสัก (เที่ยวไป-กลับ) จำนวน 4 เที่ยว ชั่วคราว และให้ผู้โดยสารที่จองตั๋วล่วงหน้าไว้แล้ว สามารถเลื่อนการเดินทางหรือคืนตั๋วโดยสารได้ ขณะเดียวกันทางสถานีเดินรถสุโขทัย ได้รายงานว่า ระดับน้ำในจังหวัดสุโขทัย และเส้นทางเข้า-ออกสถานีขนส่งมีน้ำท่วมสูง รถโดยสารไม่สามารถเข้าใช้สถานีขนส่งได้ จึงให้รถโดยสารสายอุตรดิตถ์ สาย 100 ใช้เส้นทางนครสวรรค์ - พิษณุโลก - อำเภอกงไกรลาศ - สุโขทัยแทน และให้รับ - ส่งผู้โดยสารที่บริเวณหน้าปั๊ม ปตท. ใกล้แยกบางแก้ว (แยกโตโยต้า) เป็นการชั่วคราว จนกว่าระดับน้ำจะลดลงเป็นปกติ ซึ่งหากมีการเปลี่ยนแปลงจะแจ้งให้ทราบต่อไป ส่วนสถานีเดินรถชัยภูมิ ได้รายงานว่า ระดับน้ำในจังหวัดชัยภูมิและเส้นทางเดินรถโดยสารสายที่ 5 และสายที่ 29 มีระดับน้ำท่วมสูง ช่วงหนองบัวโคก - จัตุรัส ทล.201 รถโดยสารไม่สามารถวิ่งผ่านได้ จึงให้รถโดยสาร สายกรุงเทพฯ - หนองบัวลำภู และ กรุงเทพฯ - เชียงคาน ใช้เส้นทาง ทล.202 ผ่านอำเภอสีดา เข้าจังหวัดชัยภูมิ แทนเป็นการชั่วคราว จนกว่าระดับน้ำจะลดลงเป็นปกติ
กรรมการผู้จัดการใหญ่ บขส. กล่าวเพิ่มเติมว่า ได้กำชับให้พนักงานขับรถ เพิ่มความระมัดระวังในการขับขี่ และเช็กสภาพความพร้อมของรถโดยสารก่อนออกเดินทาง หากพบเส้นทางใดมีน้ำท่วมไม่สามารถสัญจรได้ให้แจ้งผู้บังคับบัญชาทันที สำหรับผู้ใช้บริการที่ประสงค์จะเดินทาง สามารถจองตั๋วล่วงหน้าเดินทางกับ บขส. ได้ ผ่าน website บขส. https://tcl99web.transport.co.th/Home ร้าน 7-Eleven เคาน์เตอร์เซอวิสทุกสาขา หรือตัวแทนจำหน่ายตั๋วของ บขส. และสามารถชำระค่าโดยสาร บขส. โดยใช้สิทธิ์โครงการคนละครึ่ง ผ่านแอปพลิเคชัน “เป๋าตังค์” ได้ที่ช่องจำหน่ายตั๋วโดยสารของ บขส. โดยสิทธิ์ดังกล่าวไม่สามารถใช้กับการจองตั๋วล่วงหน้าได้ และไม่สามารถยกเลิก คืน เปลี่ยนแปลงตั๋วได้ทุกกรณี รวมทั้งผู้ที่ฉีดวัคซีนครบ 2 เข็ม จะได้รับส่วนลดพิเศษ 20% เฉพาะค่าโดยสาร ไม่รวมค่าธรรมเนียม จำกัดจำนวนที่นั่งต่อเที่ยววิ่ง ตามเงื่อนไขการใช้สิทธิ์ที่ บขส. กำหนด สอบถามข้อมูลเพิ่มเติม ได้ที่ ช่องจำหน่ายตั๋วรถโดยสารของ บขส. ทั่วประเทศ และ Call Center 1490 เรียก บขส. ตลอด 24 ชั่วโมง
ทั้งนี้ บขส. พร้อมให้บริการด้วยรถโดยสารที่มีคุณภาพ ได้มาตรฐานความปลอดภัยด้านสุขอนามัย SHA และได้จัดการเดินรถตามประกาศของ ศบค. และกรมการขนส่งทางบก เช่น จัดที่นั่งรองรับผู้โดยสารไม่เกินร้อยละ 75 ของจำนวนที่นั่งทั้งหมด ห้ามรับประทานอาหารบนรถ ทั้งนี้ขอความร่วมมือผู้ใช้บริการ ปฏิบัติตามมาตรการสาธารณสุข D-M-H-T-T-A อย่างเคร่งครัด และต้องสแกนแอปพลิเคชันไทยชนะหรือหมอชนะ ก่อนและหลังใช้บริการ กรณีไม่สามารถใช้แอปพลิเคชันได้ สามารถกรอกข้อมูลตามแบบฟอร์มที่กรมการขนส่งทางบกกำหนด

ที่มา : https://www.thaigov.go.th/news/contents/details/46236