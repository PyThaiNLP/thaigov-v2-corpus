รัฐบาลไทย-ข่าวทำเนียบรัฐบาล-ธอส. ประมูลออนไลน์บ้านมือสอง 4.4 Grand Sale ขายได้สูงถึง 289 ล้านบาท!!


วันอังคารที่ 5 เมษายน 2565
พิมพ์
ธอส. ประมูลออนไลน์บ้านมือสอง 4.4 Grand Sale  ขายได้สูงถึง 289 ล้านบาท!!
ธอส. เผยผลการจัดงานประมูลบ้านมือสองออนไลน์ 4.4 Grand Sale [up to 50%]  ผ่าน Application : G H Bank Smart NPA เปิดประมูลระหว่างเวลา 9.00-17.00 น. ขายได้ถึง 255 รายการ มูลค่ารวม 289 ล้านบาท
ธนาคารอาคารสงเคราะห์ เผยผลการจัดงานประมูลบ้านมือสองออนไลน์ 4.4 Grand Sale” [up to 50%]  ผ่าน Application : G H Bank Smart NPA เปิดประมูลระหว่างเวลา 9.00-17.00 น. ขายได้ถึง 255 รายการ มูลค่ารวม 289 ล้านบาท แบ่งเป็น ทรัพย์ในพื้นที่กรุงเทพฯ และปริมณฑล 130 ล้านบาท และทรัพย์ในส่วนภูมิภาค159ล้านบาท  โดยทรัพย์ที่ประมูลขายได้ในราคาต่ำที่สุด คือ ห้องชุดในกรุงเทพฯ ราคาเพียง 85,000 บาท เท่านั้น พิเศษ!! ผู้ชนะการประมูล สามารถรับสิทธิ์โปรโมชั่นสินเชื่อดอกเบี้ย 0% นานสูงสุด 24 เดือน และเข้าอยู่อาศัยได้ระหว่างผ่อนดาวน์ได้ เพียงชำระเงินประกันการเข้าอยู่อาศัยไม่ต่ำกว่า 1.5% ของราคาประมูล
นายฉัตรชัย ศิริไล กรรมการผู้จัดการ ธนาคารอาคารสงเคราะห์ (ธอส.) เปิดเผยว่า ตามที่วานนี้ (4 เมษายน 2565) ธอส.ได้จัดงานประมูลบ้านมือสองออนไลน์4.4 Grand Sale [up to 50%] ผ่าน Application : G H Bank Smart NPA ในระหว่างเวลา 09.00-17.00 น. ทั้งหมด 5 รอบ รอบละ 60 นาที ผลปรากฏว่า สามารถจำหน่ายบ้านมือสอง ธอส. ทั่วประเทศได้ 255 รายการ คิดเป็นจำนวนเงินรวม 289 ล้านบาท แบ่งเป็นทรัพย์ที่ตั้งอยู่ในพื้นที่กรุงเทพฯ และปริมณฑล 106 รายการ จำนวนเงิน 130 ล้านบาท และทรัพย์ในส่วนภูมิภาค 149 รายการ จำนวนเงิน 159 ล้านบาท โดยทรัพย์ที่ประมูลขายได้ ในราคาต่ำที่สุด คือ ทรัพย์ประเภทห้องชุด ขนาดเนื้อที่ 26.98 ตารางเมตร ในโครงการสายไหมพูนสุข เขตบางเขน กรุงเทพฯ ปิดประมูลในราคาเพียง 85,000 บาท เท่านั้น ส่วนทรัพย์ที่ประมูลขายได้ในราคาสูงสุด คือ ทรัพย์ประเภทบ้านเดี่ยว 2 ชั้น ขนาดเนื้อที่ 104 ตารางวา ใน อ.ธัญบุรี จ.ปทุมธานี ปิดประมูลได้ในราคา 4,300,000 บาท เนื่องจากเป็นทรัพย์ที่ทำเลดี เดินทางได้ในหลายเส้นทางคมนาคม และใกล้แหล่งอำนวยความสะดวกมากมาย พิเศษ!! ผู้ที่ชนะการประมูลสามารถใช้ “ผลิตภัณฑ์สินเชื่อสำหรับทรัพย์ NPA” อัตราดอกเบี้ย 0% ต่อปี นานสูงสุด 24 เดือน และสามารถเข้าอยู่อาศัยได้ในระหว่างผ่อนดาวน์เพียงชำระเงินประกันการเข้าอยู่อาศัยไม่ต่ำกว่า 1.5% ของราคาประมูลได้
สำหรับผู้ที่พลาดการประมูลทรัพย์ NPA ของธนาคารในครั้งนี้ สามารถเข้าร่วมประมูลทรัพย์มือสองออนไลน์ ธอส. ได้อีกครั้ง ในงานมหกรรมครั้งใหญ่ของธนาคาร กับ “มหกรรมที่อยู่อาศัย อยู่ที่ไหนก็ซื้อบ้านได้ (Variety Home Virtual Fair)” ระหว่างวันที่ 30 เมษายน – 1 พฤษภาคม 2565 โดยจะมีทรัพย์เด่นทำเลดีมาเปิดประมูล  เป็นจำนวนมาก ผู้ที่สนใจสามารถดาวน์โหลด Application : G H Bank Smart NPA และลงทะเบียนเพื่อรอเข้าร่วมประมูลออนไลน์กับ ธอส. ในครั้งต่อไปได้ทันทีโดยไม่มีค่าใช้จ่าย สอบถามข้อมูลเพิ่มเติมได้ที่ G H Bank Call Center โทร. 0-2645-9000 หรือ Facebook Fanpage ธนาคารอาคารสงเคราะห์ หรือดูข้อมูลบ้านมือสอง ธอส. ได้ที่ www.ghbhomecenter.com, Mobile Application : G H Bank Smart NPA และ Line Official Account : @ghbnpa

ที่มา : https://www.thaigov.go.th/news/contents/details/53300