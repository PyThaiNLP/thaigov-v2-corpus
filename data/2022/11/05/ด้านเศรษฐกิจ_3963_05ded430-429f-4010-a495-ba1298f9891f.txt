รัฐบาลไทย-ข่าวทำเนียบรัฐบาล-กรมการขนส่งทางราง ร่วมทดสอบการใช้บัตรเครดิต/เดบิต EMV Contactless


วันจันทร์ที่ 30 พฤษภาคม 2565
กรมการขนส่งทางราง ร่วมทดสอบการใช้บัตรเครดิต/เดบิต EMV Contactless
ชำระค่าโดยสารในระบบรถไฟฟ้า เพื่อความสะดวกในการเดินทาง
วันนี้ (30 พฤษภาคม 2565) กรมการขนส่งทางราง กระทรวงคมนาคม ร่วมกับการรถไฟแห่งประเทศไทย การรถไฟฟ้าขนส่งมวลชนแห่งประเทศไทย บริษัท รถไฟฟ้า ร.ฟ.ท. จำกัด และ บมจ. ธนาคารกรุงไทย ทดสอบความพร้อมในการใช้ระบบบัตรเครดิต EMV Contactless (Euro pay MasterCard and Visa) ในการชำระค่าโดยสารในการเดินทางด้วยรถไฟชานเมือง (สายสีแดง) รองรับการเดินทางเชื่อมต่อรถไฟฟ้าสายสีม่วงและสายสีน้ำเงิน
จากมติของคณะกรรมการการรถไฟแห่งประเทศไทย ที่เห็นชอบให้ยกเว้นการจัดเก็บอัตราค่าแรกเข้า สำหรับผู้โดยสารที่ใช้บัตร EMV Contactless ที่เดินทางเชื่อมต่อระหว่างรถไฟฟ้าสายสีม่วงกับรถไฟชานเมือง (สายสีแดง) ซึ่งก่อนหน้านี้ได้มีมติเห็นชอบให้ยกเว้นค่าแรกเข้าในการใช้บัตร EMV Contactless สำหรับผู้เดินทางจากรถไฟฟ้าสายสีน้ำเงินเชื่อมต่อมายังรถไฟชานเมือง (สายสีแดง) ไปแล้ว เพื่อลดค่าครองชีพในการเดินทางเชื่อมต่อ ซึ่งเป็นไปตามนโยบายของรัฐมนตรีว่าการกระทรวงคมนาคม นายศักดิ์สยาม ชิดชอบ อีกทั้งยังส่งเสริมให้มีผู้มาใช้บริการรถไฟชานเมือง (สายสีแดง) เป็นการกระตุ้นให้สัดส่วนผู้ใช้ระบบรถไฟฟ้าขนส่งมวลชนทางรางเพิ่มขึ้นตามมา
สำหรับการทดสอบความพร้อมการใช้บัตร EMV Contactless ที่สถานีกลางบางซื่อซึ่งเป็นจุดเชื่อมต่อในโครงข่ายการเดินทางด้วยระบบขนส่งมวลชนทางราง และสถานีบางซ่อนที่เป็นจุดเชื่อมต่อระหว่างรถไฟชานเมือง (สายสีแดง) กับรถไฟฟ้าสายสีม่วง รวมทั้งสถานีเตาปูนที่เชื่อมต่อระหว่างรถไฟฟ้าสายสีม่วง และสายสีน้ำเงินนั้น หน่วยงานที่เกี่ยวข้องได้เตรียมความพร้อมของสถานีให้รองรับการใช้งานบัตร EMV Contactless ของรถไฟชานเมือง (สายสีแดง) ที่คาดว่าจะใช้บริการได้ภายในเดือนมิถุนายนนี้ ซึ่งจะทำให้ผู้ใช้บริการสามารถใช้บัตรเครดิตหรือบัตรเดบิตชำระค่าโดยสารในการเดินทางด้วยบัตรเพียงใบเดียว เกิดความสะดวกในการใช้บริการ แม้ว่าช่วงเริ่มต้นของการใช้บัตร EMV และยกเว้นค่าแรกเข้าในการเดินทางข้ามระบบ ยังเป็นช่วงสถานการณ์การแพร่ระบาดของโรคติดเชื้อไวรัสโคโรน่า (Covid-19) ที่ปริมาณผู้โดยสารระบบรางลดลงไปจากช่วงปกติ แต่การเปิดให้บริการใช้บัตร EMV Contactless ถือเป็นอีกทางเลือกในการเดินทางโดยประชาชนผู้ใช้บริการจะได้รับความสะดวกสบายในการเดินทางพร้อมประหยัดค่าใช้จ่ายในการเดินทาง โดยจะเป็นพื้นฐานสำคัญของการพัฒนาการเดินทางเชื่อมต่อในอนาคต เพื่อให้มีระบบการคมนาคมขนส่งที่สะดวก ปลอดภัย และประหยัดต่อไป

ที่มา : https://www.thaigov.go.th/news/contents/details/55187