รัฐบาลไทย-ข่าวทำเนียบรัฐบาล-นายกรัฐมนตรี พร้อมด้วย รัฐมนตรีว่าการกระทรวงมหาดไทย และคณะ ตรวจแผนการป้องกันอุทกภัยและการบริหารจัดการน้ำในพื้นที่นครศรีธรรมราช


วันพฤหัสบดีที่ 7 ตุลาคม 2564
พิมพ์
นายกรัฐมนตรี พร้อมด้วย รัฐมนตรีว่าการกระทรวงมหาดไทย และคณะ ตรวจแผนการป้องกันอุทกภัยและการบริหารจัดการน้ำในพื้นที่นครศรีธรรมราช
นายกรัฐมนตรี พร้อมด้วย รัฐมนตรีว่าการกระทรวงมหาดไทย และคณะ ตรวจแผนการป้องกันอุทกภัยและการบริหารจัดการน้ำในพื้นที่นครศรีธรรมราช
วันนี้ (7 ต.ค.64) เวลา 14.10 น. ณ บริเวณถนนพุทธภูมิ ตำบลโพธิ์เสด็จ อำเภอเมืองนครศรีธรรมราช จังหวัดนครศรีธรรมราช พลเอก ประยุทธ์ จันทร์โอชา นายกรัฐมนตรี พร้อมด้วย พลเอก อนุพงษ์ เผ่าจินดา รัฐมนตรีว่าการกระทรวงมหาดไทย และคณะ ตรวจแผนการป้องกันอุทกภัยและการบริหารจัดการน้ำในพื้นที่จังหวัดนครศรีธรรมราช โดยมี นายไกรศร วิศิษฎ์วงศ์ ผู้ว่าราชการจังหวัดนครศรีธรรมราช พร้อมด้วย รองผู้ว่าราชการจังหวัด หัวหน้าส่วนราชการ และประชาชนในพื้นที่ ให้การต้อนรับ
โอกาสนี้ พลเอก ประยุทธ์ จันทร์โอชา พร้อมด้วย พลเอก อนุพงษ์ เผ่าจินดา และคณะ ได้ติดตามการเตรียมแผนรองรับปริมาณน้ำที่จะไหลลงมาสู่ภาคใต้ ซึ่งศักยภาพทางภูมิศาสตร์ภาคใต้จะประสบปัญหาน้ำท่วมช้ากว่าพื้นที่อื่น ๆ ของประเทศไทย โดยที่ผ่านมารัฐบาลได้เตรียมแผนรองรับไว้แล้วบางส่วน จึงได้เน้นย้ำให้ประชาชนรับฟังข้อมูลข่าวสารการแจ้งเตือนจากส่วนราชการ พร้อมวางแผนจัดอันดับความสำคัญในการเคลื่อนย้ายสิ่งของหากมวลน้ำไหลมามากจนประสบปัญหาน้ำท่วม เพื่อลดความสูญเสียของทรัพย์สิน รวมถึงเตรียมอพยพพี่น้องประชาชนไปอยู่ในพื้นที่ปลอดภัยที่ทางราชการเตรียมไว้ พร้อมทั้งได้กำชับให้ส่วนราชการเร่งสำรวจความเสียหายเพื่อเยียวยาประชาชนที่ประสบภัยตามระเบียบของทางราชการโดยเร็ว นอกจากนี้ ได้กำชับให้จังหวัด อำเภอ และทุกภาคส่วน สร้างการรับรู้ความเข้าใจกับประชาชนในการปฏิบัติตามมาตรการสาธารณสุขอย่างเคร่งครัด ทั้งการสวมหน้ากากอนามัยอยู่ตลอดเวลา กลับบ้านล้างมือ อาบน้ำให้สะอาด เว้นระยะห่างทางสังคม และใช้แอปพลิเคชันไทยชนะ เช็คอินสถานที่ที่ไปทุกครั้ง เพื่อร่วมกันสกัดกั้นการแพร่ระบาดของโรคติดเชื้อไวรัสโคโรนา 2019 (โควิด-19)

ที่มา : https://www.thaigov.go.th/news/contents/details/46691