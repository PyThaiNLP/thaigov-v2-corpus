รัฐบาลไทย-ข่าวทำเนียบรัฐบาล-วธ.ติวเข้มความรู้กฎหมายแก่ผู้บริหาร ข้าราชการและเจ้าหน้าที่สป.วธ. พัฒนาทักษะความรู้ปฏิบัติงานได้อย่างมืออาชีพ แนะหมั่นหาความรู้ตามทันกฎหมายใหม่ ทำงานด้วยความซื่อสัตย์ สุจริต


วันจันทร์ที่ 14 มีนาคม 2565
วธ.ติวเข้มความรู้กฎหมายแก่ผู้บริหาร ข้าราชการและเจ้าหน้าที่สป.วธ. พัฒนาทักษะความรู้ปฏิบัติงานได้อย่างมืออาชีพ แนะหมั่นหาความรู้ตามทันกฎหมายใหม่  ทำงานด้วยความซื่อสัตย์ สุจริต
วธ.ติวเข้มความรู้กฎหมายแก่ผู้บริหาร ข้าราชการและเจ้าหน้าที่สป.วธ. พัฒนาทักษะความรู้ปฏิบัติงานได้อย่างมืออาชีพ แนะหมั่นหาความรู้ตามทันกฎหมายใหม่  ทำงานด้วยความซื่อสัตย์ สุจริต
วธ.ติวเข้มความรู้กฎหมายแก่ผู้บริหาร ข้าราชการและเจ้าหน้าที่สป.วธ. พัฒนาทักษะความรู้ปฏิบัติงานได้อย่างมืออาชีพ แนะหมั่นหาความรู้ตามทันกฎหมายใหม่  ทำงานด้วยความซื่อสัตย์ สุจริต
วันที่ 14 มีนาคม 2565 นางยุพา ทวีวัฒนะกิจบวร ปลัดกระทรวงวัฒนธรรม เป็นประธานพิธีเปิดโครงการฝึกอบรมให้ความรู้ด้านกฎหมายที่เกี่ยวข้องกับการปฏิบัติงานของกระทรวงวัฒนธรรมประจำปีงบประมาณ พ.ศ.2565 ครั้งที่ 2 ระหว่างวันที่ 14-18 มีนาคม 2565  โดยมีผู้บริหารกระทรวงวัฒนธรรม ผู้บริหารสำนักงานวัฒนธรรมจังหวัด ข้าราชการและเจ้าหน้าที่สังกัดสำนักงานปลัดกระทรวงวัฒนธรรมทั้งส่วนกลางและส่วนภูมิภาค เข้าร่วม  ณ  ศูนย์การประชุม ชั้น 8 อาคารวัฒนธรรมวิศิษฏ์ กระทรวงวัฒนธรรม และอบรมทางไกลผ่านระบบ Zoom Meeting
นางยุพา กล่าวว่า การอบรมครั้งนี้เป็นการให้ความรู้ด้านกฎหมายต่อเนื่องจากการอบรมครั้งแรก โดยมุ่งเน้นให้ความรู้ด้านระเบียบและกฎหมายของราชการที่ลงลึกในรายละเอียดทั้งในเรื่องของความรู้เกี่ยวกับวินัยและการดำเนินการทางวินัย พระราชบัญญัติการจัดซื้อจัดจ้างและการบริหารพัสดุภาครัฐ พ.ศ.2560 และพระราชบัญญัติข้อมูลข่าวสารของราชการ พ.ศ.2540 โดยมีวิทยากรที่มีความรู้และประสบการณ์จากสำนักงานคณะกรรมการข้าราชการพลเรือน (ก.พ.)  สำนักงานปลัดสำนักนายกรัฐมนตรีและกรมบัญชีกลางมาถ่ายทอดความรู้ เพื่อป้องกันไม่ให้กระทำความผิดและเกิดความเสียหายจากการไม่ปฏิบัติตามระเบียบกฎหมายของราชการไม่ว่าจะโดยตั้งใจหรือไม่ตั้งใจทั้งต่อตัวข้าราชการ เจ้าหน้าที่และหน่วยงาน  รวมทั้งเพื่อพัฒนาทักษะความรู้ความสามารถบุคลากรของวธ.ให้มีศักยภาพและสมรรถนะสูง นำความรู้ไปใช้ประโยชน์ในการทำงานและปฏิบัติงานได้อย่างมืออาชีพ
ปลัดวธ. กล่าวอีกว่า  ขอให้ผู้บริหาร ข้าราชการและเจ้าหน้าที่ของสำนักงานปลัดกระทรวงวัฒนธรรมทั้งส่วนกลางและส่วนภูมิภาคตั้งใจศึกษาเรียนรู้จากการวิทยากร เพื่อนำความรู้ไปใช้ประโยชน์ในการทำงานจะได้ปฏิบัติงานราชการได้อย่างถูกต้อง ไม่กระทำผิดระเบียบกฎหมายของราชการ  ที่ผ่านมาเมื่อมีระเบียบกฎหมายของราชการใหม่ๆที่เกี่ยวข้องกับการปฏิบัติงานของวธ.ออกมาทางสป.วธ.จะมีหนังสือแจ้งเวียนไปยังหน่วยงานสังกัดสปวธ.ทั้งส่วนกลางและส่วนภูมิภาค ดังนั้น การปฏิบัติงานขอให้ผู้บริหาร ข้าราชการและเจ้าหน้าที่อย่ายึดโยงกับระเบียบกฎหมายราชการฉบับเก่า  เนื่องจากระเบียบกฎหมายของราชการมีการปรับปรุงอยู่เป็นระยะ
“ขอให้บุคลากรของวธ.ทุกคนหมั่นศึกษาหาความรู้และพัฒนาทักษะความรู้ด้านระเบียบกฎหมายของราชการอยู่เสมอ  อย่ามองว่ากฎหมายเป็นเรื่องที่น่าเบื่อแล้วไม่สนใจเรียนรู้   จะได้ตามทันกับระเบียบและกฎหมายที่เกี่ยวข้องกับการปฏิบัติงานของวธ.สามารถทำงานได้อย่างถูกต้องและมีประสิทธิภาพ  รวมทั้งขอให้ปฏิบัติหน้าที่ด้วยความซื่อสัตย์ สุจริตและมีคุณธรรม จริยธรรม ซึ่งเป็นหลักพื้นฐานที่ข้าราชการและเจ้าหน้าที่ทุกคนของวธ.ต้องยึดมั่นในการปฏิบัติงานอยู่เสมอ” นางยุพา กล่าว

ที่มา : https://www.thaigov.go.th/news/contents/details/52514