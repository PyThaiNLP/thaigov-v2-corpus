รัฐบาลไทย-ข่าวทำเนียบรัฐบาล-3 หน่วยงาน สธ. รับพระราชทานรางวัล “ศรีสวางควัฒน” เป็นหน่วยงานดีเด่นที่อุทิศตนปฏิบัติงานด้วยความเสียสละ


วันศุกร์ที่ 17 ธันวาคม 2564
3 หน่วยงาน สธ. รับพระราชทานรางวัล “ศรีสวางควัฒน” เป็นหน่วยงานดีเด่นที่อุทิศตนปฏิบัติงานด้วยความเสียสละ
ปลัดกระทรวงสาธารณสุข เผย หน่วยงานสังกัดกระทรวงสาธารณสุข 3 แห่ง ได้รับพระราชทานรางวัล “ศรีสวางควัฒน” ซึ่งราชวิทยาลัยจุฬาภรณ์ และกระทรวงสาธารณสุข จัดให้มีขึ้นเพื่อเทิดพระเกียรติ ดร.สมเด็จพระเจ้าน้องนางเธอ เจ้าฟ้าจุฬาภรณวลัยลักษณ์ อัครราชกุมารี กรมพระศร
ปลัดกระทรวงสาธารณสุข เผย หน่วยงานสังกัดกระทรวงสาธารณสุข 3 แห่ง ได้รับพระราชทานรางวัล “ศรีสวางควัฒน” ซึ่งราชวิทยาลัยจุฬาภรณ์ และกระทรวงสาธารณสุข จัดให้มีขึ้นเพื่อเทิดพระเกียรติ ดร.สมเด็จพระเจ้าน้องนางเธอ เจ้าฟ้าจุฬาภรณวลัยลักษณ์ อัครราชกุมารี กรมพระศรีสวางควัฒน วรขัตติยราชนารี พระราชทานให้กับหน่วยงานสาธารณสุขดีเด่นที่เป็นหน่วยงานแห่งการอุทิศตนในการปฏิบัติงานด้วยความเสียสละ อุตสาหะและทุ่มเท
นายแพทย์เกียรติภูมิ วงศ์รจิต ปลัดกระทรวงสาธารณสุข เปิดเผยว่า โครงการรางวัล “ศรีสวางควัฒน” เป็นรางวัลที่เกิดจากการดำเนินการร่วมกันระหว่าง ราชวิทยาลัยจุฬาภรณ์ และกระทรวงสาธารณสุข เพื่อเทิดพระเกียรติ ศาสตราจารย์ ดร.สมเด็จพระเจ้าน้องนางเธอ เจ้าฟ้าจุฬาภรณวลัยลักษณ์ อัครราชกุมารี กรมพระศรีสวางควัฒน วรขัตติยราชนารี โดยสรรหาหน่วยงานสาธารณสุขดีเด่นที่เป็นหน่วยงานแห่งการอุทิศตนในการปฏิบัติงานด้วยความเสียสละ อุตสาหะและทุ่มเท สมควรได้รับการยกย่องและเชิดชู เพื่อเป็นขวัญ กำลังใจ เชิดชูคุณค่าเกียรติภูมิ และศักดิ์ศรีของบุคลากรสาธารณสุขในหน่วยงานนั้นๆ ตลอดจนสร้างแรงบันดาลใจและเป็นต้นแบบแก่หน่วยงานสาธารณสุขอื่นได้ใช้เป็นแนวทางปฏิบัติสืบไป
โดยในปีนี้ โครงการรางวัล “ศรีสวางควัฒน” ได้ดำเนินการคัดเลือกหน่วยงานที่มีการดำเนินงานตรงตามเกณฑ์ และผู้แทนหน่วยงานเข้าเฝ้ารับพระราชทานรางวัล จาก ศาสตราจารย์ ดร.สมเด็จพระเจ้าน้องนางเธอเจ้าฟ้าจุฬาภรณวลัยลักษณ์ อัครราชกุมารี กรมพระศรีสวางควัฒน วรขัตติยราชนารี องค์ประธานราชวิทยาลัยจุฬาภรณ์ ณ ตำหนักทิพย์พิมาน ตำบลโป่งตาลอง อำเภอปากช่อง จังหวัดนครราชสีมา เมื่อวันที่ 16 ธันวาคม 2564 ที่ผ่านมาประกอด้วย 1) ระดับโรงพยาบาลศูนย์/โรงพยาบาลทั่วไป ได้แก่ โรงพยาบาลเจ้าพระยาอภัยภูเบศร โดยแพทย์หญิงโศรยา ธรรมรักษ์ ผู้อำนวยการโรงพยาบาลเจ้าพระยาอภัยภูเบศร 2) ระดับโรงพยาบาลชุมชน ได้แก่ โรงพยาบาลพนมไพร โดย นายแพทย์วัชระ เอี่ยมรัศมีกุล ผู้อำนวยการโรงพยาบาลพนมไพร และ 3) ระดับโรงพยาบาลส่งเสริมสุขภาพตำบล ได้แก่ โรงพยาบาลส่งเสริมสุขภาพตำบลทุ่งหลวง โดย นายเอกศิลา ปานศรี ผู้อำนวยการโรงพยาบาลส่งเสริมสุขภาพตำบลทุ่งหลวง นับเป็นขวัญกำลังใจแก่บุคลากรของกระทรวงสาธารณสุขในการปฏิบัติงานเพื่อประโยชน์ของประชาชนสืบไป
*********************************** 17 ธันวาคม 2564

ที่มา : https://www.thaigov.go.th/news/contents/details/49595