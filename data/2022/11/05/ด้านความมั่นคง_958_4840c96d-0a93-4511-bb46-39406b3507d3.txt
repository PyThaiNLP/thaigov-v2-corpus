รัฐบาลไทย-ข่าวทำเนียบรัฐบาล-นิพนธ์ ย้ำช่วงท้ายสงกรานต์ "เหนื่อยล้าต้องหยุดพัก" พร้อมขอบคุณทุกฝ่าย หลังยอดเสียชีวิตจากอุบัติเหตุลดลงเกือบ 20%


วันศุกร์ที่ 15 เมษายน 2565
พิมพ์
นิพนธ์ ย้ำช่วงท้ายสงกรานต์ "เหนื่อยล้าต้องหยุดพัก" พร้อมขอบคุณทุกฝ่าย หลังยอดเสียชีวิตจากอุบัติเหตุลดลงเกือบ 20%
นิพนธ์ ย้ำช่วงท้ายสงกรานต์ "เหนื่อยล้าต้องหยุดพัก" พร้อมขอบคุณทุกฝ่าย หลังยอดเสียชีวิตจากอุบัติเหตุลดลงเกือบ 20%
วันนี้ (15 เม.ย.65) นายนิพนธ์ บุญญามณี รัฐมนตรีช่วยว่าการกระทรวงมหาดไทย ลงพื้นที่ติดตามและตรวจเยี่ยมจุดตรวจในการดำเนินงานเพื่อป้องกันและลดอุบัติเหตุตลอดช่วงเทศกาลสงกรานต์ ประจำปี 2565 ณ จุดตรวจหน้าที่ว่าการอำเภอนาทวี อำเภอนาทวี จังหวัดสงขลา เพื่อสร้างขวัญกำลังใจแก่เจ้าหน้าที่จากหน่วยงานต่างๆ ที่ร่วมกันปฏิบัติงานในการอำนวยความสะดวกและให้บริการแก่นักท่องเที่ยวตลอดจนประชาชนผู้ใช้เส้นทางในช่วงวันหยุดเทศกาลสงกรานต์ โดยมีนายเจษฎา จิตรัตน์ ผวจ.สงขลา และหน่วยงานที่เกี่ยวข้องให้การต้อนรับ
นายนิพนธ์ กล่าวว่า ครั้งนี้ได้มาเยี่ยมและให้กำลังใจเจ้าหน้าที่ที่ปฏิบัติหน้าที่ด้วยความเข้มแข็งและเสียสละที่ช่วยว่าดูแลความปลอดภัยทางถนนให้กับประชาชน ทำให้ตัวเลขการเกิดอุบัติเหตุและผู้เสียชีวิตลดลงโดยภาพรวม 4 วันอันตรายสถานการณ์เป็นตามที่คาดการณ์ซึ่งปีนี้ลดการสูญเสียลง 20% ตนเองเชื่อมั่นว่าถ้าเราสามารถรักษามาตรฐานนี้ไว้ เป้าหมายในการลดอัตราผู้เสียชีวิตจากอุบัติเหตุทางถนนของประเทศสามารถทำได้อย่างแน่นอน ถ้าประชาชนให้ความร่วมมือในการปฏิบัติตามกฎหมายจราจรอย่างเคร่งครัด โดยเฉพาะพฤติกรรมเสี่ยงที่เป็นปัจจัยทำให้เกิดอุบัติเหตุรุนแรง คือ ดื่มแล้วขับ ขับรถเร็ว และการไม่ใช้อุปกรณ์นิรภัย
“สุดท้ายนี้ต้องขอขอบคุณทุกคนที่ในช่วง 2-3 วันที่ผ่านมาที่เสียสละในการปฏิบัติหน้าที่ด้วยความเรียบร้อย และขอความร่วมมือไปยังพี่น้องประชาชนในช่วง 1-2 วันนี้เป็นช่วงที่มีการทยอยเดินทางกลับก็ขอให้เพิ่มความระมัดระวังเพราะอาจอ่อนเพลียเหนื่อยล้าต้องหยุดพัก ซึ่งอาจทำให้เกิดการหลับในได้ โดยขอผู้เดินทางนอนหลับพักผ่อนให้เพียงพอ และขอเน้นย้ำเจ้าหน้าที่ให้คุมเข้มโดยเฉพาะรถจักรยานยนต์ ซึ่งเป็นพาหนะที่เกิดอุบัติเหตุและมีผู้สูญเสียสูงสุด รวมถึงกวดขันปัจจัยเสี่ยงอุบัติเหตุทั้ง 3 กรณีได้แก่ ขับรถเร็ว ดื่มแล้วขับ และไม่สวมหมวกนิรภัย ควบคู่กับการสร้างเพิ่มความเข้มข้นในการตั้งจุดตรวจ ด่านชุมชน จุดบริการในเส้นทางทั้งสายหลักและสายรองต่างๆ ให้เข้มงวดในการบังคับใช้กฎหมายเพื่อให้สถิติการเกิดอุบัติเหตุในพื้นที่ลดลงอย่างเป็นรูปธรรม พร้อมฝากถึงพี่น้องประชาชนให้ปฏิบัติตามกฎจราจรอย่างเคร่งครัด ในการใช้รถใช้ถนนร่วมกัน ภายใต้การรณรงค์ "ชีวิตวิถีใหม่ ขับขี่อย่างปลอดภัย ไร้อุบัติเหตุ" และให้ดำเนินงานควบคู่กับการรณรงค์ป้องกันการแพร่ระบาดของโรคโควิด 19"  นายนิพนธ์ กล่าว ก่อนที่รมช.มท.จะเดินทางไปตรวจติดตามฯในพื้นที่ภาคเหนือต่อไป

ที่มา : https://www.thaigov.go.th/news/contents/details/53627