รัฐบาลไทย-ข่าวทำเนียบรัฐบาล-สธ. ย้ำ! ฉีดวัคซีนโควิด - ไข้หวัดใหญ่พร้อมกันได้ ช่วยลดเสี่ยงติดเชื้อช่วงฤดูฝน


วันศุกร์ที่ 22 กรกฎาคม 2565
สธ. ย้ำ! ฉีดวัคซีนโควิด - ไข้หวัดใหญ่พร้อมกันได้ ช่วยลดเสี่ยงติดเชื้อช่วงฤดูฝน
.....
กระทรวงสาธารณสุข เผยขณะนี้เป็นช่วงฤดูฝน นอกจากโรคโควิด-19 ที่มีแนวโน้มการติดเชื้อเพิ่มขึ้นแล้ว ยังมีโอกาสติดเชื้อไวรัสไข้หวัดใหญ่เพิ่มมากขึ้นด้วย ซึ่งทั้ง 2 โรคเป็นโรคติดเชื้อระบบทางเดินหายใจ และมีอาการคล้ายกัน การใช้มาตรการป้องกันตนเองจากโรคโควิด-19 ทั้งการเว้นระยะห่าง ล้างมือ และสวมหน้ากากอนามัยเมื่ออยู่ร่วมกับผู้อื่น ช่วยป้องกันการติดเชื้อไข้หวัดใหญ่ได้เช่นกัน
.
พร้อมแนะนำประชาชนที่เป็นกลุ่มเสี่ยง ที่ยังไม่ได้รับวัคซีนโควิด-19 สามารถเข้ารับการฉีดวัคซีนไข้หวัดใหญ่พร้อมวัคซีนโควิด-19 โดยไม่ต้องเว้นระยะห่าง เพื่อสร้างภูมิคุ้มกันให้ร่างกาย ซึ่งจะช่วยลดความเสี่ยงการติดเชื้อ ลดอาการป่วยรุนแรงและเสียชีวิตจากทั้ง 2 โรคได้
.
7 กลุ่มเสี่ยง ที่จำเป็นต้องได้รับการฉีดวัคซีน สามารถเข้ารับบริการได้ฟรีในสถานบริการของกระทรวงสาธารณสุขหรือจุดบริการฉีดวัคซีนใกล้บ้าน
1. หญิงตั้งครรภ์อายุครรภ์มากกว่า 4 เดือนขึ้นไป
2. เด็กอายุ 6 เดือน - 2 ปี
3. ผู้ป่วย 7 โรคเรื้อรัง คือ ปอดอุดกั้นเรื้อรัง หอบหืด หัวใจ หลอดเลือดสมอง ไตวาย เบาหวาน และมะเร็งที่ได้รับยาเคมีบำบัด
4. ผู้สูงอายุมากกว่า 65 ปีขึ้นไป
5. ผู้พิการทางสมองที่ช่วยเหลือตนเองไม่ได้
6. โรคธาลัสซีเมียและผู้ที่ภูมิคุ้มกันบกพร่อง รวมผู้ติดเชื้อเอชไอวีที่มีอาการ
7. โรคอ้วน ผู้มีน้ำหนักมากกว่า 100 กก. หรือมีค่าดัชนีมวลกาย (BMI) มากกว่า 35 กก./ตรม.
Cr. กระทรวงสาธารณสุข
#ไทยคู่ฟ้า #ร่วมต้านโควิด19
-------------------

ที่มา : https://www.thaigov.go.th/news/contents/details/57164