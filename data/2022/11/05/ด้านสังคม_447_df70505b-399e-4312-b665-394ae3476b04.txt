รัฐบาลไทย-ข่าวทำเนียบรัฐบาล-พม. เร่งช่วยเหลือผู้สูงอายุที่ติดโควิด-19 จากศูนย์ดูแลฯ ทั้ง 28 ราย เข้ารักษาโรงพยายาลสนาม มทบ.11


วันพฤหัสบดีที่ 2 กันยายน 2564
พม. เร่งช่วยเหลือผู้สูงอายุที่ติดโควิด-19 จากศูนย์ดูแลฯ ทั้ง 28 ราย เข้ารักษาโรงพยายาลสนาม มทบ.11
พม. เร่งช่วยเหลือผู้สูงอายุที่ติดโควิด-19 จากศูนย์ดูแลฯ ทั้ง 28 ราย เข้ารักษาโรงพยายาลสนาม มทบ.11
วันนี้ (1 ก.ย. 64) เวลา 20.00 น. นางสาวแรมรุ้ง วรวัธ รองปลัดกระทรวงการพัฒนาสังคมและความมั่นคงของมนุษย์ (รองปลัด พม.) ในฐานะโฆษกกระทรวง พม. เปิดเผยว่า จากกรณีพบผู้สูงอายุติดเชื้อโควิด-19 และได้เสียชีวิตที่ศูนย์รับดูแลผู้สูงอายุแห่งหนึ่งย่านหนอกจอก กทม. ทั้งนี้ เมื่อวันที่ 31 ส.ค. 64  ผู้บริหารกระทรวง พม. นำโดยนายธนสุนทร สว่างสาลี ผู้ตรวจราชการกระทรวง พม. และนางอภิญญา ชมภูมาศ รองอธิบดีกรมกิจการผู้สูงอายุ พร้อมด้วยเจ้าหน้าที่ศูนย์ช่วยเหลือสังคม สายด่วน พม. โทร. 1300 ร่วมกับเจ้าหน้าที่ศูนย์บริการสาธารณสุข 44 ลำผักชีหนองจอก เจ้าหน้าที่ฝ่ายสิ่งแวดล้อมสำนักงานเขตหนองจอก และ อาสาสมัครพัฒนาสังคมและความมั่นคงของมนุษย์ เขตหนองจอก ลงพื้นที่เยี่ยมศูนย์รับดูแลผู้สูงอายุย่านแขวงลำผักชี เขตหนองจอก เพื่อให้การช่วยเหลือต่างๆ ตามภารกิจกระทรวง พม.
นางสาวแรมรุ้ง กล่าวต่อว่า จากการลงพื้นที่ครั้งนี้ พบว่า ศูนย์ดังกล่าวบริการรับดูแลผู้สูงอายุ โดยมีผู้สูงอายุในความดูแล จำนวน 35 คน ผู้ดูแล จำนวน 5 คน ซึ่งพบว่ามีผู้สูงอายุติดเชื้อโควิด-19 ตั้งแต่วันที่ 23 สิงหาคม 2564 และได้มีผู้สูงอายุเสียชีวิต จำนวน 4 คน โดยมีญาติมารับไปดูแลแล้ว จำนวน 3 คน ทำให้ขณะนี้ เหลือผู้สูงอายุอยู่ในศูนย์ฯ จำนวน 28 คน ซึ่งได้มีการตรวจหาเชื้อโควิดแบบ ATK จากศูนย์บริการสาธารณสุข 44 หนองจอก ปรากฎว่าติดเชื้อ จำนวน 28 คน ซึ่งเป็นผู้ป่วยติดเตียงทั้งหมด และทางผู้ดูแลอยู่ระหว่างการประสานหาเตียงรักษา ทั้งนี้  กระทรวง พม. ได้ดำเนินการช่วยเหลือร่วมกับหน่วยงานที่เกี่ยวข้อง โดยจะดำเนินการประสานโรงพยาบาลสนาม มทบ.11 เพื่อนำส่งผู้ป่วยเข้ารับการรักษา และหลังจากรักษาตัวจนหายจากโควิด-19 กระทรวง พม. จะประสานความช่วยเหลือต่างๆ ตามภารกิจต่อไป

ที่มา : https://www.thaigov.go.th/news/contents/details/45435