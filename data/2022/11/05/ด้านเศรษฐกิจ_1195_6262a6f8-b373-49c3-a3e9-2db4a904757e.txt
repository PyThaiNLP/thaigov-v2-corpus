รัฐบาลไทย-ข่าวทำเนียบรัฐบาล-รฟม. จัดที่จอดรถ MRT สายสีม่วง ทั้ง 4 แห่ง


วันพุธที่ 6 ตุลาคม 2564
รฟม. จัดที่จอดรถ MRT สายสีม่วง ทั้ง 4 แห่ง
เพื่อช่วยเหลือผู้ประสบภัยน้ำท่วม
วันนี้ (6 ตุลาคม 2564) นายภคพงศ์ ศิริกันทรมาศ ผู้ว่าการการรถไฟฟ้าขนส่งมวลชนแห่งประเทศไทย (รฟม.) กระทรวงคมนาคม กล่าวว่า ตามที่ นายศักดิ์สยาม ชิดชอบ รัฐมนตรีว่าการกระทรวงคมนาคม ได้มอบหมายให้หน่วยงานในสังกัดกระทรวงคมนาคม ติดตามสถานการณ์อุทกภัยอย่างใกล้ชิดและตรวจสอบแผนการดำเนินงานด้านป้องกันสาธารณภัย รวมถึงให้ความช่วยเหลือและอำนวยความปลอดภัยเพื่อบรรเทาความเดือดร้อนของพี่น้องประชาชน นั้น
รฟม. ในฐานะหน่วยงานที่กำกับดูแลการให้บริการรถไฟฟ้ามหานครสายฉลองรัชธรรม หรือ MRT สายสีม่วง ซึ่งมีนโยบายด้านความรับผิดชอบต่อสังคมในการให้ความสำคัญแก่ประชาชนและชุมชนตามแนวสายทางโครงการรถไฟฟ้า มีความห่วงใยประชาชนที่ได้รับผลกระทบจากสถานการณ์อุทกภัยในครั้งนี้ ดังนั้น เพื่อเป็นการบรรเทาความเดือดร้อนของประชาชน รฟม. จึงยกเว้นค่าบริการจอดรถยนต์ที่อาคารจอดรถทั้ง 4 แห่ง ของรถไฟฟ้า MRT สายสีม่วง ได้แก่ อาคารจอดแล้วจรสถานีคลองบางไผ่ อาคารจอดแล้วจรสถานีสามแยกบางใหญ่ อาคารจอดแล้วจรสถานีบางรักน้อยท่าอิฐ และอาคารจอดแล้วจรสถานีแยกนนทบุรี 1 ตั้งแต่วันนี้เป็นต้นไป ให้แก่ประชาชนที่ได้รับผลกระทบจากเหตุอุทกภัยในกรุงเทพมหานครและปริมณฑล ซึ่งรัฐบาลได้ประกาศว่าเป็นพื้นที่ภัยพิบัติจากเหตุอุทกภัย พ.ศ. 2564 จนกว่าจะมีการประเมินสถานการณ์ว่าอยู่ในสภาวะปกติ โดย รฟม. จะประกาศยกเลิกมาตรการดังกล่าวให้ทราบล่วงหน้าไม่น้อยกว่า 7 วัน
สำหรับประชาชนที่ได้รับผลกระทบจากเหตุอุทกภัย สามารถติดต่อขอรับสิทธิดังกล่าวได้ที่ห้องทำบัตรจอดรถ  รายเดือน หรือ Line@MRTAParking โดยแสดงหลักฐาน ได้แก่ บัตรประชาชน เอกสารแสดงความเป็นเจ้าของรถยนต์ และเอกสารหรือรูปถ่ายที่แสดงว่าที่พักอาศัยปัจจุบันได้รับผลกระทบจากเหตุอุทกภัยจริง ทั้งนี้ ผู้ขอรับสิทธินี้จะต้องปฏิบัติตามกฎ ระเบียบการเข้าใช้บริการอาคารจอดแล้วจรของ รฟม. อย่างเคร่งครัด ติดตามรายละเอียดและข้อมูลข่าวสารเพิ่มเติมได้ที่เว็บไซต์ รฟม. www.mrta.co.th และเฟซบุ๊กแฟนเพจการรถไฟฟ้าขนส่งมวลชนแห่งประเทศไทย หรือ Call Center รฟม. โทร. 0 2716 4044

ที่มา : https://www.thaigov.go.th/news/contents/details/46638