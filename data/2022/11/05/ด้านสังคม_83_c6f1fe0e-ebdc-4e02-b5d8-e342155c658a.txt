รัฐบาลไทย-ข่าวทำเนียบรัฐบาล-พม. เพิ่มมาตรการป้องกันการแพร่ระบาด หลังพบผู้ติดเชื้อโควิด-19 ในสถานสงเคราะห์เด็กอ่อนรังสิต จังหวัดปทุมธานี


วันพุธที่ 30 มิถุนายน 2564
พม. เพิ่มมาตรการป้องกันการแพร่ระบาด หลังพบผู้ติดเชื้อโควิด-19 ในสถานสงเคราะห์เด็กอ่อนรังสิต จังหวัดปทุมธานี
พม. เพิ่มมาตรการป้องกันการแพร่ระบาด หลังพบผู้ติดเชื้อโควิด-19 ในสถานสงเคราะห์เด็กอ่อนรังสิต จังหวัดปทุมธานี
วันที่ 24 มิ.ย. 64 เวลา 18.00 น. ที่กระทรวงการพัฒนาสังคมและความมั่นคงของมนุษย์ สะพานขาว ถนนกรุงเกษม กรุงเทพฯ นางพัชรี อาระยะกุล ปลัดกระทรวงการพัฒนาสังคมและความมั่นคงของมนุษย์ (ปลัด พม.) เปิดเผยว่า จากสถานการณ์การแพร่ระบาดของโรคติดเชื้อไวรัสโคโรนา (โควิด-19) ระลอกใหม่ และพบผู้ติดเชื้อในสถานสงเคราะห์เด็กอ่อนรังสิต จังหวัดปทุมธานี นั้น พบว่าข้อมูลล่าสุด ณ วันที่ 24 มิถุนายน 2564 มีผู้ติดเชื้อจำนวน 44 คน ซึ่งในจำนวนนี้เป็นเด็กในความอุปการะ จำนวน 33 คนและเป็นเจ้าหน้าที่ผู้ดูแลจำนวน 11 คน  ซึ่งขณะนี้เด็กและเจ้าหน้าที่ที่ติดเชื้อทั้งหมดได้เข้ารับการรักษาที่โรงพยาบาลในพื้นที่เรียบร้อยแล้ว และจะมีการตรวจคัดกรองเด็กในความอุปการะที่เหลืออีกจำนวน 127 คน จากจำนวนเด็กทั้งหมด 167 คน ในวันที่ 25 มิถุนายน 2564 ซึ่งก่อนหน้านี้ได้มีการตรวจคัดกรองไปแล้ว 40 คน ทั้งนี้ กระทรวงการพัฒนาสังคมและความมั่นคงของมนุษย์ (พม.) โดยกรมกิจการเด็กและเยาวชน (ดย.) และหน่วยงานที่เกี่ยวข้องในพื้นที่ ได้วางมาตรการในการป้องกันไม่ให้เกิดการแพร่ระบาดเพิ่มในสถานสงเคราะห์ฯ โดยงดการเข้า-ออกสถานสงเคราะห์ฯของเจ้าหน้าที่และบุคคลภายนอก และให้กักตัวเจ้าหน้าที่ที่มีความเสี่ยงสูง จำนวน 14 วัน นับตั้งแต่วันพบเชื้อ
นางพัชรี กล่าวว่า สำหรับที่ผ่านมากระทรวง พม. โดย ดย. ได้ดำเนินการตามมาตรการของกระทรวงสาธารณสุขในการป้องกันการแพร่ระบาดของโรคโควิด-19 อย่างเคร่งครัด เช่น การเว้นระยะห่างทางสังคม อย่างน้อย 1 เมตร สวมหน้ากากอนามัย หรือหน้ากากผ้า ทุกครั้ง ล้างมือด้วยสบู่หรือเจลแอลกอฮอล์ หลีกเลี่ยงการสัมผัสกับสิ่งของสาธารณะโดยตรง มีการฉีดพ่นทำความสะอาดอาคารสถานที่ในสถานสงเคราะห์เป็นประจำ ห้ามบุคคลภายนอกเข้า-ออกสถานสงเคราะห์ มีจุดตรวจคัดกรองเจ้าหน้าที่ผู้ปฏิบัติงาน เป็นต้น ถึงแม้กระทรวง พม. จะมีมาตรการอย่างเคร่งครัดมาโดยตลอด  ห้ามบุคคลภายนอก เข้ามาทำกิจกรรมและมาบริจาค สิ่งของ แต่ยังมีผู้นำเชื้อมาแพร่ระบาด  ทั้งนี้จะมีการเข้มงวดให้ทุกส่วนที่เกี่ยวข้องปฏิบัติตามมาตรการอย่างเคร่งครัดเพื่อเป็นการปิดช่องทางให้รัดกุมมากยิ่งขึ้นที่จะป้องกันไม่ให้เกิดการแพร่ระบาดสำหรับกลุ่มเป้าหมายที่เป็นผู้รับที่อยู่ใน สถานรองรับอื่นๆของกระทรวง พม. ทั้งเด็ก เยาวชน  คนพิการ และผู้สูงอายุ คนไร้ที่พึ่ง ที่อยู่ในความดูแลของกระทรวง พม. อย่างเข้มงวดต่อไป

ที่มา : https://www.thaigov.go.th/news/contents/details/43269