รัฐบาลไทย-ข่าวทำเนียบรัฐบาล-โฆษกรัฐบาลเผยนายกฯ แนะ "วันแม่แห่งชาติ" ลูกๆ พาแม่เที่ยวยังต้องเน้นมาตรการป้องกันโควิด-19 อย่างเคร่งครัด และสามารถบอกรักแม่ผ่านออนไลน์/โทรศัพท์เป็น" วัคซีนใจ" ให้แม่


วันพฤหัสบดีที่ 11 สิงหาคม 2565
พิมพ์
โฆษกรัฐบาลเผยนายกฯ แนะ "วันแม่แห่งชาติ" ลูกๆ พาแม่เที่ยวยังต้องเน้นมาตรการป้องกันโควิด-19 อย่างเคร่งครัด  และสามารถบอกรักแม่ผ่านออนไลน์/โทรศัพท์เป็น" วัคซีนใจ" ให้แม่
โฆษกรัฐบาลเผยนายกฯ แนะ  "วันแม่แห่งชาติ"  ลูกๆ พาแม่เที่ยวยังต้องเน้นมาตรการป้องกันโควิด-19 อย่างเคร่งครัด  และสามารถบอกรักแม่ผ่านออนไลน์/โทรศัพท์เป็น" วัคซีนใจ"  ให้แม่หรือผู้สูงอายุปลอดภัยจากโควิด-19
วันนี้ (11 ส.ค.65) นายธนกร วังบุญคงชนะ โฆษกประจำสำนักนายกรัฐมนตรี เผย พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหมร่วมอวยพร "วันแม่แห่งชาติ"  เนื่องในวันเฉลิมพระชนมพรรษา สมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง วันที่ 12 สิงหาคมของทุกปี  แนะประชาชนและลูกๆ ที่มีโปรแกรมจะพาแม่เที่ยวในช่วงเทศกาลวันแม่แห่งชาติปีนี้  ยังคงมาตรการป้องกันตนเอง โดยใช้มาตรการ 2U ได้แก่ Universal Prevention คือ มาตรการป้องกันโรคส่วนบุคคล และ Universal Vaccination คือ การฉีดวัคซีน  ซึ่งช่วยเพิ่มภูมิป้องกัน สามารถทำกิจกรรมรวมกลุ่มได้   ขณะเดียวกัน ขอแนะนำว่า ยังต้องสวมหน้ากากตลอดเวลา โดยเฉพาะการพาแม่ไปทานข้าวนอกบ้าน  เข้าร้านอาหาร  หรือทำกิจกรรมร่วมกัน เพราะผู้สูงอายุ เป็นกลุ่มเสี่ยง 608 ที่ต้องระวังเป็นพิเศษเมื่อต้องออกนอกบ้าน
อย่างไรก็ตาม  นายกรัฐมนตรีขอเชิญชวนเดือนแห่งวันแม่นี้  ให้ลูกๆ บอกรักแม่ผ่านออนไลน์หรือการโทรศัพท์ซึ่งเป็นวิธีที่ปลอดภัยที่สุด  ซึ่งสอดคล้องกับสถานการณ์ที่ไวรัสโควิด-19 โอมิครอน ยังแพร่ระบาดอยู่  ทั้งนี้  การแสดงออกถึงความห่วงใยซึ่งกันและกัน ถือเป็นส่วนหนึ่งของการสร้างวัคซีนทางใจ ทั้งยังช่วยให้แม่และสมาชิกทุกคนในครอบครัวปลอดภัยจากโรคโควิด-19
สำหรับสถานการณ์การแพร่ระบาดของโควิด-19 วันนี้ พบผู้ติดเชื้อโควิด-19 ผู้ป่วยรายใหม่ วันพฤหัสบดีที่ 11 สิงหาคม 2565 ผู้ป่วยรายใหม่ (รักษาตัวใน รพ.) จำนวน 2,316 ราย จำแนกเป็น ผู้ป่วยในประเทศ 2,316 รายผู้ป่วยมาจากต่างประเทศ  0 ราย ผู้ป่วยสะสม 2,390,622 ราย (ตั้งแต่ 1 มกราคม 2565) หายป่วยกลับบ้าน 2,076 ราย หายป่วยสะสม 2,392,529 ราย (ตั้งแต่ 1 มกราคม 2565) ผู้ป่วยกำลังรักษา 21,304 ราย เสียชีวิต 35 ราย เสียชีวิตสะสม 10,032 ราย (ตั้งแต่ 1 มกราคม 2565) จำนวนผู้ป่วยปอดอักเสบ  รักษาตัวอยู่ในโรงพยาบาล 919 ราย ///

ที่มา : https://www.thaigov.go.th/news/contents/details/57896