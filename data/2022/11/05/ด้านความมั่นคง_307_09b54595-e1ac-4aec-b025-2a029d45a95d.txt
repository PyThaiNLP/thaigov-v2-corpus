รัฐบาลไทย-ข่าวทำเนียบรัฐบาล-รมว.เฮ้ง ระดมกำลังทุกภาคส่วนสนับสนุนเครื่องอุปโภค บริโภค จัดถุงยังชีพช่วยประชาชน


วันศุกร์ที่ 8 ตุลาคม 2564
พิมพ์
รมว.เฮ้ง ระดมกำลังทุกภาคส่วนสนับสนุนเครื่องอุปโภค บริโภค จัดถุงยังชีพช่วยประชาชน
กระทรวงแรงงานจัดโครงการ  “ด้วยรักและห่วงใยจากใจ กระทรวงแรงงาน” จัดถุงยังชีพช่วยเหลือประชาชนที่ได้รับผลกระทบจากอุทกภัย โดยให้หน่วยงานในสังกัดประสานขอรับการสนับสนุนเครื่องอุปโภค บริโภค จากสถานประกอบกิจการที่มีกำลังและศักยภาพ
นายสุชาติ ชมกลิ่น รัฐมนตรีว่าการกระทรวงแรงงาน กล่าวถึงความคืบหน้าการให้ความช่วยเหลือกรณีสถานการณ์น้ำท่วมในพื้นที่หลายจังหวัดจากอิทธิพลพายุฝนที่มีมาอย่างต่อเนื่องมาจนถึงปัจจุบัน ส่งผลให้เกิดน้ำท่วมฉับพลัน น้ำป่าไหลหลาก จนทำให้มีผู้ได้รับความเดือดร้อนเป็นจำนวนมาก ว่า รัฐบาลภายใต้การนำของ พล.อ.ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม และ พล.อ.ประวิตร วงษ์สุวรรณ รองนายกรัฐมนตรี ที่กำกับดูแลกระทรวงแรงงาน มีความห่วงใยผู้ใช้แรงงานและประชาชนทุกคนที่ประสบปัญหาอุทกภัยได้รับความเดือดร้อน โดยได้สั่งการให้แต่ละหน่วยงานในพื้นที่ที่เกี่ยวข้องบูรณาการให้ความช่วยเหลือประชาชนเป็นการเร่งด่วน ทั้งการขนย้าย อพยพ เร่งระบายน้ำ การมอบสิ่งของเพื่อบรรเทาความเดือดร้อน รวมถึงจัดให้มีการประชาสัมพันธ์ให้ประชาชนได้รับทราบสถานการณ์อุทกภัยอย่างต่อเนื่อง กระทรวงแรงงานยังได้กำชับให้หน่วยงานในสังกัดแต่ละจังหวัดที่ได้รับผลกระทบ เร่งบูรณาการสนับสนุนความช่วยเหลือผู้ใช้แรงงาน ลูกจ้างผู้ประกันตน และประชาชนในพื้นที่ที่ได้รับความเดือดร้อนกับทางจังหวัดในแต่ละจังหวัด โดยเฉพาะการเคลื่อนย้ายประชาชนไปในสถานที่ที่ปลอดภัย จัดที่พักพิงชั่วคราว และได้มอบหมายให้กรมสวัสดิการและคุ้มครองแรงงานประสานสถานประกอบกิจการที่มีกำลังและศักยภาพสนับสนุนเครื่องอุปโภคบริโภคของใช้ที่จำเป็นเพื่อบรรเทาความเดือดร้อนในทุกพื้นที่ทั่วประเทศที่ประสบอุทกภัย และดำเนินการตามมาตรการช่วยเหลือผู้ประสบอุทกภัยของกระทรวงแรงงาน ที่แบ่งเป็น 3 ระยะ ได้แก่ ระยะก่อนเกิดภัย ระยะเกิดภัย และระยะฟื้นฟูภายหลังน้ำลด
นายนิยม สองแก้ว อธิบดีกรมสวัสดิการและคุ้มครองแรงงาน (กสร.) กล่าวเพิ่มเติมในเรื่องดังกล่าวว่า ได้มอบหมายให้สำนักงานสวัสดิการและคุ้มครองแรงงานจังหวัดทุกจังหวัดประสานไปยังสถานประกอบกิจการที่มีกำลังและศักยภาพสนับสนุนเครื่องอุปโภคบริโภคและกำลังทรัพย์ เพื่อนำมาจัดทำถุงยังชีพ โดยในวันนี้กรมได้รับการส่งมอบเครื่องอุปโภคบริโภคและเงินช่วยเหลือจากสถานประกอบกิจการผ่านสำนักงานสวัสดิการและคุ้มครองแรงงานจังหวัดชลบุรี สมุทรปราการ สมุทรสาคร ฉะเชิงเทรา ปทุมธานี นครปฐม สระบุรี และสำนักงานสวัสดิการและคุ้มครองแรงงานกรุงเทพมหานครพื้นที่ 2 , 4 , 5 , 8 เพื่อนำมาดำเนินการช่วยเหลือประชาชนในจังหวัดที่ประสบอุทกภัยต่อไป.

ที่มา : https://www.thaigov.go.th/news/contents/details/46737