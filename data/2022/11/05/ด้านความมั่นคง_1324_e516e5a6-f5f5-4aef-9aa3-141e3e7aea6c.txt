รัฐบาลไทย-ข่าวทำเนียบรัฐบาล-ลูกจ้างถูกเพลาบีบขาเสียชีวิต! นายก สั่ง รมว.เฮ้ง ส่งทีมเฉพาะกิจเข้าช่วยเหลือและตรวจสอบสาเหตุ


วันศุกร์ที่ 22 กรกฎาคม 2565
พิมพ์
ลูกจ้างถูกเพลาบีบขาเสียชีวิต! นายก สั่ง รมว.เฮ้ง ส่งทีมเฉพาะกิจเข้าช่วยเหลือและตรวจสอบสาเหตุ
นายกเสียใจเคสลูกจ้างประสบอุบัติเหตุถูกเพลาบีบขาเสียชีวิตในโรงงานจังหวัดสมุทรสาคร สั่งรมว.แรงงานส่งทีมเฉพาะกิจ พร้อมหน่วยงานในสังกัดกระทรวงแรงงานเร่งดำเนินการให้ความช่วยเหลือลูกจ้างผู้เสียชีวิตให้ได้รับสิทธิตามกฎหมาย พร้อมตรวจสอบสาเหตุโดยเร็ว
นายสุชาติ ชมกลิ่น รัฐมนตรีว่าการกระทรวงแรงงาน เปิดเผยถึงกรณีที่ลูกจ้างประสบอุบัติเหตุจากการถูกเพลาบีบขาในโรงงานจังหวัดสมุทรสาครจนเป็นเหตุทำให้ลูกจ้างเสียชีวิต เมื่อวันที่ 20 กรกฎาคมที่ผ่านมาว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม และ พลเอก ประวิตร วงษ์สุวรรณ รองนายกรัฐมนตรี ที่กำกับดูแลกระทรวงแรงงาน ได้แสดงความเสียใจกับเหตุการณ์ที่เกิดขึ้น พร้อมสั่งการให้กระทรวงแรงงานเร่งดำเนินการช่วยเหลือให้ลูกจ้างผู้เสียชีวิตให้ได้รับสิทธิตามกฎหมายโดยเร็ว ผมจึงได้สั่งการให้คณะทำงานเฉพาะกิจตรวจสอบอุบัติเหตุ อุบัติภัย หรือ การประสบอันตรายจากการทำงาน กรณีร้ายแรงลงพื้นที่ตรวจสอบสาเหตุและประสานหน่วยงานในสังกัดกระทรวงแรงงานให้ความช่วยเหลือลูกจ้างผู้เสียชีวิตให้ได้รับสิทธิตามกฎหมายโดยเร็ว จากรายงานเบื้องต้นพบว่า ลูกจ้างสัญชาติเมียนมาทำงานตำแหน่งพนักงานฝ่ายผลิต ขณะปฏิบัติงาน ปรากฏว่าสายพานที่ลำเลียงวัตถุดิบเกิดขัดข้อง ลูกจ้างจึงตัดสินใจเข้าไปซ่อมสายพานดังกล่าว แต่ลูกจ้างถูกเพลาบีบอัดขาจนเป็นเหตุให้เสียชีวิต ต่อมานายจ้างได้นำส่งร่างของลูกจ้างไปชันสูตรที่โรงพยาบาลตำรวจ แต่เนื่องจากลูกจ้างนับถือศาสนาอิสลาม ญาติจึงเร่งนำร่างของลูกจ้างผู้เสียชีวิตไปดำเนินการตามพิธีกรรมตามหลักศาสนาอิสลาม
นางโสภา เกียรตินิรชา ผู้ตรวจราชการกระทรวงแรงงาน ในฐานะหัวหน้าคณะทำงานเฉพาะกิจตรวจสอบอุบัติเหตุ อุบัติภัย หรือ การประสบอันตรายจากการทำงาน กรณีร้ายแรง กล่าวเพิ่มเติมว่า ในวันนี้ (22 กรกฎาคม 2565) คณะทำงานเฉพาะกิจฯ พร้อมด้วยหน่วยงานในสังกัดกระทรวงแรงงานลงพื้นที่ตรวจสอบสถานที่เกิดเหตุเพิ่มเติม และเร่งให้การช่วยเหลือลูกจ้างผู้เสียชีวิตให้ได้รับสิทธิตามกฎหมายทันที เบื้องต้นนายจ้างได้มอบเงินช่วยเหลือในการจัดพิธีการทางศาสนาจำนวนเงิน 31,000 บาท เงินสวัสดิการของบริษัทจำนวนเงิน 20,000 บาท และจากรายงานของสำนักงานประกันสังคมจังหวัดสมุทรสาคร ลูกจ้างผู้เสียชีวิตจะได้รับสิทธิค่าทำศพ เงินทดแทนกรณีเสียชีวิต และเงินบำเหน็จชราภาพ โดยสิทธิประโยชน์ที่ลูกจ้างได้รับจะเท่าเทียมกับแรงงานไทยทุกประการ ทั้งนี้ พนักงานตรวจความปลอดภัย สำนักงานสวัสดิการและคุ้มครองแรงงานจังหวัดสมุทรสาคร และศูนย์ความปลอดภัยในการทำงานเขต 7 (ราชบุรี) จะเชิญนายจ้าง และผู้ที่เกี่ยวข้องมาสอบหาข้อเท็จจริงเพิ่มเติม พร้อมทั้งตรวจสอบนายจ้างว่าได้ปฏิบัติตามกฎหมายความปลอดภัยในการทำงาน และกฎกระทรวงที่เกี่ยวข้องได้อย่างถูกต้องหรือไม่ ในวันที่ 26 กรกฎาคมนี้

ที่มา : https://www.thaigov.go.th/news/contents/details/57152