รัฐบาลไทย-ข่าวทำเนียบรัฐบาล-นายกฯ กำชับ อำนวยความสะดวกประชาชนเดินทางกลับจากภูมิลำเนา เน้นย้ำ ลดอุบัติเหตุให้ได้มากที่สุด


วันอาทิตย์ที่ 2 มกราคม 2565
พิมพ์
นายกฯ กำชับ อำนวยความสะดวกประชาชนเดินทางกลับจากภูมิลำเนา  เน้นย้ำ ลดอุบัติเหตุให้ได้มากที่สุด
นายกฯ กำชับ อำนวยความสะดวกประชาชนเดินทางกลับจากภูมิลำเนา  เน้นย้ำ ลดอุบัติเหตุให้ได้มากที่สุด
วันที่ 2 ม.ค. 65 น.ส.ไตรศุลี ไตรสรณกุล รองโฆษกประจำสำนักนายกรัฐมนตรี กล่าวว่า พล.อ.ประยุทธ์ จันทร์โอชา นายกรัฐมนตรีและ รมว.กลาโหม กำชับหน่วยงานที่เกี่ยวข้อง ไม่ว่าจะเป็น กระทรวงคมนาคม สำนักงานตำรวจแห่งชาติ กระทรวงมหาดไทย โดยกรมป้องกันและบรรเทาสาธารณภัย (ปภ.) ฯลฯ ดูแลอำนวยความสะดวกประชาชน ในการเดินทางกลับจากภูมิลำเนาและเดินทางกลับจากการท่องเที่ยวหลังเทศกาลปีใหม่ ซึ่งจะมีประชาชนเดินทางเข้ามาในพื้นที่กรุงเทพมหาครและปริมณฑลจำนวนมาก จึงให้ทุกหน่วยงานได้ดูแลด้านการจราจร ความปลอดภัย ลดอุบัติเหตุ ให้ปีใหม่ 2565 เป็นเทศกาลแห่งความสุข ปลอดภัย
น.ส.ไตรศุลี กล่าวว่า สำหรับมาตรการลดอุบัติเหตุในช่วงเทศกาลปีใหม่ 2565 ปภ. ได้มีการรณรงค์ภายใต้แนวคิด “ชีวิตวิถีใหม่ ขับขี่อย่างปลอดภัย ไร้อุบัติเหตุ” โดยสถิติอุบัติเหตุจากการเดินทางปีนี้ พบสาเหตุที่ทำให้เกิดอุบัติเหตุสูงสุด ส่วนใหญ่มาจาก ขับรถเร็ว ดื่มแล้วขับ ส่วนยานพาหนะที่เกิดอุบัติเหตุสูงสุด คือรถจักรยานยนต์ ช่วงเวลาที่เกิดอุบัติเหตุสูงสุด ได้แก่ ช่วงเวลา 18.00 – 21.00 น. ดังนั้น จึงขอให้ทุกหน่วยงาน ช่วยกันป้องกัน ระงับยับยั้งอุบัติเหตุทางถนน เพื่อลดการสูญเสียให้ได้มากที่สุด
น.ส.ไตรศุลี กล่าวว่า นายกรัฐมนตรี เน้นย้ำการบังคับใช้กฎหมายอย่างเคร่งครัด โดยต้องดำเนินการกับผู้ที่ฝ่าฝืนกฎจราจรทุกราย ไม่มีข้อยกเว้น เพราะถือเป็นปัจจัยสำคัญในการเกิดอุบัติเหตุ นำมาซึ่งความสูญเสีย พร้อมกันนี้ ยังขอความร่วมมือประชาชน ไม่ขับรถเร็วเกินกฎหมายกำหนด ดื่มไม่ขับ ขับขี่ยานพาหนะด้วยความระมัดระวัง ไม่ประมาท เพื่อลดความสูญเสียที่อาจเกิดขึ้นแก่ชีวิตและทรัพย์สินของตนเองและผู้อื่น และขอให้ประชาชนเดินทางด้วยความปลอดภัย ให้ขอพบเจอแต่สิ่งดีๆตลอดปี 2565 นี้

ที่มา : https://www.thaigov.go.th/news/contents/details/50145