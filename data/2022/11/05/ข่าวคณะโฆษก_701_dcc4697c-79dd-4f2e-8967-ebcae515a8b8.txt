รัฐบาลไทย-ข่าวทำเนียบรัฐบาล-โฆษกรัฐบาลยกโพลตบหน้า “เสรีพิศุทธ์” ย้อนประชาชนอยากได้ฝ่ายค้านที่รู้จักหน้าที่ตัวเองมากกว่า หลังเลือกตั้งสมัยหน้าแนวโน้มพรรคเล็กอาจสูญพันธุ์


วันอังคารที่ 21 ธันวาคม 2564
พิมพ์
โฆษกรัฐบาลยกโพลตบหน้า “เสรีพิศุทธ์” ย้อนประชาชนอยากได้ฝ่ายค้านที่รู้จักหน้าที่ตัวเองมากกว่า หลังเลือกตั้งสมัยหน้าแนวโน้มพรรคเล็กอาจสูญพันธุ์
โฆษกรัฐบาลยกโพลตบหน้า “เสรีพิศุทธ์” ย้อนประชาชนอยากได้ฝ่ายค้านที่รู้จักหน้าที่ตัวเองมากกว่า เหน็บต้องเกาะกระแสไม่ให้ชื่อหลุดหน้าสื่อ หลังเลือกตั้งสมัยหน้าแนวโน้มพรรคเล็กอาจสูญพันธุ์
นายธนกร วังบุญคงชนะ โฆษกประจำสำนักนายกรัฐมนตรี กล่าวถึงกรณีที่ พล.ต.อ.เสรีพิศุทธ์ เตมียเวส ส.ส.บัญชีรายชื่อ และหัวหน้าพรรคเสรีรวมไทย ระบุว่า ของขวัญปีใหม่ที่ประชาชนอยากได้คือ พล.อ.ประยุทธ์ จันทร์โอชา นายกรัฐมนตรี และรัฐมนตรีว่าการกระทรวงกลาโหม ต้องลาออก ไม่ต้องรอถึงเดือนสิงหาคม 65 ว่า ไม่แน่ใจว่าการเรียกร้องให้ พล.อ.ประยุทธ์ลาออกนั้น เป็นของขวัญปีใหม่ที่ประชาชนอยากได้ หรือว่า พล.ต.อ.เสรีพิศุทธ์อยากได้กันแน่ และไม่แน่ใจว่า พล.ต.อ.เสรีพิศุทธ์ไปอยู่ที่ไหนมา ถึงไม่รู้ว่าสำนักวิจัยซูเปอร์โพลได้ทำการสำรวจแล้วพบว่า ประชาชนส่วนใหญ่ยังพอใจการบริหารประเทศของ พล.อ.ประยุทธ์มากที่สุด หรือเห็นว่าการเลือกตั้งสมัยหน้ามีแนวโน้มที่จะใช้บัตรเลือกตั้ง 2 ใบ ซึ่งจะทำให้พรรคเล็กอยู่ลำบาก จึงต้องรีบออกมาดิสเครดิตท่านนายกฯ เพื่อไม่ให้ชื่อตัวเองหายไปจากหน้าสื่อ ส่วนการลดค่าทางด่วน ลดค่าไฟ ลดค่าน้ำ ถึงแม้ว่านโยบายเหล่านี้คือภาษีของประชาชน แต่ก็เป็นการแสดงให้เห็นว่า รัฐบาลนำเงินภาษีของประชาชนกลับมาช่วยเหลือประชานอย่างแท้จริง ไม่ได้เอาไปทุจริตในโครงการต่างๆ เหมือนบางรัฐบาลที่ผ่านมา
“ที่บอกว่าประชาชนเขาเบื่อ อยากให้ออก เขาเหม็นหน้านั้น ผมไม่แน่ใจว่าประชาชนเขาเบื่อท่านนายกฯ หรือว่าเบื่อ พล.ต.อ.เสรีพิศุทธ์กันแน่ ประชาชนเขาคงเอือมที่ต้องนั่งฟังการอภิปรายในสภาฯ ที่แต่ละครั้งพูดซ้ำวนแต่เรื่องเดิมๆ แต่ใช้เวลาอภิปรายเป็นชั่วโมงๆ โดยไม่ได้สาระอะไร ผมเชื่อว่าของขวัญปีใหม่ที่ประชาชนอยากได้นั้น น่าจะเป็นฝ่ายค้านที่รู้จักทำหน้าที่ของตัวเองในการตรวจสอบรัฐบาลผ่านกลไกรัฐสภา ไม่ใช่เล่นการเมืองบนท้องถนนมากกว่า เพราะประชาชนเขาเริ่มเอือมแล้ว”นายธนกร กล่าว

ที่มา : https://www.thaigov.go.th/news/contents/details/49732