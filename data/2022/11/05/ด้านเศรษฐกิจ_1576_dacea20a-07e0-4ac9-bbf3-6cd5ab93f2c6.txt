รัฐบาลไทย-ข่าวทำเนียบรัฐบาล-ท่าอากาศยานสุวรรณภูมิ เปิดบริการอาคารจอดรถโซน 2 หลังปิดปรับปรุงสิ่งอำนวยความสะดวก รองรับการเปิดประเทศรับนักท่องเที่ยว 1 พ.ย. นี้


วันอาทิตย์ที่ 31 ตุลาคม 2564
ท่าอากาศยานสุวรรณภูมิ เปิดบริการอาคารจอดรถโซน 2 หลังปิดปรับปรุงสิ่งอำนวยความสะดวก รองรับการเปิดประเทศรับนักท่องเที่ยว 1 พ.ย. นี้
...
นายกิตติพงศ์  กิตติขจร ผู้อำนวยการท่าอากาศยานสุวรรณภูมิ บริษัท ท่าอากาศยานไทย จำกัด (มหาชน) (ทอท.) กระทรวงคมนาคม เปิดเผยว่า ท่าอากาศยานสุวรรณภูมิ (ทสภ.) จะเปิดใช้อาคารจอดรถโซน 2 ซึ่งตั้งอยู่ฝั่งตรงข้ามอาคารผู้โดยสาร มีพื้นที่จอดกว่า 2,500 ช่องจอด ตั้งแต่วันที่ 1 พฤศจิกายน 2564 เวลา 00.01 น. เป็นต้นไป หลังจากปิดปรับปรุงเพื่อเพิ่มประสิทธิภาพรองรับการให้บริการผู้โดยสาร ผู้ใช้บริการ โดยมีการปรับพื้นใหม่ทั้งหมด ทาสี ตีเส้น ทำป้ายไฟ ป้ายสัญลักษณ์ต่างๆ ให้มีความชัดเจน รวมถึงมีการปรับปรุงห้องน้ำ เพื่อให้ผู้ใช้บริการได้รับความสะดวกสบายมากยิ่งขึ้น
นอกจากนี้ ทสภ. ได้เร่งรัดการปรับปรุงสิ่งอำนวยความสะดวกต่างๆ ภายในท่าอากาศยานให้พร้อมรองรับกับจำนวนผู้โดยสารที่จะเริ่มมากขึ้นหลังการเปิดประเทศรับนักท่องเที่ยวโดยไม่ต้องกักตัว ทั้งนี้ ตั้งแต่วันที่ 1 พฤศจิกายน 2564 เป็นต้นไป ผู้ใช้บริการสามารถนำรถมาจอดได้ที่อาคารรถยนต์โซน 2 โซน3 ลานจอดรถโซน 4 - 7 และลานจอดรถระยะยาวโซน A  รวมที่จอดรถกว่า 7,500 ช่องจอด สำหรับลานจอดรถระยะยาวโซนA จะมีรถเวียนภายในวิ่งให้ให้บริการระหว่างอาคารผู้โดยสารกับลานจอดรถ ทุก 15 นาที ตลอด 24 ชั่วโมง
ทั้งนี้ ผู้โดยสาร ผู้ใช้บริการสามารถสอบถามรายละเอียดเพิ่มเติมได้ที่ ศูนย์ปฏิบัติการอาคารจอดรถยนต์ โทรศัพท์ 0 2132 9511 ตลอด 24 ชั่วโมง

ที่มา : https://www.thaigov.go.th/news/contents/details/47633