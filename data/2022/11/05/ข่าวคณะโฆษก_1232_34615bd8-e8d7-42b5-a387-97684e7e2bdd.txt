รัฐบาลไทย-ข่าวทำเนียบรัฐบาล-ครม.อนุมัติการก่อหนี้ผูกพันข้ามปีงบประมาณ 2565-2566 สำหรับโครงการจ้างที่ปรึกษาเพื่อติดตามประเมินผลแผนงานหรือโครงการภายใต้ พ.ร.ก. กู้เงิน เพิ่มเติม


วันอังคารที่ 15 มีนาคม 2565
พิมพ์
ครม.อนุมัติการก่อหนี้ผูกพันข้ามปีงบประมาณ 2565-2566 สำหรับโครงการจ้างที่ปรึกษาเพื่อติดตามประเมินผลแผนงานหรือโครงการภายใต้ พ.ร.ก. กู้เงิน เพิ่มเติม
ครม.อนุมัติการก่อหนี้ผูกพันข้ามปีงบประมาณ 2565-2566 สำหรับโครงการจ้างที่ปรึกษาเพื่อติดตามประเมินผลแผนงานหรือโครงการภายใต้ พ.ร.ก. กู้เงิน เพิ่มเติม
วันที่ 15 มีนาคม 2565 น.ส.ไตรศุลี ไตรสรณกุล รองโฆษกประจำสำนักนายกรัฐมนตรีกล่าวว่า คณะรัฐมนตรี (ครม.) อนุมัติการก่อหนี้ผูกพันข้ามปีงบประมาณ 2565-2566 สำหรับโครงการจ้างที่ปรึกษาเพื่อติดตามประเมินผลแผนงานหรือโครงการภายใต้พระราชกำหนดให้อำนาจกระทรวงการคลังกู้เงินเพื่อแก้ไขปัญหาเศรษฐกิจและสังคม จากการระบาดของโรคติดเชื้อไวรัสโคโรนา 2019 เพิ่มเติม พ.ศ.2564 วงเงินรวม 19,926,200 บาท แบ่งเป็นงบประมาณรายจ่ายประจำปีงบประมาณ 2565 จำนวน 3,985,200 บาท และปีงบประมาณ 2566 จำนวน  15,941,000 บาทเพื่อให้การติดตามประเมินผลแผนงานหรือโครงการภายใต้พระราชกำหนดฯดังกล่าว เป็นไปอย่างมีประสิทธิภาพ และสามารถรายงานผลการประเมินโครงการต่อครม.และรัฐสภาเพื่อเป็นประโยชน์ต่อการวางนโยบายของรัฐบาล
ทั้งนี้คาดว่าจะลงนามในสัญญาจ้างในเดือนสิงหาคม 2565 ระยะเวลาดำเนินการ 11 เดือน กำหนดแล้วเสร็จเดือนมิถุนายน 2566 มีขอบเขตของงาน เช่น จัดทำกรอบแนวคิด(Conceptual Framework) ในการประเมินผลตามมาตรฐานสากล 5 ด้าน ได้แก่ ความสอดคล้อง ประสิทธิภาพ ประสิทธิผล ผลกระทบ และความยั่งยืน, จัดทำขอบเขตการประเมินผล(Evaluation Scope), จัดเก็บข้อมูลปฐมภูมิและทุติยภูมิเพื่อใช้ในการศึกษาวิเคราะห์, ประเมินผลโครงการ,จัดทำรายงานความก้าวหน้าในการดำเนินโครงการและการใช้จ่ายเงินกู้, จัดทำรายงานการประเมินผลโครงการและผลสัมฤทธิ์,จัดทำแบบจำลอง (Model ) ที่ใช้ประเมินผลกระทบต่อระบบเศรษฐกิจและสังคมในภาพรวม และนำเสนอข้อมูลการติดตามประเมินผล
น.ส.ไตรศุลี กล่าวว่า  ณ วันที่ 3 กุมภาพันธ์ 2565 ครม.ได้มีมติอนุมัติโครงการภายใต้แผนงานหรือโครงการตามบัญชีท้าย พ.ร.ก. กู้เงินโควิด 19 เพิ่มเติม แล้วทั้งสิ้น จำนวน 48 โครงการ วงเงินรวม 396,956 ล้านบาท  หน่วยงานเบิกจ่ายเงินกู้แล้วจำนวน 278,196 ล้านบาท ซึ่งโครงการทั้งหมดต้องเบิกจ่ายแล้วเสร็จภายในวันที่ 31 ธันวาคม 2565
----------------------

ที่มา : https://www.thaigov.go.th/news/contents/details/52555