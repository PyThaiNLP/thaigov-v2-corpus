รัฐบาลไทย-ข่าวทำเนียบรัฐบาล- รมว.พม. ลงพื้นที่ จ.พังงา เปิดศูนย์ช่วยเหลือสังคมกะไหล ช่วยแก้ปัญหากลุ่มเปราะบางแบบ One Stop Service


วันพุธที่ 17 พฤศจิกายน 2564
รมว.พม. ลงพื้นที่ จ.พังงา เปิดศูนย์ช่วยเหลือสังคมกะไหล ช่วยแก้ปัญหากลุ่มเปราะบางแบบ One Stop Service
รมว.พม. ลงพื้นที่ จ.พังงา เปิดศูนย์ช่วยเหลือสังคมกะไหล ช่วยแก้ปัญหากลุ่มเปราะบางแบบ One Stop Service
เมื่อวันที่ 16 พ.ย. 64 เวลา 15.45 น. นายจุติ  ไกรฤกษ์  รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) พร้อมด้วย นางกันตวรรณ ตันเถียร กุลจรรยาวิวัฒน์ สมาชิกสภาผู้แทนราษฎรจังหวัดพังงา  และประธานคณะกรรมาธิการการเกษตรและสหกรณ์ สภาผู้แทนราษฎร   นายธรรมนูญ  ศรีวรรธนะ รองผู้ว่าราชการจังหวัดพังงา และคณะผู้บริหารกระทรวง พม. ลงพื้นที่จังหวัดพังงา เพื่อเปิดศูนย์ช่วยเหลือสังคมกะไหล อำเภอตะกั่วทุ่ง จังหวัดพังงา เป็นศูนย์ฯ แห่งแรกของจังหวัดพังงาที่ให้บริการอย่างครอบคลุมตามภารกิจกระทรวง พม. สำหรับการช่วยเหลือประชาชนทุกกลุ่มเป้าหมายและทุกช่วงวัย โดยเฉพาะอย่างยิ่งกลุ่มเปราะบาง ได้แก่ เด็ก เยาวชน ผู้สูงอายุ คนพิการ และผู้ด้อยโอกาส ด้วยการให้บริการด้านสิทธิและสวัสดิการสังคมทั้งด้านการสงเคราะห์ คุ้มครอง พัฒนา ป้องกัน และแก้ไขปัญหาสังคม เพื่อตอบสนองต่อความต้องการของประชาชนในพื้นที่อย่างรวดเร็วและทันเหตุการณ์ เพราะปัญหาของประชาชน รอไม่ได้  อีกทั้งบูรณาการการทำงานร่วมกับภาคีเครือข่ายทุกภาคส่วนในพื้นที่ อาทิ ศูนย์พัฒนาครอบครัวในชุมชน (ศพด.)  ศูนย์พัฒนาคุณภาพชีวิตและส่งเสริมอาชีพผู้สูงอายุ (ศพอส.) ศูนย์บริการคนพิการทั่วไป เจ้าหน้าที่ท้องถิ่น สภาเด็กและเยาวชน ชมรมผู้สูงอายุ กลุ่มสตรี และอาสาสมัครพัฒนาสังคมและความมั่นคงของมนุษย์ (อพม.) เป็นต้น เพื่อให้มีส่วนร่วมในการแก้ปัญหาของประชาชนด้วยการให้บริการแบบเบ็ดเสร็จ ณ จุดเดียว (One Stop Service - OSS) นอกจากนี้ ได้มอบถุงยังชีพและรถสามล้อมือโยกเพื่อช่วยเหลือคนพิการ  และมอบของขวัญให้กำลังใจกลุ่มคุณแม่วัยใสในพื้นที่
นายจุติ กล่าวว่า วันนี้ ตนตั้งใจเดินทางมาจังหวัดพังงา ซึ่งไม่ได้มาเพราะความบังเอิญหรือทางผ่าน ดังนั้น การมาวันนี้ ไม่ได้เป็นครั้งสุดท้าย เราตั้งใจมาทำงานอย่างเต็มที่ ซึ่งนับว่าเป็นความท้าทายในการทำงาน เพราะชีวิตเราหยุดนิ่งไม่ได้ ศูนย์แห่งนี้จะช่วยเหลือสังคมทั้งเด็ก เยาวชน สตรี คุณแม่วัยใส คนพิการ ผู้สูงอายุ โดยทุกคนจะเข้ามามีส่วนร่วม เพราะศูนย์แห่งนี้จะมีผู้ที่มาช่วยทำงาน ช่วยเหลือสังคม  และการตั้งศูนย์แห่งนี้เพื่อรับฟังปัญหาและแก้ไขปัญหาสังคม วันนี้ปัญหาสังคมมีมากมายและซับซ้อน หลังจากสถานการณ์โควิด - 19 ทุกอย่างจะเปลี่ยนแปลง  ไม่เหมือนเดิม ซึ่งเราต้องเตรียมรับมือกับความเปลี่ยนแปลง เราต้องสร้างภูมิคุ้มกันให้กับสังคมให้กับคนรุ่นใหม่พร้อมรับการเปลี่ยนแปลงในอนาคต ทั้งนี้ จังหวัดพังงา เราจะทำให้ศูนย์แห่งนี้ไม่ได้มีแค่ป้าย แต่เราจะเปิดศูนย์ด้วยจิตวิญญาณ ศูนย์แห่งนี้จะเป็นศูนย์ที่มีผู้คนเข้ามาช่วยกัน เป็นศูนย์ที่สร้างความหวัง สร้างโอกาส สร้างอาชีพใหม่ๆ ให้กับคนทำงาน ซึ่งกระทรวง พม. จะทำงานเพื่อให้สังคมเข้มแข็งต่อไป

ที่มา : https://www.thaigov.go.th/news/contents/details/48342