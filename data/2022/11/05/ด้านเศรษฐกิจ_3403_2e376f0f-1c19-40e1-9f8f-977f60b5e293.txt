รัฐบาลไทย-ข่าวทำเนียบรัฐบาล-ปลัดกระทรวงคมนาคม เป็นประธานการประชุมคณะทำงาน ร่วมภาครัฐและเอกชนบูรณาการการเชื่อมโยงทางรถไฟระหว่างไทย ลาว จีน


วันอังคารที่ 5 เมษายน 2565
ปลัดกระทรวงคมนาคม เป็นประธานการประชุมคณะทำงาน ร่วมภาครัฐและเอกชนบูรณาการการเชื่อมโยงทางรถไฟระหว่างไทย ลาว จีน
...
ในวันที่ 5 เมษายน 2565 นายชยธรรม์ พรหมศร ปลัดกระทรวงคมนาคม เป็นประธานคณะทำงาน
ร่วมภาครัฐและเอกชนในการบูรณาการการเชื่อมโยงทางรถไฟระหว่างไทย ลาว และจีน
ตามที่ พลเอก ประยุทธ์ จันทร์โอชา นายกรัฐมนตรี ได้ตระหนักถึงความสำคัญการเชื่อมโยงโครงข่ายทางรถไฟ ไทย ลาว และจีน เพื่อรองรับการเดินทางและขนส่งระหว่างประเทศ และเป็นส่วนสำคัญของการพัฒนา ในระดับอนุภูมิภาค และภูมิภาคที่ยั่งยืน เพื่อสร้างโอกาสให้ประเทศไทยในการส่งเสริมการขยายตัว ด้านอุตสาหกรรม การเกษตร การค้า การลงทุนและบริการ และเพิ่มขีดความสามารถและโอกาสการแข่งขันในเวทีการค้าโลก จึงได้มอบหมาย นายอนุทิน ชาญวีรกูล รองนายกรัฐมนตรี ในฐานะประธานคณะกรรมการบูรณาการการเชื่อมโยงทางรถไฟระหว่างไทย ลาว และจีน พิจารณาการบูรณาการการเชื่อมโยงโครงข่ายทางรถไฟระหว่างสามประเทศ ส่งเสริมให้เกิดการขนส่งสินค้าให้สะดวกยิ่งขึ้น พร้อมนี้เพื่อให้เกิดการบูรณาการอย่างรอบด้าน และภาครัฐได้รับทราบความต้องการของภาคเอกชนและเกิดประโยชน์สูงสุดต่อประเทศ จึงได้แต่งตั้งคณะทำงานร่วมภาครัฐและเอกชนในการบูรณาการการเชื่อมโยงทางรถไฟระหว่างไทย ลาว และจีน ซึ่งได้มีการประชุมครั้งที่ 1/2565 ในวันนี้
โดย ปลัดกระทรวงคมนาคม ในฐานะประธานคณะทำงาน ได้กล่าวขอบคุณผู้แทนหน่วยงานทั้งภาครัฐ และภาคเอกชนที่มาร่วมหารือในวันนี้ เพื่อหาแนวทางการบูรณาการการเชื่อมโยงระหว่างไทย - ลาว - จีน ที่นำไปสู่การพัฒนายกระดับศักยภาพการแข่งขันของประเทศ ทั้งในระยะสั้นภายในปีนี้ และระยะยาวภายหลังจากที่มีการเชื่อมโยงโครงสร้างพื้นฐาน ร่วมกันระหว่างสามประเทศ ที่จะสร้างโอกาสให้ประเทศไทยส่งเสริมการขยายตัว ด้านอุตสาหกรรม การเกษตร การค้า การลงทุนและบริการ และโอกาสในการแข่งขันในเวทีการค้าโลก
โดยมี ผู้แทนจากหน่วยงานที่เกี่ยวข้อง ได้แก่ กระทรวงการคลัง กระทรวงการต่างประเทศ กระทรวงเกษตรและสหกรณ์ กระทรวงพาณิชย์ กระทรวงอุตสาหกรรม สภาพัฒนาการเศรษฐกิจและสังคมแห่งชาติ พร้อมด้วยหน่วยงานภาคเอกชน อาทิ หอการค้าแห่งประเทศไทย สภาอุตสาหกรรม และสมาคมผู้ประกอบการด้านการขนส่ง ฯลฯ ได้รับทราบในประเด็นความคืบหน้า
การดำเนินการ ดังนี้
1. การก่อสร้างสะพานข้ามแม่น้ำโขงแห่งใหม่
กระทรวงคมนาคมได้มอบหมายให้ กรมทางหลวง (ทล.) พิจารณาขอรับจัดสรรงบประมาณรายจ่าย (งบกลาง) เพื่อออกแบบสะพานแห่งใหม่ และได้เตรียมร่างขอบเขตของงานจ้างที่ปรึกษาออกแบบโครงการฯ ไว้แล้ว และในการประชุมคณะทำงานร่วมไตรภาคี ด้านรถไฟระหว่างไทย - ลาว - จีน ครั้งที่ 1/2565 เมื่อวันที่ 10 มีนาคม 2565 ทั้งสามฝ่ายได้หารือเกี่ยวกับการศึกษาและออกแบบรายละเอียดสะพานมิตรภาพแห่งใหม่ โดยฝ่ายลาวเห็นว่าควรพิจารณาเฉพาะสะพานรถไฟตามข้อตกลงเดิมในลำดับแรก ในส่วนของสะพานถนนจะได้นำเสนอรัฐบาลพิจารณาต่อไป
2. สถานการณ์การขนส่งทุเรียนในปัจจุบัน
ผลผลิตทุเรียนของประเทศไทยมีแนวโน้มเพิ่มสูงขึ้นอย่างต่อเนื่องทุกปี โดยในปี 2564
มีปริมาณการส่งออกทุเรียน เพิ่มขึ้นร้อยละ 42 และมีมูลค่าการส่งออกทุเรียน เพิ่มขึ้นร้อยละ 64
เมื่อเปรียบเทียบกับปี 2563 โดยเฉพาะทุเรียนสดมีปริมาณการส่งออกมากที่สุด ซึ่งสํานักงานเศรษฐกิจการเกษตรได้คาดการณ์แนวโน้มผลผลิตทุเรียนของประเทศไทยในปี 2565 ว่าจะมีทุเรียนรวมทั้งประเทศประมาณ 1,483,041 ตัน ดังนั้น เพื่อให้เกิดการระบายผลผลิตทางการเกษตร และลดการล้นตลาดของผลไม้การรถไฟแห่งประเทศไทยได้จัดทำแนวทางการบูรณาการเชื่อมต่อรถไฟไทย - ลาว - จีน เพื่อเชื่อมต่ออย่าง ไร้รอยต่อในการขนส่งสินค้าข้ามแดนผ่านทางรถไฟช่วงหนองคาย - ท่านาแล้ง โดยการบริหารจัดการการใช้ทางรถไฟและการใช้สะพานให้มีความเหมาะสม โดยเพิ่มความถี่การเดินรถไฟจากเดิม ขาไป 4 เที่ยว ขากลับ 4 เที่ยว และขนส่งสินค้าขบวนละ 12 แคร่ เป็น ขาไป 7 เที่ยว ขากลับ 7 เที่ยว และขนส่งสินค้าขบวนละ 25 แคร่
3. การนำเสนอประสบการณ์การขนส่งสินค้าผ่านเส้นทางรถไฟลาว - จีน โดยบริษัท เก้าเจริญทรานสปอร์ต จำกัด ที่ประชุมได้เชิญบริษัท เก้าเจริญทรานสปอร์ต จำกัด ผู้ประกอบการด้านโลจิสติกส์ นำเสนอประสบการณ์การขนส่งสินค้าผ่านรถไฟไทย - ลาว - จีน โดยขนส่งสินค้าเกษตรปริมาณ 60 ตัน (ทุเรียน 40 ตัน และมะพร้าว 20 ตัน) ทางรถไฟ เมื่อวันที่ 26 มีนาคม 2565 ซึ่งถือเป็นขบวนแรกของประเทศไทยที่ขนส่งสินค้าประเภทผลไม้ไปประเทศจีน โดยผู้แทนบริษัท เก้าเจริญทรานสปอร์ต จำกัด ได้ยืนยันว่า แผนการบริหารจัดการสะพานของกระทรวงคมนาคมเพียงพอต่อปริมาณความต้องการในการขนส่งของประเทศ  พร้อมนี้ได้กล่าวชื่นชมหน่วยงานภาครัฐของไทย อาทิ กรมการขนส่งทางราง การรถไฟแห่งประเทศไทย กรมทางหลวง กรมศุลกากร และหน่วยงานที่เกี่ยวข้องที่ได้เตรียมความพร้อมของฝ่ายไทยในการเชื่อมโยงทางรถไฟไทย - ลาว - จีน ช่วยสนับสนุนส่งเสริม และช่วยเหลือภาคเอกชนได้เป็นอย่างดี เนื่องจากการขนส่งผ่านระบบรางจะช่วยเรื่องการลดต้นทุนค่าขนส่ง และใช้เวลาเร็วกว่าขนส่งทางถนน และทางเรือ อีกทั้งช่วยลดการแพร่ระบาด COVID-19 และลดมลพิษและอุบัติเหตุทางถนนด้วย
4. แนวทางการขนส่งสินค้าผ่านเส้นทางรถไฟไทย - ลาว - จีน ผู้แทนกระทรวงการต่างประเทศ กระทรวงเกษตรและสหกรณ์ กระทรวงพาณิชย์ กระทรวงอุตสาหกรรม กรมทางหลวง และการรถไฟแห่งประเทศไทย ได้รายงานความคืบหน้าการดำเนินการบูรณาการการเชื่อมโยงทางรถไฟระหว่างไทย ลาว และจีน ต่อที่ประชุม
ประธานคณะทำงาน ได้มอบหมายหน่วยงานที่เกี่ยวข้องจัดทำข้อมูลแผนปฏิบัติการเพื่อสร้างความสมดุลระหว่างปริมาณความต้องการ และปริมาณความจุที่มีอยู่ในปัจจุบัน ตามแผนงานระยะเร่งด่วน และระยะยาว รวมถึงพิจารณาอัตราค่าขนส่ง และต้นทุนด้านเวลา เพื่อหารือแนวทางการปฏิบัติที่จะส่งเสริมให้ระบบรางเป็นทางเลือกหลักในการขนส่งระหว่างไทย ลาว และจีน เพื่อเกิดประโยชน์สูงสุดต่อไป

ที่มา : https://www.thaigov.go.th/news/contents/details/53343