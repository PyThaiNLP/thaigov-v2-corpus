รัฐบาลไทย-ข่าวทำเนียบรัฐบาล-ครม.อนุมัติหลักการร่าง พ.ร.บ.ค่าตอบแทนผู้เสียหายและค่าทดแทนและค่าใช้จ่ายแก่จำเลยในคดีอาญาเพิ่มความคุ้มครองผู้ต้องหาและจำเลยในชั้นสอบสวน


วันอังคารที่ 8 มีนาคม 2565
พิมพ์
ครม.อนุมัติหลักการร่าง พ.ร.บ.ค่าตอบแทนผู้เสียหายและค่าทดแทนและค่าใช้จ่ายแก่จำเลยในคดีอาญาเพิ่มความคุ้มครองผู้ต้องหาและจำเลยในชั้นสอบสวน
ครม.อนุมัติหลักการร่าง พ.ร.บ.ค่าตอบแทนผู้เสียหายและค่าทดแทนและค่าใช้จ่ายแก่จำเลยในคดีอาญาเพิ่มความคุ้มครองผู้ต้องหาและจำเลยในชั้นสอบสวน
น.ส.ไตรศุลี ไตรสรณกุล รองโฆษกประจำสำนักนายกรัฐมนตรี กล่าวว่า ที่ประชุมคณะรัฐมนตรี (ครม.) วันที่ 8 มี.ค. 2565 ได้อนุมัติหลักการร่างพระราชบัญญัติ(พ.ร.บ.)ค่าตอบแทนผู้เสียหาย และค่าทดแทนและค่าใช้จ่ายแก่จำเลยในคดีอาญา(ฉบับที่...) พ.ศ.... ซึ่งมีสาระสำคัญเป็นการแก้ไขเพิ่มเติมพระราชบัญญัติค่าตอบแทนผู้เสียหายและค่าทดแทนและค่าใช้จ่ายแก่จำเลยในคดีอาญา พ.ศ. 2544  และเปลี่ยนชื่อ พ.ร.บ. เป็น พ.ร.บ.คุ้มครองผู้เสียหาย ผู้ต้องหาและจำเลยในคดีอาญา พ.ศ....
นอกจากนี้ เป็นการเพิ่มเติมการคุ้มครองผู้ต้องหาและจำเลยที่ถูกควบคุมในชั้นสอบสวนด้วย จากเดิมที่คุ้มครองผู้เสียหายและจำเลยที่ถูกควบคุมขังในชั้นพิจารณาของศาลเทานั้น ขยายระยะเวลาในการยื่นคำขอรับเงินค่าตอบแทน ค่าทดแทนและค่าใช้จ่ายจาก 1 ปี เป็น 2 ปี รวมทั้งกำหนดให้สามารถยื่นคำขอดังกล่าวผ่านช่องทางอิเล็กทรอนิกส์ได้
ทั้งนี้ เพื่อช่วยเหลือประชาชนที่ตกเป็นเหยื่อในคดีอาญาให้ครอบคุลมทั้งผู้เสียหาย ผู้ต้องหา จำเลยที่ถูกควบคุมตั้งแต่ชั้นสอบสวน และจำเลยที่ถูกคุมขังในชั้นพิจารณาของศาล ให้ได้รับการอำนวยความยุติธรรมอย่างสะดวก รวดเร็ว เท่าเทียมและเป็นธรรม สอดคล้องกับมาตรฐานสากล
ทั้งนี้ การขยายความคุ้มครองผู้ต้องหาและจำเลยที่ถูกควบคุมในชั้นสอบสวนด้วยนี้  ตามร่างกฎหมายได้มีการแก้ไขได้เพิ่มบทนิยามของ "ผู้ต้องหา" ให้หมายความว่า บุคคลผู้ถูกหาว่าได้กระทำความผิด แต่ยังมิได้ถูกฟ้องต่อศาลด้วย  และแก้ไขบทนิยาม "ค่าทดแทน"  หมายความว่า เงิน ทรัพย์สิน หรือประโยคอื่นใดที่ผู้ต้องหาหรือจำเลยมีสิทธิได้รับเนื่องจากตกเป็นผู้ต้องหาหรือจำเลยในคดีอาญาและถูกควบคุมหรือขังในระหว่างการสอบสวนหรือการพิจารณาคดี
---------------------

ที่มา : https://www.thaigov.go.th/news/contents/details/52324