รัฐบาลไทย-ข่าวทำเนียบรัฐบาล-"พิธีรับพระราชทานเครื่องราชอิสริยาภรณ์ ชั้นสายสะพาย เบื้องหน้าพระบรมฉายาลักษณ์ พระบาทสมเด็จพระเจ้าอยู่หัว ให้กับข้าราชการในสังกัดสำนักงานปลัดกระทรวงกลาโหม"


วันศุกร์ที่ 8 เมษายน 2565
"พิธีรับพระราชทานเครื่องราชอิสริยาภรณ์ ชั้นสายสะพาย เบื้องหน้าพระบรมฉายาลักษณ์ พระบาทสมเด็จพระเจ้าอยู่หัว ให้กับข้าราชการในสังกัดสำนักงานปลัดกระทรวงกลาโหม"
พระบาทสมเด็จพระเจ้าอยู่หัว ทรงพระกรุณาโปรดเกล้าโปรดกระหม่อมพระราชทานเครื่องราชอิสริยาภรณ์อันเป็นที่เชิดชูยิ่งช้างเผือก และเครื่องราชอิสริยาภรณ์อันมีเกียรติยศยิ่งมงกุฎไทย
เนื่องในโอกาสพระราชพิธีเฉลิมพระชนมพรรษา ๒๘ กรกฎาคม ๒๕๖๔ ให้แก่ผู้ดำรงตำแหน่งต่างๆ และผู้กระทำความดีความชอบอันเป็นประโยชน์แก่ประเทศ ศาสนา และประชาชน ซึ่งจงรักภักดีต่อพระมหากษัตริย์ มีความซื่อสัตย์สุจริต บำเพ็ญตนเป็นพลเมืองดี และข้าราชการที่ดี ตามระเบียบและกฎหมาย ก่อให้เกิดประโยชน์แก่ราชการหรือสาธารณชน
โดยในเช้าวันพฤหัสบดีที่ ๗ เมษายน ๒๕๖๕ เวลา ๑๐.๐๐ นาฬิกา พลเอก วรเกียรติ รัตนานนท์ ปลัดกระทรวงกลาโหม เป็นประธานเชิญเครื่องราชอิสริยาภรณ์ให้กับข้าราชการสังกัดสำนักงานปลัดกระทรวงกลาโหมที่ได้รับพระราชทานเครื่องราชอิสริยาภรณ์ ณ ห้องพินิตประชานาถ ในศาลาว่าการกลาโหม โดยมีนายทหารชั้นผู้ใหญ่ได้รับพระราชทานเครื่องราชอิสริยาภรณ์ชั้นสายสะพาย จำนวน ๘๐ นาย ประกอบด้วย มหาปรมาภรณ์ช้างเผือก (ม.ป.ช.) ๗ นาย มหาวชิรมงกุฎ (ม.ว.ม.) ๑๘ นาย ประถมาภรณ์ช้างเผือก (ป.ช.) ๓๐ นาย และ ประถมาภรณ์มงกุฏไทย (ป.ม.) ๒๕ นาย ทั้งนี้ เพื่อเป็นเกียรติประวัติแก่ผู้ที่ได้รับพระราชทานเครื่องราชอิสริยาภรณ์ นับเป็นความปลื้มปิติและสำนึกในพระมหากรุณาธิคุณอย่างหาที่สุดมิได้
#กลาโหม135ปี

ที่มา : https://www.thaigov.go.th/news/contents/details/53411