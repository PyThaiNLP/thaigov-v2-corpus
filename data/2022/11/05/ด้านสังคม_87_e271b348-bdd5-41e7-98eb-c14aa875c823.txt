รัฐบาลไทย-ข่าวทำเนียบรัฐบาล-รมว.พม. เปิดกิจกรรม "จาก(ปัน)ฝัน..สู่ฝัน" For Our Dreams ส่งมอบของขวัญให้ผู้เสียหายจากการค้ามนุษย์ที่เลือกเองได้ ผ่านเทคโนโลยีดิจิทัล


วันพุธที่ 30 มิถุนายน 2564
รมว.พม. เปิดกิจกรรม "จาก(ปัน)ฝัน..สู่ฝัน" For Our Dreams ส่งมอบของขวัญให้ผู้เสียหายจากการค้ามนุษย์ที่เลือกเองได้ ผ่านเทคโนโลยีดิจิทัล
รมว.พม. เปิดกิจกรรม "จาก(ปัน)ฝัน..สู่ฝัน" For Our Dreams ส่งมอบของขวัญให้ผู้เสียหายจากการค้ามนุษย์ที่เลือกเองได้ ผ่านเทคโนโลยีดิจิทัล
วันที่ 29 มิ.ย. 64 เวลา 14.30 น. ที่บริเวณโถงชั้น 1 อาคารกรมพัฒนาสังคมและสวัสดิการ กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานเปิดกิจกรรม "เรามีเรา" และกิจกรรม "จาก(ปัน)ฝัน...สู่ฝัน" For Our Dreams โดยความร่วมมือระหว่างบริษัท ปันฝัน วิสาหกิจเพื่อสังคม (โครงการปันฝันปันยิ้ม) และบริษัท หลักทรัพย์ฟินันเซีย จํากัด (มหาชน) เพื่อส่งมอบของขวัญที่ได้รับการสนับสนุนจากโครงการฯ ให้กับผู้เสียหายจากการค้ามนุษย์ที่อยู่ในความดูแลของกระทรวง พม. โดยผู้เสียหายจากการค้ามนุษย์ สามารถเลือกของขวัญได้ด้วยตัวเอง พร้อมทั้งลงนามในการ์ดอิเล็กทรอนิกส์ให้กําลังใจ ชมแคตตาล็อกของขวัญบนตู้คีย์ออส และชมตัวอย่างของขวัญ
นายจุติ กล่าวว่า เนื่องในเดือนมิถุนายนของทุกปี เป็นเดือนรณรงค์ต่อต้านการค้ามนุษย์ ซึ่งสังคมโลกให้ความสำคัญกับปัญหาการค้ามนุษย์ เนื่องจากเป็นการกระทำที่ละเมิดสิทธิมนุษยชนและถือว่าเป็นอาชญากรรมระหว่างประเทศ อีกทั้งเป็นการลดทอนศักดิ์ศรีและคุณค่าความเป็นมนุษย์ สำหรับประเทศไทยโดยรัฐบาล ได้ประกาศ การป้องกันปราบปรามการค้ามนุษย์ เป็นวาระแห่งชาติ เมื่อวันที่ 3 เมษายน 2558 และได้ขับเคลื่อนการดำเนินงานป้องกันและแก้ไขปัญหาการค้ามนุษย์อย่างต่อเนื่องและจริงจัง โดยคำนึงถึงประโยชน์สูงสุดของผู้เสียหายจากการค้ามนุษย์เป็นสําคัญ  สำหรับปี 2564 กระทรวง พม. ในฐานะหน่วยงานภาครัฐที่มีภารกิจสำคัญในการคุ้มครอง ดูแล ช่วยเหลือ ผู้เสียหายจากการค้ามนุษย์ ได้จัดกิจกรรม "จาก(ปัน)ฝัน..สู่ฝัน" For Our Dreams โดยกระทรวง พม. ร่วมกับบริษัท ปันฝัน วิสาหกิจเพื่อสังคม (โครง การปันฝันปันยิ้ม) และบริษัท หลักทรัพย์ฟินันเซีย จํากัด (มหาชน) เพื่อมอบของขวัญที่ตรงกับความต้องการของผู้เสียหายจากการค้ามนุษย์ในความดูแลของกระทรวง พม. โดยมีการสอบถามความต้องการของผู้เสียหายจากการค้ามนุษย์ ด้วยเทคโนโลยีดิจิทัลที่เข้ามาช่วยในการเลือกสินค้าที่ตนเองต้องการ  นับเป็นการสร้างความสุขอีกครั้ง หลังจากผ่านมรสุมอันเลวร้ายในชีวิต ซึ่งกระทรวง พม. ได้ให้ความสําคัญเป็นลําดับแรก เมื่อผู้เสียหายจากการค้ามนุษย์เข้ามาอยู่ในความดูแลของเราภายใต้บ้านแห่งความสุข หรือ HAPPY SHELTER โดยเราพร้อมที่จะดูแลให้มีความสุขที่สุดเท่าที่จะทําได้ เพื่อช่วยลบรอยบาดแผลทางจิตใจและให้สามารถกลับไปยืนอย่างเข้มแข็งในสังคมได้อีกครั้ง
นายจุติ กล่าวเพิ่มเติมว่า ตนขอขอบคุณบริษัท หลักทรัพย์ฟินันเซีย จํากัด (มหาชน) และบริษัท ปันฝัน วิสาหกิจเพื่อสังคม (โครงการปันฝัน ปันยิ้ม) เป็นอย่างยิ่ง ที่ให้ความสําคัญกับการมีส่วนร่วมช่วยกันดูแลทุกข์สุขของพี่น้องประชาชน โดยเฉพาะในสถานการณ์โรคโควิด-19 ที่กําลังแพร่ระบาดอยู่ในขณะนี้ และตนเชื่อมั่นว่าประเทศไทยจะสามารถผ่านพ้นวิกฤติที่กําลังเผชิญนี้ไปด้วยกันได้อย่างแน่นอน

ที่มา : https://www.thaigov.go.th/news/contents/details/43275