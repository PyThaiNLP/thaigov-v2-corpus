รัฐบาลไทย-ข่าวทำเนียบรัฐบาล-รัฐมนตรีเกษตรฯ 'เฉลิมชัย' พบผู้บริหารหอการค้าไทย-จีน


วันพุธที่ 17 สิงหาคม 2565
รัฐมนตรีเกษตรฯ 'เฉลิมชัย' พบผู้บริหารหอการค้าไทย-จีน
จับมือขยายตลาดและพัฒนาคุณภาพสินค้าเกษตรไทยเพื่อส่งออกไปจีนเพิ่มมากขึ้น
ดร.เฉลิมชัย ศรีอ่อน รัฐมนตรีว่าการกระทรวงเกษตรและสหกรณ์ กล่าวในโอกาสเยี่ยมเยียนหอการค้าไทย-จีน ณ หอประชุมใหญ่ หอการค้าไทย-จีน ชั้น 9 อาคารไทย ซี. ซี. ทาวเวอร์ ถนนสาทรใต้ ว่า ภาคการเกษตรของไทยเป็นอาชีพที่สร้างความเข้มแข็งให้กับประเทศ ซึ่งจากสถานการณ์โควิด-19 ทำให้ทั่วโลกตื่นตัวมากขึ้น โดยเฉพาะภาคการเกษตร ทำให้มูลค่าสินค้าเกษตรมากขึ้นตามไปด้วย
อย่างไรก็ตาม กระทรวงเกษตรและสหกรณ์มีความสัมพันธ์กับจีนมาอย่างต่อเนื่อง ต้องยอมรับว่าสินค้าเกษตรของไทยส่งออกไปจีนเป็นจำนวนมาก โดยเฉพาะผลไม้ของไทย กระทรวงเกษตรฯ จึงต้องส่งเสริมให้เกษตรกรรักษาคุณภาพสินค้าเกษตรให้มีความปลอดภัย และได้มาตรฐานเป็นที่ยอมรับ นอกจากนี้ ยังต้องพยายามขยายตลาดเพิ่มมากขึ้น เนื่องจากอัตราการบริโภคของจีนยังมีอยู่สูงมาก หากสามารถกระจายไปมณฑลต่าง ๆ ได้ จะทำให้ไทยสามารถส่งออกได้มากขึ้นตามไปด้วย
รัฐมนตรีว่าการกระทรวงเกษตรและสหกรณ์กล่าวยืนยันต่อที่ประชุมว่าหากสามารถดำเนินการอะไรที่เป็นประโยชน์ต่อประเทศชาติและเกษตรกรได้ ยินดีที่จะดำเนินการทันที ทั้งนี้ รัฐบาลให้ความสัมพันธ์กับภาคการเกษตร โดยมุ่งหวังที่จะสร้างมูลค่าการเกษตรทั้งระบบ ซึ่งเชื่อว่าจะมีมูลค่าเพิ่มขึ้นทุกปี และคาดว่าจะเป็นอีกทางเลือกหนึ่งทางธุรกิจที่ยังมีอนาคตอีกไกล

ที่มา : https://www.thaigov.go.th/news/contents/details/58136