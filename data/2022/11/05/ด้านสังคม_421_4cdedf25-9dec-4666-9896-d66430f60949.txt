รัฐบาลไทย-ข่าวทำเนียบรัฐบาล-พม. รวมพลังพนักงานเจ้าหน้าที่ตาม พ.ร.บ. คุ้มครองเด็ก พ.ศ. 2546 บูรณาการกับภาคีเครือข่ายคุ้มครองเด็กอย่างทันท่วงที


วันอาทิตย์ที่ 29 สิงหาคม 2564
พม. รวมพลังพนักงานเจ้าหน้าที่ตาม พ.ร.บ. คุ้มครองเด็ก พ.ศ. 2546  บูรณาการกับภาคีเครือข่ายคุ้มครองเด็กอย่างทันท่วงที
พม. รวมพลังพนักงานเจ้าหน้าที่ตาม พ.ร.บ. คุ้มครองเด็ก พ.ศ. 2546 บูรณาการกับภาคีเครือข่ายคุ้มครองเด็กอย่างทันท่วงที
วันนี้ (29 ส.ค. 64) เวลา 10.30 น. นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานในการแถลงข่าว “รวมพลังพนักงานเจ้าหน้าที่ตามพระราชบัญญัติคุ้มครองเด็ก พ.ศ. 2546” เป็นการอบรมพนักงานเจ้าหน้าที่ของรัฐเพื่อให้ความรู้ในการคุ้มครองดูแลเด็ก ตามประกาศกระทรวง พม. เรื่อง กำหนดตำแหน่งเจ้าหน้าที่ของรัฐเพื่อเป็นพนักงานเจ้าหน้าที่ในการสงเคราะห์เด็กและคุ้มครองสวัสดิภาพเด็ก ตามพระราชบัญญัติคุ้มครองเด็ก พ.ศ. 2546 เพื่อบูรณาการความร่วมมือหน่วยงานที่เกี่ยวข้องในการคุ้มครองเด็กให้เกิดการเข้าถึงเด็กได้อย่างทันท่วงที โดยมี คณะผู้บริหารเข้าร่วมอบรม ณ ห้องประชุม ชั้น 2 กระทรวง พม. ถนนกรุงเกษม สะพานขาว กทม. และเจ้าหน้าที่ที่เกี่ยวข้อง เข้าร่วมอบรมผ่านระบบสื่ออิเล็กทรอนิกส์
นายจุติ กล่าวว่า ด้วยสถานการณ์การแพร่ระบาดของโรคติดเชื้อไวรัสโคโรนา 2019 (โควิด-19) ได้ส่งผลกระทบให้เกิดวิกฤติทั่วประเทศ และมีปัญหาทางสังคมในด้านต่างๆ ทั้งในด้านมิติของเด็ก ความรุนแรงทางครอบครัว ความปลอดภัยของครอบครัวและชุมชน ทั้งนี้ กระทรวง  พม. เป็นหน่วยงานหลักในการพัฒนาคุณภาพชีวิตประชาชนกลุ่มเป้าหมายทุกช่วงวัย รวมถึงกลุ่มเด็ก ซึ่งเป็นช่วงวัยที่มีความสำคัญต่อการพัฒนาประเทศในอนาคต โดยกระทรวง พม. ได้ดำเนินงานด้านเด็กภายใต้พระราชบัญญัติคุ้มครองเด็ก พ.ศ. 2546 เป็นกฎหมายที่มุ่งให้ความคุ้มครองแก่เด็กทั้งด้านร่างกายและจิตใจ รวมถึงการสงเคราะห์ การคุ้มครองสวัสดิภาพ การพัฒนาและฟื้นฟู โดยคำนึงถึงประโยชน์สูงสุดของเด็กเป็นสำคัญ ซึ่งเจ้าหน้าที่รัฐเป็นพนักงานเจ้าหน้าที่ในการสงเคราะห์และคุ้มครองสวัสดิภาพเด็ก ตามพระราชบัญญัติคุ้มครองเด็ก พ.ศ. 2546 จำเป็นต้องมีความรู้ ความเข้าใจ และสามารถบูรณาการความร่วมมือกับหน่วยงานที่เกี่ยวข้อง ให้ดำเนินการได้อย่างมีประสิทธิภาพ และเกิดผลเป็นรูปธรรม ทั้งนี้ กระทรวง พม. จึงได้จัดการอบรม “รวมพลังพนักงานเจ้าหน้าที่ตามพระราชบัญญัติคุ้มครองเด็ก พ.ศ. 2546” เพื่อพัฒนาศักยภาพบุคลากรให้มีองค์ความรู้ที่จำเป็นในการช่วยเหลือคุ้มครองเด็กตามกระบวนงานและแลกเปลี่ยนประสบการณ์ในการคุ้มครองเด็ก เพื่อตอบสนองต่อปัญหาที่เกิดขึ้นในปัจจุบันได้อย่างถูกต้อง เหมาะสม และรวดเร็ว  นำไปสู่การขยายผลการพัฒนาการขับเคลื่อนการคุ้มครองเด็กอย่างเหมาะสมและสอดคล้องกับสถานการณ์ปัจจุบัน
นายจุติ กล่าวเพิ่มเติมว่า ปัจจุบัน มีพนักงานเจ้าหน้าที่ตามพระราชบัญญัติคุ้มครองเด็ก พ.ศ. 2546 จำนวนทั้งสิ้น 1,113 คน แต่ปฏิบัติงานอยู่เพียง 720 คน ซึ่งมีจำนวนไม่เพียงพอในการคุ้มครองเด็กอย่างมีคุณภาพจากการประมาณการอัตราส่วนที่เหมาะสมของพนักงานเจ้าหน้าที่ต่อจำนวนเด็กที่ต้องการได้รับการดูแล ซึ่งต้องคำนึงถึงระยะเวลาที่ใช้ปฏิบัติงานเพื่อให้สามารถจัดบริการที่มีคุณภาพ โดยจะมีการประกาศเพิ่มพนักงานเจ้าหน้าที่ ในส่วนเจ้าหน้าที่ของรัฐให้มีจำนวนที่ครอบคลุมทั้งในส่วนกลางและภูมิภาค เพื่อมาดำเนินงานปกป้องคุ้มครองเด็ก ทั้งนี้ การให้การคุ้มครองเด็กจำเป็นต้องอาศัยความร่วมมือของหน่วยงานที่เกี่ยวข้อง เพื่อเชื่อมโยงและประสานงานในการให้ความคุ้มครองเด็ก บูรณาการทรัพยากร เพื่อให้เกิดการเข้าถึงเด็กได้อย่างทันท่วงที และจากสถานการณ์ในปัจจุบัน จึงมีความจำเป็นเร่งด่วน  ซึ่งกระทรวง พม. จึงเห็นควรให้มีประกาศกระทรวง พม. เรื่อง กำหนดตำแหน่งเจ้าหน้าที่ของรัฐเพื่อเป็นพนักงานเจ้าหน้าที่ในการสงเคราะห์เด็กและคุ้มครองสวัสดิภาพเด็ก ตามพระราชบัญญัติคุ้มครองเด็ก พ.ศ. 2546 ขึ้น  เพื่อรวมพลังหน่วยงานที่เกี่ยวข้องกับงานคุ้มครองเด็ก ซึ่งประกอบด้วย กระทรวงยุติธรรม กระทรวงศึกษาธิการ กระทรวงมหาดไทย องค์กรปกครองส่วนท้องถิ่น สำนักงานตำรวจแห่งชาติ และกระทรวง พม. โดยสำนักงานปลัดกระทรวง พม. สำนักงานพัฒนาสังคมและความมั่นคงของมนุษย์จังหวัดทั่วประเทศ  สำนักงานส่งเสริมและสนับสนุนวิชาการ (สสว.) 1 - 11  กรมกิจการเด็กและเยาวชน บ้านพักเด็กและครอบครัว 76 จังหวัดและกรุงเทพมหานคร  การเคหะแห่งชาติ และสถาบันพัฒนาองค์กรชุมชน (องค์การมหาชน) เป็นหน่วยงานหลักในการขับเคลื่อนงาน เพื่อร่วมกันให้ความคุ้มครองเด็กที่ประสบปัญหาต่างๆ รวมทั้งทำงานร่วมกันกับครอบครัว โรงเรียน และชุมชน ทั้งนี้ จำเป็นต้องมีการบูรณาการร่วมกันในทุกมิติ ตามที่รัฐบาลได้มอบนโยบายว่า ต้องยึดประชาชนเป็นศูนย์กลางและต้องแก้ไขปัญหาของประชาชนให้ได้และเดินหน้าไปพร้อมกัน ซึ่งทุกปัญหาถ้าไม่ได้รับความร่วมมือจากทุกฝ่ายจะไม่สามารถประสบความสำเร็จได้

ที่มา : https://www.thaigov.go.th/news/contents/details/45278