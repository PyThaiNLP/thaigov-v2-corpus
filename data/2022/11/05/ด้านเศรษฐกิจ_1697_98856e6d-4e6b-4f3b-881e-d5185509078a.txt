รัฐบาลไทย-ข่าวทำเนียบรัฐบาล-องค์การขนส่งมวลชนกรุงเทพยืนยันคณะอนุกรรมการสามารถประชุมได้เพื่อประโยชน์แห่งกิจการองค์การขนส่งมวลชนกรุงเทพ


วันพุธที่ 10 พฤศจิกายน 2564
องค์การขนส่งมวลชนกรุงเทพยืนยันคณะอนุกรรมการสามารถประชุมได้เพื่อประโยชน์แห่งกิจการองค์การขนส่งมวลชนกรุงเทพ
เพื่อประโยชน์แห่งกิจการองค์การขนส่งมวลชนกรุงเทพ (ขสมก.)
นายกิตติกานต์ จอมดวง จารุวรพลกุล  ผู้อำนวยการ องค์การขนส่งมวลชนกรุงเทพ (ขสมก.) กระทรวงคมนาคม เปิดเผยว่า ตามที่สื่อมวลชนได้นำเสนอข่าว กรณี ขสมก. มีการประชุมอนุกรรมการ คณะต่าง ๆ แม้ว่าจะยังไม่มีการแต่งตั้งประธานกรรมการบริหารกิจการองค์การท่านใหม่  จากการตรวจสอบพบว่า คณะอนุกรรมการดังกล่าว ได้รับการแต่งตั้งจาก คณะกรรมการบริหารกิจการองค์การขนส่งมวลชนกรุงเทพ ตามมาตรา 15 แห่งพระราชกฤษฎีกาจัดตั้งองค์การขนส่งมวลชนกรุงเทพ พ.ศ. 2519 อย่างครบถ้วนและถูกต้องแล้ว ซึ่งการประชุมของอนุกรรมการ คณะต่าง ๆ ล้วนมีวัตถุประสงค์ เพื่อประโยชน์แห่งกิจการขององค์การขนส่งมวลชนกรุงเทพ ในการแก้ไขปัญหาต่าง ๆ อาทิ การติดตามด้านคดี ที่มีจำนวนกว่า 900 คดีและมีทุนทรัพย์รวมกันประมาณ 4,500 ล้านบาท รวมถึงการกำกับด้านการบริหารสัญญาที่มีอยู่เป็นจำนวนมาก  ซึ่งอาจส่งผลต่อสภาพคล่องทางการเงินขององค์การขนส่งมวลชนกรุงเทพในอนาคต  ดังนั้น จึงมีความจำเป็นต้องจัดประชุมคณะอนุกรรมการต่าง ๆ เพื่อเร่งรัดติดตามและกำหนดกรอบแนวทางในการดำเนินการข้างต้น ตามภารกิจของคณะอนุกรรมการ ที่ได้รับมอบหมายจากคณะกรรมการบริหารกิจการองค์การขนส่งมวลชนกรุงเทพ
ส่วนกรณี อดีตผู้บริหารระดับสูงขององค์การขนส่งมวลชนกรุงเทพ ซึ่งปัจจุบันได้รับการแต่งตั้งจากคณะกรรมการบริหารกิจการองค์การขนส่งมวลชนกรุงเทพ ให้เป็นอนุกรรมการและเลขานุการฯ มีหน้าที่ในการรวบรวมเอกสาร และพิจารณาจัดทำรายละเอียดประกอบการประชุมคณะอนุกรรมการ เพื่อให้เกิดประโยชน์แห่ง กิจการ องค์การขนส่งมวลชนกรุงเทพต่อไป ทั้งนี้ ขสมก. อยู่ในกระบวนการสรรหา ประธานกรรมการบริหารกิจการองค์การ ท่านใหม่ ซึ่งหากได้รับความเห็นชอบจากคณะรัฐมนตรี (ครม.) จักได้ผนึกกำลังร่วมกันในทุกภาคส่วน เพื่อมุ่งขับเคลื่อน ขสมก. ให้บรรลุตามวัตถุประสงค์ ในการเป็นผู้นำการให้บริการรถโดยสารประจำทาง และการให้บริการประชาชนให้ได้รับความพึงพอใจสูงสุดต่อไป

ที่มา : https://www.thaigov.go.th/news/contents/details/48010