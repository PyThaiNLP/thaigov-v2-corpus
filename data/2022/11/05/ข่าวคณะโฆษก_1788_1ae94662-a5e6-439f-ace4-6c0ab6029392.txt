รัฐบาลไทย-ข่าวทำเนียบรัฐบาล-โฆษกรัฐบาลเผย นายกฯพอใจการแก้ไขปัญหาสลากแพง เตือนประชาชนให้มีสติในการซื้อ


วันเสาร์ที่ 18 มิถุนายน 2565
พิมพ์
โฆษกรัฐบาลเผย นายกฯพอใจการแก้ไขปัญหาสลากแพง เตือนประชาชนให้มีสติในการซื้อ
โฆษกรัฐบาลเผย นายกฯ พอใจการแก้ไขปัญหาสลากแพง เตือนประชาชนให้มีสติในการซื้อ
วันนี้ (18 มิ.ย.65) นายธนกร วังบุญคงชนะ โฆษกประจำสำนักนายกรัฐมนตรี เผยการจำหน่ายสลากดิจิทัล งวดวันที่ 1 กรกฎาคม 2565 ซึ่งขายเป็นงวดที่สอง จำนวน 5,173,500 ฉบับ เริ่มจำหน่ายผ่านแอปเป๋าตัง  ตั้งแต่ 06.00 น. ของวันที่17 มิถุนายน 2565 การจำหน่ายเป็นไปด้วยความราบรื่น สำหรับการจ่ายรางวัลสลากดิจิทัลงวดแรก  ภาพรวมเป็นไปด้วยความเรียบร้อยดี โดยระบบได้มีการแจ้งเตือนการถูกรางวัลไปในแอปเป๋าตัง มีสลากถูกรางวัล 73,191 ใบ  ผู้โชคดีถูกรางวัล 41,419 ราย และ ยอดเงินที่ถูกรางวัล 247,430,000 บาท
โฆษกประจำสำนักนายกรัฐมนตรี กล่าวว่า ขั้นตอนการรับรางวัลงวดที่ผ่านมา สะดวก ง่าย ไม่ยุ่งยาก ไม่ว่าจะเป็นการโอนเงินรางวัลภายใน 12 ชั่วโมง หรือ มาขึ้นรางวัลได้ที่สำนักงานสลาก  โดยมีผู้ถูกรางวัลสลากดิจิทัล เดินทางมารับรางวัลที่สำนักงานสลากอย่างคึกคัก  ในส่วนของผู้ถูกรางวัลที่ 1 ได้ติดต่อมาขึ้นเงินรางวัลแล้ว 4  ราย
"การจำหน่ายสลากดิจิทัล งวดวันที่ 1 กรกฎาคม 2565 ได้รับความสนใจจากผู้ซื้อเป็นอย่างมาก คาดว่าจะใช้เวลาในการจำหน่ายสลากฯ เร็วกว่างวดที่ผ่านมา พลเอก ประยุทธ์ จันทร์โอชา นายกรัฐมนตรี พอใจการแก้ไขปัญหา สามารถจำหน่ายสลากฯ ในราคา 80 บาทได้อย่างเป็นรูปธรรม ถือได้ว่าเป็นการขับเคลื่อนนโยบายจากความร่วมมือของภาคส่วนต่างๆ พร้อมกันนี้ นายกรัฐมนตรี ย้ำเตือนประชาชนอย่าหวังรวยจากการถูกสลาก ขอให้มีสติในการซื้อ อย่าซื้อสลากฯ จนทำให้ตัวเองและครอบครัวเดือดร้อน" นายธนกรฯ กล่าว
—————-

ที่มา : https://www.thaigov.go.th/news/contents/details/55842