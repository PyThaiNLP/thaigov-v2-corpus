รัฐบาลไทย-ข่าวทำเนียบรัฐบาล-มท.1 ยํ้าให้พื้นที่จัด CI บริการประชาชน สร้างความมั่นใจในการเข้ารักษาตัวในศูนย์ Community Isolation


วันพุธที่ 2 มีนาคม 2565
พิมพ์
มท.1 ยํ้าให้พื้นที่จัด CI บริการประชาชน สร้างความมั่นใจในการเข้ารักษาตัวในศูนย์ Community Isolation
มท.1 ยํ้าให้พื้นที่จัด CI บริการประชาชน สร้างความมั่นใจในการเข้ารักษาตัวในศูนย์ Community Isolation
วันนี้ (2 มี.ค. 65) นายชัยวัฒน์ ชื่นโกสุม รองปลัดกระทรวงมหาดไทย ลงพื้นที่ตรวจติดตามสถานการณ์การแพร่ระบาดของโรคโควิด-19 และการเตรียมความพร้อมของศูนย์กักตัวในชุมชน (Community Isolation : CI) ในพื้นที่จังหวัดนนทบุรี ณ อาคารอเนกประสงค์ของเทศบาลเมืองบางศรีเมือง อำเภอเมืองนนทบุรี จังหวัดนนทบุรี และบ้านศรีสุขเมืองทอง อำเภอปากเกร็ด จังหวัดนนทบุรี โดยมี นางสาวอโรชา นันทมนตรี รองผู้ว่าราชการจังหวัดนนทบุรี นายทศพล เผื่อนอุดม ปลัดจังหวัดนนทบุรี นายณัฏฐพร แสงบัว นายกเทศมนตรีเมืองบางศรีเมือง จังหวัดนนทบุรี นายวิชัย บรรดาศักดิ์นายกเทศมนตรีนครปากเกร็ด จังหวัดนนทบุรี นางธนสรณ์ ศรีใช้ประวัติ รองนายแพทย์สาธารณสุขจังหวัดนนทบุรี และเจ้าหน้าที่ที่เกี่ยวข้องร่วมลงพื้นที่
.
นายชัยวัฒน์ ชื่นโกสุม รองปลัดกระทรวงมหาดไทย เปิดเผยว่า พลเอก อนุพงษ์ เผ่าจินดา รัฐมนตรีว่าการกระทรวงมหาดไทย ในฐานะกรรมการบริหารศูนย์โควิด-19 (ศบค.) มีความห่วงใยพี่น้องประชาชนในสถานการณ์การแพร่ระบาดของโรคโควิด-19 สายพันธุ์โอมิครอนที่ได้แพร่กระจายอยู่ในขณะนี้ ส่วนใหญ่เป็นกลุ่มอาการสีเขียว และได้เน้นย้ำให้กระทรวงมหาดไทยประสานหน่วยงานที่เกี่ยวข้องดำเนินมาตรการด้านการเตรียมความพร้อมสถานที่รองรับผู้ติดเชื้อในกรณีไม่สามารถแยกกักตัวที่บ้าน (Home Isolation) โดยนายสุทธิพงษ์ จุลเจริญ ปลัดกระทรวงมหาดไทย ในฐานะหัวหน้าผู้รับผิดชอบในการแก้ไขสถานการณ์ฉุกเฉินในส่วนที่เกี่ยวกับการสั่งการและประสานกับผู้ว่าราชการจังหวัดและผู้ว่าราชการกรุงเทพมหานคร ได้สั่งการไปยังผู้ว่าราชการจังหวัดทุกจังหวัดดำเนินมาตรการป้องกันและควบคุมการแพร่ระบาดของโรคติดเชื้อไวรัสโคโรนา 2019 (โควิด-19) ดำเนินการจัดทำและเตรียมความพร้อมของศูนย์แยกกักในชุมชน หรือ Community Isolation (CI) รองรับในกรณีที่ประชาชนที่ไม่สามารถดำเนินการแยกกักตัวที่บ้าน ทั้งมาตรการป้องกันควบคุมโรคภายในชุมชน การบริหารจัดการในการแยกผู้ติดเชื้อ บริการด้านการแพทย์และสาธารณสุข จัดสิ่งอำนวยความสะดวกทั้งเครื่องอุปโภค บริโภค และยังกำชับให้ทุกจังหวัดดูแลขยะติดเชื้อ นอกจากนี้ ได้เน้นย้ำให้ดำเนินการตามมาตรการป้องกันโรคของกระทรวงสาธารณสุขอย่างเคร่งครัด
.
นายชัยวัฒน์ ชื่นโกสุม รองปลัดกระทรวงมหาดไทย กล่าวต่อไปว่า สำหรับภาพรวมของศูนย์แยกกักในชุมชน (Community Isolation : CI) มีจำนวนประมาณ 4,100 แห่งทั่วประเทศ สามารถรองรับผู้ป่วยโควิด-19 ที่มีอาการไม่รุนแรง (กลุ่มสีเขียว) ได้ประมาณ 123,000 ราย ในขณะนี้มีผู้ที่เข้ารับบริการแล้วประมาณ 28,000 ราย และยังสามารถรองรับผู้ป่วยได้อีกกว่า 95,000 ราย ดังนั้น หากพี่น้องประชาชนที่มีผลตรวจเชื้อโควิด-19 เป็นบวก ทั้งในรูปแบบ ATK และ RT-PCR และไม่สามารถแยกกักตัวที่บ้าน (Home Isolation) ได้ตามแนวทางของกระทรวงสาธารณสุข สามารถเข้ารับการรักษาตัวที่ศูนย์ Community Isolation (CI) ใกล้บ้านท่านได้ ซึ่งจะมีเจ้าหน้าที่คอยให้คำปรึกษา และให้การดูแลอย่างใกล้ชิด ทั้งนี้ สามารถติดต่อขอรับบริการได้ ณ ที่ว่าการอำเภอทุกแห่ง กำนัน ผู้ใหญ่บ้าน อาสาสมัครสาธารณสุขประจำหมู่บ้าน (อสม.) หรือสายด่วน สปสช. 1330

ที่มา : https://www.thaigov.go.th/news/contents/details/52124