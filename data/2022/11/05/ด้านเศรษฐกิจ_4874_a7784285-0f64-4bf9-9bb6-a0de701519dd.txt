รัฐบาลไทย-ข่าวทำเนียบรัฐบาล-กรมการขนส่งทางราง ประชุมหารือผู้ให้บริการระบบรถไฟฟ้าทุกระบบ


วันจันทร์ที่ 22 สิงหาคม 2565
กรมการขนส่งทางราง ประชุมหารือผู้ให้บริการระบบรถไฟฟ้าทุกระบบ
ถอดบทเรียนกรณีผู้โดยสารพลัดตกบันไดเลื่อนสถานีรถไฟฟ้า เพื่อป้องกันเหตุในอนาคต
วันนี้ (22 สิงหาคม 265) เวลา 10.30 น. นายพิเชฐ คุณาธรรมรักษ์ อธิบดีกรมการขนส่งทางราง กระทรวงคมนาคม เป็นประธานการประชุมหารือระหว่างกรมการขนส่งทางราง (ขร.) กับผู้ให้บริการระบบรถไฟฟ้าในเขตกรุงเทพมหานครและปริมณฑล ได้แก่ การรถไฟฟ้าขนส่งมวลชนแห่งประเทศไทย (รฟม.) บริษัท รถไฟฟ้า ร.ฟ.ท. จำกัด (รฟฟท.) บริษัท ระบบขนส่งมวลชนกรุงเทพ จำกัด (มหาชน) (BTSC) บริษัท ทางด่วนและรถไฟฟ้ากรุงเทพ จำกัด (มหาชน) (BEM) และบริษัท เอเชีย เอรา วัน จำกัด (AERA1) เพื่อถอดบทเรียน กรณีเมื่อวันที่ 20 สิงหาคม 2565 เวลา 18.38 น. เกิดเหตุมีผู้ลื่นล้มตกบันไดเลื่อนทางขึ้น บริเวณทางเข้า - ออกหมายเลข 3 ของสถานีรถไฟฟ้าบีทีเอสสุรศักดิ์ (S5) ถนนสาทรเหนือ แขวงสีลม เขตบางรัก กรุงเทพฯ ตั้งอยู่ใกล้กับโรงเรียนกรุงเทพคริสเตียนวิทยาลัย ซึ่งเหตุการณ์ดังกล่าวเกิดขึ้นหลังจากการจัดงานครบรอบการก่อตั้งโรงเรียนกรุงเทพคริสเตียนวิทยาลัย 170 ปี ซึ่งมีการแสดงคอนเสิร์ตของนักร้อง 3 วงดนตรี โดยมีนักเรียนและศิษย์เก่าเดินทางมาร่วมงานจำนวนมาก โดยงานเสร็จสิ้นเวลา 18.00 น. ผู้ร่วมกิจกรรมได้ทยอยเดินทางกลับโดยใช้บริการรถไฟฟ้าจำนวนมาก ต่อมาได้มีฝนตกลงมา ทำให้คนเบียดเสียดกันขึ้นบันไดเลื่อนรถไฟฟ้าบีทีเอสสถานีสุรศักดิ์เพื่อเดินทางกลับบ้านและหลบฝนจำนวนมากกว่าปกติ จากนั้นมีคนลื่นล้มก่อนที่บันไดเลื่อนจะสุดทางด้านบน ทำให้เกิดการล้มทับคนที่กำลังขึ้นสู่ด้านบนลงสู่ด้านล่าง ส่งผลให้มีผู้บาดเจ็บหลายราย โดยมีอาการบาดเจ็บ เช่น แผลถลอก ฟกช้ำ และมีผู้บาดเจ็บบริเวณส้นเท้า ภายหลังเกิดเหตุ BTS ได้ปิดให้บริการบันไดเลื่อนดังกล่าวชั่วคราว และจัดให้มีการดำเนินการตรวจสอบจากทางฝ่ายช่างบริษัทซ่อมบำรุงบันไดเลื่อน ซึ่งเบื้องต้นมีรายงานจากฝ่ายช่าง พบว่าบันไดเลื่อนไม่ได้เกิดเหตุขัดข้อง โดย BTS แจ้งว่าได้เข้าดูแลผู้บาดเจ็บ พร้อมทั้งประสานรถพยาบาล มูลนิธิกู้ภัยนำผู้บาดเจ็บส่งโรงพยาบาลในทันที และยินดีที่จะดูแลผู้บาดเจ็บอย่างดีที่สุด
ทั้งนี้ ที่ประชุมได้ร่วมกันพิจารณาถอดบทเรียน โดยในกรณีที่มีการจัดกิจกรรมใกล้บริเวณสถานีรถไฟฟ้าที่มีประชาชนเข้าร่วมจำนวนมาก เช่น การจัดชุมนุม การจัดแสดงคอนเสิร์ต กิจกรรม Countdown ปีใหม่ เป็นต้น ซึ่งส่งผลให้มีประชาชนมาใช้บริการที่สถานีรถไฟฟ้าจำนวนมาก ขอให้ผู้ให้บริการระบบรถไฟฟ้า จะต้องมีการประสานข้อมูลเกี่ยวกับเวลาจัดกิจกรรมและเวลาเลิกกิจกรรม เพื่อเตรียมความพร้อมเพิ่มกำลังเจ้าหน้าที่ที่สถานีนั้น ตามจุดต่าง ๆ เพื่อบริหารจัดการ ตั้งแต่ก่อนขึ้นบันไดเลื่อน และมีการติดต่อสื่อสารกันอย่างต่อเนื่อง เมื่อพบว่าผู้โดยสารเริ่มหนาแน่นบนสถานี ต้องมีการจัดกลุ่มและลำดับการให้บริการ (group release/crowd control) โดยคำนึงถึงจุดคอขวดต่าง ๆ (bottleneck) เพื่อลดความหนาแน่น ตั้งแต่ชั้นพื้นดิน สู่ชั้นจำหน่ายตั๋ว และบนชั้นชานชาลา (platform) ไม่ให้เกิดเหตุผู้ใช้บริการขึ้นบันไดเลื่อนจนหนาแน่น และติดขัดจนไม่สามารถควบคุมการเคลื่อนตัว (passenger flow) ได้ ทั้งนี้ กรณีจำเป็นที่เห็นว่าจะไม่สามารถบริหารจัดการบริเวณบันไดเลื่อนได้ หรือผู้โดยสารจำนวนมากหรือมีผู้พักคอยบนสถานีเนื่องจากฝนตก ให้พิจารณาจำกัดการใช้งานบันไดเลื่อน และแนะนำให้ผู้ใช้บริการขึ้นบันไดปกติที่อยู่ใกล้เคียงแทน รวมทั้งจัดให้มีการประกาศประชาสัมพันธ์บริเวณสถานี ให้ผู้ใช้บริการทราบ หากเกิดความหนาแน่น
นอกจากนี้ ขร. ขอให้ทางผู้ให้บริการระบบรถไฟฟ้าประชาสัมพันธ์ให้ผู้โดยสารทราบถึงการใช้บันไดเลื่อนอย่างปลอดภัยด้วย เช่น ไม่ผลักหรือหยอกล้อ งดเล่นโทรศัพท์ ผู้ปกครองดูแลเด็ก ระวังชายกางเกงและกระโปรง จับราวบันได ระมัดระวังการสวมใส่รองเท้ายางและปลายเชือกรองเท้า
ทั้งนี้ ขร. จะได้จัดทำประกาศแนวทางป้องกันเหตุดังกล่าว และติดตามการปฏิบัติงานของผู้ให้บริการระบบรถไฟฟ้า เพื่อให้เกิดความปลอดภัยสูงสุดแก่ประชาชนต่อไป

ที่มา : https://www.thaigov.go.th/news/contents/details/58311