รัฐบาลไทย-ข่าวทำเนียบรัฐบาล-โฆษกรัฐบาลสวน “คุณหญิงสุดารัตน์" คิดแต่นโยบายทิพย์ ทำไม่ได้ และไม่ควรทำ แนะส่งเสริมให้ประชาชนออมเงินใช้ยามชราแทน แจงนายกฯ มุ่งทำงานแก้ปัญหาให้ประชาชน ไม่ขอตรวจสอบให้เสียเวลา


วันศุกร์ที่ 7 มกราคม 2565
พิมพ์
โฆษกรัฐบาลสวน “คุณหญิงสุดารัตน์" คิดแต่นโยบายทิพย์ ทำไม่ได้ และไม่ควรทำ แนะส่งเสริมให้ประชาชนออมเงินใช้ยามชราแทน แจงนายกฯ มุ่งทำงานแก้ปัญหาให้ประชาชน ไม่ขอตรวจสอบให้เสียเวลา
โฆษกรัฐบาลสวน “คุณหญิงสุดารัตน์" คิดแต่นโยบายทิพย์ ทำไม่ได้ และไม่ควรทำ แนะส่งเสริมให้ประชาชนออมเงินใช้ยามชราแทน แจงนายกฯ มุ่งทำงานแก้ปัญหาให้ประชาชน ไม่ขอตรวจสอบให้เสียเวลา
วันที่ 7 ม.ค. 65 นายธนกร วังบุญคงชนะ โฆษกประจำสำนักนายกรัฐมนตรี กล่าวถึงกรณีที่คุณหญิงสุดารัตน์ เกยุราพันธุ์ ประธานพรรคไทยสร้างไทย ระบุว่า บำนาญประชาชนเดือนละ 3,000 บาท พรรคไทยสร้างไทยสร้างขึ้นเพื่อรองรับสังคมผู้สูงวัยที่ยากจนให้มีรายได้เพียงพอต่อการยังชีพ อยู่อย่างมีศักดิ์ศรี และลดภาระลูกหลานในการดูแลบุพการี ถ้าเป็นนายกรัฐมนตรีทำได้แน่นอนทันที พร้อมทั้งท้าให้ พล.อ.ประยุทธ์ จันทร์โอชา นายกรัฐมนตรี และรัฐมนตรีว่าการกระทรวงกลาโหม ลาออกแล้วจะทำให้ดูว่า ในที่สุดคุณหญิงสุดารัตน์ก็ยอมรับเสียทีว่าอยากจะเป็นนายกรัฐมนตรี แต่ตนรู้สึกผิดหวังแนวนโยบายของพรรคไทยสร้างไทย เพราะนโยบายบำนาญประชาชน 3,000 บาทนั้นเหมือนเป็นนโยบายทิพย์ ทำให้เกิดขึ้นจริงได้ยาก น่าจะส่งเสริมให้ประชาชนออมเงินจะดีกว่า ทั้งนี้ ที่ผ่านมาเคยมีคนเสนอเข้ามาที่กระทรวงการคลังหลายครั้ง แต่โดยหลักการแล้ว การให้เงินบำนาญประชาชนทุกคน 3,000 บาทนั้นทำไม่ได้ และไม่ควรทำ เพราะจะสร้างภาระต่องบประมาณรัฐอย่างมหาศาล เนื่องจากประเทศไทยเข้าสู่สังคมผู้สูงอายุแล้ว ดังนั้น นายกรัฐมนตรีจึงแนะนำให้ประชาชนทุกช่วงวัยรู้จักการออมเพื่อความมั่นคงระยะยาว ซึ่งกระทรวงการคลังได้รับนโยบายของนายกรัฐมนตรี โดยส่งเสริมการออมเงินในทุกกลุ่มอาชีพ เช่น กลุ่มแรงงานมีการออมเงินในระบบประกันสังคม ข้าราชการมีการออมเงินในกองทุนบำเหน็จบำนาญข้าราชการ (กบข.) นอกจากนี้ยังมีการกองทุนการออมแห่งชาติ (กอช.) สำหรับผู้ประกอบอาชีพอิสระทุกคน และกองทุนสำรองเลี้ยงชีพ เป็นต้น เพื่อเป็นหลักประกันความมั่นคงให้กับชีวิตในวัยเกษียณว่าจะได้รับบำนาญที่พอใช้ในวัยสูงอายุ ถือเป็นแนวทางที่รัฐบาลทั่วโลกดำเนินการ
“นายกฯ ให้ความสำคัญในการบริหารประเทศและปัญหาของประชาชน ซึ่งขณะนี้รัฐบาลกำลังทำงานอย่างเต็มความสามารถในการบริหารสถานการณ์โควิด-19 ทั้งการควบคุมและป้องกันการแพร่ระบาด การเตรียมพร้อมระบบรักษา สถานพยาบาล ยา เวชภัณฑ์ และการพัฒนาวัคซีนโควิด-19 โดยคนไทย โดยในทุกสัปดาห์นายกฯ ยังนำข้อมูลสถานการณ์เศรษฐกิจไทยและเศรษฐกิจโลกแจ้งให้ที่ประชุม ครม.ทราบ เพื่อร่วมกันกำหนดมาตรการบรรเทาความดือดร้อนประชาชน และกระตุ้นเศรษฐกิจ ดังนั้น นายกฯ คงไม่มีเวลาไปสนใจตรวจสอบนโยบายทิพย์ที่คุณหญิงสุดารัตน์เสนอ เพราะมีแต่จะเสียเวลากับนโยบายที่ไม่สามารถนำมาปฏิบัติได้จริงเปล่าๆ” นายธนกร กล่าว
----------------------

ที่มา : https://www.thaigov.go.th/news/contents/details/50307