รัฐบาลไทย-ข่าวทำเนียบรัฐบาล-โฆษกรัฐบาลเผย นายกฯ แสดงความเสียใจกรณี พญ.วราลัคน์ สุภวัตรจริยากุล หรือ “คุณหมอกระต่าย” ประสบอุบัติเหตุขณะเดินข้ามทางม้าลาย กำชับเจ้าหน้าที่ บังคับใช้กฎหมายอย่างจริงจัง


วันจันทร์ที่ 24 มกราคม 2565
พิมพ์
โฆษกรัฐบาลเผย นายกฯ แสดงความเสียใจกรณี พญ.วราลัคน์ สุภวัตรจริยากุล หรือ “คุณหมอกระต่าย” ประสบอุบัติเหตุขณะเดินข้ามทางม้าลาย กำชับเจ้าหน้าที่ บังคับใช้กฎหมายอย่างจริงจัง
โฆษกรัฐบาลเผย นายกฯ แสดงความเสียใจกรณี พญ.วราลัคน์ สุภวัตรจริยากุล หรือ “คุณหมอกระต่าย” ประสบอุบัติเหตุขณะเดินข้ามทางม้าลาย กำชับเจ้าหน้าที่ บังคับใช้กฎหมายอย่างจริงจัง ย้ำ ทางเท้าและทางม้าลายต้องปลอดภัยสำหรับทุกคน
วันที่ 24 ม.ค. 65 นายธนกร วังบุญคงชนะ โฆษกประจำสำนักนายกรัฐมนตรี เผยว่า  พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม แสดงความเสียใจต่อกรณี พญ.วราลัคน์ สุภวัตรจริยากุล หรือ คุณหมอกระต่าย แพทย์ผู้ชำนาญการด้านจักษุวิทยา ภาควิชาจักษุวิทยา คณะแพทยศาสตร์ จุฬาลงกรณ์มหาวิทยาลัย ที่ประสบอุบัติเหตุขณะเดินทางข้ามทางม้าลาย บริเวณด้านหน้าสถาบันไตภูมิราชนครินทร์ ถนนพญาไท เมื่อวันที่ 21 มกราคม ที่ผ่านมา  โดยมอบหมาย นายประทีป กีรติเรขา รองเลขาธิการนายกรัฐมนตรีฝ่ายการเมือง เป็นผู้แทนนายกรัฐมนตรีร่วมสวดพระอภิธรรม ณ วัดพระศรีมหาธาตุวรมหาวิหาร เขตบางเขน พร้อมส่งพวงหรีด แสดงความอาลัยด้วย นับเป็นความสูญเสียครั้งสำคัญของวงการจักษุแพทย์
ทั้งนี้ นายกรัฐมนตรี สั่งการให้หน่วยงานที่เกี่ยวข้อง ตลอดจนเจ้าหน้าที่กวดขันบังคับใช้กฎหมายจราจรอย่างจริงจังและเข้มงวด พร้อมให้ตำรวจติดตามคดีให้ความเป็นธรรมกับผู้เสียชีวิต และเร่งจัดประชุมหารือกับหน่วยงานที่เกี่ยวข้อง ทั้ง กทม. กระทรวงมหาดไทย กระทรวงคมนาคมและภาคประชาสังคม ร่วมกันพิจารณาแก้ไขเร่งด่วน ทั้งมาตรการระยะสั้นและระยะยาว ทำให้ทางม้าลายและทางเท้าเป็นพื้นที่ปลอดภัยสำหรับประชาชนเดินเท้าให้ได้อย่างยั่งยืน

ที่มา : https://www.thaigov.go.th/news/contents/details/50838