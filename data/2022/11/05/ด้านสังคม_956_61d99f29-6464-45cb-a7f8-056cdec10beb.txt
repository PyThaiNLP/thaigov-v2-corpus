รัฐบาลไทย-ข่าวทำเนียบรัฐบาล-ดีอีเอส - ก.แรงงานฯ งานฉลองครบรอบ 45 ปี สานสัมพันธ์ ไทย-ยูเออี ณ อาคารแสดงประเทศไทย งาน Expo 2020 Dubai


วันเสาร์ที่ 11 ธันวาคม 2564
ดีอีเอส - ก.แรงงานฯ งานฉลองครบรอบ 45 ปี สานสัมพันธ์ ไทย-ยูเออี ณ อาคารแสดงประเทศไทย งาน Expo 2020 Dubai
ดีอีเอส - ก.แรงงานฯ งานฉลองครบรอบ 45 ปี สานสัมพันธ์ ไทย-ยูเออี ณ อาคารแสดงประเทศไทย งาน Expo 2020 Dubai
เมื่อวันที่ 9 ธันวาคม 2564 นางสาวอัจฉรินทร์ พัฒนพันธ์ชัย ปลัดกระทรวงดิจิทัลเพื่อเศรษฐกิจและสังคม (ดีอีเอส) พร้อมด้วย ดร.ณัฐพล นิมมานพัชรินทร์ ผู้อำนวยการใหญ่ สำนักงานส่งเสริมเศรษฐกิจดิจิทัล (depa) และ คณะผู้บริหาร เข้าร่วมงานฉลองความสัมพันธ์ระหว่างประเทศไทย และ สหรัฐอาหรับเอมิเรตส์ (ยูเออี) ครบรอบ 45 ปี ณบริเวณลานหน้าอาคารแสดงประเทศไทยอย่างพร้อมเพรียง เมืองดูไบ ประเทศสหรัฐอาหรับเอมิเรตส์  ซึ่งได้รับเกียรติจาก นายสุชาติ ชมกลิ่น รัฐมนตรีว่าการกระทรวงแรงงาน เป็นประธานในพิธี โดยมี นายวราวุธ ภู่อภิญญาเอกอัครราชทูต ณ กรุงอาบูดาบี นายชัยรัตน์ ศิริวัฒน์ กงสุลใหญ่ ณ เมืองดูไบ ให้การต้อนรับ
นายสุชาติ ประธานในพิธีได้กล่าวแสดงความยินดีถึงความสัมพันธ์อันดี ระหว่าง ไทย-ยูเออี ที่มีมั่นคงและราบรื่นในทุกๆ ด้าน พร้อมทั้งกล่าวถึงความนิยมของอาคารแสดงประเทศไทยที่ได้รับความสนใจจากผู้ที่มาเยี่ยมชมในงาน Expo 2020 Dubai ซึ่งผลตอบรับอันดีเหล่านี้ก็เป็นส่วนหนึ่งของความร่วมมืออย่างเต็มที่ของไทยและยูเออีเช่นกันหลังจากนั้น เป็นพิธีมอบเกียรติบัตรสำหรับผู้ชนะการประกวดตราสัญลักษณ์งาน ฉลองความสัมพันธ์ ไทย-ยูเออี ครบรอบ 45 ปี พร้อมทั้งได้ร่วมชมการแสดงอันถ่ายทอดถึงวัฒธรรมของประเทศไทยและยูเออี
นอกจากนี้ การฉลองความสัมพันธ์ดังกล่าวอาคารแสดงประเทศไทยได้มีการจัดนิทรรศการฉลองครบรอบ 45 ปีการสถาปนาความสัมพันธ์ทางการทูตระหว่างประเทศไทยกับสหรัฐอาหรับเอมิเรตส์ ด้านหน้าอาคาร มีนิทรรศการเป็นบอกเล่าประวัติความเป็นมาของความสัมพันธ์ระหว่าง 2 ประเทศในด้านต่าง ๆ ซึ่งมีพิธีเปิดนิทรรศการเมี่อวันที่ 7 ธันวาคม ที่ผ่านมา โดยจะจัดแสดงจนถึงวันที่ 13 ธันวาคม 2564
ประเทศไทยและสหรัฐอาหรับเอมิเรตส์ได้สถาปนาความสัมพันธ์ทางการทูตระหว่างกันเมื่อวันที่ 12 ธันวาคม2518 โดยไทยเปิดสถานกงสุลใหญ่ ณ เมืองดูไบก่อนเป็นลำดับแรก เมื่อเดือนมกราคม 2535 และต่อมาเปิดสถานเอกอัครราชทูต ณ กรุงอาบูดาบี เมื่อวันที่ 3 พฤศจิกายน 2537
**************

ที่มา : https://www.thaigov.go.th/news/contents/details/49349