รัฐบาลไทย-ข่าวทำเนียบรัฐบาล-กทพ. ลงนามข้อตกลงคุณธรรม (Integrity Pact) และหนังสือการรักษาข้อมูลเป็นความลับและไม่มีส่วนได้เสียโครงการทางพิเศษสายกระทู้ - ป่าตอง จังหวัดภูเก็ต


วันศุกร์ที่ 20 พฤษภาคม 2565
กทพ. ลงนามข้อตกลงคุณธรรม (Integrity Pact) และหนังสือการรักษาข้อมูลเป็นความลับและไม่มีส่วนได้เสียโครงการทางพิเศษสายกระทู้ - ป่าตอง จังหวัดภูเก็ต
...
นายสุรเชษฐ์ เหล่าพูลสุข ผู้ว่าการการทางพิเศษแห่งประเทศไทย (กทพ.) กระทรวงคมนาคม เป็นประธานในพิธีลงนามข้อตกลงคุณธรรม (Integrity Pact) และหนังสือการรักษาข้อมูลเป็นความลับและไม่มีส่วนได้เสีย โครงการทางพิเศษสายกระทู้ - ป่าตอง จังหวัดภูเก็ต โดยมี นายประเสริฐ หวังรัตนปราณี ผู้นำทีมผู้สังเกตการณ์ตามข้อตกลงคุณธรรม ร่วมลงนามในสัญญา และนายกฤษดา จันทร์จำรัสแสง กรรมการส่งเสริมโครงการข้อตกลงคุณธรรม กล่าวถึงความเป็นมาและคุณธรรม และบทบาทขององค์กรต่อต้านคอร์รัปชัน (ประเทศไทย) ในวันที่ 20 พฤษภาคม 2565 ณ ห้องประชุม 0301 อาคารศูนย์บริหารทางพิเศษ กทพ.
นายสุรเชษฐ์ เหล่าพูลสุข ผู้ว่าการ กทพ. กล่าวว่า การลงนามข้อตกลงคุณธรรม (Integrity Pact) และหนังสือการรักษาข้อมูลเป็นความลับและไม่มีส่วนได้เสียในวันนี้ เป็นการเพิ่มประสิทธิภาพการใช้จ่ายเงินงบประมาณ ยกระดับความโปร่งใสของโครงการจัดซื้อจัดจ้างภาครัฐ และสร้างความเชื่อมั่นให้กับทุกภาคส่วนที่เกี่ยวข้องกับการดำเนินโครงการฯ ซึ่งจะก่อให้เกิดการแข่งขันอย่างเป็นธรรม ใช้งบประมาณให้เกิดประโยชน์สูงสุดต่อประเทศชาติอย่างแท้จริง โดยเฉพาะอย่างยิ่งโครงการทางพิเศษสายกะทู้ - ป่าตอง จังหวัดภูเก็ต ที่ได้ดำเนินการภายใต้รูปแบบคณะกรรมการนโยบายการร่วมลงทุนระหว่างรัฐและเอกชน (PPP) วงเงินลงทุน 14,670 ล้านบาท
โครงการทางพิเศษสายกระทู้ - ป่าตอง ระยะทาง 3.98 กิโลเมตร มีวัตถุประสงค์เพื่อแก้ไขปัญหาการจราจรและปัญหาการเกิดอุบัติเหตุบนทางหลวงแผ่นดินหมายเลข 4029 ซึ่งเป็นเส้นทางหลักในการเดินทางจากตัวเมืองภูเก็ต ผ่านอำเภอกะทู้ ไปยังหาดป่าตอง โดยมีแนวสายทางโครงการเป็นทางยกระดับ มีอุโมงค์อยู่ในช่วงกลางของแนวสายทาง จุดเริ่มต้นโครงการเชื่อมกับถนนพระเมตตา ในพื้นที่ตำบลป่าตอง อำเภอกะทู้ เป็นทางยกระดับขนาด 4 ช่องจราจรต่อทิศทางยกระดับข้ามถนนพิศิษฐ์กรณีย์ จนถึงเขานาคเกิด จากนั้นเป็นอุโมงค์ลอดเขานาคเกิด ระยะทาง 1.85 กิโลเมตร หลังจากผ่านช่วงภูเขาจะเป็นทางยกระดับระยะทาง 1.23 กิโลเมตร จนถึงจุดสิ้นสุดโครงการในพื้นที่ตำบลกะทู้ อำเภอกะทู้

ที่มา : https://www.thaigov.go.th/news/contents/details/54797