รัฐบาลไทย-ข่าวทำเนียบรัฐบาล-ทล. ร่วมกับ กทพ. พัฒนาช่องทางการชำระเงินระบบ M-Flow


วันอังคารที่ 15 กุมภาพันธ์ 2565
ทล. ร่วมกับ กทพ. พัฒนาช่องทางการชำระเงินระบบ M-Flow
ผ่านการตัดบัญชีจาก Easy Pass/M-Pass
กรมทางหลวง (ทล.) กระทรวงคมนาคม จัดพิธีลงนามบันทึกข้อตกลงว่าด้วยการพัฒนาช่องทางการชำระเงินของระบบจัดเก็บค่าธรรมเนียมผ่านทางอัตโนมัติแบบไม่มีไม้กั้น (M-Flow) ผ่านการตัดบัญชีเงินสำรองของบัตร Easy Pass /
M-Pass แบบอัตโนมัติ ระหว่าง ทล. โดย นายสราวุธ ทรงศิวิไล อธิบดีกรมทางหลวง กับ การทางพิเศษแห่งประเทศไทย (กทพ.) โดย นายสุรเชษฐ์ เหล่าพูลสุข ผู้ว่าการการทางพิเศษแห่งประเทศไทย เมื่อวันอังคารที่ 15 กุมภาพันธ์ 2565 เวลา 10.30 - 11.00 น. ณ ห้องประชุมสวัสดิ์วรวิถี อาคารพหลโยธิน กรมทางหลวง กรุงเทพฯ
นายสราวุธ ทรงศิวิไล อธิบดีกรมทางหลวง เปิดเผยว่า ทล. ได้ดำเนินการพัฒนาระบบจัดเก็บค่าธรรมเนียมผ่านทางอัตโนมัติแบบไม่มีไม้กั้น (M-Flow) ตามนโยบายของนายศักดิ์สยาม ชิดชอบ รัฐมนตรีว่าการกระทรวงคมนาคม เพื่อช่วยแก้ไขปัญหาจราจรติดขัดบริเวณหน้าด่านเก็บค่าธรรมเนียมผ่านทางของทางหลวงพิเศษระหว่างเมืองมาโดยตลอด จนกระทั่งสามารถเปิดให้บริการได้อย่างเต็มรูปแบบได้ในวันนี้ (15 กุมภาพันธ์ 2565) โดยจะเปิดให้บริการตั้งแต่เวลา 22.00 น. เป็นต้นไป และเพื่ออำนวยความสะดวกให้ผู้ใช้ทางที่มีบัตร M-Pass และบัตร Easy Pass ให้สามารถใช้บริการระบบ M-Flow ได้อย่างคล่องตัว ทล. จึงได้ร่วมกับ กทพ. ลงนามบันทึกข้อตกลงเพื่อพัฒนาช่องทางการชำระเงินของระบบจัดเก็บค่าธรรมเนียมผ่านทางอัตโนมัติแบบไม่มีไม้กั้น (M-Flow) ผ่านการตัดบัญชีเงินสำรองบัตร Easy Pass / M-Pass แบบอัตโนมัติ โดยจะบูรณาการร่วมกันในการพัฒนาและปรับปรุงระบบงานที่เกี่ยวข้องเพื่อให้ระบบ M-Flow มีประสิทธิภาพ และสามารถอำนวยความสะดวกแก่ผู้ใช้บริการเดิม รวมทั้งเป็นแรงจูงใจสำหรับผู้ที่ต้องการสมัครใช้บริการใหม่ด้วย
สำหรับการลงนามบันทึกข้อตกลงในครั้งนี้ นับเป็นความร่วมมือครั้งสำคัญระหว่าง ทล. และ กทพ. ในการบูรณาการความร่วมมือ โดยมีขอบเขตความร่วมมือ ดังนี้
1. พัฒนาช่องทางการชำระเงินของระบบจัดเก็บค่าธรรมเนียมผ่านทางระบบ M-Flow ผ่านการตัดบัญชีเงินสำรองบัตร Easy Pass/M-Pass แบบอัตโนมัติ โดยมีการพัฒนารูปแบบการชำระเงินเป็น 2 ระยะ คือ ระยะที่ 1 การพัฒนาช่องทางการชำระเงินสำหรับผู้สมัครสมาชิก M-Flow ที่เป็นบุคคลเดียวกันกับเจ้าของบัตร ระยะที่ 2 การพัฒนาช่องทางการชำระเงินสำหรับผู้สมัครสมาชิก M-Flow ที่ไม่ได้เป็นบุคคลเดียวกันกับเจ้าของบัตร
2. ส่งเสริมให้ผู้ใช้ทางที่มีบัตร Easy Pass/M-Pass มาสมัครสมาชิก M-Flow เช่น การส่งแบบฟอร์ม เอกสารแนะนำ เชิญชวนทางไปรษณีย์ SMS และ E-mail รวมทั้งการประชาสัมพันธ์ผ่านสื่อต่าง ๆ
3. การพัฒนาช่องทางการลงทะเบียนสมัครสมาชิก M-Flow สำหรับผู้ใช้ทางที่มีบัตร Easy Pass/M-Pass ให้มีความสะดวก รวดเร็ว ในการสมัครสมาชิกระบบ M-Flow
การบูรณาการความร่วมมือฯ ในครั้งนี้ นับเป็นก้าวสำคัญที่จะช่วยยกระดับการให้บริการระบบ M-Flow สำเร็จอย่างเป็นรูปธรรม เสริมประสิทธิภาพการเดินทาง รวมทั้งส่งเสริมการใช้เทคโนโลยีที่ทันสมัยในการพัฒนาระบบบริการให้รองรับความต้องการ ตอบโจทย์การใช้ชีวิตของประชาชนในยุคดิจิทัล และยกระดับคุณภาพชีวิตประชาชนได้อย่างยั่งยืน

ที่มา : https://www.thaigov.go.th/news/contents/details/51614