รัฐบาลไทย-ข่าวทำเนียบรัฐบาล-รองนายกอนุทิน พร้อมรัฐมนตรีสาธารณสุขและเลขาธิการอาเซียนร่วมเปิดตัวสำนักงานเลขาธิการ ACPHEED ที่อาคารศูนย์การแพทย์บางรัก ใจกลางกรุงเทพมหานคร


วันศุกร์ที่ 26 สิงหาคม 2565
รองนายกอนุทิน พร้อมรัฐมนตรีสาธารณสุขและเลขาธิการอาเซียนร่วมเปิดตัวสำนักงานเลขาธิการ ACPHEED ที่อาคารศูนย์การแพทย์บางรัก ใจกลางกรุงเทพมหานคร
รองนายกรัฐมนตรีและรัฐมนตรีว่าการกระทรวงสาธารณสุข พร้อมด้วยรัฐมนตรีสาธารณสุขประเทศอาเซียน และแขกรับเชิญ เลขาธิการอาเซียน พร้อมด้วยรัฐมนตรีเขตเศรษฐกิจเอเปค ร่วมเปิดตัวสำนักงานเลขาธิการศูนย์ ACPHEED
รองนายกรัฐมนตรีและรัฐมนตรีว่าการกระทรวงสาธารณสุข พร้อมด้วยรัฐมนตรีสาธารณสุขประเทศอาเซียน และแขกรับเชิญ เลขาธิการอาเซียน พร้อมด้วยรัฐมนตรีเขตเศรษฐกิจเอเปค ร่วมเปิดตัวสำนักงานเลขาธิการศูนย์ ACPHEED แสดงความพร้อมดำเนินการทันที เป็นศูนย์กลางการประสานงานให้ทุกประเทศอาเซียนเฝ้าระวังป้องกัน ตรวจจับ และตอบโต้ภาวะฉุกเฉินด้านสาธารณสุขและโรคอุบัติใหม่ได้ทันสถานการณ์
วันนี้ (26 สิงหาคม 2565) ที่อาคารศูนย์การแพทย์บางรัก ถนนสาทร กทม. นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข พร้อมด้วยดาโต๊ะ ปาดูกา ลิม จ็อก ฮอย เลขาธิการอาเซียน, รัฐมนตรีสาธารณสุขประเทศอาเซียน ได้แก่ มาเลเซีย สิงคโปร์ ลาว เมียนมา กัมพูชา ฟิลิปปินส์ และบรูไนดารุสซาลาม และรัฐมนตรีเขตเศรษฐกิจเอเปค ได้แก่ ญี่ปุ่น เม็กซิโก เปรู สหรัฐอเมริกา และชิลี ร่วมกันทำพิธีเปิดตัว (Soft Launching) สำนักงานเลขาธิการศูนย์อาเซียนด้านการรับมือกับภาวะฉุกเฉินทางสาธารณสุขและโรคอุบัติใหม่ (ASEAN Centre for Public Health Emergencies and Emerging Diseases: ACPHEED) โดยมีผู้บริหารกระทรวงสาธารณสุขและกระทรวงการต่างประเทศ และองค์กรความร่วมมือระหว่างประเทศเข้าร่วมในงาน จากนั้นได้หารือร่วมกับเลขาธิการอาเซียน
นายอนุทินกล่าวว่า การระบาดใหญ่ของโรคโควิด 19 ส่งผลกระทบต่อความมั่นคงด้านสุขภาพ ตลอดจนความเสียหายทางเศรษฐกิจและสังคมอย่างมหาศาล ประเทศทั่วโลกเห็นพร้องเพิ่มความร่วมมือกันยกระดับขีดความสามารถทั้งระดับชาติและระดับภูมิภาครับมือกับโรคติดต่ออุบัติใหม่ ซึ่งในภูมิภาคอาเซียน 10 ประเทศได้ให้ความสำคัญกับเรื่องนี้ โดยมีประกาศจัดตั้งศูนย์อาเซียนสำหรับภาวะฉุกเฉินด้านสาธารณสุขและโรคอุบัติใหม่ (ACPHEED) ในการประชุมสุดยอดอาเซียนครั้งที่ 37 เมื่อปี 2563 และล่าสุดในการประชุมรัฐมนตรีสาธารณสุขอาเซียนครั้งที่ 15 เมื่อวันที่ 11-15 พฤษภาคม 2565 ที่บาหลี ประเทศอินโดนีเซีย มีฉันทามติให้จัดตั้งสำนักงานเลขาธิการ ACPHEED ที่ประเทศไทย และในระยะแรกมี 3 ประเทศ คือ เวียดนาม อินโดนีเซีย ไทยที่รับเป็นแกนนำดำเนินการด้านการป้องกัน (Prevention) การตรวจจับ (Detection) และการตอบโต้ (Response) ตามลำดับโดยประเทศไทยได้รับการยอมรับในระดับนานาชาติ และเป็นตัวอย่างในการถอดบทเรียนแลกเปลี่ยนเรียนรู้การบริหารจัดการและควบคุมสถานการณ์การระบาดของโรคโควิด 19 โดยองค์การอนามัยโลกเมื่อเดือนเมษายน 2565ที่ผ่านมา
นายอนุทินกล่าวว่า บทบาทและหน้าที่ตามข้อตกลงที่ทำขึ้นในการประชุมไตรภาคีเรื่อง ACPHEED ลงวันที่ 13 พฤษภาคม 2565 สำนักงานเลขาธิการจะทำหน้าที่เป็นศูนย์กลางความเป็นเลิศและศูนย์ทรัพยากรระดับภูมิภาคอาเซียน เพื่อเสริมสร้างสมรรถนะและขีดความสามารถในการป้องกัน ตรวจจับ และตอบสนองต่อภาวะฉุกเฉินทางสาธารณสุขและโรคอุบัติใหม่ และประสานการทำงานร่วมกับหน่วยงานพันธมิตรและประเทศต่างๆ นอกภูมิภาคอาเซียน
สำหรับสำนักงานเลขาธิการ ACPHEED ตั้งอยู่ที่ชั้น 15 ของอาคารศูนย์การแพทย์บางรัก 17 ชั้น ถนนสาทร ใจกลางย่านธุรกิจของกรุงเทพฯ โดยอาคารแห่งนี้ก่อสร้างแล้วเสร็จและเปิดทำการเมื่อต้นปี 2564 มีการติดตั้งระบบอำนวยความสะดวกและเครือข่ายคอมพิวเตอร์ พร้อมสิ่งอำนวยความสะดวกจำนวนมาก เช่น พื้นที่ส่วนกลางขนาดใหญ่สำหรับผู้รับบริการ ศูนย์ปฏิบัติตรวจการวิเคราะห์ ศูนย์ฉีดวัคซีน ศูนย์วิจัยและฝึกอบรม ที่พัก ห้องประชุมที่ทันสมัย เหมาะสมกับการใช้เป็นสำนักงานเลขาธิการ และพร้อมดำเนินการทันทีเมื่อประเทศสมาชิกอาเซียนบรรลุข้อตกลงการจัดตั้ง (Establishment Agreement: EA) ภายในเดือนกันยายนนี้
********************************** 26 สิงหาคม 2565

ที่มา : https://www.thaigov.go.th/news/contents/details/58497