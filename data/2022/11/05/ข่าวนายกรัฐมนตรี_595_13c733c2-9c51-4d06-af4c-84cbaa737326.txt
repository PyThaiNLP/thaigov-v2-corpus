รัฐบาลไทย-ข่าวทำเนียบรัฐบาล-นายกฯ ชื่นชมคณะนักเรียนโรงเรียนอัสสัมชัญ กรุงเทพ (AC) คว้าแชมป์โลกการแข่งขัน USA CanSat competition 2022 นำชื่อเสียงและความภาคภูมิใจมาสู่ประเทศไทย


วันพุธที่ 27 กรกฎาคม 2565
พิมพ์
นายกฯ ชื่นชมคณะนักเรียนโรงเรียนอัสสัมชัญ กรุงเทพ (AC) คว้าแชมป์โลกการแข่งขัน USA CanSat competition 2022 นำชื่อเสียงและความภาคภูมิใจมาสู่ประเทศไทย
นายกรัฐมนตรี ชื่นชมคณะนักเรียนโรงเรียนอัสสัมชัญ กรุงเทพ (AC) คว้าแชมป์โลกการแข่งขัน USA CanSat competition 2022 นำชื่อเสียงและความภาคภูมิใจมาสู่ประเทศไทย
นายธนกร วังบุญคงชนะ โฆษกประจำสำนักนายกรัฐมนตรีเผยว่า วันนี้ (27 ก.ค.65) เวลา 09.30 น. ณ ห้องสีม่วง ตึกไทยคู่ฟ้า ทำเนียบรัฐบาล พลเรือเอก ประพฤติพร อักษรมัต นายกสมาคมอัสสัมชัญ นำคณะนักเรียนโรงเรียนอัสสัมชัญ กรุงเทพ (AC) แชมป์โลกการแข่งขัน USA CanSat competition 2022 เข้าเยี่ยมคารวะและรับโอวาทจากพลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เพื่อเป็นขวัญกำลังใจและจุดประกายความมุ่งมั่นในการพัฒนาความเชี่ยวชาญตามบริบทของแต่ละบุคคล เพื่อนำความรู้ความสามารถมาช่วยกันขับเคลื่อนพัฒนาประเทศต่อไป โดยมีนางกนกวรรณ วิลาวัลย์ รัฐมนตรีช่วยว่าการกระทรวงศึกษาธิการ นายดิสทัต โหตระกิตย์ เลขาธิการนายกรัฐมนตรี นางสาวไตรศุลี ไตรสรณกุล รองโฆษกประจำสำนักนายกรัฐมนตรี พร้อมคณะผู้บริหาร ครูและเจ้าหน้าที่ที่เกี่ยวข้องโรงเรียนอัสสัมชัญ กรุงเทพ เข้าร่วมด้วย
นายกรัฐมนตรีได้แสดงความยินดีและชื่นชมคณะนักเรียนโรงเรียนอัสสัมชัญ กรุงเทพ (AC) ที่สามารถคว้าแชมป์โลกการแข่งขัน USA CanSat competition 2022 มาครองได้เป็นผลสำเร็จ ซึ่งเกิดจากความเพียรพยายามและการศึกษาฝึกฝนของทุกคนจนทำให้ได้รับรางวัลนี้มา และในฐานะคนไทยก็รู้สึกภาคภูมิใจกับทุกคนอย่างมากที่สามารถสร้างและนำชื่อเสียงมาให้กับประเทศและคนไทย ทั้งยังทำให้เป็นที่ยอมรับจากต่างประเทศถึงความสามารถของคนไทย พร้อมขอให้ทุกคนศึกษาเรียนรู้และพัฒนาทักษะด้านวิทยาศาสตร์และเทคโนโลยีต่าง ๆ อย่างต่อเนื่อง เพื่อนำความรู้วิทยาศาสตร์มาแก้ปัญหาและพัฒนาประเทศและโลกให้เจริญก้าวหน้าต่อไป ซึ่งสอดคล้องกับนโยบายรัฐบาลในการสนับสนุนด้านวิทยาศาสตร์ของประเทศไทยและการให้ความสำคัญกับการพัฒนาทรัพยากรมนุษย์ไปสู่อนาคต ซึ่งเด็กนักเรียนทุกคนถือเป็นอนาคตของประเทศในการที่จะร่วมกันพัฒนาและขับเคลื่อนประเทศไทยไปสู่เป้าหมายที่กำหนดและสามารถแข่งขันกับต่างประเทศได้
นายกรัฐมนตรีย้ำว่ารัฐบาลพร้อมสนับสนุนด้านวิทยาศาสตร์และเทคโนโลยีอย่างเต็มที่ โดยขอให้มีการนำคณะนักเรียนไปศึกษาเรียนรู้การดำเนินงานต่าง ๆ ใน EEC ด้วยเพื่อจะได้นำความรู้ไปพัฒนาต่อยอดต่อไป พร้อมให้แนวคิดว่า “ศิษย์ดีก็เพราะครูดี ครูดีก็เพราะมีศิษย์ดี” รวมถึงพ่อแม่ผู้ปกครอง และครอบครัวด้วย เป็นสิ่งสำคัญในการผลักดันและสนับสนุนทุกคนให้มีอนาคตที่ดีต่อไป โดยนายกรัฐมนตรีขอเป็นกำลังใจให้กับคณะนักเรียนโรงเรียนอัสสัมชัญ และผู้ที่เกี่ยวข้องทุกคน
สำหรับคณะนักเรียนโรงเรียนอัสสัมชัญ ได้เข้าร่วมการแข่งขัน USA CanSat competition 2022 ซึ่งการแข่งขัน Annual CANSAT Competition 2022 เป็นการแข่งขันสร้างดาวเทียมจำลองที่มีขนาดเล็กจิ๋วเท่ากระป๋องเครื่องดื่ม หรือที่เรียกว่า “CANSAT” จัดโดย American Astronautical Society (AAS) and NASA, Virginia Tec เมื่อวันที่ 9-12 มิถุนายน 2565 ณ สถาบันโพลีเทคนิคและมหาวิทยาลัยเวอร์จิเนีย (เวอร์จิเนียเทค) เมืองแบล็กส์เบิร์ก รัฐเวอร์จิเนีย ประเทศสหรัฐอเมริกา โดยคณะนักเรียนโรงเรียนอัสสัมชัญ สามารถคว้าแชมป์โลกสร้างดาวเทียมจำลอง อันดับที่ 1 และอันดับ 7 ที่ประเทศสหรัฐอเมริกามาครองได้เป็นผลสำเร็จ โดยผลการแข่งขัน คือ ทีม Descendere ได้รับรางวัลที่ 1st Place Best Team คว้าแชมป์โลกสร้างดาวเทียมจำลอง และทีม Gravity ได้เป็นทีมลำดับที่ 7 ซึ่งทั้งสองทีมได้นำและสร้างชื่อเสียง ความภาคภูมิใจมาสู่สถาบันศึกษาและประเทศชาติ นับเป็นนักเรียนระดับมัธยมศึกษาตอนปลายเพียงประเทศเดียวเท่านั้นในการแข่งขันกับอีก 23 ทีม จาก 11 ประเทศ 4 ทวีปทั่วโลกที่ล้วนเป็นระดับมหาวิทยาลัย ซึ่งคณะนักเรียนโรงเรียนอัสสัมชัญดังกล่าว ถือเป็นต้นแบบในการศึกษายุคใหม่ที่เด็กและเยาวชนจะได้ยึดถือเป็นแบบอย่างในการพัฒนาทักษะและการศึกษาวิทยาศาสตร์และเทคโนโลยีอวกาศให้สามารถแข่งขันกับต่างประเทศได้และร่วมกันพัฒนาขับเคลื่อนประเทศไทยไปสู่เป้าหมายในอนาคตต่อไป
-----------------

ที่มา : https://www.thaigov.go.th/news/contents/details/57329