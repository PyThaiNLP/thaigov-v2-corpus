รัฐบาลไทย-ข่าวทำเนียบรัฐบาล-โฆษกรัฐบาลป้อง “บิ๊กตู่” โต้เพื่อไทย ก้าวไม่พ้น “ทักษิณ” เหน็บนายว่าขี้ข้าพลอย ออกโรงป้องผู้นำตัวจริง ชี้หนทางกลับบ้านต้องมาต่อสู้คดี


วันพุธที่ 20 กรกฎาคม 2565
พิมพ์
โฆษกรัฐบาลป้อง “บิ๊กตู่” โต้เพื่อไทย ก้าวไม่พ้น “ทักษิณ” เหน็บนายว่าขี้ข้าพลอย ออกโรงป้องผู้นำตัวจริง ชี้หนทางกลับบ้านต้องมาต่อสู้คดี
โฆษกรัฐบาลป้อง “บิ๊กตู่” โต้เพื่อไทย ก้าวไม่พ้น “ทักษิณ” เหน็บนายว่าขี้ข้าพลอย ออกโรงป้องผู้นำตัวจริง ชี้หนทางกลับบ้านต้องมาต่อสู้คดี
วันที่ 20 กรกฎาคม 2565 นายธนกร วังบุญคงชนะ โฆษกประจำสำนักนายกรัฐมนตรี เปิดเผยถึงกรณีที่นายชลน่าน ศรีแก้ว หัวหน้าพรรคเพื่อไทย ระบุใคร ๆ ก็อยากกลับบ้านและมั่นใจว่าประชาชนค่อนประเทศต้อนรับนายทักษิณกลับบ้าน ว่า ไม่แปลกที่นายชลน่าน จะไม่รู้ว่าควรใช้กลไกใดในการกลับมา เพราะรู้อยู่แก่ใจว่านายทักษิณเป็นนักโทษหนีคดี ดังนั้นหนทางเดียวเท่านั้นคือการกลับมาต่อสู้คดีในประเทศ จึงเฉไฉไปว่านายทักษิณเป็นผู้ลี้ภัยทางการเมืองจึงมีสิทธิตามกฎหมาย ส่วนความมั่นใจว่าประชาชนค่อนประเทศพร้อมต้อนรับนายทักษิณนั้น คงเป็นความรู้สึกของนายชลน่านและพรรคเพื่อไทยเพียงฝ่ายเดียว เพราะเชื่อว่าคนไทยจำนวนไม่น้อยเช่นกันที่เห็นธาตุแท้ของนายทักษิณแล้ว
ส่วนกรณีที่นายอนุสรณ์ เอี่ยมสะอาด สมาชิกพรรคเพื่อไทย ออกมาสมทบว่า พลเอก ประยุทธ์ จันทร์โอชา นายกรัฐมนตรี และ รมว.กลาโหม ไม่สามารถควบคุมอารมณ์ จวนตัวนอกสคริปต์จนเสียทรงไปพาดพิงอดีตนายกรัฐมนตรี ทำให้นายทักษิณต้องออกมาพูดผ่านรายการแคร์ คิด เคลื่อน ไทย ทางเฟซบุ๊ก CARE ว่า สุดท้ายพรรคเพื่อไทยก็ก้าวข้ามนายทักษิณไม่พ้น เพราะทุกลมหายใจเข้าออกคือนายทักษิณเท่านั้น เข้าทำนองนายว่าขี้ข้าพลอย ดาหน้าออกมาปกป้องผู้นำตัวจริงกันขนานใหญ่ แต่ลืมไปว่าคนของตัวเองใช้วาจาส่อเสียด ประชดประชัน เปรียบเปรยแบบไม่น่าฟังในการอภิปราย จึงจำเป็นต้องอธิบายให้เกิดความชัดเจน ส่วนข้อแนะนำที่ให้นายกรัฐมนตรีก้าวข้ามนายทักษิณ และควรตั้งสติเตรียมตัวตอบคำถามฝ่ายค้านที่จะใช้เวลาอภิปรายถึง 30 ชั่วโมงนั้น เชื่อว่านายกรัฐมนตรีไม่รู้สึกหวั่นไหวอะไรกับคำพูดของนายอนุสรณ์ เพราะเป็นสไตล์ของคนเพื่อไทยที่ชอบสวมบทบาทนักสร้างวาทกรรม ปั้นคำพูดที่สวยหรูหรือคำขู่เป็นประจำอยู่แล้ว

ที่มา : https://www.thaigov.go.th/news/contents/details/57065