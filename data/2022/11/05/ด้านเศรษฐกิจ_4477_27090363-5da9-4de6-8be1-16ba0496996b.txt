รัฐบาลไทย-ข่าวทำเนียบรัฐบาล-บขส. รายงานข้อมูลภาพรวมการเดินทางในช่วงวันหยุด 5 วัน ระหว่างวันที่ 13 - 17 กรกฎาคม 2565


วันจันทร์ที่ 18 กรกฎาคม 2565
บขส. รายงานข้อมูลภาพรวมการเดินทางในช่วงวันหยุด 5 วัน ระหว่างวันที่ 13 - 17 กรกฎาคม 2565
มีประชาชนเดินทางด้วยรถโดยสารสาธารณะกว่า 2.4 แสนคน ไม่มีผู้โดยสารตกค้าง อุบัติเหตุรถโดยสาร บขส. เป็นศูนย์
นายสัญลักข์ ปัญวัฒนลิขิต กรรมการผู้จัดการใหญ่ บริษัท ขนส่ง จำกัด กระทรวงคมนาคม เปิดเผยว่า เมื่อช่วงเช้าของวันนี้ (18 กรกฎาคม 2565) มีผู้โดยสารทยอยเดินทางกลับเข้ากรุงเทพฯ เป็นจำนวนมาก โดยจำนวนผู้โดยสารที่เดินทางกลับเข้ากรุงเทพฯ เมื่อวานนี้ 17 กรกฎาคม 2565 มีประมาณกว่า 30,000 คน โดย บริษัท ขนส่ง จำกัด (บขส.) ได้จัดรถโดยสาร (รถ บขส. รถร่วมฯ และรถตู้) ให้บริการกว่า 2,600 เที่ยว เป็นไปตามที่คาดการณ์ไว้ ทั้งนี้จากข้อมูลการเดินรถในช่วงวันหยุด ตั้งแต่วันที่ 13 - 17 กรกฎาคม 2565 รวม 5 วัน มีผู้โดยสารเดินทาง (เที่ยวไป-กลับ) ประมาณ 242,050 คน ใช้รถโดยสาร (รถ บขส. รถร่วมฯ และรถตู้) ประมาณ 25,859 เที่ยว ไม่มีรายงานผู้โดยสารตกค้าง และไม่พบอุบัติเหตุของรถโดยสาร บขส.
กรรมการผู้จัดการใหญ่ บขส. กล่าวเพิ่มเติมว่า บขส. ขอขอบคุณทุกหน่วยงาน และพนักงานทุกคน ที่มีส่วนร่วมในการอำนวยความสะดวกประชาชนเดินทางในช่วงวันหยุดที่ผ่านมา ทำให้ภาพรวมการให้บริการเป็นไปด้วยเรียบร้อย และเป็นไปตามนโยบายของนายศักดิ์สยาม ชิดชอบ รัฐมนตรีว่าการกระทรวงคมนาคม ที่ได้กำชับให้ บขส. อำนวยความสะดวกผู้โดยสารให้ได้รับบริการที่มีคุณภาพ สะดวก และปลอดภัย

ที่มา : https://www.thaigov.go.th/news/contents/details/56992