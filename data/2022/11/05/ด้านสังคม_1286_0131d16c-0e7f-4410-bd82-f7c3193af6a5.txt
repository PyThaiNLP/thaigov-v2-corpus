รัฐบาลไทย-ข่าวทำเนียบรัฐบาล-ลุงป้อม ถกบอร์ดอวกาศ ตั้งคณะทำงานจัดทำนโยบายดาวเทียมแห่งชาติ เพื่อประโยชน์ในการพัฒนาประเทศในทุกมิติ


วันศุกร์ที่ 4 มีนาคม 2565
ลุงป้อม ถกบอร์ดอวกาศ ตั้งคณะทำงานจัดทำนโยบายดาวเทียมแห่งชาติ เพื่อประโยชน์ในการพัฒนาประเทศในทุกมิติ
ลุงป้อม ถกบอร์ดอวกาศ ตั้งคณะทำงานจัดทำนโยบายดาวเทียมแห่งชาติ เพื่อประโยชน์ในการพัฒนาประเทศในทุกมิติ
วันนี้ (4 มี.ค. 65) เวลา 10.00 น. พล.อ.ประวิตร วงษ์สุวรรณ รองนายกรัฐมนตรี ในฐานะประธานคณะกรรมการนโยบายอวกาศแห่งชาติ เป็นประธานการประชุมคณะกรรมการนโยบายอวกาศแห่งชาติ ครั้งที่ 1/2565 ผ่านทางระบบการประชุมออนไลน์ โดยมีนายชัยวุฒิ  ธนาคมานุสรณ์ รัฐมนตรีว่าการกระทรวงดิจิทัลเพื่อเศรษฐกิจและสังคม (ดีอีเอส)  นางสาวอัจฉรินทร์ พัฒนพันธ์ชัย ปลัดกระทรวงดิจิทัลเพื่อเศรษฐกิจและสังคม พร้อมด้วย นายภุชพงค์ โนดไธสง เลขาธิการคณะกรรมการดิจิทัลเพื่อเศรษฐกิจและสังคมแห่งชาติ เข้าร่วม
พล.อ.ประวิตร กล่าวว่า ที่ประชุมวันนี้ ได้พิจารณาให้มีการแต่งตั้งคณะทำงานจัดทำนโยบายการดำเนินงานดาวเทียมแห่งชาติ โดยมีภารกิจเร่งด่วนลำดับแรกคือ จัดทำข้อเสนอดาวเทียมแห่งชาติ เพื่อนำมาเสนอต่อคณะกรรมการนโยบายอวกาศแห่งชาติ ก่อนนำเข้าสู่การพิจารณาของคณะรัฐมนตรี เพื่ออนุมัติการดำเนินการโครงการดาวเทียมแห่งชาติต่อไป
ปัจจุบันข้อมูลดาวเทียมประเภทต่างๆ มีความสำคัญต่อการพัฒนาประเทศเป็นอย่างยิ่ง ดังนั้น การจัดทำนโยบายเกี่ยวกับดาวเทียมของประเทศจึงมีความจำเป็น ที่จะต้องกำหนดทิศทางทั้งการจัดสร้างเพื่อให้ประเทศมีดาวเทียมเป็นของตนเอง การสร้างความร่วมมือในการใช้งานข้อมูลดาวเทียม การประยุกต์ใช้เทคโนโลยีต่างๆ ร่วมกับข้อมูลดาวเทียม เพื่อประโยชน์สูงสุดต่อการพัฒนาทั้งทางด้านเศรษฐกิจ สังคม สิ่งแวดล้อม และความมั่นคงของประเทศ
สำหรับองค์ประกอบในคณะทำงานฯ ชุดดังกล่าว จะมีเลขาธิการคณะกรรมการดิจิทัลเพื่อเศรษฐกิจและสังคมแห่งชาติ เป็นประธานคณะทำงาน เจ้ากรมเทคโนโลยีสารสนเทศและอวกาศกลาโหม สำนักงานปลัดกระทรวงกลาโหม และผู้อำนวยการสำนักงานพัฒนาเทคโนโลยีอวกาศและภูมิสารสนเทศ เป็นรองประธานคณะทำงาน โดยมีผู้ทรงคุณวุฒิในสาขาที่เกี่ยวข้อง ผู้บริหารหน่วยงานที่เกี่ยวข้อง รวมถึงผู้แทนกระทรวงดิจิทัลเพื่อเศรษฐกิจและสังคม (ดีอีเอส) และผู้แทนสำนักงานคณะกรรมการกิจการกระจายเสียง กิจการโทรทัศน์และกิจการโทรคมนาคมแห่งชาติ (กสทช.) ร่วมเป็นคณะทำงาน
ด้าน นายภุชพงค์ โนดไธสง เลขาธิการคณะกรรมการดิจิทัลเพื่อเศรษฐกิจและสังคมแห่งชาติ กล่าวต่อว่า ทั้งนี้ ได้มีการจำแนกข้อมูลดาวเทียมตามประเภทของดาวเทียมได้ 5 ประเภท ได้แก่ 1.ดาวเทียมสื่อสาร 2.ดาวเทียมสำรวจทรัพยากร 3.ดาวเทียมระบุพิกัด 4.ดาวเทียมอุตุนิยมวิทยา (พยากรณ์อากาศ) และ 5.ดาวเทียมเพื่อการทดลองทางวิทยาศาสตร์ ซึ่งข้อมูลดาวเทียมมีความสำคัญกับการดำเนินงานตามภารกิจของหน่วยงานภาครัฐ สามารถนำมาใช้ประกอบการวางแผน จัดทำนโยบายต่าง ๆ ให้ตอบสนองความต้องการที่แท้จริงของประเทศไทยได้เป็นอย่างดีในทุกมิติ
โดยหลังจากภารกิจเร่งด่วนจัดทำข้อเสนอโครงการดาวเทียมแห่งชาติ คณะทำงานฯ ชุดดังกล่าว ยังมีหน้าที่จัดทำข้อมูลการใช้ข้อมูลดาวเทียมประเภทต่าง ๆ ของหน่วยงานภาครัฐ ตลอดจนจัดทำนโยบายและแผนการใช้ประโยชน์จากดาวเทียมแต่ละประเภท เพื่อสนับสนุนภารกิจของหน่วยงานภาครัฐ และส่งเสริมการพัฒนาประเทศ
*********************

ที่มา : https://www.thaigov.go.th/news/contents/details/52195