รัฐบาลไทย-ข่าวทำเนียบรัฐบาล-การรถไฟแห่งประเทศไทย ขอขอบคุณพี่น้องประชาชน ที่ให้ความสนใจร่วมเดินทางขบวนพิเศษรถจักรไอน้ำนำเที่ยว เส้นทางประวัติศาสตร์ กรุงเทพ - พระนครศรีอยุธยา


วันจันทร์ที่ 21 มีนาคม 2565
การรถไฟแห่งประเทศไทย ขอขอบคุณพี่น้องประชาชน ที่ให้ความสนใจร่วมเดินทางขบวนพิเศษรถจักรไอน้ำนำเที่ยว เส้นทางประวัติศาสตร์ กรุงเทพ - พระนครศรีอยุธยา
เนื่องในโอกาสวันสถาปนากิจการรถไฟไทย 26 มีนาคม 2565 ครบรอบ 125 ปี โดยมีการจองตั๋วเต็มทุกที่นั่งแล้ว
นายเอกรัช ศรีอาระยันพงษ์ ผู้อำนวยการศูนย์ประชาสัมพันธ์ การรถไฟแห่งประเทศไทย (รฟท.) กระทรวงคมนาคม เปิดเผยว่า ตามที่การรถไฟฯ ได้จัดเดินขบวนพิเศษรถจักรไอน้ำนำเที่ยว เส้นทางกรุงเทพ - พระนครศรีอยุธยา เนื่องในโอกาสวันคล้ายวันสถาปนากิจการรถไฟครบรอบ 125 ปี วันที่ 26 มีนาคม 2565 โดยเปิดให้ประชาชน นักท่องเที่ยว ได้ร่วมเป็นส่วนหนึ่งของการเดินทางศึกษาเส้นทางประวัติศาสตร์ของไทย เพื่อร่วมน้อมรำลึก ในพระมหากรุณาธิคุณของพระบาทสมเด็จพระจุลจอมเกล้าเจ้าอยู่หัว รัชกาลที่ 5 ที่พระองค์ทรงพระกรุณาโปรดเกล้าฯ ให้เปิดการเดินรถไฟเป็นปฐมฤกษ์จากกรุงเทพฯ ไปยังจังหวัดพระนครศรีอยุธยา เป็นครั้งแรก เมื่อวันที่ 26 มีนาคม 2439
“ขณะนี้ตั๋วเดินทางขบวนพิเศษรถจักรไอน้ำ ซึ่งได้เปิดจองล่วงหน้า ที่สถานีรถไฟทุกแห่ง หรือผ่านระบบ D-Ticket  ได้รับการตอบรับจากพี่น้องประชาชน นักท่องเที่ยวเป็นอย่างดี โดยมีการจองเต็มทุกที่นั่งแล้ว  และขอขอบคุณประชาชนที่ให้ความสนใจและร่วมเดินทางเส้นทางสายประวัติศาสตร์ครั้งนี้ไปด้วยกัน” ส่วนประชาชนที่ไม่ได้ร่วมการเดินทาง การรถไฟฯ ขอเชิญชวนให้ผู้ที่อาศัยอยู่ใกล้เคียงเส้นทางรถไฟสายกรุงเทพ - อยุธยา สามารถร่วมบันทึกความทรงจำ ถ่ายภาพหัวรถจักรไอน้ำในเส้นทางที่ขบวนรถวิ่งผ่านได้ รวมถึงสามารถติดตามข่าวสารกิจกรรม ซึ่ง รฟท. จะมีการนำหัวรถจักรไอน้ำ รุ่นแปซิฟิก รุ่นหลังสงครามโลกครั้งที่ 2 มาให้บริการขบวนพิเศษนำเที่ยวใน 6 โอกาสพิเศษเป็นประจำทุกปี ประกอบด้วย
1. วันที่ 26 มีนาคม ของทุกปี วันสถาปนากิจการรถไฟ  เส้นทางกรุงเทพ - อยุธยา
2. วันที่ 3 มิถุนายน ของทุกปี วันเฉลิมพระชนมพรรษา สมเด็จพระนางเจ้าสุทิดา พัชรสุธาพิมลลักษณพระบรมราชินี เส้นทางกรุงเทพ - นครปฐม
3.  วันที่ 28 กรกฎาคม ของทุกปี วันเฉลิมพระชนมพรรษา พระบาทสมเด็จพระวชิรเกล้าเจ้าอยู่หัว เส้นทางกรุงเทพ - อยุธยา
4. วันที่ 12 สิงหาคม ของทุกปี วันแม่แห่งชาติ  เส้นทางกรุงเทพ - ฉะเชิงเทรา
5. วันที่ 23 ตุลาคม ของทุกปี วันปิยมหาราช  เส้นทางกรุงเทพ - อยุธยา
6. วันที่ 5 ธันวาคม ของทุกปี วันคล้ายวันเฉลิมพระชนมพรรษา พระบาทสมเด็จพระปรมินทรมหาภูมิพลอดุลยเดช บรมนาถบพิตร วันชาติ และวันพ่อแห่งชาติ เส้นทางกรุงเทพ - ฉะเชิงเทรา
ท้ายนี้ นายเอกรัช กล่าวย้ำว่าสำหรับผู้ร่วมเดินทางจัดเดินขบวนพิเศษรถจักรไอน้ำนำเที่ยว  เส้นทางประวัตศาสตร์ กรุงเทพ - พระนครศรีอยุธยา  ต้องได้รับการฉีดวัคซีนครบ 2 เข็ม และแสดงหลักฐานผ่าน Digital Health Pass บนหมอพร้อม แอพพลิเคชั่น หรือแสดงผลตรวจ ATK ไม่เกิน 72 ชั่วโมง ต่อเจ้าหน้าที่ ณ จุดคัดกรองในวันเดินทาง  โดยขบวนที่ 901 เริ่มออกจากสถานีกรุงเทพ (หัวลำโพง) วันที่ 26 มีนาคม 2565 ตั้งแต่เวลา 08.10 น. ถึงสถานีอยุธยา เวลา 10.25 น. ซึ่งนักท่องเที่ยวมีเวลาเดินทางท่องเที่ยวภายในจังหวัดพระนครศรีอยุธยา 6 ชั่วโมง และเที่ยวกลับขบวน 902 ออกจากสถานีอยุธยา เวลา 16.40 น. ถึงกรุงเทพ เวลา 18.55 น. โดยหยุดรับ - ส่งผู้โดยสาร ที่สถานีสามเสน บางซื่อ บางเขน หลักสี่ ดอนเมือง และรังสิต  สอบถามข้อมูลเพิ่มเติมได้ที่ ศูนย์บริการลูกค้าสัมพันธ์ โทร. 1690 ตลอด 24 ชั่วโมง  หรือเว็บไซต์ www.railway.co.th หรือเฟซบุ๊ก แฟนเพจ ทีมพีอาร์การรถไฟแห่งประเทศไทย

ที่มา : https://www.thaigov.go.th/news/contents/details/52773