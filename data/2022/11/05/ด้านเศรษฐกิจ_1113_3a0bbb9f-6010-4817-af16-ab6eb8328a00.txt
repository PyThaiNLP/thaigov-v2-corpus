รัฐบาลไทย-ข่าวทำเนียบรัฐบาล-กรมทางหลวงชนบท หนุนเศรษฐกิจการคมนาคมขนส่งเชื่อมไทย - พม่า - สปป.ลาว - จีน เริ่มเข้าพื้นที่เตรียมก่อสร้างถนนสายแยก ทล.1020 จังหวัดพะเยาและเชียงราย กว่า 43 กิโลเมตร


วันพฤหัสบดีที่ 30 กันยายน 2564
กรมทางหลวงชนบท หนุนเศรษฐกิจการคมนาคมขนส่งเชื่อมไทย - พม่า - สปป.ลาว - จีน    เริ่มเข้าพื้นที่เตรียมก่อสร้างถนนสายแยก ทล.1020 จังหวัดพะเยาและเชียงราย กว่า 43 กิโลเมตร
กรมทางหลวงชนบท (ทช.) กระทรวงคมนาคม เริ่มเข้าพื้นที่เตรียมดำเนินโครงการก่อสร้างถนนสายแยกทางหลวงแผ่นดินหมายเลข 1020 ถึงบ้านกิ่วแก้ว อำเภอเทิง อำเภอจุน จังหวัดเชียงราย และพะเยา
กรมทางหลวงชนบท (ทช.) กระทรวงคมนาคม เริ่มเข้าพื้นที่เตรียมดำเนินโครงการก่อสร้างถนนสายแยกทางหลวงแผ่นดินหมายเลข 1020 ถึงบ้านกิ่วแก้ว อำเภอเทิง อำเภอจุน จังหวัดเชียงราย และพะเยา สนับสนุนยุทธศาสตร์ด้านโลจิสติกส์ การท่องเที่ยว ระหว่างประเทศไทยกับประเทศเพื่อนบ้าน เพิ่มประสิทธิภาพการเดินทางในพื้นที่จังหวัดพะเยาและเชียงราย สอดรับนโยบายของนายศักดิ์สยาม ชิดชอบ รัฐมนตรีว่าการกระทรวงคมนาคม
ทช. โดยสำนักก่อสร้างทาง เปิดเผยว่า จังหวัดพะเยาและจังหวัดเชียงรายอยู่ในพื้นที่ภาคเหนือตอนบนของประเทศไทยมีอาณาเขตติดกับประเทศเพื่อนบ้าน ได้แก่ ประเทศเมียนมา และ สปป.ลาว สามารถเชื่อมต่อไปยังตอนใต้ของประเทศจีน ซึ่งถือเป็นเขตสี่เหลี่ยมเศรษฐกิจที่สำคัญ ทช. จึงได้ดำเนินโครงการก่อสร้างถนนสายแยกทางหลวงแผ่นดินหมายเลข 1020 ถึงบ้านกิ่วแก้ว อำเภอเทิง อำเภอจุน จังหวัดเชียงรายและพะเยา ระยะทางรวม 43.709 กิโลเมตร โดยแบ่งการก่อสร้างเป็น 2 ส่วน ประกอบด้วย การปรับปรุงขยายถนนเดิม บริเวณ กม. ที่ 3+425 ถึง กม. ที่ 12+000 รวมระยะทาง 8.575 กิโลเมตร และการก่อสร้างถนนใหม่ บริเวณ กม. ที่ 0+000 ถึง กม. ที่ 3+425 และ กม. ที่ 12+000 ถึง กม. ที่ 43+709 รวมระยะทาง 35.134 กิโลเมตร ซึ่งจะก่อสร้างเป็นถนนลาดยางแอสฟัลท์ติกคอนกรีต ขนาด 2 - 4 ช่องจราจร กว้างช่องละ 3.50 เมตร ไหล่ทางกว้าง 2.50 เมตร พร้อมก่อสร้างสะพานคอนกรีตเสริมเหล็กขนาดใหญ่ 2 แห่ง สะพานคอนกรีตเสริมเหล็กขนาดเล็ก 12 แห่ง รวมถึงโครงสร้างระบายน้ำ อุปกรณ์อำนวยความปลอดภัย สัญญาณไฟจราจรและไฟฟ้าส่องสว่าง ปัจจุบันได้เริ่มเข้าพื้นที่เพื่อเตรียมดำเนินการก่อสร้างแล้วเมื่อวันที่ 20 กันยายน 2564 ที่ผ่านมา คาดว่าจะก่อสร้างแล้วเสร็จในปี 2567 ใช้งบประมาณในการก่อสร้าง 1,200 ล้านบาท เป็นงบผูกพันปี 2564 - 2567

ที่มา : https://www.thaigov.go.th/news/contents/details/46406