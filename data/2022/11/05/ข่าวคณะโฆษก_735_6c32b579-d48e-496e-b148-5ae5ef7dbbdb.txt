รัฐบาลไทย-ข่าวทำเนียบรัฐบาล-โฆษกประจำสำนักนายกรัฐมนตรีเผย " นายกฯ" เตือนปีใหม่เที่ยวปลอดภัย โชว์ใบรับรองฉีดวัคซีน COVID-19 การันตี


วันอังคารที่ 28 ธันวาคม 2564
พิมพ์
โฆษกประจำสำนักนายกรัฐมนตรีเผย  " นายกฯ"  เตือนปีใหม่เที่ยวปลอดภัย  โชว์ใบรับรองฉีดวัคซีน COVID-19   การันตี
โฆษกประจำสำนักนายกรัฐมนตรีเผย " นายกฯ"  เตือนปีใหม่เที่ยวปลอดภัย  โชว์ใบรับรองฉีดวัคซีน COVID-19  การันตี การเดินทางท่องเที่ยว ขึ้นเครื่อง ร้านอาหาร  เน้นเคารพกฎจราจร สวมหมวกนิรภัย ที่สำคัญดื่มไม่ขับ ร่วมกันลดอุบัติเหตุทางถนนในช่วงเทศกาลปีใหม่ 65
วันนี้ 28 ธ.ค. 64 นายธนกร วังบุญคงชนะ โฆษกประจำสำนักนายกรัฐมนตรี เผย พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม กล่าวถึงในช่วงเทศกาลปีใหม่ที่ใกล้จะถึงนี้ ได้กำชับให้แต่ละจังหวัดเข้มงวด เฝ้าระวัง คัดกรองประชาชนที่เดินทางกลับบ้าน และเมื่อกลับมาทำงาน ให้นายจ้าง สถานประกอบการตรวจคัดกรองบุคลากรที่กลับจากการไปเทศกาลปีใหม่ด้วย ATK และพร้อมให้ทุกคนใส่ใจเอกสารรับรองการฉีดวัคซีน COVID-19 เพราะจะมีการตรวจทั้งการเดินทางตั้งแต่การขึ้นเครื่องบิน ร้านอาหาร และขอให้ไปฉีดวัคซีน COVID-19 เพื่อให้มีระบบการลงทะเบียนบันทึกที่ถูกต้องและนำไปใช้อ้างอิงได้
พร้อมกันนี้นายกรัฐมนตรีห่วงใยการเดินทางของประชาชนในช่วงเทศกาลปีใหม่ ขอให้ทุกคนให้ความสำคัญกับการกวดขันวินัยจราจรอย่างจริงจัง เจ้าหน้าที่เน้นบังคับใช้กฎหมายเข้มกับสาเหตุหลักของการเกิดอุบัติเหตุ ได้แก่ การขับรถเร็วและการเมาสุราขณะขับขี่  และให้มีการตั้งด่านตรวจวัดแอลกอฮอล์รอบพื้นที่จัดงาน โดยให้เข้มกับการสวมหมวกกันน็อกและการเมาแล้วขับ กรณีตรวจพบผู้ขับขี่มีปริมาณแอลกอฮอล์เกินกำหนด นอกจากดำเนินคดีกับผู้ขับขี่แล้ว ให้ขยายผลมาตรการทางกฎหมายไปถึงสถานที่จำหน่ายสุราให้ผู้ขับขี่ด้วย เช่น การพักใช้ใบอนุญาตจำหน่ายสุรา หรือการสนับสนุนให้เกิดการกระทำผิดต่อไป
สำหรับยอดผู้ติดเชื้อวันนี้ 28 ธันวาคม 2564 ผู้ติดเชื้อใหม่ 2,305 ราย  จำแนกเป็น หายป่วยวันนี้ 3,070 ราย หายป่วยสะสม 2,132,017 ราย (ตั้งแต่ 1 เมษายน 2564) ป่วยสะสม 2,185,849 ราย (ตั้งแต่ 1 เมษายน 2564)กำลังรักษา 33,639 ราย เสียชีวิตเพิ่ม 32 ราย  ผู้ป่วยจากระบบเฝ้าระวังฯ 2,116 ราย ผู้ป่วยจากการค้นหาเชิงรุก 40 ราย ผู้ป่วยภายในเรือนจำ / ที่ต้องขัง 54 ราย ผู้ป่วยมาจากต่างประเทศ 95 ราย
“นายกรัฐมนตรียังมอบหมายกระทรวงสาธารณสุขเตรียมความพร้อมเปิดศูนย์ปฏิบัติการด้านการแพทย์และสาธารณสุขทั้งส่วนกลางและจังหวัด สั่งการทีมปฏิบัติการฉุกเฉิน (EMS) ของ รพ.และเครือข่ายภาครัฐและเอกชนทุกระดับ ประจำบนเส้นทางถนนสายหลักที่มีจุดตรวจ/จุดบริการเพื่อให้การรักษาพยาบาลได้รวดเร็ว พร้อมขอให้ทุกคนร่วมมือกันปฏิบัติตามกฏจราจร ร่วมกันลดอุบัติเหตุบนท้องถนน  ยึดหลักอนามัยส่วนบุคคลป้องกันการแพร่ระบาดของโรคติดเชื้อไวรัสโคโรนา-2019 (COVID-19) อีกด้วย” โฆษกประจำสำนักนายกรัฐมนตรีกล่าว
***********************
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/49952