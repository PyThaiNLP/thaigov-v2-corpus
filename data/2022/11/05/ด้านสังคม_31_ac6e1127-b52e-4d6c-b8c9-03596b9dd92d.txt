รัฐบาลไทย-ข่าวทำเนียบรัฐบาล-“อนุทิน” เผยญี่ปุ่นเตรียมบริจาควัคซีนแอสตร้าเซนเนก้าให้ไทย


วันจันทร์ที่ 21 มิถุนายน 2564
“อนุทิน” เผยญี่ปุ่นเตรียมบริจาควัคซีนแอสตร้าเซนเนก้าให้ไทย
รองนายกรัฐมนตรีและรัฐมนตรีว่าการกระทรวงสาธารณสุข เผยรัฐบาลญี่ปุ่นเตรียมบริจาควัคซีนแอสตร้าเซนเนก้าให้ประเทศไทย อยู่ระหว่างการพิจารณา คาดตอบกลับวันที่ 24 มิถุนายนนี้ จะได้วัคซีนช่วงกรกฎาคม
วันนี้ (21 มิถุนายน 2564) นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข ให้สัมภาษณ์ว่า รัฐบาลญี่ปุ่นได้ทำข้อเสนอบริจาควัคซีนแอสตร้าเซนเนก้าให้ประเทศไทยผ่านมายังกระทรวงต่างประเทศและกระทรวงสาธารณสุข หากพิจารณารายละเอียดข้อเสนอเรียบร้อย คาดว่าจะลงนามตอบกลับไปได้ในวันที่ 24 มิถุนายนนี้ และส่งมาได้ในเดือนกรกฎาคม โดยยังไม่สามารถเปิดเผยรายละเอียดจำนวนวัคซีนที่จะบริจาคได้ สำหรับการบริจาควัคซีนของญี่ปุ่นถือเป็นสัมพันธไมตรีและมิตรภาพระหว่างสองประเทศ ช่วยให้ประเทศไทยสามารถกระจายวัคซีนได้เพิ่มมากขึ้น และเป็นยี่ห้อเดียวกับที่ประเทศไทยใช้ ทำให้สามารถนำมาฉีดเข็มแรกได้อย่างเต็มที่และมีความคล่องตัวมากขึ้น นอกจากนี้ ญี่ปุ่นมีการลงทุนในประเทศไทยจำนวนมาก หลังผ่านพ้นสถานการณ์โควิดการลงทุนและค้าขายระหว่างสองประเทศก็จะแน่นแฟ้นกว่าเดิม
นายอนุทินกล่าวต่อว่า สำหรับการกระจายวัคซีนโควิด 19 เป็นไปตามสูตรของ ศบค. เพื่อให้เกิดเป็นบรรทัดฐาน เมื่อวัคซีนส่งไปถึงแต่ละจังหวัด คณะกรรมการโรคติดต่อจังหวัด/คณะกรรมการโรคติดต่อกรุงเทพมหานครจะพิจารณาจัดสรรอย่างเหมาะสมแต่ละพื้นที่ต่อไป โดยวัคซีนแอสตร้าเซนเนก้าทยอยส่งมาทุกสัปดาห์ ขอให้แต่ละจังหวัดเมื่อรับวัคซีนไปแล้วกระจายและฉีดอย่างเหมาะสม เพื่อให้สามารถฉีดได้อย่างต่อเนื่อง ไม่ขาดช่วง ส่วนกรณีหนังสือของปลัดกระทวงมหาดไทยขอให้กระทรวงสาธารณสุขพิจารณาสนับสนุนวัคซีนให้บริษัทเอกชน ทางปลัดกระทรวงมหาดไทยได้มีการยกเลิกหนังสือดังกล่าวไปแล้ว
สำหรับนโยบายเปิดประเทศของนายกรัฐมนตรี มีการประเมินทุกมิติ ทั้งการติดเชื้อ ปัจจัยเสี่ยงต่างๆ ปัญหาปากท้อง และโอกาสการสร้างรายได้ของประชาชน อย่างไรก็ตาม กระทรวงสาธารณสุขให้การสนับสนุนอย่างเต็มที่ หากมีเหตุการณ์ได้เตรียมพร้อมรับมือทั้งบุคลากรทางการแพทย์ ยา เวชภัณฑ์ รวมถึงวัคซีน เพื่อให้สามารถดำเนินการตามนโยบายได้ โดยภายใน 1-2 วันจะมีการหารือร่วมกับผู้บริหารกระทรวงสาธารณสุข ผู้ตรวจราชการกระทรวงสาธารณสุขทุกเขตสุขภาพ และนายแพทย์สาธารณสุขจังหวัดทั่วประเทศ” นายอนุทินกล่าว
******************************** 21 มิถุนายน 2564

ที่มา : https://www.thaigov.go.th/news/contents/details/42922