รัฐบาลไทย-ข่าวทำเนียบรัฐบาล-ดร.สาธิต ย้ำคงเข้มมาตรการควบคุมโรค พร้อมสนับสนุนเปิดประเทศใน 120 วัน


วันพฤหัสบดีที่ 17 มิถุนายน 2564
พิมพ์
ดร.สาธิต ย้ำคงเข้มมาตรการควบคุมโรค พร้อมสนับสนุนเปิดประเทศใน 120 วัน
รัฐมนตรีช่วยว่าการกระทรวงสาธารณสุข ตรวจเยี่ยมศูนย์แรกรับ-ส่งต่อ นิมิบุตร และศูนย์ฉีดวัคซีนกลางบางซื่อ ย้ำกระทรวงสาธารณสุขยังคงเข้มการเฝ้าระวังควบคุมโรค ดูแลรักษาผู้ติดเชื้อ ให้บริการฉีดวัคซีน ร่วมกับกทม. พร้อมทำงานเต็มที่เพื่อเปิดประเทศใน 120 วัน
รัฐมนตรีช่วยว่าการกระทรวงสาธารณสุข ตรวจเยี่ยมศูนย์แรกรับ-ส่งต่อ นิมิบุตร และศูนย์ฉีดวัคซีนกลางบางซื่อ ย้ำกระทรวงสาธารณสุขยังคงเข้มการเฝ้าระวังควบคุมโรค ดูแลรักษาผู้ติดเชื้อ ให้บริการฉีดวัคซีน ร่วมกับกทม. พร้อมทำงานเต็มที่เพื่อเปิดประเทศในอีก 120 วันตามนโยบายรัฐบาล
วันนี้ (17 มิถุนายน 2564) ที่ ศูนย์แรกรับ-ส่งต่อนิมิบุตร กระทรวงสาธารณสุข (Pre-Admission Center MOPH) อาคารกีฬานิมิบุตร สนามกีฬาแห่งชาติ  กรุงเทพมหานคร ดร.สาธิต ปิตุเตชะ รัฐมนตรีช่วยว่าการกระทรวงสาธารณสุข พร้อมด้วยนายแพทย์สมศักดิ์ อรรฆศิลป์ อธิบดีกรมการแพทย์ ตรวจเยี่ยมและให้กำลังใจบุคลากร ที่ปฏิบัติงาน โดย ดร.สาธิต กล่าวว่า วันนี้ได้มาตรวจเยี่ยมศูนย์แรกรับ–ส่งต่อนิมิบุตร หลังจากที่ได้ปิดเพื่อทำความสะอาดใหญ่ และกลับมาเปิดรับผู้ติดเชื้อทั้งชาวไทยและต่างด้าวอีกครั้ง ตั้งแต่เมื่อวันจันทร์ที่ 14 มิถุนายนที่ผ่านมา โดยพบผู้ติดเชื้อจากคลัสเตอร์คนงานมากขึ้นเรื่อย ๆ ทยอยเข้ารักษาเกือบเต็มแล้ว ช่วยให้ผู้ติดเชื้อโควิด 19ที่ติดค้างที่บ้านหรืออยู่ระหว่างรอเตียงในโรงพยาบาลเข้าสู่ระบบการรักษา และส่งต่อรักษาในโรงพยาบาลหรือ Hospitel ตามระดับอาการอย่างเหมาะสม รวดเร็ว ข้อมูลตั้งแต่ 30 เมษายน-16 มิถุนายน 2564 ศูนย์แรกรับ-ส่งต่อนิมิบุตร รับผู้ป่วยสะสม จำนวน 3,696 ราย ในจำนวนนี้เป็นผู้ป่วยที่ Walk-in เข้ามา 2,980 ราย หรือคิดเป็นร้อยละ 80 ขณะนี้มีผู้ป่วยที่นอนพักรักษาอยู่ 121 ราย
ดร.สาธิตกล่าวต่อว่า สำหรับประเด็นที่นายกรัฐมนตรีประกาศที่จะเดินหน้าเปิดประเทศใน 120 วัน กระทรวงสาธารณสุขพร้อมที่จะทำงานอย่างเต็มที่ตามนโยบายรัฐบาล โดยในวันพรุ่งนี้จะมีการประชุม ศบค.เพื่อขับเคลื่อนต่อไป ในฐานะตัวแทนของกระทรวงสาธารณสุข พร้อมสนับสนุนข้อมูลวิชาการ เสนอความคิดเห็นในสิ่งที่เป็นประโยชน์ เพื่อให้เกิดความร่วมมือกันอย่างจริงจังและทำงานไปสู่เป้าหมายเดียวกัน
“ขอย้ำว่าสถานการณ์การแพร่ระบาดในเขตกรุงเทพฯ และปริมณฑลยังอยู่ในระดับสูง แนวโน้มทรงตัว ขณะนี้คนส่วนใหญ่สนใจเรื่องวัคซีนมาก ซึ่งรัฐบาลได้จัดหาวัคซีนไว้ฉีดให้คนในประเทศกว่า 100 ล้านโดสภายในปี 2564 โดยทำควบคู่กันกับการเฝ้าระวังควบคุมโรคและการรักษาผู้ป่วย รวมทั้งความร่วมมือประชาชนในการป้องกันตัวเองตามมาตรการกระทรวงสาธารณสุขและกทม. และทำกิจกรรมต่าง ๆ ด้วยความระมัดระวัง จะช่วยให้สถานการณ์โควิด 19 ดีขึ้น" ดร.สาธิตกล่าว
นอกจากนี้ ดร.สาธิตได้ตรวจเยี่ยมการให้บริการฉีดวัคซีนโควิด 19 ที่ศูนย์ฉีดวัคซีนกลางบางซื่อ ในกลุ่มผู้สูงอายุและ 7 โรคเรื้อรังในพื้นที่ กทม. ที่ลงทะเบียนผ่านหมอพร้อมและถูกเลื่อนนัดในเดือนมิถุนายน เปิดให้บริการวันนี้เป็นวันที่ 2 โดยได้จัดเตรียมวัคซีนไว้รองรับวันละ 2,000 โดส ส่วนภาพรวมการฉีดวัคซีน ที่สถานีกลางบางซื่อ ตั้งแต่วันที่ 24 พฤษภาคม–16 มิถุนายน ฉีดวัคซีนไปแล้ว 276,072 โดส ประชาชนส่วนใหญ่ชื่นชมและพึงพอใจในระบบให้บริการ

ที่มา : https://www.thaigov.go.th/news/contents/details/42832