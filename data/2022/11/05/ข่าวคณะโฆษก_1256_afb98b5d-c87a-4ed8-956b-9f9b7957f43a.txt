รัฐบาลไทย-ข่าวทำเนียบรัฐบาล-โฆษกรัฐบาลแจง พรรคร่วมรัฐบาลพร้อมสนับสนุนรัฐบาลต่อไป มั่นใจอยู่ครบเทอม เผย นายกฯ ขอให้ทุกพรรคช่วยกันทำงานเพื่อแก้ปัญหาความเดือดร้อนให้ประชาชน


วันเสาร์ที่ 19 มีนาคม 2565
พิมพ์
โฆษกรัฐบาลแจง พรรคร่วมรัฐบาลพร้อมสนับสนุนรัฐบาลต่อไป มั่นใจอยู่ครบเทอม เผย นายกฯ ขอให้ทุกพรรคช่วยกันทำงานเพื่อแก้ปัญหาความเดือดร้อนให้ประชาชน
สวนเพื่อไทย นายกฯ เข้าใจการเมืองดี ลุยทำงานลูกเดียวโดยไม่สนเกมการเมือง เหน็บ ไม่เข้าใจเรื่องเดียว คือคิดว่าฝ่ายค้านจะทำหน้าที่ตัวเองเพื่อประโยชน์ประชาชนมากกว่าผลประโยชน์ตัวเอง
วันนี้ (19 มี.ค.65) นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า การรับประทานอาหารเย็นของพรรคร่วมรัฐบาล ที่สโมสรราชพฤกษ์ กรุงเทพฯ เมื่อวันที่ 17 มี.ค.ที่ผานมา โดยพรรคเล็กมาร่วมรับประทานอาหารกับพล.อ.ประยุทธ์ จันทร์โอชา นายกรัฐมนตรี และรัฐมนตรีว่าการกระทรวงกลาโหมนั้น บรรยากาศเป็นไปด้วยดี ได้มีการหารือถึงแนวทางการทำงานในเรื่องต่างๆ ด้วยกัน โดยพรรคเล็กยังมีการเสนอแนวทางการแก้ไขปัญหาต่างๆ ให้กับรัฐบาลอีกด้วย ซึ่งสิ่งไหนที่เป็นประโยชน์ และสามารถดำเนินการได้ตามกฎหมาย รัฐบาลก็ยินดีรับฟังด้วยความจริงใจ ทั้งนี้ ท่านนายกฯ ได้กล่าวขอบคุณพรรคร่วมรัฐบาลทุกพรรค ไม่ว่าจะเป็นพรรคขนาดใหญ่ ขนาดกลาง หรือขนาดเล็กด้วย เพราะทุกพรรคถือเป็นพรรคร่วมรัฐบาลเท่าเทียมกัน มาจากการเลือกตั้งของประชาชนเหมือนกัน รวมทั้งได้ขอให้พรรคร่วมรัฐบาลทุกพรรคช่วยกันทำงานเพื่อแก้ไขปัญหาความเดือดร้อนให้กับประชาชนอีกด้วย
“การรับประทานอาหารร่วมกันของพรรคร่วมรัฐบาลนั้นถือเป็นเรื่องปกติของคนที่ต้องทำงานร่วมกัน ไม่ได้มีวาระอะไรเป็นพิเศษ และบรรยากาศก็เป็นไปด้วยดี ซึ่งพรรคร่วมรัฐบาลทุกพรรคยืนยันตรงกันว่า พร้อมที่จะสนับสนุนรัฐบาลอย่างเต็มที่ต่อไป ดังนั้น มั่นใจว่า รัฐบาลจะบริหารประเทศเพื่อแก้ปัญหาความเดือดร้อนให้กับประชาชนจนครบเทอมอย่างแน่นอน” โฆษกรัฐบาล กล่าว
ส่วนกรณีที่นายประเสริฐ จันทรรวงทอง เลขาธิการพรรคเพื่อไทยระบุว่า เชื่อว่ารัฐบาลยังไม่เป็นเอกภาพ นายกฯ ยังไม่รู้จักการเมืองดีพอนั้น นายธนกร กล่าวว่า เป็นความฝันของฝ่ายค้านอยู่แล้วที่ต้องการให้เกิดความสั่นคลอนในรัฐบาล โดยไม่สนว่าประชาชนกำลังรอให้รัฐบาลเข้าไปช่วยแก้ปัญหา ยืนยันว่าวันนี้รัฐบาลมีความเป็นเอกภาพสัมพันธ์เหนียวแน่น ทั้งนี้ นายกฯ เข้าใจการเมืองเป็นอย่างดี จึงเด็ดขาดกับการทุจริต ออกมาตรการต่างๆ เพื่อช่วยเหลือประชาชนตั้งแต่ฐานรากของประเทศอย่างไรก็ตาม หากไม่เข้าใจการเมืองก็คงมีอยู่เรื่องเดียว คือการที่เข้าใจว่าฝ่ายค้านจะทำหน้าที่ของตัวเองเพื่อประโยชน์ของประชาชนมากกว่าผลประโยชน์ของตัวเอง แต่กลับเข้าใจผิด เพราะวันๆ จ้องแต่จะดิสเครดิตรัฐบาลเพื่อหวังให้ตัวเองได้มีโอกาสกลับมาเป็นรัฐบาล หรือเข้าใจว่าฝ่ายค้านคือผู้แทนของประชาชนที่เข้าไปทำหน้าที่ในสภาฯ แต่ในความเป็นจริงกลับออกไปผสมโรงเล่นแต่เกมการเมืองจนไม่สนใจภาพลักษณ์ของสภาฯ ทางที่ดี ถ้าพรรคเพื่อไทยเอาเวลาในแต่ละวันที่จ้องแต่จะคอยเสียดสี ดิสเครดิตรัฐบาลรายวัน ไปช่วยแก้ปัญหาความเดือดร้อนให้กับประชาชนบ้างก็คงจะดี ล้างข้อครหารัฐมนตรีทุจริตจนต้องติดคุกไม่รู้กี่คนในสายตาของประชาชนให้ได้เสียก่อน เชื่อว่าจะสร้างประโยชน์ให้กับประชาชนได้มากกว่า
—————-

ที่มา : https://www.thaigov.go.th/news/contents/details/52723