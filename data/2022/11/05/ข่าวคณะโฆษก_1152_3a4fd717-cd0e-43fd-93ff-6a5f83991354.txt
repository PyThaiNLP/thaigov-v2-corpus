รัฐบาลไทย-ข่าวทำเนียบรัฐบาล-รัฐบาลเชิญชวนคนไทย ชม เชียร์ กีฬาแห่งชาติ ศรีสะเกษเกมส์ 'อนุทิน' เตรียมเปิดงานพรุ่งนี้


วันศุกร์ที่ 4 มีนาคม 2565
พิมพ์
รัฐบาลเชิญชวนคนไทย ชม เชียร์ กีฬาแห่งชาติ ศรีสะเกษเกมส์ 'อนุทิน' เตรียมเปิดงานพรุ่งนี้
รัฐบาลเชิญชวนคนไทย ชม เชียร์ กีฬาแห่งชาติ ศรีสะเกษเกมส์ 'อนุทิน' เตรียมเปิดงานพรุ่งนี้
เมื่อวันที่ 4 มี.ค. 65 น.ส.ไตรศุลี ไตรสรณกุล รองโฆษกประจำสำนักนายกรัฐมนตรี เปิดเผยว่า ในวันที่ 5 มี.ค.นี้ นายอนุทิน ชาญวีรกูล รองนายกรัฐมนตรี และ รมว.สาธารณสุข จะเป็นประธานในพิธีเปิด การแข่งขันกีฬาแห่งชาติ ครั้งที่ 47 ศรีสะเกษเกมส์ จัดขึ้นระหว่างวันที่ 5 – 25 มี.ค. 2565 เพื่อส่งเสริมการพัฒนาความเป็นเลิศด้านกีฬาของประเทศ สร้างกระแสให้เกี่ยวกับกีฬาแก่ประชาชน ส่งเสริมการท่องเที่ยว กระตุ้นเศรษฐกิจ  โดยจังหวัดศรีสะเกษ เป็น 1 ใน 6 จังหวัดแรกของประเทศไทยที่ได้รับการคัดเลือกให้เป็นเมืองกีฬา หรือ sports city ที่เน้นกีฬาเพื่อสุขภาพ ความเป็นเลิศ และเพื่อการท่องเที่ยว
น.ส.ไตรศุลี กล่าวว่า รัฐบาลจึงขอเชิญชวนประชาชน ร่วมรับชมและส่งกำลังใจเชียร์ นักกีฬาในการแข่งขันกีฬาแห่งชาติ ครั้งที่ 47 ศรีสะเกษเกมส์ โดยมีมาตรการป้องกันโรคโควิด-19 ที่รัดกุม แบ่งรูปแบบจัดการแข่งขันออกเป็น 3 ช่วงตามกลุ่มชนิดกีฬา เพื่อลดความแออัด ช่วงที่ 1 ระหว่างวันที่ 5-11 มี.ค. ช่วงที่ 2 ระหว่างวันที่ 12-18 มี.ค. และช่วงที่ 3 ระหว่างวันที่ 19 – 25 มี.ค. มีนักกีฬาเข้าชิงชัยกว่า 55 ชนิดกีฬา โดยการจัดแข่งขันกีฬาแห่งชาติครั้งนี้ จะเป็นตัวอย่างของการจัดมหกรรมกีฬาภายในประเทศ ที่มีมาตรการป้องกันโรคโควิด-19 อย่างเข้มงวด
น.ส.ไตรศุลี กล่าวว่า รัฐบาลให้ความสำคัญกับการพัฒนางานด้านการกีฬา  ตามแผนพัฒนากีฬาแห่งชาติ มุ่งเน้นส่งเสริมการพัฒนาสุขภาพของประชาชนและสมรรถนะของนักกีฬา ทางด้านร่างกายและจิตใจ พัฒนานักกีฬาของประเทศให้ประสบความสำเร็จการแข่งขันกีฬาระดับต่าง ๆ พร้อมกับพัฒนาอุตสาหกรรมด้านการกีฬาแบบครบวงจร ให้สามารถสร้างมูลค่าเพิ่ม และส่งเสริมเศรษฐกิจ และเพื่อให้ประเทศไทยเป็นศูนย์กลางด้านการกีฬาของภูมิภาค โดยเชื่อว่ากีฬา จะเป็นเครื่องมือในการหลอมรวมจิตใจ ความรัก ความสามัคคีของคนในชาติได้เป็นอย่างดี

ที่มา : https://www.thaigov.go.th/news/contents/details/52189