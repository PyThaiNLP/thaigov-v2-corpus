รัฐบาลไทย-ข่าวทำเนียบรัฐบาล-ครม.เห็นชอบมาตรการภาษีและค่าธรรมเนียมสำหรับทรัสต์เพื่อการลงทุนในอสังหาริมทรัพย์ที่มีข้อกำหนดในการซื้อทรัพย์สินคืน เพื่อเสริมสภาพคล่องให้แก่ผู้ประกอบการ


วันอังคารที่ 10 พฤษภาคม 2565
พิมพ์
ครม.เห็นชอบมาตรการภาษีและค่าธรรมเนียมสำหรับทรัสต์เพื่อการลงทุนในอสังหาริมทรัพย์ที่มีข้อกำหนดในการซื้อทรัพย์สินคืน เพื่อเสริมสภาพคล่องให้แก่ผู้ประกอบการ
ครม.เห็นชอบมาตรการภาษีและค่าธรรมเนียมสำหรับทรัสต์เพื่อการลงทุนในอสังหาริมทรัพย์ที่มีข้อกำหนดในการซื้อทรัพย์สินคืน เพื่อเสริมสภาพคล่องให้แก่ผู้ประกอบการ
วันที่ 10 พ.ค. 2565 นางสาวไตรศุลี ไตรสรณกุล รองโฆษกประจำสำนักนายกรัฐมนตรีกล่าวว่าคณะรัฐมนตรี (ครม.) เห็นชอบมาตรการภาษีและค่าธรรมเนียมสำหรับทรัสต์เพื่อการลงทุนในอสังหาริมทรัพย์ที่มีข้อกำหนดในการซื้อทรัพย์สินคืน เพื่อเสริมสภาพคล่องให้แก่ผู้ประกอบการและลดภาระให้แก่ภาคธุรกิจและสนับสนุนให้เกิดการลงทุนเพื่อกระตุ้นและฟื้นฟูเศรษฐกิจไทยได้อย่างต่อเนื่อง ซึ่งเพื่อให้เป็นไปตามมาตรการดังกล่าว ครม.ได้อนุมัติในหลักการกฎหมาย 3 ฉบับ ประกอบด้วย
1) ร่างพระราชกฤษฎีกาออกตามความในประมวลรัษฎากร ว่าด้วยการยกเว้นรัษฎากร (ฉบับที่ ..) พ.ศ. .... เป็นการยกเว้นภาษีเงินได้นิติบุคคล ภาษีมูลค่าเพิ่ม ภาษีธุรกิจเฉพาะ และอากรแสตมป์ ให้แก่บริษัทหรือห้างหุ้นส่วนนิติบุคคล สำหรับการขายทรัพย์สินให้แก่ทรัสตี ของกองทรัสต์ที่มีข้อกำหนดขายคืน จากเดิมที่ต้องเสียภาษีเงินได้นิติบุคคลร้อยละ 20  ภาษีมูลค่าเพิ่มร้อยละ 7 ภาษีธุรกิจเฉพาะร้อยละ 3.3  และอากรแสตมป์ร้อยละ 0.5
2) ร่างประกาศกระทรวงมหาดไทย เรื่อง หลักเกณฑ์การลดหย่อนค่าธรรมเนียมจดทะเบียนสิทธิและนิติกรรมเป็นพิเศษตามประมวลกฎหมายที่ดิน สำหรับกรณีการลงทุนในอสังหาริมทรัพย์ของกองทรัสต์ที่มีข้อกำหนดขายคืน  และ
3) ร่างประกาศกระทรวงมหาดไทยเรื่อง หลักเกณฑ์การลดหย่อนค่าธรรมเนียมจดทะเบียนสิทธิและนิติกรรมเป็นพิเศษตามกฎหมายว่าด้วยอาคารชุด สำหรับกรณีการลงทุนในอสังหาริมทรัพย์ของกองทรัสต์ที่มีข้อกำหนดขายคืน ซึ่งเป็นการลดหย่อนค่าธรรมเนียมจดทะเบียนการโอนอสังหาริมทรัพย์ในอัตราร้อยละ 0.001 จากเดิมร้อยละ 2
น.ส.ไตรศุลี กล่าวว่ท มาตรการนี้จะเป็นแนวทางการเพิ่มสภาพคล่องให้กับผู้ประกอบการอสังหาริมทรัพย์รูปแบบหนึ่ง โดยที่ผู้ประกอบการไม่สูญเสียความเป็นเจ้าของทรัพย์  โดยผู้ประกอบการจะโอนทรัพย์สินให้แก่กองทรัสต์เพื่อการลงทุนในอสังหาริมทรัพย์ที่มีข้อกำหนดในการซื้อทรัพย์สินคืน ภายใน 2 ปีนับแต่กฎหมายมีผลบังคับ พร้อมกับมีสัญญาในการโอนทรัพย์สินกลับคืนภายใน 5 ปี  โดยระหว่างที่ทรัพย์สินยังอยู่กับกองทรัสต์ฯ นี้ผู้ประกอบการก็ยังสามารถเช่าทรัพย์สินดังกล่าวกลับไปประกอบธุรกิจได้  ซึ่งมาตรการที่ ครม. อนุมัติในครั้งนี้ก็จะเข้าไปมีส่วนช่วยในการลดภาระภาษี ทั้งภาษีเงินได้ ภาษีธุรกิจเฉพาะ และอากรแสตมป์ ที่เกิดขึ้นจากการโอนทรัพย์สินระหว่างผู้ประกอบการซึ่งเป็นเจ้าของอสังหาริมทรัพย์ และกองทรัสต์ฯ
น.ส.ไตรศุลี กล่าวว่า กระทรวงการคลังรายงานว่า ขณะนี้มีกองทรัสต์ฯ ที่มีความสนใจในการลงทุนอยู่จำนวน 8 กอง โดยสนใจลงทุนในโรงแรม 4 กอง สวนสนุกและอสังหาริมทรัพย์ประเภทอื่นๆ 4 กองและคาดว่าจากมาตรการนี้จะทำให้เกิดการลงทุนในอสังหาริมทรัพย์ประมาณ 30,000 ล้านบาท
ทั้งนี้ มาตรการข้างต้นจะทำให้องค์กรปกครองส่วนท้องถิ่นสูญเสียรายได้ จึงต้องชดเชยรายได้ให้แก่องค์กรปกครองส่วนท้องถิ่นต่อไป ส่วนการประเมินการสูญเสียรายได้นั้นกระทรวงการคลังได้ประเมินว่า รัฐจะสูญเสียรายได้จากภาษี จากธุรกรรมการลงทุน ประมาณ 9,240 ล้านบาท และสูญเสียรายได้ที่ได้รับจากค่าธรรมเนียมจดทะเบียนสิทธิและนิติกรรมประมาณ 1,194 ล้านบาท แต่จะช่วยผู้ประกอบการที่ได้รับผลกระทบจากโควิด 19 หรือผลกระทบจากภาวะเศรษฐกิจสามารถเข้าถึงแหล่งทุน เพื่อนำไปเสริมสภาพคล่องในการประกอบธุรกิจ และยังรักษาความเป็นเจ้าของในทรัพย์สินไว้ได้

ที่มา : https://www.thaigov.go.th/news/contents/details/54421