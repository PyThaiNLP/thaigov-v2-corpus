รัฐบาลไทย-ข่าวทำเนียบรัฐบาล-กรมบังคับคดีเปิดช่องทางออนไลน์ในการวางชำระเงินและขอรับเงินในคดีแพ่ง ลดสัมผัส เลี่ยงโควิด


วันจันทร์ที่ 30 สิงหาคม 2564
กรมบังคับคดีเปิดช่องทางออนไลน์ในการวางชำระเงินและขอรับเงินในคดีแพ่ง ลดสัมผัส เลี่ยงโควิด
....
กรมบังคับคดีเปิดช่องทางการให้บริการในการวางชำระเงินและการขอรับเงินในคดีแพ่งผ่านระบบอิเล็กทรอนิกส์เพื่ออำนวยความสะดวกให้กับประชาชนไม่ต้องเดินทางมาติดต่อราชการด้วยตนเอง ลดการสัมผัส ในช่วงการแพร่ระบาดของโควิด-19
.
สามารถวางชำระเงินคดีแพ่งผ่านระบบอิเล็กทรอนิกส์ (e-Filing) ในกรณียื่นคำร้องขอตั้งเรื่องยึดทรัพย์ และอายัดทรัพย์โดยคู่ความ ผู้มีส่วนได้เสีย ผ่านเว็บไซต์ www.led.go.th ในหัวข้อ “E-SERVICE”และกดเลือกระบบ “การยื่นคำร้องทางอิเล็กทรอนิกส์” และพิมพ์ใบแจ้งการชำระเงิน (PAY IN SLIP) ไปชำระเงินผ่านธนาคารกรุงไทย จำกัด (มหาชน) ทุกสาขาทั่วประเทศ หรือชำระเงินผ่านระบบธนาคาร (mobile-banking) ได้ที่ธนาคารทุกแห่งทั่วประเทศ
.
ส่วนการขอรับเงินในคดีแพ่ง คู่ความ ผู้มีส่วนได้เสีย สามารถยื่นคำร้องขอรับเงินพร้อมแนบสำเนาสมุดบัญชีธนาคารเพื่อรับเงินโอนส่วนได้ต่างๆ เข้าบัญชี โดยผู้รับจะต้องเป็นผู้เสียค่าธรรมเนียมในการโอน (หากมี) ซึ่งกรมบังคับคดีจะโอนเงินเข้าบัญชีของผู้ที่เป็นตัวความเท่านั้น
.
สอบถามข้อมูลเพิ่มเติม ผ่านทางไลน์ Open Chat ที่เว็บไซต์ www.led.go.th คลิก “E-SERVICE” กดเลือกระบบ “ช่องทางติดต่อหน่วยงานสังกัดกรมบังคับคดีในช่วงสถานการณ์โควิด” และสแกน QR Code ของหน่วยงานที่ต้องการติดต่อได้เลย
#ไทยคู่ฟ้า #รวมไทยสร้างชาติ #ร่วมต้านโควิด19
-------------------

ที่มา : https://www.thaigov.go.th/news/contents/details/45293