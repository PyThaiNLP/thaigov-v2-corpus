รัฐบาลไทย-ข่าวทำเนียบรัฐบาล-นายกรัฐมนตรีขอบคุณ ชื่นชมทุกภาคส่วนช่วยร่วมดับเพลิงโรงงานย่านกิ่งแก้วสำเร็จตามแผน พร้อมดูแลผู้ได้รับความเสียหายเร่งด่วน


วันอังคารที่ 6 กรกฎาคม 2564
นายกรัฐมนตรีขอบคุณ ชื่นชมทุกภาคส่วนช่วยร่วมดับเพลิงโรงงานย่านกิ่งแก้วสำเร็จตามแผน พร้อมดูแลผู้ได้รับความเสียหายเร่งด่วน
นายกรัฐมนตรีขอบคุณ ชื่นชมทุกภาคส่วนช่วยร่วมดับเพลิงโรงงานย่านกิ่งแก้วสำเร็จตามแผน พร้อมดูแลผู้ได้รับความเสียหายเร่งด่วน
วันนี้ (6 กค 2564) นายอนุชา บูรพชัยศรี โฆษกประจำสำนักนายกรัฐมนตรี เผยพลเอกประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ขอบคุณและชื่นชม ผู้ว่าราชการจังหวัดสมุทรปราการ และทุกภาคส่วนทั้งพลเรือน ทหาร ตำรวจ ที่ระดมสรรพกำลังคลี่คลายสถานการณ์เพลิงไหม้จากการระเบิดโรงงานหมิงตี้ เคมีคอล ต.ราชาเทวะ อ.บางพลี จ.สมุทรปราการ จนสามารถควบคุมเพลิงและดับเพลิงได้ในที่สุดในช่วงกลางดึกจนถึงเช้ามืดที่ผ่านมา โดยเฉพาะแผนการเข้าปิดวาล์วที่เป็นจุดสำคัญของไฟสำเร็จด้วยการทำงานร่วมกันอย่างเต็มกำลังความสามารถ แต่อย่างไรก็ตามยังต้องควบคุมเฝ้าระวังการปะทุและความร้อนอย่างต่อเนื่องต่อไปด้วยการฉีดน้ำลดอุณหภูมิ
ทั้งนี้ ขอให้ประชาชนที่อพยพออกไป จากพื้นที่ตามคำแนะนำของหน่วยงานราชการ อย่าเพิ่งกลับเข้ามา เพราะแม้ว่าจะดับเพลิงได้แล้ว ยังคงมีควันจากสารเคมีที่อันตรายต่อร่างกาย ขอให้ประชาชนรอฟังจากเจ้าหน้าที่และหน่วยงานต่อไปก่อน จนกว่าจะปลอดภัย
ทั้งนี้ “ตลอดช่วงที่เกิดเหตุ ประชาชน เจ้าหน้าที่ ต่างมีความเป็นห่วงเป็นใยกัน แสดงน้ำใจต่อกัน ช่วยกันอย่างสุดกำลัง เช่น ที่พักพิง การบริจาคอาหารและน้ำ ของใช้ที่จำเป็น ซึ่งเหล่านี้เป็นพลังสำคัญที่ทำให้สถานการณ์คลี่คลายลงได้ นายกรัฐมนตรีจึงขอขอบคุณทุกๆคน และรัฐบาลจะดูแลผู้ได้รับผลกระทบและความเสียหายอย่างดีที่สุดและเร็วที่สุด” นายอนุชา กล่าว
............................................

ที่มา : https://www.thaigov.go.th/news/contents/details/43488