รัฐบาลไทย-ข่าวทำเนียบรัฐบาล-สธ. ชี้แจงข้อสงสัยประสิทธิภาพของวัคซีนซิโนแวคจากกรณีเอกสารในที่ประชุมฯ หลุด


วันอังคารที่ 6 กรกฎาคม 2564
พิมพ์
สธ. ชี้แจงข้อสงสัยประสิทธิภาพของวัคซีนซิโนแวคจากกรณีเอกสารในที่ประชุมฯ หลุด
อธิบดีกรมควบคุมโรค ยืนยันเอกสารคล้ายสรุปรายงานการประชุมคณะอนุกรรมการสร้างเสริมภูมิคุ้มกันโรคฯ กรณีการบริหารจัดการวัคซีนไฟเซอร์นั้น ไม่ใช่เอกสารจริง ขออย่าเผยแพร่ต่อ
วันที่ 5 กรกฎาคม 2564 นายแพทย์โอภาส การย์กวินพงศ์ อธิบดีกรมควบคุมโรค กล่าวถึงกรณีสื่อมวลชนและโซเชียลมีเดีย เผยแพร่เอกสารคล้ายสรุปรายงานการประชุมคณะอนุกรรมการสร้างเสริมภูมิคุ้มกันโรค โดยคณะกรรมการ 3 ฝ่าย ประกอบด้วย คณะกรรมการวิชาการ ตามพระราชบัญญัติโรคติดต่อ 2558 คณะอนุกรรมการสร้างเสริมภูมิคุ้มกัน และคณะทำงานด้านบริหารจัดการและศึกษาการให้บริการวัคซีน เมื่อวันที่ 30 มิ.ย. 2564 ณ กองโรคติดต่อทั่วไป กรมควบคุมโรค และมีการกล่าวอ้างถึงข้อคิดเห็นของผู้เข้าประชุมที่อภิปรายเกี่ยวกับแนวทางการใช้วัคซีนป้องกันโรคโควิด 19 จาก Pfizer สำหรับกลุ่มเป้าหมายต่างๆ และพาดพิงถึงประสิทธิภาพของวัคซีน Sinovac นั้น
กระทรวงสาธารณสุข ได้รับการชี้แจงจากกองโรคติดต่อทั่วไป ซึ่งเป็นผู้จัดการประชุมดังกล่าว มีข้อเท็จจริงดังนี้
1. เอกสารดังกล่าว มิใช่รายงานสรุปฉบับจริงที่ฝ่ายเลขานุการ (กรมควบคุมโรค) เป็นผู้จัดทำ
2. ในการประชุมนั้น มีวาระพิจารณาข้อหารือว่าหากมีวัคซีนไฟเซอร์ จำนวนหนึ่งในระยะอันใกล้นี้ ควรนำมาใช้กับกลุ่มเป้าหมายใด จึงจะได้ประโยชน์สูงสุด ผู้เข้าประชุมได้มีการอภิปรายข้อคิดเห็นและถกแถลงอย่างหลากหลาย ทั้งข้อดี/ข้อด้อย ของการใช้สำหรับกลุ่มเป้าหมายต่างๆ เป็นจำนวนมาก โดยวัตถุประสงค์ของการจัดประชุมครั้งนี้ เพื่อต้องการความเห็นทางวิชาการที่หลากหลาย นำข้อสรุปเสนอต่อคณะกรรมการชุดที่รับผิดชอบก่อนนำเสนอต่อ ศบค. เพื่อทราบ ให้ความเห็นชอบ และนำไปปฏิบัติต่อไป
3. เอกสารถูกจัดทำขึ้นโดยมีการเลือกบันทึกความเห็นเฉพาะจากผู้เข้าร่วมประชุมแค่บางส่วน และเลือกตัดมาแค่บางช่วงบางตอน ซึ่งทำให้ผู้อ่านที่มิได้รับทราบเนื้อหาทั้งหมดในภาพรวมและความเป็นมา จึงอาจเข้าใจผิดหรือคลาดเคลื่อนไปได้ การนำเอาข้อความใดข้อความหนึ่งไปเผยแพร่ จำเป็นต้องพิจารณาตามบริบทด้วย
4.  ในการประชุมดังกล่าวที่ประชุมสรุปความเห็นว่า หากมีวัคซีนไฟเซอร์เข้ามาในจำนวนจำกัด ในระยะเวลาอันใกล้นี้ ควรนำมาให้กลุ่มคนสูงอายุ และหญิงตั้งครรภ์ตั้งแต่ 12 สัปดาห์ขึ้นไป โดยเฉพาะในพื้นที่กำลังมีการระบาดมากเป็นอันดับแรก และทยอยให้กลุ่มอื่นๆ ในระยะที่มีวัคซีนมากขึ้น หรือมีทางเลือกในการให้วัคซีนแนวทางอื่นนั้น เหตุผลหลัก คือ จากข้อมูลการระบาดในปัจจุบัน ผู้สูงอายุมีอัตราการเสียชีวิตและป่วยรุนแรงมากที่สุด และต้องเข้ารับการรักษาในโรงพยาบาล โดยเฉพาะอย่างยิ่งในหอผู้ป่วยหนัก (ICU) จำนวนมาก หากเข้าขั้นวิกฤติ จะทำให้ระบบการดูแลรักษาพยาบาลประชาชน ไม่สามารถดำเนินการได้ ส่วนหญิงตั้งครรภ์ หากป่วยหนักก็กระทบถึง 2 ชีวิต  เมื่อมีวัคซีนเพิ่มขึ้น ก็จะจัดสรรให้บุคลากรทางการแพทย์และบุคคลกลุ่มอื่นๆ ต่อไป และให้มีการทบทวนศึกษาแนวทางที่เหมาะสม เพื่อเตรียมสำหรับการให้วัคซีนกระตุ้นภูมิต้านทานสำหรับบุคลากรทางการแพทย์ ในเวลาที่เหมาะสมด้วย
5.สำหรับสรุปรายงานการประชุมฉบับจริง กรมควบคุมโรคซึ่งเป็นฝ่ายเลขานุการ อยู่ระหว่างเร่งดำเนินการ โดยมีขั้นตอนแจ้งเวียนร่างรายงานให้ผู้เข้าประชุมทั้งสามคณะ ได้ตรวจสอบความถูกต้องก่อนรับรองรายงานการประชุมอย่างเป็นทางการต่อไป
ทั้งนี้ กระทรวงสาธารณสุข ขอยืนยันว่าเอกสารดังกล่าว ไม่ใช่ความเห็นอย่างเป็นทางการของที่ประชุม และไม่ได้อยู่ในรูปแบบของเอกสารสรุปการประชุม เรื่องความปลอดภัยของผู้ปฏิบัติงานนั้น รองนายกรัฐมนตรีและรัฐมนตรีกระทรวงสาธารณสุขพร้อมคณะผู้บริหารกระทรวงฯ ให้ความสำคัญเป็นอย่างยิ่ง ขณะนี้อยู่ระหว่างรวบรวมข้อมูลทางวิชาการ เพื่อออกแนวทางให้เหมาะสมและดีที่สุดต่อผู้ปฏิบัติงาน
ส่วนการหารือและพิจารณาเรื่องวัคซีนนั้น เนื่องจากสถานการณ์วัคซีนเปลี่ยนแปลงตลอดเวลา อย่างไรก็ตาม ต้องทำการศึกษาวิจัยถึงประสิทธิภาพและประสิทธิผลของวัคซีนอย่างต่อเนื่อง เพื่อนำไปปรับรูปแบบการใช้ให้เหมาะสม โดยคำนึงถึงประสิทธิผลความปลอดภัยของวัคซีนเป็นสำคัญ ซึ่งขณะนี้เป็นการใช้ในภาวะฉุกเฉิน

ที่มา : https://www.thaigov.go.th/news/contents/details/43482