รัฐบาลไทย-ข่าวทำเนียบรัฐบาล-เตือนคนชอบเที่ยวอย่าลืมจอง เราเที่ยวด้วยกัน เฟส4 ส่วนขยาย เหลือ 1.85 แสนสิทธิสุดท้ายแล้ว


วันศุกร์ที่ 26 สิงหาคม 2565
พิมพ์
เตือนคนชอบเที่ยวอย่าลืมจอง เราเที่ยวด้วยกัน เฟส4 ส่วนขยาย เหลือ 1.85 แสนสิทธิสุดท้ายแล้ว
เตือนคนชอบเที่ยวอย่าลืมจอง เราเที่ยวด้วยกัน เฟส4 ส่วนขยาย เหลือ 1.85 แสนสิทธิสุดท้ายแล้ว
วันที่ 26 สิงหาคม 2565 น.ส.ไตรศุลี ไตรสรณกุล รองโฆษกประจำสำนักนายกรัฐมนตรี กล่าวว่า ตามที่คณะรัฐมนตรี(ครม.) ได้อนุมัติโครงการเราเที่ยวด้วยกัน เฟส4 ส่วนขยาย 1.5 ล้านสิทธิ และเปิดให้ลงทะเบียนจองห้องพักได้ตั้งแต่วันที่ 1 ก.ค. 65 ที่ผ่านมา ณ วันที่ 25 ส.ค. 65 มีผู้จองใช้สิทธิไปแล้วประมาณ 1.315 ล้านสิทธิ เหลือห้องพักตามโครงการประมาณ 1.85 แสนสิทธิ
“ผู้ที่มีแผนที่จะท่องเที่ยวอยู่แล้วอย่าลืมเข้ามาใช้สิทธิตามโครงการเราเที่ยวด้วยกันที่ตอนนี้เหลือ 1.85 แสนสิทธิเท่านั้น ซึ่งสิทธิตามโครงการนี้สามารถเข้าพักได้ถึงวันที่ 31 ต.ค. เป็นวันสุดท้าย และหากมีการเดินทางโดยเครื่องบินสามารถลงทะเบียนตั๋วเครื่องบินเพื่อรับเงินสนับสนุนค่าเครื่องบินในวันที่ 5 พ.ย. เวลา 21.00 น.”น.ส.ไตรศุลี กล่าว
น.ส.ไตรศุลี กล่าวว่า เราเที่ยวด้วยกัน เฟส4 ส่วนขยาย เป็นโครงการที่รัฐบาลสนับสนุนการท่องเที่ยวในประเทศ ให้ประชาชนเดินทางได้ด้วยค่าใช้จ่ายที่ลดลง มีการใช้จ่ายเม็ดเงินหมุนเวียนในพื้นที่ต่างๆ ทั่วประเทศ ช่วยฟื้นฟูผู้ประกอบการภาคท่องเที่ยวที่ได้รับผลกระทบจากโควิด19 มาเป็นเวลากว่า 2 ปี
ทั้งนี้ กระทรวงการท่องเที่ยวและกีฬา รายงานว่าโครงการเราเที่ยวด้วยกันเป็นหนึ่งในโครงการสำคัญที่กระตุ้นให้การท่องเที่ยวในประเทศ(ไทยเที่ยวไทย) เติบโตขึ้นมากเมื่อเทียบกับปีที่ผ่านมา และเชื่อมั่นว่าทั้งปีจะเป็นไปตามเป้าหมาย  160 ล้านคน-ครั้ง
โดยข้อมูลตั้งแต่วันที่ 1 ม.ค. - 17 ส.ค. 65 มีจำนวนนักท่องเที่ยวไทยเที่ยวไทย สะสม 86 ล้านคน-ครั้ง เพิ่มขึ้นร้อยละ 235 เมื่อเทียบกับช่วงเดียวกันของปี 2564  เกิดรายได้จากนักท่องเที่ยวรวม 377,740 ล้านบาท คิดเป็นร้อยละ 68 ของรายได้จากนักท่องเที่ยวโดยรวมที่ 554,051 ล้านบาท ส่วนอีกร้อยละ 32 หรือ 176,311 ล้านบาท เป็นรายได้จากนักท่องเที่ยวต่างชาติ ที่ขณะนี้ทยอยปรับตัวดีขึ้นสอดคล้องกับสถานการณ์โควิด19 เช่นเดียวกัน

ที่มา : https://www.thaigov.go.th/news/contents/details/58459