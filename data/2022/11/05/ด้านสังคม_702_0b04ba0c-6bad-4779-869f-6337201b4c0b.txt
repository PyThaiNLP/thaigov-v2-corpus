รัฐบาลไทย-ข่าวทำเนียบรัฐบาล-ประธานรัฐสภา พร้อมด้วย ปลัด พม. นั่งเรือลงพื้นที่น้ำท่วม อ.บางไทร จ.พระนครศรีอยุธยา เร่งช่วยเหลือครอบครัวกลุ่มเปราะบาง


วันจันทร์ที่ 18 ตุลาคม 2564
ประธานรัฐสภา พร้อมด้วย ปลัด พม. นั่งเรือลงพื้นที่น้ำท่วม อ.บางไทร จ.พระนครศรีอยุธยา เร่งช่วยเหลือครอบครัวกลุ่มเปราะบาง
ประธานรัฐสภา พร้อมด้วย ปลัด พม. นั่งเรือลงพื้นที่น้ำท่วม อ.บางไทร จ.พระนครศรีอยุธยา เร่งช่วยเหลือครอบครัวกลุ่มเปราะบาง
วันที่ 14 ตุลาคม 2564 เวลา 15.00 น. นายชวน หลีกภัย ประธานรัฐสภา พร้อมด้วยนางพัชรี อาระยะกุล ปลัดกระทรวงการพัฒนาสังคมและความมั่นคงของมนุษย์ (ปลัด พม.) และนายธนสุนทร สว่างสาลี รองปลัดกระทรวงการพัฒนาสังคมและความมั่นคงของมนุษย์ (รองปลัด พม.) ลงพื้นที่น้ำท่วมในจังหวัดพระนครศรีอยุธยา ณ วัดท่าซุงทักษิณาราม ตำบลไม้ตรา อำเภอบางไทร เพื่อพบปะเยี่ยมประชาชนและกลุ่มเปราะบางที่ได้รับความเดือดร้อนและความยากลำบากจากภัยน้ำท่วม พร้อมทั้งมอบถุงยังชีพจำนวน 300 ราย จากนั้น เดินทางโดยเรือไปเยี่ยมบ้านและมอบถุงยังชีพช่วยเหลือครอบครัวกลุ่มเปราะบางจำนวน 10 ครอบครัว เพื่อบรรเทาความเดือดร้อนในเบื้องต้น ซึ่งสถานการณ์อุทกภัยในพื้นที่อำเภอบางไทร มีผู้ประสบอุทกภัย จำนวน 21 ตำบล 108 หมู่บ้าน 3,911 ครัวเรือน รวมทั้งวัด จำนวน 23 แห่ง ทั้งนี้ มีพระครูทักษิณวรกิจ เจ้าอาวาสวัดท่าซุง (เจ้าคณะตำบลไม้ตรา) นายประทีป การมิตรี ปลัดจังหวัดพระนครศรีอยุธยา พัฒนาสังคมและความมั่นคงของมนุษย์จังหวัดพระนครศรีอยุธยา ทีม One Home พม. จังหวัดพระนครศรีอยุธยา และผู้แทนหน่วยงานท้องถิ่นที่เกี่ยวข้อง รวมทั้งอาสาสมัครพัฒนาสังคมและความมั่นคงของมนุษย์ (อพม.) ลงพื้นที่บูรณาการให้ความช่วยเหลือร่วมกัน
นางพัชรี กล่าวต่อไปว่า กระทรวง พม. ขอเป็นกำลังใจให้กับพี่น้องประชาชนที่ได้รับผลกระทบจากอุทกภัย และขอให้ทุกท่านอดทนและสู้กับความยากลำบาก แล้วเราจะผ่านพ้นสถานการณ์ครั้งนี้ไปด้วยกัน  โดยไม่ทิ้งใครไว้ข้างหลัง ตามนโยบายของรัฐบาล และหากมีปัญหาต่างๆ หน่วยงานภาครัฐพร้อมให้ความช่วยเหลืออย่างเต็มที่ ทั้งนี้ ขอให้พี่น้องประชาชนติดต่อมาที่ ศูนย์ช่วยเหลือสังคม สายด่วน พม. โทร. 1300 บริการฟรี 24 ชั่วโมง และสำนักงานพัฒนาสังคมและความมั่นคงของมนุษย์จังหวัดทั่วประเทศ รวมทั้งอาสาสมัครพัฒนาสังคม (อพม.) ในพื้นที่

ที่มา : https://www.thaigov.go.th/news/contents/details/47106