รัฐบาลไทย-ข่าวทำเนียบรัฐบาล-โฆษกรัฐบาลเผย นายกรัฐมนตรีลงพื้นที่ตลาดทรัพย์สินพัฒนา (ตลาดสะพานขาว) พบปะให้กำลังใจกลุ่มพ่อค้าแม่ค้า และรับฟังปัญหาโดยตรง ยืนยันรัฐบาลเดินหน้าแก้ไขปัญหาอย่างเต็มที่


วันอังคารที่ 29 มีนาคม 2565
พิมพ์
โฆษกรัฐบาลเผย นายกรัฐมนตรีลงพื้นที่ตลาดทรัพย์สินพัฒนา (ตลาดสะพานขาว) พบปะให้กำลังใจกลุ่มพ่อค้าแม่ค้า และรับฟังปัญหาโดยตรง ยืนยันรัฐบาลเดินหน้าแก้ไขปัญหาอย่างเต็มที่
โฆษกรัฐบาลเผย นายกรัฐมนตรีลงพื้นที่ตลาดทรัพย์สินพัฒนา (ตลาดสะพานขาว) พบปะให้กำลังใจกลุ่มพ่อค้าแม่ค้า และรับฟังปัญหาโดยตรง ยืนยันรัฐบาลเดินหน้าแก้ไขปัญหาอย่างเต็มที่
วันนี้ (29 มีนาคม 2565) เวลา 16.30 น. นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า ภายหลังเสร็จสิ้นการประชุมคณะรัฐมนตรี พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ได้ลงพื้นที่ตลาดทรัพย์สินพัฒนา (ตลาดสะพานขาว) ถนนหลานหลวง แขวงสี่แยกมหานาค เขตดุสิต กรุงเทพมหานคร เพื่อพบปะให้กำลังใจกลุ่มพ่อค้าแม่ค้า และรับฟังปัญหาโดยตรง จากสถานการณ์เศรษฐกิจในขณะนี้
โอกาสนี้ นายกรัฐมนตรี ได้พูดคุยสอบถามพ่อค้าแม่ค้า พร้อมกับอวยพรให้ค้าขายดี ๆ และขอให้เข้าใจปัญหาด้านเศรษฐกิจที่ทุกคนกำลังประสบ ยืนยันรัฐบาลไม่ทอดทิ้งใครไว้ข้างหลัง ที่ผ่านมาพยายามอย่างเต็มที่เพื่อแก้ไขปัญหาให้กับประชาชน เพื่อบรรเทาความเดือดร้อน ขอให้เชื่อมั่นว่ารัฐบาลมีความมุ่งมั่น มีความตั้งใจจริงที่จะให้ทุกคนมีคุณภาพชีวิตที่ดีขึ้น ขอให้อดทน และขอให้มีสติ ก้าวผ่านเหตุการณ์ครั้งนี้ไปพร้อมกัน
ทั้งนี้ นายกรัฐมนตรี ได้กล่าวกับประชาชนที่มาซื้อของบอกให้ช่วยกันอุดหนุนซื้อสินค้าเพื่อกระตุ้นเศรษฐกิจ พร้อมกับกำชับเจ้าหน้าที่ตลาดเน้นย้ำเรื่องมาตรการป้องกันโควิดอย่างเคร่งครัด โดยระหว่างที่นายกรัฐมนตรีเลือกซื้อสินค้า มีประชาชนเข้ามาให้กำลังใจพร้อมขอถ่ายรูปเป็นที่ระลึก สร้างความประทับใจเป็นอย่างมาก

ที่มา : https://www.thaigov.go.th/news/contents/details/53080