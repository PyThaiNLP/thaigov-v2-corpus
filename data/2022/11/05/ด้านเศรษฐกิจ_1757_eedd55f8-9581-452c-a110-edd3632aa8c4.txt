รัฐบาลไทย-ข่าวทำเนียบรัฐบาล-รมช.มนัญญา ชื่นชม ศพก.บ้านห้วยปลิง จ.ระนอง ยกเป็นแหล่งเรียนรู้ครบวงจรด้านเกษตร


วันเสาร์ที่ 13 พฤศจิกายน 2564
รมช.มนัญญา ชื่นชม ศพก.บ้านห้วยปลิง จ.ระนอง ยกเป็นแหล่งเรียนรู้ครบวงจรด้านเกษตร
รมช.มนัญญา ชื่นชม ศพก.บ้านห้วยปลิง จ.ระนอง ยกเป็นแหล่งเรียนรู้ครบวงจรด้านเกษตร
รมช.มนัญญา ชื่นชม ศพก.บ้านห้วยปลิง จ.ระนอง ยกเป็นแหล่งเรียนรู้ครบวงจรด้านเกษตร
นางสาวมนัญญา ไทยเศรษฐ์ รัฐมนตรีช่วยว่าการกระทรวงเกษตรและสหกรณ์ กล่าวในโอกาสลงพื้นที่ตรวจราชการในพื้นที่จังหวัดระนอง ตามนโยบายของกระทรวงเกษตรและสหกรณ์ พร้อมด้วย นายอัชฌา สุวรรณนิตย์ รองอธิบดีกรมส่งเสริมสหกรณ์ โดยมี นายสมเกียรติ ศรีษะเนตร ผู้ว่าราชการจังหวัดระนอง ดาบตำรวจสมนึก โมราศิลป์ เจ้าของศูนย์เรียนรู้เพิ่มประสิทธิภาพการผลิตสินค้าเกษตร (ศพก.) หัวหน้าส่วนราชการ ผู้นำชุมชน เกษตรกรในพื้นที่และพื้นที่ใกล้เคียง ให้การต้อนรับ ณ ศูนย์เรียนรู้เพิ่มประสิทธิภาพการผลิตสินค้าเกษตร (ศพก.) บ้านห้วยปลิง ต.ราชกรูด อ.เมืองระนอง จ.ระนอง ว่า รัฐบาลได้ให้ความสำคัญกับการเพิ่มประสิทธิภาพการผลิตสินค้าเกษตร โดยเน้นให้มีศูนย์เรียนรู้ด้านการเกษตรในชุมชน เพื่อให้เป็นจุดถ่ายทอดความรู้ด้านการเกษตรของชุมชน และเป็นที่ให้บริการข้อมูลข่าวสาร และบริการด้านการเกษตร แก่เกษตรกรในพื้นที่จังหวัดระนอง กระทรวงเกษตรฯ โดยสำนักงานเกษตรจังหวัดระนอง กรมส่งเสริมการเกษตร จึงได้จัดตั้ง ศพก. ปาล์มมันแห่งนี้ขึ้น เพื่อให้เป็นแหล่งเรียนรู้ด้านการเกษตรของชุมชน และสามารถสนองความต้องการด้านการเกษตรของชุมชนได้ โดยเน้นการเรียนรู้จากเกษตรกรต้นแบบที่ประสบความสำเร็จในการเพิ่มประสิทธิภาพการผลิตสินค้าเกษตรในการเพิ่มผลผลิต การลดต้นทุนการผลิต การพัฒนาคุณภาพ และการปรับเปลี่ยนพฤติกรรมการผลิตโดยการปลูกพืชเสริมรายได้ในสวนปาล์มน้ำมัน
นางสาวมนัญญา กล่าวต่อไปว่า อีกทั้ง ยังให้ความสำคัญกับส่งเสริมการทำอาชีพการเกษตร จึงได้ดำเนินการส่งเสริมการผลิตเกษตรที่มีคุณภาพอย่างครบวงจร ตั้งแต่ต้นน้ำ กลางน้ำ และปลายน้ำ โดยการส่งเสริมให้เกษตรกร ลด ละ เลิก การใช้สารเคมีในการกำจัดวัชพืช ส่งเสริมการผลิตสินค้าเกษตรในรูปแบบการทำเกษตรที่ดีและเหมาะสม (GAP) เพื่อสร้างความปลอดภัยแก่เกษตรกรผู้ผลิตและผู้บริโภค การยกระดับความเข้มแข็งของสหกรณ์ / กลุ่มเกษตรกร เพื่อให้สามารถเป็นองค์กรหลักในการพัฒนาเศรษฐกิจและสังคมในชุมชน สามารถขับเคลื่อนนโยบายจากภาครัฐสู่ประชาชนได้อย่างมีประสิทธิภาพในการรวบรวม จัดเก็บ แปรรูป ผลผลิตทางการเกษตรและแหล่งเงินทุนในระดับพื้นที่ การจัดหาตลาดโดยการจัดทำโครงการซุปเปอร์มาเก็ตสหกรณ์ เพื่อให้เป็นสถานที่จำหน่ายสินค้า รวมทั้งการเชื่อมโยงเครือข่ายการตลาดระหว่างขบวนการสหกรณ์ ภาคเอกชน เพื่อกระจาย ผลผลิตที่มีคุณภาพ ปลอดภัยสู่ผู้บริโภค มีการบูรณาการร่วมกันในการส่งเสริมการผลิต การแปรรูปและการตลาด ส่งผลต่อการพัฒนาเศรษฐกิจและสังคมของประเทศโดยรวมอย่างเป็นรูปธรรม นอกจากนี้ยังมีโครงการนำลูกหลานเกษตรกรกลับบ้าน สานต่ออาชีพการเกษตร เพื่อให้ลูกหลานเกษตรกรได้กลับมาอยู่กับครอบครัว ใช้ความรู้ประสบการณ์จากภาคอุตสาหกรรมและบริการ รวมทั้งเทคโนโลยีต่าง ๆ ในการพัฒนาอาชีพการเกษตรส่งผลให้เกษตรกรได้มีอาชีพที่ยั่งยืนและมีคุณภาพชีวิตที่ดีขึ้น
จากนั้น รมช.เกษตรฯ เยี่ยมชมบูธแสดงผลิตภัณฑ์ ผลผลิตทางการเกษตรของสหกรณ์ กลุ่มอาชีพในสังกัดสหกรณ์ ซึ่งมีทั้งผลิตภัณฑ์กาแฟคั่วบด กาแฟดริป (แบรนด์ 84) เมล็ดมะม่วงหิมพานต์ จากสหกรณ์การเกษตรเพื่อการตลาดลูกค้า ธ.ก.ส. จำกัด ผลิตภัณฑ์น้ำพริกต่างๆ เช่น น้ำพริกกุ้งเสียบ น้ำพริกนรก สินค้าชาใบกระท่อม จากสหกรณ์การเกษตรกระบุรี จำกัด พร้อมทั้งพบปะผู้แทนเกษตรกรรุ่นใหม่ที่เข้าร่วมโครงการนำลูกหลานเกษตรกรกลับบ้าน สานต่ออาชีพการเกษตร นายอำมรินท์ อุ่ยสุวรรณ อายุ 39 ปี นำสินค้ามาออกบูธ ได้แก่ ชามังคุด ชาดอกกาแฟ ข้าวไร่ดอกขาม เป็นต้น จากนั้นเยี่ยมขมฐานเรียนรู้ต่างๆ ใน ศพก. ทั้งนี้ ในจังหวัดระนอง มีผู้สมัครเข้าร่วมโครงการนำลูกหลานเกษตรกรกลับบ้าน สานต่ออาชีพการเกษตร จำนวน 14 ราย ที่ผ่านมา สำนักงานสหกรณ์จังหวัดระนอง ได้จัดการประชุมชี้แจงและจัดโครงการฝึกอบรมและศึกษาดูงาน โครงการสร้างเครือข่ายลูกหลานเกษตรกรกลับบ้าน สานต่ออาชีพทางการเกษตร เพื่อแลกเปลี่ยนองค์ความรู้ ประสบการณ์ และเรียนรู้ร่วมกัน รวมทั้งการถ่ายทอดองค์ความรู้ด้านการเกษตรต่าง ๆ ตามความต้องการของกลุ่มเป้าหมาย
สำหรับ ศพก.บ้านห้วยปลิง เป็นแหล่งเรียนรู้ศึกษาดูงาน สถานที่พบปะแลกเปลี่ยนความรู้ของเกษตรกร และเป็นสถานที่ฝึกอบรมด้านการเกษตรของหน่วยงานในพื้นที่ เกษตรกรสามารถลดต้นทุนการผลิต เพิ่มผลผลิตและพัฒนาผลผลิตให้เพิ่มขึ้นได้ โดยมีฐานเรียนรู้ 8 ฐาน ได้แก่ 1) การจัดการสวนปาล์มน้ำมันอย่างถูกต้องตามหลักวิชาการ 2) การทำปุ๋ยหมักจากทะลายปาล์มน้ำมัน 3) การปลูกผักเหลียงและขยายพันธุ์ผักเหลียงเป็นพืชเสริมรายได้ 4) การปลูกพริกไทยพุ่มในสวนปาล์มน้ำมัน 5) การใช้รถไถขนาดเล็กตัดหญ้าและใส่ปุ๋ยในสวนปาล์มน้ำมัน 6) การเลี้ยงไก่พื้นเมือง 7) การเลี้ยงปลาน้ำจืด และ 8) การเลี้ยงผึ้งโพรงในสวนปาล์มน้ำมัน

ที่มา : https://www.thaigov.go.th/news/contents/details/48188