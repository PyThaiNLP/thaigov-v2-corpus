รัฐบาลไทย-ข่าวทำเนียบรัฐบาล-“อนุทิน” เชิญชวนรัฐมนตรีสาธารณสุขอาเซียน ร่วมเปิดสำนักงานเลขาธิการของ ACPHEED ที่ไทย เดือน ส.ค.นี้


วันเสาร์ที่ 14 พฤษภาคม 2565
“อนุทิน” เชิญชวนรัฐมนตรีสาธารณสุขอาเซียน ร่วมเปิดสำนักงานเลขาธิการของ ACPHEED ที่ไทย เดือน ส.ค.นี้
รองนายกรัฐมนตรีและรัฐมนตรีว่าการกระทรวงสาธารณสุข ประกาศความพร้อมของไทยที่จะเป็นศูนย์กลางความร่วมมือระหว่างประเทศสมาชิกอาเซียนในการรับมือกับโรคโควิด 19 และภัยด้านสุขภาพ พร้อมขอบคุณประเทศสมาชิกที่สนับสนุนให้ไทยเป็นที่ตั้งของสำนักงานเลขาธิการศูนย์อาเซี
รองนายกรัฐมนตรีและรัฐมนตรีว่าการกระทรวงสาธารณสุข ประกาศความพร้อมของไทยที่จะเป็นศูนย์กลางความร่วมมือระหว่างประเทศสมาชิกอาเซียนในการรับมือกับโรคโควิด 19 และภัยด้านสุขภาพ พร้อมขอบคุณประเทศสมาชิกที่สนับสนุนให้ไทยเป็นที่ตั้งของสำนักงานเลขาธิการศูนย์อาเซียน ด้านการรับมือกับภาวะฉุกเฉินทางสาธารณสุขและโรคอุบัติใหม่ ( ASEAN Centre for Public Health Emergencies and Emerging Diseases: ACPHEED) โดยจะเปิดสำนักงานฯ เดือน ส.ค.นี้
บ่ายวันนี้ (14 พฤษภาคม 2565) นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข พร้อมด้วยเจ้าหน้าที่ระดับสูงของกระทรวงสาธารณสุขและคณะผู้แทนไทย เข้าร่วมการประชุมรัฐมนตรีสาธารณสุขอาเซียน ครั้งที่ 15 (15th ASEAN Health Ministers Meeting) ณ โรงแรม Conrad เมืองบาหลี ประเทศอินโดนีเซีย และได้กล่าวถ้อยแถลงในที่ประชุมว่า ประเทศไทยพร้อมเป็นศูนย์กลางความร่วมมือระหว่างประเทศสมาชิกอาเซียนในการรับมือกับโรคโควิด 19 และภัยด้านสุขภาพ พร้อมทั้งแสดงความยินดีและขอบคุณประเทศสมาชิกอาเซียนที่ให้การสนับสนุนประเทศไทยเป็นที่ตั้งของสำนักงานเลขาธิการของศูนย์อาเซียนด้านการรับมือกับภาวะฉุกเฉินทางสาธารณสุขและโรคอุบัติใหม่ (ASEAN Centre for Public Health Emergencies and Emerging Diseases: ACPHEED) โดยจะทำการเปิดสำนักงานฯ ในเดือนสิงหาคมนี้ ซึ่งนับเป็นความสำเร็จอย่างมาก หลังจากที่ประเทศสมาชิกอาเซียนมีการเจรจาเพื่อเลือกประเทศที่ตั้งของศูนย์นี้มานานกว่า 2 ปี จนกระทั่งสามารถบรรลุข้อตกลงอย่างเป็นเอกฉันท์ได้ในการประชุมระดับรัฐมนตรีครั้งนี้ ที่สำคัญที่ประชุมรัฐมนตรีสาธารณสุขอาเซียนได้สั่งการให้ข้าราชการประจำระดับสูง (Senior Official Meeting on Health Development, SOMHD) จัดทำข้อตกลงการจัดตั้งศูนย์ (Established Agreement) ให้เริ่มการประชุมครั้งแรกในช่วงต้นเดือนกรกฎาคม 2565 และให้แล้วเสร็จภายในเดือนกันยายน 2565
โดยในตอนท้ายของการกล่าวถ้อยแถลง นายอนุทินได้เชิญรัฐมนตรีว่าการกระทรวงสาธารณสุขของประเทศสมาชิกอาเซียนเข้าร่วมพิธีเปิดสำนักงานเลขาธิการประสานงานของศูนย์อาเซียนด้านการรับมือกับภัยสาธารณสุขฉุกเฉินและโรคอุบัติใหม่ (ACPHEED Secretariat Office) ที่จะจัดตั้งขึ้นในประเทศไทย และยังได้ใช้โอกาสนี้ร่วมหารือกับประเทศสมาชิกอาเซียนในประเด็นความร่วมมือทางด้านสาธารณสุขที่สำคัญอื่นๆ อาทิ การป้องกันควบคุมโรคและภัยสุขภาพ การค้นหาแหล่งระบาด การรับมือกับการแพร่ระบาดของโรคโควิด 19 การดำเนินการเรื่องการจัดสรรวัคซีน และการดำเนินการเรื่องการยอมรับร่วมกันของใบรับรองการฉีดวัคซีนโควิดระหว่างประเทศสมาชิก ซึ่งจะช่วยเร่งการฟื้นฟูภูมิภาคให้กลับมาสู่สถานการณ์ปกติได้รวดเร็วยิ่งขึ้น
สำหรับศูนย์อาเซียนด้านการรับมือกับภาวะฉุกเฉินทางสาธารณสุขและโรคอุบัติใหม่ (ASEAN Centre for Public Health Emergencies and Emerging Diseases:  ACPHEED) จะมีภารกิจสำคัญในการเสริมสร้างขีดสมรรถนะของภูมิภาคอาเซียนในการเตรียมความพร้อม การป้องกัน ตรวจจับ และตอบโต้ต่อภาวะฉุกเฉินด้านสาธารณสุขและโรคอุบัติใหม่ ในสถานะที่เป็นศูนย์ความเป็นเลิศและเป็นศูนย์รวมทรัพยากรบุคคลของภูมิภาค” ประเทศไทยได้เสนอตัวเป็นประเทศที่ตั้งศูนย์ โดยมีประเทศอินโดนีเซียและเวียดนามเป็นคู่แข่ง มีการหารือกันมานานกว่า 2 ปี ซึ่งหลังจากมีการหารือ 3 ฝ่าย (Trilateral meeting) ระหว่างรัฐมนตรีสาธารณสุขไทย อินโดนีเซียและเวียดนาม ได้เห็นชอบให้ทั้ง 3 ประเทศเป็นที่ตั้งศูนย์ตามภารกิจหลักของ ACPHEED โดยมีสำนักงานเลขาธิการของ ACPHEED อยู่ในประเทศไทย นับเป็นความสำเร็จที่สำคัญของอาเซียน รวมถึงทีมสาธารณสุขไทยโดยการนำของนายอนุทิน ที่สามารถผลักดันให้ประเทศไทยมีบทบาทนำในการจัดตั้ง ACPHEED ได้สำเร็จในระหว่างเข้าร่วมการประชุมรัฐมนตรีสาธารณสุขอาเซียน ครั้งที่ 15 และการประชุมอื่นๆ ที่เกี่ยวข้อง
********************************************* 14 พฤษภาคม 2565

ที่มา : https://www.thaigov.go.th/news/contents/details/54583