รัฐบาลไทย-ข่าวทำเนียบรัฐบาล-สป. รวมพลังความจงรักภักดี จัดกิจกรรมเฉลิมพระเกียรติในหลวงรัชกาล 10


วันจันทร์ที่ 25 กรกฎาคม 2565
สป. รวมพลังความจงรักภักดี จัดกิจกรรมเฉลิมพระเกียรติในหลวงรัชกาล 10
สป. รวมพลังความจงรักภักดี จัดกิจกรรมเฉลิมพระเกียรติในหลวงรัชกาล 10
เนื่องในวโรกาสวันเฉลิมพระชนมพรรษาของพระบาทสมเด็จพระปรเมนทรรามาธิบดีศรีสินทรมหาวชิราลงกรณ พระวชิรเกล้าเจ้าอยู่หัว สำนักงานปลัดกระทรวงกลาโหมขอน้อมสำนึกในพระมหากรุณาธิคุณจัดโครงการสัมมนาเฉลิมพระเกียรติพระบาทสมเด็จพระเจ้าอยู่หัว เนื่องในโอกาสวันเฉลิมพระชนมพรรษา 70 พรรษา 28 กรกฎาคม 2565 โดยมี พลเอก วรเกียรติ รัตนานนท์ ปลัดกระทรวงกลาโหม เป็นประธานในการจัดกิจกรรม ณ ห้องพินิตประชานาถ ในศาลาว่าการกลาโหม
โดยภายในกิจกรรมมีการจัดนิทรรศการเฉลิมพระเกียรติ อาทิ โมเดลรถตรวจเชื้อชีวนิรภัย และเลือกซื้อผลิตภัณฑ์ต่างๆ รวมทั้งมีการบรรยายพิเศษเกี่ยวกับพระราชประวัติและพระราชกรณียกิจของพระบาทสมเด็จพระเจ้าอยู่หัว และโครงการพระราชดำริและงานศิลปาชีพ สำหรับการจัดกิจกรรมในวันนี้ถือได้ว่าเป็นการแสดงออกถึงความจงรักภักดีและเป็นการเฉลิมพระเกียรติ พระบาทสมเด็จพระเจ้าอยู่หัว รวมทั้งเป็นการสำนึกในพระมหากรุณาธิคุณที่ทรงมีต่อปวงชนชาวไทย รวมทั้งเพื่อให้กำลังพลของสำนักงานปลัดกระทรวงกลาโหมได้รับทราบและตระหนักถึงความสำคัญของสถาบันพระมหากษัตริย์ที่มีต่อประเทศชาติและปวงชนไทย

ที่มา : https://www.thaigov.go.th/news/contents/details/57232