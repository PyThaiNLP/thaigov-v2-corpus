รัฐบาลไทย-ข่าวทำเนียบรัฐบาล-ก.เกษตรฯ ปรับแผนเพิ่มประสิทธิภาพการประชาสัมพันธ์มาตรการช่วยเหลือลูกหนี้กองทุนจัดรูปที่ดิน


วันพฤหัสบดีที่ 26 พฤษภาคม 2565
ก.เกษตรฯ ปรับแผนเพิ่มประสิทธิภาพการประชาสัมพันธ์มาตรการช่วยเหลือลูกหนี้กองทุนจัดรูปที่ดิน
ก.เกษตรฯ ปรับแผนเพิ่มประสิทธิภาพการประชาสัมพันธ์มาตรการช่วยเหลือลูกหนี้กองทุนจัดรูปที่ดิน
นายประยูร อินสกุล รองปลัดกระทรวงเกษตรและสหกรณ์ เป็นประธานการประชุมคณะอนุกรรมการพิจารณาแผนงานหรือโครงการที่ใช้เงินกองทุนจัดรูปที่ดิน ครั้งที่ 2/2565 ณ ห้องประชุมกระทรวงเกษตรและสหกรณ์ และผ่านระบบการประชุมทางไกลออนไลน์ (Zoom Meeting) โดยมีหน่วยงานเข้าร่วม อาทิ สำนักงานจัดรูปที่ดินกลาง กรมชลประทาน  ธนาคารเพื่อการเกษตรและสหกรณ์การเกษตร สำนักงานสภาพัฒนาการเศรษฐกิจและสังคมแห่งชาติ (สภาพัฒน์) กรมที่ดิน กรมบัญชีกลาง สำนักงานงบประมาณ สำนักงานเศรษฐกิจการเกษตร ซึ่งที่ประชุมได้รับทราบและรายงานสถานการณ์เงินกองทุนจัดรูปที่ดินผลการดำเนินงานทุนหมุนเวียน ประจำปีบัญชี 2564 และ ผลการดำเนินงานตามบันทึกข้อตกลงการประเมินผลการดำเนินงานของกองทุนจัดรูปที่ดิน ประจำปีบัญชี2565 (ไตรมาส 2) นอกจากนี้ ยังได้เห็นชอบแผนปรับปรุงพัฒนาประสิทธิภาพการดำเนินงานทุนหมุนเวียน ประจำปีบัญชี 2565 ด้านการเงิน โดยมีโครงการที่จะดำเนินการเพื่อให้ผลการดำเนินงานสูงขึ้นจำนวน 2 โครงการ คือ 1) โครงการรณรงค์ประชาสัมพันธ์มาตรการช่วยเหลือลูกหนี้กองทุนจัดรูปที่ดิน ครั้งที่ 2 และ 2) โครงการเยี่ยมเยือนลูกหนี้กองทุนจัดรูปที่ดิน
ในส่วนของการจัดทำและทบทวนคู่มือการบริหารความเสี่ยง และแผนการบริหารความเสี่ยงกองทุนจัดรูปที่ดิน ประจำปีบัญชี 2565 ตามที่กระทรวงการคลังและกองทุนจัดรูปที่ดิน ได้จัดทำบันทึกข้อตกลงการประเมินผลการดำเนินงานกองทุนจัดรูปที่ดิน ประจำปีบัญชี 2565 นั้น ที่ประชุมได้มีมติเห็นชอบคู่มือการบริหารความเสี่ยง และแผนการบริหารความเสี่ยงกองทุนจัดรูปที่ดิน ประจำปีบัญชี 2565

ที่มา : https://www.thaigov.go.th/news/contents/details/55051