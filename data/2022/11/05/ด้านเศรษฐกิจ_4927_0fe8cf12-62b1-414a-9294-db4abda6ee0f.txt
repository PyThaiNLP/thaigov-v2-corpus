รัฐบาลไทย-ข่าวทำเนียบรัฐบาล-รฟม. รับมอบโล่รางวัลการจัดการพื้นที่สีเขียว จากกรมส่งเสริมคุณภาพสิ่งแวดล้อม


วันศุกร์ที่ 26 สิงหาคม 2565
รฟม. รับมอบโล่รางวัลการจัดการพื้นที่สีเขียว จากกรมส่งเสริมคุณภาพสิ่งแวดล้อม
.....
วันนี้ (26 สิงหาคม 2565) นายสาโรจน์ ต.สุวรรณ ผู้ช่วยผู้ว่าการ การรถไฟฟ้าขนส่งมวลชนแห่งประเทศไทย (รฟม.) กระทรวงคมนาคม เป็นผู้แทน รฟม. เข้ารับมอบโล่รางวัลการจัดการพื้นที่สีเขียว จากกรมส่งเสริมคุณภาพสิ่งแวดล้อม โดยมี นางภาวินี ณ สายบุรี รองอธิบดีกรมส่งเสริมคุณภาพสิ่งแวดล้อม ให้เกียรติเป็นผู้มอบรางวัลดังกล่าว ณ ห้องประชุมอารีย์สัมพันธ์ ชั้น 3 อาคารกรมส่งเสริมคุณภาพสิ่งแวดล้อม กรุงเทพมหานคร โดยพิธีมอบรางวัลดังกล่าวได้จัดขึ้นเพื่อเป็นการแลกเปลี่ยนเรียนรู้ประสบการณ์ในการจัดการพื้นที่สีเขียว และยกย่องเชิดชูกลุ่มเป้าหมายที่ร่วมดำเนินงานการจัดการพื้นที่สีเขียว รวมถึงเผยแพร่ประชาสัมพันธ์การจัดการพื้นที่สีเขียวสู่สาธารณะ เพื่อให้เกิดความตระหนักถึงความสำคัญของพื้นที่สีเขียวในวงกว้าง พร้อมทั้งสร้างแรงจูงใจให้กับหน่วยงานอื่น ๆ ได้นำไปใช้เป็นแนวทางในการปฏิบัติต่อไป
ทั้งนี้ รฟม. ได้ผ่านเกณฑ์การตรวจประเมินการจัดการพื้นที่สีเขียวที่เป็นมิตรกับสิ่งแวดล้อม ปีงบประมาณ 2564 อยู่ในระดับดี เนื่องจาก รฟม. มีการจัดการพื้นที่สีเขียว มีการปลูกพรรณไม้หลากหลายชนิดที่เหมาะสมและเป็นมิตรกับสิ่งแวดล้อม มีการบำรุงรักษาพรรณไม้ในพื้นที่อย่างสม่ำเสมอ มีการสร้างการมีส่วนร่วมของสมาชิกองค์กรเพื่อการพัฒนาพื้นที่สีเขียวเป็นประจำอย่างต่อเนื่อง รวมถึงมีการกำหนดนโยบายด้านความรับผิดชอบต่อสังคมและสิ่งแวดล้อม และมีสวนสุขภาพ รฟม. ที่มีความร่มรื่นไว้ให้บริการประชาชนได้ออกกำลังกาย ณ สำนักงานใหญ่ รฟม. พระราม 9 อีกด้วย ติดตามข้อมูลข่าวสาร รฟม. เพิ่มเติมได้ที่ เว็บไซต์ รฟม. www.mrta.co.th และเฟซบุ๊กแฟนเพจการรถไฟฟ้าขนส่งมวลชนแห่งประเทศไทย หรือ Call Center รฟม. โทรศัพท์ 0 2716 4044
“30 ปี รฟม. เชื่อมต่อเส้นทางสู่ความยั่งยืน Completing Connection, Mission for All”

ที่มา : https://www.thaigov.go.th/news/contents/details/58501