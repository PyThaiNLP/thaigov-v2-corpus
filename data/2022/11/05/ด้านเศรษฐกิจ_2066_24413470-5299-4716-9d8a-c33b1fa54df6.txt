รัฐบาลไทย-ข่าวทำเนียบรัฐบาล-นายอธิรัฐ รัตนเศรษฐ สั่งเพิ่มจำนวนเที่ยวเรือไฟฟ้าและเรือด่วนเจ้าพระยา(ธงแดง) พร้อมคุมเข้มมาตราการป้องกัน COVID-19


วันพฤหัสบดีที่ 2 ธันวาคม 2564
นายอธิรัฐ รัตนเศรษฐ สั่งเพิ่มจำนวนเที่ยวเรือไฟฟ้าและเรือด่วนเจ้าพระยา(ธงแดง) พร้อมคุมเข้มมาตราการป้องกัน COVID-19
...
นายอธิรัฐ รัตนเศรษฐ รัฐมนตรีช่วยว่าการกระทรวงคมนาคม เปิดเผยว่าจากสถานการณ์แพร่ระบาดของโรคติดเชื้อไวรัสโคโรนา 2019 (COVID-19) ทำให้ในช่วงที่ผ่านมา ผู้ให้บริการเรือโดยสาร MINE Smart Ferry และเรือด่วนเจ้าพระยา(เรือปรับอากาศ)ธงแดง จำเป็นต้องหยุดให้บริการชั่วคราว และหลังจากมีการประกาศเปิดประเทศไปเมื่อวันที่ 1 พ.ย.64 รวมถึงประชาชนส่วนใหญ่ได้รับวัคซีนแล้ว และตั้งแต่วันที่ 1 ธ.ค.64 ผู้ให้บริการเรือโดยสารไฟฟ้า MINE Smart Ferry "Urban Line" และเรือด่วนเจ้าพระยา(ปรับอากาศ)ธงแดง กลับมาให้บริการอีกครั้งโดยเพิ่มจำนวนเที่ยวเรือเพื่อรองรับจำนวนผู้โดยสารและกลุ่มที่ต้องเดินทางไปทำงานตามปกติ หรือมีความจำเป็นที่ต้องเดินทางในวันหยุด ซึ่งจากการคาดการณ์จะมีจำนวนผู้โดยสารเพิ่มมากขึ้น สำหรับจำนวนเที่ยวเรือโดยสารที่กลับมาให้บริการ ตั้งแต่วันที่ 1 ธันวาคม 2564 เป็นต้นไป ดังนี้
เรือไฟฟ้า Smart Ferry Urban Line
- วันจันทร์ - วันศุกร์
• พระนั่งเกล้า - สาทร (เช้า 10 เที่ยว)
• สาทร - พระนั่งเกล้า (เย็น 10 เที่ยว)
- วันเสาร์ - วันหยุดนักขัตฤกษ์
• พระนั่งเกล้า - สาทร (เช้า 7 เที่ยว)
• สาทร - พระนั่งเกล้า (เย็น 7 เที่ยว)
- วันอาทิตย์
• พระนั่งเกล้า - สาทร (เช้า 4 เที่ยว)
• สาทร - พระนั่งเกล้า (เย็น 4 เที่ยว)
เรือด่วนเจ้าพระยา ธงแดง (เรือปรับอากาศ)
- วันจันทร์ - ศุกร์
• นนทบุรี - สาทร ให้บริการ 2 เที่ยว เวลา 06.50 น. และ 07.10 น.
• สาทร - นนทบุรี ให้บริการ 2 เที่ยว เวลา 16.30 น. และ 17.00 น.
นอกจากนี้ ได้เน้นย้ำให้กรมเจ้าท่ากวดขันผู้ประกอบการเรือโดยสารทุกประเภทต้องเข้มงวดมาตรการป้องกันการแพร่ระบาดของโรคติดเชื้อไวรัส COVID-19 ตามมาตรการกระทรวงสาธารณสุข เพื่อป้องกันการแพร่ระบาดอย่างต่อเนื่อง เช่น การคัดกรองตรวจวัดอุณหภูมิร่างกาย จัดจุดบริการเจลแอลกอฮอล์ การรณรงค์ให้ผู้โดยสารสวมหน้ากากอนามัย หรือหน้ากากผ้าตลอดการเดินทาง ทำความสะอาดเรือ ท่าเรือ และบริเวณจุดสัมผัสอย่างสม่ำเสมอ รวมทั้งให้กำหนดจุดที่นั่งและยืนโดยเว้นระยะห่าง ลดความแออัดของผู้โดยสาร

ที่มา : https://www.thaigov.go.th/news/contents/details/48979