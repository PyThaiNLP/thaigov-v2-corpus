รัฐบาลไทย-ข่าวทำเนียบรัฐบาล-นายชยธรรม์ พรหมศร ปลัดกระทรวงคมนาคม ตรวจเยี่ยมและให้กำลังใจเจ้าหน้าที่ศูนย์ปลอดภัยคมนาคมและศูนย์ปฏิบัติการคมนาคม กระทรวงคมนาคม


วันเสาร์ที่ 1 มกราคม 2565
นายชยธรรม์ พรหมศร ปลัดกระทรวงคมนาคม ตรวจเยี่ยมและให้กำลังใจเจ้าหน้าที่ศูนย์ปลอดภัยคมนาคมและศูนย์ปฏิบัติการคมนาคม กระทรวงคมนาคม
ติดตามสถานการณ์การเดินทางของประชาชนในช่วงเทศกาลปีใหม่ 2565
นายชยธรรม์ พรหมศร ปลัดกระทรวงคมนาคม ตรวจเยี่ยมและให้กำลังใจเจ้าหน้าที่ศูนย์ปลอดภัยคมนาคมและศูนย์ปฏิบัติการคมนาคม โดยมี นายอานนท์ เหลืองบริบูรณ์ รองปลัดกระทรวงคมนาคม ผู้อำนวยการศูนย์ปลอดภัยคมนาคมและเจ้าหน้าที่ให้การต้อนรับ ณ ศูนย์ปลอดภัยคมนาคม ในวันที่ 1 มกราคม 2565
ปลัดกระทรวงคมนาคม กล่าวว่า ตามนโยบายของนายศักดิ์สยาม ชิดชอบ รัฐมนตรีว่าการกระทรวงคมนาคม ที่มอบหมายให้หน่วยงานในสังกัดกระทรวงฯ ติดตามสถานการณ์การเดินทางของประชาชนในช่วงเทศกาลปีใหม่ 2565 และให้รายงานสถานการณ์ให้ทราบเป็นประจำทุกวันตลอดช่วงเทศกาลนั้น กระทรวงฯ ได้ดำเนินการตามนโยบายดังกล่าว และได้จัดเจ้าหน้าที่เพื่ออำนวยความสะดวกในการให้ข้อมูลการเดินทาง ประสานหน่วยงานที่เกี่ยวข้อง และรับแจ้งเหตุต่าง ๆ จากประชาชนตลอดช่วงเทศกาลปีใหม่ 2565
ในโอกาสนี้ ปลัดกระทรวงคมนาคมได้ตรวจเยี่ยมและให้กำลังใจเจ้าหน้าที่ผู้ปฏิบัติงาน ณ ศูนย์ปลอดภัยคมนาคม และศูนย์ปฏิบัติการคมนาคม กระทรวงคมนาคม รวมถึงติดตามรายงานสถานการณ์การเดินทางของประชาชนในช่วงเทศกาลปีใหม่ 2565 ซึ่งศูนย์ปลอดภัยคมนาคมได้จัดเจ้าหน้าที่รับโทรศัพท์ เพื่อรับแจ้งเหตุ และให้ข้อมูลการเดินทางกับประชาชน ผ่านสายด่วน 1356 ตลอด 24 ชั่วโมง พร้อมประสานกับหน่วยงานที่เกี่ยวข้อง เพื่อประสานการช่วยเหลือ แลกเปลี่ยนข้อมูลข่าวสาร และแก้ไขปัญหาในกรณีเกิดเหตุวิกฤติเร่งด่วน ฉุกเฉิน และเหตุการณ์สำคัญ รวมทั้งรายงานสถานการณ์ให้แก่ผู้บริหารระดับสูงของกระทรวงคมนาคมทราบ ผ่านระบบออนไลน์ตลอดช่วงเทศกาล สำหรับศูนย์ปฏิบัติการคมนาคม (MOTOC) เป็นศูนย์กลางการบูรณาการเชื่อมโยงข้อมูลที่เกี่ยวข้องกับการคมนาคมขนส่งจากหน่วยงานในสังกัดกระทรวงฯ เพื่อนำมาวิเคราะห์และประเมินสถานการณ์ พร้อมจัดทำรายงานเพื่อสนับสนุนการตัดสินใจของผู้บริหารในการบริหารจัดการ สั่งการ และแก้ไขปัญหาให้ทันต่อสถานการณ์ที่เกิดขึ้น

ที่มา : https://www.thaigov.go.th/news/contents/details/50134