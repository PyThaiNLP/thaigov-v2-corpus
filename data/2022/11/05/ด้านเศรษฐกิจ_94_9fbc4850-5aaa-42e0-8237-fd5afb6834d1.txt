รัฐบาลไทย-ข่าวทำเนียบรัฐบาล-การประชุมคณะอนุกรรมการด้านสารัตถะ APEC


วันจันทร์ที่ 21 มิถุนายน 2564
การประชุมคณะอนุกรรมการด้านสารัตถะ APEC
กระทรวงเกษตรฯ เข้าร่วมการประชุมคณะอนุกรรมการด้านสารัตถะ เตรียมพร้อมเป็นเจ้าภาพประชุมรัฐมนตรีความมั่นคงอาหาร APEC 2022
นายระพีภัทร์ จันทรศรีวงศ์ รองปลัดกระทรวงเกษตรและสหกรณ์ ได้รับมอบหมายจาก ดร.ทองเปลว กองจันทร์ ปลัดกระทรวงเกษตรและสหกรณ์ ให้เป็นผู้แทนเข้าร่วมการประชุมคณะอนุกรรมการด้านสารัตถะเพื่อเตรียมการจัดการประชุมผู้นำเขตเศรษฐกิจเอเปคและการประชุมที่เกี่ยวข้อง ในช่วงที่ประเทศไทยเป็นเจ้าภาพจัดการประชุมเอเปค ปีพ.ศ. 2565 ครั้งที่ 2/2564 ผ่านระบบการประชุมทางไกล Cisco Webex ณ ห้องประชุม 135 กระทรวงเกษตรและสหกรณ์โดยมีนายดอน ปรมัตถ์วินัย รองนายกรัฐมนตรีและรัฐมนตรีว่าการกระทรวงการต่างประเทศ เป็นประธานคณะอนุกรรรมการฯ โดยการประชุมครั้งนี้ เพื่อพิจารณาหัวข้อหลัก (Theme) และประเด็นสำคัญ (Priorities) 3 ด้าน ประกอบด้วย1) ด้านการส่งเสริมการเจริญเติบโตที่ยั่งยืนและครอบคลุม เพื่อผลักดันการเจริญเติบโตที่ยั่งยืนและสมดุลในทุกมิติคือ เศรษฐกิจ สิ่งแวดล้อม และสังคม ให้ทุกคนสามารถเข้าถึงได้ 2) ด้านการอำนวยความสะดวกด้านการค้าและการลงทุน และ 3) ด้านการฟื้นฟูความเชื่อมโยง โดยเฉพาะการเดินทางและการท่องเที่ยว เพื่อเร่งการฟื้นฟูและการเจริญเติบโตในภูมิภาคในยุคหลังโควิด-๑๙
ทั้งนี้ ในปี 2565 ประเทศไทย โดยกระทรวงเกษตรและสหกรณ์ จะเป็นเจ้าภาพจัดการประชุมรัฐมนตรีความมั่นคงอาหารเอเปค (The APEC Food Security Ministerial Meeting) เพื่อสร้างเสริมความร่วมมือด้านความมั่นคงอาหารภายในภูมิภาคเอเชีย - แปซิฟิก แสดงบทบาทของไทยในการดำเนินงานด้านความมั่นคงอาหาร ที่มีความพร้อมเป็นแหล่งสำรองอาหารของภูมิภาคอาเซียน และมาตรการรับมือต่อโรคโควิด-19  อีกทั้งยังเป็นการติดตามความคืบหน้าการดำเนินนโยบาย มาตรการ แผนงาน และโครงการต่าง ๆ ที่เกี่ยวข้องกับความมั่นคงอาหารของสมาชิก อันจะเป็นประโยชน์ในการดำเนินนโยบายด้านความมั่นคงอาหารของกระทรวงเกษตรและสหกรณ์

ที่มา : https://www.thaigov.go.th/news/contents/details/42938