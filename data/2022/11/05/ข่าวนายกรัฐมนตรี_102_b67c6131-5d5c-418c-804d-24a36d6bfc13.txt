รัฐบาลไทย-ข่าวทำเนียบรัฐบาล-นายกฯ ลงพื้นที่ชลบุรี ตรวจเยี่ยมโรงงานตามโครงการ Factory Sandbox สนับสนุนขยายการดำเนินโครงการฯ ให้มากขึ้น เพื่อฟื้นเศรษฐกิจให้ประเทศไทย สร้างความเชื่อมั่นต่อนักลงทุน


วันศุกร์ที่ 17 กันยายน 2564
พิมพ์
นายกฯ ลงพื้นที่ชลบุรี ตรวจเยี่ยมโรงงานตามโครงการ Factory Sandbox สนับสนุนขยายการดำเนินโครงการฯ ให้มากขึ้น เพื่อฟื้นเศรษฐกิจให้ประเทศไทย สร้างความเชื่อมั่นต่อนักลงทุน
นายกฯ ลงพื้นที่ชลบุรี ตรวจเยี่ยมโรงงานตามโครงการ Factory Sandbox สนับสนุนขยายการดำเนินโครงการฯ ให้มากขึ้น เพื่อฟื้นเศรษฐกิจให้ประเทศไทย สร้างความเชื่อมั่นต่อนักลงทุน
วันนี้ (17 กันยายน 2564) เวลา 09.30 น. ณ บริษัท มิตซูบิชิ มอเตอร์ส จํากัด (แหลมฉบัง) ต.ทุ่งสุขลา อ.ศรีราชา จ.ชลบุรี พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ตรวจเยี่ยมโรงงานตามโครงการ Factory Sandbox  ซึ่งเป็นหนึ่งโครงการนำร่องในการป้องกันและควบคุมการแพร่ระบาดในโรงงาน
มร. โมะริคาซุ ชกกิ ประธานคณะกรรมการบริษัท มิตซูบิชิ มอเตอร์ส (ประเทศไทย) จำกัด กล่าวขอบคุณนายกรัฐมนตรีและรัฐบาลที่ได้จัดทำโครงการ Factory Sandbox  ถือเป็นมาตรการของรัฐที่ช่วยยกระดับความปลอดภัยและลดโอกาสการติดเชื้อโควิด-19 ให้แก่พนักงาน ครอบครัวของพนักงาน และชุมชนโดยรอบ ซึ่งการช่วยเหลือชุมชนและสังคมให้ผ่านพ้นวิกฤติครั้งนี้ ถือเป็นหนึ่งในภารกิจที่สำคัญของบริษัทในฐานะที่เป็นพลเมืองของสังคมไทย โดยโครงการ Factory Sandbox นี้ ช่วยให้ มิตซูบิชิ มอเตอร์ส ประเทศไทย ในฐานะที่เป็นหนึ่งในผู้ผลิตรถยนต์ส่งออกรายใหญ่ของประเทศ สามารถดำเนินการผลิตได้อย่างต่อเนื่อง สนับสนุนให้เศรษฐกิจของประเทศไทยสามารถกลับมาฟื้นตัวได้
Mr. Ogawa Eiji  ผู้แทนนักลงทุนชาวญี่ปุ่น กล่าวเสนอประเด็นการลงทุนและการส่งออก พร้อมขอให้รัฐบาลสนับสนุนสถานประกอบการที่ตั้งอยู่ในจังหวัดชลบุรีและจังหวัดระยอง ดังนี้
1. สนับสนุนโครงการ Factory Sandbox ขยายไปยังสถานประกอบการที่ตั้งอยู่ในจังหวัดชลบุรีและจังหวัดระยองให้มากขึ้นรวมถึงพิจารณาเรื่องการจัดสรรวัคซีนให้ประชาชนในชุมชนอย่างทั่วถึง
2. ช่วยพิจารณาการผ่อนปรนมาตรการการกักตัวให้สั้นลงจนกระทั่งการยกเลิก เพื่อให้การเดินทางระหว่างประเทศของภาคเอกชนเข้าสู่ภาวะปกติ
3. สนับสนุนโครงการระเบียงเศรษฐกิจพิเศษภาคตะวันออก หรือ EEC และโครงสร้างพื้นฐาน ความสามารถด้านโลจิสติกส์ระหว่างประเทศ เพื่อความเจริญก้าวหน้าในการดำเนินธุรกิจในจังหวัดชลบุรี และจังหวัดระยองต่อไป
นายกรัฐมนตรีกล่าวขอบคุณประเทศญี่ปุ่นและนายกรัฐมนตรีญี่ปุ่นที่เป็นมหามิตรที่ดีต่อประเทศไทยมายาวนาน ยินดีร่วมมือในมิติต่าง ๆ พร้อมขอบคุณนักลงทุนญี่ปุ่นที่มีความเชื่อมั่นเดินหน้าในธุรกิจ หวังให้มีการลงทุนในประเทศไทยมากขึ้น ขอให้ทุกคนรวมพลังจับมือให้มั่น ฟันฝ่าอุปสรรคไปด้วยกันพลิกโฉมประเทศไทย เดินหน้าไปด้วยกัน เพื่อประเทศไทย
ในส่วนเรื่องการฉีดวัคซีนนายกรัฐมนตรีกำชับให้ผู้ว่าราชการจังหวัด ส่วนราชการในท้องที่ดูแลให้ประชาชนได้ฉีดวัคซีนให้มากที่สุด โดยเฉพาะลูกจ้างแรงงานต้องดูแลให้ทั่วถึง เพราะเป็นกำลังสำคัญในการผลิต หากสามารถดำเนินการได้จะช่วยสร้างความมั่นใจให้กับผู้ประกอบการต่างประเทศ เกิดการลงทุนในประเทศไทยมากขึ้น ฝากให้ผู้ประกอบการต่าง ๆ กำหนดมาตรการดูแลลูกจ้าง และครอบครัวของลูกจ้าง ส่วนตัวแล้ว นายกรัฐมนตรีไม่พอใจกับยอดผู้เสียชีวิตจากโควิด-19 พร้อมให้ความเชื่อมั่นว่ารัฐบาลจะทำอย่างเต็มที่ในการจัดหาวัคซีนให้ประชาชนคนไทยทุกคนได้ฉีดวัคซีนมากที่สุด
นายกรัฐมนตรีฝากให้ภาคอุตสาหกรรมคำนึงถึงภาวะโลกร้อน ขอให้ปรับเปลี่ยนอุตสาหกรรมที่เป็นมิตรต่อสิ่งแวดล้อมให้มากขึ้น และฝากให้ผู้ว่าราชการจังหวัดเร่งสำรวจแก้ไขปัญหาการเกษตรจะต้องสร้างความรู้ความเข้าใจต่อเกษตรกร นำวิธีการทำเกษตรแบบใหม่ เพื่อลดต้นทุนเพิ่มมูลค่าให้สินค้าเกษตร โดยเฉพาะพื้นที่เพาะปลูกสินค้าเกษตรจะต้องปลูกในพื้นที่ที่มีเอกสารสิทธิ์ถูกต้อง ขอให้เร่งดำเนินการรับรองเอกสารสิทธิ์ในการเพาะปลูกให้ถูกต้อง เพื่อป้องกันแกัไขปัญหาการกีดกันสินค้าในอนาคต ในส่วนโครงการ Factory Sandbox นายกรัฐมนตรีรู้สึกสบายใจต่อมาตรการการดำเนินงานของโรงงานขนาดใหญ่ แต่เป็นห่วงกังวลต่อการดำเนินการสำหรับโรงงานขนาดกลางและขนาดเล็ก ยืนยันรัฐบาลพร้อมสนับสนุนขยายการดำเนินโครงการ Factory Sandbox ให้มากขึ้น เพื่อฟื้นเศรษฐกิจให้กับประเทศไทย และสร้างความเชื่อมั่นต่อนักลงทุน

ที่มา : https://www.thaigov.go.th/news/contents/details/45917