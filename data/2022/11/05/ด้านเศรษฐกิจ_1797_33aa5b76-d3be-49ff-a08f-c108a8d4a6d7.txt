รัฐบาลไทย-ข่าวทำเนียบรัฐบาล-รมช.มนัญญา รับฟัง แก้ไขปัญหาด้านเกษตรของชาวมุสลิม จ.กระบี่


วันจันทร์ที่ 15 พฤศจิกายน 2564
รมช.มนัญญา รับฟัง แก้ไขปัญหาด้านเกษตรของชาวมุสลิม จ.กระบี่
รมช.มนัญญา รับฟัง แก้ไขปัญหาด้านเกษตรของชาวมุสลิม จ.กระบี่
รมช.มนัญญา ไทยเศรษฐ์ รัฐมนตรีช่วยว่าการกระทรวงเกษตรและสหกรณ์ พร้อมคณะ รับฟังและแก้ไขปัญหาความเดือดร้อนของพี่น้องชาวมุสลิมในพื้นที่ จ.กระบี่ อาทิ การแก้ไขปัญหาเอกสารสิทธิ์ที่ดินทำกินของเกษตรกร การสนับสนุนเงินทุนให้กับสหกรณ์เพื่อส่งเสริมอาชีพแก่สมาชิกสหกรณ์ และการสนับสนุนอุปกรณ์ทางการเกษตรเพื่อประกอบอาชีพ ตลอดจนแนวทางยกระดับฮาลาลในประเทศไทย เพื่อขับเคลื่อนอุตสาหกรรมฮาลาลพัฒนาระบบการรับรองฮาลาลไทยสู่ระดับสากล ณ สำนักงานคณะกรรมการอิสลามประจำจังหวัดกระบี่ ตำบลอ่าวนาง อำเภอเมือง จังหวัดกระบี่ อย่างไรก็ตาม กระทรวงเกษตรฯ จะดำเนินการแก้ไขปัญหาอย่างเร่งด่วน เพื่อให้พี่น้องเกษตรกรได้มีอาชีพที่มั่นคง สร้างรายได้ โอกาสนี้ ได้พบปะและให้กำลังใจสมาคมสตรีมุสลิมสัมพันธ์ และพี่น้องชาวมุสลิมจังหวัดกระบี่ ณ มัสยิดกลางประจำจังหวัดกระบี่ อำเภอเมือง จังหวัดกระบี่
ทั้งนี้ จังหวัดกระบี่มีประชากรประมาณ 470,000 คน ประกอบอาชีพทางการเกษตรประมาณ 100,000 คน คิดเป็นร้อยละ 21% เป็นมุสลิมประมาณ 230,000 คน หรือร้อยละ 48.94% ประกอบอาชีพทางการเกษตรเกี่ยวกับยางพารา ปาล์มน้ำมัน และผลไม้อื่นๆ อีกบางส่วน มีสหกรณ์อิสลาม 4 แห่ง ประกอบด้วย สหกรณ์นูรุลอิสลามกระบี่ จำกัด สหกรณ์อิสลามษะกอฟะฮ จำกัด สหกรณ์อิสลามตันมียะฮ์ จำกัด และสหกรณ์อิสลามบารอกะฮ จำกัด ภายใต้ชมรมสหกรณ์อิสลามจังหวัดกระบี่

ที่มา : https://www.thaigov.go.th/news/contents/details/48268