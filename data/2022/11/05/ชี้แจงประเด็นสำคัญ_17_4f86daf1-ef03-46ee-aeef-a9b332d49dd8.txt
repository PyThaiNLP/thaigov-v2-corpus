รัฐบาลไทย-ข่าวทำเนียบรัฐบาล-สปสช. ชี้แจงข้อเรียกร้องให้ตรวจ ATK ประชาชนโดยไม่คิดค่าใช้จ่าย


วันศุกร์ที่ 6 สิงหาคม 2564
พิมพ์
สปสช. ชี้แจงข้อเรียกร้องให้ตรวจ ATK ประชาชนโดยไม่คิดค่าใช้จ่าย
สปสช. เผยอยู่ระหว่างการสอบสวนข้อเท็จจริง และกำลังดำเนินการจัดซื้อชุดตรวจ ATK เพื่อให้ประชาชนเข้าถึงบริการโดยไม่เสียค่าใช้จ่าย
วันที่ 6 สิงหาคม 2564 นายแพทย์จเด็จ ธรรมธัชอารี เลขาธิการสำนักงานหลักประกันสุขภาพแห่งชาติ ชี้แจงกรณีนายพลภูมิฯ ส.ส.กทม. พรรค พท. เผยได้รับการร้องเรียนจากประชาชนเกี่ยวกับการตรวจหาเชื้อโควิด-19 ด้วยวิธี ATK ของคลินิกอบอุ่น ว่ามีค่าตรวจ 800 บาท เมื่อสอบถาม สปสช. ได้รับคำตอบว่าค่าใช้จ่ายจะขึ้นอยู่กับแพทย์ผู้ตรวจ หากผู้เข้ารับการตรวจเป็นผู้สัมผัสเสี่ยงสูงจะไม่เสียค่าบริการ แต่ถ้าไม่ใช่ผู้สัมผัสเสี่ยงสูง หรือไม่เข้าเงื่อนไขที่กำหนดจะต้องเสียค่าใช้จ่าย ซึ่งเป็นเรื่องไม่เหมาะสม เพราะควรให้ประชาชนได้รับการตรวจฟรี นั้น
1.ภายหลังรับทราบข้อมูลดังกล่าวแล้ว ได้เร่งให้เจ้าหน้าที่ สปสช. เขต 13 กทม. ทำการตรวจสอบโดยอยู่ระหว่างการสอบสวนข้อเท็จจริง ซึ่งคลินิกที่ถูกร้องเรียนเป็นหน่วยบริการในระบบบัตรทอง ที่ร่วมรับดูแลผู้ติดเชื้อโควิด-19 ที่บ้านและในชุมชน (Home Isolation/Community Isolation : HI/CI) จริง แต่ยังไม่ได้ร่วมให้บริการตรวจโควิด-19 ด้วยชุด ATK ซึ่งขณะนี้ สปสช. มีนโยบายเตรียมที่จะกระจายชุดตรวจ ATK เพื่อให้ประชาชนเข้าถึงบริการแล้วโดยไม่เสียค่าใช้จ่าย
2.สำหรับผู้ที่เข้ารับการตรวจคัดกรองโควิด-19 ด้วยชุดตรวจ ATK ภายใต้ระบบบัตรทองครอบคลุมประชาชนคนไทยทุกคนทุกสิทธิ โดยมีหลักเกณฑ์เข้ารับการตรวจ ได้แก่ เกณฑ์กลุ่มเสี่ยง คัดกรองก่อนทำหัตถการ และแพทย์ผู้ตรวจรักษาประเมินว่ามีความจำเป็นตามดุลยพินิจของแพทย์
3.สปสช. รับทราบปัญหาและความเดือดร้อนของประชาชน ซึ่งขณะนี้มีประชาชนจำนวนมากต้องการเข้าถึงบริการตรวจคัดกรองโควิด-19 นอกจากการให้บริการจุดตรวจเชิงรุกในพื้นที่ต่างๆ ที่ สปสช. ได้ร่วมกับหน่วยงานที่เกี่ยวข้องแล้ว  ยังได้จัดซื้อชุดตรวจ ATK จำนวน 8.5 ล้านชุด ที่ได้ผ่านบอร์ด สปสช. ไปแล้วเพื่อบริการฟรีกับประชาชน ทำให้ประชาชนเข้าถึงการตรวจได้โดยไม่ต้องเสียค่าใช้จ่าย

ที่มา : https://www.thaigov.go.th/news/contents/details/44498