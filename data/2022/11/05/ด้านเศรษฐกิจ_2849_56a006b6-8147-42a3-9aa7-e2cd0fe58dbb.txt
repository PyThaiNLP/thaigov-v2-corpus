รัฐบาลไทย-ข่าวทำเนียบรัฐบาล-SME D Bank ผนึก ซีพี ออลล์ หนุน ‘เอสเอ็มอีไทย’ ขยายตลาดเพิ่มรายได้ พาติดปีกจับคู่ธุรกิจ ‘เพิ่มช่องทางจำหน่ายสินค้า SME’ ผ่าน ‘เซเว่นฯ’ ปีที่ 3


วันศุกร์ที่ 11 กุมภาพันธ์ 2565
พิมพ์
SME D Bank ผนึก ซีพี ออลล์ หนุน ‘เอสเอ็มอีไทย’ ขยายตลาดเพิ่มรายได้ พาติดปีกจับคู่ธุรกิจ ‘เพิ่มช่องทางจำหน่ายสินค้า SME’ ผ่าน ‘เซเว่นฯ’ ปีที่ 3
SME D Bank ธนาคารเพื่อเอสเอ็มอีไทย ร่วมกับ บมจ.ซีพี ออลล์ สานต่อโครงการ “เพิ่มช่องทางจำหน่ายสินค้า SME” ปีที่ 3 สร้างโอกาสผู้ประกอบการเอสเอ็มอี นำสินค้าจำหน่ายผ่านร้านเซเว่น อีเลฟเว่น (7-11), All Online , ทเวนตี้โฟร์  ช้อปปิ้ง และร้านยาเอ็กซ์ต้าพลัส
นางสาวนารถนารี รัฐปัตย์ กรรมการผู้จัดการ ธนาคารพัฒนาวิสาหกิจขนาดกลางและขนาดย่อมแห่งประเทศไทย (ธพว.) หรือ SME D Bank เปิดเผยว่า จากสถานการณ์แพร่ระบาดของโควิด-19 ที่ยังส่งผลกระทบต่อผู้ประกอบการเอสเอ็มอีไทย โดยเฉพาะด้านช่องทางขายที่ถูกจำกัด  ส่งผลให้รายได้ลดลง ดังนั้น SME D Bank ธนาคารเพื่อเอสเอ็มอีไทย ร่วมมือกับ บริษัท ซีพี ออลล์ จำกัด (มหาชน) ผู้บริหารเซเว่น อีเลฟเว่น (7-11) และเซเว่น เดลิเวอรี่ ร่วมจัดโครงการจับคู่ธุรกิจ “เพิ่มช่องทางจำหน่ายสินค้า SME” ประจำปี 2565  ซึ่งนับเป็นการจัดต่อเนื่องปีที่ 3 เปิดโอกาสให้กับผู้ประกอบการเอสเอ็มอีที่เป็นลูกค้า SME D Bank  ได้นำเสนอสินค้า เพื่อเพิ่มโอกาสจะเข้าวางจำหน่ายผ่านช่องทางตลาดต่าง ๆ ของซีพี ออลล์ ทั้งออฟไลน์และออนไลน์ เช่น ร้านเซเว่น อีเลฟเว่น (7-11), All Online , ทเวนตี้โฟร์ ช้อปปิ้ง และร้านยา เอ็กซ์ต้า พลัส เป็นต้น ช่วยผลักดันให้สินค้าเข้าถึงผู้บริโภคได้ง่ายและทั่วถึง  สนับสนุนให้ผู้ประกอบการขยายตลาด เพิ่มรายได้ สามารถดำเนินธุรกิจไปได้ด้วยดี
สำหรับโครงการดังกล่าว เปิดกว้างให้กลุ่มสินค้าหลากหลาย ไม่ว่าจะเป็นสินค้าอุปโภคบริโภค ผลิตภัณฑ์เกษตรแปรรูป ผลิตภัณฑ์เพื่อสุขภาพ เครื่องสำอาง ของใช้ในชีวิตประจำวัน ฯลฯ สิ่งสำคัญต้องเป็นสินค้าที่มีจุดเด่นและเอกลักษณ์เฉพาะตัว รวมทั้ง กำลังการผลิตที่เพียงพอต่อความต้องการ และกระบวนการผลิตได้มาตรฐาน เช่น ได้รับมาตรฐานจากสำนักงานคณะกรรมการอาหารและยา (อย.) เครื่องหมายการผลิตปลอดภัยมาตรฐานระดับโลกอย่าง GMP หรือเครื่องหมายมาตรฐานอาหารฮาลาล สำหรับผู้ประกอบการที่สนใจสมัครผ่านทางออนไลน์ฟรี เพียงสแกน QR Code ในโปสเตอร์ประชาสัมพันธ์ ตั้งแต่วันนี้ถึงเดือนตุลาคม 2565 โดยในแต่ละรอบสมัครภายในวันที่ 25 ของทุกเดือน สมัครก่อนมีสิทธิ์ก่อน ด่วน! รับจำนวนจำกัด จากนั้นจะเข้าสู่กระบวนการคัดเลือกต่อไป สอบถามข้อมูลเพิ่มเติมได้ที่ Call Center โทร.1357
สำหรับกิจกรรม “เพิ่มช่องทางจำหน่ายสินค้า SME” ในช่วง 2 ปีที่ผ่านมามีผู้ประกอบการสมัครมากกว่า 300 ราย นำเสนอสินค้ากว่า  400 รายการ เบื้องต้นได้รับการคัดเลือกเข้าวางขายสินค้าผ่านเครือข่ายของซีพี ออลล์ เช่น บริษัท สมาร์ทไซเอนซ์ จำกัด จำหน่ายโปรตีนไข่ขาว ตรา Hemomin , บริษัท เคียงมูล พลังงานยั่งยืน (ประเทศไทย) จำกัด จำหน่ายถ่านไม้ไผ่อัดแท่งดูดกลิ่น และร้าน  พีพี เฟรม สุโขทัย จำหน่ายกรอบรูปไม้  เป็นต้น
นายยุทธศักดิ์ ภูมิสุรกุล ประธานเจ้าหน้าที่บริหาร (รษก.) บริษัท ซีพี ออลล์ จำกัด (มหาชน)  ผู้บริหารเซเว่น อีเลฟเว่น และเซเว่น เดลิเวอรี่ กล่าวว่า ซีพี ออลล์ มีนโยบายและความมุ่งมั่นในการสนับสนุนธุรกิจเอสเอ็มอีให้เติบโตอย่างยั่งยืน โดยล่าสุดได้จัดตั้งศูนย์ 7 สนับสนุนเอสเอ็มอี  ดำเนินงานภายใต้ภารกิจ “3 ให้” ได้แก่ ให้ช่องทางขาย ให้ความรู้ และให้การสนับสนุน ถือเป็นการสร้างโอกาสให้กับผู้ประกอบการที่ต้องการพัฒนาและยกระดับสินค้า เพื่อวางจำหน่ายผ่านช่องทางการขายที่มีประสิทธิภาพ โดยบริษัทจะเป็นช่องทางการจำหน่ายสินค้าส่งถึงมือผู้บริโภคโดยตรง พร้อมเป็นส่วนหนึ่งที่สนับสนุนธุรกิจเอสเอ็มอี ให้สามารถรับมือและดำเนินธุรกิจ ก้าวผ่านทุกวิกฤตได้อย่างมั่นคง

ที่มา : https://www.thaigov.go.th/news/contents/details/51444