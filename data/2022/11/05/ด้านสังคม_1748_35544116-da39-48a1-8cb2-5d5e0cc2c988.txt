รัฐบาลไทย-ข่าวทำเนียบรัฐบาล-“ชัยวุฒิ” เผย NT เร่งจัดระเบียบสายสื่อสาร ณ ชุมชนวังสิงห์คำ หลังชาวเชียงใหม่ร้องหวั่นไฟไหม้


วันพฤหัสบดีที่ 30 มิถุนายน 2565
“ชัยวุฒิ” เผย NT เร่งจัดระเบียบสายสื่อสาร ณ ชุมชนวังสิงห์คำ หลังชาวเชียงใหม่ร้องหวั่นไฟไหม้
“ชัยวุฒิ” เผย NT เร่งจัดระเบียบสายสื่อสาร ณ ชุมชนวังสิงห์คำ หลังชาวเชียงใหม่ร้องหวั่นไฟไหม้
วันนี้ (30 มิ.ย.65) นายชัยวุฒิ ธนาคมานุสรณ์ รัฐมนตรีว่าการกระทรวงดิจิทัลเพื่อเศรษฐกิจเเละสังคม (ดีอีเอส) พร้อมด้วย นางสมจิตต์ ธีระชุติกุล รองกรรมการผู้จัดการใหญ่ บริษัท โทรคมนาคมเเห่งชาติ จำกัด (มหาชน )หรือ NT ลงพื้นที่ตรวจสภาพความเรียบร้อยสายสื่อสาร บริเวณถนน วังสิงห์คำ อำเภอเมือง จ. เชียงใหม่ หลังจากที่มีชาวบ้านร้องเรียนว่าได้รับความเดือดร้อนจากสายไฟเเละสายสื่อสารรกรุงรังเเละกังวลว่าอาจจะเกิดอุบัติเหตุขึ้นได้
โดยนายชัยวุฒิ กล่าวว่า จังหวัดเชียงใหม่ เป็นหนึ่งจังหวัดหัวเมืองที่กระทรวงฯมีโครงการที่จะจัดระเบียบสายสื่อสาร ในพื้นที่เกือบทุกจุดที่มีปัญหา สำหรับพื้นที่ ณ ถนนวังสิงห์คำ จังหวัดเชียงใหม่ เป็นพื้นที่ที่มีปัญหาสายสื่อสาร ไม่เป็นระเบียบ อยู่ระเกะระกะรกรุงรัง ซึ่งพื้นที่ดังกล่าวอยู่ในแผนงานการจัดระเบียบสายสื่อสาร ของบริษัท NT ในจังหวัดเชียงใหม่มีทั้งหมด 47 เส้นทาง ที่ต้องดำเนินการให้เสร็จภายในสิ้นปี ขณะนี้ ณ จุดที่วังสิงห์คำได้ประสานการไฟฟ้าส่วนภูมิภาครอให้เอาไม้คอนมาติดตั้ง พอเอามาติดเรียบร้อย เราก็จะจัดระเบียบสายมัดรวมให้เรียบร้อยและลื้อสายเก่าทิ้ง ทาง NT จะเร่งดำเนินการให้ดีที่สุดเพื่อแก้ปัญหาให้พี่น้องประชาชน
“วันนี้ผมเดินทางมาถนนวังสิงห์คำซึ่ง พบว่ามีสายสื่อสาร สายไฟ เก่าจำนวนมาก และอยู่ในสภาพที่รกรุงรังมาก ซึ่งทางบริษัทโทรคมนาคมแห่งชาติหรือ NT ก็มีโครงการที่จะจัดระเบียบสายภายในสิ้นปีนี้  ผมจะเร่งรัดให้ทำให้เร็วที่สุด โดยจะร่วมมือและประสานไปยังการไฟฟ้าส่วนภูมิภาค ต้องบูรณาการทำงานร่วมกัน” นายชัยวุฒิกล่าว
ทั้งนี้ รัฐมนตรีดีอีเอส ย้ำว่า  ในการทำงานทุกกระทรวงมีโครงการและแผนงานทุกเรื่องโดยเฉพาะการแก้ไขปัญหาให้กับพี่น้องประชาชนและการพัฒนาบ้านเมืองช่วงที่ผ่านมาประชาชนอาจจะไม่ค่อยได้รับรู้ เราต้องพยายามประชาสัมพันธ์เพื่อให้ทราบว่ารัฐบาลได้ทำอะไรบ้างที่เป็นประโยชน์กับพี่น้องประชาชน และเร่งแก้ปัญหาต่างๆอย่างเป็นรูปธรรม การลงพื้นที่เป็นสิ่งที่ดีที่ได้มาติดตามการทำงานให้ดีขึ้น ที่สำคัญเป็นการประชาสัมพันธ์โครงการดีๆที่เป็นประโยชน์ให้กับพี่น้องประชาชน
ด้านนายสุรีย์ ฉอสันเทียะ ชาวบ้านในชุมชนวังสิงห์คำ เจ้าของร้านตะวันสูท กล่าวว่า ตนมาร้องเรียนเเละอยากให้ภาครัฐช่วยเหลือเพราะเกรงว่าสายไฟ สายสื่อสารดังกล่าวอยู่ใกล้กับหมอเเปลงไฟฟ้าเเละเคยเกิดเสียงดังหลายครั้งชาวบ้านเลยกังวลว่าอาจจะระเบิดและไฟไหม้ได้
***********************

ที่มา : https://www.thaigov.go.th/news/contents/details/56369