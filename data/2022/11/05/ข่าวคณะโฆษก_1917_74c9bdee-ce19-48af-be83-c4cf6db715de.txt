รัฐบาลไทย-ข่าวทำเนียบรัฐบาล-ครม.ผ่านร่าง พ.ร.บ.การจัดทำประมวลกฎหมาย เพื่อรวบรวมกฎหมายเกี่ยวเนื่องกันให้เป็นระบบประชาชนเข้าถึงโดยสะดวกปฏิบัติตามได้ถูกต้อง


วันอังคารที่ 5 กรกฎาคม 2565
พิมพ์
ครม.ผ่านร่าง พ.ร.บ.การจัดทำประมวลกฎหมาย เพื่อรวบรวมกฎหมายเกี่ยวเนื่องกันให้เป็นระบบประชาชนเข้าถึงโดยสะดวกปฏิบัติตามได้ถูกต้อง
ครม.ผ่านร่าง พ.ร.บ.การจัดทำประมวลกฎหมาย เพื่อรวบรวมกฎหมายเกี่ยวเนื่องกันให้เป็นระบบประชาชนเข้าถึงโดยสะดวกปฏิบัติตามได้ถูกต้อง
น.ส.ไตรศุลี ไตรสรณกุล รองโฆษกประจำสำนักนายกรัฐนตรี  กล่าวว่า ที่ประชุมคณะรัฐมนรี (ครม.) วันที่ 5 ก.ค. 2565 ได้เห็นชอบร่างพระราชบัญญัติ(พ.ร.บ.) การจัดทำประมวลกฎหมายและกฎเพื่อให้ประชาชนเข้าถึงโดยสะดวก พ.ศ.....โดยมีสาระสำคัญ เป็นการกำหนดหลักเกณฑ์และวิธีการจัดทำประมวลกฎหมายและกฎ มีวัตถุประสงค์เพื่อรวบรวมกฎหมายและกฎในเรื่องเดียวกัน เกี่ยวข้อง หรือเกี่ยวเนื่องกันเข้าไว้ด้วยกัน จัดทำหมวดหมู่บทบัญญัติให้เชื่อมโยงกันอย่างเป็นระบบและเป็นเหตุเป็นผล โดยไม่มีการแก้ไขหลักการ เนื้อความ หรือสาระสำคัญเดิม และใช้บังคับแทนกฎหมายและกฎที่นำมารวบรวมนั้น
ทั้งนี้ เพื่อให้ประชาชนเข้าถึงตัวบทกฎหมายต่างๆ ได้โดยสะดวกและสามารถเข้าใจกฎหมายได้ง่ายเพื่อปฏิบัติตามกฎหมายได้อย่างถูกต้อง
โดยกำหนดให้มีคณะกรรมการเพื่อปฏิบัติหน้าที่ตามกฎหมายรวม 3 คณะ  1)คณะกรรมการนโยบายการจัดทำประมวลกฎหมายและกฎ ซึ่งมีอำนาจหน้าที่ทำแผนงานหรือโครงการเกี่ยวกับการรวบรวมกฎหมายและการจัดทำประมวลกฎหมายและกฎ รวมทั้งกำหนดหลักเกณฑ์ วิธีการและขอบเขตของเนื้อหาในการรวมรวม ตลอดจนพิจารณาเห็นชอบร่างประมวลกฎหมายและกฎที่ดำเนินการแล้วเสร็จเพื่อนำเสนอต่อ ครม.
2) คณะกรรมการรวบรวมกฎหมายคณะหนึ่งหรือหลายคณะ ซึ่งคณะกรรมการนโยบายฯ แต่งตั้ง มีอำนาจและหน้าที่ในการตรวจสอบ ศึกษาและวิเคราะห์กฎหมายหรือกฎที่เป็นเรื่องเดียวกัน เกี่ยวข้อง หรือเกี่ยวเนื่องกันเพื่อดำเนินการรวบรวมไว้ในแหล่งเดียวกัน
3) คณะกรรมการจัดทำประมวลกฎหมายและกฎคณะหนึ่งหรือหลายคณะ  ซึ่งคณะกรรมการนโยบายฯ แต่งตั้ง มีอำนาจและหน้าที่ในการกำหนดขอบเขตเนื้อหาของประมวลกฎหมายและกฎเสนอต่อคณะกรรมการนโยบายฯ เพื่อพิจารณาเห็นชอบ และจัดทำประมวลกฎหมายและกฎตามขอบเขตเนื้อหาที่คณะกรรมการเห็นชอบ
สำหรับขั้นตอนดำเนินการ เมื่อคณะกรรมการนโยบายเห็นชอบกับร่างประมวลกฎหมายและกฎดังกล่าวให้เสนอร่างพระราชกฤฎีกาให้ใช้ประมวลกฎหมายและกฎต่อ ครม. เพื่อให้ความเห็นชอบ แล้วจึงเสนอต่อสภาผู้แทนราษฎร เพื่อให้ความเห็นชอบกับร่างพระราชกฤษฎีกาให้ใช้ประมวลกฎหมายและกฎต่อไป และเมื่อประกาศในราชกิจจานุเบกษาแล้ว ให้ใช้บังคับได้ โดยมีผลเป็นการยกเลิกบทบัญญัติของกฎหมายและกฎที่นำมารวบรวมในประมวลกฎหมายและกฎนั้น

ที่มา : https://www.thaigov.go.th/news/contents/details/56563