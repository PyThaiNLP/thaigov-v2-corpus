รัฐบาลไทย-ข่าวทำเนียบรัฐบาล-ผู้ช่วยรัฐมนตรีประจำกระทรวงยุติธรรม เร่ง ประสาน เจ้าหน้าที่ลงพื้นที่ให้ความเป็นธรรมคดีสาววัย 16 ปี โดนแฟนหนุ่มทำร้ายร่างกายจนเสียชีวิต


วันอังคารที่ 31 สิงหาคม 2564
พิมพ์
ผู้ช่วยรัฐมนตรีประจำกระทรวงยุติธรรม เร่ง ประสาน เจ้าหน้าที่ลงพื้นที่ให้ความเป็นธรรมคดีสาววัย 16 ปี โดนแฟนหนุ่มทำร้ายร่างกายจนเสียชีวิต
ผู้ช่วยรัฐมนตรีประจำกระทรวงยุติธรรม เร่ง ประสาน เจ้าหน้าที่ลงพื้นที่ให้ความเป็นธรรมคดีสาววัย 16 ปี โดนแฟนหนุ่มทำร้ายร่างกายจนเสียชีวิต แจง ครอบครัวผู้เสียชีวิตจะได้รับเงินเยียวยาตามกฎหมายเต็มที่
จากกรณี นายณัฐวุฒิ (สงวนนามสกุล) ทำร้ายร่างกาย น.ส.อนันตญา หรือเมย์ อายุ 16 ปี แฟนสาว จนเสียชีวิต ส่วนนายณัฐวุฒิ ผู้ต้องหา ตำรวจได้ควบคุมตัวและทำการตรวจสารเสพติดพบว่าได้เสพกัญชา จึงโดนแจ้งข้อหาเพิ่มเติมข้อหาทำร้ายร่างกายผู้อื่นจนเป็นเหตุให้ถึงแก่ความตาย ส่วนผู้ต้องหาให้สารภาพว่าทำไปเพราะเกิดความโมโหและหึงหวง นั้น
นางสาวณัฐธ์ภัสส์ ยงใจยุทธ ผู้ช่วยรัฐมนตรีประจำกระทรวงยุติธรรม เปิดเผยว่า ตนได้ประสานไปยังกรมคุ้มครองสิทธิและเสรีภาพ และยุติธรรมจังหวัด ให้เจ้าหน้าที่ลงพื้นที่พบปะครอบครัวผู้เสียชีวิตแล้ว พร้อมทั้งแจ้งสิทธิ และรับคำขอตามพระราชบัญญัติค่าตอบแทนฯให้ทายาทของผู้เสียหาย โดยกระทรวงยุติธรรมจะเร่งให้การช่วยเหลืออย่างเต็มที่ คดีดังกล่าวผู้ต้องหาถูกแจ้งข้อหาเพิ่มคือความผิดฐานทำร้ายร่างกายผู้อื่นจนทำให้ถึงแก่ความตาย ตามประมวลกฎหมายอาญา มาตรา 290 โดยครอบครัวผู้เสียชีวิตจะได้รับเงินช่วยเหลือเยียวยา ตามพระราชบัญญัติค่าตอบแทนผู้เสียหายและค่าทดแทนและค่าใช้จ่ายแก่จำเลยในคดีอาญา  พ.ศ.2544 และที่แก้ไขเพิ่มเติม ได้แก่ 1. ค่าตอบแทนถึงแก่ความตาย 50,000 บาท 2. ค่าจัดการศพ 20,000 บาท 3. ค่าขาดอุปการะเลี้ยงดู  40,000 บาท รวมทั้งหมด 110,000  บาท ทั้งนี้ ขึ้นอยู่กับการพิจารณาของคณะอนุกรรมการฯ
ส่วนการดำเนินงานของสำนักงานยุติธรรมจังหวัดสมุทรปราการ ได้ประสานขอทราบข้อมูลพฤติการณ์แห่งคดีและข้อมูลทายาทผู้เสียหาย จาก ร.ต.อ วีระพล สุดสายแก้ว พนักงานสอบสวนเจ้าของคดี สภ.พระประแดง จังหวัดสมุทรปราการ ทราบว่าได้ดำเนินการสอบปากคำผู้ต้องหาไปแล้ว เมื่อวันที่ 29 สิงหาคม 2564 พร้อมกับนัดทายาทของผู้เสียหายมาสอบปากคำเพิ่มเติม โดยคาดว่าจะนำเข้าพิจารณาคณะอนุกรรมการฯ ประจำจังหวัดสมุทรปราการในวันที่ 13 กันยายน นี้ พร้อมยืนยันว่าจะเร่งดำเนินการโดยให้สำนักงานยุติธรรมจังหวัดสมุทรปราการ และสำนักงานช่วยเหลือทางการเงินแก่ผู้เสียหายและจำเลยในคดีอาญา ติดตามการให้ความช่วยเหลืออย่างใกล้ชิดต่อไป

ที่มา : https://www.thaigov.go.th/news/contents/details/45341