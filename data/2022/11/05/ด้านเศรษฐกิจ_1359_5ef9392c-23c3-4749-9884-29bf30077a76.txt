รัฐบาลไทย-ข่าวทำเนียบรัฐบาล- รัฐมนตรีเกษตรฯ ตรวจแผนการดำเนินโครงการเพิ่มประสิทธิภาพการระบายน้ำและเก็บกักน้ำคลองไผ่


วันอาทิตย์ที่ 17 ตุลาคม 2564
รัฐมนตรีเกษตรฯ ตรวจแผนการดำเนินโครงการเพิ่มประสิทธิภาพการระบายน้ำและเก็บกักน้ำคลองไผ่
รัฐมนตรีเกษตรฯ ตรวจแผนการดำเนินโครงการเพิ่มประสิทธิภาพการระบายน้ำและเก็บกักน้ำคลองไผ่ หวังบรรเทาอุทกภัยในช่วงฤดูน้ำหลาก เก็บกักน้ำ ช่วยเหลือพื้นที่เพาะปลูกของราษฎร ตลอดจนเป็นแหล่งเก็บกักน้ำสำหรับการอุปโภค –บริโภค
ดร.เฉลิมชัย ศรีอ่อน รัฐมนตรีว่าการกระทรวงเกษตรและสหกรณ์ ติดตามความก้าวหน้าโครงการเพิ่มประสิทธิภาพการระบายน้ำและเก็บกักน้ำคลองไผ่ ณ บ้านทุ่งสงวน อ.ระโนด จ.สงขลา ซึ่งที่ผ่านมาประสบปัญหาการระบายน้ำออกจากพื้นที่ เนื่องจากมีลักษณะภูมิประเทศเป็นที่ราบชายทะเล ถูกขนาบด้วยทะเลสาบสงขลาและทะเลอ่าวไทย พื้นที่ราบริมทะเลสาบมีระดับพื้นที่ต่ำกว่า ส่วนพื้นที่ทางทิศตะวันออก มีลักษณะเป็นสันทรายที่ยกตัวสูงกว่า ส่งผลให้อำเภอระโนดเกิดอุทกภัยอยู่เป็นประจำ จึงจำเป็นต้องปรับปรุงคลองธรรมชาติ ได้แก่ คลองกก คลองตะเครียะ คลองไผ่ คลองระโนด คลองศาลาธรรม์ และคลองแดน เพื่อเป็นเส้นทางในการระบายน้ำ อีกทั้งยังสามารถใช้คลองธรรมชาติที่ได้ปรับปรุงดังกล่าว เป็นแหล่งเก็บกักน้ำในช่วงฤดูฝนเพื่อใช้ในช่วงฤดูแล้งได้อีกด้วย ทั้งนี้ โครงการเพิ่มประสิทธิภาพการระบายน้ำและเก็บกักน้ำคลองไผ่ เป็น 1 ในโครงการที่ช่วยเรื่องอุทกภัยและการขาดแคลนน้ำในพื้นที่คาบสมุทรสทิงพระ จังหวัดสงขลา
สำหรับการดำเนินงานโครงการเพิ่มประสิทธิภาพการระบายน้ำคลองไผ่ กระทรวงเกษตรฯ โดยกรมชลประทาน จะเริ่มดำเนินการในปีงบประมาณ พ.ศ 2565 โดยมีแผนดำเนินการให้แล้วเสร็จในปีงบประมาณ พ.ศ 2567 ซึ่งจะมีการขุดขยายคลองระบายน้ำ กว้าง 34.00 เมตร ลึก 4.00 เมตร ความยาว 16.00 กิโลเมตร สามารถระบายน้ำได้ประมาณ 22.582 ลูกบาศก์เมตร/วินาที พร้อมก่อสร้างถนนคันคลอง 2 ฝั่ง (ลาดยางผิวจราจรฝั่งขวา และลูกรังถมบดอัดแน่นฝั่งซ้าย) ก่อสร้างประตูระบายน้ำ 2 แห่ง สะพานรถยนต์ 21 แห่ง ท่อระบายน้ำลอดถนน 4 แห่ง และอาคารรับน้ำ 41 แห่ง หากดำเนินการแล้วเสร็จจะสามารถช่วยระบายน้ำ บรรเทาอุทกภัยในช่วงฤดูน้ำหลาก และเก็บกักน้ำ ช่วยเหลือพื้นที่เพาะปลูกของราษฎร ทั้งฤดูฝนและฤดูแล้ง ประมาณ 1,917 ไร่ ตลอดจนเป็นแหล่งเก็บกักน้ำสำหรับการอุปโภค –บริโภคอีกด้วย
"สิ่งที่กระทรวงเกษตรฯ โดยกรมชลประทานจะดำเนินการก่อสร้างนั้น จะต้องได้รับความเห็นชอบจากพี่น้องประชาชนในพื้นที่ จึงอยากให้ทราบว่าการดำเนินโครงการต่าง ๆ จะเป็นประโยชน์ต่อพี่น้องประชาชนอย่างแน่นอน นอกจากนี้ กระทรวงเกษตรฯ ยังมีการแก้ไขปัญหาในส่วนอื่น ๆ ด้วย อาทิ ที่ดินทำกิน การพัฒนาที่ดิน การดูแลผลผลิตทางการเกษตร ภาคการเกษตรทั้งระบบ รวมถึงการสนับสนุนช่องทางการตลาดอื่น ๆ ซึ่งกระทรวงเกษตรฯ พร้อมจะเข้ามาดูแลเกษตรกรทุกคน เพื่อให้มีความเข้มแข็ง และมีความเป็นอยู่ที่ดีขึ้นต่อไป" ดร.เฉลิมชัย กล่าว

ที่มา : https://www.thaigov.go.th/news/contents/details/47077