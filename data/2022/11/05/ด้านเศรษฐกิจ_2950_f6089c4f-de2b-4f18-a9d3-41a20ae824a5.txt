รัฐบาลไทย-ข่าวทำเนียบรัฐบาล-กรมทางหลวง สรุปผลการการรับฟังความคิดเห็นประชาชน โครงการบูรณะเพิ่มประสิทธิภาพการจราจรและขนส่ง


วันอังคารที่ 22 กุมภาพันธ์ 2565
กรมทางหลวง สรุปผลการการรับฟังความคิดเห็นประชาชน โครงการบูรณะเพิ่มประสิทธิภาพการจราจรและขนส่ง
ทล.108 ปากทางท่าลี่ - สะพานแม่กลาง จ.เชียงใหม่
กรมทางหลวง (ทล.) กระทรวงคมนาคม โดยแขวงทางหลวงเชียงใหม่ที่ 1 สำนักงานทางหลวงที่ 1 (เชียงใหม่) ได้ดำเนินโครงการการมีส่วนร่วมและแสดงความคิดเห็นของประชาชน โครงการพัฒนาทางหลวงเพื่อเพิ่มประสิทธิภาพการจราจรและขนส่ง กิจกรรมยกระดับมาตรฐานและเพิ่มประสิทธิภาพทางหลวง ในทางหลวงหมายเลข 108 ตอน ปากทางท่าลี่ - สะพานแม่กลาง ระหว่าง กม. ที่ 80 - 81+600 ระยะทางประมาณ 1.6 กิโลเมตร ในพื้นที่ตำบลสบเตี๊ยะ อำเภอจอมทอง จังหวัดเชียงใหม่ เมื่อวันพุธที่ 2 กุมภาพันธ์ 2565 ณ ห้องประชุมประจำหมู่บ้าน บ้านนากบ ตำบลบ้านแปะ อำเภอจอมทอง จังหวัดเชียงใหม่ เพื่อเพิ่มความปลอดภัยและส่งเสริมให้ประชาชนมีบทบาทและมีส่วนร่วมในการดำเนินงานโครงการต่าง ๆ ของ ทล.
ทางหลวงหมายเลข 108 ตอน ปากทางท่าลี่ - สะพานแม่กลาง เป็นเส้นทางสายหลักที่สำคัญ เชื่อมระหว่างจังหวัดเชียงใหม่กับจังหวัดแม่ฮ่องสอน และเป็นเส้นทางในการคมนาคมขนส่งมวลชน ด้านการเกษตร ฯลฯ และสถานที่ท่องเที่ยวที่สำคัญ และเป็นแหล่งประกอบกิจกรรมทางด้านเศรษฐกิจและสังคม ปัจจุบันเริ่มมีความคับแคบและไม่ปลอดภัย มีปริมาณจราจรอยู่ที่ 6,827 คัน/วัน และมีการใช้ความเร็วสูง ประกอบกับสภาพผิวทางปัจจุบันเป็นพื้นผิวแอสฟัลต์คอนกรีต จำนวน 4 ช่องจราจร ความกว้างช่องละ 3.5 เมตร ไหล่ทางกว้างข้างละ 0.5 เมตร เขตทางกว้างข้างละ 20 เมตร และมีสัดส่วนรถบรรทุกอยู่ที่ร้อยละ 25.91 ไม่มีเกาะกลางกั้นในการแบ่งทิศทางจราจร ทำให้มีการตัดกระแสจราจรกันไปมา ส่งผลให้เกิดอุบัติเหตุจนทำให้เกิดอันตรายต่อชีวิตและทรัพย์สินของประชาชนอยู่เป็นประจำ ทล. จึงเห็นความสำคัญของการปรับปรุงทางหลวงสายดังกล่าว เพื่อเพิ่มประสิทธิภาพและความปลอดภัย สามารถรองรับการจราจรที่เพิ่มสูงขึ้นทุกปีได้อย่างมีประสิทธิภาพ โดยดำเนินการก่อสร้างบูรณะผิวทางแอสฟัลต์คอนกรีต จำนวน 4 ช่องจราจร ความกว้างช่องจราจรช่องละ 3.5 เมตร ขยายไหล่ทางกว้าง 2.5 เมตร มีเกาะกลางแบบแบริเออร์คอนกรีตแบ่งถนน ความกว้าง 0.6 เมตร พร้อมทั้งก่อสร้างแบริเออร์คอนกรีต ด้านไหล่ทางเป็นช่วง ๆ ตามความเหมาะสมของไหล่ทางที่มีความชัน และมีจุดกลับรถ จำนวน 2 แห่ง พร้อมติดตั้งไฟฟ้าแสงสว่างและอุปกรณ์อำนวยความปลอดภัย งบประมาณ 50,000,000 บาท เพื่อให้ประชาชนเกิดความเข้าใจที่ถูกต้องในการดำเนินโครงการนี้ จึงให้ทุกภาคส่วนเข้ามามีส่วนร่วมในการรับข้อมูลข่าวสาร และแสดงข้อคิดเห็นข้อเสนอแนะต่อโครงการ เพื่อนำไปปรับปรุง แก้ไขปัญหาความเดือดร้อนของประชาชนในพื้นที่ระหว่างดำเนินการก่อสร้าง ทั้งนี้จากการสรุปผลการรับฟังความคิดเห็นของประชาชน ปรากฏว่า เห็นด้วยกับการดำเนินการดังกล่าว ส่วนใหญ่มีความคิดเห็นว่าทำให้การจราจรสะดวกปลอดภัยขึ้น เป็นการนำความเจริญมาสู่ชุมชนและเป็นการสนับสนุนการท่องเที่ยว สำหรับขั้นตอนต่อไป ทล. จะดำเนินการก่อสร้างโครงการดังกล่าวต่อไป
เมื่อโครงการดังกล่าวแล้วเสร็จ จะเป็นการพัฒนาโครงข่ายทางหลวงและเพื่ออำนวยความสะดวกปลอดภัยแก่ผู้ใช้ทาง อนึ่ง ทล. รับฟังความคิดเห็นและข้อเสนอแนะของประชาชนซึ่งจะเป็นประโยชน์ต่อการดำเนินงานของหน่วยงานและทำให้เกิดการบริหารกิจการบ้านเมืองที่ดีต่อไป ประชาชนสามารถสอบถามและติดตามรายละเอียดของโครงการก่อสร้างฯเพิ่มเติมได้ที่แขวงทางหลวงเชียงใหม่ที่ 1 โทร. 0 5327 8700 และ สายด่วนกรมทางหลวง 1586 (โทรฟรีทุกเครือข่ายตลอด 24 ชั่วโมง)

ที่มา : https://www.thaigov.go.th/news/contents/details/51794