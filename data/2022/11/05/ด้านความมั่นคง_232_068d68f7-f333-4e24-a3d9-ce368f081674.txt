รัฐบาลไทย-ข่าวทำเนียบรัฐบาล-ปลื้ม!! นักลงทุนญี่ปุ่น ชื่นชมรัฐบาลไทย ทำ ‘แฟคทอรี่แซนด์บ็อกซ์’ช่วยธุรกิจส่งออก


วันอังคารที่ 14 กันยายน 2564
พิมพ์
ปลื้ม!! นักลงทุนญี่ปุ่น ชื่นชมรัฐบาลไทย ทำ ‘แฟคทอรี่แซนด์บ็อกซ์’ช่วยธุรกิจส่งออก
ปลื้ม!! นักลงทุนญี่ปุ่น ชื่นชมรัฐบาลไทย ทำ ‘แฟคทอรี่แซนด์บ็อกซ์’ช่วยธุรกิจส่งออก
เมื่อวันที่ 14 กันยายน 2564 นายสุชาติ ชมกลิ่น รัฐมนตรีว่าการกระทรวงแรงงาน ให้การต้อนรับนายโคจิ นาคาอิ ประธานกรรมการบริษัท Aisin เอเชียแปซิฟิก (ประเทศไทย) จำกัด และคณะนักลงทุนชาวญี่ปุ่น เข้าพบรัฐมนตรีว่าการกระทรวงแรงงาน เพื่อขอบคุณรัฐบาลและกระทรวงแรงงานที่ให้ความช่วยเหลือพนักงานของบริษัทได้รับการฉีดวัคซีนตามโครงการแฟคทอรี่แซนด์บ็อกซ์ (Factory Sandbox) รวมทั้งได้ทำกิจกรรมเพื่อสังคมมอบเครื่องอุปโภคบริโภคแก่กระทรวงแรงงานนำไปช่วยเหลือพี่น้องแรงงานที่ได้รับผลกระทบจากโควิด-19 และหารือแนวทางความร่วมมือในการขยายโครงการแฟคทอรี่แซนด์บ็อกซ์ไปยังบริษัทของนักลงทุนชาวญี่ปุ่นให้ครอบคลุมมากขึ้น โดยเฉพาะในพื้นที่จังหวัดชลบุรี ระยอง ฉะเชิงเทรา และปราจีนบุรีโดยมี นายสุรชัย ชัยตระกูลทอง ผู้ช่วยรัฐมนตรีประจำกระทรวงแรงงาน นายสุเทพ ชิตยวงษ์เลขานุการรัฐมนตรีว่าการกระทรวงแรงงาน นางเธียรรัตน์ นะวะมะวัฒน์ โฆษกกระทรวงแรงงาน(ฝ่ายการเมือง) นายสุทธิ สุโกศล ปลัดกระทรวงแรงงาน พร้อมด้วยผู้บริหารระดับสูงกระทรวงแรงงาน เข้าร่วมในครั้งนี้ด้วย ณ ห้องจัตุมงคล ชั้น 6 อาคารกระทรวงแรงงาน โดย นายสุชาติกล่าวว่า รัฐบาล ภายใต้การนำของ พล.อ.ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม กระทรวงแรงงาน ภายใต้การกำกับดูแลของ พล.อ.ประวิตร วงษ์สุวรรณ รองนายกรัฐมนตรี ท่านมีความห่วงใยนักลงทุนและพี่น้องผู้ใช้แรงงาน จึงได้มีนโยบายสำคัญในการให้นำมาตรการป้องกันและควบคุมการแพร่ระบาดของโควิด -19 ในโรงงานไปสู่การปฏิบัติ และกระทรวงแรงงานได้ดำเนินโครงการแฟคทอรี่แซนด์บ็อกซ์ ซึ่งมีหัวใจหลัก คือตรวจ รักษา ควบคุม และดูแล โดยดำเนินการในลักษณะ “เศรษฐศาสตร์สาธารณสุข”เพื่อสร้างภูมิคุ้มกันให้พนักงานและสร้างความเชื่อมั่นในการขับเคลื่อนระบบเศรษฐกิจ นับเป็นการช่วยประเทศชาติให้ก้าวพ้นวิกฤตโควิดนี้ไปด้วยกัน
นายโคจิ ยังกล่าวถึงความรู้สึกของพนักงานบริษัท เอดับเบิ้ลยู (ไทยแลนด์) จำกัด หลังจากได้เข้าร่วมโครงการแฟคทอรี่แซนด์บ็อกซ์ว่า พนักงานรู้สึกมั่นใจในการทำงานมากขึ้นเมื่อได้รับการฉีดวัคซีน รู้สึกภูมิใจและมีความปลอดภัยมากขึ้น ลดความเสี่ยงได้สูง สร้างขวัญและกำลังใจให้แก่พนักงาน จึงขอบคุณรัฐบาลและกระทรวงแรงงานที่ได้ทำให้ได้มีโครงการนี้ขึ้นมาที่สามารถผลิตสินค้าที่ดีมีคุณภาพ ทำให้ลูกค้ามั่นใจในผลผลิตของบริษัทต่อไป
+++++++++++++++++++
กองเผยแพร่และประชาสัมพันธ์
14 กันยายน 2564

ที่มา : https://www.thaigov.go.th/news/contents/details/45828