รัฐบาลไทย-ข่าวทำเนียบรัฐบาล-นายกรัฐมนตรีมอบรางวัลภาพถ่าย “บันทึกคนไทย หัวใจไม่เคยท้อ” ชื่นชมคนไทยร่วมมือร่วมใจกันช่วงวิกฤติโควิด-19 ย้ำการเรียนออนไลน์เป็นสถานการณ์ชั่วคราว ขอห่วงใยนักเรียน/นักศึกษาให้มีวินัย


วันอังคารที่ 22 มิถุนายน 2564
พิมพ์
นายกรัฐมนตรีมอบรางวัลภาพถ่าย “บันทึกคนไทย หัวใจไม่เคยท้อ” ชื่นชมคนไทยร่วมมือร่วมใจกันช่วงวิกฤติโควิด-19  ย้ำการเรียนออนไลน์เป็นสถานการณ์ชั่วคราว ขอห่วงใยนักเรียน/นักศึกษาให้มีวินัย
นายกรัฐมนตรีมอบรางวัลภาพถ่าย “บันทึกคนไทย หัวใจไม่เคยท้อ” ชื่นชมคนไทยร่วมมือร่วมใจกันช่วงวิกฤติโควิด-19  ย้ำการเรียนออนไลน์เป็นสถานการณ์ชั่วคราว ขอห่วงใยนักเรียน/นักศึกษาให้มีวินัย
วันนี้ (22 มิถุนายน 2564) เวลา 08.00 น. ณ ห้องสีม่วง ตึกไทยคู่ฟ้า ทำเนียบรัฐบาล นายอนุชา บูรพชัยศรี โฆษกประจำสำนักนายกรัฐมนตรี เผยว่า ก่อนการประชุมคณะรัฐมนตรี พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เป็นประธานในพิธีมอบรางวัลการประกวดภาพถ่ายโครงการศิลปินร่วมสมัย สู้ภัยโควิด ด้วยจิตสำนึก #2  ในหัวข้อ “บันทึกคนไทย หัวใจไม่เคยท้อ” โดยนายอิทธิพล คุณปลื้ม รัฐมนตรีว่าการกระทรวงวัฒนธรรม นำผู้ชนะเข้าเยี่ยมคารวะนายกรัฐมนตรีเพื่อรับโล่รางวัล  โดยมีนายดิสทัต โหตระกิตย์ เลขาธิการนายกรัฐมนตรี ร่วมในครั้งนี้ด้วย  โอกาสนี้ รัฐมนตรีว่าการกระทรวงวัฒนธรรมกล่าวรายงานการจัดกิจกรรมการประกวดภาพถ่ายโครงการศิลปินร่วมสมัย สู้ภัยโควิด ด้วยจิตสำนึก #2  ในหัวข้อ “บันทึกคนไทย หัวใจไม่เคยท้อ” ประจำปีงบประมาณ 2564 เพื่อเก็บรวบรวมเป็นบันทึกประวัติศาสตร์และภาพความทรงจำสำหรับคนไทยทั้งประเทศในช่วงสถานการณ์การแพร่ระบาดของโรคติดเชื้อโควิด-19 โดยมีประชาชนส่งภาพเข้าร่วมประกวด 8,012 ภาพ แบ่งออกเป็นรางวัลประเภทนักเรียน/นักศึกษา ประเภทบุคคลทั่วไป และ รางวัลภาพถ่ายดีเด่นประจำภูมิภาค 7 ภูมิภาค รวมทั้งสิ้น 1,121 รางวัล
นายกรัฐมนตรีกล่าวชื่นชมผู้ที่ได้รับรางวัลในครั้งนี้ เพราะต่างมองเห็นสิ่งดี ๆ แม้ในช่วงสถานการณ์การแพร่ระบาดของโรคติดเชื้อโควิด-19 โดยเฉพาะภาพถ่ายการช่วยเหลือเกื้อกูลกันและกัน การสวมใส่หน้ากากอนามัย  การปฏิบัติงานของเจ้าหน้าที่ทางการแพทย์ สะท้อนถึงความร่วมมือร่วมใจของประชาชนที่ปฏิบัติตนตามมาตรการของรัฐในการป้องกันตนเอง รวมทั้งภาพถ่ายที่แสดงให้เห็นถึงวัฒนธรรมและอัตลักษณ์ดีงามของประเทศไทย ความรัก ความสามัคคี การประกอบอาชีพสุจริตของประชาชน นายกรัฐมนตรียังขอให้ทุกคนร่วมทำความดีต่อตนเอง ต่อครอบครัว และต่อชุมชน สังคมและประเทศชาติ เพราะทุกคนล้วนเป็นส่วนหนึ่งของการเดินหน้าประเทศไทย เช่นเดียวกับความมุ่งมั่นในการบริหารประเทศของรัฐบาล ซึ่งต้องเริ่มต้นด้วยก้าวที่ 1 เสมอ
ในตอนท้าย นายกรัฐมนตรียังห่วงใยและสอบถามนักเรียน/นักศึกษาถึงการเรียนหนังสือออนไลน์ในช่วงนี้ พร้อมกล่าวว่า การเรียนออนไลน์ในช่วงนี้เป็นสถานการณ์ชั่วคราว ขอให้ทุกคนใส่ใจ ที่สำคัญต้องมีวินัยในตนเอง เพราะกระบวนการคิด วิสัยทัศน์ เริ่มจากตัวเราเองแล้วคิดต่อยอดจากหนังสือตำรา รวมทั้งการวางแผนอาชีพในอนาคต นายกรัฐมนตรียังย้ำว่าเยาวชนทุกคนคืออนาคตของชาติที่จะสามารถทำให้ประเทศไทยพัฒนาต่อไปได้
.................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/42947