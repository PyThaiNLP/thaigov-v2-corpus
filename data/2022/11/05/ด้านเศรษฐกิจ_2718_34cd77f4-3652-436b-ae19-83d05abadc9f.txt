รัฐบาลไทย-ข่าวทำเนียบรัฐบาล-กรมการขนส่งทางราง ร่วมหารือความคืบหน้าการดำเนินการพัฒนาโครงการท่าบกท่านาแล้ง (Dry port) และเขตโลจิสติกส์ (Logistics Park) นครหลวงเวียงจันทน์


วันศุกร์ที่ 28 มกราคม 2565
กรมการขนส่งทางราง ร่วมหารือความคืบหน้าการดำเนินการพัฒนาโครงการท่าบกท่านาแล้ง (Dry port) และเขตโลจิสติกส์ (Logistics Park) นครหลวงเวียงจันทน์
...
เมื่อวันที่ 27 มกราคม 2565 นายสรพงศ์ ไพฑูรย์พงษ์ รองปลัดกระทรวงคมนาคม รักษาราชการแทนอธิบดีกรมการขนส่งทางราง กระทรวงคมนาคม พร้อมด้วย นายพิเชฐ คุณาธรรมรักษ์ รองอธิบดีกรมการขนส่งทางราง และสถานเอกอัครราชทูตไทย ณ เวียงจันทน์ รวมถึงหน่วยงานภาครัฐร่วมหารือกับบริษัท Vientiane Logistics Park จำกัด ผ่านสื่ออิเล็กทรอนิกส์ เกี่ยวกับความคืบหน้าการดำเนินการพัฒนาโครงการท่าบกท่านาแล้ง (Dry port) และเขตโลจิสติกส์ (Logistics Park) นครหลวงเวียงจันทน์ พื้นที่รวมกว่า 2,000 ไร่ ในบ้านดงโพสี เมืองหาดซางฟอง นครหลวงเวียงจันทน์ ซึ่งอยู่ห่างจากสะพานมิตรภาพไทย - ลาว แห่งที่ 1 ประมาณ 1.5 กิโลเมตร โครงการท่าเรือบกได้ดำเนินการแล้วเสร็จในระยะแรก ปัจจุบันอยู่ระหว่างก่อสร้างทางรถไฟจากสถานีเวียงจันทน์ใต้ของรถไฟลาว - จีน ถึงท่าเรือบกท่านาแล้ง ระยะทาง 2.8 กิโลเมตร คาดว่าจะแล้วเสร็จในปลายเดือน มีนาคม หรือต้นเดือน เมษายน 2565
โดยจะรองรับการเปลี่ยนถ่ายจากรถไฟขนาดทาง 1.435 เมตรและขนาดทาง 1 เมตร โดยยกตู้คอนเทนเนอร์ที่มีการบรรจุสินค้าไปสู่รถไฟอีกขบวนด้วยอุปกรณ์ Reach Stacker ทั้งนี้ โดยกรมการขนส่งทางรางได้นำเสนอแผนการดำเนินการรองรับการเปิดให้บริการรถไฟลาว - จีน ผ่านสะพานมิตรภาพเดิม ในระยะเร่งด่วน โดยการรถไฟแห่งประเทศไทยเตรียมเพิ่มการขนส่งจาก 4 ขบวน เป็น 14 ขบวนและจาก 12 แคร่เป็น 25 แคร่ ซึ่งอยู่ระหว่างจัดเตรียมสถานีหนองคายให้ดำเนินการเป็นจุดตรวจปล่อยสินค้าขาออก และในระยะยาวจะมีการก่อสร้างสะพานแห่งใหม่รวมถึงย่านสินค้าสถานีทานาให้เป็นจุดตรวจปล่อยสินค้าระหว่างประเทศและสถานีเปลี่ยนถ่ายสินค้าเพื่อเชื่อมโยงทางรถไฟระหว่างไทย ลาว และจีนต่อไป

ที่มา : https://www.thaigov.go.th/news/contents/details/50990