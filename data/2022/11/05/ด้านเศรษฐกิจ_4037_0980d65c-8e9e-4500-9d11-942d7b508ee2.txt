รัฐบาลไทย-ข่าวทำเนียบรัฐบาล-กรมเจ้าท่า โชว์ผลปฏิบัติการตามพันธสัญญา IMO รับกระแสโลก ยกระดับมาตรฐานตรวจสอบกิจการขนส่งทางน้ำปลอดภัย-ไร้มลพิษ


วันอังคารที่ 7 มิถุนายน 2565
กรมเจ้าท่า โชว์ผลปฏิบัติการตามพันธสัญญา IMO รับกระแสโลก ยกระดับมาตรฐานตรวจสอบกิจการขนส่งทางน้ำปลอดภัย-ไร้มลพิษ
กรมเจ้าท่า รุกแผนปฏิบัติการตามพันธสัญญา IMO ในการบริหารจัดการระบบโลจิสติกส์ทางน้ำ ยกระดับมาตรฐานกองเรือ ท่าเรือ คนเรือ พร้อมระบบตรวจสอบเพิ่มประสิทธิภาพเน้นความปลอดภัย ไร้การก่อมลพิษ จากระบบขนส่งทางน้ำรับการเปลี่ยนแปลงกระแสโลก ตามนโยบายของรัฐ
นายสมชาย สุมนัสขจรกุล รองอธิบดีกรมเจ้าท่า ด้านวิชาการ เปิดเผยว่า แผนการดำเนินงานเพื่อยกระดับมาตรฐานการกำกับดูแลการบริหารจัดการท่าเรือและพาณิชยนาวีของไทย ภายใต้อนุสัญญาขององค์การทางทะเลระหว่างประเทศ หรือ IMO (International Maritime Organization) ปัจจุบันมีความก้าวหน้าอย่างต่อเนื่อง และเป็นที่ยอมรับของประเทศสมาชิกของ IMO  ทำให้ไทยได้รับการคัดเลือกเป็นคณะมนตรี IMO และปฏิบัติตามพันธสัญญาของประเทศสมาชิกที่ให้ความสำคัญในการกำกับดูแลมาตรฐานการเดินเรือ ท่าเรืออย่างเข้มข้น ทั้งในการแก้ไขกฎหมายและปรับปรุงระเบียบให้สอดรับกับการเปลี่ยนแปลง การพัฒนากิจการการเดินเรือทั้งระบบและอำนวยความสะดวกในการออกใบอนุญาตการเดินเรือและกิจการที่เกี่ยวเนื่อง เพื่อส่งเสริมพัฒนากองเรือซึ่งมีส่วนสำคัญต่อการพัฒนาระบบเศรษฐกิจของประเทศ
“ในปี 2565 แนวทางการพัฒนากองเรือภายใต้อนุสัญญาของ IMO  กรมเจ้าท่าได้วางแผนการพัฒนาการกำกับดูแล กิจการกองเรือ และท่าเรือที่นำเอามาตรฐานอนุสัญญาฯ มาปรับใช้เพื่อเพิ่มศักยภาพระบบโลจิสติกส์ทางน้ำ ที่ให้ความสำคัญในการนำนวัตกรรม และเทคโนโลยีใหม่ๆ เพื่อรองรับกับการเปลี่ยนแปลงของสภาวะภูมิอากาศโลก โดยต้องคำนึงถึงความปลอดภัยที่เป็นมิตรต่อสิ่งแวดล้อมของภาคการเดินเรือมากขึ้น สอดรับกับนโยบายรัฐบาลในการวางเป้าหมายที่จะมุ่งสู่การแก้ไขปัญหาการเปลี่ยนแปลงสภาพภูมิอากาศ ส่งเสริมให้เกิดเป็นสังคมคาร์บอนต่ำ(Low Carbon Society) อย่างเป็นรูปธรรม เพื่อให้เกิดการพัฒนาอย่างยั่งยืน” นายสมชายกล่าว
อย่างไรก็ตาม ประเทศไทยยังเดินหน้าตามอนุสัญญาด้านความปลอดภัยและสิ่งแวดล้อมทางทะเลในการเป็นภาคี จำนวน 6 ฉบับ ประกอบด้วย 1.อนุสัญญาระหว่างประเทศว่าด้วยความปลอดภัยแห่งชีวิตในทะเล ค.ศ.1974 และที่แก้ไขเพิ่มเติม (International Convention for Safety of Life Sea 1974as amended; SOLAS 1974) 2.อนุสัญญาระหว่างประเทศว่าด้วยมาตรฐานการฝึกอบรมการออกประกาศนียบัตรและการเข้ายามของคนประจำเรือ ค.ศ. 1978 และที่แก้ไขเพิ่มเติม ค.ศ. 1995 (International Convention on Standard of Training, Certification and Watchkeeping for Seafarers 1978 as amended 1995; STCW 78/95) 3.อนุสัญญาระหว่างประเทศว่าด้วยการป้องกันมลพิษจากเรือ ค.ศ. 1973 และที่แก้ไขเพิ่มเติมโดยพิธีสาร ค.ศ. 1978 (International Convention for the Prevention of Pollution from Ships 1973 as modified by the Protocol of 1978; MARPOL 73/78) เฉพาะภาคผนวกที่ 1 และ 2 4. อนุสัญญาระหว่างประเทศว่าด้วยแนวน้ำบรรทุก ค.ศ. 1966 และที่แก้ไขเพิ่มเติม (International Convention on Load Line 1966, as amended; LOADLINE 1966) 5.อนุสัญญาระหว่างประเทศว่าด้วยการวัดขนาดตันของเรือ ค.ศ. 1969 และที่แก้ไขเพิ่มเติม (International Convention on Tonnage Measurement of Ships 1969 as amended; TONNAGE 1969) 6.อนุสัญญาว่าด้วยกฎข้อบังคับระหว่างประเทศ เพื่อป้องกันเรือโดนกัน ค.ศ. 1972 และที่แก้ไขเพิ่มเติม (International Regulations for Preventing Collision at Sea 1972 as amended; COLREG 1972)
รองอธิบดีกรมเจ้าท่าฯ กล่าวเพิ่มเติมว่า กรมเจ้าท่าได้เตรียมความพร้อมในด้านต่างๆ ร่วมกับหน่วยงานและภาคเอกชนที่เกี่ยวข้อง พร้อมทั้งการสร้างความรู้ความเข้าใจในการรับการตรวจประเมินของ IMO ซึ่งจะมีการบูรณาการกับหน่วยงานที่จะทำการสาธิต การจำลองสถานการณ์ เพื่อความพร้อมของไทย ในการเข้าสู่มาตรฐานระดับสากลเป็นที่ยอมรับในเวทีโลก เนื่องจากการขนส่งทางเรือเป็นการขนส่งระหว่างประเทศ กฎเกณฑ์ และข้อกำหนดของแต่ละประเทศมีความแตกต่างกัน ดังนั้นต้องมีการปรับปรุงและกำหนดมาตรฐานในด้านต่างๆ ตามที่ IMO ตั้งข้อสังเกตไว้ที่เกี่ยวข้องกับกฎหมายและกฎกระทรวง  รวมถึงระบบการตรวจสอบการปฏิบัติหน้าที่ของคนเรือ ท่าเรือ ให้มีความองค์ความรู้และสามารถดำเนินตามกฎระเบียบที่ได้กำหนดไว้ ทั้งในเรื่องความปลอดภัย การป้องกันการรั่วไหลของสารเคมีลงแหล่งน้ำ และทะเล เป็นต้น

ที่มา : https://www.thaigov.go.th/news/contents/details/55457