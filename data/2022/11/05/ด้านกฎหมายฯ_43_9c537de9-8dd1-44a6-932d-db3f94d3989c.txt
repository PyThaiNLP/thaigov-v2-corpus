รัฐบาลไทย-ข่าวทำเนียบรัฐบาล-กระทรวงยุติธรรม โดยสำนักงานคณะกรรมการป้องกันและปราบปรามยาเสพติด ร่วมกับ มูลนิธิ พล.ต.อ.เภา สารสิน มอบโล่แก่บุคคลและองค์กรที่มีผลงานยอดเยี่ยมและดีเด่นในการป้องกันและปราบปรามยาเสพติด


วันพุธที่ 30 มิถุนายน 2564
พิมพ์
กระทรวงยุติธรรม โดยสำนักงานคณะกรรมการป้องกันและปราบปรามยาเสพติด ร่วมกับ มูลนิธิ พล.ต.อ.เภา สารสิน มอบโล่แก่บุคคลและองค์กรที่มีผลงานยอดเยี่ยมและดีเด่นในการป้องกันและปราบปรามยาเสพติด
กระทรวงยุติธรรม โดยสำนักงานคณะกรรมการป้องกันและปราบปรามยาเสพติด ร่วมกับ มูลนิธิ พล.ต.อ.เภา สารสิน มอบโล่แก่บุคคลและองค์กรที่มีผลงานยอดเยี่ยมและดีเด่นในการป้องกันและปราบปรามยาเสพติด รมว.ยุติธรรม ขอบคุณทุกส่วนทุ่มเทร่วมมือกันหวังทำงานเข้มข้นขึ้นกว่าเดิม
ในวันพุธที่ ๓๐ มิถุนายน ๒๕๖๔ เวลา ๑๐.๐๐ น. ที่ตึกสันติไมตรี ทำเนียบรัฐบาล สำนักงานคณะกรรมการป้องกันและปราบปรามยาเสพติด (ป.ป.ส.) ร่วมกับ มูลนิธิ พล.ต.อ.เภา สารสิน จัดพิธีมอบโล่ประกาศเกียรติคุณแก่บุคคลและองค์กรที่มีผลงานยอดเยี่ยมและดีเด่นในการป้องกันและแก้ไขปัญหายาเสพติดประจำปี ๒๕๖๔ เพื่อเชิดชูเกียรติและสร้างขวัญกำลังใจแก่ผู้ปฏิบัติงานด้านยาเสพติด โดยมี นายวิษณุ เครืองาม รองนายกรัฐมนตรี เป็นประธานในพิธี พร้อมด้วย นายสมศักดิ์ เทพสุทินรัฐมนตรีว่าการกระทรวงยุติธรรม นายวิชัย ไชยมงคล เลขาธิการ ป.ป.ส. และนายกลินท์ สารสิน ประธานกรรมการมูลนิธิ​ พล.ต.อ.เภา​ สารสิน
นายวิษณุ กล่าวเปิดงานว่า รัฐบาลประกาศนโยบายยาเสพติดเป็นวาระแห่งชาติ เพื่อยกระดับการแก้ไขปัญหายาเสพติดให้ได้ผลโดยเร็วที่สุดโดยได้กำหนดให้มีนโยบายและยุทธศาสตร์  ทั้งระยะสั้น ระยะกลาง และระยะยาว เพื่อผนึกกำลังประชารัฐทั้งภาครัฐ ภาคเอกชน และภาคประชาชน ในการต่อสู้กับปัญหายาเสพติดอย่างยั่งยืนทั้งในปัจจุบันและในอนาคต แม้ว่าปัจจุบันสถานการณ์ปัญหาการแพร่ระบาดของโรคติดเชื้อไวรัสโควิด-19 ทั้งในประเทศไทยและประเทศทั่วโลกทวีความรุนแรงเพิ่มระดับมากขึ้น แต่รัฐบาล หน่วยงานราชการ และหน่วยงานภาคีที่เกี่ยวข้อง ยังคงดำเนินภารกิจเพื่อป้องกันและปราบปรามยาเสพติดอย่างต่อเนื่อง เพราะปัญหายาเสพติดเป็นปัญหาที่ไม่ใช่ของใครคนใดคนหนึ่ง หรือหน่วยงานใดหน่วยงานหนึ่ง แต่เป็นปัญหาที่ทุกคนต้องร่วมมือกันแก้ไข เพื่อไม่ให้ปัญหาที่เกิดจากยาเสพติดมาทำลายสังคม ทำลายระบบเศรษฐกิจ และบั่นทอนความมั่นคงของชาติ
นายสมศักดิ์ กล่าวว่า ตนขอขอบคุณทุกท่านที่ได้ทุ่มเทและมีความพยายามอย่างเข้มแข็ง จริงจัง และต่อเนื่อง เท่าที่ได้รับรายงานในห้วงที่ผ่านมา ผลการดำเนินงานด้านการป้องกันและแก้ไขปัญหายาเสพติดบรรลุวัตถุประสงค์และเป้าหมายที่รัฐบาลได้กำหนดไว้ ขอขอบคุณทุกคนที่ช่วยกันทำงานด้านยาเสพติด และขอบคุณทุกท่านที่เป็นส่วนหนึ่งในการร่วมกันป้องกันและปราบปราม ยึดอายัดทรัพย์สิน ให้ความรู้แก่เยาวชนและประชาชนรวมถึงการบำบัดฟื้นฟูผู้ติดยาเสพติด หากไม่มีพวกท่านการดำเนินงานต่างๆ คงจะไม่สำเร็จ ซึ่งตนหวังว่า เราจะทำงานให้เข้มข้นมากยิ่งขึ้น เพื่อให้สังคมและลูกหลานของเรามีความปลอดภัยจากยาเสพติด
นายวิชัย กล่าวว่า องค์การสหประชาชาติได้กำหนดให้วันที่ ๒๖ มิถุนายนของทุกปี เป็นวันต่อต้านยาเสพติดโลก โดยพล.อ.ประยุทธ์ จันทร์โอชา นายกรัฐมนตรี ได้กำหนดให้มีการขับเคลื่อนนโยบาย การป้องกันและแก้ไขปัญหายาเสพติด ผ่านการผนึกกำลังจากทุกภาคส่วนให้เกิดผลอย่างแท้จริง ที่ผ่านมามีบุคลากรจากหน่วยงานทั้งภาครัฐ ภาคเอกชน และภาคประชาชน ได้เสียสละ ทุ่มเท และอุทิศตนเพื่อร่วมกันแก้ไขปัญหายาเสพติด สำนักงาน ป.ป.ส. ร่วมกับ มูลนิธิ พล.ต.อ.เภาสารสิน จัดพิธีมอบโล่ประกาศเกียรติคุณบุคคลและองค์กรที่มีผลงานยอดเยี่ยมและดีเด่นในการป้องกันและแก้ไขปัญหายาเสพติด มาตั้งแต่ปี ๒๕๓๗ มีวัตถุประสงค์เพื่อยกย่อง เชิดชูเกียรติบุคคล องค์กร ผู้ปฏิบัติงาน เพื่อเป็นขวัญกำลังใจแก่ผู้ปฏิบัติงานที่มีผลงานยอดเยี่ยมและดีเด่น ในการป้องกันและแก้ไขปัญหายาเสพติด และเพื่อส่งเสริมและสนับสนุนให้บุคลากรภาครัฐ ภาคเอกชน และประชาชน เข้ามามีส่วนร่วมในการป้องกันและแก้ไขปัญหายาเสพติด รวมทั้งเพื่อเป็นแบบอย่างที่ดีให้กับทุกภาคส่วนได้ร่วมกันแก้ไขปัญหายาเสพติด
สำหรับในปี ๒๕๖๔ มีบุคคลและองค์กรที่เข้ารับโล่ประกาศเกียรติคุณ จำนวนทั้งสิ้น ๗๗ ราย แบ่งเป็น ผู้ได้รับโล่ประกาศเกียรติคุณระดับดีเด่นที่ได้รับเงินสนับสนุนจากมูลนิธิ พล.ต.อ.เภา สารสิน ๕ ราย อาทิ พ.ต.อ.กฤษดา ศรีอิสาณ ผู้กำกับการกองกำกับการ ๒ กองบังคับการตำรวจปราบปรามยาเสพติด ๓ พญ.ดวงดาว ศรียากูล แพทย์ชำนาญการ โรงพยาบาลเพชรบูรณ์ ผู้ได้รับโล่ประกาศเกียรติคุณระดับยอดเยี่ยม ๓ ราย คือ นายประจญ ปรัชญ์สกุล ผู้ว่าราชการจังหวัดเชียงราย นายชรัส บุญณสะ ผู้ว่าราชการจังหวัดสมุทรสงคราม และนางฉันทนา เสนีย์ยุทธนา พยาบาลวิชาชีพ โรงพยาบาลพยุหะคีรี ผู้ได้รับโล่ประกาศเกียรติคุณระดับดีเด่น แบ่งเป็น ๕ ด้าน ๕๘ ราย อาทิ ด้านการปราบปรามยาเสพติด ได้แก่ พ.ต.อ.ธนรัชน์ สอนกล้ารอง ผบก.ตร.ปราบปรามยาเสพติด ๒ ด้านการส่งเสริมการแก้ไขปัญหายาเสพติด Mr.Jeremy Douglas ผู้แทนประจำภูมิภาคเอเชียตะวันออกเชียงใต้และแปซิฟิก สำนักงานว่าด้วยยาเสพติดและอาชญากรรมแห่งสหประชาชาติ เป็นต้น และผู้ได้รับโล่เชิดชูเกียรติในการปฏิบัติงานป้องกันและแก้ไขปัญหายาเสพติด ๑๖ ราย

ที่มา : https://www.thaigov.go.th/news/contents/details/43311