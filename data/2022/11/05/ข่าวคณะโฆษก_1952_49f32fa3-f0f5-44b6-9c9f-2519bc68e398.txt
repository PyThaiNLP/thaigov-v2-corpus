รัฐบาลไทย-ข่าวทำเนียบรัฐบาล-โฆษกรัฐบาลเผย “นายกฯ”เสนอกลยุทธ์ภาพใหญ่ 3 แกนหลัก ระบบโครงสร้างพื้นฐานที่ดีที่สุด ภาคอุตสาหกรรมแข็งแรง และภาคการธนาคารที่สอดคล้องตอบโจทย์ยุคสมัยใหม่


วันจันทร์ที่ 11 กรกฎาคม 2565
พิมพ์
โฆษกรัฐบาลเผย “นายกฯ”เสนอกลยุทธ์ภาพใหญ่ 3 แกนหลัก ระบบโครงสร้างพื้นฐานที่ดีที่สุด ภาคอุตสาหกรรมแข็งแรง และภาคการธนาคารที่สอดคล้องตอบโจทย์ยุคสมัยใหม่
โฆษกรัฐบาลเผย “นายกฯ”เสนอกลยุทธ์ภาพใหญ่ 3 แกนหลัก ระบบโครงสร้างพื้นฐานที่ดีที่สุด ภาคอุตสาหกรรมแข็งแรง และภาคการธนาคารที่สอดคล้องตอบโจทย์ยุคสมัยใหม่ เพื่อยกระดับความรุ่งเรืองสร้างอนาคตไทยให้ก้าวหน้า
วันนี้ (วันที่ 11 กรกฎาคม 2565) นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม แถลงการณ์ผ่าน Facebook ไทยคู่ฟ้า เกี่ยวกับอนาคตการเดินหน้าของไทย เพื่อต่อสู้กับความท้าทายในการรับมือกับปัญหาทางเศรษฐกิจระดับโลก นายกรัฐมนตรีมุ่งมั่นขับเคลื่อนประเทศไทย ขอให้ประชาชนทุกคนร่วมเดินหน้าไปกับนายกรัฐมนตรี เพื่อให้ภารกิจระยะยาวที่ได้ทำมาอย่างต่อเนื่องเสร็จสมบูรณ์ พร้อมทั้งเสนอกลยุทธ์ภาพใหญ่ 3 แกนหลัก เพื่อยกระดับความรุ่งเรือง สร้างอนาคตไทยให้ก้าวหน้า
แกนที่ 1. โครงสร้างพื้นฐานที่ใหญ่ที่สุดและบูรณาการมากที่สุดในประวัติศาสตร์ประเทศไทย โครงการสร้างทางรถไฟ ถนน สนามบิน หรือท่าเรือ ที่ต้องใช้เวลาก่อสร้างใกล้จะเสร็จสมบูรณ์แล้ว นายกรัฐมนตรีมุ่งมั่นที่จะทำโครงการโครงสร้างพื้นฐานนี้ให้เสร็จสมบูรณ์อย่างบูรณาการ เพื่อความเจริญรุ่งเรืองอย่างก้าวกระโดดของประเทศ
แกนที่ 2. ภาคอุตสาหกรรมทั้งหมด อุตสาหกรรมยานยนต์ และอุตสาหกรรมที่ต่อเนื่องเชื่อมโยงต่าง ๆ ซึ่งหล่อเลี้ยงเชื่อมต่อไปถึงธุรกิจขนาดใหญ่ และธุรกิจขนาดเล็กมากมาย ดึงเงินมหาศาลสู่ประเทศผ่านการส่งออก ขับเคลื่อนความมั่งคั่งรุ่งเรืองของไทย ที่สำคัญ นายกรัฐมนตรีพยายามทำให้ประเทศไทยยังคงเป็นศูนย์กลางที่สำคัญที่สุดของโลกในการผลิตยานยนต์ไฟฟ้า ดึงดูดผู้ผลิตยานยนต์ทั่วโลกให้อยู่ในประเทศไทย และอำนวยความสะดวกในการลงทุนเพิ่ม และขยายธุรกิจในประเทศไทย เพื่อรากฐานเกื้อหนุนอุตสาหกรรม และเพื่อความมั่งคั่งของประเทศ พร้อมกันนี้ ได้กำชับให้ราคารถยนต์ไฟฟ้าและค่าใช้จ่ายในการใช้รถยนต์ไฟฟ้ามีราคาที่ถูกลงสำหรับคนไทยทุกคน
แกนที่ 3. ภาคการธนาคาร และวิธีการทำงานของธนาคาร ไทยสามารถกระตุ้นความมั่งคั่งรุ่งเรืองได้หากหาหนทางที่จะทำให้ประชาชน 30 ล้านคน เข้าถึงระบบธนาคารสามารถขอเงินกู้ และใช้บริการจากธนาคารได้ ธนาคารจำเป็นต้องเปลี่ยนแปลงเพื่อให้ความสำคัญกับลูกค้าที่เป็นคนตัวเล็ก ๆ และทำมาค้าขายเลี้ยงตัวเองให้มากยิ่งขึ้น คนกลุ่มนี้จะเป็นพลังที่สำคัญมากต่อความรุ่งเรืองทางเศรษฐกิจของประเทศ การเปลี่ยนแปลงนี้คือการกระจายความมั่งคั่งร่ำรวย ทั้งนี้ ธนาคารแห่งประเทศไทยได้ทำการศึกษา ผลักดันให้ภาคการเงินของประเทศไทยใช้ประโยชน์จากเทคโนโลยี และทำให้ประชาชนสามารถเข้าถึงบริการทางการเงินต่าง ๆ ได้ในวงกว้าง
นายธนกร กล่าวว่า ทั้งนี้ 3 แกนสำคัญนี้ จะสามารถสร้างความมั่งคั่งและรุ่งเรืองได้ในแบบที่กระจายไปทีเดียวทั่วไปทั้งหมด เป็นเรื่องยิ่งใหญ่ที่ไม่เคยเกิดขึ้นมาก่อน ภารกิจของนายกรัฐมนตรีคือ ทำให้ 3 แกนหลักนี้เกิดขึ้นจริงให้ได้ รัฐบาลเดินมาได้ไกลแล้วตามกลยุทธ์นี้ และตอนนี้เชื่อว่าใกล้ถึงเวลาที่จะเก็บเกี่ยวผลประโยชน์ได้แล้ว ทั้งนี้นายกรัฐมนตรีเชิญชวนให้ทุกคนร่วมมือกันด้วยสปิริตทำภารกิจที่ยิ่งใหญ่ ต่อสู้กับโรคระบาด ความยากจนและช่วยกันสร้างเศรษฐกิจของประเทศให้แข็งแรง ซึ่งนายกรัฐมนตรีจะขับเคลื่อนรัฐบาล ทำระบบโครงสร้างพื้นฐานที่ดีที่สุดให้สำเร็จ ช่วยภาคอุตสาหกรรมให้แข็งแรง และช่วยการทำงานของภาคการธนาคารให้สอดคล้องและตอบโจทย์ยุคสมัยใหม่ ทั้งหมดนี้ เพื่อให้ทุกคนมีโอกาสที่จะสร้างความมั่งคั่งให้กับตัวเอง ขอให้ทุกคนร่วมลงมือกัน “เชื่อม ไทย เดิน หน้า”

ที่มา : https://www.thaigov.go.th/news/contents/details/56749