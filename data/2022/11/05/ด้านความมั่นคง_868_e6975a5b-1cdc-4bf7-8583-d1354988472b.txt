รัฐบาลไทย-ข่าวทำเนียบรัฐบาล-ปลัดกระทรวงมหาดไทยและนายกสมาคมแม่บ้านมหาดไทย นำแม่บ้านมหาดไทย 17 จังหวัดภาคเหนือ เยี่ยมชมชุมชนบ้านไร่น้อย อ.ป่าซาง จ.ลำพูน


วันพุธที่ 23 มีนาคม 2565
พิมพ์
ปลัดกระทรวงมหาดไทยและนายกสมาคมแม่บ้านมหาดไทย นำแม่บ้านมหาดไทย 17 จังหวัดภาคเหนือ เยี่ยมชมชุมชนบ้านไร่น้อย อ.ป่าซาง จ.ลำพูน
ปลัดกระทรวงมหาดไทยและนายกสมาคมแม่บ้านมหาดไทย นำแม่บ้านมหาดไทย 17 จังหวัดภาคเหนือ เยี่ยมชมชุมชนบ้านไร่น้อย อ.ป่าซาง จ.ลำพูน ชื่นชมพี่น้องประชาชนในชุมชนร่วมกันขับเคลื่อนสิ่งที่ดีเพื่อมีสภาพแวดล้อมที่ดีให้กับลูกหลานในอนาคตอย่างยั่งยืน
เมื่อวันที่ 22 มี.ค. 65 เวลา 16.00 น. ที่สวนพอเพียง บ้านไร่น้อย หมู่ที่ 7 ต.ม่วงน้อย อ.ป่าซาง จ.ลำพูน นายสุทธิพงษ์ จุลเจริญ ปลัดกระทรวงมหาดไทย และ ดร.วันดี กุญชรยาคง จุลเจริญ นายกสมาคมแม่บ้านมหาดไทย พร้อมด้วย นายวรยุทธ เนาวรัตน์ ผู้ว่าราชการจังหวัดลำพูน นางปนัดดา เนาวรัตน์ ประธานแม่บ้านมหาดไทยจังหวัดลำพูน นางจิณณารัชช์ สัมพันธรัตน์ นางจิรวรรณ เพ็ญพาส อุปนายกสมาคม ประธานแม่บ้านมหาดไทยจังหวัด และสมาชิกแม่บ้านมหาดไทยจังหวัด 17 จังหวัดภาคเหนือ ตรวจเยี่ยมและศึกษาดูงานสวนพอเพียง และการมีส่วนร่วมของประชาชนชุมชนบ้านไร่น้อย โดยมี นางสาวภัทรพร ลายจุด นายอำเภอป่าซาง นายเสกสรร ลังกาพินธ์ นายกเทศมนตรีตำบลม่วงน้อย นายยุทธพงษ์ ไชยประสพ กำนันตำบลม่วงน้อย นายสุรชัย ปาจุวง ผู้ใหญ่บ้านหมู่ที่ 7 ตำบลม่วงน้อย คุณยุวลัย กิติวงค์ ผู้ดูแลสวนพอเพียง และประชาชนตัวแทนชุมชนบ้านไร่น้อย ให้การต้อนรับและนำร่วมกิจกรรมฐานการเรียนรู้
โอกาสนี้ ดร.วันดี กุญชรยาคง จุลเจริญ นายกสมาคมแม่บ้านมหาดไทย พร้อมด้วยอุปนายกสมาคมแม่บ้านมหาดไทย มอบเงินสมทบกองทุนหมุนเวียนขยะชุมชนบ้านไร่น้อย เป็นเงิน 10,000 บาท โดยมี นายสุรชัย ปาจุวง ผู้ใหญ่บ้านหมู่ที่ 7 ตำบลม่วงน้อย และตัวแทนประชาชนร่วมรับมอบ
นายสุทธิพงษ์ จุลเจริญ ปลัดกระทรวงมหาดไทย กล่าวว่า ขอชื่นชมพี่น้องประชาชนบ้านไร่น้อย ตำบลม่วงน้อย ที่ร่วมมือกันขับเคลื่อนสิ่งที่เป็นประโยชน์กับสภาพแวดล้อม ด้วยการบริหารจัดการขยะแบบครบวงจรตามหลัก 3ช (3Rs) คือ ใช้น้อย (Reduce) ใช้ซ้ำ (Reuse) และนำกลับมาใช้ใหม่ (Recycle) ซึ่งนอกจากจะส่งผลดีต่อพื้นที่อำเภอป่าซาง จังหวัดลำพูนแล้ว ยังส่งผลดีต่อโลกใบนี้ โดยขยะถือเป็นมลพิษที่เกิดจากชีวิตประจำวันของพวกเราทุกคน เป็นส่วนหนึ่งที่ทำให้เกิดภาวะโลกร้อนตลอดเวลา แต่ทั้งหลายทั้งปวง ในทางวิชาการได้มีการผลักดันส่งเสริมให้เกิดการทดแทนด้วยการนำสิ่งที่ดีมาทดแทนสภาพแวดล้อมที่เสียไป ในลักษณะหักลบกลบหนี้ เช่น การปลูกต้นไม้ การทำถังขยะเปียกลดโลกร้อน ด้วยการทำให้เศษอาหารหรือขยะเปียกใส่ถังขยะเปียกลดโลกร้อนที่ตัดก้นถังแล้ววางบนหลุมและปิดฝาไว้ ทำให้ของเหลวจากเศษอาหาร ซึมเข้าไปในดิน เราจึงมีส่วนช่วยลดโลกร้อนด้วยการไม่เผาขยะ เป็นต้น อันเป็นการสร้างสมดุลให้สภาพภูมิอากาศของโลกด้วยการ “จำกัด” การปล่อยก๊าซเรือนกระจกร่วมกับการ “กำจัด” ก๊าซเรือนกระจกที่ถูกปล่อยเข้าสู่ชั้นบรรยากาศไปแล้ว หรือ Net Zero
นายสุทธิพงษ์ จุลเจริญ ปลัดกระทรวงมหาดไทย กล่าวต่อว่า การบริหารจัดการของชุมชนบ้านไร่น้อยเกิดจากความร่วมมือกันของพี่น้องประชาชนในชุมชนด้วยความรัก ความสามัคคี ด้วยการเห็นถึงประโยชน์ต่ออนาคตของลูกหลาน นั่นคือ การที่ลูกหลานจะได้อยู่ในสิ่งแวดล้อมที่ดี มีสุขภาพแข็งแรง มีพืชผักผลไม้ที่ปลอดภัย และที่ยาวนานไปกว่านั้น คนบ้านไร่น้อยได้ช่วยต่ออายุให้กับโลกใบนี้ เป็นการ Change for Good สร้างสิ่งที่ดีงามเพื่อโลกใบนี้อายุยืนยาวอีกนับล้านปี โดยไม่ต้องลงทุน ไม่ต้องใช้งบประมาณ เพียงแค่ใช้จิตสำนึก ใช้หัวใจ และใช้ความเสียสละ ดังที่พระบาทสมเด็จพระเจ้าอยู่หัวได้พระราชทานแนวคิดในการให้ประชาชนคนไทยได้ร่วมกันเป็น "จิตอาสา"
"การขับเคลื่อนของพี่น้องประชาชนคนบ้านไร่น้อยกระทั่งเกิดผลสำเร็จในวันนี้ ถือเป็นต้นแบบที่ชาวแม่บ้านมหาดไทยทั้ง 17 จังหวัดภาคเหนือจะได้ศึกษาเรียนรู้ และนำตัวอย่างที่ดีไปประยุกต์ขับเคลื่อนขยายผลในพื้นที่จังหวัด เพื่อทำให้ทุกพื้นที่เกิดหมู่บ้านที่สร้างสิ่งที่ดีให้กับโลกใบนี้ดังเช่นชุมชนบ้านไร่น้อยเพิ่มมากขึ้น ด้วยการร่วมกับท่านผู้ว่าราชการจังหวัด ลงแรงหมั่นออกไปเยี่ยม ออกไปแนะนำ ออกใบติดตามให้กำลังใจคนทำงานหมู่บ้านต่าง ๆ ในพื้นที่จังหวัดของเรา โดยใช้หลักการ "ผู้นำต้องทำก่อน" เพื่อให้หัวหน้าส่วนราชการ นายอำเภอ ผู้บริหารองค์กรปกครองส่วนท้องถิ่น ได้ช่วยกันขยายผล อันจะส่งผลให้พี่น้องประชาชนมีขวัญ มีกำลังใจในการช่วยกัน Change for Good ให้เกิดขึ้น ซึ่งสิ่งเหล่านี้จะรอเวลาไม่ได้ ดังที่นายบัน คี มูน อดีตเลขาธิการสหประชาชาติ เคยกล่าวไว้ว่า There is No Planet B ด้วยการ Action Now จึงขอให้ได้ช่วยกันรักษาสิ่งแวดล้อม รักษาโลกใบนี้ไว้เพื่อให้อยู่คู่กับลูกหลาน" นายสุทธิพงษ์ฯ กล่าวในช่วงท้าย
ด้าน นายสุรชัย ปาจุวง ผู้ใหญ่บ้านหมู่ที่ 7 ตำบลม่วงน้อย อำเภอป่าซาง จังหวัดลำพูน กล่าวว่า ชุมชนบ้านไร่น้อย เป็นหมู่บ้านขนาดเล็ก มีเนื้อที่ประมาณ 590 ไร่ ประชาชนส่วนใหญ่ประกอบอาชีพทำสวนลำไย ใช้ภาษาพูด คือ ภาษายอง เป็นหมู่บ้านที่มีความเข้มแข็ง เป็นชุมชนที่มีระเบียบวินัยในการรักษาสภาพความเป็นอยู่ และสภาพแวดล้อมให้มีความสวยงาม กระทั่งได้รับหมู่บ้านเศรษฐกิจพอเพียงอยู่เย็นเป็นสุขในระดับจังหวัดลำพูน ปี 2563 รางวัลชุมชนบ้านน่าเยือนเฮือนน่าอยู่ ปี 2564 โดยได้ดำเนินการบริหารจัดการขยะมูลฝอยชุมชน ด้วยการคัดแยกขยะในชุมชนตามหลัก 3Rs และจัดตั้งกองทุนหมุนเวียนขยะโดยประชาชนในชุมชน เพื่อนำเงินมาพัฒนาหมู่บ้านในด้านต่าง ๆ ซึ่งนับถึงปัจจุบันมีเงินหมุนเวียน จำนวน 14,567 บาท สำหรับในด้านการบริหารจัดการขยะมูลฝอยชุมชน ตำบลได้ดำเนินการอย่างต่อเนื่อง ทั้งการรณรงค์จัดการขยะเปียกหรือเศษอาหารในครัวเรือนด้วยถังขยะเปียกลดโลกร้อนอย่างต่อเนื่อง นอกจากนี้ ยังได้ขับเคลื่อนการเสริมสร้างความมั่นคงทางอาหาร (Lamphun Go Green) ด้วยการส่งเสริมให้ประชาชนปลูกผักในครัวเรือนสร้างความมั่นคงทางอาหารในครัวเรือน และน้อมนำหลักปรัชญาของเศรษฐกิจพอเพียงมาใช้ในชีวิตประจำวัน

ที่มา : https://www.thaigov.go.th/news/contents/details/52850