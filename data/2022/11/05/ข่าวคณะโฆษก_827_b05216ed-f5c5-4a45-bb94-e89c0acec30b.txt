รัฐบาลไทย-ข่าวทำเนียบรัฐบาล-​ครม.เห็นชอบร่าง MOU ไทย-ญี่ปุ่น พัฒนาความร่วมมือด้านพลังงานทุกมิติ


วันอังคารที่ 11 มกราคม 2565
พิมพ์
​ครม.เห็นชอบร่าง MOU ไทย-ญี่ปุ่น พัฒนาความร่วมมือด้านพลังงานทุกมิติ
​ครม.เห็นชอบร่าง MOU ไทย-ญี่ปุ่น พัฒนาความร่วมมือด้านพลังงานทุกมิติ
วันที่ 11 มกราคม 2565 นางสาวรัชดา ธนาดิเรก รองโฆษกประจำสำนักนายกรัฐมนตรี เปิดเผยหลังการประชุมคณะรัฐมนตรี (ครม.) เมื่อวันที่ 11 มกราคม 2565 ว่า  ครม.เห็นชอบร่างบันทึกความร่วมมือว่าด้วยการเป็นหุ้นส่วนด้านพลังงานระหว่างกระทรวงพลังงานแห่งราชอาณาจักรไทย และกระทรวงเศรษฐกิจ การค้า และอุตสาหกรรม ประเทศญี่ปุ่น ซึ่งจะมีการลงนามในวันที่ 13 ม.ค. 2565 ที่ทำเนียบรัฐบาล โดยมีนายกรัฐมนตรี เป็นสักขีพยาน ทั้งนี้ วัตถุประสงค์ของร่างบันทึกความร่วมมือฯ เพื่อเป็นการกำหนดทิศทางและกรอบการดำเนินความร่วมมือด้านพลังงานระหว่างสองประเทศในมิติต่างๆ ให้ชัดเจนและเกิดผลอย่างเป็นรูปธรรมให้มากยิ่งขึ้น ขอบเขตความร่วมมือ ประกอบด้วย 1) น้ำมันและก๊าซ 2) ไฟฟ้า 3) พลังงานทดแทนและอนุรักษ์พลังงาน 4) พลังงานนิวเคลียร์ 5) นวัตกรรม เทคโนโลยี และพลังงานอัจฉริยะ 6) เทคโนโลยีการลดก๊าซคาร์บอนไดออกไซด์ และความร่วมมือด้านพลังงานอื่นๆ ตามที่ทั้งสองประเทศจะกำหนดร่วมกัน ซึ่งจะมีการดำเนินการในหลายรูปแบบ เช่น การแลกเปลี่ยนข้อมูล การฝึกอบรม การถ่ายทอดองค์ความรู้ การส่งเสริมการลงทุนร่วมกัน การจัดแผนที่นำทางด้านการเปลี่ยนผ่านด้านพลังงานเพื่อมุ่งไปสู่การบรรลุเป้าหมายการปล่อยก๊าซคาร์บอนไดออกไซด์สุทธิเป็นศูนย์ ในปี ค.ศ. 2050
.......................

ที่มา : https://www.thaigov.go.th/news/contents/details/50421