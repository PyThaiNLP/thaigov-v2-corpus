รัฐบาลไทย-ข่าวทำเนียบรัฐบาล-นายอธิรัฐ รัตนเศรษฐ รัฐมนตรีช่วยว่าการกระทรวงคมนาคม กำชับกรมเจ้าท่าเข้มงวดความปลอดภัยทางน้ำช่วงเทศกาลวันหยุดยาวเดือน ก.ค. 65


วันอังคารที่ 12 กรกฎาคม 2565
นายอธิรัฐ รัตนเศรษฐ รัฐมนตรีช่วยว่าการกระทรวงคมนาคม กำชับกรมเจ้าท่าเข้มงวดความปลอดภัยทางน้ำช่วงเทศกาลวันหยุดยาวเดือน ก.ค. 65
...
นายอธิรัฐ รัตนเศรษฐ รัฐมนตรีช่วยว่าการกระทรวงคมนาคม เปิดเผยว่า ในช่วงวันหยุดเดือนกรกฎาคม 2565  วันอาสาฬหบูชาและวันเข้าพรรษา ระหว่างวันที่ 13 - 17 ก.ค.65 และวันเฉลิมพระชนมพรรษาพระบาทสมเด็จพระเจ้าอยู่หัว ระหว่างวันที่ 28 - 31 ก.ค.65 เป็นวันหยุดยาวต่อเนื่องหลายวัน คาดว่า จะมีประชาชน และนักท่องเที่ยว เดินทางกลับภูมิลำเนา และเดินทางท่องเที่ยวตามแหล่งท่องเที่ยวทางน้ำที่สำคัญ ๆ เป็นจำนวนมาก ตนจึงได้สั่งการให้กรมเจ้าท่าเตรียมความพร้อมเพื่ออำนวยความสะดวก และความปลอดภัยรองรับการเดินทางของประชาชน พร้อมกำชับดูแลเรื่องความปลอดภัยขั้นสูงสุด เพื่อลดการสูญเสีย ทั้งชีวิตและทรัพย์สิน และห่างไกล COVID-19 โดยกำหนดแผนการปฏิบัติและมาตรการเพื่อความปลอดภัยในช่วงวันหยุดยาว ดังนี้
1. การเตรียมความพร้อม กำหนดแผนการปฏิบัติและมาตรการเพื่อความปลอดภัย ออกประกาศ คำสั่ง ที่เกี่ยวข้อง
2. ตั้งศูนย์อำนวยความปลอดภัยทางน้ำ  ส่วนกลาง 2 จุด และส่วนภูมิภาค 70 จุด รวม 72 จุด  พร้อมทั้งเตรียมกำลังพล และเรือรักษาการณ์ ในการดูแลรักษาความปลอดภัยทางน้ำพร้อมกำหนดขั้นตอนการปฏิบัติ ประสานหน่วยงานที่เกี่ยวข้องบูรณาการการปฏิบัติงาน และการช่วยเหลือผู้ประสบภัยทางน้ำ
3. กำหนดมาตรการช่วยเหลือกรณีเกิดอุบัติเหตุทางน้ำของศูนย์ความปลอดภัยทางน้ำและเจ้าหน้าที่ผู้ปฏิบัติงาน เพื่อให้การช่วยเหลือเป็นไปด้วยความรวดเร็ว ทันที
4. เฝ้าระวังป้องกันและควบคุมโรคติดเชื้อไวรัส COVID-19 โดยให้ปฏิบัติตามแนวทางมาตรการของหน่วยงานด้านสาธารณสุข ทั้งในส่วนของผู้ประกอบการเรือ ผู้ประกอบการท่าเรือ และผู้โดยสาร
นายอธิรัฐ กล่าวว่า ขอความร่วมมือประชาชน และนักท่องเที่ยว โปรดเชื่อฟังเจ้าหน้าที่ ประจำท่าเทียบเรือ ระมัดระวังในการขึ้น - ลงเรือ สวมใส่เสื้อชูชีพ และหน้ากากอนามัย ตลอดเวลา ขณะเดินทางทางน้ำ เพื่อความปลอดภัยและลดการเกิดอุบัติเหตุ ทั้งนี้ หากประชาชนพบเหตุความไม่ปลอดภัยทางน้ำ หรือต้องการความช่วยเหลือจากเจ้าหน้าที่ โทรศัพท์แจ้งได้ที่ 02-639-4782, 02-233-1311-8 ต่อ 353 หรือที่สายด่วน กรมเจ้าท่า 1199 ตลอด 24 ชั่วโมง

ที่มา : https://www.thaigov.go.th/news/contents/details/56811