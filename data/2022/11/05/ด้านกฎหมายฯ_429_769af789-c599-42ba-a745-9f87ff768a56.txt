รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม แสดงความเสียใจเหยื่อมือปืน 4 ศพเมืองจันท์ ส่งสยจ.เร่งเยียวยา


วันพุธที่ 2 กุมภาพันธ์ 2565
พิมพ์
รัฐมนตรีว่าการกระทรวงยุติธรรม แสดงความเสียใจเหยื่อมือปืน 4 ศพเมืองจันท์ ส่งสยจ.เร่งเยียวยา
รัฐมนตรีว่าการกระทวงยุติธรรม แสดงความเสียใจเหยื่อมือปืน 4 ศพเมืองจันท์ ส่งสยจ.เร่งเยียวยา ชี้ผู้ก่อเหตุอันตรายไม่สลด หากมีกฎหมายJSOC จะเป็นเกราะป้องกันช่วยให้สังคมปลอดภัย วอนทุกภาคส่วนช่วยผลักดัน ยันจะทำให้สำเร็จในรัฐบาลชุดนี้ ไม่อยากให้กฎหมายดีๆตกไป
นายสมศักดิ์ เทพสุทิน รัฐมนตรีว่าการกระทรวงยุติธรรม กล่าวถึงกรณี มีผู้เสียชีวิตจากการถูกยิงรวม 4 ราย ที่ อ.สอยดาว จ.จันทบุรี เมื่อวันที่ 30 ม.ค. ว่า ตนต้องขอแสดงความเสียใจกับครอบครัวของผู้เสียชีวิตทั้งหมด ตนยอมรับว่าเรื่องนี้เป็นเหตุสะเทือนขวัญ และสังคมทักท้วงในเรื่องเมื่อผู้ต้องหาคนนี้พ้นโทษออกมาสังคมจะปลอดภัยได้อย่างไร ญาติและครอบครัวของผู้เสียชีวิตยังหวาดระแวงกับเหตุการณ์ที่เกิดขึ้นอยู่ ซึ่งในส่วนของบทบาทหน้าที่ของกระทรวงยุติธรรม สิ่งแรกที่เราทำได้คือการช่วยเหลือเยียวยาผู้เสียหาย ตามพ.ร.บ.ค่าตอบแทนผู้เสียหายและค่าทดแทนและค่าใช้จ่ายแก่จำเลยในคดีอาญา โดยสำนักงานยุติธรรมจังหวัดจันทบุรี ได้ส่งเจ้าหน้าที่พบครอบครัวผู้เสียชีวิต เพื่อช่วยเหลือและได้แจ้งสิทธิต่างๆแล้ว เบื้องต้นจะได้รับเงินเยียวยารายละ 150,000 บาท ขึ้นอยู่กับดุลพินิจในการพิจารณาของคณะอนุกรรมการ ซึ่งเงินเหล่านี้ไม่ได้มากมาย แต่เราต้องเอาสิทธิยื่นให้กับประชาชนที่เดือดร้อน
นายสมศักดิ์ กล่าวอีกว่า การแก้ปัญหานี้เราต้องแก้ที่ต้นเหตุ ซึ่งตนได้เดินหน้าจัดทำ ร่าง พ.ร.บ. มาตรการป้องกันการกระทำผิดซ้ำในความผิดเกี่ยวกับเพศหรือที่ใช้ความรุนแรง หรือเรียกง่ายๆว่า กฎหมายJSOC ซึ่งเสนอเข้าสู่การพิจารณาของสภาผู้แทนราษฎรแล้ว และได้ผ่านวาระแรกเข้าสู่การตั้งคณะกรรมาธิการเพื่อพิจารณาต่อไป ตนอยากให้ประชาชนออกมาช่วยกันสนับสนุนร่างกฎหมายดังกล่าว เพราะเป็นกฎหมายที่เราทำเพื่อพวกท่านทุกคน ซึ่งกฎหมายนี้จะช่วยในการเฝ้าระวัง 7 กลุ่มผู้ต้องขังคดีร้ายแรง คือ 1. ฆ่าข่มขืน 2. ฆ่าข่มขืนเด็ก 3.ฆาตกรต่อเนื่อง 4. ฆาตกรโรคจิต 5. สังหารหมู่ 6. ชิงทรัพย์โดยการปล้นฆ่า และ 7.นักค้ายาเสพติดรายสาคัญ เพื่อให้ลูกหลานและคนในครอบครัวของพวกเรามีความปลอดภัย ป้องกันพวกโรคจิตและพวกใช้ความรุนแรงมากระทำ หากเรารับรู้ว่ามีคนอันตรายอยู่ในสังคม ก็จะไม่มีคนตาย
"บุคคลที่ก่อเหตุนี้ยังมีพฤติกรรมก้าวร้าวระหว่างการทำแผนประกอบคำรับสารภาพ ไม่มีท่าทีลดความรุนแรงลง ยังดูน่ากลัว และยังบอกกับตำรวจว่าทั้ง 4 คนที่ยิงไปนั้นสมควรตาย จึงทำให้ครอบครัวของผู้เสียชีวิตไม่สบายใจและหวาดกลัว ดังนั้นทางแก้ไขคือ การทำกฎหมทาย JSOC เพื่อเป็นเกราะป้องกันให้สังคม และทำให้สังคมน่าอยู่มากขึ้น หากพวกเราช่วยกันผลักดัน กฎหมายจะสำเร็จภายในรัฐบาลชุดนี้ ผมไม่อยากให้กฎหมายที่เป็นประโยชน์ต่อสังคมแบบนี้เสร็จไม่ทันและต้องตกไป ผมยืนยันจะเร่งทำอย่างเต็มที่"นายสมศักดิ์ กล่าว

ที่มา : https://www.thaigov.go.th/news/contents/details/51168