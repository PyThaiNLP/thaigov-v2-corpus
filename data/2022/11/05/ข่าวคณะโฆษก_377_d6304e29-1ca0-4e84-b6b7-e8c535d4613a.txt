รัฐบาลไทย-ข่าวทำเนียบรัฐบาล-ไทย-อินโด-มาเลย์ ขับเคลื่อนความร่วมมือเศรษฐกิจสามฝ่าย (IMT-GT) เชื่อมโยงคมนาคมคาบสมุทรมลายู เล็งดึงจีน/อินดียร่วมพัฒนา


วันศุกร์ที่ 22 ตุลาคม 2564
พิมพ์
ไทย-อินโด-มาเลย์ ขับเคลื่อนความร่วมมือเศรษฐกิจสามฝ่าย (IMT-GT) เชื่อมโยงคมนาคมคาบสมุทรมลายู เล็งดึงจีน/อินดียร่วมพัฒนา
ไทย-อินโด-มาเลย์ ขับเคลื่อนความร่วมมือเศรษฐกิจสามฝ่าย (IMT-GT) เชื่อมโยงคมนาคมคาบสมุทรมลายู เล็งดึงจีน/อินดียร่วมพัฒนา
วันที่ 22 ตุลาคม 2564 นางสาวรัชดา ธนาดิเรก รองโฆษกประจำสำนักนายกรัฐมนตรี เปิดเผยความคืบหน้าความร่วมมือเศรษฐกิจสามฝ่ายอินโดนีเซีย-มาเลเซีย-ไทย (Indonesia-Malaysia-Thailand Growth Triangle:IMT-GT) ซึ่งประกอบด้วยการโครงการสำคัญ อาทิ 1)กรอบความร่วมมือ ด้านการศุลกากร การตรวจคนเข้าเมือง และการตรวจโรคพืชและสัตว์ เพื่ออำนวยความสะดวกในการเคลื่อนย้ายข้ามพรมแดนของสินค้าและบุคคล 2) โครงการฐานข้อมูลตลาดแรงงาน 3) โครงการพาณิชย์อิเล็กทรอนิกส์ ส่วนโครงการเชื่อมโยงทางกายภาพในอนุภูมิภาคมูลค่ารวม 3.9 หมื่นล้านดอลลาร์สหรัฐ ปัจจุบันมีโครงการที่ดำเนินการแล้วเสร็จ 14 โครงการ ในส่วนของประเทศไทย ได้แก่โครงการขยายท่าอากาศยานนานาชาติหาดใหญ่ระยะสั้น จังหวัดสงขลา และที่อยู่ระหว่างดำเนินการ เช่น โครงการภูเก็ตเมืองอัจฉริยะ การก่อสร้างท่าอากาศยานสุราษฎร์ธานีและนราธิวาส ส่วนโครงการใหม่ ได้แก่ ความเชื่อมโยงทางรางระหว่างไทยสู่มาเลเซีย (สุไหงโกลก-รันเตาปันยัง-ตุมปัต) ขณะที่อินโดนีเซีย กำลังพัฒนาสถานที่ท่องเที่ยวของสุมาตราเหนือ ท่าเรือและนิคมอุตสาหกรรมเรียว มาเลเซียเสนอโครงการสำคัญ เช่น การพัฒนาพื้นที่หาดต็อกบาหลี เมืองสีเขียวโกตาบารู การก่อสร้างสนามบินโกตาบารู
มากไปกว่านั้น IMT-GT ยังตกลงที่จะร่วมมือกันในการปกป้องอุทยานโลก โดยมีการลงนามความเข้าใจระหว่างอุทยานธรณีโลกลังกาวี (มาเลเซีย) อุทยานธรณีโลกสตูล (ไทย) และอุทยานธรณีโลกทะเลสาบโตบา (อินโดนีเซีย) เพื่อส่งเสริมความร่วมมือและแลกเปลี่ยนประสบการณ์ที่ดีในการปกป้องมรดกธรณีและการพัฒนาอุทยานธรณี สำหรับการขับเคลื่อนระยะต่อไป จะขยายแผนดำเนินงานให้ครอบคลุมทั้งคาบสมุทรมลายู รวมทั้ง พิจารณารับสาธารณรัฐประชาชนจีนและสาธารณรัฐอินเดียในการเป็นหุ้นส่วนการพัฒนาของแผนงาน IMT-GT สนับสนุนความร่วมมือเพื่อฟื้นฟูอุตสาหกรรมการท่องเที่ยวซึ่งได้รับผลกระทบอย่างรุนแรงจาก โควิด-19 โดยมีโครงการภูเก็ตแซนด์บ็อกซ์ของไทยเป็นต้นแบบ
-------------------

ที่มา : https://www.thaigov.go.th/news/contents/details/47289