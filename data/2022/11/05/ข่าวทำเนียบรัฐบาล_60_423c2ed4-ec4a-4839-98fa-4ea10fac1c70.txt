รัฐบาลไทย-ข่าวทำเนียบรัฐบาล-ศบค. คงมาตรการป้องกันควบคุมโควิด-19 ในพื้นที่สถานการณ์ย่อยในพื้นที่ทั่วราชอาณาจักร ถึง 31ส.ค.64 โดยปรับมาตรการในพื้นที่ควบคุมสูงสุด และเข้มงวด ให้เปิดกิจการธนาคาร/สถาบันการเงินในห้างสรรพสินค้าได้


วันจันทร์ที่ 16 สิงหาคม 2564
ศบค. คงมาตรการป้องกันควบคุมโควิด-19 ในพื้นที่สถานการณ์ย่อยในพื้นที่ทั่วราชอาณาจักร ถึง 31ส.ค.64 โดยปรับมาตรการในพื้นที่ควบคุมสูงสุด และเข้มงวด ให้เปิดกิจการธนาคาร/สถาบันการเงินในห้างสรรพสินค้าได้
ศบค. คงมาตรการป้องกันควบคุมโควิด-19 ในพื้นที่สถานการณ์ย่อยในพื้นที่ทั่วราชอาณาจักร ถึง 31ส.ค.64 โดยปรับมาตรการในพื้นที่ควบคุมสูงสุด และเข้มงวด ให้เปิดกิจการธนาคาร/สถาบันการเงินในห้างสรรพสินค้าได้
วันนี้  (16 ส.ค. 64) เวลา 16.00 น. ณ โถงกลาง ตึกสันติไมตรี ทำเนียบรัฐบาล ภายหลัง พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ในฐานะ ผอ.ศคบ. เป็นประธานการประชุมคณะกรรมการบริหารสถานการณ์การแพร่ระบาดของโรคติดเชื้อไวรัสโคโรนา 2019 (โควิด - 19) ครั้งที่ 12/2564 (ผ่านระบบ Video Conference) นพ.ทวีศิลป์ วิษณุโยธิน โฆษกศูนย์บริหารสถานการณ์การแพร่ระบาดของโรคติดเชื้อไวรัสโคโรนา 2019 (โควิด-19)(ศบค.) แถลงผลการประชุมศบค. มีมติให้คงระดับพื้นที่สถานการณ์ย่อยในพื้นที่ทั่วราชอาณาจักร และตามมาตรการเดิมต่อเนื่องตั้งแต่วันที่ 18 – 31 สิงหาคม 2564 โดยเพิ่มมาตรการและการจัดการองค์กร ให้มีการดำเนินมาตรการ Test – Trace – Isolate เพิ่มการตรวจ ATK ใน กทม. และปริมณฑล ให้เน้นการ Work From Home  พร้อมเตรียม Company Isolation สำหรับหน่วยงานที่มีพนักงานเกิน 50 คน โดยที่ประชุมมอบหมายให้หน่วยงานที่เกี่ยวข้องร่วมกันพิจารณาจัดทำ Thai Covid Pass เพื่อให้ผู้ที่เข้ารับการฉีดวัคซีนครบโดสแล้วสามารถใช้บริการในสถานประกอบการต่าง ๆ ได้  และเห็นชอบเปิดกิจการธนาคารและสถาบันการเงินในห้างสรรพสินค้า รายละเอียด ดังนี้
1. แผนการให้บริการวัคซีนโควิด 19   ขณะนี้ได้มีการฉีดวัคซีนโควิด-19 ให้กับประชาชนไปแล้ว ทั้งสิ้น 23,592,227 โดส ทั้งนี้มีเป้าหมายให้บริการวัคซีนโควิด 19 อย่างน้อยจำนวน 10 ล้านโดส ในเดือนกันยายน 2564 โดยเร่งฉีดในกลุ่มผู้สูงอายุ กลุ่มโรคเรื้อรัง 7 โรค และหญิงตั้งครรภ์ที่มีอายุครรภ์ตั้งแต่ 12 สัปดาห์ขึ้นไปเพื่อลดอัตราการเสียชีวิต พร้อมเห็นชอบเกณฑ์ และแผนการจัดสรรวัคซีนเดือนกันยายน 2564  การจัดหาจัดหาวัคซีนเพิ่มเติม ได้แก่ Sinovac จานวน 12 ล้านโดส และ ให้เจรจาจัดหาวัคซีนอื่น ๆ อีกจำนวน 10 ล้านโดส ภายในปี 2564
2. การประเมินมาตรการป้องกันควบคุมโรคที่ผ่านมา ทั้งนี้จากการจัดระดับพื้นท่ีสถานการณ์ย่อยในพื้นที่ทั่วราชอาณาจักร เมื่อวันที่ 3 สิงหาคม 2564 ที่ผ่านมา มีการกำหนดพื้นที่ควบคุมสูงสุด และเข้มงวด 29 จังหวัด ซึ่งเป็นกรุงเทพฯ ปริมณฑล จังหวัดทางภาคใต้ และจังหวัดที่มีการระบาดในสถานประกอบการ และเพิ่มมาตรการเฝ้าระวังป้องกัน และควบคุมโรค ทั้งในระดับชุมชนและสถานประกอบการ จากการประเมินผลติดตามยังพบว่า สถานการณ์การระบาดของโรคยังมีแนวโน้มไม่ลดลง ทั้งกทม. ปริมณฑล และจังหวัดในพื้นท่ีควบคุมสูงสุด และเข้มงวด รวมทั้งหลายจังหวัดยังมีผู้ป่วยหนักและผู้เสียชีวิตอย่างต่อเนื่อง พื้นที่กทม.และปริมณฑล ยังมีการระบาดในวงกว้างทั้งในชุมชน และ ครอบครัว จังหวัดในภาคกลาง ตะวันออก และภาคใต้ยังพบการระบาดในสถานประกอบการ จังหวัดในภาคเหนือ และ ตะวันออกเฉียงเหนือ ยังพบผู้ติดเชื้อที่เดินทางกลับไปรักษาที่ภูมิลำเนา  จึงยังให้คงมาตรการในการป้องกันควบคุมโรค ตามข้อกำหนดฉบับท่ี 30 ในพื้นที่สถานการณ์ย่อยในพื้นที่ทั่วราชอาณาจักร และปรับมาตรการบางส่วนเพื่อความเข้มข้นในการเฝ้าระวัง และการป้องกันควบคุมโรค ในพื้นที่เสี่ยงมากขึ้นเพื่อลดการเสียชีวิตจากโควิด 19 และลดจำนวนผู้ป่วยอาการหนักให้อยู่ในระดับที่ระบบสาธารณสุขรองรับได้ ดังนั้น ที่ประชุมจึงมีมติเห็นชอบการปรับมาตรการป้องกันควบคุมโรค ดังนี้
1) การคงระดับพื้นที่สถานการณ์ยอ่ยในพื้นที่ทั่วราชอาณาจักรและตามมาตรการเดิมวันที่18-31ส.ค.2564
2) การเพิ่มมาตรการ และการจัดการขององค์กร
3) ให้ประชาชน องค์กร สถานประกอบการ สามารถตรวจหาเชื้อโควิด 19 ด้วยตัวเองได้ โดยรัฐสนับสนุนให้มการใช้อย่างทั่วถึง และเน้นย้ำให้ประชาชน ใช้การป้องกันตนเองของประชาชนในทุกกรณี (Universal Prevention)
4) ปรับมาตรการในพื้นที่ควบคุมสูงสุดและเข้มงวด ให้เปิดกิจการธนาคาร/สถาบันการเงินในห้างสรรพสินค้าได้
ทั้งนี้มอบหมายให้ฝ่ายสาธารณสุข จัดทำเป็นแนวทางการดำเนินงานให้สอดคล้องกับข้อกำหนดเดิม รวมทั้งกำกับติดตามมาตรการ  รวมทั้งฝ่ายความมั่นคง และฝ่ายเศรษฐกิจกำกับติดตามมาตรการขององค์กร และการควบคุมโรคเฉพาะสถานที่ และหน่วยงานที่เกี่ยวข้อง ให้การสนับสนุนการดำเนินงาน
3. มาตรการควบคุมสำหรับการเดินทางเข้าออกทางน้ำเฉพาะกรณีเรือที่ไม่มีสัญชาติไทย เพื่อปฏิบัติภารกิจเกี่ยวกับกิจการปิโตรเลียม ภารกิจอื่นใดบนยานพาหนะ หรือสิ่งปลูกสร้างในทะเล โดยที่ประชุมมีมติอนุญาตให้เรือที่ไม่มีสัญชาติไทยพร้อมเจ้าหน้าที่ประจำยานพาหนะเดินทาง เข้ามาในราชอาณาจักรได้ เพื่อปฏิบัติภารกิจที่เกี่ยวกับกิจการปิโตรเลียมหรือภารกิจอื่นใดบนยานพาหนะ หรือสิ่งปลูกสร้างในทะเล หรือภารกิจบนบก โดยให้ส่วนราชการที่เกี่ยวข้องกำหนดแนวปฏิบัติ ให้สอดคล้องกับอนุมัติ หลักการนี้ ให้เป็นไปด้วยความเรียบร้อย โดยจะประกาศเผยแพร่ราชกิจจานุเบกษาต่อไป
4. การเปิดพื้นที่นำร่องรับนักท่องเที่ยวในจังหวัดภูเก็ตเชื่อมต่อจังหวัดนำร่องอื่น (7+7) โดยที่ประชุมเห็นชอบให้นักท่องเที่ยวต่างชาติที่เข้าร่วม Phuket Sandbox เดินทางท่องเที่ยวเชื่อมโยงระหว่างจังหวัดภูเก็ตกับพื้นที่นำร่องอื่น (7+7) ซึ่งประกอบด้วยจังหวัดสุราษฎร์ธานี (เกาะสมุย เกาะพะงัน เกาะเต่า) จังหวัดกระงี่ (เกาะพีพี เกาะไหง ไร่เล) และจังหวัดพังงา (เขาหลัก เกาะยาวน้อย เกาะยาวใหญ่) ตั้งแต่วันที่ 16 สิงหาคม 2564 เป็นต้นไป
พร้อมกันนี้ ที่ประชุม ศบค. ยังได้รับทราบการขออนุญาตผ่อนผันจัดการจัดการประชุมสภาผู้แทนราษฎร การประชุมร่วมกันของรัฐสภา และขออนุญาตผ่อนผันการเคลื่อนย้ายในห้วงเวลาการห้ามออกนอกเคหสถาน และ มาตรการป้องกันควบคุมในพื้นที่เฉพาะ (Bubble & Seal) และโครงการนำร่อง  การป้องกันและควบคุมการแพร่ระบาดในโรงงาน (Factory Sandbox) ด้วย
.............................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/44813