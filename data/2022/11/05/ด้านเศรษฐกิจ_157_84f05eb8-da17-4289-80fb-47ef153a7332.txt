รัฐบาลไทย-ข่าวทำเนียบรัฐบาล-รมช.ประภัตร เปิดโครงการรณรงค์การป้องกันและควบคุมโรคลัมปี – สกิน จังหวัดลำพูน ชื่นชมการบริหารจัดการในพื้นที่ รับมือสถานการณ์ได้อย่างดีเยี่ยม


วันอาทิตย์ที่ 27 มิถุนายน 2564
รมช.ประภัตร เปิดโครงการรณรงค์การป้องกันและควบคุมโรคลัมปี – สกิน จังหวัดลำพูน ชื่นชมการบริหารจัดการในพื้นที่ รับมือสถานการณ์ได้อย่างดีเยี่ยม
รมช.ประภัตร เปิดโครงการรณรงค์การป้องกันและควบคุมโรคลัมปี – สกิน จังหวัดลำพูน ชื่นชมการบริหารจัดการในพื้นที่ รับมือสถานการณ์ได้อย่างดีเยี่ยม เผยกระทรวงเกษตรเร่งเตรียมมาตรการรับมือสถานการณ์ลำไยภาคเหนือเดือนสิงหาคม
27 มิ.ย.64 - นายประภัตร โพธสุธน รัฐมนตรีช่วยว่าการกระทรวงเกษตรและสหกรณ์ ลงพื้นที่ศูนย์รวบรวมนม บริษัท เชียงใหม่เฟรซมิลค์ อำเภอบ้านโฮ่ง จังหวัดลำพูน เป็นประธานพิธีเปิดโครงการรณรงค์การป้องกันและควบคุมโรคลัมปี - สกิน (Lumpk Skin Disesae) ในโค - กระบือ พร้อมมอบเวชภัณฑ์อาหารสัตว์ ยารักษาสัตว์ป่วยตามอาการ ยากำจัดแมลง และหญ้าแห้งอาหารสัตว์ ให้กับเกษตรกรที่ได้รับผลกระทบในพื้นที่ และเยี่ยมชมศึกษาดูงานระบบ Smart Daity Farmer ของฟาร์มโคนม บริษัท เชียงใหม่เฟรชมิลค์ จำกัด โดยมีนายวรยุทธ เนาวรัตน์ ผู้ราชการจังหวัดลำพูน นายสุรเดช สมิเปรม รองอธิบดีกรมปศุสัตว์ หัวหน้าส่วนราชการในพื้นที่ ตลอดจนผู้นำภาคประชาชนเข้าร่วม
"จังหวัดลำพูน มีประชาการโคเนื้อ 35,720 ตัว โคนม 25,694 ตัว กระบือ 4,401 ตัว รวมกว่า 65,815 ตัว สำหรับสถานการณ์การระบาดของโรคลัมปี - สกินในพื้นที่นั้น มีสัตว์ติดเชื้อแล้ว 16 ตัว ยังไม่มีรายงานสัตว์เสียชีวิตในพื้นที่ นับว่าเป็นเรื่องที่ต้องชื่นชม ทั้งหน่วยงานภาครัฐและภาคเกษตรกร ที่ช่วยกันป้องกันและเฝ้าระวัง จนได้ผลเป็นที่น่าพอใจเป็นอย่างยิ่ง นอกจากนี้ กระทรวงเกษตรและสหกรณ์ กำลังพิจารณาดำเนินการของบกลาง และจะนำเข้าครม. โดยเร็วที่สุด เพื่อให้กรมปศุสัตว์มีงบประมาณในการสั่งซื้อวัคซีนเพิ่มอีก 5 ล้านโดส เพื่อใช้ในการควบคุมโรคลัมปี – สกิน" รมช.ประภัตร กล่าว
รมช.ประภัตรยังได้แนะนำโครงการเงินกู้อัตราดอกเบี้ยต่ำ ล้านละร้อย โดยเกษตรกรต้องรวมกลุ่มให้ได้ 7 คน จัดตั้งเป็นวิสาหกิจชุมชน ทำเกษตรกรรม โดยมีตลาดรองรับผลผลิต ก็สามารถยื่นกู้กับธนาคารเพื่อการเกษตรและสหกรณ์การเกษตร (ธกส.) วงเงินกู้สูงสุด 10 ล้านบาท โดยไม่ต้องมีหลักทรัพย์ ระยะเวลากู้ 3 ปี หากเกษตรกรสนใจโครงการดังกล่าว สามารถติดต่อขอคำแนะนำเพิ่มเติมได้ที่สำนักงานปศุสัตว์หรือธกส. ในพื้นที่
นอกจากนี้ รมช.ประภัตรยังได้แสดงความเป็นห่วงถึงสถานการณ์ผลผลิตลำไยในพื้นที่ภาคเหนือ ที่กำลังจะถึงฤดูเก็บเกี่ยวใหญ่ในเดือนสิงหาคม ซึ่งคาดการณ์ว่าจะมีลำไยออกสู่ตลาดกว่า 1,000,000 ตัน โดยเฉพาะจังหวัดลำพูน มีปริมาณผลผลิตทั้งในฤดูและนอกฤดูกว่า 330,000 ตัน ซึ่งราคา ณ ปัจจุบัน ลำไยสดช่อ รับซื้ออยู่ที่ราคา 43 - 10 บาท/กิโลกรัม ลำไยรูดร่วง รับซื้ออยู่ที่ราคา 19 - 1 บาท/กิโลกรัม ถือว่าขณะนี้ยังไม่ได้รับผลกระทบจากปัญหาราคารับซื้อมากนัก โดยขณะนี้ทางจังหวัดลำพูนได้มีการประชุมหารือในการกำหนดแนวทางร่วมกับกระทรวงพาณิชย์แล้ว ในส่วนของภาพรวมทั้งหมด กระทรวงเกษตรและสหกรณ์ กำลังเร่งเตรียมแผนรับมือให้เป็นรูปธรรม และเตรียมผลักดันผู้ประกอบการหน้าใหม่ ที่มีตลาดในการส่งออก ให้เข้ามามีบทบาทในการรับซื้อมากขึ้น เพื่อให้เกิดการแข่งขันในกลุ่มพ่อค้าที่รับซื้อลำไย ซึ่งจะส่งผลต่อราคารับซื้อภายในประเทศอย่างแน่นอน

ที่มา : https://www.thaigov.go.th/news/contents/details/43141