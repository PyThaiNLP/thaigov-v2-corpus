รัฐบาลไทย-ข่าวทำเนียบรัฐบาล-รมช.ธรรมนัส ร่วมประชุมคณะกรรมการแก้ไขปัญหาของสภาเครือข่ายประชาชนอีสาน (สอส.) และสภาประชาชน 4 ภาค


วันศุกร์ที่ 2 กรกฎาคม 2564
รมช.ธรรมนัส ร่วมประชุมคณะกรรมการแก้ไขปัญหาของสภาเครือข่ายประชาชนอีสาน (สอส.) และสภาประชาชน 4 ภาค
รมช.ธรรมนัส ร่วมประชุมคณะกรรมการแก้ไขปัญหาของสภาเครือข่ายประชาชนอีสาน (สอส.) และสภาประชาชน 4 ภาค เพื่อรับทราบความคืบหน้าการแก้ไขปัญหาที่ดินทำกิน ปัญหาหนี้สิน ปัญหาการพัฒนาและส่งเสริมอาชีพภาคเกษตร
ร้อยเอก ธรรมนัส พรหมเผ่า รัฐมนตรีช่วยว่าการกระทรวงเกษตรและสหกรณ์ เข้าร่วมประชุมคณะกรรมการแก้ไขปัญหาของสภาเครือข่ายประชาชนอีสาน (สอส.) และสภาประชาชน 4 ภาค ครั้งที่ 1/2564 โดยมีพลเอกประวิตร  วงษ์สุวรรณ รองนายกรัฐมนตรี เป็นประธาน ณ ห้องประชุม 301 ตึกบัญชาการ 1 ทำเนียบรัฐบาล (ประชุมผ่านระบบการประชุมทางไกล Video Conference) ว่า การประชุมในครั้งนี้ เพื่อรับทราบความคืบหน้าการแก้ไขปัญหาที่ดินทำกินปัญหาหนี้สิน ปัญหาการพัฒนาและส่งเสริมอาชีพภาคเกษตร จำนวน 6 เรื่อง ดังนี้
​​1) สอส. ขอให้ชะลอการบังคับคดีแก่สมาชิกสภาเครือข่ายฯ ในแปลงที่ดินพื้นที่ ต.กลัดหลวง อ.ท่ายาง
จ.เพชรบุรี ให้แก่สมาชิกสภาเครือข่ายฯ จำนวน 88 ราย กรณีที่ศาลมีคำพิพากษาให้สภาเครือข่ายฯ ออกจากพื้นที่และส่งมอบการครอบครองที่ดินคืนให้กับสำนักงานการปฏิรูปที่ดินเพื่อเกษตรกรรม ซึ่งในขณะนี้สมาชิกสภาเครือข่ายฯ ได้ส่งมอบพื้นที่คืนให้สำนักงานการปฏิรูปที่ดินจังหวัดเพชรบุรีเรียบร้อยแล้ว
​​2) สอส.ขอให้แก้ไขปัญหาหนี้สินของเกษตรกรที่เกิดจากการเช่าซื้อที่ดิน โครงการแก้ไขปัญหาที่ดินทำกิน ขณะนี้อยู่ระหว่างการพิจารณาของหน่วยงานที่เกี่ยวข้อง เนื่องจากเรื่องดังกล่าวต้องดำเนินการให้เป็นไปตามระเบียบ และกฎหมายที่เกี่ยวข้องกับการแก้ไขปัญหาหนี้สินของเกษตรกรในเขตปฏิรูปที่ดิน โดยทาง ส.ป.ก. ได้ออกระเบียบปี 2564 ว่าด้วยการเช่าฯ แทนการเช่าซื้อ เพื่อแก้ปัญหาเกษตรกรที่ไม่สามารถชำระหนี้ค่าเช่าซื้อได้ อยู่ระหว่างการประกาศในราชกิจจานุเบกษา เพื่อนำมาใช้ปฏิบัติติต่อไป
​​3) สอส. การขอให้จัดหา หรือจัดซื้อที่ดินพื้นที่อื่นเพิ่มเติม เพื่อนำมาจัดสรรให้กับสมาชิกสภาเครือข่ายฯ ขณะนี้อยู่ระหว่างการพิจารณาของหน่วยงานที่เกี่ยวข้อง เนื่องจากการดำเนินงานในกรณีดังกล่าว ต้องสำรวจพื้นที่ทั้งหมดทั่วทั้งประเทศว่ามีพื้นที่ใดที่เหมาะสม
​​4) สอส. ขอให้จัดที่ดินทำกินให้แก่เกษตรกรสภาเครือข่ายฯ ในพื้นที่แปลงว่าง ที่เหลือจากการจัดที่ดิน ตามมติคณะรัฐมนตรีเมื่อวันที่ 3 กุมภาพันธ์ 2552 ที่มีอยู่จำนวน 1,747 ไร่ เพื่อจัดให้สมาชิกสภาเครือข่ายฯ ไม่เกินรายละ 6 ไร่(พื้นที่เกษตรกรรม 5 ไร่+ที่อยู่อาศัย 1 ไร่) ขณะนี้ อยู่ระหว่างการพิจารณาของหน่วยงาน เนื่องจากต้องดำเนินการให้เป็นไปตาม พ.ร.บ.การปฏิรูปที่ดินเพื่อเกษตรกรรม พ.ศ. ๒๕๑๘ และที่แก้ไขเพิ่มเติม รวมทั้งระเบียบต่าง ๆ ที่เกี่ยวข้องซึ่งเบื้องต้นสามารถดำเนินการ ได้โดยใช้ระเบียบเกี่ยวกับการจัดที่ดินให้สถาบันเกษตรกร ปี 2558 โดยให้ สอส. ต้องรวมกลุ่มในแต่ละพื้นที่ เพื่อจัดตั้งเป็นสถาบันเกษตรกร อาทิ กลุ่มเกษตรกร หรือสหกรณ์ ก่อนขอใช้ที่ดินดังกล่าวได้
​​5) การแก้ไขปัญหาหนี้สินเกษตรกร สมาชิก สอส.
​​6) การส่งเสริมและฟื้นฟูอาชีพภาคเกษตร สอส. ได้เสนอ “โครงการส่งเสริมและฟื้นฟูอาชีพภาคการเกษตร ตามหลักปรัชญาของเศรษฐกิจพอเพียง” ประกอบด้วยด้านพัฒนาที่ดิน ปศุสัตว์ ประมง และกรมส่งเสริมการเกษตร จำนวน62,598 ราย ในพื้นที่ 35 จังหวัด วงเงิน 790,612,437 บาท ขณะนี้คณะอนุกรรมการส่งเสริมและฟื้นฟูอาชีพภาคเกษตรอยู่ระหว่างดำเนินการปรับรายละเอียดโครงการให้เป็นไปตามระเบียบหลักเกณฑ์ในการของบประมาณของแต่ละหน่วยงาน ก่อนเสนอเห็นชอบโครงการต่อไป
​      นอกจากนี้ในที่ประชุมยังมีมติที่ให้ความเห็นชอบ ในเรื่องการให้ทำโครงการแก้ไขปัญหาแหล่งน้ำในเขตปฏิรูปที่ดิน 3 จังหวัดนำร่อง คือ จ.เพชรบุรี จ.ลพบุรี และจ.นครราชสีมา จำนวน 9 โครงการ พร้อมมอบหมายให้สำนักงานทรัพยากรน้ำแห่งชาติ เพื่อพิจารณานาเสนอคณะกรรมการทรัพยากรน้ำแห่งชาติ พิจารณาดำเนินการต่อไป และให้มีการปรับปรุงองค์ประกอบคณะอนุกรรมการแก้ไขปัญหาของสภาเครือข่ายประชาชนอีสาน (สอส.) และ สภาประชาชน4 ภาค จากเดิมมี 6 คณะ ให้เหลือ 5 คณะ โดยปรับลดคณะอนุกรรมการแก้ไขปัญหาผู้ร่วมพัฒนาชาติไทย (ผรท.) เนื่องจากปัญหาดังกล่าวได้รับการแก้ไขครบถ้วนแล้ว

ที่มา : https://www.thaigov.go.th/news/contents/details/43401