รัฐบาลไทย-ข่าวทำเนียบรัฐบาล-วธ.เร่งแจ้งให้ศิลปินพื้นบ้าน-ผู้ประกอบการวัฒนธรรม 13 จังหวัดสีแดงเข้ม ขึ้นทะเบียนเป็นผู้ประกันสังคม ม.40


วันพุธที่ 21 กรกฎาคม 2564
วธ.เร่งแจ้งให้ศิลปินพื้นบ้าน-ผู้ประกอบการวัฒนธรรม 13 จังหวัดสีแดงเข้ม ขึ้นทะเบียนเป็นผู้ประกันสังคม ม.40
วธ.เร่งแจ้งให้ศิลปินพื้นบ้าน-ผู้ประกอบการวัฒนธรรม 13 จังหวัดสีแดงเข้ม ขึ้นทะเบียนเป็นผู้ประกันสังคม ม.40
วธ.เร่งแจ้งให้ศิลปินพื้นบ้าน-ผู้ประกอบการวัฒนธรรม 13 จังหวัดสีแดงเข้ม ขึ้นทะเบียนเป็นผู้ประกันสังคม ม.40
รับเงินช่วยเหลือ 5,000 บาท มอบสภาวัฒนธรรมกรุงเทพฯและสำนักงานวัฒนธรรมจังหวัดเร่งประชาสัมพันธ์
ให้คำแนะนำแก่ผู้อาชีพอิสระด้านวัฒนธรรม เพื่อให้ได้รับสิทธิต่อไป
นายอิทธิพล คุณปลื้ม รัฐมนตรีว่าการกระทรวงวัฒนธรรม (รมว.วธ.) เปิดเผยว่า ตามที่คณะรัฐมนตรี(ครม.) มีมติเมื่อวันที่ 13 ก.ค. 2564 และวันที่ 20 ก.ค. 2564 เห็นชอบมาตรการบรรเทาผลกระทบต่อประชาชน กลุ่มแรงงาน และผู้ประกอบการอันเนื่องมาจากข้อกำหนดตามความในมาตรา 9 แห่ง พ.ร.ก.การบริหารราชการในสถานการณ์ฉุกเฉิน พ.ศ.2548 (ฉบับที่ 28) โดยได้มีมาตรการการเยียวยาและช่วยเหลือประชาชนที่ได้รับผลกระทบจากการยกระดับมาตรการควบคุมสถานการณ์การแพร่ระบาดของโรคติดเชื้อไวรัสโคโรนา 2019 (โควิด-19) ในพื้นที่ควบคุมสูงสุดหรือพื้นที่สีแดงเข้มตามที่ศูนย์บริหารสถานการณ์แพร่ระบาดของโรคติดเชื้อไวรัสโคโรนา 2019 (ศบค.) ได้ออกประกาศล็อกดาวน์ตั้งแต่วันที่ 20 ก.ค.จนถึง 2 ส.ค.2564 รวม 13 จังหวัด ได้แก่ กรุงเทพมหานคร, นครปฐม, นนทบุรี, ปทุมธานี, สมุทรปราการ, สมุทรสาคร, นราธิวาส, ปัตตานี, ยะลา, สงขลา , ฉะเชิงเทรา, ชลบุรีและพระนครศรีอยุธยา โดยจ่ายเงินชดเชยตามมาตรการเยียวยาให้แก่ผู้ประกันตนมาตรา 33 และ 39 และมาตรา 40 ซึ่งในส่วนของมาตรา 40 นั้นรัฐบาลจะได้รับความช่วยเหลือในอัตรา 5,000 บาทต่อคน จำนวน 1 เดือน  ซึ่งผู้ลงทะเบียนต้องไม่เป็นผู้ประกันตนตามมาตรา 39 และ 40 ก่อนวันที่ 28 มิถุนายน 2564 มีอายุ 15-65 ปี โดยสามารถเลือกจ่ายเงินสมทบ เพื่อรับสิทธิประโยชน์ได้ทั้งการได้รับเงินทดแทนการขาดรายได้ กรณีประสบอุบัติเหตุ หรือเจ็บป่วย การรับสิทธิทุพพลภาพตลอดชีวิต และการสงเคราะห์บุตร เป็นต้น และให้ไปขอขึ้นทะเบียนที่สำนักงานประกันสังคมทุกพื้นที่ และเว็บไซต์ของสำนักงานประกันสังคม ตามความสมัครใจภายในวันที่ 30 กรกฎาคม นี้
รัฐมนตรีว่ากระทรวงวัฒนธรรม กล่าวด้วยว่า สำหรับการจ่ายเงินช่วยเหลือตามมาตรการเยียวยาให้แก่ผู้ประกันตน มาตรา 40  มี 9 กิจการ ซึ่งมีกิจการที่เกี่ยวข้องกับภารกิจของกระทรวงวัฒนธรรม เป็นกิจการประเภทกิจกรรมศิลปะ ความบันเทิงและนันทนาการ ได้แก่ กิจกรรมการสร้างสรรค์ทางศิลปะ ความบันเทิง การแสดงโชว์เพื่อความบันเทิงและนันทนาการ พิพิธภัณฑ์ หอสมุด และการดำเนินงานเกี่ยวข้องกับโบราณสถานและอาคารทางประวัติศาสตร์ เป็นต้น ครอบคลุมถึงผู้ประกอบอาชีพอิสระที่เกี่ยวกับงานด้านวัฒนธรรม อาทิ  ศิลปินลิเก หมอลำ ลำตัด โนรา ช่างฟ้อน สะล้อ ซอและซึง  รวมถึงศิลปินที่เป็นช่างฝีมือด้านศิลปหัตถกรรม เช่น การทอผ้า จักสานแกะสลักไม้ และเครื่องปั้นดินเผา ตลอดจนผู้ประกอบการทางวัฒนธรรม ดังนั้น วธ.จึงได้มอบหมายสภาวัฒนธรรมกรุงเทพมหานครและสำนักงานวัฒนธรรมจังหวัด (สวจ.) 13 จังหวัดในพื้นที่สีแดงเข้มเร่งประชาสัมพันธ์ทุกช่องทางและให้คำแนะนำแก่ผู้ประกอบอาชีพอิสระที่เกี่ยวกับงานด้านวัฒนธรรมในทุกกลุ่มอาชีพที่มีความประสงค์ขึ้นทะเบียนเพื่อเข้าเป็นผู้ประกันตนตามมาตรา 40 ภายในวัน เวลาที่กำหนด เพื่อให้ได้รับสิทธิเยียวยาและช่วยเหลือตามมาตรการของรัฐบาลต่อไป

ที่มา : https://www.thaigov.go.th/news/contents/details/43976