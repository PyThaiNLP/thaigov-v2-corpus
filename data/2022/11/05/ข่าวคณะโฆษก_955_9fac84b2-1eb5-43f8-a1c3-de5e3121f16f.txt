รัฐบาลไทย-ข่าวทำเนียบรัฐบาล-โฆษกรัฐบาลมั่นใจประชาชนยังหนุนนายกฯ ชี้มีผลงานชัดเจน ซื่อสัตย์สุจริต เหน็บ พท.เพิ่งชนะเลือกตั้งซ่อมครั้งเดียว อย่าเพิ่งดีใจ


วันอังคารที่ 1 กุมภาพันธ์ 2565
พิมพ์
โฆษกรัฐบาลมั่นใจประชาชนยังหนุนนายกฯ ชี้มีผลงานชัดเจน ซื่อสัตย์สุจริต เหน็บ พท.เพิ่งชนะเลือกตั้งซ่อมครั้งเดียว อย่าเพิ่งดีใจ
โฆษกรัฐบาลมั่นใจประชาชนยังหนุนนายกฯ ชี้มีผลงานชัดเจน ซื่อสัตย์สุจริต เหน็บ พท.เพิ่งชนะเลือกตั้งซ่อมครั้งเดียว อย่าเพิ่งดีใจ ย้อนต้องการให้รัฐบาลคืนอำนาจให้ประชาชน หรืออยากให้ตัวเองมีโอกาสได้กลับมาเป็นรัฐบาลกันแน่
วันที่ 1 กุมภาพันธ์ 2565 นายธนกร วังบุญคงชนะ โฆษกประจำสำนักประจำสำนักนายกรัฐมนตรี เปิดเผยว่า มั่นใจว่าวันนี้ประชาชนยังสนับสนุน พล.อ.ประยุทธ์ จันทร์โอชา เป็นนายกรัฐมนตรี เพราะมีผลงานที่ชัดเจน เป็นรูปธรรม จับต้องได้ ที่สำคัญคือ มีความซื่อสัตย์สุจริตเป็นที่ประจักษ์ เด็ดขาดกับการทุจริตคอรัปชั่น ไม่เหมือนกับรัฐบาลในอดีตที่ผ่านมา ทั้งนี้ แม้การเลือกตั้งซ่อม ส.ส.กทม.ครั้งล่าสุดพรรคเพื่อไทยจะได้รับชัยชนะ แต่ก็อย่าเพิ่งดีใจ เพราะเป็นเพียงการเลือกตั้งซ่อมเพียงเขตเดียวที่ไม่ได้ส่งผลต่อเสียงของรัฐบาล ดังนั้น จึงไม่สามารถนำมาวัดกับการเลือกตั้งใหญ่ทั่วประเทศในสมัยหน้าได้
ส่วยกรณีที่ นพ.ชลน่าน ส.ส.น่าน หัวหน้าพรรคเพื่อไทย ระบุว่า การเลือกตั้งครั้งนี้สะท้อนว่า พล.อ.ประยุทธ์ไม่สามารถนำพาประชาชนออกจากวิกฤติได้ ทางที่ดีที่สุดคือ คืนอำนาจให้ประชาชน การยุบสภาฯ ไม่ใช่เรื่องน่าอายนั้น ยืนยันว่า พล.อ.ประยุทธ์ไม่ได้หวงอำนาจ แต่ท่านนายกฯ เข้ามาบริหารประเทศตามมติของ ส.ส.พรรคร่วมรัฐบาลที่เป็นตัวแทนของประชาชน ดังนั้น เมื่อถึงเวลาที่เหมาะสมอำนาจย่อมกลับคืนสู่ประชาชนอยู่แล้ว แต่การเรียกร้องของฝ่ายค้านในขณะนี้ ตนไม่แน่ใจว่า ฝ่ายค้านต้องการให้รัฐบาลคืนอำนาจให้ประชาชน หรือว่าอยากให้คืนอำนาจให้ฝ่ายค้านได้กลับมามีโอกาสเป็นรัฐบาลอีกครั้งกันแน่
“ที่ผ่านมา พล.อ.ประยุทธ์ทำงานอย่างหนักเพื่อประเทศและประชาชน มองคนไทยทุกคนเหมือนลูกหลาน ทุกนโยบายของรัฐบาลท่านนายกฯ คิดเพื่อแก้ปัญหาให้กับประชาชนที่กำลังเดือดร้อน ไม่เหมือนรัฐบาลในอดีตที่คิดถึงแต่ประโยชน์ของพวกพ้องจนอดีตนายกฯ ต้องหนีไปต่างประเทศ ดังนั้น ไม่อยากให้ฝ่ายค้านลำพองใจ ปากอ้างประชาธิปไตย แต่ในใจอยากได้อำนาจเพื่อหวังจะกลับมาบริหารประเทศอีกครั้ง ซึ่งในสมัยที่พรรคเพื่อไทยเป็นรัฐบาล สร้างความเสียหายให้ประเทศเนื่องจากมีการทุจริตคอรัปชั่นจนอดีตรัฐมนตรีต้องติดคุกมาแล้ว วันนี้พรรคเพื่อไทยจึงควรที่จะคิดถึงประเทศชาติบ้านเมืองบ้าง อย่าเห็นแก่ตัว อย่าเห็นแก่อำนาจ หรือเห็นแก่ประโยชน์ของพวกพ้อง แบบนั้นต่างหากที่เรียกว่าน่าไม่อาย” นายธนกร กล่าว
-------------------

ที่มา : https://www.thaigov.go.th/news/contents/details/51107