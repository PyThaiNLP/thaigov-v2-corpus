รัฐบาลไทย-ข่าวทำเนียบรัฐบาล-รมว.สุชาติ ร่วมคณะนายก พบปะแรงงานนอกระบบ เยี่ยมคูโบต้าฟาร์ม จ.ชลบุรี ขานรับนโยบายพัฒนาเกษตรด้วยนวัตกรรมแบบครบวงจร


วันจันทร์ที่ 9 พฤษภาคม 2565
พิมพ์
รมว.สุชาติ ร่วมคณะนายก พบปะแรงงานนอกระบบ เยี่ยมคูโบต้าฟาร์ม จ.ชลบุรี ขานรับนโยบายพัฒนาเกษตรด้วยนวัตกรรมแบบครบวงจร
รมว.สุชาติ ร่วมคณะนายก พบปะแรงงานนอกระบบ เยี่ยมคูโบต้าฟาร์ม จ.ชลบุรี ขานรับนโยบายพัฒนาเกษตรด้วยนวัตกรรมแบบครบวงจร
เมื่อวันที่ 9 พฤษภาคม 2565 นายสุชาติ ชมกลิ่น รัฐมนตรีว่าการกระทรวงแรงงาน ร่วมคณะของพล.อ.ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ลงพื้นที่เยี่ยมชมการดำเนินงานของคูโบต้าฟาร์ม และหารือแนวทางการพัฒนาการเกษตรของไทยไปสู่การเกษตรแบบ Smart Farming ณ ห้องประชุมอาคารเกษตรวิวัฒน์ คูโบต้าฟาร์ม ต.หนองอิรุณอ.บ้านบึง จ.ชลบุรี โดยมี นายทาคาโนบุ อะชึมะ (Mr.Takanobu Azuma) กรรมการผู้จัดการใหญ่บริษัท สยามคูโบต้าคอร์ปอเรชั่น จำกัด กล่าวต้อนรับ นายภัครธรณ์ เทียนไชย ผู้ว่าราชการจังหวัดชลบุรี นางเธียรรัตน์ นะวะมะวัฒน์ โฆษกกระทรวงแรงงาน (ฝ่ายการเมือง) นายไพโรจน์โชติกเสถียร อธิบดีกรมการจัดหางาน นายประทีป ทรงลำยอง อธิบดีกรมพัฒนาฝีมือแรงงานนายบุญสงค์ ทัพชัยยุทธ์ เลขาธิการสำนักงานประกันสังคม พร้อมด้วยผู้บริหารระดับสูงกระทรวงแรงงาน ร่วมต้อนรับด้วย
โอกาสนี้นายกรัฐมนตรีได้พบปะกลุ่มแรงงานนอกระบบและให้กำลังใจแกนนำอาสาสมัครแรงงานระดับตำบลและเครือข่ายด้านแรงงานของจังหวัดชลบุรีที่มาร่วมต้อนรับ ซึ่งอาสาสมัครแรงงานเหล่านี้เป็นผู้เชื่อมประสานภารกิจของกระทรวงแรงงานไปสู่พื้นที่ เป็นผู้ที่มีความเสียสละอุทิศตนเพื่อส่วนรวม ทำงานใกล้ชิดกับพี่น้องประชาชนในชุมชน ในการนำภารกิจประสานการให้บริการด้านแรงงาน เพื่อให้ประชาชนมีงานทำ มีทักษะฝีมือ มีอาชีพ มีรายได้ ได้รับการคุ้มครองและมีหลักประกันทางสังคมที่ยั่งยืนอีกด้วย จากนั้น รมว.แรงงาน ยังได้ร่วมคณะนายกรัฐมนตรีรับฟังแนวทางการพัฒนาเกษตรสมัยใหม่และชุมชนต้นแบบ Smart Farming ที่ประสบความสำเร็จ จากผู้นำกลุ่มวิสาหกิจชุมชนและตัวแทนภาคเอกชน โดยนายกรัฐมนตรีได้มอบนโยบายการขับเคลื่อนนวัตกรรมและเทคโนโลยีการเกษตรแบบครบวงจร การส่งเสริมเครื่องจักรกลการเกษตร การยกระดับคุณภาพชีวิตของเกษตรกรและภาคเกษตรกรรมภายใต้หลักปรัชญาเศรษฐกิจพอเพียง
นายสุชาติ กล่าวว่า ท่านนายกรัฐมนตรีและรัฐมนตรีว่าการกระทรวงกลาโหม พล.อ.ประยุทธ์ จันทร์โอชา และท่าน พล.อ.ประวิตร วงษ์สุวรรณ รองนายกรัฐมนตรี ที่กำกับดูแลกระทรวงแรงงาน ได้ให้ความสำคัญกับการส่งเสริมการประกอบอาชีพกลุ่มวิสาหกิจชุมชนให้เกิดการจ้างงานในระดับพื้นที่ เพื่อให้สอดคล้องกับนโยบายรัฐบาลในการขับเคลื่อนนวัตกรรมและเทคโนโลยีการเกษตรแบบครบวงจร เพื่อยกระดับคุณภาพชีวิตของเกษตรกรภายใต้หลักปรัชญาเศรษฐกิจพอเพียง ซึ่งที่ผ่านมาในส่วนของกระทรวงแรงงาน โดยกรมพัฒนาฝีมือแรงงาน ได้บูรณาการความร่วมมือด้านการพัฒนาทักษะอาชีพด้านการเกษตรกับภาคเอกชนอย่างบริษัท สยามคูโบต้า
ในการดําเนินการฝึกอบรมให้กับบริษัทสยามคูโบต้า และ บริษัทในเครือ รวมทั้งกลุ่มเกษตรกรและผู้ประกอบอาชีพที่เกี่ยวข้อง ในหลักสูตรการขับขี่รถขุดมืออาชีพ การซ่อมบํารุงรักษาเครื่องยนต์ดีเซล การขับขี่รถแทรกเตอร์มืออาชีพ การขับขี่รถเกี่ยวข้าวมืออาชีพ นอกจากนี้ ยังมีความร่วมมือในด้านการพัฒนามาตรฐานฝีมือแรงงาน ด้วยการร่วมเป็นอนุกรรมการกําหนดมาตรฐานฝีมือแรงงานแห่งชาติ ในสาขาช่างซ่อมรถแทรกเตอร์การเกษตร การมีศูนย์ทดสอบมาตรฐานฝีมือแรงงาน บริษัทสยามคูโบต้า คอร์ปอเรชั่น จํานวน 2 สาขา ได้แก่ ช่างซ่อมรถแทรกเตอร์การเกษตร และ ช่างซ่อมเครื่องยนต์ดีเซลเล็ก รวมทั้งความร่วมมือด้านการส่งเสริมให้สถานประกอบการได้มีการพัฒนาทักษะพนักงานของตนเองภายใต้ พ.ร.บ.ส่งเสริมการพัฒนาฝีมือแรงงานอีกด้วย
+++++++++++++++++++
กองเผยแพร่และประชาสัมพันธ์
9 พฤษภาคม 2565

ที่มา : https://www.thaigov.go.th/news/contents/details/54367