รัฐบาลไทย-ข่าวทำเนียบรัฐบาล-โฆษกรัฐบาลมอบ "เครื่องช่วยหายใจ" สมทบโครงการ "ช่อง 3 เคียงข้างคนไทย ฝ่าภัยโควิด-19" รักษาผู้ป่วยติดเชื้อโควิด-19 สนองตอบนโยบายนายกรัฐมนตรี "รวมไทย สร้างชาติ"


วันพุธที่ 15 กันยายน 2564
โฆษกรัฐบาลมอบ "เครื่องช่วยหายใจ" สมทบโครงการ "ช่อง 3 เคียงข้างคนไทย ฝ่าภัยโควิด-19" รักษาผู้ป่วยติดเชื้อโควิด-19 สนองตอบนโยบายนายกรัฐมนตรี "รวมไทย สร้างชาติ"
โฆษกรัฐบาลมอบ "เครื่องช่วยหายใจ" สมทบโครงการ "ช่อง 3 เคียงข้างคนไทย ฝ่าภัยโควิด-19" รักษาผู้ป่วยติดเชื้อโควิด-19 สนองตอบนโยบายนายกรัฐมนตรี "รวมไทย สร้างชาติ" รวมใจรัฐ-เอกชน-ประชาชน ช่วยเหลือผู้ป่วยโควิด เผยนายกฯ ลงพื้นที่ชัยนาทติดตามน้ำเหนือ บ่ายนี้
วันที่ 15 กันยายน 64 นายธนกร วังบุญคงชนะ โฆษกประจำสำนักนายกรัฐมนตรี มอบเครื่องช่วยหายใจที่ได้จัดซื้อสำหรับใช้ในการรักษาผู้ป่วยติดเชื้อโควิด-19 จำนวน 9 เครื่อง เพื่อสมทบให้กับโครงการ "ช่อง 3 เคียงข้างคนไทย ฝ่าภัยโควิด-19" ณ อาคารมาลีนนท์ ซึ่งเป็นหนึ่งในโครงการช่วยเหลือในการจัดซื้ออุปกรณ์ทางการแพทย์ให้กับโรงพยาบาลทั่วประเทศ โดยมีนายสรยุทธ สุทัศนะจินดา เป็นผู้รับมอบ
นายธนกร ฯ ยังกล่าวว่า วันนี้ได้เดินทาง ร่วมกับ ดร.แคทลีน มาลีนนท์ ประธานเจ้าหน้าที่บริหารไทยโซล่าร์ เอนเนอร์ยี่ จำกัด (มหาชน) พร้อมกลุ่มเพื่อนธนกร ที่ได้สมทบทุน เพื่อนำเงินไปช่วยเหลือประชาชนที่ได้รับผลกระทบจากโควิด-19 และบุคลากรทางการแพทย์ ที่ผ่านมาได้ซื้อข้าวกล่องจากร้านค้าที่ได้รับผลกระทบจากโควิด-19 ไปแจกให้กับพี่น้องประขาชน และมอบให้บุคลากรทางการแพทย์และเจ้าหน้าที่ที่เกี่ยวข้องแทนกำลังใจ ตามโรงพยาบาลต่าง ๆ อย่างต่อเนื่อง สอดคล้องกับนโยบายและแนวคิดของรัฐบาลที่เปิดให้ภาคเอกชนและประชาชน เข้ามามีส่วนในการให้ความช่วยเหลือคนไทย และเป็นส่วนหนึ่งในการช่วยสนับสนุนการทำงานร่วมกับภาครัฐในการดูแลผู้ป่วยติดเชื้อโควิด-19 เพื่อร่วมขับเคลื่อนประเทศ ภายใต้สถานการณ์โควิด – 19 ด้วย
โฆษกประจำสำนักนายกรัฐมนตรียังเปิดเผยว่า ช่วงบ่ายวันนี้ จะได้ติดตามพลเอกประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม และคณะลงพื้นที่เยี่ยมผู้ประสบภัยน้ำท่วมจังหวัดชัยนาท เพื่อติดตามสถานการณ์น้ำเหนือหลากและวางแผนป้องกันพื้นที่เจ้าพระยาตอนล่างด้วย
.....................................

ที่มา : https://www.thaigov.go.th/news/contents/details/45834