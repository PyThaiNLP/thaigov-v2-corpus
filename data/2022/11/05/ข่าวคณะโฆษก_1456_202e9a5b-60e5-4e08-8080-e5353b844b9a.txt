รัฐบาลไทย-ข่าวทำเนียบรัฐบาล-โฆษกรัฐบาลเผย "นายกฯ" ขอบคุณประชาชนร่วมใจกันฉีดวัคซีนป้องกันโควิด - 19 ช่วงสงกรานต์ยอดพุ่ง เฉลี่ย 60,000 โดสต่อวัน ตั้งเป้าเข็มกระตุ้นที่ร้อยละ 80


วันศุกร์ที่ 22 เมษายน 2565
พิมพ์
โฆษกรัฐบาลเผย "นายกฯ" ขอบคุณประชาชนร่วมใจกันฉีดวัคซีนป้องกันโควิด - 19 ช่วงสงกรานต์ยอดพุ่ง เฉลี่ย 60,000 โดสต่อวัน ตั้งเป้าเข็มกระตุ้นที่ร้อยละ 80
โฆษกรัฐบาลเผย "นายกฯ" ขอบคุณประชาชนร่วมใจกันฉีดวัคซีนป้องกันโควิด - 19 ช่วงสงกรานต์ยอดพุ่ง เฉลี่ย 60,000 โดสต่อวัน ตั้งเป้าเข็มกระตุ้นที่ร้อยละ 80  สร้างภูมิคุ้มกัน ลดอัตราการติดเชื้อ ลดความรุนแรงของอาการและการเสียชีวิตจากโควิด - 19
วันนี้ (22 เม.ย.65)  นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม  ขอบคุณประชาชนที่ร่วมใจกันฉีดวัคป้องกันโควิด-19 ในช่วงเทศกาลสงกรานต์ ที่ผ่านมา ยอดเพิ่มขึ้น โดยเป็นการฉีดวัคซีนในโรงพยาบาลเฉลี่ย 60,000 โดสต่อวัน ไม่รวมยอดการฉีดวัคซีนจากโรงพยาบาลส่งเสริมสุขภาพตำบล (รพ.สต.) ซึ่งขณะนี้อยู่ระหว่างดำเนินการรายงานเข้าระบบ   จากการติดตามการดำเนินงานพบว่า การใช้กลไก รพ.สต. เพื่อส่งเสริมการฉีดวัคซีนโควิด - 19 ในช่วงเทศกาลสงกรานต์ ทำให้มีจำนวนผู้เข้ารับวัคซีนเพิ่มมากขึ้น โดยเฉพาะผู้สูงอายุที่ลูกหลานพามาฉีดวัคซีน ณ รพ.สต. ใกล้บ้าน รวมถึงบางจังหวัดที่ได้ใช้กลยุทธ์พาเข็มไปหาแขนและมีการสื่อสารทำความเข้าใจเกี่ยวกับข้อกังวลในผลข้างเคียงของวัคซีน ทำให้พบว่าปัจจุบันการฉีดวัคซีนเข็มกระตุ้นมีความครอบคลุมถึง ร้อยละ 36 เฉพาะกลุ่มผู้สูงอายุฉีดเข็มกระตุ้นครอบคลุมร้อยละ 39.4  โดยตั้งเป้าหมายไว้ที่ร้อยละ 80 เพื่อลดอัตราการติดเชื้อ ลดความรุนแรงของอาการและการเสียชีวิตจากโรคโควิด – 19
“อย่างไรก็ตามนายกรัฐมนตรี ย้งห่วงใยสถานการณ์การแพร่ระบาดของโรคติดต่อเชื้อไวรัสโคโรน่า 2019 (โควิด-19) ในประเทศไทยที่ขณะนี้ยังพบว่ามีผู้ติดเชื้อรายวันเพิ่มขึ้นในระดับทรงตัวสูงอยู่ในหลักหมื่นจึงเน้นย้ำให้ประชาชนทุกกลุ่มให้ความสำคัญกับการรีบเข้ารับการฉีดวัคซีนเข็มกระตุ้นโดยเร็ว เพื่อสร้างภูมิคุ้มกันและประชาชนสามารถอยู่กับโควิดได้อย่างปลอดภัยและเศรษฐกิจสามารถขับเคลื่อนเดินหน้าต่อไปได้ ซึ่งรัฐบาลก็จะมีการพิจารณาปรับมาตรการต่าง ๆ ให้สอดคล้องกับสถานการณ์ที่เกิดขึ้นโดยคำนึงถึงประโยชน์ของประชาชนและประเทศเป็นสำคัญ โดยล่าสุดจำนวนการได้รับวัคซีนสะสม ตั้งแต่ 28 กุมภาพันธ์ 2564 - 20 เมษายน 2565 ใน 77 จังหวัดทั่วประเทศ รวมทั้งสิ้น 132,189,051 โดส (ซึ่งรวมยอดสะสมการให้บริการฉีดวัคซีนโควิด - 19 แก่กลุ่มเด็กอายุ 5 - 11 ปี ตั้งแต่วันที่ 1 ก.พ. - 20 เม.ย. 2565  จำนวน 2,798,727  โดส) จำแนกเป็นผู้ที่ได้รับวัคซีนเข็มที่ 1 จำนวน 56, 066,943  โดส วัคซีนเข็มที่ 2 จำนวน 50,800,451  โดส วัคซีนเข็มที่ 3 จำนวน 22,881,935 โดส และวัคซีนเข็มที่ 4 จำนวน 2,439,722  โดส” โฆษกประจำสำนักนายกรัฐมนตรี กล่าว
สำหรับสถานการณ์การติดเชื้อ COVID-19 ในประเทศไทยวันนี้ (22 เมษายน 2565) พบมีผู้ติดเชื้อเพิ่มรวม 21,808 ราย จำแนกเป็น ผู้ป่วยจากในประเทศ 21,717 ราย และผู้ป่วยมาจากต่างประเทศ 91 ราย รวมผู้ป่วยสะสม 1,904,603 ราย (ตั้งแต่ 1 มกราคม 2565) ขณะที่หายป่วยกลับบ้าน 19,826 ราย รวมหายป่วยสะสม 1,741,244 ราย (ตั้งแต่ 1 มกราคม 2565) โดยมีผู้ป่วยกำลังรักษา 190,780 ราย และเสียชีวิต 128 ราย ทั้งนี้จำนวนผู้ป่วยปอดอักเสบรักษาตัวอยู่ในโรงพยาบาล 1,985 ราย เฉลี่ยจังหวัดละ 26 ราย อัตราครองเตียง ร้อยละ 25.3
----------------

ที่มา : https://www.thaigov.go.th/news/contents/details/53804