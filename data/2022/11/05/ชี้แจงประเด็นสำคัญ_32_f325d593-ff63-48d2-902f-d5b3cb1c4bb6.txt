รัฐบาลไทย-ข่าวทำเนียบรัฐบาล-มท. และ พม. ชี้แจงข้อร้องเรียนการขอทำบัตรประชาชนไม่คืบหน้า ทำให้ไม่ได้ฉีดวัคซีนโควิด-19


วันจันทร์ที่ 20 กันยายน 2564
พิมพ์
มท. และ พม. ชี้แจงข้อร้องเรียนการขอทำบัตรประชาชนไม่คืบหน้า ทำให้ไม่ได้ฉีดวัคซีนโควิด-19
นายอำเภอเมืองหนองบัวลำภู ตรวจสอบแล้ว พบว่าหญิงชราดังกล่าว ไม่มีพยานหลักฐานและพยานบุคคลที่เพียงพอ จึงให้จัดทำทะเบียนประวัติเป็นบุคคลประเภท 0 ก่อน ซึ่งจะทำให้มีสิทธิด้านการรักษาพยาบาลจากภาครัฐ และเข้ารับการฉีดวัคซีนโควิด-19 ได้
จากกรณี อาสาสมัครสาธารณสุขหมู่บ้าน ต.บ้านพร้าว อ.เมือง จ.หนองบัวลำภู ร้องเรียนผ่านสื่อฯ ว่าพบหญิงชราวัย 71 ปี มีสภาพความเป็นอยู่ที่ยากลำบาก เนื่องจากไม่ได้รับสวัสดิการใดๆ จากภาครัฐ เพราะไม่มีบัตรประชาชน ทั้งที่เคยยื่นขอทำบัตรไปแล้วกว่า 8 ปี และยิ่งเมื่อสถานการณ์แพร่ระบาดของเชื้อไวรัสโควิด-19 รุนแรงขณะนี้ การไม่มีบัตรประชาชน จึงส่งผลให้หญิงชราดังกล่าว ไม่สามารถเข้ารับวัคซีนโควิดฯ ได้ ทั้งที่เป็นกลุ่มเป้าหมายที่ต้องได้รับวัคซีนในลำดับแรกนั้น
วันที่ 19 กันยายน 2564 นายธนาคม จงจิระ  อธิบดีกรมการปกครอง  กระทรวงมหาดไทย กล่าวชี้แจง ดังนี้
หลักเกณฑ์และเงื่อนไข
1. คนสัญชาติไทยไม่มีชื่อในทะเบียนบ้าน เพราะตกสำรวจตรวจสอบทะเบียนราษฎร พ.ศ. 2499 สามารถขอเพิ่มชื่อเข้าในทะเบียนบ้าน โดยยื่นคำร้องต่อนายทะเบียนแห่งท้องที่ที่มีภูมิลำเนาอยู่
2. การขอมีบัตรประจำตัวประชาชน ต้องเป็นบุคคลสัญชาติไทยอายุตั้งแต่ 7 ปีบริบูรณ์ แต่ไม่เกิน 70 ปีบริบูรณ์ และมีชื่อในทะเบียนบ้าน ทั้งนี้ บุคคลอายุเกิน 70 ปี และบุคคลที่ได้รับยกเว้นตามกฎหมาย เช่น บุคคลพิการ ฯลฯ จะขอมีบัตรก็ได้
การแก้ไขปัญหา ปค. (ศูนย์ประสานงานเพื่อสนับสนุนการแก้ไขปัญหาคนไทยที่มีปัญหาสถานะทางทะเบียน) ได้ตรวจสอบข้อเท็จจริงดังกล่าว เพื่อเร่งรัดให้ความช่วยเหลือเป็นการเร่งด่วน ดังนี้
1. การแก้ไขปัญหาในเชิงรุก โดยในวันนี้ (วันเสาร์ที่ 18 กันยายน 2564) นายอำเภอเมืองหนองบัวลำภู และเจ้าหน้าที่ที่เกี่ยวข้องได้เดินทางลงพื้นที่เพื่อรับคำร้องขอเพิ่มชื่อเข้าในทะเบียนบ้าน สอบสวนพยานบุคคล ที่น่าเชื่อถือ และรวบรวมหลักฐานเสนอต่อนายอำเภอ เพื่อพิจารณา
2. เมื่อนายอำเภอพิจารณาแล้ว พบว่า พยานหลักฐานและพยานบุคคลไม่เพียงพอที่จะเชื่อว่าบุคคลดังกล่าวเป็นบุคคลสัญชาติไทย จึงได้พิจารณาให้จัดทำทะเบียนประวัติเป็นบุคคลประเภท 0 และได้นัดหมายให้นางบุญฯ เดินทางมาถ่ายบัตรประจำตัวบุคคลที่ไม่มีสถานะทางทะเบียน เพื่อใช้เป็นหลักฐานแสดงตน ในวันพรุ่งนี้ (วันอาทิตย์ที่ 19 กันยายน 2564) เวลา 09.00 น. ณ สำนักทะเบียนอำเภอเมืองหนองบัวลำภู ต่อไป
อย่างไรก็ตาม หากนางบุญฯ มีพยานหลักฐานที่น่าเชื่อถือเพิ่มเติมที่สามารถยืนยันสถานะสัญชาติไทย ย่อมใช้เป็นหลักฐานเปลี่ยนแปลงสถานะจากบุคคลที่ไม่มีสถานะทางทะเบียน (ประเภท 0) เป็นบุคคลสัญชาติไทยต่อไปได้  ทั้งนี้ การจัดทำทะเบียนประวัติเป็นบุคคลประเภท 0 จะทำให้นางบุญฯ มีสิทธิด้านการรักษาพยาบาลจากภาครัฐ และสามารถเข้ารับการฉีดวัคซีนโควิด-19 ได้
การติดตามให้ความช่วยเหลือ ปค. (ศูนย์ประสานงานฯ) จะได้ติดตามเรื่องการให้ความช่วยเหลือ นางบุญ ชามัด จนกว่าการแก้ไขปัญหาจะแล้วเสร็จ และรายงานความคืบหน้าให้ทราบต่อไป
นายอนุกูล ปีดแก้ว รองปลัดกระทรวงการพัฒนาสังคมและความมั่นคงของมนุษย์ ในฐานะโฆษกกระทรวงการพัฒนาสังคมและความมั่นคงของมนุษย์ กล่าวชี้แจง ดังนี้
1. สำนักงานพัฒนาสังคมและความมั่นคงของมนุษย์จังหวัดหนองบัวลำภู ได้ตรวจสอบข้อเท็จจริงพบว่า หญิงชราดังกล่าว ไม่ได้ประกอบอาชีพ ไม่มีรายได้ และไม่สามารถเข้าถึงสิทธิและสวัสดิการภาครัฐ  เนื่องจากไม่มีบัตรประจำตัวประชาชน ปัจจุบันอาศัยอยู่กับหลานสาวและหลานเขย ทั้งสองประกอบอาชีพรับจ้างทั่วไป ครอบครัวไม่มีที่อยู่อาศัยเป็นของตนเอง ที่อยู่อาศัยไม่มั่นคง และไม่มีที่ดินทำกิน รายได้หลักของครอบครัวมาจากการทำงานประกอบชีพรับจ้างทั่วไป มีบัตรสวัสดิการแห่งรัฐของหลานสาวและหลานเขย เดือนละ 3,000 บาท โดยผู้นำชุมชน และชาวบ้านช่วยสร้างบ้าน เพื่อเป็นที่อยู่อาศัย ส่วนเรื่องการขอบัตรประจำตัวประชาชนทางผู้นำชุมชนเคยได้ประสานไปที่อำเภอเมืองหนองบัวลำภู ประมาณ ปี 2558-2559
2. นายประยูร อรัญรุท นายอำเภอเมืองหนองบัวลำภู ลงพื้นที่เยี่ยมผู้ประสบปัญหาและครอบครัว เพื่อสอบถามความต้องการการรับวัคซีนป้องกันโรคโควิด – 19 โดยหญิงชราดังกล่าว ตอบว่า "ไม่ต้องการรับวัคซีน เพราะกลัววัคซีน กลัวเจ็บ และภูมิต้านทานไม่พอ เพราะแก่แล้ว” ส่วนเรื่อง การขอบัตรประจำตัวประชาชน ทางนายอำเภอแจ้งว่าจะพิจารณาหาแนวทางช่วยเหลือต่อไป
แนวทางการแก้ไขปัญหา สำนักงานพัฒนาสังคมและความมั่นคงของมนุษย์จังหวัดหนองบัวลำภู ลงพื้นที่ร่วมกับนายอำเภอเมือง จังหวัดหนองบัวลำภู และสำนักงานสาธารณสุขจังหวัดหนองบัวลำภู  โดยกำหนดการให้ความช่วยเหลือ ดังนี้
วันที่ 18 กันยายน 2564  ปลัดอำเภอเมืองหนองบัวลำภู ลงพื้นที่สอบประวัติ นางบุญฯ เพื่อเสนอขอบัตรประจำตัวประชาชน ณ บ้านผู้ใหญ่บ้านหมู่ 3 ตำบลบ้านพร้าว อำเภอเมืองหนองบัวลำภู
วันที่ 19 กันยายน 2564   ผู้ใหญ่บ้านหมู่ 3 บ้านโคกม่วย จะพานางบุญฯ ไปทำบัตรประจำตัวบุคคลที่ไม่มีสถานะทางทะเบียน (บัตรเลข 0) ณ ที่ว่าการอำเภอเมืองหนองบัวลำภู
วันที่ 20 กันยายน 2564 สำนักงานสาธารณสุขจังหวัดหนองบัวลำภู  จะดำเนินการฉีดวัคซีนป้องกันโรคโควิด-19  ณ โรงพยาบาลหนองบัวลำภู
สำนักงานพัฒนาสังคมและความมั่นคงของมนุษย์จังหวัดหนองบัวลำภู ได้ช่วยเหลือเฉพาะหน้า โดยมอบเงินสงเคราะห์ผู้ประสบปัญหาทางสังคมกรณีฉุกเฉิน จำนวน 3,000 บาท
สำหรับการออกบัตรประจำตัวประชาชน อำเภอเมืองหนองบัวลำภู จะส่งตัวนางบุญฯ พร้อมญาติไปตรวจดีเอ็นเอ หากผลตรวจมีผลว่ามีความสัมพันธ์เป็นญาติกัน ทางอำเภอจะดำเนินการเพิ่มชื่อและออกบัตรประชาชนในฐานะคนสัญชาติไทยต่อไป
สำหรับกรณีกลุ่มเปราะบางและประชาชนประสบปัญหาทางสังคมและได้รับความเดือดร้อนจากผลกระทบของโควิด-19 สามารถติดต่อขอความช่วยเหลือได้ที่
1) ศูนย์ช่วยเหลือสังคม สายด่วน พม. โทร. 1300 บริการ 24 ชั่วโมง
2) สายด่วนคนพิการ โทร. 1479 บริการ 24 ชั่วโมง
3) สำนักงานพัฒนาสังคมและความมั่นคงของมนุษย์จังหวัด และ อาสาสมัครพัฒนาสังคมและความมั่นคงของมนุษย์ (อพม.) ในพื้นที่

ที่มา : https://www.thaigov.go.th/news/contents/details/45977