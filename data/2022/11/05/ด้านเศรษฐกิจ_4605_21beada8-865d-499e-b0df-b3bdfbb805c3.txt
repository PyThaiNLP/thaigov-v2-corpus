รัฐบาลไทย-ข่าวทำเนียบรัฐบาล-บขส. ชี้แจงกรณีผู้โดยสารร้องรถแท็กซี่ผิดกฎหมายเข้ามารับผู้โดยสารในหมอชิต 2


วันพฤหัสบดีที่ 28 กรกฎาคม 2565
บขส. ชี้แจงกรณีผู้โดยสารร้องรถแท็กซี่ผิดกฎหมายเข้ามารับผู้โดยสารในหมอชิต 2
.....
นายสัญลักข์ ปัญวัฒนลิขิต กรรมการผู้จัดการใหญ่ บริษัท ขนส่ง จำกัด (บขส.) กระทรวงคมนาคม เปิดเผยว่า ตามที่มีเรื่องร้องเรียนจากประชาชนในการเดินทางมายังสถานีขนส่งหมอชิต 2 ในช่วงวันหยุดยาว ต้องประสบปัญหารถแท็กซี่ผิดกฎหมายโกงค่าโดยสารนั้น
บขส. ได้กำชับไปยังบริษัทเอกชนซึ่งเป็นคู่สัญญาในการบริหารจัดการลานจอดรถบริเวณขาออก สถานีขนส่งผู้โดยสารกรุงเทพ (จตุจักร) หรือหมอชิต 2 ให้เข้มงวดและกวดขัน ไม่ให้รถแท็กซี่จอดแช่ เมื่อส่งผู้โดยสารเสร็จให้วนออกจากบริเวณลานจอดจอดทันที
ส่วนประเด็นรถแท็กซี่ผิดกฎหมายหรือไม่ บขส. จะประสานข้อมูลไปยังกรมการขนส่งทางบก เพื่อให้ดำเนินการตรวจสอบข้อเท็จจริงต่อไป
ทั้งนี้ บขส. ขออภัยในความไม่สะดวกที่เกิดขึ้นครั้งนี้ พร้อมทั้งได้สั่งการให้เจ้าหน้าที่เพิ่มความเข้มงวดในการดูแลความเรียบร้อยบริเวณโดยรอบสถานีขนส่ง เพื่อให้ผู้ใช้บริการได้รับความสะดวก และปลอดภัย

ที่มา : https://www.thaigov.go.th/news/contents/details/57378