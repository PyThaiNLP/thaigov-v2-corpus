รัฐบาลไทย-ข่าวทำเนียบรัฐบาล-กรมทางหลวง เร่งรื้อแผงกั้นคอนกรีตที่ชำรุดบนสะพานข้ามถนนพระราม 2 (มหาชัยเมืองใหม่) แล้วเสร็จ


วันพุธที่ 3 สิงหาคม 2565
กรมทางหลวง เร่งรื้อแผงกั้นคอนกรีตที่ชำรุดบนสะพานข้ามถนนพระราม 2 (มหาชัยเมืองใหม่) แล้วเสร็จ
พร้อมเปิดการจราจรตามปกติเพื่ออำนวยความสะดวกปลอดภัยให้ประชาชน
ตามที่ได้มีสื่อสังคมออนไลน์นำเสนอข่าวในวันนี้ (3 สิงหาคม 2565) กรณีแผงกั้นคอนกรีตสะพานต่างระดับมหาชัยเมืองใหม่ มีลักษณะแตกร้าว ซึ่งอาจทำให้ผู้ใช้ทางไม่ได้รับความปลอดภัยในการเดินทาง นั้น
กรมทางหลวง โดย สำนักงานทางหลวงที่ 13 (กรุงเทพฯ) และแขวงทางหลวงสมุทรสาคร ได้ร่วมลงพื้นที่ทำการตรวจสอบทันที พบว่า เป็นสะพาน Over Pass (มหาชัยเมืองใหม่) ทางหลวงหมายเลข 3242 (ถนนเอกชัย) ที่ กม.7+000 ด้านขวาทาง ตัดกับทางหลวงหมายเลข 35 (ถนนพระราม 2) ที่ กม.21+400 อยู่ในพื้นที่ตำบลคอกกระบือ อำเภอเมือง จังหวัดสมุทรสาคร โดยได้ตรวจพบแผงกั้นคอนกรีต (Fin) ของสะพานฉีกออกจากแนวยาวประมาณ 50 ซม. และคอนกรีตแตกร้าว จำนวน 5 แผ่น ซึ่งสาเหตุการชำรุดเกิดจากอุบัติเหตุรถบรรทุกซึ่งมีความสูงเกินกำหนด ฝ่าฝืนป้ายห้ามกำหนดความสูง (5.00 เมตร) เฉี่ยวชนจนเกิดความเสียหายดังกล่าว
ทั้งนี้ แขวงทางหลวงสมุทรสาคร ได้ดำเนินการรื้อชิ้นส่วนที่ชำรุดออกแล้วเสร็จ เมื่อเวลาประมาณ 15.00 น. พร้อมเปิดการจราจรตามปกติแล้ว ในวันเดียวกัน (3 สิงหาคม 2565) เพื่ออำนวยความสะดวกและความปลอดภัยให้กับประชาชน
สำหรับการแก้ปัญหาในระยะต่อไป สำนักงานทางหลวงที่ 13 (กรุงเทพฯ) และแขวงหลวงสมุทรสาคร จะทำการสำรวจตลอดเส้นทางอย่างละเอียดอีกครั้ง เพื่อจัดทำแผนขอรับการจัดสรรงบประมาณซ่อมแซมให้มั่นคงแข็งแรงถาวรเช่นเดิม เพื่อเพิ่มความปลอดภัยให้กับผู้ใช้ทางยิ่งขึ้น
กรมทางหลวง ขออภัยในความไม่สะดวกจากเหตุการณ์ที่เกิดขึ้น และหากประชาชนผู้ใช้ทางพบเห็นถนนหรือสะพานชำรุด สามารถแจ้งได้ที่ สำนักงานทางหลวง แขวงทางหลวง ทั่วประเทศ หรือสายด่วนกรมทางหลวง 1586 (โทรฟรี 24 ชั่วโมง)

ที่มา : https://www.thaigov.go.th/news/contents/details/57591