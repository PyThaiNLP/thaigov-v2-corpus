รัฐบาลไทย-ข่าวทำเนียบรัฐบาล-รัฐบาลเดินหน้าฟื้นฟูภาคท่องเที่ยวทั้งในประเทศ เร่งสร้างความเชื่อมั่นกระตุ้นผู้ประกอบการเตรียมความพร้อม สายการบินตอบรับนโยบายเพิ่มเที่ยวบินสู่เมืองท่องเที่ยว


วันพุธที่ 6 ตุลาคม 2564
พิมพ์
รัฐบาลเดินหน้าฟื้นฟูภาคท่องเที่ยวทั้งในประเทศ เร่งสร้างความเชื่อมั่นกระตุ้นผู้ประกอบการเตรียมความพร้อม สายการบินตอบรับนโยบายเพิ่มเที่ยวบินสู่เมืองท่องเที่ยว
รัฐบาลเดินหน้าฟื้นฟูภาคท่องเที่ยวทั้งในประเทศ เร่งสร้างความเชื่อมั่นกระตุ้นผู้ประกอบการเตรียมความพร้อม สายการบินตอบรับนโยบายเพิ่มเที่ยวบินสู่เมืองท่องเที่ยว
วันที่ 6 ต.ค. 2564  น.ส.ไตรศุลี ไตรสรณกุล รองโฆษกประจำสำนักนายกรัฐมนตรี กล่าวว่า ขณะนี้รัฐบาลโดยกระทรวงการท่องเที่ยวและกีฬาได้เร่งเตรียมความพร้อมด้านต่าง ๆ เพื่อรองรับการฟื้นฟูภาคการท่องเที่ยว ทั้งรับนักท่องเที่ยวในประเทศและจากต่างประเทศ ทั้งนี้ ในส่วนของการเตรียมความพร้อมเพื่อรองรับการเดินทางท่องเที่ยวในประเทศในช่วงไฮซีซัน ในไตรมาสสุดท้ายของปี 2564 และไตรมาสแรกของปี 2565 หน่วยงานที่เกี่ยวข้องก็ได้เร่งรัดการดำเนินกิจกรรมเพื่อสร้างความเชื่อมั่นอย่างต่อเนื่อง
ล่าสุด วันที่ 6 ต.ค. 2564 กระทรวงการท่องเที่ยวและกีฬา การท่องเที่ยวแห่งประเทศไทย (ททท.) จัดโครงการ “เที่ยวบินพิเศษ (Special flight) เพื่อสร้างความเชื่อมั่นในการเดินทางภายในประเทศ”  โดยร่วมกับสายการบินไทยแอร์เอเชีย นำคณะผู้บริหารส่วนราชการต่าง ๆ ทั้งกระทรวงการท่องเที่ยวและกีฬา นำโดยนายพิพัฒน์ รัชกิจประการ รมว.การท่องเที่ยวและกีฬา กระทรวงสาธารณสุข กระทรวงคมนาคม กระทรวงมหาดไทยบูรณาการความร่วมมือกับผู้บริหารภาคเอกชน เช่น หอการค้าไทยและสภาหอหารค้าแห่งประเทศไทย สภาอุตสาหกรรมท่องเที่ยวแห่งประเทศไทย สมาคมธุรกิจท่องเที่ยว สมาคมโรงแรม สื่อมวลชนกว่า 30 คน เดินทางไปที่จังหวัดเชียงใหม่ เพื่อสร้างความเชื่อมั่นและเตรียมความพร้อมของผู้ประกอบการให้สอดคล้องกับมาตรการทางด้านสาธารณสุข ทั้งสายการบิน โรงแรมที่พัก ร้านค้า ร้านอาหาร สปา แหล่งท่องเที่ยว ตลอดจนระบบขนส่ง ตามมาตรการ Amazing Thailand Safety & Health Administration (SHA) และ SHA+ ของ ททท.
น.ส.ไตรศุลี กล่าวว่า กิจกรรมสร้างความเชื่อมั่นให้แก่นักท่องเที่ยวและกระตุ้นการเตรียมความพร้อมของผู้ประกอบการนี้จะเริ่มที่จังหวัดเชียงใหม่ก่อน และขยายไปยังพื้นที่อื่น ๆ ที่เปิดรับนักท่องเที่ยวในระยะที่ 2 ซึ่งนอกจากเชียงใหม่ (อ.เมือง แม่ริม ดอยเต่า) แล้ว ยังมีกรุงเทพฯ ประจวบคีรีขันธ์ (หัวหิน) เพชรบุรี (ชะอำ) และชลบุรี (พัทยา บางละมุง สัตหีบ) ต่อไป
นอกจากนี้ ตั้งแต่กลางเดือน ต.ค. 2564 เป็นต้นไป สายการบินแอร์เอเชียจะมีการเพิ่มเที่ยวบินไปยังพื้นที่ท่องเที่ยวทั้งเชียงใหม่ ภูเก็ต และหัวหิน เพื่อรองรับความต้องการของนักท่องเที่ยวที่จะเพิ่มขึ้นทั้งจากเป็นช่วงไฮซีซัน สถานการณ์โควิด-19 ที่ดีขึ้น และมาตรการกระตุ้นไม่ว่าจะเป็นเราเที่ยวด้วยกัน ทัวร์เที่ยวไทย ที่เริ่มมีผลบังคับแล้ว
น.ส.ไตรศุลี กล่าวว่า ททท. ประเมินว่าในปี 2565 จะสามารถกระตุ้นให้เกิดการเดินทางของนักท่องเที่ยวชาวไทยจำนวนประมาณ 160 ล้านคน-ครั้ง สร้างรายได้สู่อุตสาหกรรมการท่องเที่ยวไม่น้อยกว่า 882,000 ล้านบาท
“กระทรวงการท่องเที่ยวฯ ททท. ได้ร่วมกับหน่วยงานทั้งรัฐและเอกชนจัดกิจกรรมเพื่อสร้างความเชื่อมั่นให้นักท่องเที่ยวทั้งไทยและต่างชาติว่า ผู้ประกอบการที่เกี่ยวเนื่องกับภาคการท่องเที่ยวของพื้นที่เปิดรับนักท่องเที่ยว มีความพร้อมให้บริการภายใต้มาตรการ SHA และ SHA+ ซึ่งความเชื่อมั่นที่เกิดขึ้นจะกระตุ้นให้นักท่องเที่ยวมีการวางแผนการท่องเที่ยว สนับสนุนให้การท่องเที่ยวฟื้นตัวได้ตามเป้าหมาย” น.ส.ไตรศุลี กล่าว
น.ส.ไตรศุลี กล่าวว่า สำหรับการเปิดรับนักท่องเที่ยวจากต่างประเทศ พล.อ.ประยุทธ์ จันทร์โอชา นายกรัฐมตรีและรมว.กลาโหม มีข้อสั่งการให้หน่วยงานเกี่ยวข้องเตรียมการในด้านต่าง ๆ โดยเฉพาะที่เกี่ยวกับการอำนวยความสะดวกให้กับนักท่องเที่ยวให้พร้อม
โดยนายกรัฐมนตรีได้มีข้อสั่งการในที่ประชุมคณะกรรมการบริหารสถานการณ์เศรษฐกิจจากผลกระทบของการระบาดของโรคโควิด-19 (ศบศ.) เมื่อไม่นานมานี้ ให้ ททท. ประสานกับกระทรวงการต่างประเทศและหน่วยงานที่เกี่ยวข้อง เพื่อหาแนวทางแก้ไขปัญหาการอำนวยความสะดวกกับนักท่องเที่ยวในการขอหนังสือรับรองการเดินทางเข้าประเทศไทย (Certificate of Entry :COE) รวมถึงการพิจารณาผ่อนปรนให้สามารถยื่นขอ COE ล่วงหน้าได้ ให้กระทรวงดิจิทัลเพื่อศรษฐกิจและสังคมเร่งพัฒนาระบบตรวจสอบเอกสารวัคซีนพาสปอร์ต รวมถึงให้หน่วยงานที่เกี่ยวข้องร่วมกันพิจารณาความเหมาะสมความเป็นไปได้ในการใช้งานแอปพลิเคชันของสมาคมขนส่งสินค้าทางอากาศระหว่างประเทศ (IATA) หรือ IATA Travel Pass เพื่อช่วยลดการตรวจเอกสารเพื่ออำนวยความสะดวกให้แก่นักท่องเที่ยวในการเดินทางเข้าประเทศไทย

ที่มา : https://www.thaigov.go.th/news/contents/details/46622