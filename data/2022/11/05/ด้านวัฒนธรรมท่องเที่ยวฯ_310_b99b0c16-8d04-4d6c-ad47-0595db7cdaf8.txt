รัฐบาลไทย-ข่าวทำเนียบรัฐบาล-ลงทุนครั้งใหญ่ทางวัฒนธรรม อว. ผลักดัน น่าน เมืองเข้มแข็งด้านศิลปวัฒนธรรม สู่ น่านเมืองสร้างสรรค์ (Nan Creative City) ของ UNESCO


วันจันทร์ที่ 31 มกราคม 2565
ลงทุนครั้งใหญ่ทางวัฒนธรรม อว. ผลักดัน น่าน เมืองเข้มแข็งด้านศิลปวัฒนธรรม สู่ น่านเมืองสร้างสรรค์ (Nan Creative City) ของ UNESCO
ลงทุนครั้งใหญ่ทางวัฒนธรรม อว. ผลักดัน น่าน เมืองเข้มแข็งด้านศิลปวัฒนธรรม สู่ น่านเมืองสร้างสรรค์ (Nan Creative City) ของ UNESCO
27 มกราคม 2565 / ศ.(พิเศษ) ดร.เอนก เหล่าธรรมทัศน์ รัฐมนตรีว่าการกระทรวงการอุดมศึกษา วิทยาศาสตร์ วิจัยและนวัตกรรม  เป็นประธานในพิธีเปิด เสวนา “พุทธศิลป์ล้านนา...ตะวันตกพบตะวันออก” และรับชมคอนเสิร์ตทอล์ค“เสพศิลป์กิ๋นหอมตอมม่วน... ล้านนาตะวันตก – ตะวันออกผ่านภาษาและ นาฏกรรม” โดยมี ดร.ดนุช ตันเทอดทิตย์ กรรมการผู้ช่วยรัฐมนตรีประจำกระทรวงการอุดมศึกษา วิทยาศาสตร์ วิจัยและนวัตกรรม รศ.ดร.พาสิทธิ์ หล่อธีรพงศ์ รองปลัดกระทรวงการอุดมศึกษา วิทยาศาสตร์ วิจัยและนวัตกรรม  ดร.สิริกร มณีรินทร์ ผู้อํานวยการสถาบันช่างศิลป์ท้องถิ่น คณะผู้บริหารและประชาชนในพื้นที่เข้าร่วมงานดังกล่าว
ศาสตราจารย์พิเศษ ดร.เอนก เหล่าธรรมทัศน์ รัฐมนตรีว่าการกระทรวงการอุดมศึกษา วิทยาศาสตร์ วิจัยและนวัตกรรม (รมว.อว.)  กล่าวว่า ผมได้มาเยี่ยมเยือนจังหวัดน่านหลายครั้ง ผมมีความรู้สึกใกล้ชิดกับจังหวัดน่าน จังหวัดน่านเป็นจังหวัดที่ผมมีความนับถือทั้งในความเป็นตัวจังหวัดและผู้คนในจังหวัดน่าน จังหวัดน่านเจริญก้าวหน้าขึ้นเป็นลำดับ ซึ่งขณะนี้ก็เป็นดาวดวงเด่นในการท่องเที่ยวในประเทศ สิ่งที่ดีที่สุดของคนจังหวัดน่านคือความคิดซึ่งเปรียบเสมือนการติดอาวุธทางปัญญาอันนำไปสู่การปฏิบัติจริง คนน่านเป็นคนช่างคิด สามารถนำเอาของเก่าของเดิมศิลปวัฒนธรรมของน่านมาเป็นจุดเด่น ซึ่งสามารถรักษาอารยธรรมและสุนทรียภาพจากเดิมได้มากที่สุด  เป็นการแสดงออกถึงความเข้มแข็งของคนในพื้นที่จังหวัดน่าน ทำให้นักท่องเที่ยวมารักมาชื่นชมและมาเยี่ยมเยือนจังหวัดน่าน คนจังหวัดน่านมีความสามัคคีไม่แบ่งแยกแบ่งพรรคพวก สามารถสร้างมิตรและเชื่อมสัมพันธ์กับคนอื่นได้ดี ตอนนี้จังหวัดน่านได้ขอเป็น Creative City ผมในฐานะคนที่เฝ้าเชียร์อยู่ ขอให้ทำให้สำเร็จต่อไป
ศ.(พิเศษ) ดร.เอนก รมว.อว. กล่าวต่อไปว่า งานของกระทรวง อว. ที่มาทำที่จังหวัดน่าน ส่วนที่สำคัญก็คือ ธัชชา อยากเชิญชวนให้คนจังหวัดน่านสนใจและจดจำคำนี้เอาไว้ ธัชชา เป็นการลงทุนครั้งใหญ่ทางวัฒนธรรมของ อว. ที่จะทำให้กับประเทศ ที่มาทำที่จังหวัดน่านเพื่อแสดงออกถึงการสร้างสรรค์ท้องถิ่น นำเอาทรัพยากร ศิลปวัฒนธรรมท้องถิ่น  มาทำให้เข้มแข็งยิ่งขึ้นและต่อยอดขึ้นมาจากเดิม จากการได้เดินชมนิทรรศการธัชชา...Creativeล้านนา:ตะวันตกพบ ตะวันออก โดยสถาบันอุดมศึกษาที่ได้รับทุนวิจัยธัชชา ในภาคเหนือที่มาจัดแสดง ผมอยากเรียกปรากฏการณ์แบบนี้ว่าการฟื้นตัวของศิลปะล้านนาหรือศิลปะท้องถิ่นน่าน ความเข้มแข็งของศิลปะ สุนทรียภาพ อารยธรรมและความสร้างสรรค์วัฒนธรรมต่างๆนั้น อยู่ที่ท้องถิ่นเป็นหลัก  ส่วนกลางจะรับเอาสิ่งเหล่านี้มาเติมให้กับส่วนกลาง เพื่อแสดงให้เห็นถึงการผสมผสานสิ่งที่สะท้อนความเป็นเอกลักษณ์ของแต่ละท้องถิ่น ซึ่งกลายมาเป็นศิลปะสุนทรียภาพ อารยธรรมของส่วนกลางที่ประยุกต์มาจากท้องถิ่นต่างๆ การจัดงานในครั้งนี้ไม่ได้เป็นเพียงการจัดกิจกรรม แต่มันเป็นการลงทุนทางปัญญา ทางวัฒนธรรมที่นำด้วยปัญญา ซึ่งเกิดจากความคิดความอ่านของคนโบราณซึ่งเอามาผสมกับงานวิจัยของคนรุ่นใหม่  ซึ่งเป็นความหวังของประเทศชาติที่จะขับเคลื่อนปราชญ์และภูมิปัญญาท้องถิ่น ผมขอขอบคุณทุกท่านที่ต้อนรับธัชชาและร่วมงานกับธัชชา ศาสตร์และศิลป์ต้องไปด้วยกัน น่านได้ถูกขับเคลื่อนให้เป็นเมืองเศรษฐกิจที่สร้างสรรค์อย่างยั่งยืน และผมหวังว่าจะต้องประสบผลสำเร็จอย่างแน่นอน

ที่มา : https://www.thaigov.go.th/news/contents/details/51086