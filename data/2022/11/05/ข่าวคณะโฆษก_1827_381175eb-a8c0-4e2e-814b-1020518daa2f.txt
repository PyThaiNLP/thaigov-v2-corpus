รัฐบาลไทย-ข่าวทำเนียบรัฐบาล-โฆษกรัฐบาลเผย “นายกฯ” ติดตามสถานการณ์ในประเทศอย่างต่อเนื่อง กำชับดำเนินมาตรการบรรเทาความเดือดร้อนของประชาชนอย่างครอบคลุมทุกมิติ


วันพฤหัสบดีที่ 23 มิถุนายน 2565
พิมพ์
โฆษกรัฐบาลเผย “นายกฯ” ติดตามสถานการณ์ในประเทศอย่างต่อเนื่อง กำชับดำเนินมาตรการบรรเทาความเดือดร้อนของประชาชนอย่างครอบคลุมทุกมิติ
โฆษกรัฐบาลเผย “นายกฯ” ติดตามสถานการณ์ในประเทศอย่างต่อเนื่อง กำชับดำเนินมาตรการบรรเทาความเดือดร้อนของประชาชนอย่างครอบคลุมทุกมิติ ย้ำรัฐบาลพร้อมชี้แจงในการอภิปรายไม่ไว้วางใจ เน้นสร้างการรับรู้ที่ถูกต้องแก่ประชาชน
วันนี้ (23 มิถุนายน 2565) เวลา 11.00 น. นายธนกร วังบุญคงชนะ โฆษกประจำสำนักนายกรัฐมนตรี แถลงภายหลังการประชุมคณะกรรมการส่งเสริมวิสาหกิจขนาดกลางและขนาดย่อม ครั้งที่ 2/2565 ณ ทำเนียบรัฐบาล ว่า นายกรัฐมนตรีมอบหมายให้กระทรวงพาณิชย์ดูแลราคาสินค้าอุปโภคบริโภคที่เตรียมปรับขึ้นราคา ไม่ให้เกิดผลกระทบต่อผู้บริโภค และสั่งการให้กระทรวงสาธารณสุขเฝ้าระวังโรคฝีดาษลิง คัดกรอง เตรียมความพร้อมในทุกด้าน หลังสิงคโปร์พบผู้ติดเชื้อรายแรกในอาเซียน ขอให้พี่น้องประชาชนอย่าตื่นตระหนกและดูแลตัวเองอย่างเคร่งครัด พร้อมสั่งการให้กระทรวงคมนาคมวางแผนล่วงหน้า กรณีรถโดยสารปรับลดการเดินรถ ขณะนี้กระทรวงคมนาคมอยู่ระหว่างการเจรจา ซึ่งหากเกิดผลกระทบต่อประชาชน จะขอความร่วมมือกับ บขส. และรฟท. ให้เตรียมพร้อมรับมือ
โฆษกรัฐบาลกล่าวเพิ่มเติมว่า นายกรัฐมนตรีและรัฐบาลมีความพร้อมที่จะขึ้นชี้แจงในการอภิปรายไม่ไว้วางใจที่จะถึงนี้ โดยนายกรัฐมนตรีได้กำชับหน่วยงานที่เกี่ยวข้องติดตามสถานการณ์ต่าง ๆ อย่างต่อเนื่อง เตรียมพร้อมข้อมูลที่จะใช้ในการอภิปรายอย่างครอบคลุมทุกมิติ เพื่อสร้างการรับรู้ที่ถูกต้องให้กับพี่น้องประชาชน พร้อมย้ำว่าการตอบโต้ทางการเมืองนั้นไม่เกิดประโยชน์ ขณะเดียวกัน นายกรัฐมนตรีติดตามสถานการณ์ด้านพลังงานที่ปัจจุบันส่งผลกระทบต่อพี่น้องประชาชนหลายส่วน โดยเฉพาะค่าครองชีพ ซึ่งนายกฯ ได้ติดตามการดำเนินการมาอย่างต่อเนื่อง พร้อมกำชับให้หน่วยงานที่เกี่ยวข้อง ทั้งกระทรวงพลังงาน กระทรวงพาณิชย์ ดำเนินมาตรการช่วยเหลือประชาชนอย่างเต็มที่
“ในส่วนที่มีการวิพากษ์วิจารณ์การจัดให้สภาความมั่นคงแห่งชาติ (สมช.) เป็นตัวหลักในการแก้ไขปัญหาในหลายเรื่อง ขอชี้แจงว่า นายกรัฐมนตรีมองว่าในอนาคตสถานการณ์ของประเทศ วิกฤตพลังงานที่อยู่นอกประเทศสามารถส่งผลกระทบมายังประเทศไทยได้ ซึ่งการแก้ไขปัญหาต่าง ๆ ไม่สามารถทำได้อย่างรวดเร็ว จึงสั่งการให้ สมช. เป็นเจ้าภาพในการเตรียมข้อมูลความมั่นคงในทุกด้านอย่างครอบคลุมทุกมิติ เกิดการแก้ไขปัญหาแบบองค์รวมเตรียมรับมือสถานการณ์ในอนาคตได้อย่างทันท่วงที” โฆษกประจำสำนักนายกรัฐมนตรีกล่าว
........................

ที่มา : https://www.thaigov.go.th/news/contents/details/56038