รัฐบาลไทย-ข่าวทำเนียบรัฐบาล-‘รมว.สุชาติ’ มอบ ‘ที่ปรึกษา ธิวัลรัตน์’ นำทีม ‘5 เสือแรงงานเพชรบุรี’ ลงพื้นที่เยี่ยมให้กำลังใจ ผปต. ที่ฉีดวัคซีนโควิด - 19


วันพฤหัสบดีที่ 6 มกราคม 2565
พิมพ์
‘รมว.สุชาติ’ มอบ ‘ที่ปรึกษา ธิวัลรัตน์’ นำทีม ‘5 เสือแรงงานเพชรบุรี’ ลงพื้นที่เยี่ยมให้กำลังใจ ผปต. ที่ฉีดวัคซีนโควิด - 19
..
วันที่ 6 มกราคม 2565 เวลา 11.00 น. นายสุชาติ ชมกลิ่น รัฐมนตรีว่าการกระทรวงแรงงาน มอบหมายให้ นางธิวัลรัตน์ อังกินันทน์ ที่ปรึกษารัฐมนตรีว่าการกระทรวงแรงงาน นำทีมหัวหน้าส่วนราชการสังกัดกระทรวงแรงงานจังหวัดเพชรบุรี ลงพื้นที่เยี่ยมให้กำลังใจจุดฉีดวัคซีนโควิด-19 ให้แก่ผู้ประกันตน มาตรา 33 ,39 และ มาตรา 40 ในเขตอำเภอเมือง และอำเภอบ้านแหลม จังหวัดเพชรบุรี
โดยนางธิวัลรัตน์ กล่าวว่า ตามที่รัฐบาลภายใต้การนำของ พล.อ.ประยุทธ์ จันทร์โอชา นายกรัฐมนตรี และ รัฐมนตรีว่าการกระทรวงกลาโหม และ ท่าน พล.อ.ประวิตร วงษ์สุวรรณ รองนายกรัฐมนตรี ซึ่งกำกับดูแลกระทรวงแรงงาน ได้มีความห่วงใยพี่น้องผู้ใช้แรงงาน และประชาชนทั่วไปจากสถานการณ์การแพร่ระบาดของโรคโควิด-19 ซึ่งกำหนดให้การฉีดวัคซีนเป็นวาระแห่งชาติ เพื่อควบคุมการแพร่ระบาดทั้งในโรงงานและสถานประกอบการ โดยท่านรัฐมนตรีว่าการกระทรวงแรงงานได้มอบหมายให้ร่วมลงพื้นที่เยี่ยมเยียนเพื่อสร้างขวัญและกำลังใจให้กับผู้ประกันตนที่มารับบริการฉีดวัคซีนร่วมกับหน่วยงานในสังกัดกระทรวงแรงงาน โดยในวันนี้ได้ลงพื้นที่ในเขตอำเภอเมืองและอำเภอบ้านแหลม จังหวัดเพชรบุรี รวม 2 แห่ง ได้แก่ สาธารณสุขตำบลบางขุนไทร อำเภอบ้านแหลม และมหาวิทยาลัยราชภัฎเพชรบุรี พร้อมทั้งมอบปฏิทินกระทรวงแรงงาน เจลแอลกอฮอล์ นม และเครื่องดื่มบำรุงกำลัง สร้างขวัญกำลังใจให้กับผู้ประกันตนรวมทั้งเจ้าหน้าที่ผู้ปฏิบัติงานและประชาชนที่มารับบริการฉีดวัคซีน ณ สถานที่ดังกล่าวด้วย เพื่อให้ทุกคนพร้อมที่จะผ่านวิกฤตโควิด-19 ไปด้วยกัน

ที่มา : https://www.thaigov.go.th/news/contents/details/50285