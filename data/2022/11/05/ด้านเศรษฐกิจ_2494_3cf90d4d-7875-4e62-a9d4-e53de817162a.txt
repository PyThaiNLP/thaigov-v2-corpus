รัฐบาลไทย-ข่าวทำเนียบรัฐบาล-กรมการขนส่งทางบก เปิดเผยสถิติการใช้บริการช่องทางชำระภาษีรถประจำปีของเขตกรุงเทพมหานคร ประจำเดือนพฤศจิกายน 2564


วันอังคารที่ 4 มกราคม 2565
กรมการขนส่งทางบก เปิดเผยสถิติการใช้บริการช่องทางชำระภาษีรถประจำปีของเขตกรุงเทพมหานคร ประจำเดือนพฤศจิกายน 2564
พร้อมแนะนำการขยายเวลาบริการชำระภาษีผ่านเลื่อนล้อต่อภาษีในช่วงเทศกาลปีใหม่ 2565
นางพรรณี พุ่มพันธ์ รองอธิบดีกรมการขนส่งทางบก กระทรวงคมนาคม เปิดเผยว่า กรมการขนส่งทางบก (ขบ.) มุ่งมั่นยกระดับมาตรฐานคุณภาพการบริการที่เข้าถึงและตอบโจทย์ความต้องการของประชาชน โดยในปีงบประมาณ 2565 เน้นผลักดันให้ผู้เสียภาษีรถประจำปีใช้บริการชำระภาษีผ่านช่องทางอิเล็กทรอนิกส์ ซึ่งจะเห็นได้จากจำนวนช่องทางให้บริการรับชำระภาษีรถประจำปีผ่านระบบออนไลน์ที่มีหลากหลายช่องทาง เช่น เว็บไซต์ https://eservice.dlt.go.th แอปพลิเคชัน DLT Vehicle Tax เคาน์เตอร์เซอร์วิส โมบายล์แอปพลิเคชัน mPAY และ Truemoney Wallet ที่มีความสะดวก รวดเร็ว เจ้าของรถไม่ต้องเดินทางมาที่สำนักงานขนส่ง ลดความเสี่ยงการติดเชื้อไวรัส COVID-19 อยู่ที่ไหนก็สามารถชำระภาษีรถประจำปีได้ รอรับเครื่องหมายการเสียภาษีและใบเสร็จรับเงินทางไปรษณีย์ ภายใน 5 วันทำการ นับจากวันชำระเงิน พร้อมยกระดับมาตรฐานการบริการให้ครอบคลุมเจ้าของรถที่มีอายุการใช้งานเกิน 7 ปีหรือรถจักรยานยนต์ที่มีอายุการใช้งานเกิน 5 ปี หรือรถที่ค้างชำระภาษีเกิน 1 ปี สามารถชำระภาษีผ่านช่องทางออนไลน์ได้ โดยมีเงื่อนไขต้องนำรถเข้าตรวจสภาพกับสถานตรวจสภาพรถ (ตรอ.) ให้เรียบร้อยก่อนดำเนินการชำระภาษีประจำปีผ่านช่องทางออนไลน์ ส่วนรถที่ไม่มีเงื่อนไขต้องตรวจสภาพรถก่อนชำระภาษีสามารถดำเนินการได้ทันที อย่างไรก็ตาม รถที่เข้าข่ายต้องตรวจสภาพก่อนชำระภาษีประจำปี สามารถใช้บริการชำระภาษีโดยไม่ต้องลงจากรถหรือบริการเลื่อนล้อต่อภาษี (Drive Thru for Tax) ที่ทำการไปรษณีย์ ธนาคารพาณิชย์ที่ร่วมโครงการกับ ขบ. หรือที่สำนักงานขนส่งทุกแห่งทั่วประเทศ
อธิบดีกรมการขนส่งทางบก กล่าวเพิ่มเติมว่า จากการผลักดันให้ผู้เสียภาษีรถประจำปี
ใช้บริการชำระภาษีผ่านช่องทางออนไลน์ ส่งผลให้สถิติการให้บริการชำระภาษีรถประจำปีของ ขบ. ในเขตกรุงเทพมหานคร ในเดือนพฤศจิกายน 2564 โดยเฉพาะการให้บริการชำระภาษีออนไลน์เพิ่มมากขึ้น ทั้งบริการชำระภาษีรถประจำปีผ่านแอปพลิเคชัน DLT Vehicle Tax มีผู้ใช้บริการจำนวน 6,106 คัน ผ่านเว็บไซต์ https://eservice.dlt.go.th จำนวน 51,648 คัน เคาน์เตอร์เซอร์วิส จำนวน 11,563 คัน ผ่านแอปพลิเคชัน mPAY และ Truemoney Wallet จำนวน 863 คัน สำหรับการใช้บริการรับชำระภาษีรถประจำปี ณ สำนักงานขนส่งกรุงเทพมหานครพื้นที่ 1 - 5 มีผู้ใช้บริการจำนวน 375,668 คัน การใช้บริการเลื่อนล้อต่อภาษี (Drive Thru for Tax) จำนวน 74,386 คัน ชำระภาษีรถประจำปี ณ ที่ทำการไปรษณีย์ จำนวน 600 คัน ตู้รับชำระภาษีรถประจำปีอัตโนมัติ (Kiosk) จำนวน 2,484 คัน และผ่านธนาคารพาณิชย์ที่ร่วมโครงการ จำนวน 1 คัน รวมมียอดผู้ใช้บริการชำระภาษีประจำเดือนพฤศจิกายน 2564 ทั้งสิ้น 523,319 คัน สำหรับช่วงเทศกาลปีใหม่ 2565 บริการรับชำระภาษีรถประจำปีผ่านเลื่อนล้อต่อภาษี (Drive Thru for Tax) ขยายเวลาเปิดให้บริการเป็น 07.30 - 18.00 น. ทุกวันทำการ ตั้งแต่บัดนี้เป็นต้นไป ถึงวันที่ 7 มกราคม 2565 ณ สำนักงานขนส่งทุกแห่งทั่วประเทศ ทั้งนี้ หากไม่สะดวกใช้บริการเลื่อนล้อต่อภาษี สามารถเลือกใช้บริการชำระภาษีผ่านแอปพลิเคชัน DLT Vehicle Tax ไม่ว่าอยู่ที่ไหนก็สามารถชำระภาษีรถประจำปีได้ โดยระบบจะแสดงหลักฐานการชำระภาษีรถประจำปีชั่วคราวไว้เป็นหลักฐานแสดงการชำระภาษี จนกว่าจะได้รับเครื่องหมายการเสียภาษีประจำปีจาก ขบ. สามารถเลือกรับเครื่องหมายแสดงการเสียภาษีทางไปรษณีย์ หรือเลือกรับผ่านตู้รับชำระภาษีรถประจำปีอัตโนมัติ (Kiosk) ภายในสำนักงานขนส่งกรุงเทพมหานครพื้นที่ 1 - 5 ก็ได้

ที่มา : https://www.thaigov.go.th/news/contents/details/50176