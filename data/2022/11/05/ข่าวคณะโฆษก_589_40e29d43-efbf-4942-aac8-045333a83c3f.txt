รัฐบาลไทย-ข่าวทำเนียบรัฐบาล-โฆษกรัฐบาลเผยไทม์ไลน์ ธกส. โอนเงินประกันรายได้ให้ชาวนา เริ่ม 9 ธ.ค. นี้ ขณะที่สมาคมชาวนาฯ ออกมาขอบคุณนายกฯ และรัฐบาล ช่วยเกษตรกร


วันพุธที่ 1 ธันวาคม 2564
พิมพ์
โฆษกรัฐบาลเผยไทม์ไลน์ ธกส. โอนเงินประกันรายได้ให้ชาวนา เริ่ม 9 ธ.ค. นี้ ขณะที่สมาคมชาวนาฯ ออกมาขอบคุณนายกฯ และรัฐบาล ช่วยเกษตรกร
โฆษกรัฐบาลเผยไทม์ไลน์ ธกส. โอนเงินประกันรายได้ให้ชาวนา เริ่ม 9 ธ.ค. นี้ ขณะที่สมาคมชาวนาฯ ออกมาขอบคุณนายกฯ และรัฐบาล ช่วยเกษตรกร
วันที่ 1 ธ.ค. 64 นายธนกร วังบุญคงชนะ โฆษกประจำสำนักนายกรัฐมนตรี เผยเปิดเผยถึงขั้นตอนการดำเนินการของธนาคารเพื่อการเกษตรและสหกรณ์การเกษตร จะได้เร่งรัดโอนเงินเข้าบัญชีเงินฝากของพี่น้องเกษตรกรในโครงการประกันรายได้เกษตรกรผู้ปลูกข้าวปี 2564/65 หลังจากคณะรัฐมนตรีมีมติอนุมัติวงเงินสำหรับโครงการประกันรายได้เกษตกรผู้ปลูกข้าว ปี 2564/65 เพิ่มเติม จำนวน 76,080.95 ล้านบาท วานนี้ (30 พ.ย.) โดย ธ.ก.ส. จะโอนเงินเข้าบัญชีเงินฝากของเกษตรกรในโครงการ ฯ ในช่วง 9 - 14 ธ.ค. นี้
ธ.ก.ส. เผยขั้นตอนการดำเนินการ ดังนี้
30 พ.ย. คณะรัฐมนตรีอนุมัติวงเงินเพิ่มเติม
1 ธ.ค. 64  : ธ.ก.ส. รับแจ้งมติ
3 ธ.ค. 64 : คณะอนุกรรมการกลั่นกรอง ธ.ก.ส. พิจารณาและคณะกรรมการ ธ.ก.ส. พิจารณา
7 ธ.ค. 64 : ตรวจสอบข้อมูลเกษตรกรที่ได้รับสิทธิ์
8 ธ.ค. 64 : เตรียมการโอนเงิน
9 - 14 ธ.ค. 64 : โอนเงินเข้าบัญชีเงินฝากของเกษตรกรตามโครงการ
โฆษกประจำสำนักนายกรัฐมนตรี กล่าวอีกว่า นายปราโมทย์ เจริญศิลป์ นายกสมาคมชาวนาและเกษตรกรไทย ได้ขอบคุณพลเอก ประยุทธ์ จันทร์โอชา นายกรัฐมนตรี และรัฐมนตรีว่าการกระทรวงกลาโหม และรัฐบาล หลังจากมติ ครม. อนุมัติการจ่ายเงินจากโครงการประกันรายได้เกษตรกรผู้ปลูกข้าว และโครงการคู่ขนาน ช่วยเหลือชาวนาในส่วนของต้นทุนและปัจจัยการผลิต รวมถึงเมล็ดพันธุ์ข้าว เป็นการยืนยันให้เห็นว่า นายกรัฐมนตรีและรัฐบาล ได้ตอบรับและใส่ใจความเดือดร้อนของเกษตรกร และเร่งแก้ปัญหาให้พี่น้องชาวนาอย่างเร่งด่วน ซึ่งถูกต้องและถูกใจเกษตรกรด้วย
“ในฐานะประธานบอร์ด นบข. นายกรัฐมนตรี ได้เร่งรัดดำเนินการและเป็นไปตามมติ ของ นบข. ในการช่วยเหลืออุดหนุนรายได้พี่น้องเกษตรกรชาวนา ในโครงการประกันรายได้เกษตรกรผู้ปลูกข้าว  ในช่วงที่ราคาพืชเกษตรตกต่ำ เพื่อให้มั่นใจว่าเกษตรกรชาวนาไทยจะมีรายได้ที่เหมาะสม สามารถเลี้ยงชีพตนและช่วยครอบครัวได้ ซึ่งหลังจากนี้มีการคาดการณ์ว่าราคาข้าวจะมีแนวโน้มปรับตัวดีขึ้น ซึ่งจะเป็นผลดีต่อพี่น้องเกษตรที่จะขายข้าวได้ในราคาสูงขึ้น และยังช่วยลดภาระงบประมาณของรัฐในอนาคตในโครงการ ฯ อีกด้วย” นายธนกร กล่าว

ที่มา : https://www.thaigov.go.th/news/contents/details/48922