รัฐบาลไทย-ข่าวทำเนียบรัฐบาล-บอร์ด สมอ. เคาะแผนทำมาตรฐานปี 65 พร้อมเห็นชอบมาตรฐานระบบเตือนภัย ป้องกันการโจรกรรม


วันพฤหัสบดีที่ 28 ตุลาคม 2564
พิมพ์
บอร์ด สมอ. เคาะแผนทำมาตรฐานปี 65 พร้อมเห็นชอบมาตรฐานระบบเตือนภัย ป้องกันการโจรกรรม
บอร์ด สมอ. เคาะแผนจัดทำมาตรฐาน ปี’65 ทั้งเอสเคิร์ฟ (S-curve) นิวเอสเคิร์ฟ (New S-curve) พร้อมเห็นชอบมาตรฐานระบบเตือนภัย เตรียมล้อมคอกป้องกันการโจรกรรม
บอร์ด สมอ. เคาะแผนทำมาตรฐานปี 65 พร้อมเห็นชอบมาตรฐานระบบเตือนภัย ป้องกันการโจรกรรม
บอร์ด สมอ. เคาะแผนจัดทำมาตรฐาน ปี’65 ทั้งเอสเคิร์ฟ (S-curve) นิวเอสเคิร์ฟ (New S-curve) พร้อมเห็นชอบมาตรฐานระบบเตือนภัย เตรียมล้อมคอกป้องกันการโจรกรรม
นายสุริยะ จึงรุ่งเรืองกิจ รัฐมนตรีว่าการกระทรวงอุตสาหกรรม เปิดเผยว่า กระทรวงอุตสาหกรรมดำเนินงานตามแผนยุทธศาสตร์ชาติ 20 ปี ด้านการสร้างความสามารถในการแข่งขันโดยการยกระดับโครงสร้างพื้นฐานด้านคุณภาพของภาคอุตสาหกรรม เพื่อขับเคลื่อนเศรษฐกิจประเทศให้มีขีดความสามารถในการแข่งขันสูงขึ้น โดยมีแผนแม่บทการกำหนดมาตรฐานระยะ 5 ปี (พ.ศ.2565-2569) เป็นกลไกสำคัญเพื่อให้บรรลุเป้าหมายของยุทธศาสตร์ชาติ ซึ่งตนได้สั่งการให้สำนักงานมาตรฐานผลิตภัณฑ์อุตสาหกรรม (สมอ.) จัดทำมาตรฐานให้สอดคล้องกับความต้องการและความคาดหวังของ ทุกภาคส่วน ทั้งภาคอุตสาหกรรม ภาครัฐ และประชาชน ซึ่งเป็นไปตามนโยบายรัฐบาล เพื่อให้สามารถนำไปใช้ให้เกิดประโยชน์สูงสุด ตลอดจนเสริมสร้างขีดความสามารถในการแข่งขันให้กับภาคอุตสาหกรรม และคุ้มครองผู้บริโภคให้ปลอดภัยจากการใช้สินค้า
นายจุลพงษ์ ทวีศรี รองปลัดกระทรวงอุตสาหกรรม ในฐานะประธานคณะกรรมการมาตรฐานผลิตภัณฑ์อุตสาหกรรม (กมอ.) เปิดเผยภายหลังการประชุมบอร์ด สมอ. เมื่อวันที่ 19 ตุลาคม 2564 ที่ผ่านมาว่า บอร์ดได้มีมติเห็นชอบรายชื่อเพื่อจัดทำมาตรฐานในปีงบประมาณ 2565 จำนวน 596 เรื่อง โดยมีแผนตามที่ได้รับการจัดสรรงบประมาณจำนวน 240 เรื่อง ครอบคลุมมาตรฐานกลุ่มเอสเคิร์ฟ นิวเอสเคิร์ฟ กลุ่มอุตสาหกรรมอื่นๆ มาตรฐานตามนโยบาย และมาตรฐานเพื่อส่งเสริมผู้ประกอบการ นอกจากนี้ ยังเห็นชอบมาตรฐานระบบเตือนภัย และมาตรฐานสินค้าอื่นๆ รวม 58 มาตรฐาน รวมทั้งให้ สมอ. ควบคุมคาร์บอนไดร์ออกไซด์ทางการแพทย์ เป็นสินค้าควบคุมอีกด้วย
ด้านนายบรรจง สุกรีฑา เลขาธิการสำนักงานมาตรฐานผลิตภัณฑ์อุตสาหกรรม (สมอ.) กล่าวเพิ่มเติมว่า มาตรฐานระบบเตือนภัยตรวจจับการบุกรุกและการโจรกรรม เป็นมาตรฐานที่ สมอ. ได้ประกาศใช้ครั้งแรกเมื่อปี 2541 ซึ่งปัจจุบันความก้าวหน้าทางเทคโนโลยีเปลี่ยนแปลงไปค่อนข้างมาก ประกอบกับสถานการณ์การแพร่ระบาดของโควิด-19 ส่งผลกระทบต่อประชาชนเป็นวงกว้าง สถิติการโจรกรรมและอาชญากรรมเพิ่มสูงขึ้นอย่างต่อเนื่อง ทำให้ประชาชนหันมานิยมติดตั้งอุปกรณ์ระบบเตือนภัยในที่พักอาศัยและอาคารสถานที่ต่างๆ กันมากขึ้น สมอ. จึงได้นำมาทบทวนเพื่อแก้ไขปรับปรุงให้มีความทันสมัยสอดคล้องกับเทคโนโลยีการผลิตในปัจจุบัน โดยคาดว่าจะประกาศใช้มาตรฐานดังกล่าวภายในต้นปี 2565
“การประชุมบอร์ด สมอ. ครั้งนี้ นอกจากจะเห็นชอบให้ สมอ. จัดทำมาตรฐานระบบเตือนภัยตรวจจับการบุกรุกและการโจรกรรมที่ติดตั้งในอาคาร จำนวน 6 เรื่องแล้ว ยังได้เห็นชอบให้จัดทำมาตรฐานเพิ่มเติมอีก 52 เรื่อง อาทิ มาตรฐานระบบกักเก็บพลังงานสำหรับรถจักรยานยนต์ไฟฟ้า เครื่องบำบัดโรคระบบทางเดินหายใจ มอนิเตอร์ระบบอากาศหายใจ เครื่องวัดปริมาณออกซิเจนในเลือด ยานยนต์ที่ติดตั้งระบบห้ามล้อฉุกเฉินขั้นสูง ยานยนต์ที่ติดตั้งระบบโทรศัพท์ฉุกเฉินเมื่อเกิดอุบัติเหตุ แหวนยางสำหรับท่อน้ำ สิ่งทอที่ใช้ตกแต่งภายในรถโดยสาร เอทานอลใช้ในทางเภสัชกรรม และเจลแอลกอฮอล์ล้างมือ เป็นต้น” เลขาธิการ สมอ. กล่าวทิ้งท้าย

ที่มา : https://www.thaigov.go.th/news/contents/details/47514