รัฐบาลไทย-ข่าวทำเนียบรัฐบาล-บสย. ผนึก บองมาร์เช่ ผุดแคมเปญ “หมอหนี้ บสย. พบ SMEs”


วันอังคารที่ 24 พฤษภาคม 2565
พิมพ์
บสย. ผนึก บองมาร์เช่ ผุดแคมเปญ “หมอหนี้ บสย. พบ SMEs”
บสย. บุกตลาดลงพื้นที่ค้าขายเร่งฟื้นไข้ SMEs รับเศรษฐกิจฟื้นตัว ผนึก ตลาดบองมาร์เช่ ผุดแคมเปญ “หมอหนี้ บสย. พบ SMEs” ส่งทีมผู้เชี่ยวชาญ บสย. F.A. Center สร้างเครือข่ายรายย่อย 400 ร้านค้า ปรึกษาฟรี ตีโจทย์แก้หนี้ ปรับโครงสร้างธุรกิจ ขอสินเชื่อ
นายสิทธิกร ดิเรกสุนทร กรรมการและผู้จัดการทั่วไป บรรษัทประกันสินเชื่ออุตสาหกรรมขนาดย่อม (บสย.) เปิดเผยว่า บสย. ได้จัดกิจกรรมเชิงรุก ลงพื้นที่สร้างการรับรู้ ศูนย์ที่ปรึกษาทางการเงิน SMEs (บสย. F.A. Center) ผนึกตลาดบองมาร์เช่ เปิดแคมเปญ “หมอหนี้ บสย. พบ SMEs ” สร้างเครือข่ายผู้ประกอบการร้านค้าย่อยกว่า 400 ร้านค้า เติมความรู้ทางการเงินร้านค้าเครือข่ายที่กำลังฟื้นไข้ หลังจากสถานการณ์ Covid -19 เริ่มคลี่คลายและประเทศไทยกำลังเข้าสู่ระยะการฟื้นตัวทางเศรษฐกิจ
แคมเปญ “หมอหนี้ บสย. พบ SMEs” เป็นกิจกรรมสร้างการรับรู้ “ศูนย์ที่ปรึกษาทางการเงิน SMEs” (บสย. F.A. Center) แก่ร้านค้าที่เปิดให้บริการในตลาดบองมาร์เช่ โดยมีคณะผู้บริหารระดับสูง บสย. ที่ปรึกษาตลาดบองมาร์เช่ และทีมผู้เชี่ยวชาญทางการเงินของ บสย. F.A. Center ร่วมลงพื้นที่ พร้อมเป็นพี่เลี้ยงทางการเงิน โดย บสย. ได้เตรียมลงพื้นที่ตลาดอื่นๆ ในเขตกรุงเทพฯ ต่อเนื่องจนถึงสิ้นปี
“ศูนย์ที่ปรึกษาทางการเงิน SMEs หรือ บสย. F.A. Center” เกิดจากแนวนโยบายที่กระทรวงการคลังต้องการให้ บสย. ขยายบทบาทให้ความช่วยเหลือผู้ประกอบการ SMEs เป็นที่ปรึกษาทางการเงินให้กับผู้ประกอบการ โดยมอบหมายให้ บสย. เป็นด่านหน้าในการช่วยเหลือ SMEs โดยนำ Model ศูนย์ให้บริการแบบญี่ปุ่น โดยให้ผู้เชี่ยวชาญที่เกษียณอายุมาให้คำปรึกษากับ SMEs ซึ่งยังไม่เคยมีหน่วยงานใดทำมาก่อน โดยได้รับการสนับสนุนจากหน่วยงานพันธมิตร อาทิ สภาหอการค้าแห่งประเทศไทย สภาอุตสาหกรรมแห่งประเทศไทย สมาพันธ์เอสเอ็มอีไทย และสมาคมต่างๆ ร่วมกันแก้ไขปัญหา โดยยังได้ร่วมกับ ธนาคารแห่งประเทศไทย จัดตั้งโครงการหมอหนี้เพื่อประชาชน เพื่อให้คำแนะนำ ความรู้ และข้อมูลที่เป็นประโยชน์ต่อการแก้ไขปัญหาหนี้ครบวงจร ผ่านศูนย์ที่ปรึกษาทางการเงิน บสย. F.A. Center
สำหรับผลดำเนินงาน บสย. F.A. Center ในปี 2564 ประสบความสำเร็จเกินคาด โดยมีผู้ประกอบการ SMEs และผู้สนใจเข้าลงทะเบียนรวมทั้งสิ้น 7,955 ราย ประกอบด้วย ผู้เข้ารับเพื่อขอรับคำปรึกษาธุรกิจ การเงิน การจัดทำบัญชี การปรับโครงสร้างกิจการ การแก้หนี้ จากทีมผู้เชี่ยวชาญทางการเงิน จำนวน 1,775 ราย ผู้ลงทะเบียนเข้ารับการอบรมหลักสูตรธุรกิจต่างๆ จำนวน 4,832 ราย โดยผู้เข้ารับคำปรึกษาและร่วมอบรมหลักสูตรต่างๆ มีความต้องการสินเชื่อรวมกว่า 10,792 ล้านบาท
สนใจลงทะเบียนขอรับคำปรึกษากับศูนย์ที่ปรึกษาทางการเงิน SMEs (บสย. F.A. Center) ได้ฟรีโดยไม่เสียค่าใช้จ่ายได้ตาม Link ลงทะเบียน https://bit.ly/3fIXpHZ หรือ Scan QR Code เพื่อลงทะเบียน

ที่มา : https://www.thaigov.go.th/news/contents/details/54938