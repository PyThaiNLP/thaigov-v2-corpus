รัฐบาลไทย-ข่าวทำเนียบรัฐบาล-โฆษกรัฐบาลเผย “นายกฯ” ห่วงประชาชนริมสองฝั่งแม่น้ำเจ้าพระยา 10 จังหวัด-กทม. เตือนเฝ้าระวังระดับน้ำเพิ่มสูงขึ้นตั้งแต่ 27 ก.ค. เป็นต้นไป


วันอังคารที่ 26 กรกฎาคม 2565
พิมพ์
โฆษกรัฐบาลเผย “นายกฯ” ห่วงประชาชนริมสองฝั่งแม่น้ำเจ้าพระยา 10 จังหวัด-กทม. เตือนเฝ้าระวังระดับน้ำเพิ่มสูงขึ้นตั้งแต่ 27 ก.ค. เป็นต้นไป
โฆษกรัฐบาลเผย “นายกฯ” ห่วงประชาชนริมสองฝั่งแม่น้ำเจ้าพระยา 10 จังหวัด-กทม. เตือนเฝ้าระวังระดับน้ำเพิ่มสูงขึ้นตั้งแต่ 27 ก.ค. เป็นต้นไป กำชับ ปภ. มท. เร่งประสาน 10 จังหวัด-กทม. เตรียมพร้อมปฏิบัติการให้ความช่วยเหลือประชาชนตลอด 24 ชั่วโมง
วันที่ 26 กรกฎาคม 2565 นายธนกร วังบุญคงชนะ โฆษกประจำสำนักนายกรัฐมนตรี เผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ห่วงประชาชนริมสองฝั่งแม่น้ำเจ้าพระยา 10 จังหวัด-กทม. แนะเฝ้าระวังติดตามสถานการณ์น้ำอย่างใกล้ชิด เตรียมพร้อมในการขนย้ายสิ่งของขึ้นที่สูงให้พ้นจากแนวน้ำท่วม โดยกรมชลประทานรายงานสถานการณ์ฝนตกสะสมและฝนตกหนักบางพื้นที่ในช่วงที่ผ่านมา คาดการณ์ว่าในวันที่ 27 ก.ค. นี้ จะมีน้ำไหลผ่าน จ.นครสวรรค์ ซึ่งทำให้ปริมาณน้ำเหนือเขื่อนเจ้าพระยามีปริมาณสูงขึ้น ส่งผลให้พื้นที่ริมน้ำมีระดับน้ำเพิ่มสูงขึ้นจากปัจจุบันอีกประมาณ 60-80 เซนติเมตร นายกรัฐมนตรีกำชับให้กรมป้องกันและบรรเทาสาธารณภัย (ปภ.) ในฐานะกองอำนวยการป้องกันและบรรเทาสาธารณภัยกลาง (กอปภ.ก.) กระทรวงมหาดไทย เร่งประสาน 10 จังหวัด ได้แก่ อุทัยธานี ชัยนาท สิงห์บุรี อ่างทอง สุพรรณบุรี พระนครศรีอยุธยา ลพบุรี ปทุมธานี นนทบุรี และสมุทรปราการ รวมถึง กรุงเทพฯ ตลอดจนศูนย์ป้องกันและบรรเทาสาธารณภัยเขตในพื้นที่เสี่ยงภัย เฝ้าระวังติดตามสถานการณ์น้ำอย่างใกล้ชิด โดยเฉพาะพื้นที่ลุ่มต่ำนอกคันกั้นน้ำ พร้อมทั้งประชาสัมพันธ์แจ้งเตือนประชาชนที่อาศัยอยู่ริมสองฝั่งแม่น้ำเจ้าพระยา จุดเสี่ยงที่ลุ่มต่ำริมแม่น้ำ ให้เฝ้าระวังระดับน้ำที่เพิ่มสูงขึ้นและเตรียมพร้อมปฏิบัติการให้ความช่วยเหลือประชาชนตลอด 24 ชั่วโมง
โฆษกประจำสำนักนายกรัฐมนตรี กล่าวเพิ่มเติมว่า นายกรัฐมนตรีสั่งการให้ทุกหน่วยงานได้เฝ้าระวัง ติดตามสถานการณ์น้ำหลังฝนตกต่อเนื่อง เร่งดำเนินการป้องกันและบรรเทาปัญหาน้ำท่วมอย่างทันท่วงที โดย อปท. อปพร. จิตอาสา เครือข่ายอาสาสมัคร องค์กรสาธารณกุศลได้เตรียมความพร้อมตามแผนเผชิญเหตุ เฝ้าระวังและติดตามสถานการณ์ พร้อมประชาสัมพันธ์และสร้างการรับรู้ให้กับชุมชน/หมู่บ้านในทุกช่องทาง ทั้งในรูปแบบที่เป็นทางการและไม่เป็นทางการ เช่น สื่อสังคมออนไลน์ วิทยุชุมชน หอกระจายข่าวหรือเสียงตามสาย ประจำหมู่บ้าน เป็นต้น เพื่อให้ประชาชนได้รับทราบถึงแนวทางการปฏิบัติตนอย่างปลอดภัย รวมทั้งพิจารณาใช้อุปกรณ์แจ้งเตือนภัยในพื้นที่ตามสถานการณ์และความเหมาะสม
“สำหรับประชาชนขอให้ระวังอันตรายจากฝนฟ้าคะนองที่อาจจะเกิดขึ้นในระยะนี้ไว้ด้วยตลอดช่วง เนื่องจากกรมอุตุนิยมวิทยาได้รายงานสภาพอากาศตั้งแต่ 25-28 ก.ค. ประเทศไทยมีฝนลดลง แต่ยังคงมีฝนฟ้าคะนองเกิดขึ้นได้บางพื้นที่ ส่วนในช่วง 29-30 ก.ค. ประเทศไทยจะมีฝนเพิ่มขึ้น โดยมีฝนตกหนักบางแห่งบริเวณภาคตะวันออกและภาคใต้ จึงขอให้ประชาชนติดตามข่าวสารจากทางราชการอย่างใกล้ชิด ปฏิบัติตามคำแนะนำอย่างเคร่งครัด เตรียมความพร้อมรับมือสถานการณ์ภัยที่อาจเกิดขึ้น และหากได้รับความเดือดร้อนจากสาธารณภัย สามารถแจ้งเหตุและขอความช่วยเหลือได้ ทางไลน์ ‘ปภ.รับแจ้งเหตุ 1784’ โดยเพิ่มเพื่อน Line ID @1784DDPM และสายด่วนนิรภัย 1784 ตลอด 24 ชั่วโมง นอกจากนี้ ประชาชนยังสามารถติดตามประกาศการแจ้งเตือนภัยได้ที่แอปพลิเคชัน ‘THAI DISASTER ALERT’ ทุกที่ทุกเวลา” นายธนกร กล่าว

ที่มา : https://www.thaigov.go.th/news/contents/details/57254