รัฐบาลไทย-ข่าวทำเนียบรัฐบาล-ถ้อยแถลงนายกรัฐมนตรี สำหรับพิธีเปิดงานแสดงสินค้าจีน-อาเซียน ครั้งที่ 18 วันศุกร์ที่ 10 กันยายน 2564 ผ่านระบบการประชุมทางไกล


วันศุกร์ที่ 10 กันยายน 2564
พิมพ์
ถ้อยแถลงนายกรัฐมนตรี สำหรับพิธีเปิดงานแสดงสินค้าจีน-อาเซียน ครั้งที่ 18 วันศุกร์ที่ 10 กันยายน 2564 ผ่านระบบการประชุมทางไกล
ถ้อยแถลงนายกรัฐมนตรี สำหรับพิธีเปิดงานแสดงสินค้าจีน-อาเซียน ครั้งที่ 18 วันศุกร์ที่ 10 กันยายน 2564 ผ่านระบบการประชุมทางไกล
ถ้อยแถลงนายกรัฐมนตรี
สำหรับพิธีเปิดงานแสดงสินค้าจีน-อาเซียน ครั้งที่ ๑๘
วันศุกร์ที่ ๑๐ กันยายน ๒๕๖๔ ผ่านระบบการประชุมทางไกล
* * * * *
ท่านรองประธานาธิบดีหวาง ฉีซาน (Wang Qishan)
แขกผู้มีเกียรติทุกท่าน
ผมมีความยินดีเป็นอย่างยิ่งที่ได้ร่วมในพิธีเปิดงานแสดงสินค้าจีน-อาเซียนอีกครั้งหนึ่ง และขอชื่นชมรัฐบาลจีนและทุกภาคส่วนที่ได้ร่วมกันจัดงานแสดงสินค้าประจำปี ๒๕๖๔ ในครั้งนี้
ก่อนอื่น ผมขอแสดงความยินดีในโอกาสสำคัญ ๒ วาระ คือ โอกาสครบรอบ ๑๐๐ ปี การก่อตั้งพรรคคอมมิวนิสต์จีน ซึ่งท่านประธานาธิบดีสีและรัฐบาลจีนได้ประสบความสำเร็จในการบรรลุเป้าหมายการขจัดความยากจนและการสร้างสังคมกินดีอยู่ดีระดับปานกลาง สอดรับกับแนวนโยบายเรื่อง “การสร้างความเจริญรุ่งเรืองร่วมกัน” หรือ “Common Prosperity” ที่จีนยึดถือมาโดยตลอด และโอกาสครบรอบ ๓๐ ปีความสัมพันธ์อาเซียน- จีน ในปีนี้ ซึ่งแสดงถึงความสัมพันธ์ที่ใกล้ชิดและแน่นแฟ้นระหว่างเรา
ความสัมพันธ์อาเซียน-จีน ที่แนบแน่นสามารถเปรียบได้กับสุภาษิตจีนที่ว่า “เสื้อผ้าอาภรณ์ย่อมงดงามเมื่อเป็นสิ่งใหม่ แต่มิตรภาพย่อมยิ่งใหญ่และล้ำค่าด้วยกาลเวลา” ซึ่งสะท้อนถึงความสัมพันธ์ที่ดำเนินมายาวนานถึง ๓ ทศวรรษ โดยสามารถก้าวผ่านความท้าทายหลากหลายรูปแบบมาด้วยกันอย่างแข็งแกร่ง ไม่ว่าจะเป็นวิกฤตการณ์ทางเศรษฐกิจ ภัยพิบัติทางธรรมชาติ และล่าสุด การแพร่ระบาดของโควิด-๑๙ แต่ไม่ว่าอย่างไรก็ตาม ทุกวิกฤตทำให้เราตระหนักถึงโอกาสในการเสริมสร้างความร่วมมือและการพัฒนาความสัมพันธ์ระหว่างกันให้แน่นแฟ้นยิ่งขึ้นอย่างต่อเนื่อง
ในระหว่างที่เราทบทวนบทเรียนและความสำเร็จที่ผ่านมา เพื่อนำไปสู่การสร้าง “อนาคตร่วมกัน” ผมขอเสนอวิสัยทัศน์ของความเป็นหุ้นส่วนทางยุทธศาสตร์ที่รอบด้านอาเซียน-จีน สำหรับทศวรรษต่อไป ดังนี้
ประการแรก ผมขอสนับสนุนให้ทศวรรษหน้าเป็นทศวรรษแห่งการเสริมสร้างความมั่นคงด้านสาธารณสุข เพื่อให้เราสามารถอยู่ร่วมกับสถานการณ์โควิด-๑๙ ซึ่งยังไม่มีสัญญาณว่าจะคลี่คลายเมื่อใด ขณะเดียวกัน ก็มีความพร้อมและความยืดหยุ่นที่เพียงพอในการรับมือกับโรคอุบัติใหม่ที่อาจเกิดขึ้นอีกใน     อนาคต ในการนี้ ประเทศไทยมุ่งมั่นที่จะร่วมมือกับนานาประเทศในการยกระดับขีดความสามารถและเตรียมความพร้อมในการรับมือกับปัญหาและความท้าทายด้านสาธารณสุขในทุกมิติ ตั้งแต่ต้นน้ำถึงปลายน้ำ ซึ่งรวมถึงการวิจัยและพัฒนาวัคซีนและยาต้านไวรัสที่ปลอดภัยและมีประสิทธิภาพ ตลอดจนการจัดตั้งศูนย์การผลิตและแจกจ่ายวัคซีนในประเทศสมาชิกอาเซียน
ประการที่สอง การแพร่ระบาดของโควิด-๑๙ ได้ส่งผลกระทบทางเศรษฐกิจและสังคมอย่างรุนแรงและกว้างขวาง ผมจึงขอผลักดันให้ทศวรรษหน้าเป็นทศวรรษแห่งการฟื้นฟูและการเสริมสร้างความแข็งแกร่งในระยะยาว โดยอาเซียนได้จัดทำกรอบการฟื้นฟูที่ครอบคลุมของอาเซียนเพื่อเป็นกลไกสำคัญในการขับเคลื่อนไปสู่เป้าหมายดังกล่าว ซึ่งเรายินดีที่จีนจะร่วมมือภายใต้ข้อริเริ่มนี้ นอกจากนั้น ประเทศไทยยังสนับสนุนการยกระดับ FTA อาเซียน-จีน ตลอดจนผลักดันให้ RCEP มีผลบังคับใช้ในโอกาสแรก เพื่อให้สามารถใช้ประโยชน์จากความตกลงนี้ได้อย่างเต็มที่และมีประสิทธิภาพ
ขณะเดียวกัน ประเทศไทยมุ่งมั่นที่จะสานต่อข้อริเริ่มการเชื่อมโยงยุทธศาสตร์ความเชื่อมโยงต่าง ๆ ในภูมิภาค โดยเฉพาะการสอดประสานการปฏิบัติตาม MPAC (เอ็มแพ็ค) กับ BRI (บีอาร์ไอ) ซึ่งรวมถึงระเบียงเศรษฐกิจ ทั้งทางบก ทางทะเล และทางอากาศของจีน เพื่อเสริมสร้างความแข็งแกร่งของห่วงโซ่อุปทานในภูมิภาค ตลอดจนการอำนวยความสะดวกในด้านการค้า การลงทุน การบริการ และการเดินทางระหว่างกัน
นอกจากนี้ เราควรผลักดันความร่วมมือในการพัฒนาเศรษฐกิจดิจิทัลและการใช้ประโยชน์จากเทคโนโลยีดิจิทัลอย่างเต็มศักยภาพ ซึ่งรวมถึงการเสริมสร้างขีดความสามารถให้แก่ผู้ประกอบการ โดยเฉพาะ MSMEs และ start-ups ในการเข้าถึงแหล่งเงินทุน ตลาด และเทคโนโลยี เพื่อขยายโอกาสสำหรับเศรษฐกิจฐานรากในภูมิภาคต่อไป
ประการสุดท้าย ผมเห็นว่าทศวรรษหน้าควรเป็นทศวรรษแห่งการเสริมสร้างความยั่งยืนในทุกมิติด้วย เนื่องจากที่ผ่านมา ภัยคุกคามต่าง ๆ เช่น โรคระบาด และภัยพิบัติจากการเปลี่ยนแปลงสภาพภูมิอากาศ เป็นบทเรียนให้เราตระหนักถึงความจำเป็นของการสร้างความสมดุลของสรรพสิ่งและความยั่งยืนในทุกมิติ โดยอาเซียนและจีนได้กำหนดให้ปี ๒๕๖๔ และ ๒๕๖๕ เป็นปีแห่งความร่วมมือด้านการพัฒนาที่ยั่งยืน และประเทศไทยในฐานะผู้ประสานงานของอาเซียนเรื่องการพัฒนาที่ยั่งยืน ขอยืนยันเจตนารมณ์ที่แน่วแน่และความพร้อมที่จะมีบทบาทอย่างแข็งขันและสร้างสรรค์ในการผลักดันความร่วมมือระหว่างอาเซียนกับจีนในด้านนี้ โดยเฉพาะในเรื่อง การขจัดความยากจนและความหิวโหย ซึ่งเป็นสาขาที่จีนประสบความสำเร็จ และความร่วมมือใหม่อย่าง BCG หรือ เศรษฐกิจชีวภาพ เศรษฐกิจหมุนเวียน และเศรษฐกิจสีเขียว ซึ่งประเทศไทยเชื่อมั่นว่าจะเป็นแนวทางสู่การฟื้นฟูและการเติบโตอย่างสมดุล ยั่งยืน และครอบคลุม ได้
ท่านผู้มีเกียรติทุกท่านครับ
งานแสดงสินค้าจีน-อาเซียน ซึ่งจัดขึ้นทุกปี เป็นโอกาสที่ดีสำหรับภาครัฐ ภาคเอกชน ตลอดจนภาคประชาชน ในการแสวงหาและขยายลู่ทางในการใช้ประโยชน์จากความร่วมมือที่ใกล้ชิดและแน่นแฟ้นระหว่างอาเซียนกับจีนให้เกิดผลเป็นรูปธรรมอย่างแท้จริง โดยเฉพาะท่ามกลางบริบทของความท้าทายในปัจจุบันที่ความร่วมมือระหว่างประเทศมีความจำเป็นอย่างยิ่งในการขับเคลื่อนการฟื้นฟูและการพัฒนาให้เดินหน้าต่อไปได้เพื่อความไพบูลย์และความยั่งยืนร่วมกันระหว่างอาเซียนกับจีนและในภูมิภาคโดยรวม
ผมขออวยพรให้การจัดงานครั้งนี้ประสบความสำเร็จและบรรลุเป้าประสงค์ที่ตั้งไว้ด้วยดีทุกประการ
ขอบคุณและสวัสดีครับ

ที่มา : https://www.thaigov.go.th/news/contents/details/45697