รัฐบาลไทย-ข่าวทำเนียบรัฐบาล-รมว.กก. นำทีมร่วมโครงการเที่ยวบินพิเศษฯ


วันพุธที่ 6 ตุลาคม 2564
พิมพ์
รมว.กก. นำทีมร่วมโครงการเที่ยวบินพิเศษฯ
กระตุ้นการเดินทางในประเทศ เส้นทางเชียงใหม่-ลำพูน
เช้าวันนี้ (6 ตุลาคม 2564 ) กระทรวงการท่องเที่ยวและกีฬา โดยการท่องเที่ยวแห่งประเทศไทย (ททท.) ร่วมกับสายการบินไทยแอร์เอเชีย จัดกิจกรรม “โครงการเที่ยวบินพิเศษเพื่อสร้างความเชื่อมั่นและกระตุ้นการท่องเที่ยวภายในประเทศ” โดยมีนายพิพัฒน์ รัชกิจประการ รัฐมนตรีว่าการกระทรวงการท่องเที่ยวและกีฬา นำคณะผู้บริหารทั้งภาครัฐและภาคเอกชน ได้แก่ ผู้ช่วยรัฐมนตรีประจำกระทรวงสาธารณสุข  ผู้ว่าราชการจังหวัดเชียงใหม่ รองผู้ว่าการด้านตลาดในประเทศ ททท. รองผู้อำนวยการสำนักงานการบินพลเรือนแห่งประเทศไทย ประธานเจ้าหน้าที่บริหาร สายการบินไทยแอร์เอเชีย รองประธานหอการค้าไทย
และสภาหอการค้าแห่งประเทศไทย และรองประธานสภาอุตสาหกรรมท่องเที่ยวแห่งประเทศไทย พร้อมด้วย  คณะสื่อมวลชนกว่า 30 ราย ร่วมเดินทาง ณ จังหวัดเชียงใหม่ - ลำพูน
“โครงการเที่ยวบินพิเศษเพื่อสร้างความเชื่อมั่นและกระตุ้นการท่องเที่ยวภายในประเทศ” นี้ ดำเนินการตามนโยบายเปิดประเทศ 120 วัน เพื่อรองรับการท่องเที่ยวของรัฐบาล แบบ Step-by-Step หลังจากที่สามารถเปิดพื้นที่ท่องเที่ยวระยะที่ 1 ในจังหวัดภูเก็ต เกาะสมุย จังหวัดกระบี่ และจังหวัดพังงา จากนี้ ททท. ขับเคลื่อนนโยบายการเปิดประเทศเพื่อการท่องเที่ยวเพิ่มเติมระยะที่ 2 ตามประกาศศูนย์ปฏิบัติการศูนย์บริหารสถานการณ์โควิด -19 (ศปก. ศบค.) ตั้งแต่วันที่ 1 ตุลาคม 2564 ที่ผ่านมา ครอบคลุมพื้นที่ 5 จังหวัดประกอบด้วย กรุงเทพฯ จังหวัดเชียงใหม่ (อ.เมือง อ.แม่ริม อ.แม่แตง อ.ดอยเต่า) จังหวัดประจวบคีรีขันธ์ (อ.หัวหิน) จังหวัดเพชรบุรี (อ.ชะอำ) และจังหวัดชลบุรี (เมืองพัทยา อ.บางละมุง อ.สัตหีบ) การเดินทางไปยังจังหวัดเชียงใหม่-ลำพูน ในครั้งนี้ เป็นการสร้างความเชื่อมั่นและเตรียมความพร้อมของผู้ประกอบการ อาทิ การบริการตามมาตรฐานสาธารณสุขของสายการบิน การรักษาความปลอดภัยและสุขอนามัยของโรงแรมที่พัก ร้านค้า ร้านอาหาร สปา แหล่งท่องเที่ยว ตลอดทั้งขนส่งสาธารณะในแหล่งท่องเที่ยว ตามมาตรการ Amazing Thailand Safety & Health Administration : SHA และ SHA Plus เพื่อกระตุ้นให้นักท่องเที่ยวชาวไทยเกิดความมั่นใจในการวางแผนการเดินทางท่องเที่ยวในช่วงฤดูกาลท่องเที่ยวไตรมาส 4 (ตุลาคม-ธันวาคม) ปี 2564 นี้
สำหรับแนวโน้มการเดินทางของนักท่องเที่ยวชาวไทย จากผลการวิจัยของโครงการศึกษาแนวโน้มพฤติกรรมนักท่องเที่ยวชาวไทยจากสถานการณ์โควิด-19 ของ ททท. พบว่า นักท่องเที่ยวชาวไทยกว่าร้อยละ 43.7 โดยเฉพาะกลุ่มคนกรุงเทพฯ มีการวางแผนการเดินทางในช่วงปลายปี 2564 ซึ่งเป็นกลุ่มคู่รัก กลุ่มเพื่อน และกลุ่มครอบครัว ที่ต้องการพักผ่อน และหลีกหนีจากสถานการณ์ปัจจุบัน โดยต้องการเปลี่ยนที่พัก (Staycation) หรือแสวงหาที่พักที่สามารถทำงานได้โดยสะดวก (Workation) ปี 2564 ททท. ตั้งเป้ารายได้รวมจากการท่องเที่ยวทั้งตลาดในและต่างประเทศที่ 850,000 ล้านบาท แบ่งเป็นจากนักท่องเที่ยวต่างชาติ 300,000 ล้านบาท ส่วนนักท่องเที่ยวไทย 550,000 ล้านบาท    ซึ่งคาดว่าโครงการเราเที่ยวด้วยกันและโครงการทัวร์เที่ยวไทย จะสามารถกระตุ้นการเดินทางได้เป็นอย่างดี

ที่มา : https://www.thaigov.go.th/news/contents/details/46637