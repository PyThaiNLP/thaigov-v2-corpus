รัฐบาลไทย-ข่าวทำเนียบรัฐบาล-พม. รับชายชราไร้บ้าน ป่วยเป็นมะเร็งโพรงจมูก ระยะที่ 3 เข้าคุ้มครองสวัสดิภาพในบ้านบางแค กรุงเทพฯ


วันอังคารที่ 14 กันยายน 2564
พม. รับชายชราไร้บ้าน ป่วยเป็นมะเร็งโพรงจมูก ระยะที่ 3 เข้าคุ้มครองสวัสดิภาพในบ้านบางแค กรุงเทพฯ
พม. รับชายชราไร้บ้าน ป่วยเป็นมะเร็งโพรงจมูก ระยะที่ 3 เข้าคุ้มครองสวัสดิภาพในบ้านบางแค กรุงเทพฯ
วันนี้ (14 ก.ย. 64) เวลา 13.30 น. นางสาวแรมรุ้ง วรวัธ รองปลัดกระทรวงการพัฒนาสังคมและความมั่นคงของมนุษย์ (รองปลัด พม.) ในฐานะโฆษกกระทรวง พม. ลงพื้นที่ ณ ศูนย์พัฒนาการจัดสวัสดิการสังคมผู้สูงอายุบ้านบางแค (บ้านบางแค) เพื่อรับชายชราวัย 76 ปี ที่ป่วยเป็นมะเร็งโพรงจมูก ระยะที่ 3 ลุกลามขึ้นดวงตา เคยนอนอยู่ริมคลองหลังวัดแห่งหนึ่ง ในพื้นที่เขตธนบุรี กทม. เข้าคุ้มครองสวัสดิภาพ
นางสาวแรมรุ้ง กล่าวว่า จากกรณีชายชราวัย 76 ปี ป่วยเป็นมะเร็งโพรงจมูก ระยะที่ 3 ลุกลามขึ้นดวงตา เคยนอนอยู่ริมคลองหลังวัดแห่งหนึ่ง ในพื้นที่เขตธนบุรี กทม. โดยมีพลเมืองดีพบเห็นชายชราดังกล่าวนอนหมดสติ จึงได้แจ้งไปยังมูลนิธิมารับตัวไปส่งยังโรงพยาบาล จากนั้น กระทรวง พม. โดยกรมกิจการผู้สูงอายุ (ผส.) ได้ลงพื้นที่เข้าช่วยเหลือ พบว่า      ชายชราดังกล่าวไม่มีญาติ ไม่มีบ้าน อาศัยอยู่เพียงลำพังในเพิงพักริมคลองบางไส้ไก่ ใกล้วัดแห่งหนึ่ง และได้มอบถุงยังชีพเพื่อช่วยเหลือในเบื้องต้น ต่อมาได้ประสานกับโรงพยาบาลในพื้นที่เพื่อติดตามการรักษาอาการของชายชราดังกล่าว โดยมีการตรวจหาเชื้อโควิด-19 แต่ไม่พบเชื้อ และยังคงต้องได้รับการรักษาโรคมะเร็งที่โพรงจมูกอย่างต่อเนื่อง เพราะอยู่ในระยะที่ 3 ซึ่งสภาพร่างกายไม่สามารถช่วยเหลือตัวเองได้
นางสาวแรมรุ้ง กล่าวต่อไปว่า วันนี้ กระทรวง พม. โดย ผส. ได้รับชายชราดังกล่าวเข้ามาคุ้มครองสวัสดิภาพ ณ ศูนย์พัฒนาการจัดสวัสดิการสังคมผู้สูงอายุบ้านบางแค(บ้านบางแค) กทม. หลังจากที่เข้ารับการรักษาจากโรงพยาบาลเสร็จเรียบร้อยแล้ว ซึ่งต่อไป ได้วางแผนการดูแลด้านสุขภาพ พร้อมทั้งฟื้นฟูสภาพร่างกายและจิตใจ โดยมีทั้งนักสังคมสงเคราะห์ พยาบาล และนักกายภาพบำบัด คอยดูแลใกล้ชิดอย่างต่อเนื่อง
นางสาวแรมรุ้ง กล่าวเพิ่มเติมว่า หากพบเห็นกลุ่มเปราะบางทั้งเด็ก คนพิการ ผู้สูงอายุ คนเร่ร่อน ไร้บ้าน และผู้ด้อยโอกาสประสบปัญหาทางสังคมและได้รับความเดือดร้อนจากผลกระทบของโควิด-19 สามารถติดต่อขอความช่วยเหลือได้ที่ 1) ศูนย์ช่วยเหลือสังคม สายด่วน พม. โทร. 1300 บริการ 24 ชั่วโมง 2) สายด่วนคนพิการ โทร. 1479 บริการ 24 ชั่วโมง และ 3) สำนักงานพัฒนาสังคมและความมั่นคงของมนุษย์จังหวัด และ อาสาสมัครพัฒนาสังคมและความมั่นคงของมนุษย์ (อพม.) ทั่วประเทศ

ที่มา : https://www.thaigov.go.th/news/contents/details/45823