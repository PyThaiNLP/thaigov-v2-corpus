รัฐบาลไทย-ข่าวทำเนียบรัฐบาล-สำนักงานสลากฯ ขออภัย สลากกินแบ่ง งวด 16 ธันวาคม 2564 จำนวน 40 ฉบับ พิมพ์ตัวเลขไม่ตรงช่อง ยืนยันสามารถขึ้นเงินได้ปกติ


วันศุกร์ที่ 3 ธันวาคม 2564
พิมพ์
สำนักงานสลากฯ ขออภัย สลากกินแบ่ง งวด 16  ธันวาคม 2564 จำนวน 40 ฉบับ พิมพ์ตัวเลขไม่ตรงช่อง ยืนยันสามารถขึ้นเงินได้ปกติ
สืบเนื่องจาก สลากงวดประจำวันที่ 16 ธันวาคม 2564 งวดที่ 47 ชุดที่ 09 จำนวน 40 ฉบับ เกิดข้อผิดพลาดในระหว่างกระบวนการพิมพ์ ทำให้ตัวเลขที่พิมพ์ ไม่ตรงกับช่องที่กำหนด หากถูกรางวัลยังสามารถนำมาขอรับเงินรางวัลได้ตามปกติ
สืบเนื่องจาก สลากงวดประจำวันที่ 16 ธันวาคม 2564 งวดที่ 47 ชุดที่ 09 จำนวน 40 ฉบับ เกิดข้อผิดพลาดในระหว่างกระบวนการพิมพ์ ทำให้ตัวเลขที่พิมพ์ ไม่ตรงกับช่องที่กำหนด นั้น สำนักงานสลากฯ ขอยืนยันว่าไม่ได้ส่งผลต่อการตรวจรางวัลหรือการขึ้นเงินรางวัลแต่อย่างใด พี่น้องประชาชนที่ซื้อสลากไปแล้ว หากถูกรางวัลยังสามารถนำมาขอรับเงินรางวัลได้ตามปกติ
อย่างไรก็ตาม ในส่วนของการตรวจสอบสลากว่าเป็นสลากปลอมหรือไม่นั้น ในเบื้องต้น นอกเหนือจากตัวเลขสะท้อนแสงป้องกันการถ่ายเอกสาร แอนตี ก็อปปี้แล้ว ยังสามารถตรวจได้จากองค์ประกอบอื่น ได้แก่ การตรวจสอบคุณลักษณะทั่วไปของสลาก คือ ความหนาบางของกระดาษ รูปภาพบนสลาก ขนาดของตัวเลข ความชัดเจนของภาพ อีกทั้งสามารถตรวจสอบคุณลักษณะพิเศษของสลาก โดยสังเกตว่ากระดาษที่ใช้พิมพ์สลากจะมีลายน้ำในเนื้อกระดาษเมื่อส่องกับแสงไฟหรือแสงสว่างจะเห็นลายน้ำรูปนกวายุภักษ์ในเนื้อกระดาษ และเมื่อส่องกับแสงไฟสีม่วง หรือแสงยูวี จะมองเห็นเส้นไหมและลายเส้นพาดผ่านตัวเลขมีลักษณะเรืองแสง และเส้นมีความต่อเนื่อง หรือตรวจสอบด้วยการสแกนบาร์โค้ด 2 มิติ ซึ่งจะต้องปรากฏข้อมูลตรงกับเลขบนสลาก
“สำนักงานสลากกินแบ่งรัฐบาล กราบขออภัยพี่น้องประชาชนผู้ซื้อสลากและผู้จำหน่ายสลากทุกท่านในความผิดพลาดที่เกิดขึ้น และหากประสงค์จะสอบถามรายละเอียดเพิ่มเติม สามารถติดต่อสอบถามได้ที่ศูนย์รับแจ้งข้อมูลข่าวสารและเรื่องราวร้องทุกข์  โทร. 0-2528-9999"

ที่มา : https://www.thaigov.go.th/news/contents/details/49040