รัฐบาลไทย-ข่าวทำเนียบรัฐบาล-กรมการขนส่งทางบก ลงนามข้อตกลงคุณธรรม เดินหน้าหาผู้ร่วมลงทุนโครงการศูนย์เปลี่ยนถ่ายรูปแบบ การขนส่งสินค้าเชียงของ จังหวัดเชียงราย


วันศุกร์ที่ 22 เมษายน 2565
กรมการขนส่งทางบก ลงนามข้อตกลงคุณธรรม เดินหน้าหาผู้ร่วมลงทุนโครงการศูนย์เปลี่ยนถ่ายรูปแบบ การขนส่งสินค้าเชียงของ จังหวัดเชียงราย
พร้อมเปิดขายเอกสารสำหรับการคัดเลือกเอกชน ภายในเดือนพฤษภาคม 2565
นายจิรุตม์ วิศาลจิตร อธิบดีกรมการขนส่งทางบก กระทรวงคมนาคม ได้ร่วมลงนามในข้อตกลงคุณธรรม (Integrity Pact) กับผู้สังเกตการณ์จากองค์กรต่อต้านคอร์รัปชัน (ประเทศไทย) เพื่อให้ผู้สังเกตการณ์สามารถเข้าร่วมสังเกตการณ์ในการดำเนินการคัดเลือกเอกชน ตามขั้นตอนของพระราชบัญญัติการร่วมลงทุนระหว่างรัฐและเอกชน พ.ศ. 2562 สำหรับโครงการศูนย์เปลี่ยนถ่ายรูปแบบการขนส่งสินค้าเชียงของ จังหวัดเชียงราย ช่วยเพิ่มความโปร่งใส เป็นธรรม และส่งเสริมการมีส่วนร่วมของภาคประชาชนในการดำเนินโครงการของภาครัฐ และเป็นไปตามมติคณะรัฐมนตรี ณ ห้องประชุม 1 อาคาร 1 ชั้น 3 กรมการขนส่งทางบก (ขบ.) โดยเมื่อวันที่ 29 มิถุนายน 2564 มติคณะรัฐมนตรีได้เห็นชอบให้นำแนวทางการจัดทำข้อตกลงคุณธรรมตามโครงการความร่วมมือป้องกันการทุจริตในการจัดซื้อจัดจ้างภาครัฐ ตามพระราชบัญญัติการจัดซื้อจัดจ้างและการบริหารพัสดุภาครัฐ พ.ศ. 2560 ไปกำหนดใช้กับการจัดซื้อจัดจ้างหรือการร่วมลงทุนของหน่วยงานของรัฐภายใต้กฎหมายอื่น ซึ่งรวมถึงโครงการที่มีลักษณะร่วมลงทุนระหว่างภาครัฐและเอกชน (Public Private Partnership: PPP) ตามพระราชบัญญัติการร่วมลงทุนระหว่างรัฐและเอกชน พ.ศ. 2562 ตลอดจนเป็นไปตามประกาศสำนักงานคณะกรรมการนโยบายรัฐวิสาหกิจ เรื่อง แนวทางปฏิบัติสำหรับการนำข้อตกลงคุณธรรมมาใช้กับโครงการร่วมลงทุนที่ดำเนินการตามพระราชบัญญัติการร่วมลงทุนระหว่างรัฐและเอกชน พ.ศ. 2562 พ.ศ. 2564
อธิบดีกรมการขนส่งทางบก เปิดเผยว่า โครงการศูนย์เปลี่ยนถ่ายรูปแบบการขนส่งสินค้าเชียงของ จังหวัดเชียงราย ถือเป็นโครงการร่วมลงทุนโครงการแรกของ ขบ. ที่ดำเนินการคัดเลือกเอกชน ตามกฎหมายดังกล่าวข้างต้น และจะมีผู้สังเกตการณ์ ซึ่งเป็นผู้เชี่ยวชาญที่มีความรู้และประสบการณ์ในด้านต่าง ๆ ที่จำเป็นต่อโครงการร่วมลงทุนที่ได้รับการคัดเลือกจากองค์กรต่อต้านคอร์รัปชัน (ประเทศไทย) จำนวน 4 ท่าน ได้แก่ นางวิไล ฉัททันต์รัศมี นางสุภาพร ภคสิริกุล นายอรวิทย์ เหมะจุฑา และนายอมรยศ พานิช เข้าร่วมสังเกตการณ์ ตั้งแต่ขั้นตอนการจัดทำร่างประกาศเชิญชวน ร่างเอกสารสำหรับการคัดเลือกเอกชน และร่างสัญญาร่วมลงทุน ทั้งนี้ ขบ. จะเปิดโอกาสให้เอกชนเข้าร่วมลงทุนโครงการศูนย์เปลี่ยนถ่ายรูปแบบการขนส่งสินค้าเชียงของ จังหวัดเชียงราย ตามขั้นตอนของพระราชบัญญัติการร่วมลงทุนระหว่างรัฐและเอกชน พ.ศ. 2562 วงเงินโครงการรวมกว่า 2,864 ล้านบาท โดยให้เอกชนร่วมลงทุนในรูปแบบ PPP Net Cost โดยภาครัฐเป็นผู้ลงทุนค่าที่ดิน และค่าก่อสร้างโครงสร้างพื้นฐาน ขณะที่เอกชนเป็นผู้ลงทุนค่าอุปกรณ์ขนถ่ายสินค้า อุปกรณ์สำนักงานและส่วนประกอบและงานระบบที่เกี่ยวข้องกับการบริหารด้านการขนส่งสินค้าและโลจิสติกส์และเป็นผู้รับผิดชอบในส่วนของการดำเนินงานและบำรุงรักษา (Operation and Maintenance: O&M) ทั้งหมด รวมทั้งเป็นผู้รับความเสี่ยงทางด้านรายได้และจ่ายค่าสัมปทานให้ภาครัฐตลอดระยะเวลา 15 ปี นับจากปีเปิดให้บริการ
อธิบดีกรมการขนส่งทางบก กล่าวเพิ่มเติมว่า ปัจจุบันคณะกรรมการคัดเลือกตามมาตรา 36 แห่งพระราชบัญญัติการร่วมลงทุนระหว่างรัฐและเอกชน พ.ศ. 2562 อยู่ระหว่างพิจารณาทบทวนและปรับปรุงเงื่อนไขบางประการของร่างประกาศเชิญชวน ร่างเอกสารสำหรับการคัดเลือกเอกชน และร่างสัญญาร่วมลงทุนของโครงการ ให้มีความน่าสนใจและสอดรับกับความต้องการของภาคเอกชน รวมถึงสอดคล้องกับสถานการณ์การขนส่งในปัจจุบัน เฉพาะในส่วนที่ไม่ขัดต่อมติคณะรัฐมนตรี โดย ขบ. มีแผนออกประกาศเชิญชวนและขายเอกสารสำหรับการคัดเลือกเอกชน (ครั้งที่ 2) ภายในเดือนพฤษภาคม 2565 และจะสามารถลงนามในสัญญาร่วมลงทุนกับเอกชนที่ได้รับการคัดเลือกภายในเดือนเมษายน 2566 ต่อไป โดยการนำข้อตกลงคุณธรรมมาใช้กับการดำเนินการคัดเลือกเอกชน โครงการศูนย์เปลี่ยนถ่ายรูปแบบการขนส่งสินค้าเชียงของ จังหวัดเชียงราย ถือได้ว่าเป็นการแสดงเจตนารมณ์ของ ขบ. ที่จะดำเนินโครงการด้วยความโปร่งใส เป็นธรรม ปลอดการทุจริตคอร์รัปชัน เพื่อให้เกิดประโยชน์สูงสุดต่อประชาชนและประเทศชาติต่อไป

ที่มา : https://www.thaigov.go.th/news/contents/details/53812