รัฐบาลไทย-ข่าวทำเนียบรัฐบาล-พม. เจ้าภาพจัดประชุมร่วมระหว่างภาครัฐและเอกชนด้านสวัสดิการสังคมและการพัฒนา ครั้งที่ 16 (16th GO - NGO Forum) รองรับการฟื้นตัวหลังวิกฤตโควิด - 19 โดยไม่ทิ้งใครไว้ข้างหลัง


วันพฤหัสบดีที่ 16 ธันวาคม 2564
พม. เจ้าภาพจัดประชุมร่วมระหว่างภาครัฐและเอกชนด้านสวัสดิการสังคมและการพัฒนา ครั้งที่ 16 (16th GO - NGO Forum) รองรับการฟื้นตัวหลังวิกฤตโควิด - 19 โดยไม่ทิ้งใครไว้ข้างหลัง
พม. เจ้าภาพจัดประชุมร่วมระหว่างภาครัฐและเอกชนด้านสวัสดิการสังคมและการพัฒนา ครั้งที่ 16 (16th GO - NGO Forum) รองรับการฟื้นตัวหลังวิกฤตโควิด - 19 โดยไม่ทิ้งใครไว้ข้างหลัง
เมื่อวันที่ 15 ธ.ค. 2564 เวลา 09.00 น. กระทรวงการพัฒนาสังคมและความมั่นคงของมนุษย์ (พม.) จัดการประชุมร่วมระหว่างภาครัฐและเอกชนด้านสวัสดิการสังคมและการพัฒนา ครั้งที่ 16 (16th ASEAN GO-NGO Forum on Social Welfare and Development: 16th GO - NGO Forum) โดย นางพัชรี อาระยะกุล ปลัดกระทรวงการพัฒนาสังคมและความมั่นคงของมนุษย์ ได้มอบหมายให้ นางสาวแรมรุ้ง วรวัธ รองปลัดกระทรวงการพัฒนาสังคมและความมั่นคงของมนุษย์ ปฏิบัติหน้าที่ในฐานะหัวหน้าเจ้าหน้าที่อาวุโสอาเซียนด้านสวัสดิการสังคมและการพัฒนาของประเทศไทย (SOMSWD Leader of Thailand) เป็นประธานร่วม (Co-Chair) กับศาสตราจารย์กิตติคุณ ดร.ชนิตา รักษ์พลเมือง กรรมการอำนวยการ สภาสังคมสงเคราะห์แห่งประเทศไทย ในพระบรมราชูปถัมภ์ฯ (National Council on Social Welfare of Thailand: NCSWT) พร้อมด้วย นายชินชัย ชี้เจริญ  ประธานสภาสังคมสงเคราะห์ระหว่างประเทศ ภูมิภาคเอเชียตะวันออกเฉียงใต้และแปซิฟิก (ICSW-SEAP) คณะผู้แทนจากสภาสังคมสงเคราะห์แห่งประเทศไทยในพระบรมราชูปถัมภ์ (NCSWT) นำโดย ผู้ช่วยศาสตราจารย์ ดร.วิรชฎา บัวศรี ประธานคณะกรรมการฝ่ายวิเทศสัมพันธ์ ผู้ช่วยศาสตราจารย์ ดร. ประภาภรณ์ ติวยานนท์ มงคลวนิช  และผู้ช่วยศาสตราจารย์ ดร. ภุชงค์ เสนานุช จากคณะสังคมสงเคราะห์ศาสตร์ มหาวิทยาลัยธรรมศาสตร์ รวมทั้งผู้แทนกรมต่างๆ สังกัดกระทรวง พม. เข้าร่วมประชุม ณ ห้องประชุม ชั้น 2 อาคารกรมพัฒนาสังคมและสวัสดิการ กระทรวง พม. โดยผ่านระบบการประชุมแบบผสมผสาน
นางสาวแรมรุ้ง กล่าวว่า การประชุม 16th ASEAN GO - NGO Forum จัดขึ้นภายใต้แนวคิดหลัก การเสริมสร้างความเข้มแข็งให้กับหุ้นส่วนเพื่อความเป็นอยู่ที่ดีขึ้นของอาเซียน (Strengthening Partnerships towards the Betterment of ASEAN) โดยมีระเบียบวาระสำคัญในการหารือ ประกอบด้วย 1) บทบาทและการสนับสนุนของ NGOs/CSOs และภาคเอกชน ในด้านสวัสดิการสังคมและการพัฒนา รวมถึงการเสริมสร้างสังคมที่มีภูมิคุ้มกันและมีส่วนร่วมมากยิ่งขึ้นเพื่อรองรับการฟื้นตัวภายหลังการระบาดครั้งใหญ่ของโรคโควิด - 19 บนพื้นฐานของแนวคิดไม่ทิ้งใครไว้ข้างหลัง 2) บทบาท ความสำเร็จ และการมีส่วนร่วมขององค์กรที่ได้รับรางวัลสวัสดิการสังคมและการพัฒนาดีเด่นแห่งอาเซียน (ASEAN Outstanding Social Welfare and Development Awards: AOSWADA) ประจำปี 2564 3) การจัดทำข้อเสนอแนะของการประชุม 16th ASEAN GO-NGO Forum เพื่อนำเสนอต่อการประชุมเจ้าหน้าที่อาวุโสอาเซียนด้านสวัสดิการสังคมและการพัฒนา ครั้งที่ 17 (17th ASEAN Senior Officials Meeting on Social Welfare and Development: 17th SOMSWD) และ 4) การจัดทำข่าวประชาสัมพันธ์ (Press Release) ของการประชุม 16th ASEAN GO-NGO Forum ทั้งนี้ การประชุม 16th ASEAN GO-NGO Forum เป็นส่วนหนึ่งของการประชุมเจ้าหน้าที่อาวุโสอาเซียนด้านสวัสดิการสังคมและการพัฒนา ครั้งที่ 17 และการประชุมอื่นๆ ที่เกี่ยวข้อง ระหว่างวันที่ 15 - 17 ธันวาคม 2564 ผ่านระบบการประชุมแบบผสมผสาน ซึ่งประเทศไทย โดยกระทรวง พม. เป็นเจ้าภาพจัดการประชุม อีกทั้ง วันนี้ (16 ธ.ค. 64) จะรับหน้าที่การเป็นประธาน SOMSWD ต่อจากประเทศฟิลิปปินส์ ในการประชุม 17th SOMSWD และจะทำหน้าที่ประธาน SOMSWD เป็นระยะเวลาประมาณ 1 ปี
นางสาวแรมรุ้ง กล่าวเพิ่มเติมว่า การประชุม 16th ASEAN GO-NGO Forum ยังมีผู้เข้าร่วมจากต่างประเทศผ่านระบบการประชุมทางไกล ได้แก่ SOMSWD Leaders รองเลขาธิการอาเซียนสำหรับประชาคมสังคมและวัฒนธรรมอาเซียน คณะผู้แทนจากประเทศสมาชิกอาเซียนและประเทศบวกสาม เจ้าหน้าที่สำนักเลขาธิการอาเซียน ผู้แทนองค์กรที่ได้รับรางวัล AOSWADA จากประเทศสมาชิกอาเซียน หน่วยงานภาควิชาการ องค์กรภาคีเครือข่ายภาคประชาสังคม องค์กรภาคเอกชน และองค์กรระหว่างประเทศ และหน่วยงานหรือองค์กรของประเทศไทย รวมถึงคณะผู้แทนจากประเทศสมาชิกอาเซียน ประเทศอาเซียนบวกสาม เจ้าหน้าที่อาวุโสอาเซียนด้านสวัสดิการสังคมและการพัฒนา สำนักเลขาธิการอาเซียน และผู้แทนภาคเอกชน ภาคประชาสังคม รวมถึงผู้ได้รับรางวัล AOSWADA ของประเทศสมาชิกอาเซียน นอกจากนี้ ยังมีผู้เข้าร่วมจากประเทศไทย ได้แก่ องค์กรที่ได้รับรางวัล AOSWADA ของประเทศไทย ประจำปี 2564 คือ มูลนิธิเครือข่ายส่งเสริมคุณภาพชีวิตแรงงาน (Labour Rights Promotion Network Foundation: LPN) และบริษัท โซเชียลโมชั่น จำกัด (SocialMotion Co., Ltd) ตลอดจนผู้เข้าร่วมจากหน่วยงานและองค์กรภายนอกกระทรวง พม.

ที่มา : https://www.thaigov.go.th/news/contents/details/49533