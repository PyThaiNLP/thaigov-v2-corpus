รัฐบาลไทย-ข่าวทำเนียบรัฐบาล-มหาดไทย จัดประชุมเตรียมการคัดเลือกผู้แทนประเทศไทยเพื่อรับรางวัลผู้นำอาเซียนด้านการพัฒนาชนบทและขจัดความยากจนของประเทศไทย


วันพฤหัสบดีที่ 15 กรกฎาคม 2564
พิมพ์
มหาดไทย จัดประชุมเตรียมการคัดเลือกผู้แทนประเทศไทยเพื่อรับรางวัลผู้นำอาเซียนด้านการพัฒนาชนบทและขจัดความยากจนของประเทศไทย
มหาดไทย จัดประชุมเตรียมการคัดเลือกผู้แทนประเทศไทยเพื่อรับรางวัลผู้นำอาเซียนด้านการพัฒนาชนบทและขจัดความยากจนของประเทศไทย เพื่อเฟ้นหาตัวแทนภาค NGOs/CSOs และองค์กรเอกชนของไทย เข้ารับรางวัลฯ ประจำปี 2564
เมื่อวันที่ 14 ก.ค. 2564 เวลา 11.00 น. ณ ห้องประชุมอัษฎางค์ ชั้น 5 อาคารดำรงราชานุสรณ์ ศาลาว่าการกระทรวงมหาดไทย นายฉัตรชัย พรหมเลิศ ปลัดกระทรวงมหาดไทย มอบหมายให้ นายนิรัตน์ พงษ์สิทธิถาวร รองปลัดกระทรวงมหาดไทย หัวหน้ากลุ่มภารกิจด้านพัฒนาชุมชนและส่งเสริมการปกครองท้องถิ่น เป็นประธานการประชุมคณะกรรมการคัดเลือกผู้แทนประเทศไทยเพื่อรับรางวัลผู้นำอาเซียนด้านการพัฒนาชนบทและขจัดความยากจนของประเทศไทย ครั้งที่​ 1/2564 ผ่านระบบการประชุมทางไกล (Video Conference) จัดโดย กองการต่างประเทศ สำนักงานปลัดกระทรวงมหาดไทย
.
นายนิรัตน์ พงษ์สิทธิถาวร กล่าวว่า การพิจารณาคัดเลือกผู้แทนประเทศไทยเพื่อรับรางวัลผู้นำอาเซียนด้านการพัฒนาชนบทและขจัดความยากจน (the ASEAN RDPE Leadership Awards) ที่ผ่านมานั้น สำนักนโยบายและแผน สำนักงานปลัดกระทรวงมหาดไทย ได้แต่งตั้งคณะกรรมการพิจารณาคัดเลือกองค์การนอกภาครัฐและภาคประชาสังคมที่สมควรได้รับรางวัลผู้นำอาเซียนด้านการพัฒนาชนบทและขจัดความยากจนเพื่อพิจารณาคัดเลือกผู้รับรางวัลดังกล่าว ซึ่งในปี พ.ศ. 2564 นี้ ถือเป็นการคัดเลือกผู้รับรางวัลผู้นำอาเซียนด้านการพัฒนาชนบทและขจัดความยากจน ครั้งที่ 5 (The 5 th ASEAN Leadership on Rural Development and Poverty Eradication) โดยสำนักเลขาธิการอาเซียน ได้ขอให้กระทรวงมหาดไทยในฐานะหน่วยประสานงานหลักความร่วมมืออาเซียนด้านการพัฒนาชนบทและขจัดความยากจน ภายใต้แผนงานประชาคมสังคมและวัฒนธรรมอาเซียน (ASEAN Socio-Cultural Community (ASCC) Plan of Action) พิจารณาคัดเลือกองค์การนอกภาครัฐ/ภาคประชาสังคม (NGOs/CSOs) จำนวน 1 องค์กร และองค์กรภาคเอกชน (Private Sector) จำนวน 1 องค์กร ที่มีผลงานดีเด่นด้านการพัฒนาชนบทและขจัดความยากจน เป็นตัวแทนประเทศไทยเข้ารับรางวัลฯ ภายในวันที่ 1 ตุลาคม 2564 ซึ่งจะมีพิธีมอบรางวัลในช่วงระหว่างการประชุมระดับรัฐมนตรีอาเซียนด้านการพัฒนาชนบทและขจัดความยากจน ครั้งที่ 12 (The 12th AMRDPE) ในช่วงเดือนพฤศจิกายน 2564 ผ่านระบบการประชุมทางไกล
.
สำห​รับ​ รางวัลผู้นำอาเซียนด้านการพัฒนาชนบทและขจัดความยากจน (the ASEAN Rural Development and Poverty Eradication (RDPE) Leadership Awards) นั้น ได้กำหนดให้ประเทศสมาชิกอาเซียน โดยหน่วยประสานงานหลักดำเนินการคัดเลือกผู้แทนประเทศเพื่อเข้ารับรางวัลทุก 2 ปี ในการประชุมเจ้าหน้าที่อาวุโสอาเซียนด้านการพัฒนาชนบทและขจัดความยากจน (ASEAN Senior Official Meeting on Rural Development and Poverty Eradication : SOMRDPE Focal Point) ซึ่งเป็นกิจกรรมตามแผนปฏิบัติการด้านการพัฒนาชนบทและขจัดความยากจนอาเซียน พ.ศ. 2554-2558 (Framework Action Plan on Rural Development and Poverty Eradication : FAPRDPE 2011-2015) และแผนปฏิบัติการฯ พ.ศ. 2559-2563 (FAPRDPE 2016-2020) โดยจะมีพิธีมอบรางวัลในการประชุมระดับรัฐมนตรีอาเซียนด้านการพัฒนาชนบทและขจัดความยากจน (ASEAN Ministers Meeting on Rural Development and Poverty Eradication : AMRDPE) ต่อไป
.

ที่มา : https://www.thaigov.go.th/news/contents/details/43793