รัฐบาลไทย-ข่าวทำเนียบรัฐบาล-*ข่าวจริง* การรถไฟแห่งประเทศไทยงดเดินรถในเส้นทางสายเหนือ 4 ขบวน และปรับเปลี่ยนสถานีต้นทาง - ปลายทาง 8 ขบวน เป็นการชั่วคราว


วันพุธที่ 6 ตุลาคม 2564
*ข่าวจริง* การรถไฟแห่งประเทศไทยงดเดินรถในเส้นทางสายเหนือ 4 ขบวน และปรับเปลี่ยนสถานีต้นทาง - ปลายทาง 8 ขบวน เป็นการชั่วคราว
เนื่องจากสถานการณ์ฝนตกหนักในหลายจังหวัดจนทำให้เกิดน้ำท่วม ส่งผลให้มีมวลน้ำไหลเข้าท่วมทางรถไฟ และพัดหินบนทางรถไฟไปกับกระแสน้ำ
ตามที่มีการส่งต่อข้อมูลในสื่อสังคมออนไลน์ประเด็นเรื่อง การรถไฟแห่งประเทศไทย ฃงดเดินรถในเส้นทางสายเหนือ 4 ขบวน และปรับเปลี่ยนสถานีต้นทาง - ปลายทาง 8 ขบวน เป็นการชั่วคราว ทางศูนย์ต่อต้านข่าวปลอมได้ดำเนินการตรวจสอบข้อเท็จจริงโดย การรถไฟแห่งประเทศไทย (รฟท.) กระทรวงคมนาคม พบว่าประเด็นดังกล่าวนั้น เป็นข้อมูลจริง
จากสถานการณ์ฝนตกหนักในหลายจังหวัดจนทำให้เกิดน้ำท่วม ส่งผลให้มีมวลน้ำไหลเข้าท่วมทางรถไฟ และพัดหินบนทางรถไฟไปกับกระแสน้ำ ช่วงระหว่างสถานีบ้านหมอ - หนองโดน จังหวัดสระบุรี ทำให้ไม่สามารถเดินรถในเส้นทางสายเหนือ ผ่านบริเวณดังกล่าวได้ การรถไฟฯ จึงจำเป็นต้องประกาศงดเดินขบวนรถสายเหนือ จำนวน 4 ขบวน และปรับเปลี่ยนสถานีต้นทาง - ปลายทาง จำนวน 8 ขบวน เพื่อให้เหมาะสมกับสถานการณ์และความปลอดภัยของผู้โดยสาร ตั้งแต่วันที่ 2 ตุลาคม 2564 เป็นต้นไปจนกว่าจะมีคำสั่งเปลี่ยนแปลง ดังนี้
1. งดเดินขบวนรถ จำนวน 4 ขบวน
- ขบวนรถด่วนพิเศษที่ 9/10 กรุงเทพ - เชียงใหม่ - กรุงเทพ
- ขบวนรถด่วนพิเศษที่ 7/8 กรุงเทพ - เชียงใหม่ - กรุงเทพ
2. ปรับเปลี่ยนสถานีต้นทาง - ปลายทางขบวนรถ จำนวน 8 ขบวน
- ขบวนรถชานเมืองที่ 301/302 กรุงเทพ - ลพบุรี - กรุงเทพ ปรับเปลี่ยนเป็น กรุงเทพ - บ้านหมอ - กรุงเทพ
- ขบวนรถเร็วที่ 109 กรุงเทพ - เชียงใหม่ ปรับเปลี่ยนเป็น ลพบุรี - เชียงใหม่
- ขบวนรถเร็วที่ 102 เชียงใหม่ - ชุมทางบางซื่อ ปรับเปลี่ยนเป็น เชียงใหม่ - ลพบุรี
- ขบวนรถธรรมดาที่ 201/202 กรุงเทพ - พิษณุโลก - กรุงเทพ ปรับเปลี่ยนเป็น ลพบุรี - พิษณุโลก - ลพบุรี
- ขบวนรถธรรมดาที่ 211/212 กรุงเทพ - ตะพานหิน - กรุงเทพ ปรับเปลี่ยนเป็น ลพบุรี - ตะพานหิน - ลพบุรี
ในส่วนความคืบหน้าขณะนี้ เจ้าหน้าที่ รฟท. ได้ลงพื้นที่ตรวจสอบความเสียหายในเบื้องต้น พบว่าเส้นทางรถไฟช่วงบริเวณหลักกิโลเมตรที่ 113/5-116/1 ระดับน้ำท่วมสูงเหนือสันราง 25 เซนติเมตร พบความเสียหายมาก เนื่องจากหินบนทางรถไฟถูกพัดไปกับกระแสน้ำ ระบบอาณัติสัญญาณได้รับความเสียหาย อีกทั้งระดับน้ำยังคงเพิ่มสูงขึ้นอย่างต่อเนื่อง สำหรับ ประชาชนที่ซื้อตั๋วโดยสารไว้ล่วงหน้า สามารถติดต่อขอคืนเงินค่าตั๋วโดยสารได้ที่สถานีรถไฟทุกแห่งทั่วประเทศ
ดังนั้นเพื่อให้ประชาชนได้รับข้อมูลข่าวสารจากการรถไฟแห่งประเทศไทย สามารถติดตามได้ที่ เฟซบุ๊ก ทีมพีอาร์การรถไฟแห่งประเทศไทย หรือสอบถามข้อมูลเพิ่มเติมได้ที่ศูนย์บริการลูกค้าสัมพันธ์ หมายเลขโทรศัพท์ 1690 ตลอด 24 ชั่วโมง
หน่วยงานที่ตรวจสอบ : การรถไฟแห่งประเทศไทย กระทรวงคมนาคม

ที่มา : https://www.thaigov.go.th/news/contents/details/46616