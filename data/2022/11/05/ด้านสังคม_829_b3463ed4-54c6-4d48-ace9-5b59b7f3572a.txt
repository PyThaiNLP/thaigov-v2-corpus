รัฐบาลไทย-ข่าวทำเนียบรัฐบาล-พม. เร่งช่วยเหลือหญิงอุ้มลูกแรกคลอด 10 วัน เดินเรร่อนกลางเมืองพัทยา เข้าสู่กระบวนการคุ้มครอง


วันอังคารที่ 16 พฤศจิกายน 2564
พม. เร่งช่วยเหลือหญิงอุ้มลูกแรกคลอด 10 วัน เดินเรร่อนกลางเมืองพัทยา เข้าสู่กระบวนการคุ้มครอง
พม. เร่งช่วยเหลือหญิงอุ้มลูกแรกคลอด 10 วัน เดินเรร่อนกลางเมืองพัทยา เข้าสู่กระบวนการคุ้มครอง
วันที่ 11 พ.ย. 64 เวลา 14.00 น. ที่กระทรวงการพัฒนาสังคมและความมั่นคงของมนุษย์ สะพานขาว กทม. นางสาวแรมรุ้ง วรวัธ รองปลัดกระทรวงการพัฒนาสังคมและความมั่นคงของมนุษย์ ในฐานะโฆษกกระทรวง พม. เปิดเผยว่า จากกรณีพลเมืองดีโพสต์ข้อความลงสื่อสังคมออนไลน์ Facebook ขอความช่วยเหลือด่วน เนื่องจากพบเห็นหญิงเร่ร่อนอุ้มลูกแรกคลอด เดินกลางเมืองพัทยา จังหวัดชลบุรีนั้น ล่าสุดวันนี้ (11 พ.ย. 64) นางมนัสนันท์ ศุภพิทักษ์สกุล พัฒนาสังคมและความมั่นคงของมนุษย์จังหวัดชลบุรี พร้อมด้วยทีม One home พม. จังหวัดชลบุรี ประกอบด้วย บ้านพักเด็กและครอบครัวและศูนย์คุ้มครองคนไร้ที่พึ่งจังหวัดชลบุรี ได้บูรณาการลงพื้นที่ร่วมกันตรวจสอบข้อเท็จจริง พร้อมให้การช่วยเหลือเบื้องต้นตามภารกิจของกระทรวง พม. จากการตรวจสอบขอเท็จจริงพบว่า หญิงคนดังกล่าว อายุ 30 ปี ไม่ได้ประกอบอาชีพ อาศัยอยู่กับลูกอายุเพียง 10 วัน ณ โรงแรมแห่งหนึ่ง ในเมืองพัทยา เนื่องจากเจ้าของโรงแรมเป็นห่วงความปลอดภัยของแม่และเด็กจึงให้พักอาศัยโดยไม่คิดค่าใช้จ่ายใดๆ ขณะนี้ ทางเจ้าหน้าที่ได้นำตัวหญิงคนดังกล่าวและลูกเข้ารับการตรวจประเมินสภาพร่างกายที่โรงพยาบาลในพื้นที่ โดยมีเจ้าหน้าที่บ้านพักเด็กและครอบครัวจังหวัดชลบุรี ติดตามอาการของเด็กอย่างใกล้ชิด เนื่องจากเด็กมีอาการป่วยขี้ตาเหลือง อาจเกิดจากการติดเชื้อและไม่สามารถดื่มนมของแม่ได้ ซึ่งหลังจากนี้ จะรับเด็กเข้ารับการคุ้มครองสวัสดิภาพตามพระราชบัญญัติคุ้มครองเด็ก พ.ศ. 2546 และจะรับแม่เด็กเข้ารับการดูแลช่วยเหลือในศูนย์คุ้มครองคนไร้ที่พึ่งจังหวัดชลบุรีต่อไป
นางสาวแรมรุ้ง กล่าวเพิ่มเติมว่า หากพบคนเร่ร่อน ไร้ที่พึ่งหรือประชาชนประสบปัญหาความเดือดร้อน ทางสังคม สามารถโทรขอความช่วยเหลือได้ที่ศูนย์ช่วยเหลือสังคม สายด่วน พม. โทร. 1300 บริการ 24 ชั่วโมง และสำนักงานพัฒนาสังคมและความมั่นคงของมนุษย์จังหวัด รวมทั้งอาสาสมัครพัฒนาสังคมและความมั่นคงของมนุษย์ (อพม.) ทั่วประเทศ

ที่มา : https://www.thaigov.go.th/news/contents/details/48288