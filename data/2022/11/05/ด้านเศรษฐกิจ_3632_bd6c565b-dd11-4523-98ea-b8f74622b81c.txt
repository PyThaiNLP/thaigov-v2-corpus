รัฐบาลไทย-ข่าวทำเนียบรัฐบาล-รมช.ประภัตร นำทีมกระทรวงเกษตรฯ เยือนดินแดนผ้าย้อมคราม มอบเงินเยียวยาให้กับเกษตรกรผู้เลี้ยงโค - กระบือ ที่ได้รับผลกระทบสัตว์ตายจากโรคลัมปี – สกิน


วันพฤหัสบดีที่ 28 เมษายน 2565
รมช.ประภัตร นำทีมกระทรวงเกษตรฯ  เยือนดินแดนผ้าย้อมคราม มอบเงินเยียวยาให้กับเกษตรกรผู้เลี้ยงโค - กระบือ ที่ได้รับผลกระทบสัตว์ตายจากโรคลัมปี – สกิน
รมช.ประภัตร นำทีมกระทรวงเกษตรฯ  เยือนดินแดนผ้าย้อมคราม มอบเงินเยียวยาให้กับเกษตรกรผู้เลี้ยงโค - กระบือ ที่ได้รับผลกระทบสัตว์ตายจากโรคลัมปี – สกิน เกษตรกรจังหวัดสกลนครยิ้มออก เงินเยียวยา ทยอยจ่ายเข้าบัญชีภายในวันที่ 30 เม.ย. 65
นายประภัตร โพธสุธน รัฐมนตรีช่วยว่าการกระทรวงเกษตรและสหกรณ์ เป็นประธานพิธีมอบเงินช่วยเหลือเยียวยาผู้ประสบภัยโรคลัมปี - สกิน (Lumpy Skin Disease : LSD)  พร้อมชี้แจงโครงการ "สานฝันสร้างอาชีพ และยกระดับรายได้เกษตรกร" ณ หอประชุมโรงเรียนสว่างดินแดน อำเภอสว่างดินแดน จังหวัดสกลนคร โดยมีนายวิวัฒน์ ไชยชะอุ่ม ผู้อำนวยการกองส่งเสริมและพัฒนาการปศุสัตว์ กรมปศุสัตว์ ร่วมคณะ และมีนายพิสิษฐ์ แร่ทอง รองผู้ว่าราชการจังหวัดสกลนคร พร้อมด้วยหัวหน้าส่วนราชการในพื้นที่ และผู้นำภาคประชาชน ตลอดจนเกษตรกรในพื้นที่ให้การต้อนรับ
รมช.ประภัตร เปิดเผยว่า สำหรับการมอบเงินเยียวยาในครั้งนี้ จังหวัดสกลนคร ได้รับวงเงินช่วยเหลือเกษตรกร ทั้งสิ้น 57,462,000 รวมทั้งสิ้น 18 อำเภอ เกษตรกร 2,299 ราย สัตว์ตาย จำนวน 2,544 ตัว โดยในวันนี้ ( 28 เม.ย. 65 ) ได้ดำเนินการมอบเงินเยียวยาให้กับเกษตรกร 7 อำเภอ ประกอบด้วย 1) อำเภอสว่างดินแดน 2) อำเภอส่องดาว 3) อำเภอวาริชภูมิ 4) อำเภอพังโคน 5) อำเภอคำตากล้า 6) อำเภอบ้านม่วง 7) อำเภอเจริญศิลป์ รวมเกษตรกร จำนวน 801 ราย จำนวนสัตว์ตาย 877 ตัว เป็นวงเงิน จำนวน 18,666,000 บาท
วันที่ 29 เมษายน 2565 จะจ่ายเงินเยียวยาให้กับเกษตรกรเพิ่มอีก 6 อำเภอ ประกอบด้วย 1) อำเภอเมืองสกลนคร 2) อำเภอภูพาน 3) อำเภอเต่างอย 4) อำเภอโคกศรีสุพรรณ 5) อำเภอโพนนาแก้ว 6) อำเภอกุสุมาลย์ รวมเกษตรกร จำนวน 759 ราย จำนวนสัตว์ตาย 846 ตัว เป็นวงเงิน จำนวน 19,636,000 บาท
ในวันที่ 30 เมษายน 2565 จะจ่ายเงินเยียวยาให้กับเกษตรกรกลุ่มสุดท้ายของจังหวัดสกลนคร อีก 5 อำเภอ ประกอบด้วย 1) อำเภอพรรณานิคม 2) อำเภอวานรนิวาส 3) อำเภอนิคมน้ำอูน 4) อำเภอกุดบาก และ5) อำเภออากาศอำนวย รวมเกษตรกร จำนวน 739 ราย จำนวนสัตว์ตาย 821 ตัว เป็นวงเงิน จำนวน 19,160,000 บาท
ทั้งนี้ รัฐบาล โดยกระทรวงเกษตรและสหกรณ์ ให้ความช่วยเหลือเกษตรกรผู้ประสบภัยพิบัติโรคระบาดสัตว์ (โรคลัมปี - สกิน) แล้วทั้งสิ้น 41 จังหวัด เกษตรกร 46,943 ราย วงเงินกว่า 1,100  ล้านบาท คิดเป็นร้อยละ 90 ของวงเงินที่ขอความช่วยเหลือทั้งประเทศ

ที่มา : https://www.thaigov.go.th/news/contents/details/54048