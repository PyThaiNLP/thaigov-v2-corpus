รัฐบาลไทย-ข่าวทำเนียบรัฐบาล-‘รมช.มนัญญา’ ลงพื้นที่ประชุมเตรียมจัดงานกัญชาทางการแพทย์ จ.อุทัยธานี


วันศุกร์ที่ 24 มิถุนายน 2565
‘รมช.มนัญญา’ ลงพื้นที่ประชุมเตรียมจัดงานกัญชาทางการแพทย์ จ.อุทัยธานี
‘รมช.มนัญญา’ ลงพื้นที่ประชุมเตรียมจัดงานกัญชาทางการแพทย์ จ.อุทัยธานี เน้นสร้างความรู้ความเข้าใจ  1 - 3 ก.ค. นี้
รมช.มนัญญา ไทยเศรษฐ์ รัฐมนตรีช่วยว่าการกระทรวงเกษตรและสหกรณ์ เป็นประธานการประชุมการดำเนินการจัดงานประชุมวิชาการกัญชาทางการแพทย์ จังหวัดอุทัยธานี พร้อมทั้งมอบบนโยบายแนวทางในการดำเนินการด้านต่าง ๆ โดยมี นายวิศิษฐ์ ศรีสุวรรณ์ อธิบดีกรมส่งเสริมสหกรณ์ นายระพีภัทร์ จันทรศรีวงศ์ อธิบดีกรมวิชาการเกษตร นายอำพันธุ์ เวฬุตันติ อธิบดีกรมตรวจบัญชีสหกรณ์ นายขจรเกียรติ รักพานิชมณี ผู้ว่าราชการจังหวัดอุทัยธานี หัวหน้าส่วนราชการ และเจ้าหน้าที่ที่เกี่ยวข้อง เข้าร่วมประชุม ณ ห้องประชุมมหาชนก สำนักงานสาธารณสุขจังหวัดอุทัยธานี อำเภอเมือง จังหวัดอุทัยธานี
ทั้งนี้ ที่ประชุมได้มีการติดตามความพร้อมในการจัดงานประชุมวิชาการกัญชาทางการแพทย์ จังหวัดอุทัยธานี ซึ่งจะจัดขึ้นระหว่างวันที่ 1 - 3 กรกฎาคม 2565 ณ วิทยาลัยเทคนิคอุทัยธานี อำเภอเมือง จังหวัดอุทัยธานี โดยภายในงานมีการจัดกิจกรรมหลัก 3 ส่วน ได้แก่ การประชุมวิชาการทางการแพทย์ มหกรรมกัญชาและกัญชง และคลินิกกัญชาทางการแพทย์ ซึ่งเป็นการสร้างการรับรู้และความเข้าใจที่ถูกต้องแก่บุคลากรทางการแพทย์ ประชาชน และผู้ประกอบการทั่วประเทศ กระทรวงสาธารณสุข ร่วมกับกระทรวงเกษตรและสหกรณ์ กระทรวงศึกษาธิการ กระทรวงอุตสาหกรรม กระทรวงพาณิชย์ ภาคีเครือข่าย รวมถึงภาคเอกชน สร้างความรู้ความเข้าใจบุคลากรทางการแพทย์ ประชาชน และผู้ประกอบการ หลังปลดกัญชาออกจากยาเสพติด ส่งเสริมการดูแลรักษาตนเองอย่างมีคุณภาพและปลอดภัย ต่อยอดทางเศรษฐกิจได้ตามนโยบายรัฐบาลอีกด้วย

ที่มา : https://www.thaigov.go.th/news/contents/details/56103