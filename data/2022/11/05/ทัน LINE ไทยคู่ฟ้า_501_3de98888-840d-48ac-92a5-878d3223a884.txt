รัฐบาลไทย-ข่าวทำเนียบรัฐบาล-นายกฯ กำชับหน่วยงานเดินหน้าตามแผนป้องกันและลดอุบัติเหตุทางถนนช่วงเทศกาลปีใหม่ 2565


วันศุกร์ที่ 31 ธันวาคม 2564
นายกฯ กำชับหน่วยงานเดินหน้าตามแผนป้องกันและลดอุบัติเหตุทางถนนช่วงเทศกาลปีใหม่ 2565
.....
นายธนกร วังบุญคงชนะ โฆษกรัฐบาล เผย พล.อ.ประยุทธ์ จันทร์โอชา นายกรัฐมนตรี และ รมว.กลาโหม กำชับหน่วยงานที่เกี่ยวข้องเดินหน้าตามแผนบูรณาการป้องกันและลดอุบัติเหตุทางถนนช่วงเทศกาลปีใหม่ 2565 เน้นการบริหารจัดการในลักษณะพื้นที่เป็นตัวตั้ง (Area Approach) เพื่อลดปัจจัยเสี่ยงที่ก่อให้เกิดอุบัติเหตุทางถนนและอุบัติภัยอื่น ๆ
.
แผนบูรณาการและมาตรการการดำเนินงานป้องกันและลดอุบัติเหตุทางถนน 5 มาตรการ
มาตรการการลดปัจจัยเสี่ยงด้านคน ด้วยการบังคับใช้กฎหมายอย่างเข้มงวด และสร้างจิตสำนึกความปลอดภัยทางถนน
มาตรการลดปัจจัยเสี่ยงด้านถนนและสภาพแวดล้อม “1 ท้องถิ่น 1 ถนนปลอดภัย” ปิดจุดเสี่ยงด้านกายภาพบนท้องถนนต่าง ๆ
มาตรการการลดปัจจัยเสี่ยงด้านยานพาหนะ กวดขันผู้ใช้รถบรรทุกขนาดเล็กที่บรรทุกผู้โดยสารในลักษณะที่ไม่ปลอดภัย เข้มงวดกับรถตู้ส่วนบุคคลหรือรถเช่าให้ได้มาตรฐาน เป็นต้น
มาตรการด้านการช่วยเหลือหลังเกิดอุบัติเหตุ มีระบบช่วยเหลือเยียวยาผู้ประสบเหตุ ณ จุดเกิดเหตุของแต่ละพื้นที่
มาตรการบริหารจัดการและติดตามประเมินผลให้เป็นไปตามแผนปฏิบัติการฯ
.
เริ่มรณรงค์ควบคุมเข้มข้นทั้งก่อนและหลังการเดินทาง ตั้งแต่บัดนี้ - 11 ม.ค. 65 พร้อมขอให้ทุกภาคส่วนทั้งภาครัฐ ภาคเอกชน ท้องถิ่นและประชาชน เข้ามามีส่วนร่วมลดปัจจัยเสี่ยงการเกิดอุบัติเหตุให้เหลือน้อยที่สุด ควบคู่กับมาตรการเฝ้าระวัง ป้องกันและควบคุมโควิด-19
#ไทยคู่ฟ้า #ร่วมต้านโควิด19
-------------------

ที่มา : https://www.thaigov.go.th/news/contents/details/50099