รัฐบาลไทย-ข่าวทำเนียบรัฐบาล-“เอนก” เปิดการประชุมแลกเปลี่ยนเรียนรู้ โครงการ “สร้างการเรียนรู้กับนักวิชาการ เพื่อการพัฒนาชีวิตและปัญญา


วันพุธที่ 23 มีนาคม 2565
“เอนก” เปิดการประชุมแลกเปลี่ยนเรียนรู้ โครงการ “สร้างการเรียนรู้กับนักวิชาการ เพื่อการพัฒนาชีวิตและปัญญา
“เอนก” เปิดการประชุมแลกเปลี่ยนเรียนรู้ โครงการ “สร้างการเรียนรู้กับนักวิชาการ เพื่อการพัฒนาชีวิตและปัญญา
(16 มีนาคม 2565) ศ.(พิเศษ) ดร.เอนก เหล่าธรรมทัศน์ รัฐมนตรีว่าการกระทรวงการอุดมศึกษา วิทยาศาสตร์ วิจัยและนวัตกรรม (รมว.อว.) เป็นประธานพิธีเปิดการประชุมแลกเปลี่ยนเรียนรู้ ครั้งที่ 1 โครงการ “สร้างการเรียนรู้กับนักวิชาการ เพื่อการพัฒนาชีวิตและปัญญา” โดยมี ศ.ดร.นพ.สิริฤกษ์ ทรงศิวิไล ปลัดกระทรวง อว. ร่วมแลกเปลี่ยนความรู้ในหัวข้อ “การอุดมศึกษาไทยกับการสร้างสมดุลชีวิตและปัญญา พร้อมด้วย ดร.ดนุช ตันเทิดทิตย์ ผู้ช่วยรัฐมนตรีประจำกระทรวง อว., รศ.ดร.พาสิทธิ์ หล่อธีรพงศ์ รองปลัดกระทรวง อว., วิทยากร ผู้ทรงคุณวุฒิคณาจารย์และแขกผู้มีเกียรติ เข้าร่วมงาน ณ ห้องโถง ชั้น 1 อาคาร สวทช. สำนักงานปลัดกระทรวง อว.
ศ.(พิเศษ) ดร.เอนก กล่าวว่า ถ้าพูดถึงความเป็นมาของโครงการนี้และการปฏิรูป อว. ในเวลา 2 ปีเศษ เราได้ทำอะไรสำเร็จไปมาก สามารถทำหลักสูตรโดยเอาชนะข้อจำกัดต่างๆ ได้หมดขอเพียงส่งเรื่องมาที่คณะกรรมการ ที่มีผมเป็นประธาน หรือเรียกว่า high Education Sanbox หรือ Sanbox อุดมศึกษาถ้าคณะกรรมการชุดนี้เห็นชอบ สามารถทำได้แม้กระทั่งให้เด็กจบภายในอายุ 20 ปี โดยที่ไม่ต้องถึงอายุ 22 ปี แล้วค่อยไปทำงาน แต่จะทำอย่างไรให้ได้ประสิทธิภาพให้เหมือนกับเรียนสี 4 ปี นั่นคือ ต้องมีทั้งวิชาคน วิชาชีวิตและวิชาการงาน จะมีแต่วิชาการอย่างเดียวไม่ได้ และในวันนี้การเข้าสู่ตำแหน่งวิชาการไม่จำเป็นจะต้อง ผศ. ดร. รศ. หรือสอนด้วยตำราวิจัยเท่านั้น แต่สามารถเข้าสู่ตำแหน่งทางวิชาการผ่านการสร้างผลงานให้กับชุมชนและท้องที่ ท้องถิ่น หรือผลงานศิลปะสุนทรียะ ก็สามารถขอได้ แต่จะต้องมีคุณสมบัติ คุณภาพ นอกจากนั้น พระคุณเจ้า ที่เป็นอาจารย์อยู่ที่มหาวิทยาลัยศาสนาหรือมหาวิทยาลัยสงฆ์ก็สามารถนำผลงานในการเขียน การเทศ การเปลี่ยนพฤติกรรมของคนได้จากที่ไม่ถูกต้อง เป็นคนที่ถูกต้องด้วยธรรมะก็สามารถมาขอตำแหน่งได้ ไม่ต้องทำเป็นวิจัยและตำรา อันนี้ก็เป็นการปฏิรูปที่สำคัญ
อีกสิ่งที่วันนี้ใกล้จะดำเนินการเสร็จแล้ว เรียกว่า “ธนาคารหน่วยกิต” คือเด็กแต่ละมหาวิทยาลัยสามารถเทคคอร์ส หลายๆ มหาวิทยาลัยพร้อมกันได้ แต่มหาวิทยาลัยนั้นๆ จะต้องกำหนดมาตรฐานของมหาวิทยาลัยว่าคอร์สที่เรียนต้องมีกี่หน่วยกิต แล้วจะได้อะไรเป็นรางวัล “ผมคิดว่าในโลกทุกวันนี้ไม่มีใครอยากเรียนปริญญาบัตรใบเดียว น่าจะอยากเรียนหลายๆ อย่าง”
สำหรับ "ธัชชา" ซึ่งอยู่กับกระทรวง อว. ตั้งขึ้นมาใหม่ ทำการศึกษาเรื่องโบราณคดี โบราณสถาน หรือ โบราณวัตถุวิชาความรู้แบบนี้จะเปิดสอนในธนาคารหน่วยกิต ซึ่งก็เป็นการปฏิรูปด้วย เราจะต้องปฏิรูปอุดมศึกษา เรื่องของธรรมะแบบไทยมากขึ้น และสามารถนำไปเผยแพร่สู่นานาประเทศได้ด้วย จากวิทยากรที่ทรงคุณวุฒิ ผู้เข้าร่วมการอบรม คาดว่าอนาคตจะทำเรื่องนี้ให้มากขึ้นและทำต่อไปเรื่อยๆ ถือว่าเป็นการปฏิรูปอุดมศึกษาอย่างแท้จริง

ที่มา : https://www.thaigov.go.th/news/contents/details/52839