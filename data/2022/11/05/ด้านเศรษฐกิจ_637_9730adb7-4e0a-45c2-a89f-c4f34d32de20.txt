รัฐบาลไทย-ข่าวทำเนียบรัฐบาล-SME D Bank หารือสมาคมต่างๆ หนุนเอสเอ็มอีร้านอาหาร โรงแรม ได้รับสินเชื่อดอกเบี้ย 1% ชี้มิติใหม่พิจารณาจากหลักฐานชำระภาษีช่วยเข้าถึงง่าย ดันยอดแจ้งความประสงค์กู้ทะลุพันราย


วันจันทร์ที่ 16 สิงหาคม 2564
พิมพ์
SME D Bank หารือสมาคมต่างๆ หนุนเอสเอ็มอีร้านอาหาร โรงแรม ได้รับสินเชื่อดอกเบี้ย 1% ชี้มิติใหม่พิจารณาจากหลักฐานชำระภาษีช่วยเข้าถึงง่าย ดันยอดแจ้งความประสงค์กู้ทะลุพันราย
SME D Bankในฐานะหน่วยร่วมของ สสว. ดำเนินการสินเชื่อ “โครงการสนับสนุน SMEs รายย่อย”วงเงินรวม 1,200 ล้านบาทได้จัดประชุมผ่านระบบออนไลน์กับผู้แทนและสมาชิกจากสมาคมสนับสนุนเอสเอ็มอีต่างๆ
นางสาวนารถนารี รัฐปัตย์ กรรมการผู้จัดการ ธนาคารพัฒนาวิสาหกิจขนาดกลางและขนาดย่อมแห่งประเทศไทย (ธพว.) หรือ SME D Bank  เผยว่า SME D Bankในฐานะหน่วยร่วมของสำนักงานส่งเสริมวิสาหกิจขนาดกลางและขนาดย่อม (สสว.) ดำเนินการสินเชื่อ “โครงการสนับสนุน SMEs รายย่อย”วงเงินรวม 1,200 ล้านบาทได้จัดประชุมผ่านระบบออนไลน์กับผู้แทนและสมาชิกจากสมาคมสนับสนุนเอสเอ็มอีต่างๆ ได้แก่สมาพันธ์เอสเอ็มอีไทย  สมาคมภัตตาคารไทย สมาคมผู้ประกอบการร้านอาหาร และสมาคมผู้ค้าปลีกไทย  เพื่อแนะนำพร้อมเชิญชวนผู้ประกอบการในกลุ่มเป้าหมายที่เป็นสมาชิกของแต่ละสมาคมเข้าถึง“โครงการสนับสนุน SMEs รายย่อย”ซึ่งมีความพิเศษเป็นสินเชื่ออัตราดอกเบี้ยต่ำเพียง1%ต่อปี  ผ่อนนานสูงสุด 7 ปี ปลอดชำระคืนเงินต้นสูงสุดไม่เกิน 1 ปีและที่สำคัญใช้กระบวนการพิจารณารูปแบบใหม่โดยดูจากหลักฐานการเสียภาษีในปี 2563 หรือ 2562 ที่ผ่านมา  ทำให้ผู้ประกอบการเอสเอ็มอีกลุ่มเป้าหมายเข้าถึงแหล่งทุนได้ง่าย และรวดเร็ว
สำหรับผู้ประกอบการกลุ่มเป้าหมายในโครงการดังกล่าว ได้แก่  ผู้ประกอบการธุรกิจโรงแรม ห้องพัก เกสต์เฮ้าส์และธุรกิจสปาที่ตั้งอยู่ในโรงแรม ห้องพัก เกสต์เฮาส์   ใน 10 จังหวัด พื้นที่นำร่องเปิดการท่องเที่ยว รวมถึง กลุ่มธุรกิจภัตตาคาร ร้านอาหาร ใน 29 จังหวัด พื้นที่ควบคุมสูงสุดและเข้มงวดเปิดรับแจ้งความประสงค์ในรูปแบบมาก่อนมีสิทธิ์ก่อน (First Come First Serve)   และปิดรับแจ้งความประสงค์เมื่อเต็มวงเงิน
ทั้งนี้ ความคืบหน้าการดำเนินโครงการ แม้จะพึ่งเริ่มเปิดโครงการ แต่ด้วยกระบวนการพิจารณารูปแบบใหม่ ทำให้ได้รับความสนใจจากผู้ประกอบการเป้าหมายแจ้งความประสงค์ขอกู้มาแล้วมากกว่า 1,000ราย  วงเงินมากกว่า 300ล้านบาทคงเหลือวงเงินประมาณ 800 ล้านบาท ดังนั้น ขอเชิญชวนผู้ประกอบการเอสเอ็มอีกลุ่มเป้าหมายที่สนใจ รีบดำเนินการแจ้งความประสงค์โดยเร็ว ผ่านช่องทางออนไลน์ต่างๆ ได้แก่ สแกน QR Code ในโปสเตอร์ประชาสัมพันธ์ หรือคลิก https://qrgo.page.link/VF6Ka รวมถึง เว็บไซต์ของ SME D Bank , Line OA : SME Development Bank  และแอปพลิเคชั่น : SME D Bank  สอบถามข้อมูลเพิ่มเติมCall Center 1357

ที่มา : https://www.thaigov.go.th/news/contents/details/44808