รัฐบาลไทย-ข่าวทำเนียบรัฐบาล-โฆษกรัฐบาลแจงข้อเท็จจริง “นายกฯ” ลงพื้นที่สงขลา-พัทลุง ไม่ได้มีการปิดถนน เจ้าหน้าที่เพียงขอความร่วมมือประชาชนเลี่ยงบางเส้นทาง ย้ำเจตนาการลงพื้นที่แต่ละครั้ง เพื่อแก้ปัญหาให้ประชาชน


วันจันทร์ที่ 25 เมษายน 2565
พิมพ์
โฆษกรัฐบาลแจงข้อเท็จจริง “นายกฯ” ลงพื้นที่สงขลา-พัทลุง ไม่ได้มีการปิดถนน เจ้าหน้าที่เพียงขอความร่วมมือประชาชนเลี่ยงบางเส้นทาง ย้ำเจตนาการลงพื้นที่แต่ละครั้ง เพื่อแก้ปัญหาให้ประชาชน
โฆษกรัฐบาลแจงข้อเท็จจริง “นายกฯ” ลงพื้นที่สงขลา-พัทลุง ไม่ได้มีการปิดถนน เจ้าหน้าที่เพียงขอความร่วมมือประชาชนเลี่ยงบางเส้นทาง ย้ำเจตนาการลงพื้นที่แต่ละครั้ง เพื่อแก้ปัญหาให้ประชาชน ไม่ต้องการสร้างความเดือดร้อน
วันที่ 25 เมษายน 2565 นายธนกร วังบุญคงชนะ โฆษกประจำสำนักนายกรัฐมนตรี เปิดเผยถึงการโพสต์ข้อความติดแฮชแท็ก “ปิดถนนเพื่อลุง” กรณี พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหมพร้อมคณะ ลงพื้นที่ตรวจราชการจังหวัดสงขลาและจังหวัดพัทลุงในวันนี้ว่า ได้รับการรายงานจาก พล.ต.ต.ตานิตย์ รามดิษฐ์ ผู้บังคับการตำรวจภูธรจังหวัดพัทลุง ยืนยันไม่มีการปิดถนน เป็นเพียงขอความร่วมมือให้ประชาชนเลี่ยงเส้นทางถนนบางสาย เพื่ออำนวยความสะดวก ขบวนพาเหรดที่มีการแสดงชุดโนรา จำนวน 6 ขบวน ในโครงการส่งเสริมศิลปะวัฒนธรรมพื้นบ้านการแสดงโนราสืบสานศิลป์แผ่นดินโนรามรดกโลกภูมิปัญญาไทยวัฒนธรรม มีผู้ร่วมกิจกรรมกว่า 900 คน ซึ่งเป็นแสดงของพี่น้องชาวพัทลุง ดังนั้นจึงมีการแบ่งการใช้เส้นทาง เพื่อให้มีขบวนพาเหรดมีความสะดวก และการจราจรยังสามารถใช้ได้ตามปกติ ขอย้ำว่า การลงพื้นที่ตรวจราชการของนายกรัฐมนตรีในแต่ละครั้ง นายกรัฐมนตรีสั่งการทุกหน่วยงาน ต้องไม่สร้างความเดือดร้อนให้กับประชาชนในพื้นที่ ซึ่งได้มีการกำชับให้ส่วนราชการในพื้นที่ให้ปฏิบัติอย่างเคร่งครัด โดยเฉพาะการจราจร จะต้องไม่มีการปิดเส้นทาง
“นายกรัฐมนตรีต้องการลงพื้นที่พบปะให้กำลังใจประชาชน เพื่อรับทราบปัญหาโดยตรง ไม่ใช่ลงไปแล้วสร้างความเดือดร้อนให้กับประชาชน จึงฝากให้หน่วยงานที่เกี่ยวข้องเร่งปรับปรุงแก้ไขคำสั่งที่อาจทำให้ประชาชนได้รับความลำบาก อย่าทำให้เกิดผลกระทบต่อประชาชน ไม่ว่าจะด้านความรู้สึก และการดำรงชีวิตประจำวัน ทั้งนี้ มีข้อน่าสังเกตจากการตรวจสอบพบว่า กรณีเพจพัทลุงปลดแอก ซึ่งมีนายณัฐพงศ์ ตาแก้ว เป็นผู้ดูแลเพจ เป็นกลุ่มมีความเห็นต่างทางการเมือง มีความเคลื่อนไหวโดยการเชิญชวนมวลชนมายื่นหนังสือร้องเรียนที่ศูนย์ดำรงธรรมจังหวัดพัทลุง น่าจะเป็นความเคลื่อนไหวเพื่อเป็นการดิสเครดิตทางการเมืองด้วยหรือไม่” นายธนกรย้ำ

ที่มา : https://www.thaigov.go.th/news/contents/details/53886