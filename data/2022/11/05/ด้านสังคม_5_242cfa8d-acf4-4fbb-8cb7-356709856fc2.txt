รัฐบาลไทย-ข่าวทำเนียบรัฐบาล-ประธานรัฐสภา - ปลัด พม. ลงพื้นที่ จ.กาญจนบุรี มอบหน้ากากอนามัยช่วยกลุ่มเปราะบางป้องกันโควิด-19


วันอังคารที่ 15 มิถุนายน 2564
ประธานรัฐสภา - ปลัด พม. ลงพื้นที่ จ.กาญจนบุรี มอบหน้ากากอนามัยช่วยกลุ่มเปราะบางป้องกันโควิด-19
ประธานรัฐสภา - ปลัด พม. ลงพื้นที่ จ.กาญจนบุรี มอบหน้ากากอนามัยช่วยกลุ่มเปราะบางป้องกันโควิด-19
วันที่ 11 มิ.ย. 64 เวลา 13.00 น. นายชวน หลีกภัย ประธานรัฐสภา พร้อมด้วย นางพัชรี  อาระยะกุล ปลัดกระทรวงการพัฒนาสังคมและความมั่นคงของมนุษย์ และคณะผู้บริหารกระทรวงการพัฒนาสังคมและความมั่นคงของมนุษย์ ลงพื้นที่ ณ ศาลากลางจังหวัดกาญจนบุรี เพื่อมอบหน้ากากอนามัย จำนวน 10,000 ชิ้น จากมูลนิธิเพื่อการศึกษาและสังคม พร้อมทั้งนมผงสำหรับเด็ก พม. ปันสุข ให้กับจังหวัดกาญจนบุรี โดยมีนายจีระเกียรติ ภูมิสวัสดิ์ ผู้ว่าราชการจังหวัดกาญจนบุรี เป็นผู้รับมอบ เพื่อนำไปแจกจ่ายช่วยเหลือกลุ่มเปราะบางทั้งเด็ก ผู้สูงอายุ คนพิการ และผู้ด้อยโอกาส รวมทั้งประชาชนในพื้นที่ที่ได้รับผลกระทบจากสถานกาณ์การแพร่ระบาดของโรคติดเชื้อไวรัสโคโรนา 2019 (โควิด-19)
นางพัชรี กล่าวว่า นอกจากนี้ ตนได้เดินทางไปลงพื้นที่ตรวจเยี่ยมการดำเนินงานของหน่วยงานสังกัดกระทรวง พม. ในพื้นที่จังหวัดกาญจนบุรี ที่ให้ความดูแลกลุ่มเปราะบาง ประกอบด้วย 1.ศูนย์พัฒนาราษฎรบนพื้นที่สูงจังหวัดกาญจนบุรี 2.ศูนย์คุ้มครองคนไร้ที่พึ่งจังหวัดกาญจนบุรี และ 3.บ้านพักเด็กและครอบครัวจังหวัดกาญจนบุรี อีกทั้งได้ร่วมประชุม ทีม One Home พม. จังหวัดกาญจนบุรี เพื่อติดตามสถานการณ์การแพร่ระบาดของโรคโควิด-19 ในพื้นที่ พร้อมทั้งกำชับให้ทุกหน่วยงานปฏิบัติอย่างเคร่งครัดในการป้องกันและแพร่ระบาดของโรคโควิด-19 ตามมาตรการของกระทรวงสาธารณสุข และได้มอบแนวทางในการขับเคลื่อนงานช่วยเหลือกลุ่มเปราะบางตามภารกิจกระทรวง พม.

ที่มา : https://www.thaigov.go.th/news/contents/details/42722