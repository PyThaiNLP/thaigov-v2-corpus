รัฐบาลไทย-ข่าวทำเนียบรัฐบาล-ดีอีเอส เตือนอย่าหลงเชื่อเอกสารปลอมรับรองการฉีดวัคซีนโควิด 19 สามารถจ้างผู้อื่นทำได้ แม้ไม่ได้ฉีดจริง


วันอังคารที่ 14 ธันวาคม 2564
ดีอีเอส เตือนอย่าหลงเชื่อเอกสารปลอมรับรองการฉีดวัคซีนโควิด 19 สามารถจ้างผู้อื่นทำได้ แม้ไม่ได้ฉีดจริง
ดีอีเอส เตือนอย่าหลงเชื่อเอกสารปลอมรับรองการฉีดวัคซีนโควิด 19 สามารถจ้างผู้อื่นทำได้ แม้ไม่ได้ฉีดจริง
นางสาวนพวรรณ หัวใจมั่น โฆษกกระทรวงดิจิทัลเพื่อเศรษฐกิจและสังคมฝ่ายการเมือง กล่าวว่า ตามที่ได้มีข่าวปรากฏในสื่อออนไลน์ต่างๆ ในประเด็นเรื่อง การรับทำเอกสารรับรองการฉีดวัคซีนโควิด 19 ทางออนไลน์ ซึ่งระบุว่าแม้ไม่ได้ฉีดวัคซีนก็สามารถออกเอกสารให้ได้ เป็นของแท้ที่ได้รับการรับรองนั้น ทางศูนย์ต่อต้านข่าวปลอมได้ตรวจสอบข้อเท็จจริงกับกรมควบคุมโรค กระทรวงสาธารณสุข พบว่า ข้อมูลดังกล่าวเป็นข้อมูลเท็จ ซึ่งได้ตรวจสอบเรื่องดังกล่าวและชี้แจงว่า เอกสารดังกล่าวที่มีการรับทำทางออนไลน์เป็นเอกสารปลอม โดยเอกสารรับรองการฉีดวัคซีนโควิด 19 ของจริงจะต้องออกโดยสถานที่ฉีดเท่านั้น ซึ่งผู้ที่ไม่ได้รับการฉีดวัคซีนจึงไม่สามารถได้รับเอกสารดังกล่าวได้แต่อย่างใด และขอเตือนให้ประชาชนอย่าหลงเชื่อเพราะการปลอมเอกสารราชการมีความผิดทางกฎหมาย ต้องระวางโทษทั้งจำ และปรับ
ดังนั้นขอให้ประชาชนอย่าหลงเชื่อ และขอความร่วมมือไม่ส่ง หรือแชร์ข้อมูลดังกล่าวต่อในช่องทางสื่อสังคมออนไลน์ต่างๆ และเพื่อให้ประชาชนได้รับข้อมูลข่าวสารเกี่ยวกับสถานการณ์ของโรคโควิด 19 ในประเทศไทย และวิธีการป้องกันตนเอง สามารถติดตามได้ที่เว็บไซต์ www.ddc.moph.go.th หรือโทร. 1422
นอกจากนี้ขอความร่วมมือประชาชนช่วยกันแก้ไขปัญหาข่าวปลอม เมื่อได้รับข่าวสารข้อมูลผ่านโซเชียล ควรตรวจสอบให้รอบด้าน เลือกเชื่อ เลือกแชร์ และสามารถติดตามและแจ้งเบาะแสข่าวปลอม ได้ผ่านช่องทางต่างๆ ของศูนย์ต่อต้านข่าวปลอม ดังนี้ ไลน์ @antifakenewscenter เว็บไซต์ https://www.antifakenewscenter.com/ ทวิตเตอร์ https://twitter.com/AFNCThailand และช่องทางโทรศัพท์โทรสายด่วน GCC 1111 ต่อ 87
******************

ที่มา : https://www.thaigov.go.th/news/contents/details/49445