รัฐบาลไทย-ข่าวทำเนียบรัฐบาล-รมว.พม. ชื่นชมเด็กมูลนิธิบ้านพระพร ร่วมเป่าแซกโซโฟนกับอาจารย์ต๋อง เทวัญ บรรเลงเพลงพระราชนิพนธ์ในหลวง ร.9 พร้อมสนับสนุนต่อยอดเป็นอาชีพในอนาคต


วันอังคารที่ 12 ตุลาคม 2564
รมว.พม. ชื่นชมเด็กมูลนิธิบ้านพระพร ร่วมเป่าแซกโซโฟนกับอาจารย์ต๋อง เทวัญ บรรเลงเพลงพระราชนิพนธ์ในหลวง ร.9 พร้อมสนับสนุนต่อยอดเป็นอาชีพในอนาคต
รมว.พม. ชื่นชมเด็กมูลนิธิบ้านพระพร ร่วมเป่าแซกโซโฟนกับอาจารย์ต๋อง เทวัญ บรรเลงเพลงพระราชนิพนธ์ในหลวง ร.9 พร้อมสนับสนุนต่อยอดเป็นอาชีพในอนาคต
วันที่ 11 ต.ค. 64 เวลา 13.30 น. ที่ห้องประชุมชั้น 2 กระทรวงการพัฒนาสังคมและความมั่นคงของมนุษย์ สะพานขาว ถนนกรุงเกษม กทม. นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานปิดโครงการดนตรี ความรัก และครอบครัว (My Music, My Love & My Family) โดยมีวัตถุประสงค์เพื่อส่งเสริมให้เด็กได้ใช้เวลาว่างให้เกิดประโยชน์อย่างมีคุณภาพ ด้วยกิจกรรมการเล่นดนตรี และช่วยสร้างบรรยากาศให้เกิดความรัก ความอบอุ่น และความสัมพันธ์อันดีภายในครอบครัว อีกทั้งช่วยพัฒนาเด็กให้สามารถต่อยอดการประกอบอาชีพด้านการเล่นดนตรีสากลเป็นอาชีพที่มั่นคงต่อไป พร้อมมอบเกียรติบัตรให้แก่เด็ก เยาวชน และครูผู้สอนดนตรีในมูลนิธิบ้านพระพร ที่เข้าร่วมโครงการฯ อีกทั้งรับชมการแสดงดนตรี ด้วยบทเพลงพระราชนิพนธ์ในพระบาทสมเด็จพระเจ้าอยู่หัวฯ รัชกาลที่ 9 เพื่อน้อมรำลึกในพระมหากรุณาธิคุณของพระองค์ท่าน โดยอาจารย์ต๋อง เทวัญ (เมธวัชร์ ทรัพย์แสนยากร) และทีมนักเรียนหลักสูตร เทวัญสอนแซก 1 จากมูลนิธิบ้านพระพร
นายจุติ กล่าวว่า กระทรวง พม. ต้องขอขอบคุณอาจารย์ต๋อง เทวัญ และนักดนตรี ที่ได้ปั้นเด็กให้สามารถเป่าแซกโซโฟนได้เก่งขนาดนี้ ซึ่งเป็นจิตวิญญาณของเรา ที่จะปั้นทุนมนุษย์ สร้างคนให้มีความสมบูรณ์ และมีความพร้อมที่จะต่อยอดไปได้ในอนาคต ตนอยากบอกว่า ผู้ให้ยิ่งให้มากย่อมได้มาก และความไม่เห็นแก่ตัวคือหัวใจของคนดี เด็กเหมือนตุ่มน้ำ ต้องเติมน้ำที่ใสสะอาด เปี่ยมด้วยความเมตตาและคุณธรรม ทั้งนี้ ตนขอเชิญชวนทุกท่านมาร่วมกันสร้างทุนมนุษย์ให้ยิ่งใหญ่ ไม่ใช่แค่เด็กบ้านพระพรเท่านั้น และตนเชื่อว่าประเทศไทยมีดี คนไทยมีดี ซึ่งปัญหาและอุปสรรคที่เกิดขึ้น เราต้องก้าวข้ามไปให้ได้
นายจุติ กล่าวเพิ่มเติมว่า สำหรับโครงการดนตรี ความรัก และครอบครัว (My Music, My Love & My Family) เป็นกิจกรรมการสอนดนตรีสากล "แซกโซโฟน" ให้กับเด็ก เยาวชน และครูผู้สอนดนตรีในมูลนิธิบ้านพระพร ได้สามารถต่อยอดทักษะ ความรู้จากพื้นฐานการเป่าขลุ่ยไปสู่การเป่าแซกโซโฟน และพัฒนาไปสู่การประกอบอาชีพด้านการเล่นดนตรีสากลเป็นอาชีพที่มั่นคงต่อไป โดยมีนักเป่าแซกโซโฟนระดับตำนาน อาจารย์ต๋อง เทวัญ (เมธวัชร์ ทรัพย์แสนยากร) ให้เกียรติมาร่วมแบ่งปันและถ่ายทอดทักษะ ความรู้ เทคนิคพิเศษ และประสบการณ์ต่างๆ ระหว่างเดือนมิถุนายนถึงกันยายน 2564 นอกจากนี้ นายชวน หลีกภัย ประธานรัฐสภาและอดีตนายกรัฐมนตรี ได้มอบแซกโซโฟนส่วนตัวเป็นอุปกรณ์การเรียนการสอนอีกด้วย

ที่มา : https://www.thaigov.go.th/news/contents/details/46890