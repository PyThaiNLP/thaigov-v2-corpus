รัฐบาลไทย-ข่าวทำเนียบรัฐบาล-‘รมช.มนัญญา’ สั่งตรวจสอบประชุมกรรมการสหกรณ์กระทรวงเกษตรฯ ตั้งรักษาการหัวหน้าการเงิน


วันจันทร์ที่ 25 เมษายน 2565
‘รมช.มนัญญา’ สั่งตรวจสอบประชุมกรรมการสหกรณ์กระทรวงเกษตรฯ ตั้งรักษาการหัวหน้าการเงิน
‘รมช.มนัญญา’ สั่งตรวจสอบประชุมกรรมการสหกรณ์กระทรวงเกษตรฯ ตั้งรักษาการหัวหน้าการเงิน เหตุใกล้ชิดกรรมการบางคน ด้านกสส.สั่งเพิกถอนมติ เหตุบุคคลอยู่ระหว่างสอบวินัยจากบกพร่องการสอบบัญชี
นางสาวมนัญญา ไทยเศรษฐ์ รัฐมนตรีช่วยว่าการกระทรวงเกษตรและสหกรณ์ เปิดเผยว่า ได้ให้กรมส่งเสริมสหกรณ์เข้าไปตรวจสอบการประชุมและการรับรองมติที่ประชุมของกรรมการสหกรณ์ออมทรัพย์กระทรวงเกษตรและสหกรณ์ จำกัด    ซึ่งได้ประชุมเมื่อเร็วๆ นี้ว่า มีประเด็นที่กระทำการโดยมิชอบหรือไม่เหมาะสมหรือไม่ เนื่องจากเบื้องต้นมีรายงานว่า ในการประชุมกรรมการได้มีมติตั้งเจ้าหน้าที่สหกรณ์มาปฏิบัติงานรักษาการในตำแหน่งผู้จัดการสหกรณ์และรักษาการหัวหน้าการเงินของสหกรณ์ แทนทั้ง 2 ตำแหน่ง ซึ่งปัจจุบันบุคคลทั้งสองอยู่ระหว่างการหลบหนีของทางการภายหลังที่ถูกสหกรณ์ออมทรัพย์กระทรวงเกษตรฯ แจ้งข้อกล่าวหายักยอกทรัพย์
“สาเหตุที่เข้าไปดูการประชุมเนื่องจากมีรายงานเบื้องต้นว่า กรรมการได้ตั้งเจ้าหน้าที่การเงินที่เป็นคนใกล้ชิดของกรรมการบางคน ไปรับตำแหน่งรักษาการหัวหน้าการเงิน ทั้งที่ขณะนี้อยู่ระหว่างการสอบข้อเท็จจริงว่ามีเจ้าหน้าที่การเงินรายอื่นหรือกรรมการสหกรณ์รายใดมีส่วนรู้เห็นกับการทุจริตครั้งนี้หรือไม่   ดังนั้นกำชับกรมส่งเสริมสหกรณ์แล้วว่าหากพบว่ามีพฤติกรรมที่ไม่ชอบให้กรมฯ เร่งระงับผลการประชุม ซึ่งกรณีนี้ทำให้สงสัยว่าทำไมเร่งตั้งคนกันเองสะสางบัญชีทั้งที่ผลสอบบุคคลที่เกี่ยวข้องยังไม่แล้วเสร็จ” รมช.เกษตรฯ กล่าว
ทั้งนี้ เบื้องต้นกรมส่งเสริมสหกรณ์ได้สั่งการให้สำนักงานเขตพื้นที่1 เข้าไปตรวจสอบข้อเท็จจริงและสั่งการให้สหกรณ์เพิกถอนมติด้วยแล้ว

ที่มา : https://www.thaigov.go.th/news/contents/details/53896