รัฐบาลไทย-ข่าวทำเนียบรัฐบาล-ธ.ก.ส. จัดโครงการชำระดีมีคืน-นาทีทองลดดอกเบี้ยสู้โควิด เป็นของขวัญปีใหม่ให้เกษตรกรลูกค้า


วันพุธที่ 22 ธันวาคม 2564
พิมพ์
ธ.ก.ส. จัดโครงการชำระดีมีคืน-นาทีทองลดดอกเบี้ยสู้โควิด เป็นของขวัญปีใหม่ให้เกษตรกรลูกค้า
ธ.ก.ส. มอบของขวัญปีใหม่ให้เกษตรกร ผ่านโครงการชำระดีมีคืน โดยคืนดอกเบี้ยร้อยละ 20 ของดอกเบี้ยที่ชำระจริง วงเงินรวม 1,200 ลบ. และโครงการนาทีทองลดดอกเบี้ยสู้โควิด โดยลดดอกเบี้ยที่ค้างชำระสูงสุด ร้อยละ 50 เพื่อบรรเทาภาระทางการเงิน
ธ.ก.ส. มอบของขวัญปีใหม่ให้เกษตรกร ผ่านโครงการชำระดีมีคืน โดยคืนดอกเบี้ยร้อยละ 20 ของดอกเบี้ยที่ชำระจริง วงเงินรวม 1,200 ล้านบาท และโครงการนาทีทองลดดอกเบี้ยสู้โควิด โดยลดดอกเบี้ยที่ค้างชำระสูงสุด ร้อยละ 50 เพื่อบรรเทาภาระทางการเงิน ช่วยเสริมสภาพคล่องในการใช้จ่ายในช่วงเทศกาลปีใหม่ให้กับผู้ที่ได้รับผลกระทบจากภาวะเศรษฐกิจและ COVID-19 แจ้งความประสงค์ได้ที่ ธ.ก.ส. ทุกสาขาทั่วประเทศ ตั้งแต่บัดนี้ถึง 31 มีนาคม 2565 หรือจนกว่าจะเต็มวงเงินที่กำหนด
นายธนารัตน์ งามวลัยรัตน์ ผู้จัดการธนาคารเพื่อการเกษตรและสหกรณ์การเกษตร (ธ.ก.ส.) เปิดเผยว่า ตามที่ ธ.ก.ส. ได้ดำเนินโครงการพักชำระหนี้และปรับปรุงโครงสร้างหนี้ให้กับลูกค้าตามศักยภาพ เพื่อบรรเทาความเดือดร้อนและลดความกังวลในด้านภาระหนี้สิน จากสถานการณ์การแพร่ระบาดของเชื้อไวรัส COVID-19 และภัยธรรมชาติ ที่สร้างผลกระทบทั้งทางด้านเศรษฐกิจและสังคม และเพื่อเป็นการเสริมสภาพคล่องในการลงทุนและการจับจ่ายใช้สอยในช่วงเทศกาลปีใหม่ ธ.ก.ส. ได้ออกมาตรการเพื่อช่วยเหลือลูกค้าที่ จำนวน 2 โครงการ ได้แก่
โครงการชำระดีมีคืน ปีบัญชี 2564 สำหรับเกษตรกรลูกค้า ที่มีหนี้คงเหลือ ณ วันที่ 31 ตุลาคม 2564 ที่ชำระหนี้ตามกำหนดเวลา ยกเว้นหนี้เงินกู้โครงการที่ได้รับชดเชยดอกเบี้ยตามนโยบายรัฐบาล โดยธนาคารจะคืนดอกเบี้ยเข้าบัญชีเงินฝากลูกค้าโดยตรง ร้อยละ 20 ของดอกเบี้ยที่ชำระจริง ไม่เกินรายละ 1,000 บาท วงเงินงบประมาณ 1,200 ล้านบาท โดยจะมีเกษตรกรลูกค้าได้รับประโยชน์กว่า 4.1 ล้านราย
และโครงการนาทีทองลดดอกเบี้ยสู้โควิด ปีบัญชี 2564 สำหรับลูกค้าที่มีภาระหนี้ค้างชำระ หรือลูกค้าที่ปรับปรุงโครงสร้างหนี้ ณ วันที่ 31 ตุลาคม 2564 โดย ธ.ก.ส. จะลดดอกเบี้ย ดังนี้ 1) กรณีชำระหนี้เสร็จสิ้นเป็นรายสัญญา จะลดดอกเบี้ยที่ค้างชำระรวมถึงเบี้ยปรับ ไม่เกินร้อยละ 50 ณ วันชำระหนี้  2) กรณีชำระดอกเบี้ยได้เสร็จสิ้น แต่ไม่สามารถชำระต้นเงินได้ จะลดดอกเบี้ยค้างชำระรวมถึงเบี้ยปรับ ร้อยละ 30 ของดอกเบี้ยที่ชำระจริง  3) กรณีชำระดอกเบี้ยได้บางส่วนจะลดดอกเบี้ยค้างชำระรวมถึงเบี้ยปรับ ร้อยละ 20 ของดอกเบี้ยที่ชำระจริง  4) กรณีกลุ่มเกษตรกรสหกรณ์ นิติบุคคล และกองทุนหมู่บ้านและชุมชนเมือง ที่ชำระดอกเบี้ยได้เสร็จสิ้นหรือบางส่วน จะลดดอกเบี้ยค้างชำระรวมถึงเบี้ยปรับ ร้อยละ 10 ของดอกเบี้ยที่ชำระจริง
นายธนารัตน์ กล่าวอีกว่า เมื่อชำระหนี้แล้ว ลูกค้าสามารถรับการสนับสนุนสินเชื่อใหม่เพื่อนำไปลงทุนในการประกอบอาชีพ รวมถึงการฟื้นฟูอาชีพเพื่อสร้างรายได้  โดยเป็นไปตามเงื่อนไขของ ธ.ก.ส.  ซึ่งผู้ที่สนใจ สามารถยื่นความประสงค์ได้ตั้งแต่บัดนี้ ถึง 31 มีนาคม 2565 ณ ธ.ก.ส. ทุกสาขาทั่วประเทศ หรือสอบถามข้อมูลเพิ่มเติมได้ที่  Call Center 02-555-0555

ที่มา : https://www.thaigov.go.th/news/contents/details/49788