รัฐบาลไทย-ข่าวทำเนียบรัฐบาล-นายอธิรัฐ รัตนเศรษฐ รัฐมนตรีช่วยว่าการกระทรวงคมนาคม ติดตามสถานการณ์เหตุเพลิงไหม้เรือสินค้า อ.พระประแดง


วันพุธที่ 9 มีนาคม 2565
นายอธิรัฐ รัตนเศรษฐ รัฐมนตรีช่วยว่าการกระทรวงคมนาคม  ติดตามสถานการณ์เหตุเพลิงไหม้เรือสินค้า อ.พระประแดง
พร้อมสั่งเร่งเค้นหาผู้สูญหาย และดูแลผู้บาดเจ็บ
นายอธิรัฐ รัตนเศรษฐ รัฐมนตรีช่วยว่าการกระทรวงคมนาคม พร้อมด้วยนายสมพงษ์ จิรศิริเลิศ รองอธิบดีกรมเจ้าท่า ด้านปฏิบัติการ ร่วมลงพื้นที่ติดตามสถานการณ์เหตุเพลิงไหม้เรือบรรทุกสินค้า ชื่อเรือ สมูธซี 2 เลขทะเบียนเรือ 460003012 เป็นเรือประเภทบรรทุกน้ำมัน ขณะเกิดเหตุบนเรือไม่มีสินค้า จุดเกิดเหตุ แม่น้ำเจ้าพระยา บริเวณหน้าท่าเรือบริษัท ไอ อาร์ พี ซี จำกัด ถนนสุขสวัสดิ์ ตำบลบางครุ อำเภอพระประแดง จังหวัดสมุทรปราการ และจากการตรวจสอบเบื้องต้นมีผู้บาดเจ็บจำนวน 3 ราย ได้นำส่งโรงพยาบาลบางประกอก 3 และผู้สูญหาย 1 ราย
ในการนี้ ท่านรัฐมนตรีช่วยฯ ได้ประชุมร่วมกับหัวหน้าส่วนราชการจากหน่วยงานที่เกี่ยวข้องในการวางแผนการช่วยเหลือ พร้อมสั่งการให้
1. ระดมเจ้าหน้าที่กู้ภัย ทีมนักประดาน้ำ เร่งค้นหาผู้สูญหายในทันที รวมทั้งการดูแลผู้ได้รับบาดเจ็บ
2. ร่วมบูรณาการทุกหน่วยงานที่เกี่ยวข้อง เร่งเข้าตรวจสอบความปลอดภัยของเรือที่เกิดเหตุ ทั้งนี้ให้คำนึงถึงความปลอดภัยของเจ้าหน้าที่เป็นสำคัญ
3. ตรวจสอบหาสาเหตุเพลิงไหม้ และความเสียหายที่เกิดขึ้น เพื่อวางแผนการป้องกัน
4. รายงานความคืบหน้าให้ทราบอย่างต่อเนื่อง
5. เปิดศูนย์รับเรื่องร้องทุกข์ เพื่อให้ประชาชนที่ได้รับผลแจ้งขอรับความช่วยเหลือ

ที่มา : https://www.thaigov.go.th/news/contents/details/52358