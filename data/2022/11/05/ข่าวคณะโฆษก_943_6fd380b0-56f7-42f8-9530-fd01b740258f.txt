รัฐบาลไทย-ข่าวทำเนียบรัฐบาล-โฆษกรัฐบาลย้ำผลสำเร็จการเปิดเที่ยวบินพาณิชย์สนามบินเบตง “นายกฯ” มอบความสุขให้คนใต้ มุ่งพัฒนาเศรษฐกิจภาคใต้อย่างเป็นรูปธรรม


วันอาทิตย์ที่ 30 มกราคม 2565
พิมพ์
โฆษกรัฐบาลย้ำผลสำเร็จการเปิดเที่ยวบินพาณิชย์สนามบินเบตง “นายกฯ” มอบความสุขให้คนใต้ มุ่งพัฒนาเศรษฐกิจภาคใต้อย่างเป็นรูปธรรม
โฆษกรัฐบาลย้ำผลสำเร็จการเปิดเที่ยวบินพาณิชย์สนามบินเบตง “นายกฯ” มอบความสุขให้คนใต้ มุ่งพัฒนาเศรษฐกิจภาคใต้อย่างเป็นรูปธรรม
วันที่ 30 ม.ค. 65 นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ย้ำถึงผลสำเร็จการเปิดใช้ท่าอากาศยานเบตง จังหวัดยะลา ให้เที่ยวบินพาณิชย์แบบเช่าเหมาลำ โดยสายการบินนกแอร์  เส้นทางดอนเมือง - เบตง - ดอนเมือง ใช้สนามบินเบตงเป็นเที่ยวบินแรกเมื่อวานนี้ (29 ม.ค. 65) เพื่อส่งเสริมการท่องเที่ยวให้กับอำเภอเบตง ว่า เป็นไปตามยุทธศาสตร์ชาติ “มั่นคง มั่งคั่ง ยั่งยืน” ถือเป็นผลงานของรัฐบาลที่ต้องการดำเนินการพัฒนาเศรษฐกิจความมั่นคงในพื้นที่ 3 จังหวัดชายแดนภาคใต้อย่างเป็นรูปธรรม
โฆษกประจำสำนักนายกรัฐมนตรี กล่าวเพิ่มว่า ผลสำเร็จครั้งนี้ถือเป็นเรื่องที่น่ายินดีสำหรับพี่น้องชาวเบตงและพื้นที่ใกล้เคียง ที่นอกจากจะเพิ่มทางเลือกการเดินทางมากกว่าเดิมแล้ว ยังจะช่วยส่งเสริมเศรษฐกิจในพื้นที่ สร้างรายได้จากการท่องเที่ยวมากขึ้น ถือเป็นการมอบความสุขให้พี่น้องภาคใต้ พร้อมกับนายกรัฐมนตรีได้กำชับให้หน่วยงานที่เกี่ยวข้อง ทำให้สนามบินเบตงเกิดประโยชน์สูงสุด ให้เตรียมความพร้อมรองรับการให้บริการอำนวยความสะดวกประชาชนให้สามารถเดินทางสัญจรได้อย่างสะดวก รวดเร็ว และปลอดภัย ภายใต้มาตรการการเฝ้าระวังโรคติดเชื้อไวรัสโคโรนา 2019 (COVID-19) และเป็นไปตามมาตรฐานความปลอดภัยของสำนักงานการบินพลเรือนแห่งประเทศไทย (กพท.) อย่างเคร่งครัดด้วย
“การก่อสร้างสนามบินเบตง เป็นไปตามนโยบายของนายกรัฐมนตรีและรัฐบาลที่ต้องการพัฒนา 3 จังหวัดชายแดนภาคใต้ เชื่อมโยงโครงข่ายคมนาคม และสนับสนุนการพัฒนาเศรษฐกิจสังคมในพื้นที่ โครงการเมืองต้นแบบ “สามเหลี่ยม มั่นคง มั่งคั่ง ยั่งยืน” ให้เป็นพื้นที่พัฒนาพิเศษลักษณะเฉพาะ เพื่อให้มีการลงทุนจากภาคเอกชนประกอบด้วยอำเภอหนองจิก จังหวัดปัตตานี  “เมืองเกษตรอุตสาหกรรม” อำเภอสุไหง-โกลก จังหวัดนราธิวาส “เมืองเชื่อมการค้าชายแดน” และอำเภอเบตง จังหวัดยะลา “ต้นแบบของเมืองท่องเที่ยว” ซึ่งทั้งสามส่วนนี้จะเชื่อมโยงถึงกัน เพื่อกระจายการพัฒนาและความเจริญ ลงสู่ท้องถิ่นทำให้เกิดการจ้างงานและกระตุ้นเศรษฐกิจในท้องถิ่น ซึ่งจากนี้ จะเตรียมพร้อมสำหรับการเปิดทำการบินแบบประจำ (Schedule Flight) ใน 2 เส้นทางตามที่ได้มีการขออนุญาตทำการบิน คือ 1. หาดใหญ่-เบตง-หาดใหญ่ และ 2. ดอนเมือง-เบตง-ดอนเมือง ทั้งนี้ แม้ขณะนี้ ยังไม่มีเที่ยวบินประจำ แต่สนามบินเบตงก็สามารถให้บริการเที่ยวบินของราชการและเที่ยวบินส่วนบุคคลที่สนใจทำการบินได้แล้ว ถือเป็นอีกหนึ่งผลงานความสำเร็จอีกผลงานของรัฐบาลในการพัฒนาภาคใต้ของไทย” นายธนกร กล่าว

ที่มา : https://www.thaigov.go.th/news/contents/details/51050