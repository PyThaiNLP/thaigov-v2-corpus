รัฐบาลไทย-ข่าวทำเนียบรัฐบาล-รฟม. ลงพื้นที่ตรวจการดำเนินงานลดผลกระทบด้านสิ่งแวดล้อมในเขตพื้นที่ก่อสร้าง โครงการรถไฟฟ้าสายสีเหลือง ช่วงลาดพร้าว - สำโรง


วันพุธที่ 27 เมษายน 2565
รฟม. ลงพื้นที่ตรวจการดำเนินงานลดผลกระทบด้านสิ่งแวดล้อมในเขตพื้นที่ก่อสร้าง โครงการรถไฟฟ้าสายสีเหลือง ช่วงลาดพร้าว - สำโรง
...
การรถไฟฟ้าขนส่งมวลชนแห่งประเทศไทย (รฟม.) กระทรวงคมนาคม โดย กองสิ่งแวดล้อม ฝ่ายพัฒนาโครงการรถไฟฟ้า ลงพื้นที่ตรวจสอบและติดตามการดำเนินงานลดผลกระทบด้านสิ่งแวดล้อมในเขตพื้นที่ก่อสร้าง โครงการรถไฟฟ้าสายสีเหลือง ช่วงลาดพร้าว - สำโรง ตลอดแนวเส้นทางก่อสร้างโครงการฯ ตั้งแต่สถานีลาดพร้าว บนถนนลาดพร้าว ไปจนถึงสถานีสำโรง บนถนนเทพารักษ์
โดยได้ตรวจสอบการปิดคลุมกองดิน กองทราย และเศษวัสดุก่อสร้าง ในระหว่างรอการใช้งานหรือรอการขนย้ายออกจากพื้นที่ ให้เป็นไปตามมาตรการแก้ไขปัญหาฝุ่นละออง PM 2.5 รวมทั้งได้ตรวจสอบการจัดทำทางเดินเท้าชั่วคราว ทดแทนทางเดินเท้าเดิม เพื่ออำนวยความสะดวกให้ประชาชนได้สัญจรในระหว่างที่มีงานก่อสร้างรบกวนทางเดินเท้าเดิม
พร้อมทั้งเน้นย้ำให้มีการติดตั้งรั้วผ้าใบล้อมรอบพื้นที่ก่อสร้างให้ครบถ้วน เพื่อแสดงแนวเขตพื้นที่ก่อสร้างโครงการฯ ให้มีความชัดเจน นอกจากนี้ ยังได้มีการตรวจสอบการติดตั้งวัสดุดูดซับเสียงบริเวณใต้สถานีสำโรง ตลอดจนกำชับให้เจ้าหน้าที่ทุกคนปฏิบัติตามมาตรฐานการลดผลกระทบด้านสิ่งแวดล้อมอย่างเคร่งครัด
สามารถติดตามข้อมูลโครงการฯ ได้ที่เว็บไซต์โครงการ www.mrta-yellowline.com และไลน์ @mrtyellowline หรือติดตามข้อมูลข่าวสาร รฟม. เพิ่มเติมได้ที่เว็บไซต์ รฟม. www.mrta.co.th เฟซบุ๊กแฟนเพจการรถไฟฟ้าขนส่งมวลชนแห่งประเทศไทย และ Call Center รฟม. โทรศัพท์ 0 2716 4044
“30 ปี รฟม. เชื่อมต่อเส้นทางสู่ความยั่งยืน Completing Connection, Mission for All”

ที่มา : https://www.thaigov.go.th/news/contents/details/53995