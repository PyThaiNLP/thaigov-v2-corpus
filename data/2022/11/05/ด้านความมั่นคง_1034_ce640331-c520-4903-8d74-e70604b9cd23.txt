รัฐบาลไทย-ข่าวทำเนียบรัฐบาล-​ผู้ช่วยทูตทหารสหพันธ์สาธารณรัฐไนจีเรียเข้าเยี่ยมคำนับรองปลัดกระทรวงกลาโหม ร่วมหารือความร่วมมือทางทหารระหว่างไทย-ไนจีเรีย


วันอังคารที่ 10 พฤษภาคม 2565
​ผู้ช่วยทูตทหารสหพันธ์สาธารณรัฐไนจีเรียเข้าเยี่ยมคำนับรองปลัดกระทรวงกลาโหม ร่วมหารือความร่วมมือทางทหารระหว่างไทย-ไนจีเรีย
เช้าวันนี้ ๑๐ พฤษภาคม ๒๕๖๕ เวลา ๐๙.๐๐ น. พลอากาศจัตวา Ehimen Aidemoata Ejodame (เอฮีเมห์ เอเดโมอาตา เอโจดาเมห์) ผู้ช่วยทูตทหารสหพันธ์สาธารณรัฐไนจีเรีย ณ กรุงเทพฯ เข้าเยี่ยมคำนับ พลเอก สนิธชนก สังขจันทร์ รองปลัดกระทรวงกลาโหม ผู้แทนปลัดกระทรวงกลาโหม
ณ ห้องพระบารมีปกเกล้า ในศาลาว่าการกลาโหม ในโอกาสเดินทางเยือนประเทศไทยระหว่าง ๙-๑๓ พฤษภาคม ๒๕๖๕
สหพันธ์สาธารณรัฐไนจีเรียในฐานะที่เป็นประเทศที่มีบทบาทสำคัญในเวทีระดับภูมิภาค และระหว่างประเทศโดยเฉพาะในสหภาพแอฟริกา โดยความสัมพันธ์ระหว่างไทยและสหพันธ์สาธารณรัฐไนจีเรียในปี ๒๕๖๕ นี้จะครบรอบ ๖๐ ปี ของการสถาปนาความสัมพันธ์ทางการทูต เนื่องจากมีความสัมพันธ์ทั้งด้านการเมือง การค้า การลงทุน การแลกเปลี่ยนการเยือนของผู้บังคับบัญชาระดับสูง นับเป็นความสัมพันธ์ฉันมิตรที่ใกล้ชิดมาอย่างยาวนาน และมีการพัฒนาความร่วมมือในด้านต่างๆ อย่างต่อเนื่อง
โดยการเข้าเยี่ยมคำนับในครั้งนี้ จึงถือเป็นโอกาสอันดีที่จะได้พบปะทำความรู้จักและสร้างความคุ้นเคยกับผู้แทนทางทหารของต่างประเทศ รวมทั้งจะได้หารือเกี่ยวกับแนวทางในการพัฒนาความสัมพันธ์และความร่วมมือทางทหาร ตลอดจนแลกเปลี่ยนข้อคิดเห็นในประเด็นต่างๆ ที่มีความสนใจร่วมกัน และจะมีส่วนช่วยกระชับความสัมพันธ์ระหว่างทั้งสองประเทศให้แน่นแฟ้นยิ่งขึ้น

ที่มา : https://www.thaigov.go.th/news/contents/details/54414