รัฐบาลไทย-ข่าวทำเนียบรัฐบาล-นายกฯ ปลื้ม ชิม ทุเรียนภูเขาไฟศรีสะเกษ ชม “อร่อย รสชาติดี” การันตี คุณภาพ สินค้า GI


วันอังคารที่ 15 มิถุนายน 2564
พิมพ์
นายกฯ ปลื้ม ชิม ทุเรียนภูเขาไฟศรีสะเกษ ชม “อร่อย รสชาติดี” การันตี คุณภาพ สินค้า GI
นายกฯ ปลื้ม ชิม ทุเรียนภูเขาไฟศรีสะเกษ ชม “อร่อย รสชาติดี” การันตี คุณภาพ สินค้า GI
วันนี้ 15 มิ.ย. 2564 เวลา 08.00 น. ณ ห้องม่วง ตึกไทยคู่ฟ้า ทำเนียบรัฐบาล นายอาคม เติมพิทยาไพสิฐ รมว.คลัง พร้อมด้วย น.ส.ไตรศุลี ไตรสรณกุล รองโฆษกประจําสํานักนายกรัฐมนตรี ในฐานะตัวแทนจังหวัดศรีสะเกษ เข้าพบ พล.อ.ประยุทธ์ จันทร์โอชา นายกรัฐมนตรีและ รมว.กลาโหม เพื่อเชิญชวนประชาสัมพันธ์การส่งเสริมการขายทุเรียนภูเขาไฟศรีสะเกษ ฤดูการเก็บเกี่ยว ปี 2564 พร้อมประชาสัมพันธ์เว็บไซต์ www.lavadurian.com ช่องทางออนไลน์ในการสั่งซื้อทุเรียนภูเขาไฟจากชาวสวนโดยตรง พร้อมกันนี้ ยังได้มอบทุเรียนภูเขาไฟศรีสะเกษ ให้กับนายกรัฐมนตรี เพื่อเป็นของขวัญและของฝากจากชาวศรีสะเกษ โดย นายกรัฐมนตรี ได้ชิมทุเรียนภูเขาไฟศรีสะเกษ ด้วยสีหน้ายิ้มแย้มแจ่มใส และเอ่ยปากชมว่ารสชาติดี หวานมันส์ พลูสวย เนื้อสุกขนาดพอกินไม่เล็กและไม่ใหญ่จนเกินไป
นายกรัฐมนตรีกล่าวว่า ส่วนตัวชื่นชอบทุเรียนภูเขาไฟศรีสะเกษอยู่แล้ว และได้ยินชื่อเสียงของทุเรียนภูเขาไฟศรีสะเกษ มาเป็นเวลานาน จึงมีความยินดีอย่างยิ่งที่จะช่วยประชาสัมพันธ์ เพื่อส่งเสริมการขายทุเรียนของทางจังหวัด ทั้งนี้ ในช่วงสถานการณ์การแพร่ระบาดของโรคโควิด-19 เกษตรกรต่างได้รับผลกระทบเช่นเดียวกับอาชีพอื่น ๆ ดังนั้น การส่งเสริมการขายผ่านระบบออนไลน์ จึงเป็นช่องทางหนึ่งที่จะเข้าถึงผู้บริโภคได้โดยง่าย พร้อมกับกล่าวขอบคุณที่นำทุเรียนมามอบให้ในวันนี้ และกล่าวแสดงความยินดีกับผู้ปลูกทุเรียนภูเขาไฟที่มียอดขายทั้งในและต่างประเทศเพิ่มขึ้นเรื่อย ๆ ในส่วนของรัฐบาล นายกรัฐมนตรีกล่าวว่า จะพยายามอย่างเต็มที่ที่จะทำให้ผลไม้ไทยได้รับการยอมรับและได้รับความนิยมในต่างประเทศ
สำหรับทุเรียนภูเขาไฟจังหวัดศรีสะเกษ ได้ขึ้นทะเบียนสิ่งบ่งชี้ทางภูมิศาสตร์ หรือการขึ้นทะเบียนเป็นสินค้า GI ซึ่งเป็นเครื่องมือการันตีคุณภาพ และความมีเอกลักษณ์ที่โดดเด่น ไม่เหมือนใคร จึงเชื่อว่าด้วยคุณภาพและความอร่อย จะสร้างมูลค่าทางเศรษฐกิจ สร้างรายได้แก่เกษตรกร ตลอดจนผู้ที่อยู่ในวงจรการจัดจำหน่ายได้เป็นอย่างดี
นายอาคม เติมพิทยาไพสิฐ รมว.คลัง กล่าวว่า จังหวัดศรีสะเกษ มีพื้นที่ปลูกทุเรียน 8,552 ไร่ คาดการณ์ปริมาณผลผลิต ทุเรียนภูเขาไฟในปี 2564 ไว้ที่ 4,195 ตัน เฉลี่ย 1,190 กิโลกรัมต่อไร่ ราคาจำหน่ายปลีกหน้าสวน กิโลกรัมละ 160-180 บาท และราคาในตลาดอำเภอเมืองฯ ที่กิโลกรัมละ 180-200 บาท โดยคาดว่าปีนี้ทุเรียนภูเขาไฟศรีสะเกษจะสร้างรายได้ คิดเป็นมูลค่า 713 ล้านบาท
นายอาคม กล่าวว่า ปีนี้จังหวัดศรีสะเกษ ได้งดจัดงานเทศกาลทุเรียนภูเขาไฟศรีสะเกษ ซึ่งจัดขึ้นทุกปี เพื่อลดความเสี่ยงต่อการแพร่ระบาดของเชื้อไวรัสโคโรนา 2019 โดยจังหวัดศรีสะเกษได้มีการประชาสัมพันธ์เพื่อสร้างการรับรู้เกี่ยวกับระบบการจำหน่ายทุเรียนภูเขาไฟผ่านช่องทางออนไลน์ เว็บไซต์ www.lavadurian.com เป็นดังประตูบานแรกที่ผู้บริโภคสามารถเข้าไปเลือกซื้อทุเรียนภูเขาไฟจากชาวสวนตัวจริงที่จังหวัดให้การรับรองคุณภาพ ซึ่งเป็นวิธีที่เหมาะสมกับสถานการณ์ในปัจจุบัน เป็นทางเลือกให้เกษตรกรสามารถบริหารจัดการสินค้าในช่วงวิกฤติ ตลอดจนเป็นการสร้างความมั่นใจในคุณภาพของสินค้าให้กับผู้บริโภคด้วย
​รมว.คลัง กล่าวว่า นอกจากนี้ จังหวัดศรีสะเกษ และ บริษัท ไปรษณีย์ไทย จำกัด ได้จัดทำบันทึกข้อตกลงความร่วมมือ (MOU) เพื่ออำนวยความสะดวกให้กับเกษตรกรผู้ปลูกทุเรียนภูเขาไฟ ที่มีช่องทางการจำหน่ายผ่านระบบออนไลน์ ได้จัดส่งทุเรียนให้กับผู้สั่งซื้อด้วยความรวดเร็ว รวมทั้งมีการประสานความร่วมมือเพื่อดำเนินการส่งมอบทุเรียนภูเขาไฟจากเกษตรกรผู้ปลูกทุเรียน ไปยังผู้บริโภคที่เป็นภาคีเครือข่ายของบริษัท ไปรษณีย์ไทย จำกัด ตามเงื่อนไขที่กำหนดไว้ร่วมกัน โดยเริ่มส่งมอบครั้งแรก จำนวน 10 ตัน ในวันที่ 9 มิ.ย. 2564 ที่ผ่านมา
​ด้าน น.ส.ไตรศุลี ไตรสรณกุล รองโฆษกประจําสํานักนายกรัฐมนตรี กล่าวว่า เนื่องจากสถานการณ์การแพร่ระบาดของโรคโควิด-19 ประชาชนหลายพื้นที่หลีกเลี่ยงการเดินทาง ทำให้การจำหน่ายทุเรียนภูเขาไฟผ่านช่องทางออไลน์ เว็บไซต์ www.lavadurian.com มียอดสั่งซื้อสูงขึ้นกว่าทุกปีที่ผ่านมา โดยจังหวัดศรีสะเกษ ได้เร่งประชาสัมพันธ์ ให้ประชาชนทั่วประเทศได้ทราบถึงช่องทางดังกล่าว ซึ่งมีความสะดวก รวดเร็ว เหมาะกับการใช้ชีวิตในยุคปัจจุบัน
​น.ส.ไตรศุลี กล่าวว่า ในปี 2564 นี้ จังหวัดศรีสะเกษ โดยศูนย์วิจัยพืชสวนศรีสะเกษ ได้พัฒนาพันธุ์ทุเรียนภูเขาไฟ ที่มีความโดดเด่น จนได้ทุเรียนพันธุ์ใหม่ที่มีคุณภาพ มีคุณสมบัติแปลกใหม่ คือ เปอร์เซ็นต์เนื้อทุเรียนสูงกว่าหมอนทอง เนื้อสัมผัสแตกต่างจากพันธุ์เดิม กล่าวคือ มีความเป็นมันวาว กรอบกว่า เนื้อแน่นกว่า เก็บได้นาน ไม่เละ สีสม่ำเสมอ รสชาติโดดเด่นแตกต่างจากทุเรียนภูเขาไฟทั่วไป  โดยจังหวัดศรีสะเกษ ได้ตั้งชื่อทุเรียนพันธุ์นี้ว่า “ทุเรียนพันธุ์ศรีสะเกษ  238 ปี” สามารถปลูกได้ทุกพื้นที่ในจังหวัดศรีสะเกษ ไม่เจาะจงเฉพาะพื้นที่ที่เป็นดินภูเขาไฟเท่านั้น
.................

ที่มา : https://www.thaigov.go.th/news/contents/details/42729