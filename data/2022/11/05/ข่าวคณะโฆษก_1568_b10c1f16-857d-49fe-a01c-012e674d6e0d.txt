รัฐบาลไทย-ข่าวทำเนียบรัฐบาล-โฆษกรัฐบาลเผย นายกฯ แนะผู้ปกครองเตรียมความพร้อมบุตร หลาน บอกวิธีปฏิบัติตนเมื่ออยู่ที่โรงเรียน เพื่อให้ปลอดภัยห่างไกลโรคโควิด-19 สำหรับการเปิดภาคเรียนที่ 1/2565 ในวันที่ 17 พ.ค. นี้


วันศุกร์ที่ 13 พฤษภาคม 2565
พิมพ์
โฆษกรัฐบาลเผย นายกฯ แนะผู้ปกครองเตรียมความพร้อมบุตร หลาน บอกวิธีปฏิบัติตนเมื่ออยู่ที่โรงเรียน เพื่อให้ปลอดภัยห่างไกลโรคโควิด-19 สำหรับการเปิดภาคเรียนที่ 1/2565 ในวันที่ 17 พ.ค. นี้
โฆษกรัฐบาลเผย นายกฯ แนะผู้ปกครองเตรียมความพร้อมบุตร หลาน บอกวิธีปฏิบัติตนเมื่ออยู่ที่โรงเรียน เพื่อให้ปลอดภัยห่างไกลโรคโควิด-19 สำหรับการเปิดภาคเรียนที่ 1/2565 ในวันที่ 17 พฤษภาคม นี้
วันที่ 13 พฤษภาคม 2565 นายธนกร วังบุญคงชนะ โฆษกประจำสำนักนายกรัฐมนตรี เปิดเผยสถานการณ์การแพร่ระบาดของโควิด-19 วันนี้ พบผู้ป่วยติดเชื้อรายใหม่ รวม 7,779 ราย จำแนกเป็น ผู้ป่วยจากในประเทศ 7,777 ราย ผู้ป่วยมาจากต่างประเทศ 2 ราย ผู้ป่วยสะสม 2,137,581 ราย (ตั้งแต่ 1 มกราคม 2565) หายป่วยกลับบ้าน 9,286 ราย หายป่วยสะสม 2,087,291 ราย (ตั้งแต่ 1 มกราคม 2565)  ผู้ป่วยกำลังรักษา 75,864 ราย เสียชีวิต 56 ราย จำนวนผู้ป่วยปอดอักเสบรักษาตัวอยู่ในโรงพยาบาล 1,277 ราย เฉลี่ยจังหวัดละ 17 ราย อัตราครองเตียง ร้อยละ 17.1
โฆษกประจำสำนักนายกรัฐมนตรีเผย พล.อ.ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม กำชับการเตรียมความพร้อมการเปิดภาคเรียนที่ 1/2565 ซึ่งหลายสถานศึกษา โดยเฉพาะในพื้นที่กรุงเทพมหานคร จะเป็นการเปิดเรียนแบบออนไซต์เต็มรูปแบบ 100% ทุกระดับชั้น ขอความร่วมมือผู้ปกครองต้องเตรียมความพร้อม บุตร หลาน เน้นย้ำวิธีการปฏิบัติตนเมื่ออยู่ที่โรงเรียน สวมหน้ากากอนามัยให้ถูกต้องก่อนออกจากบ้าน เว้นระยะห่างจากเพื่อน ซึ่งธรรมชาติของเด็กเวลาเล่นกันอาจมีการสัมผัสใกล้ชิดกัน และหากลูกหลานมีอาการไข้ ไอ น้ำมูก ควรหยุดเรียนทันที เพื่อลดความเสี่ยงในการรับเชื้อโรคเพิ่มขึ้น และลดการแพร่กระจายเชื้อ ทั้งนี้ โรงเรียนต้องเคร่งครัดมาตรการสาธารณสุขเพื่อลดความเสี่ยงโควิดในโรงเรียน เน้นย้ำให้นักเรียนสวมหน้ากากอนามัย และการรักษาระยะห่าง คัดกรองวัดไข้ ก่อนเข้าโรงเรียน ลดการแออัด และความสะอาดในโรงเรียน การล้างมือหลังสัมผัสปุ่มสัมผัส ลูกบิดประตู และรับประทานอาหารปรุงสุกใหม่ และสำรวจตรวจสอบตนเองจะช่วยให้เด็กไปโรงเรียนอย่างมีความสุข และปลอดภัยห่างไกลโรคโควิด -19 ผู้ปกครองควรพาบุตรหลานไปรับวัคซีนโควิด-19 ก่อนไปโรงเรียน ทั้งนี้ นายกรัฐมนตรียังขอความร่วมมือทุกคนปฏิบัติตามมาตรการป้องกันโควิด-19 อย่างต่อเนื่อง ควบคู่กับการเดินหน้าเศรษฐกิจประเทศ และการเปิดภาคเรียนที่จะถึงนี้

ที่มา : https://www.thaigov.go.th/news/contents/details/54548