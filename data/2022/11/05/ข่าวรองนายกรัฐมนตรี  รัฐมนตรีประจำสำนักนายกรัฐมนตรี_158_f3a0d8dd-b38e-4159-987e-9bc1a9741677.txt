รัฐบาลไทย-ข่าวทำเนียบรัฐบาล-รองนายกฯ พลเอก ประวิตรฯ หารือ เอกอัครราชทูตเนเธอร์แลนด์ฯ ย้ำความร่วมมือที่ใกล้ชิดในทุกมิติ ทั้งในระดับทวิภาคีและพหุภาคี พร้อมขยายความร่วมมือในสาขาที่มีศักยภาพ โดยเฉพาะด้านการบริหาร


วันพฤหัสบดีที่ 19 พฤษภาคม 2565
พิมพ์
รองนายกฯ พลเอก ประวิตรฯ หารือ เอกอัครราชทูตเนเธอร์แลนด์ฯ ย้ำความร่วมมือที่ใกล้ชิดในทุกมิติ ทั้งในระดับทวิภาคีและพหุภาคี พร้อมขยายความร่วมมือในสาขาที่มีศักยภาพ โดยเฉพาะด้านการบริหาร
รองนายกฯ พลเอก ประวิตรฯ หารือ เอกอัครราชทูตเนเธอร์แลนด์ฯ ย้ำความร่วมมือที่ใกล้ชิดในทุกมิติ ทั้งในระดับทวิภาคีและพหุภาคี พร้อมขยายความร่วมมือในสาขาที่มีศักยภาพ โดยเฉพาะด้านการบริหารจัดการน้ำ
วันนี้ (วันพฤหัสบดีที่ 19 พฤษภาคม 2565) เวลา 11.00 น. ณ ห้องรับรอง 1 ตึกบัญชาการ 1 ทำเนียบรัฐบาล นายแร็มโก โยฮันเนิส ฟัน ไวน์คาร์เดิน (H.E. Mr. Remco Johannes van Wijngaarden) เอกอัครราชทูตราชอาณาจักรเนเธอร์แลนด์ประจำประเทศไทย เข้าเยี่ยมคารวะ พลเอก ประวิตร วงษ์สุวรรณ รองนายกรัฐมนตรี ในโอกาสเข้ารับหน้าที่ โดยสรุปสาระสำคัญของการหารือ ดังนี้
รองนายกรัฐมนตรีกล่าวยินดีกับเอกอัครราชทูตราชอาณาจักรเนเธอร์แลนด์ประจำประเทศไทยในโอกาสเข้ารับหน้าที่ เชื่อมั่นว่าด้วยประสบการณ์และความรู้ความสามารถของเอกอัครราชทูตเนเธอร์แลนด์ฯ จะมีบทบาทสำคัญในการส่งเสริมความสัมพันธ์และความร่วมมือระหว่างไทยกับเนเธอร์แลนด์ให้แน่นแฟ้นยิ่งขึ้น โดยรองนายกรัฐมนตรียืนยันว่า รัฐบาลไทยพร้อมสนับสนุนการปฏิบัติหน้าที่ของเอกอัครราชทูตเนเธอร์แลนด์ฯ เพื่อส่งเสริมความร่วมมือระหว่างสองประเทศอย่างเต็มที่ โดยเฉพาะความร่วมมือด้านการบริหารจัดการทรัพยากรน้ำ
เอกอัครราชทูตเนเธอร์แลนด์ฯ ขอบคุณรองนายกรัฐมนตรีที่สละเวลาให้พบหารือแม้จะมีภารกิจมาก ยินดีที่ได้ดำรงตำแหน่งเอกอัครราชทูตราชอาณาจักรเนเธอร์แลนด์ประจำประเทศไทย โดยไทยและเนเธอร์แลนด์มีความร่วมมืออันดีระหว่างกัน โดยเฉพาะในด้านการค้าและการลงทุน ซึ่งทั้งสองประเทศมีการแลกเปลี่ยนการลงทุนระหว่างกันเป็นจำนวนมาก ทั้งนี้ เอกอัครราชทูตเนเธอร์แลนด์ฯ ยืนยันความพร้อมในการสานต่อและเพิ่มพูนความร่วมมือระหว่างกันมากขึ้น ทั้งในด้านการค้าการลงทุน ความร่วมมือสีเขียว และการพัฒนาที่ยั่งยืน โดยเอกอัครราชทูตเนเธอร์แลนด์ฯ ได้ไปเยี่ยมชมเขตพัฒนาพิเศษภาคตะวันออก (EEC) ของไทย และประทับใจการบริหารจัดการของหน่วยงานไทยเป็นอย่างมาก โดยพร้อมผลักดันให้นักลงทุนเนเธอร์แลนด์เข้ามาลงทุนในพื้นที่ EEC มากขึ้น นอกจากนี้ เอกอัครราชทูตเนเธอร์แลนด์ฯ ชื่นชมบทบาทที่แข็งขันของไทยในเวทีโลก และการให้ความช่วยเหลือด้านมนุษยธรรมแก่ประเทศที่เดือดร้อน
โอกาสนี้ ทั้งสองฝ่ายได้หารือเกี่ยวกับประเด็นความร่วมมือที่สำคัญร่วมกัน ดังนี้
ความร่วมมือด้านเศรษฐกิจ ทั้งสองฝ่ายยินดีที่ไทยกับเนเธอร์แลนด์มีความร่วมมือด้านเศรษฐกิจที่ใกล้ชิด โดยทั้งสองฝ่ายต่างมีการลงทุนระหว่างกันมากเป็นอันดับ 1 ในกลุ่มสหภาพยุโรป อย่างไรก็ดี รองนายกรัฐมนตรีเห็นว่าทั้งสองประเทศยังมีศักยภาพที่จะเพิ่มพูนการค้าและการลงทุนระหว่างกันได้อีกมาก พร้อมทั้งได้เชิญชวนให้นักลงทุนเนเธอร์แลนด์ขยายการลงทุนในไทยมากขึ้น โดยเฉพาะในพื้นที่ EEC ตลอดจนเห็นพ้องให้มีการแลกเปลี่ยนองค์ความรู้และประสบการณ์ด้านเศรษฐกิจหมุนเวียนและการพัฒนาที่ยั่งยืน ซึ่งเป็นสาขาที่ทั้งสองฝ่ายผลักดัน นอกจากนี้ รองนายกรัฐมนตรีขอให้เนเธอร์แลนด์ในฐานะประเทศสมาชิกที่มีบทบาทสำคัญของ EU ช่วยให้การสนับสนุนการฟื้นการเจรจา FTA ไทย – EU ด้วย ซึ่งเอกอัครราชทูตเนเธอร์แลนด์ฯ พร้อมสนับสนุนการฟื้นการเจรจาดังกล่าวอย่างเต็มที่ โดยเห็นว่าจะเป็นประโยชน์ต่อการลงทุนในไทย โดยเฉพาะในพื้นที่ EEC
ความร่วมมือด้านสิ่งแวดล้อม การเกษตร และการบริหารจัดการทรัพยากรน้ำ ทั้งสองฝ่ายเห็นพ้องต่อยอดความร่วมมือด้านการบริหารจัดการทรัพยากรน้ำที่ได้มีการลงนามบันทึกความเข้าใจร่วมกัน โดยเฉพาะการแลกเปลี่ยนองค์ความรู้และแนวปฏิบัติที่ดี ซึ่งเนเธอร์แลนด์มีความเชี่ยวชาญ โดยเฉพาะประเด็นปัญหาการรุกล้ำของน้ำเค็ม พร้อมทั้งขยายความร่วมมือในสาขาที่มีศักยภาพร่วมกัน อาทิ พลังงานทดแทน เทคโนโลยีการเกษตร นวัตกรรม และอาหาร นอกจากนี้ เอกอัครราชทูตเนเธอร์แลนด์ฯ พร้อมสนับสนุนฝ่ายไทยในการจัดตั้งกระทรวงน้ำ โดยเชิญชวนให้ผู้แทนไทยเดินทางไปศึกษาดูงานและแลกเปลี่ยนแนวปฏิบัติที่ดีจากเนเธอร์แลนด์ ซึ่งรองนายกรัฐมนตรีได้มอบหมายให้สำนักงานทรัพยากรน้ำแห่งชาติดูแล
ความร่วมมือด้านเทคโนโลยีการป้องกันประเทศ รองนายกรัฐมนตรีเชิญชวนเนเธอร์แลนด์ให้เข้ามาลงทุนในสาขาอุตสาหกรรมป้องกันประเทศมากขึ้น ซึ่งเป็นหนึ่งในอุตสาหกรรมเป้าหมายของไทย ตลอดจนเชิญชวนฝ่ายเนเธอร์แลนด์เข้าร่วมงานแสดงอาวุธยุทโธปกรณ์และเทคโนโลยีด้านการป้องกันประเทศของไทย ระหว่างวันที่ 29 สิงหาคม – 1 กันยายน 2565 ด้านเอกอัครราชทูตเนเธอร์แลนด์ฯ ยินดีที่ทั้งสองประเทศมีความร่วมมือด้านเทคโนโลยีการป้องกันประเทศที่ใกล้ชิด และจะร่วมลงนามในบันทึกความเข้าใจว่าด้วยอุตสาหกรรมป้องกันประเทศในสัปดาห์หน้า พร้อมทั้งยินดีสนับสนุนให้มีการถ่ายโอนเทคโนโลยีแก่กองทัพเรือไทย
สำหรับประเด็นความสัมพันธ์อาเซียน-เนเธอร์แลนด์ ทั้งสองฝ่ายยินดีที่อาเซียนและEU ได้ยกระดับความสัมพันธ์สู่ความเป็นหุ้นส่วนทางยุทธศาสตร์ ซึ่งไทยและเนเธอร์แลนด์จะเป็นกำลังสำคัญในการสร้างเสริมความร่วมมือที่สร้างสรรค์ระหว่างสองภูมิภาค และในฐานะที่ไทยเป็นประเทศผู้ประสานงานด้านการพัฒนาที่ยั่งยืนของอาเซียน ไทยยินดีที่ความร่วมมือด้านการพัฒนาที่ยั่งยืนและวาระสีเขียวเป็นหนึ่งในผลลัพธ์ที่เป็นรูปธรรมของการประชุมสุดยอดอาเซียน - EU ที่จะจัดขึ้นในปีนี้ ณ กรุงบรัสเซลส์ พร้อมเชื่อมั่นว่า การประชุมในครั้งนี้จะนำไปสู่ความเป็นหุ้นส่วนสีเขียวระหว่างอาเซียนกับ EU

ที่มา : https://www.thaigov.go.th/news/contents/details/54733