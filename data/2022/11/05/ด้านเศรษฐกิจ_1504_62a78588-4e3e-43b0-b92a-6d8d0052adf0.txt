รัฐบาลไทย-ข่าวทำเนียบรัฐบาล-ออมสิน ร่วมผลักดัน EEC ปั้นเศรษฐกิจไทยแข็งแกร่งอย่างยั่งยืน จัดบริการทางการเงินครบวงจรให้นักลงทุน ผู้ประกอบการ และประชาชนในพื้นที่ได้เข้าถึงแหล่งทุน


วันพุธที่ 27 ตุลาคม 2564
พิมพ์
ออมสิน ร่วมผลักดัน EEC ปั้นเศรษฐกิจไทยแข็งแกร่งอย่างยั่งยืน จัดบริการทางการเงินครบวงจรให้นักลงทุน ผู้ประกอบการ และประชาชนในพื้นที่ได้เข้าถึงแหล่งทุน
รมว.คลัง เป็นประธานในพิธีลงนามบันทึกข้อตกลงความร่วมมือการส่งเสริมการลงทุน และบริการทางการเงินเพื่อพัฒนาเขตพัฒนาพิเศษภาคตะวันออก โดยมีหน่วยงานขับเคลื่อนความร่วมมือเข้าร่วมในพิธี ได้แก่ สกพอ. ธ.ออมสิน เอ็กซิมแบงก์ และ บสย.
วันนี้ (27 ตุลาคม 2564) ณ ห้องประชุมวายุภักษ์ 4 อาคารสำนักปลัดกระทรวงการคลัง นายอาคม เติมพิทยาไพสิฐ รัฐมนตรีว่าการกระทรวงการคลัง เป็นประธานในพิธีลงนามบันทึกข้อตกลงความร่วมมือการส่งเสริมการลงทุน และบริการทางการเงินเพื่อพัฒนาเขตพัฒนาพิเศษภาคตะวันออก โดยมีหน่วยงานขับเคลื่อนความร่วมมือเข้าร่วมในพิธี ได้แก่ นายคณิศ แสงสุพรรณ เลขาธิการคณะกรรมการนโยบายเขตพัฒนาพิเศษภาคตะวันออก นายวิทัย รัตนากร ผู้อำนวยการธนาคารออมสิน ดร.รักษ์ วรกิจโภคาทร กรรมการผู้จัดการ ธนาคารเพื่อการส่งออกและนำเข้าแห่งประเทศไทย และ นางวสุกานต์ วิศาลสวัสดิ์ รักษาการผู้จัดการทั่วไป บรรษัทประกันสินเชื่ออุตสาหกรรมขนาดย่อม
นายวิทัย รัตนากร ผู้อำนวยการธนาคารออมสิน เปิดเผยว่า ภายใต้ความร่วมมือครั้งนี้ ธนาคารออมสิน พร้อมให้ความมือในการส่งเสริมและสนับสนุนให้ผู้ประกอบการ นักลงทุน ประชาชนและชุมชนในพื้นที่เขตพัฒนาพิเศษภาคตะวันออก ได้เข้าถึงแหล่งเงินทุน บริการและผลิตภัณฑ์ต่าง ๆ ของธนาคาร โดยเฉพาะการสนับสนุนและให้คำปรึกษาด้านสินเชื่อ ด้วยเงื่อนไขที่ผ่อนปรน ทั้งอัตราดอกเบี้ยเงินกู้ต่ำ และให้กู้ได้นานเป็นพิเศษ ซึ่งประกอบด้วย สินเชื่อสำหรับกลุ่มผู้ประกอบการ SMEs ได้แก่ สินเชื่อ GSB Smooth BIZ เพื่อเป็นเงินทุนหมุนเวียนหรือลงทุนในสินทรัพย์ถาวร อัตราดอกเบี้ยคงที่ 2 ปีแรก 2.99% ต่อปี ระยะเวลากู้สูงสุด 10 ปี วงเงินกู้สูงสุด 20 ล้านบาท และ สินเชื่อ SMEs มีที่ มีเงิน สำหรับธุรกิจ Small SMEs เพื่อเป็นเงินทุนหมุนเวียนของกิจการ หรือนำไปไถ่ถอนสัญญาขายฝาก ให้กู้โดยพิจารณาจากที่ดินซึ่งเป็นหลักประกัน วงเงินกู้สูงสุดร้อยละ 70 ของราคาประเมินราชการ ไม่ตรวจเครดิตบูโร อัตราดอกเบี้ยคงที่ 5.99% ตลอดสัญญา สำหรับกลุ่มผู้ประกอบการรายย่อย เช่น ผู้ประกอบอาชีพค้าขาย งานบริการและผลิตสินค้าอุปโภคเพื่อจำหน่าย ได้แก่ สินเชื่อประชาชนสุขใจ สำหรับกลุ่มผู้ประกอบการรายย่อย เพื่อเป็นเงินทุนหมุนเวียนในการประกอบธุรกิจ หรือใช้ปลดภาระหนี้นอกระบบ ให้วงเงินกู้สูงสุด 200,000 บาท อัตราดอกเบี้ย 1% ต่อเดือน Flat Rate ระยะเวลากู้สูงสุด 10 ปี โดย บสย.ค้ำประกันเต็มวงเงิน
นอกจากนี้ ผู้ประกอบการยังสามารถเลือกใช้บริการสินเชื่ออื่น ตามมาตรการช่วยเหลือต่าง ๆ ได้ตามความประสงค์ อาทิ สินเชื่อ Soft Loan สำหรับ SMEs ท่องเที่ยวและธุรกิจเกี่ยวเนื่อง / สินเชื่อ Soft Loan ธปท. เพื่อฟื้นฟูกิจการ / สินเชื่อสู้ภัย COVID-19 และ สินเชื่ออิ่มใจ เป็นต้น
ธนาคารออมสิน พร้อมเป็นส่วนหนึ่งของความร่วมมือ ในการส่งเสริมการลงทุนและบริการทางการเงิน เพื่อพัฒนาเขตพัฒนาพิเศษภาคตะวันออก ให้เป็นกลไกสำคัญในการสร้างความมั่นคงทางเศรษฐกิจ สังคม และรักษาสิ่งแวดล้อมอย่างเป็นระบบ ซึ่งจะส่งผลดีต่อการพัฒนาและเติบโตทางเศรษฐกิจในภาพรวมของประเทศต่อไป

ที่มา : https://www.thaigov.go.th/news/contents/details/47486