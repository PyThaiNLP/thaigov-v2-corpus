รัฐบาลไทย-ข่าวทำเนียบรัฐบาล-รฟท. รายงานความคืบหน้าแก้ปัญหาผู้บุกรุกโครงการรถไฟความเร็วสูงเชื่อม 3 สนามบิน


วันพฤหัสบดีที่ 19 พฤษภาคม 2565
รฟท. รายงานความคืบหน้าแก้ปัญหาผู้บุกรุกโครงการรถไฟความเร็วสูงเชื่อม 3 สนามบิน
...
การรถไฟแห่งประเทศไทย กระทรวงคมนาคม เดินหน้าหน้าแก้ปัญหาผู้บุกรุกเขตทางรถไฟ  ในแนวโครงการก่อสร้างรถไฟความเร็วสูงเชื่อม 3 สนามบิน เผยในส่วนผู้บุกรุกเขตทางรถไฟ  ได้แก้ปัญหา 100% แล้ว และเตรียมส่งมอบพื้นที่ให้เอกชน ผู้ได้รับสัมปทานโครงกรรถไฟความเร็วสูงเชื่อม 3 สนามบินในวันที่ 24 กรกฎาคม 2565 นี้ ย้ำต้องเร่งรัดดำเนินการให้โครงการสำคัญสนับสนุนการพัฒนาพื้นที่ EEC เดินหน้าต่อไปได้
นายสมยุทธ์ เรือนงาม ผู้อำนวยการ ฝ่ายบริหารโครงการพัฒนาที่ดิน  การรถไฟแห่งประเทศไทย (รฟท.) เปิดเผยว่า รฟท.ได้ร่วมกับกรมชลประทานเข้าดำเนินการรื้อถอนอาคารและสิ่งปลูกสร้างที่อาศัยในแนวโครงการก่อสร้างรถไฟความเร็วสูงเชื่อม 3 สนามบิน  เพื่อทำให้โครงการที่เกิดประโยชน์ต่อเศรษฐกิจ การค้า การลงทุน ต่อประเทศนี้ ในพื้นที่ EEC เดินหน้าต่อไปได้  ซึ่งเจ้าหน้าที่ฝ่ายบริหารโครงการพัฒนาที่ดิน การรถไฟแห่งประเทศไทย    พร้อมด้วย เจ้าหน้าที่  กรมชลประทาน นำกำลังเข้าดำเนินการรื้อถอนย้ายอาคารและสิ่งปลูกสร้างของประชาชนที่อยู่อาศัย  ในแนวโครงการก่อสร้างรถไฟความเร็วสูงเชื่อม 3 สนามบินบริเวณแนวเส้นทางรถไฟโรงเรียนบ้านเขาชีจรรย์ หมู่ 11 ตำบลบางเสร่ อำเภอสัตหีบ จังหวัดชลบุรี เป็นที่เรียบร้อย
นายสมยุทธ์ กล่าวว่า ในการแก้ปัญหาผู้บุกรุกในเขตทางก่อสร้างโครงการรถไฟความเร็วสูงเชื่อม 3 สนามบิน  ในส่วนของ รฟท. ได้แก้ปัญหาแล้วเสร็จไปแล้ว 100 % คงเหลืออีก 2 ราย ในพื้นที่ของกรมชลประทาน ที่ รฟท. ขอใช้พื้นที่ในเขตทางโครงการเท่านั้น และยืนยันว่า ได้มีการทำความเข้ากับผู้บุกรุกมาตลอด โดยหลังการดำเนินการแก้ไขปัญหาผู้บุกรุกแล้วเสร็จ รฟท. ก็มีแผนในการดำเนินการ ส่งมอบพื้นที่ให้เอกชน ผู้ได้รับสัมปทานโครงกรรถไฟความเร็วสูงเชื่อม 3 สนามบินในวันที่ 24 กรกฎาคม 2565 นี้
ส่วนความก้าวหน้า การรื้อย้ายสาธารณูปโภค ในช่วงเดือน เมษายน 2565 ที่ผ่านมา  ประกอบด้วย  งานรื้อย้ายสาธารณูปโภค ช่วงสุวรรณภูมิ-อู่ตะเภา   หน่วยงานเจ้าของสาธารณูปโภคลงพื้นที่ดำเนินการแล้วเสร็จ 357 จุด (609 งาน) จากทั้งหมด 400 จุด (668 งาน) โดยมีสาธารณูปโภคที่ดำเนินการ  รื้อย้ายหลังส่งมอบระหว่างการก่อสร้างโครงการฯ จำนวนทั้งหมด 135 งาน ได้ดำเนินการแล้ว 76 งาน คงเหลืองานรื้อย้าย 59 งาน ซึ่งการรื้อย้ายสาธารณูปโภคงานสุดท้ายจะรื้อย้ายแล้วเสร็จภายในเดือน ก.ค. 65  ส่วนงานรื้อย้ายสาธารณูปโภค  ช่วงพญาไท-ดอนเมือง  ลงพื้นที่ดำเนินการแล้วเสร็จ 18 จุด (18 งาน) จากทั้งหมด 68 จุด (67 งาน)
สำหรับการแก้ปัญหา ผู้บุกรุก พื้นที่เขตทางรถไฟ และพื้นที่บางส่วนของกรมชลประทาน ที่อยู่ในแนวเส้นทางก่อสร้างโครงการรถไฟความเร็วสูง เชื่อม 3 สนามบินเจ้าหน้าที่ได้เข้าทำความเข้าใจ  เจรจาไปแล้วหลายครั้ง ถึงความจำเป็นต้องเร่งส่งพื้นที่ให้กับผู้รับเหมาเพื่อดำเนินการ  ปรับสภาพเส้นทาง  รองรับการก่อสร้างโครงการดังกล่าว  ตามสัญญาโดยที่ผ่านมาก็ได้มีการเจรจา  เพื่อจ่ายค่าทดแทนให้ชาวบ้านทั้ง 2 รายไปแล้ว จากเดิมได้มีการประเมินราคาค่าทดแทน  และมีการทำสัญญากันไป ตั้งแต่วันที่ 21 ก.พ.2564   รายที่ 1 ได้รับค่าทดแทน 1,920,600 บาท รายที่ 2 ได้รับค่าทดแทน 821,929 บาท  แต่ทั้ง 2 รายจะต้องยื่นเอกสารแสดงสิทธิการเช่าที่ดิน กับกรมชลประทานก่อนให้ครบถ้วน แต่ปรากฏว่าผู้ได้รับผลกระทบ   ไม่สามารถแสดงสิทธิ์ได้ รฟท.จึงไม่สามารถจ่ายค่าทดแทนตามข้อตกลงดังกล่าว
โดยต่อมาได้มีการปรับเปลี่ยนค่าทดแทนตามระเบียบที่กฎหมายกำหนด โดยระบุให้ผู้เสียหาย ได้รับค่าทดแทนส่วนหนึ่ง   โดย การรถไฟฯ ได้มีหนังสือแจ้งประกาศครอบครองไปยังคู่กรณี   แต่ชาวบ้านทั้ง 2 ราย ไม่ยินยอม  ในกรณีดังกล่าวการรถไฟฯต้องดำเนินการตามกฎหมาย   หากผู้ร้องขอไม่สามารถแสดงสิทธิในที่อยู่อาศัยได้   ก็จะกลายเป็นการบุกรุกที่ดินของรัฐ   ไม่สามารถจ่ายค่าทดแทนได้     ต่อมา รฟท.ก็ยังได้พิจารณาจัดสรรค่าทดแทนบางส่วนเพื่อช่วยเหลือ และล่าสุด รฟท. ได้ทำหนังสือแจ้งผู้อาศัยให้มารับเงิน ค่าทดแทน  ตามกำหนดเมื่อวันที่ 18 ม.ค.2565 ที่ผ่านมา แต่ทั้ง 2 ราย ยังไม่ยินยอม  รฟท.จึงต้องส่งเจ้าหน้าที่ลงพื้นที่เพื่อเจรจาต่อเนื่อง  แต่ยังไม่ได้รับความร่วมมือ จึงจำเป็นต้องเข้าดำเนินรื้อถอนตามกฎหมาย   เพื่อให้สามารถส่งมอบพื้นที่ได้ตามกำหนด หลีกเลี่ยงความเสียหายที่อาจจะเกิดขึ้น   จากการที่รัฐส่งมอบพื้นที่ให้ผู้รับเหมาล่าช้า และเป็นโครงการที่เป็นประโยชน์ต่อประเทศและประชาชนสวนรวม
ทั้งนี้ โครงการรถไฟความเร็วสูงเชื่อม 3 สนามบิน  ดอนเมือง – สุวรรณภูมิ – อู่ตะเภา  โครงการ มี ระยะทาง 220 กิโลเมตร 9 สถานี มูลค่าโครงการ  224,500 ล้านบาท  เป็นโครงการช่วยสนับสนุนการพัฒนาพื้นที่ระเบียงเศรษฐกิจภาคตะวันออก หรือ EEC ช่วยพัฒนา ที่ก่อให้เกิดการลงทุน การท่องเที่ยว ก่อประเทศต่อเศรษฐกิจโดยสารของประเทศในอนาคต

ที่มา : https://www.thaigov.go.th/news/contents/details/54767