รัฐบาลไทย-ข่าวทำเนียบรัฐบาล-ครบรอบ 80 ปี กรมปศุสัตว์ พร้อมยืนเคียงข้างภาคปศุสัตว์ไทย


วันพฤหัสบดีที่ 5 พฤษภาคม 2565
ครบรอบ 80 ปี กรมปศุสัตว์ พร้อมยืนเคียงข้างภาคปศุสัตว์ไทย
ครบรอบ 80 ปี กรมปศุสัตว์ พร้อมยืนเคียงข้างภาคปศุสัตว์ไทย หนุนนวัตกรรม ยกระดับผู้เลี้ยงสัตว์รายย่อย สร้างรายได้เพิ่มมูลค่าสินค้าปศุสัตว์ไทยอย่างยั่งยืน
ดร.เฉลิมชัย ศรีอ่อน รัฐมนตรีว่าการกระทรวงเกษตรและสหกรณ์ เป็นประธานวันคล้ายวันสถาปนากรมปศุสัตว์ ครบรอบ 80 ปี 5 พฤษภาคม 2565 ภายใต้แนวคิด "ย้อนรำลึก 8 ทศวรรษ 80 ปี วิถีชาวปศุสัตว์สู่การพัฒนาประเทศ สืบสานงานตามพระราชปณิธานตามรอยพ่อของแผ่นดิน" โดยมี นายประภัตร โพธสุธน รัฐมนตรีช่วยว่าการกระทรวงเกษตรและสหกรณ์ และผู้บริหารกระทรวงเกษตรและสหกรณ์ เข้าร่วม ณ กรมปศุสัตว์ พญาไท กรุงเทพฯ โดยมีกิจกรรมต่าง ๆ เช่น พิธีไถ่ชีวิตโคกระบือ 80 ตัว กิจกรรมให้บริการประชาชนโดยทำหมัน / ฉีดวัคซีนป้องกันโรคพิษสุนัขบ้า กิจกรรมเปิดห้องนิทรรศการและนวัตกรรมปศุสัตว์ การแสดงภาพเก่าเล่าประวัติและเชิดชูเกียรติ การมอบรางวัลคนดีศรีปศุสัตว์ / การมอบรางวัล DLD Award / ธคก.ดีเด่น / รางวัลฟาร์มปศุสัตว์อินทรีย์ BCG Model / รางวัล "ปศจ.ดีเด่นด้านส่งเสริมเกษตรกรอาชีพเลี้ยงสัตว์" / ผู้ที่ทำคุณประโยชน์แก่กรมปศุสัตว์ และการจำหน่ายผลิตภัณฑ์และสินค้าปศุสัตว์ราคาถูก
รัฐมนตรีว่าการกระทรวงเกษตรและสหกรณ์ กล่าวว่า ภาคเกษตรถือเป็นกลไกสำคัญในการพัฒนาเศรษฐกิจและสังคมของประเทศ รัฐบาลมีนโยบายสำคัญในการพัฒนาภาคปศุสัตว์ให้มีความเจริญก้าวหน้า โดยมุ่งเน้นการสร้างความเข้มแข็งให้แก่เกษตรกรรายย่อยในการพัฒนาอาชีพการเลี้ยงสัตว์ รวมทั้งพัฒนาระบบการผลิตและการตลาด  ตลอดจนพัฒนาคุณภาพสินค้าให้ได้มาตรฐาน เพื่อเพิ่มมูลค่าด้านการตลาด และสนับสนุนการส่งออกสินค้าปศุสัตว์ไปยังต่างประเทศ ซึ่งช่วยให้พี่น้องเกษตรกรผู้เลี้ยงปศุสัตว์มีรายได้เพิ่มขึ้น สามารถดำรงชีพได้อย่างมั่นคงและมีคุณภาพชีวิตที่ดีอย่างยั่งยืน ซึ่งตลอดระยะเวลา 8 ทศวรรษที่ผ่านมา กรมปศุสัตว์มีบทบาทสำคัญในการขับเคลื่อนงานด้านปศุสัตว์ของประเทศให้มีความเจริญก้าวหน้า โดยบูรณาการการทำงานกับทุกภาคส่วน เพื่อขับเคลื่อนการปฏิบัติราชการให้สอดคล้องกับนโยบายรัฐบาล แผนพัฒนาเศรษฐกิจและสังคมแห่งชาติ ยุทธศาสตร์ชาติ 20 ปี และแผนงานอื่น ๆ ให้เกิดผลสัมฤทธิ์ โดยยึดมั่นในประโยชน์สุขของประชาชน  โดยเฉพาะอย่างยิ่งการร่วมขับเคลื่อนงานพัฒนาสังคมไทยเพื่อส่วนรวม ภายใต้แผนยุทธศาสตร์การดำเนินโครงการสัตว์ปลอดโรค คนปลอดภัย จากโรคพิษสุนัขบ้า ตามพระปณิธาน ศาสตราจารย์​ ดร.สมเด็จพระเจ้าน้องนางเธอ​ เจ้าฟ้าจุฬาภรณวลัยลักษณ์ อัครราชกุมารี​ กรมพระศรีสวางควัฒน วรขัตติยราชนารี​ พ.ศ. 2564 – 2568 ให้สำเร็จอย่างเป็นรูปธรรม
"กรมปศุสัตว์เป็นหน่วยงานสำคัญในการส่งเสริมและพัฒนางานด้านปศุสัตว์ให้มีความเจริญก้าวหน้า มีประสิทธิภาพได้มาตรฐานและปลอดภัยสำหรับการบริโภคทั้งภายในประเทศและส่งออกสินค้าปศุสัตว์ไปยังต่างประเทศ จึงถือว่าเป็นหน่วยงานหนึ่งที่มีบทบาทในการขับเคลื่อนนโยบายของรัฐบาลที่ต้องการสร้างความเข้มแข็งของภาคเกษตรไทย ซึ่งการดำเนินงานของกรมปศุสัตว์ล้วนเป็นการตอบสนองนโยบายของกระทรวงเกษตรและสหกรณ์ ในปี 2565 ตามวิสัยทัศน์ “ภาคเกษตรมั่นคง เกษตรกรมั่งคั่ง ทรัพยากรเกษตรยั่งยืน” ที่มีแนวทางการขับเคลื่อนที่มุ่งมั่นพัฒนาคุณภาพชีวิตเกษตรกรให้มีความมั่นคง พัฒนาเศรษฐกิจการเกษตรให้เติบโตอย่างมีเสถียรภาพ เน้นส่งเสริมการผลิตสินค้าเกษตรที่มีคุณภาพตลอดห่วงโซ่อุปทานให้สอดคล้องกับความต้องการของตลาด และส่งเสริมงานวิจัย เทคโนโลยี และนวัตกรรม เพื่อนำมาใช้ประโยชน์ ตลอดจนการส่งเสริมให้มีการบริหารจัดการทรัพยากรการเกษตรและสิ่งแวดล้อมอย่างสมดุลและยั่งยืน อย่างไรก็ตาม กระทรวงเกษตรฯ โดยกรมปศุสัตว์ พร้อมที่จะทำงานด้วยความขยันหมั่นเพียร ความซื่อสัตย์สุจริตเป็นที่ตั้ง เพื่อให้การจะดำเนินงานบรรลุเป้าหมายตามที่ตั้งไว้ และนำพาการปศุสัตว์ของประเทศให้เจริญก้าวหน้าตลอดไป" ดร.เฉลิมชัย กล่าว

ที่มา : https://www.thaigov.go.th/news/contents/details/54254