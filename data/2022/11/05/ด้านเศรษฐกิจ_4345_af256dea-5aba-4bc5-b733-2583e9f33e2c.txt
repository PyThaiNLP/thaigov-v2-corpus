รัฐบาลไทย-ข่าวทำเนียบรัฐบาล-ปลัดกอบชัยฯ ลงพื้นที่เยี่ยมชมบริษัท ทากาโน่ ออโต้ (ไทยแลนด์) จำกัด อุตสาหกรรมยานยนต์ประกอบและจัดจำหน่ายยานพาหนะไฟฟ้า


วันอังคารที่ 5 กรกฎาคม 2565
พิมพ์
ปลัดกอบชัยฯ ลงพื้นที่เยี่ยมชมบริษัท ทากาโน่ ออโต้ (ไทยแลนด์) จำกัด อุตสาหกรรมยานยนต์ประกอบและจัดจำหน่ายยานพาหนะไฟฟ้า
ปลัดกอบชัยฯ ลงพื้นที่เยี่ยมชมบริษัท ทากาโน่ ออโต้ (ไทยแลนด์) จำกัด อุตสาหกรรมยานยนต์ประกอบและจัดจำหน่ายยานพาหนะไฟฟ้า
จังหวัดชลบุรี : วันนี้ (5 กรกฎาคม 2565) นายกอบชัย สังสิทธิสวัสดิ์ ปลัดกระทรวงอุตสาหกรรม พร้อมด้วย นายทาวัน ทวีถาวรสวัสดิ์ ผู้ตรวจราชการกระทรวงอุตสาหกรรม นายชัชพล อินทโฉม อุตสาหกรรมจังหวัดชลบุรี และเจ้าหน้าที่กระทรวงอุตสาหกรรม ลงพื้นที่เยี่ยมชมบริษัท ทากาโน่ ออโต้ (ไทยแลนด์) จำกัด นิคมอมตะซิตี้ จังหวัดชลบุรี โดยบริษัทดำเนินธุรกิจอุตสาหกรรมยานยนต์ประกอบชิ้นส่วนและจัดจำหน่ายยานพาหนะไฟฟ้า (Electric Vehicle : EV) อาทิ รถกะบะ มอเตอร์ไซค์ ในชื่อแบรนด์ ทากาโน่ (TAKANO) โดยมีคุณทากาชิ โคบายาชิ ซีอีโอบริษัท คุณ ยาสุยุกิ อิชิดะ ผู้อำนวยการบริษัท ให้การต้อนรับ
บริษัท ทากาโน่ ออโต้ (ไทยแลนด์) จำกัด มีความมุ่งเน้นที่จะผลักดันและพัฒนาธุรกิจยานยนต์ไฟฟ้า (EV)ให้ก้าวหน้าและเติบโตอย่างต่อเนื่อง เพื่อที่จะให้ยานยนต์ไฟฟ้าเป็นที่นิยมอย่างแพร่หลาย ซึ่งจะส่งผลให้เกิดการลดลงของมลพิษที่เกิดจากยานยนต์ และยังส่งผลดีต่อโลกและสิ่งแวดล้อม โดยทางบริษัทฯ ได้ผลิตรถยนต์ต้นแบบ คือ TAKANO TTE 500 & SHUTTLE (specification) นวัตกรรมยานยนต์แห่งอนาคต ซึ่งเป็นรถยนต์พลังงานไฟฟ้า 100% รถกระบะไฟฟ้าขนาดเล็กเหมาะที่จะใช้งานในสนามกอล์ฟ โรงแรม ภายในหมู่บ้าน ระยะเวลาในการชาร์จ 6-8 ชม. สามารถชาร์จไฟ 220 โวลต์กับปลั๊กธรรมดาทั่วไป ติดตั้งมอเตอร์ไฟฟ้าในการขับเคลื่อนใช้งานแบตเตอรี่ไฟฟ้าแบบ 72 V. 120 แอมป์ Deep Cycle 6 ลูก คล้ายแบตเตอรี่รถยนต์ส่วนใหญ่ แต่มีการคายและเก็บประจุไฟได้เร็วกว่า ใช้เวลา 8 ชั่วโมงในการชาร์จเต็ม 1 ครั้ง ระยะทางที่รถวิ่งได้ต่อการชาร์จ 1 ครั้ง 100-120 กม. ความเร็วสูงสุด 60 กม./ชม. ราคาประมาณ 390,000 บาท
นายกอบชัย สังสิทธิสวัสดิ์ ปลัดกระทรวงอุตสาหกรรม กล่าวเพิ่มเติมว่า ประเทศไทยโดยคณะกรรมการนโยบายยานยนต์ไฟฟ้าแห่งชาติ มีนโยบายที่ต้องการผลักดันยานยนต์ไฟฟ้า (EV) ให้สามารถผลิตชิ้นส่วนในประเทศไทยได้ทั้งหมด ไม่ว่าจะเป็นแบตเตอรี่ ระบบควบคุม มอเตอร์ เพี่อส่งเสริมให้เกิดการผลิต การใช้ยานยนต์ไฟฟ้าในประเทศให้เป็นไปตามเป้าหมายการผลิตและการใช้ยานยนต์ไร้มลพิษ (Zero Emission Vehicle: ZEV) ของยานยนต์ทุกประเภทอีกด้วย

ที่มา : https://www.thaigov.go.th/news/contents/details/56552