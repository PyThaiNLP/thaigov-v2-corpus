รัฐบาลไทย-ข่าวทำเนียบรัฐบาล- โฆษกรัฐบาลหนุน ฝ่ายค้านยื่นญัตติเปิดอภิปรายตาม ม.152 ชี้ใช้เวทีสภาฯ ดีกว่าร่วมม็อบบนถนน มั่นใจนายกฯ ชี้แจงฉลุย ลั่นรัฐบาลดำเนินการด้วยความรอบคอบ ระมัดระวัง ภายใต้งบประมาณที่จำกัด


วันพฤหัสบดีที่ 4 พฤศจิกายน 2564
โฆษกรัฐบาลหนุน ฝ่ายค้านยื่นญัตติเปิดอภิปรายตาม ม.152 ชี้ใช้เวทีสภาฯ ดีกว่าร่วมม็อบบนถนน มั่นใจนายกฯ ชี้แจงฉลุย ลั่นรัฐบาลดำเนินการด้วยความรอบคอบ ระมัดระวัง ภายใต้งบประมาณที่จำกัด
โฆษกรัฐบาลหนุน ฝ่ายค้านยื่นญัตติเปิดอภิปรายตาม ม.152 ชี้ใช้เวทีสภาฯ ดีกว่าร่วมม็อบบนถนน มั่นใจนายกฯ ชี้แจงฉลุย ลั่นรัฐบาลดำเนินการด้วยความรอบคอบ ระมัดระวัง ภายใต้งบประมาณที่จำกัดอย่างดีที่สุด
นายธนกร วังบุญคงชนะ โฆษกประจำสำนักนายกรัฐมนตรี กล่าวถึงกรณีที่พรรคร่วมฝ่ายค้านจะยื่นญัตติขอเปิดอภิปรายทั่วไปโดยไม่ลงมติ ตามมาตรา 152 เนื่องจากมองว่าขณะนี้รัฐบาลกำลังเผชิญวิกฤติทั้งปัญหาเศรษฐกิจ โควิด การเมือง และเสถียรภาพของรัฐบาลว่า พล.อ.ประยุทธ์ จันทร์โอชา นายกรัฐมนตรี และรัฐมนตรีว่าการกระทรวงกลาโหม พร้อมชี้แจงฝ่ายค้านในทุกเรื่อง เพราะท่านนายกฯ ไม่ได้ทำอะไรผิด บริหารงานด้วยความซื่อสัตย์สุจริต ทั้งนี้ ตนเห็นด้วยที่ฝ่ายค้านจะใช้เวทีสภาฯ ดำเนินการตามอำนาจหน้าที่ที่รัฐธรรมนูญกำหนดให้ในการตรวจสอบการทำงานของรัฐบาล ซึ่งดีกว่าการออกไปร่วมชุมนุมกับม็อบบนท้องถนน เพราะสถานการณ์ทุกอย่างในขณะนี้ทั้งโควิด-19 และการเปิดประเทศ สถานการณ์กำลังดีขึ้นตามลำดับ ไม่อยากให้เกิดความเสี่ยงที่จะทำให้เกิดการระบาดของโรคขึ้นมาอีก ซึ่งมีแต่จะทำให้เศรษฐกิจที่กำลังจะฟื้นตัวต้องย่ำแย่ลงไปอีก
"รัฐบาลชุดนี้ทำงานเพื่อประเทศและประชาชน ซึ่งเป็นเรื่องธรรมดาที่การทำงานนั้นไม่สามารถที่จะทำให้ทุกคนพอใจได้ แต่ยืนยันว่า รัฐบาลมีความห่วงใยในสถานการณ์ปัจจุบัน  ทั้งการแพร่ระบาดของโควิด-19 และสถานการณ์อื่น ๆ ซึ่งรัฐบาลพยายามทำหน้าที่เต็มที่เพื่อดูแลแก้ไขปัญหาทุกอย่างให้กลับสู่ภาวะปกติโดยเร็ว ก่อนที่จะเดินหน้าสู่การพัฒนาประเทศเพื่อพลิกโฉมประเทศต่อไป อย่างไรก็ตาม แม้ว่าอาจจะมีอุปสรรคอยู่บ้าง แต่รัฐบาลจะดำเนินการด้วยความรอบคอบ ระมัดระวัง รวมถึงจะดำเนินการภายใต้งบประมาณที่มีอยู่อย่างจำกัดให้ดีที่สุด" นายธนกร กล่าว
......................................

ที่มา : https://www.thaigov.go.th/news/contents/details/47792