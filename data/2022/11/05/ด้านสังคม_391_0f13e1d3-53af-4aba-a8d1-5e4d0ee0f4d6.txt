รัฐบาลไทย-ข่าวทำเนียบรัฐบาล-สธ.อำนวยความสะดวกปชช.รับวัคซีนเข็ม 2 ในต่างจังหวัด ลดเดินทาง


วันอังคารที่ 24 สิงหาคม 2564
สธ.อำนวยความสะดวกปชช.รับวัคซีนเข็ม 2 ในต่างจังหวัด ลดเดินทาง
กระทรวงสาธารณสุขอำนวยความสะดวกประชาชนในต่างจังหวัดที่ฉีดวัคซีนโควิด 19 เข็มแรกที่สถานีกลางบางซื่อ ฉีดวัคซีนเข็ม 2 ได้ที่โรงพยาบาลใกล้บ้านสังกัดกระทรวงสาธารณสุขในต่างจังหวัด แจ้งสถานพยาบาลล่วงหน้าก่อน 2 สัปดาห์ ลดเดินทาง ลดแออัด ลดค่าใช้จ่าย
กระทรวงสาธารณสุขอำนวยความสะดวกประชาชนในต่างจังหวัดที่ฉีดวัคซีนโควิด 19 เข็มแรกที่สถานีกลางบางซื่อ ฉีดวัคซีนเข็ม 2 ได้ที่โรงพยาบาลใกล้บ้านสังกัดกระทรวงสาธารณสุขในต่างจังหวัด แจ้งสถานพยาบาลล่วงหน้าก่อน 2 สัปดาห์ ลดเดินทาง ลดแออัด ลดค่าใช้จ่าย
วันนี้ (24 สิงหาคม 2564) นายแพทย์สุระ วิเศษศักดิ์ รองปลัดกระทรวงสาธารณสุข กล่าวว่า กระทรวงสาธารณสุขได้ดำเนินการฉีดวัคซีนโควิด 19 แก่ประชาชนที่อยู่ในกรุงเทพมหานคร ปริมณฑล ที่ศูนย์ฉีดวัคซีนกลางบางซื่อ ตามนโยบายของรัฐบาลเพื่อให้ประชาชนได้รับวัคซีนป้องกันโรคโควิด 19 อย่างครอบคลุม โดยพบว่ามีประชาชนจากต่างหวัดเดินทางเข้ามาฉีดเป็นจำนวนมาก ตั้งแต่วันที่ 24 พฤษภาคม 2564 จนถึงปัจจุบันมียอดสะสม 1.2 ล้านโดส ดังนั้นเพื่ออำนวยความสะดวก ลดการเดินทาง ลดค่าใช้จ่าย แก่ประชาชนบางส่วนที่ต้องเดินทางมาจากต่างจังหวัดเพื่อรับวัคซีนเข็มที่ 2 จึงได้ให้ผู้ที่เดินทางมารับวัคซีนเข็มที่ 1 ที่ศูนย์ฉีดวัคซีนกลางบางซื่อตั้งแต่วันที่ 7 มิถุนายน 2564 เป็นต้นมา สามารถติดต่อฉีดเข็มที่ 2 ได้ที่รพ.ชุมชน/รพ.ใกล้บ้าน ในสังกัดกระทรวงสาธารณสุข ตามความสมัครใจ โดยนำใบนัดของศูนย์ฉีดวัคซีนกลางบางซื่อไปยื่นติดต่อล่วงหน้าอย่างน้อย 2 สัปดาห์
ทั้งนี้กระทรวงสาธารณสุขได้ชี้แจงแนวทางไปยังนายแพทย์สาธารณสุขจังหวัดทุกจังหวัด ให้หน่วยบริการในจังหวัดรองรับการจัดบริการ โดยรวบรวมรายชื่อประชาชนที่ประสงค์รับวัคซีนเข็มสองที่โรงพยาบาลใกล้บ้านและจำนวนวัคซีนมายังสำนักงานสาธารณสุขจังหวัด เพื่อรวบรวมข้อมูลตามแบบฟอร์มที่กำหนดส่งมายังกรมควบคุมโรคในการจัดสรรวัคซีนเข็มสองลงมายังหน่วยบริการเพื่อฉีดตามวันและเวลาที่แจ้งนัดไว้กับประชาชน
สำหรับผู้ที่อยู่ในกรุงเทพมหานคร หรือผู้ที่นัดผ่านหน่วยงาน/องค์กร หรือผู้ที่ไม่สะดวกเดินทางกลับไปฉีดที่ภูมิลำเนา ยังคงสามารถมารับการฉีดเข็ม 2 ได้ตามวันนัดเดิมที่สถานีกลางบางซื่อ หากมีข้อสงสัยสามารถสอบถามข้อมูลเพิ่มเติมได้ที่ Line: @skinthailand หรือ Facebook : CVC กลางบางซื่อ หรือสำนักงานสาธารณสุขจังหวัดทุกแห่ง
*********************************** 24 สิงหาคม 2564
******************************

ที่มา : https://www.thaigov.go.th/news/contents/details/45114