รัฐบาลไทย-ข่าวทำเนียบรัฐบาล-​รองโฆษกฯ รัชดา เตือนประชาชนอย่าหลงเชื่อเว็บราชการปลอม ระวัง!ถูกล้วงข้อมูลการเงิน ผู้เสียหายแจ้งความออนไลน์ได้


วันศุกร์ที่ 12 สิงหาคม 2565
พิมพ์
​รองโฆษกฯ รัชดา เตือนประชาชนอย่าหลงเชื่อเว็บราชการปลอม ระวัง!ถูกล้วงข้อมูลการเงิน ผู้เสียหายแจ้งความออนไลน์ได้
​รองโฆษกฯ รัชดา เตือนประชาชนอย่าหลงเชื่อเว็บราชการปลอม ระวัง!ถูกล้วงข้อมูลการเงิน ผู้เสียหายแจ้งความออนไลน์ได้
วันนี้ (12 สิงหาคม 2565) นางสาวรัชดา ธนาดิเรก รองโฆษกประจำสำนักนายกรัฐมนตรี เปิดเผยว่า ขณะนี้มีกลุ่มมิจฉาชีพสร้างเว็บไซต์หน่วยงานรัฐ “ระดับกรม”ปลอมเพื่อขโมยข้อมูลหรือดักข้อมูลจากประชาชน แล้วโทรไปหลอกให้โอนเงินและอาจถึงขั้นเข้าทำธุรกรรมในมือถือทั้งหมดแทนเจ้าของ ซึ่งทางเจ้าหน้าที่ที่เกี่ยวข้องได้เข้าทำการปิดกั้นการเข้าถึงเว็บไซต์ปลอมแล้ว อย่างไรก็ตาม เพื่อเป็นการป้องกันไม่ให้ตกเป็นเหยื่ออาชญากรรมออนไลน์  จึงขอเตือนประชาชนให้สังเกตชื่อเว็บไซต์ (URL) ให้ดี โดยเว็บไซต์ของกระทรวงและกรมต่างๆ จะลงท้ายด้วย “.go.th” ไม่ใช่ “.com”
ตัวอย่างเช่น
กรมสรรพากรแจ้งเตือนเว็บไซต์ปลอม ใช้ชื่อ URL ว่า https://afdw7.com และมีปุ่ม “คลิกเพื่อดาวน์โหลด” แตกต่างจากเว็บไซต์จริงของกรมสรรพากร ที่ใช้ชื่อว่า www.rd.go.th
กรมสอบสวนคดีพิเศษแจ้งเตือนเว็บไซต์ปลอม ใช้ชื่อ URL ว่า www. dsi-th.com และหลอกให้ติดตั้งแอปพลิเคชันที่ชื่อ “DSI ระบบรักษาความปลอดภัย" แล้วให้กรอกข้อมูลส่วนตัว รับรหัส OTP ผ่านมือถือ โดยโปรแกรม/แอปนี้จะดักข้อมูลและส่งต่อไปยังมิจฉาชีพ ทำให้สามารถเข้าทำธุรกรรมในมือถือทั้งหมดแทนเจ้าของได้ ซึ่งเว็บไซต์จริง ชื่อว่า www.dsi.go.th
ประชาชนที่เป็นผู้เสียหายถูกหลอกลวงออนไลน์ทางด้านการเงินสามารถแจ้งความผ่านเว็บไซต์ thaipoliceonline.com สำนักงานตำรวจแห่งชาติ โดยศูนย์รับแจ้งความออนไลน์อาชญากรรมทางเทคโนโลยี จะทำหน้าที่เป็นตัวกลางประสานไปยังโรงพัก พร้อมประสานอายัดบัญชีกับธนาคารทันที หากมีผู้เสียหายหลายราย จะส่งต่อให้ตำรวจไซเบอร์จัดการต่อไป
นางสาวรัชดา ยังกล่าวด้วยว่า คดีอาชญากรรมทางเทคโนโลยีในลักษณะอื่น ก็สามารถแจ้งความผ่านทางออนไลน์ได้เช่นกัน กล่าวคือ การจำหน่ายสิ่งของผิดกฎหมาย หรือหลอกลวงจำหน่ายสินค้าออนไลน์ การเผยแพร่ข่าวปลอมและความผิดตาม พ.ร.บ.คอมพิวเตอร์ การล่วงละเมิดทางเพศต่อเด็กหรือสตรีทางอินเทอร์เน็ต และการค้ามนุษย์ การพนันออนไลน์ อาชญากรรมข้ามชาติ ซึ่งประชาชนสามารถปรึกษาหรือขอคำแนะนำได้ที่ หมายเลขโทรศัพท์ 1441 หรือ โทร. 08-1866-3000 ตลอด 24 ชั่วโมง
....................

ที่มา : https://www.thaigov.go.th/news/contents/details/57938