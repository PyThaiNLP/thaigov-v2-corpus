รัฐบาลไทย-ข่าวทำเนียบรัฐบาล-พม. ร่วมยินดีทีมนักกีฬาวีลแชร์ฟันดาบไทย โชว์ผลงานยอดเยี่ยมคว้าแชมป์โลก 5 เหรียญ จากการแข่งขันวีลแชร์ฟันดาบชิงแชมป์โลก 2022 ที่โปแลนด์


วันจันทร์ที่ 18 กรกฎาคม 2565
พม. ร่วมยินดีทีมนักกีฬาวีลแชร์ฟันดาบไทย โชว์ผลงานยอดเยี่ยมคว้าแชมป์โลก 5 เหรียญ จากการแข่งขันวีลแชร์ฟันดาบชิงแชมป์โลก 2022 ที่โปแลนด์
พม. ร่วมยินดีทีมนักกีฬาวีลแชร์ฟันดาบไทย โชว์ผลงานยอดเยี่ยมคว้าแชมป์โลก 5 เหรียญ จากการแข่งขันวีลแชร์ฟันดาบชิงแชมป์โลก 2022 ที่โปแลนด์
วันที่ 12 ก.ค. 65 เวลา 20.00 น. ที่ท่าอากาศยานสุวรรณภูมิ  นางสาวแรมรุ้ง วรวัธ รองปลัดกระทรวงการพัฒนาสังคมและความมั่นคงของมนุษย์ (รองปลัด พม.) พร้อมด้วย นางพรนิภา  มาสิลีรังสี รองอธิบดีกรมส่งเสริมและพัฒนาคุณภาพชีวิตคนพิการ  นายศุภชีพ ดิษเทศ นายกสมาคมกีฬาคนพิการแห่งประเทศไทย นายกิตติพงษ์ หาดทวายกาญจน์ นายกสมาคมกีฬาวิลแชร์ฟันดาบคนพิการไทย และคณะ ร่วมต้อนรับและแสดงความยินดีกับทีมนักกีฬาวีลแชร์ฟันดาบไทยที่สร้างชื่อเสียงให้ประเทศ ซึ่งสามารถคว้า 5 เหรียญรางวัล จากการแข่งขันวีลแชร์ฟันดาบชิงแชมป์โลก 2022 IWAS Wheelchair Fencing World Cup 2022 จัดขึ้นระหว่างวันที่ 6 - 11 กรกฎาคม 2565 ณ กรุงวอร์ซอ สาธารรัฐโปแลนด์ ทั้งนี้ นางสายสุนีย์ จ๊ะนะ (แวว) อายุ 48 ปี ชาวจังหวัดเชียงใหม่ นำทัพนักกีฬาไทยทำผลงานยอดเยี่ยมคว้าแชมป์โลก 5 เหรียญรางวัล ได้แก่ 1) เหรียญทอง 2 เหรียญ จากประเภทดาบฟอยล์และดาบเอเป้บุคคลหญิง คลาส B  2) เหรียญเงิน 2 เหรียญ จากประเภทดาบเซเบอร์บุคคลหญิง คลาส B และดาบเอเป้ ทีมหญิง และ 3) เหรียญทองแดง 1 เหรียญ จากประเภทดาบเซเบอร์ ทีมมิกซ์  อีกทั้งยังได้รับรางวัลนักกีฬาหญิงยอดเยี่ยมในรายการอีกด้วย
นางสาวแรมรุ้ง กล่าวว่า วันนี้ ตนยินดีเป็นอย่างมากที่นักกีฬาวีลแชร์ฟันดาบไทยสามารถคว้า 5 เหรียญรางวัลจากการแข่งขันที่สาธารณรัฐโปแลนด์ ซึ่งการนั่งวิลแชร์นั้นว่ายากแล้ว แต่การใช้ความสามารถจากกีฬาวีลแชร์ฟันดาบนั้นยิ่งยากลำบากขึ้นอีก นับว่าเป็นการสร้างความภาคภูมิใจเป็นอย่างมากที่เพลงชาติไทยดังกระหึ่ม ตนอยากขอบคุณและขอชื่นชมนักกีฬาทุกท่านที่ทำให้ชื่อเสียงประเทศไทยโด่งดังไปทั่วโลก โดยเฉพาะสมาคมกีฬาคนพิการแห่งประเทศไทย ที่คอยสนับสนุนอยู่เบื้องหลังความสำเร็จ และคอยพัฒนาศักยภาพคนพิการให้ไปสู่การแข่งขันระดับโลก อย่างเช่น นางสายสุนีย์ จ๊ะนะ (แวว) และทีมงานอีกกว่า 20 ชีวิต ที่เดินทางไกลไปคว้าชัยชนะมาให้คนไทยได้ภูมิใจ และอยากบอกคนพิการว่า เราสามารถใช้ชีวิตอย่างมีศักยภาพได้ ซึ่งเราต้องหาศักยภาพของตนเองให้พบ อย่างเช่นศักยภาพด้านกีฬาที่สมาคมฯ พร้อมจะให้การสนับสนุน ทั้งนี้ กระทรวง พม. เตรียมจัดพิธีเชิดชูเกียรติแก่นางสายสุนีย์ จ๊ะนะ (แวว) นักวีลแชร์ฟันดาบทีมชาติไทย โดยจะมอบรางวัลผู้เสียสละ เพื่อสังคม จากนายจุติ  ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) ในเร็วๆ นี้
นางสายสุนีย์ กล่าวว่า ตนรู้สึกภูมิใจ เป็นกำลังใจของพวกเราจริงๆ  สำหรับการแข่งขันกีฬาวีลแชร์ฟันดาบชิงแชมป์โลกครั้งนี้ การจะได้ไปชิงแชมป์โลกจะต้องมีการแข่งขันเก็บคะแนนสะสมเพื่อให้ผ่านการคัดเลือกเข้าไปชิงแชมป์โลก วันนี้พวกเราภาคภูมิใจและจะเป็นแรงผลักดันให้เราเข้าร่วมการแข่งขันในครั้งหน้า และอยากบอกว่า ปัจจุบันสังคมเปิดโอกาสสำหรับคนพิการ โดยเฉพาะอย่างยิ่งกระทรวง พม. โดยกรมส่งเสริมและพัฒนาคุณภาพชีวิตคนพิการ ซึ่งตนเองมาจากศูนย์พัฒนาศักยภาพและอาชีพคนพิการหยาดฝน จังหวัดเชียงใหม่ นับเป็นก้าวแรกของการฝึกอาชีพและได้มีโอกาสเข้าร่วมการแข่งขันจนประสบความสำเร็จในครั้งนี้ ซึ่งสิ่งที่สำคัญที่สุดคือการต้องบอกว่าตัวเองทำได้ โดยเฉพาะทักษะด้านกีฬา ถ้าใครรู้ว่าตัวเองมีความสามารถ ให้มาติดต่อได้ที่สมาคมฯ ซึ่งพร้อมที่จะเปิดโอกาสให้แสดงศักยภาพนั้น

ที่มา : https://www.thaigov.go.th/news/contents/details/56961