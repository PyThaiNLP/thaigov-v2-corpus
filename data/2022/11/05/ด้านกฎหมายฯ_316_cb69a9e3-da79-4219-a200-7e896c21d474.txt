รัฐบาลไทย-ข่าวทำเนียบรัฐบาล-กระทรวงยุติธรรม โดยกรมคุมประพฤติ จัดงานประกาศผลการตัดสินและมอบรางวัลโครงการประกวดหนังสั้น “โอกาสที่สังคมมอบให้”


วันพฤหัสบดีที่ 18 พฤศจิกายน 2564
พิมพ์
กระทรวงยุติธรรม โดยกรมคุมประพฤติ จัดงานประกาศผลการตัดสินและมอบรางวัลโครงการประกวดหนังสั้น “โอกาสที่สังคมมอบให้”
กระทรวงยุติธรรม โดยกรมคุมประพฤติ จัดงานประกาศผลการตัดสินและมอบรางวัลโครงการประกวดหนังสั้น “โอกาสที่สังคมมอบให้”
ในวันพฤหัสบดีที่ ๑๘ พฤศจิกายน ๒๕๖๔ เวลา ๑๐.๐๐ น. ณ โรงภาพยนตร์ เอส เอฟ เอ็กซ์ ซีเนม่า เซ็นทรัลพลาซา ลาดพร้าว นางสาวณัฐธ์ภัสส์ ยงใจยุทธ ผู้ช่วยรัฐมนตรีประจำกระทรวงยุติธรรม เป็นประธานเปิดงานประกาศผลการตัดสินและพิธีมอบรางวัล โครงการประกวดหนังสั้น “โอกาสที่สังคมมอบให้” จัดโดยกรมคุมประพฤติ กระทรวงยุติธรรม พร้อมด้วย นายธนวัชร นิติกาญจนา ที่ปรึกษารัฐมนตรีว่าการกระทรวงยุติธรรม นายสหการณ์ เพ็ชรนรินทร์ รองปลัดกระทรวงยุติธรรม นายวิตถวัลย์ สุนทรขจิต อธิบดีกรมคุมประพฤติ นางธารินี แสงสว่าง รองอธิบดีกรมคุมประพฤติ พันตำรวจโท มนตรี บุณยโยธิน รองอธิบดีกรมคุมประพฤติ นางสาวนันทรัศมิ์ เทพดลไชย รองอธิบดีกรมคุมประพฤติ และผู้กำกับภาพยนตร์ชื่อดัง คือ นายปรัชญา ปิ่นแก้ว นายนนทรีย์ นิมิบุตร นายธนิตย์ จิตนุกูล นายบัณฑิต ทองดี และนายราเชนทร์ ลิ้มตระกูล ตลอดจนนักเรียน นิสิต นักศึกษา เยาวชน ที่ผ่านเข้ารอบ ๑๕ ทีมสุดท้าย และสื่อมวลชน เข้าร่วมงาน
ภายในงานมีการฉายวีดิทัศน์ตัวอย่างหนังสั้นและมอบเงินสนับสนุนทีมที่ผ่านเข้ารอบ จำนวน ๑๕ ทีม พร้อมทั้งประกาศผลรางวัลและมอบรางวัลแก่ผู้ชนะการประกวด มีรางวัลประกอบด้วย รางวัลชนะเลิศ ได้รับเงินรางวัล ๑๕๐,๐๐๐ บาท พร้อมโล่และเกียรติบัตร รางวัลรองชนะเลิศอันดับหนึ่ง ได้รับเงินรางวัล ๑๐๐,๐๐๐ บาท พร้อมโล่และเกียรติบัตร รางวัลรองชนะเลิศอันดับสอง ได้รับเงินรางวัล ๕๐,๐๐๐ บาท พร้อมโล่และเกียรติบัตร รางวัลชมเชย ๒ รางวัล ได้รับเงินรางวัล ๒๐,๐๐๐ บาท พร้อมโล่และเกียรติบัตร โดยเกณฑ์การพิจารณาตัดสินจากความคิดสร้างสรรค์ในการสร้างสื่อในรูปแบบหนังสั้นที่สามารถเข้าถึงทุกกลุ่มเป้าหมาย สามารถสร้างการรับรู้ สร้างความตระหนัก ให้สังคมเกิดความเข้าใจ ยอมรับ และให้โอกาสผู้กระทำผิด นอกจากนี้ ยังมีรางวัล Popular Vote ที่ตัดสินจากผลงานหนังสั้นที่ได้รับยอดกดไลค์ กดแชร์ รวมกันสูงสุด ผ่านการโหวตทาง Facebook กรมคุมประพฤติ Department of Probation
โดยผู้ที่ได้รับรางวัลโครงการประกวดหนังสั้น "โอกาสที่สังคมมอบให้" มีทั้งหมด ๕ ทีม ได้แก่ รางวัลชนะเลิศ ทีม CHAOS หนังสั้นเรื่อง วัน เดือน ปี รางวัลรองชนะเลิศอันดับ ๑ และรางวัล Popular Vote ทีม KING STUDIO หนังสั้นเรื่อง โอกาสแห่งความเชื่อใจ รางวัลรองชนะเลิศอันดับ ๒ ทีม Amelia Studio หนังสั้นเรื่อง ความสำเร็จมาจากไหน รางวัลชมเชย ทีม Low Budget Production หนังสั้นเรื่อง ALTERNATIVE CHOICE และทีม Rolling Thunder หนังสั้นเรื่อง แพะนอกคอก

ที่มา : https://www.thaigov.go.th/news/contents/details/48427