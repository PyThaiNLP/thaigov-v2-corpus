รัฐบาลไทย-ข่าวทำเนียบรัฐบาล-ลุงตู่ ห่วงลูกจ้างเหมาค่าแรงที่ระยอง สั่ง จับกัง 1 ตรวจสอบติดตามสิทธิประโยชน์ หางานรองรับ


วันพฤหัสบดีที่ 7 เมษายน 2565
พิมพ์
ลุงตู่ ห่วงลูกจ้างเหมาค่าแรงที่ระยอง สั่ง จับกัง 1 ตรวจสอบติดตามสิทธิประโยชน์ หางานรองรับ
ลุงตู่ ห่วงลูกจ้างเหมาค่าแรงที่ระยอง สั่ง จับกัง 1 ตรวจสอบติดตามสิทธิประโยชน์ หางานรองรับ
นายสุชาติ ชมกลิ่น รัฐมนตรีว่าการกระทรวงแรงงาน เปิดเผยถึงความคืบหน้าการให้ความช่วยเหลือลูกจ้างซับคอนแทรคของโรงงานดังย่านอมตะซิตี้ จังหวัดระยองว่า ท่าน พล.อ.ประยุทธ์จันทร์โอชา นายกรัฐมนตรีและรัฐมนตรีว่าการกระทรวงกลาโหม ได้ติดตามสถานการณ์และห่วงใยพี่น้องผู้ใช้แรงงานจากกรณีดังกล่าว จึงสั่งการให้ผมกำชับหน่วยงานในสังกัดเร่งตรวจสอบข้อเท็จจริง หากเป็นการเลิกจ้างจริงที่ปรากฎตามข่าวก็ให้มีการช่วยเหลือลูกจ้างโดยการติดตามสิทธิประโยชน์ให้ได้รับความคุ้มครองตามกฎหมายในทันที รวมทั้งเตรียมตำแหน่งงานว่างรองรับจำนวน 159,703 อัตรา ผ่านระบบออนไลน์ บนแพลตฟอร์ม “ไทยมีงานทำ”ซึ่งให้บริการทั้ง Web Application และ Mobile Application ไว้แล้ว
ทั้งนี้ จากการรายงานของสำนักงานสวัสดิการและคุ้มครองแรงงานจังหวัดระยอง ลงพื้นที่ตรวจสอบข้อเท็จจริง พบว่า กรณีดังกล่าว บริษัทได้ประกาศหยุดกิจการชั่วคราวตามมาตรา 75 พระราชบัญญัติคุ้มครองแรงงาน พ.ศ. 2541 และจ่ายค่าจ้างให้กับลูกจ้างร้อยละ 75 ของค่าจ้างที่ลูกจ้างได้รับ และยังไม่มีการเลิกจ้างลูกจ้างของบริษัทแต่อย่างใด
“รัฐบาลไม่ได้นิ่งนอนใจ ท่านนายกรัฐมนตรี เป็นห่วงพี่น้องผู้ใช้แรงงานและสั่งให้กระทรวงแรงงานติดตามตรวจสอบข้อเท็จจริง เพื่อเร่งให้ความช่วยเหลือด้านสิทธิประโยชน์แก่ลูกจ้างในทันที กระทรวงแรงงานเองได้ให้พนักงานตรวจแรงงานของสำนักงานสวัสดิการและคุ้มครองแรงงานในพื้นที่เข้าไปชี้แจงทำความเข้าใจถึงแนวทางการให้ความช่วยเหลือตามสิทธิประโยชน์ต่าง ๆ กับนายจ้างเจ้าของสถานประกอบการ เพื่อให้บริษัทปฏิบัติตามกฎหมายได้อย่างถูกต้องต่อไป” นายสุชาติ กล่าวในท้ายสุด
+++++++++++++++++++
กองเผยแพร่และประชาสัมพันธ์
7 เมษายน 2565

ที่มา : https://www.thaigov.go.th/news/contents/details/53396