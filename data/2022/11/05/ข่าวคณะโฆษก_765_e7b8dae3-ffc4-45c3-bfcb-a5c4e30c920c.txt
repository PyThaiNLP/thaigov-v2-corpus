รัฐบาลไทย-ข่าวทำเนียบรัฐบาล-โฆษกรัฐบาลเผย นายกฯ กำชับ ก.พาณิชย์ เร่งดูแลปัญหาราคาเนื้อหมูแพง ลดผลกระทบผู้บริโภค พร้อมให้ พิกบอร์ด (Pig Board) ช่วยผู้ประกอบการเลี้ยงหมู ลดต้นทุนการเลี้ยง-การจัดจำหน่าย


วันอาทิตย์ที่ 2 มกราคม 2565
พิมพ์
โฆษกรัฐบาลเผย นายกฯ กำชับ ก.พาณิชย์ เร่งดูแลปัญหาราคาเนื้อหมูแพง ลดผลกระทบผู้บริโภค พร้อมให้ พิกบอร์ด (Pig Board) ช่วยผู้ประกอบการเลี้ยงหมู ลดต้นทุนการเลี้ยง-การจัดจำหน่าย
โฆษกรัฐบาลเผย นายกฯ กำชับ ก.พาณิชย์ เร่งดูแลปัญหาราคาเนื้อหมูแพง ลดผลกระทบผู้บริโภค พร้อมให้ พิกบอร์ด (Pig Board) ช่วยผู้ประกอบการเลี้ยงหมู ลดต้นทุนการเลี้ยง-การจัดจำหน่าย
วันนี้ (2 ธ.ค. 65) นายธนกร วังบุญคงชนะ โฆษกประจำสำนักนายกรัฐมนตรี เผยพลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม รับทราบความเดือดร้อนของผู้บริโภค จาก ปัญหาราคาเนื้อหมูที่ปรับตัวสูงขึ้น จากต้นทุนประกอบการที่เพิ่มขึ้น ทั้งราคาอาหารสัตว์ ยารักษาโรค และโรคระบาดหมู ส่งผลให้หมูในระบบมีปริมาณลดลง ราคาหมูขายปลีกหน้าเขียงมีราคาสูงขึ้น ขณะเดียวกันการที่ภาคบริการ การท่องเที่ยว ร้านอาหารกลับมาเปิดบริการได้มากขึ้น ทำให้ความต้องการบริโภคหมูโดยรวม กลับมาเพิ่มมากขึ้น
นายกรัฐมนตรีได้สั่งการให้กระทรวงพาณิชย์และกระทรวงเกษตรและสหกรณ์ เร่งดูแลแก้ปัญหาราคาเนื้อหมูแพงตั้งแต่ต้นทาง-ปลายทาง ตั้งแต่ภาระเกษตรกรฟาร์มสุกร พ่อค้าคนกลาง ผู้ขายหมูหน้าเขียง ประชาชนผู้บริโภค รวมไปถึงผู้ประกอบการร้านอาหาร เพื่อลดผลกระทบราคาหมูแพงในขณะนี้ โดยไม่ให้เสียกลไกตลาด
ขณะนี้ กระทรวงพาณิชย์ ได้ดำเนินตามข้อสั่งการนายกรัฐมนตรี ขยายการดำเนินการโครงการพาณิชย์ลดราคา (หมูเนื้อแดง) พร้อมให้พาณิชย์จังหวัด ติดตามสถานการณ์การจำหน่ายอย่างใกล้ชิด เข้มงวดผู้ขายในตลาดปิดป้ายแสดงราคา และ ขอความร่วมมือทางห้างค้าปลีก-ค้าส่ง ช่วยตรึงราคาจำหน่ายหมูเนื้อแดง ออกไปอีกระยะหนึ่ง
นายธนกร ยังกล่าวว่า นายกรัฐมนตรี เข้าใจอย่างดี ราคาหมู/เนื้อหมู เป็นไปกลไกตามตลาด เมื่อสินค้ามีน้อย ความต้องการมาก ราคาก็ปรับสูงขึ้น แต่เพื่อลดผลกระทบเฉพาะหน้าทั้งเกษตรกรผู้เลี้ยงหมูและประชาชนผู้บริโภค มอบหมายคณะกรรมการพิกบอร์ด (Pig Board) เร่งหาแนวทางช่วยเหลือผู้เลี้ยงสุกรตั้งแต่ต้นทุนการผลิตสุกร สนับสนุนการพัฒนาวัคซีนหมู เพื่อลดอัตราการสูญเสียหมูเลี้ยง จากโรคระบาด รวมทั้งส่งเสริมการเข้าถึงแหล่งเงินทุนทั้งปลอดดอกเบี้ยและดอกเบี้ยต่ำ เพื่อจูงใจให้ผู้เลี้ยงหมูกลับมาเพิ่มปริมาณสุกรกลับเข้ามาสู่ระบบโดยเร็ว ทั้งนี้ ประชาชนคนไทยจะได้สามารถบริโภคหมูที่มีคุณภาพ ปลอดภัย ในราคาที่เหมาะสม

ที่มา : https://www.thaigov.go.th/news/contents/details/50151