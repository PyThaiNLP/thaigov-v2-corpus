รัฐบาลไทย-ข่าวทำเนียบรัฐบาล-คำกล่าว พลเอก ประยุทธ์ จันทร์โอชา นายกรัฐมนตรี เนื่องในโอกาส “วันแรงงานแห่งชาติ ประจำปีพุทธศักราช 2565”


วันอาทิตย์ที่ 1 พฤษภาคม 2565
พิมพ์
คำกล่าว พลเอก ประยุทธ์ จันทร์โอชา นายกรัฐมนตรี เนื่องในโอกาส “วันแรงงานแห่งชาติ ประจำปีพุทธศักราช 2565”
คำกล่าว พลเอก ประยุทธ์ จันทร์โอชา  นายกรัฐมนตรี เนื่องในโอกาส “วันแรงงานแห่งชาติ ประจำปีพุทธศักราช 2565”
สวัสดีพี่น้องแรงงานที่รักทุกคน
เนื่องในโอกาสวันแรงงานแห่งชาติ วันที่ 1 พฤษภาคม 2565 ผมขอส่งความรัก ความปรารถนาดีมายังพี่น้องแรงงานไทยทุกคน และขอขอบคุณทุกคนที่เป็นกำลังสำคัญในการพัฒนาเศรษฐกิจและสังคมของประเทศไทยให้มีความเจริญก้าวหน้าอย่างเข้มแข็งตลอดมา
รัฐบาลเห็นถึงความสำคัญของการเสริมสร้างศักยภาพแรงงานไทยในทุกมิติ ให้มีความพร้อมต่อการทำงานในศตวรรษที่ 21 จากความผันแปรทางเศรษฐกิจ สังคม สาธารณสุข และสิ่งแวดล้อม ที่ส่งผลให้เทคโนโลยีดิจิทัลและนวัตกรรมเข้ามามีบทบาทต่อการทำงานและการขับเคลื่อนภาคการผลิตและการบริการ รัฐบาลจึงได้สนับสนุนการยกระดับทักษะและความสามารถด้านเทคโนโลยีให้แก่พี่น้องแรงงานไทย ซึ่งสอดคล้องต่อความต้องการของตลาดแรงงานระดับสากล อีกทั้งยังมุ่งมั่นส่งเสริมและพัฒนาคุณภาพแรงงานไทยสู่การเป็นแรงงานฝีมือระดับสูง เพื่อสร้างโอกาสให้พี่น้องแรงงานสามารถเข้าถึงการจ้างงานและการมีงานทำอย่างเท่าเทียม
และจากสถานการณ์การแพร่ระบาดของโรคโควิด-19 ที่ยังไม่คลี่คลายรัฐบาลมีความห่วงใยในความปลอดภัยด้านสุขภาพอนามัยของพี่น้องแรงงานและประชาชนทุกคนเป็นอย่างยิ่ง จึงได้ดำเนินมาตรการต่าง ๆ เพื่อควบคุม สกัดกั้น และป้องกันการแพร่ระบาดของโรคตลอดมา อีกทั้งยังได้ขับเคลื่อนมาตรการช่วยเหลือและเยียวยาให้แก่ผู้ใช้แรงงานที่ได้รับผลกระทบจากการแพร่ระบาด ทั้งแรงงานในระบบ แรงงานนอกระบบ และแรงงานกลุ่มเปราะบาง เพื่อบรรเทาความเดือดร้อนของพี่น้องแรงงาน ผ่านมาตรการและโครงการต่าง ๆ
นอกจากนี้ รัฐบาลได้ตระหนักถึงการยกระดับคุณภาพชีวิตของพี่น้องแรงงานให้มีสิทธิ สวัสดิการ และความเสมอภาคในการทำงาน จึงได้ให้ความสำคัญกับการบังคับใช้กฎหมายอย่างเคร่งครัดและให้ความช่วยเหลือแรงงานกรณีถูกเลิกจ้างและการบริหารจัดการแรงงานข้ามชาติ ให้ทำงานอย่างถูกต้องตามกฎหมาย รวมถึงการช่วยเหลือผู้ประกอบ โดยเฉพาะธุรกิจ SMEs ที่ได้รับผลกระทบจากการแพร่ระบาดของโรคโควิด-19 ควบคู่กับการกระตุ้นเศรษฐกิจ สร้างโอกาสทางการค้า และการลงทุน ทั้งนี้ เพื่อให้ภาคธุรกิจสามารถฟื้นคืนกิจการผู้ใช้แรงงานได้กลับเข้าสู่ระบบการจ้างงานตามปกติ และสามารถก้าวผ่านวิกฤตโควิด-19 ไปได้ด้วยกันโดยไม่ทิ้งใครไว้ข้างหลัง
อย่างไรก็ดี ผมขอให้พี่น้องแรงงานทุกคน ดูแลรักษาสุขภาพ และป้องกันตนเองให้ห่างไกลจากโรคระบาด เพื่อให้พี่น้องแรงงานสามารถทำงานและดำเนินชีวิตได้อย่างมีความสุข ในโอกาส “วันแรงงานแห่งชาติ” ผมขออาราธนาคุณพระศรีรัตนตรัยและสิ่งศักดิ์สิทธิ์ทั้งหลายในสากล อีกทั้งพระบารมีของพระบาทสมเด็จพระเจ้าอยู่หัว และสมเด็จพระนางเจ้า ฯ พระบรมราชินี ได้โปรดดลบันดาลประทานพรให้พี่น้องแรงงาน พร้อมทั้งครอบครัว จงประสบแต่ความสุข ความเจริญ มีกำลังกาย กำลังใจที่เข้มแข็ง และสัมฤทธิผลในสิ่งอันพึงปรารถนาทุกประการ เพื่อร่วมกันเป็นพลังสำคัญในการขับเคลื่อนประเทศไทยให้มีความเจริญก้าวหน้าอย่างมั่นคงสืบไป
ขอบคุณครับ

ที่มา : https://www.thaigov.go.th/news/contents/details/54108