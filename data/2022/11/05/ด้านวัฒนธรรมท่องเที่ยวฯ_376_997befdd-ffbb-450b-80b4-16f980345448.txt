รัฐบาลไทย-ข่าวทำเนียบรัฐบาล-ปลัดกระทรวงกลาโหม สรงน้ำพระพุทธนวราชตรีโลกนาถศาสดากลาโหมพิทักษ์ เสริมสิริมงคลวันปีใหม่ไทยในกิจกรรม ”ตามรอยวิถีไทย วิถีธรรม”


วันจันทร์ที่ 11 เมษายน 2565
ปลัดกระทรวงกลาโหม สรงน้ำพระพุทธนวราชตรีโลกนาถศาสดากลาโหมพิทักษ์ เสริมสิริมงคลวันปีใหม่ไทยในกิจกรรม ”ตามรอยวิถีไทย วิถีธรรม”
เช้าวันจันทร์ ที่ ๑๑ เมษายน ๒๕๖๕ เวลา ๐๙.๐๙ น. พลเอก วรเกียรติ รัตนานนท์ ปลัดกระทรวงกลาโหม ได้นำคณะผู้บังคับบัญชาชั้นสูงของสำนักงานปลัดกระทรวงกลาโหมร่วมพิธีวางพวงมาลัยถวายสักการะพระพุทธนวราชตรีโลกนาถศาสดากลาโหมพิทักษ์
พระบรมรูปสมเด็จพระมหาธิรราชเจ้า เจ้าพ่อหอกลอง และพระพุทธรูปประจำเหล่าทัพ (๕ องค์) และสรงน้ำพระพุทธนวราชตรีโลกนาถศาสดากลาโหมพิทักษ์ พระพุทธปฏิมาประธานประจำพุทธศาสนสถาน ภายในศาลาว่าการกลาโหม รวมทั้งก่อเจดีย์ทราย เนื่องในเทศกาลสงกรานต์ ประจำปี ๒๕๖๕ "ตามรอยวิถีไทย วิถีธรรม" ณ พุทธศาสนสถาน ชั้น ๓ ในศาลาว่าการกลาโหม เพื่อเป็นการสืบสาน และรักษาประเพณีอันดีงามของไทย รวมทั้งเป็นสิริมงคลแก่หน่วยงานและกำลังพล
โดยได้มีการจัดสถานที่ให้กำลังพลได้เข้าสรงน้ำพระพุทธรูปเพื่อขอพรในโอกาสเทศกาลปีใหม่ไทยรวมทั้งกิจกรรมขนทรายเข้าวัดโดยจัดให้มีเจดีย์ทรายจำลองเพื่อเชิญชวนให้กำลังพลร่วมทำบุญ ขนทรายเข้าวัด จำนวน ๕ วัด ที่กำลังดำเนินการก่อสร้างเสนาสนะ โดยร่วมทำบุญซื้อทรายกระสอบละ ๙๙ บาทหรือตามกำลังศรัทธา ณ บริเวณด้านหน้าพุทธศาสนสถาน ชั้น ๓ และห้องอุดมสุข (ร้านอาหาร) ภายในศาลาว่าการกลาโหม โดยบรรยากาศนั้นเป็นไปอย่างชื่นมื่น ตามขนบธรรมเนียมของวัฒนธรรมไทย
#วันปีใหม่ไทย
#วิถีไทยวิถีธรรม
#สำนักงานปลัดกระทรวงกลาโหม

ที่มา : https://www.thaigov.go.th/news/contents/details/53518