รัฐบาลไทย-ข่าวทำเนียบรัฐบาล-ดีอีเอส ปลื้มคนไทยแจ้งเบาะแสผ่านไลน์ศูนย์ต่อต้านข่าวปลอมเพิ่ม


วันเสาร์ที่ 28 สิงหาคม 2564
ดีอีเอส ปลื้มคนไทยแจ้งเบาะแสผ่านไลน์ศูนย์ต่อต้านข่าวปลอมเพิ่ม
ดีอีเอส ปลื้มคนไทยแจ้งเบาะแสผ่านไลน์ศูนย์ต่อต้านข่าวปลอมเพิ่ม
“นพวรรณ” โฆษกดีอีเอสฝ่ายการเมือง ปลื้มไลน์ทางการของศูนย์ต่อต้านข่าวปลอม เข้าถึงประชาชนวงกว้างมากขึ้นไต่ระดับเป็นช่องทางที่มีผู้แจ้งเบาะแสข้อความที่ต้องคัดกรองหลักหมื่นข้อความในรอบสัปดาห์
นางสาวนพวรรณ หัวใจมั่น โฆษกกระทรวงดิจิทัลเพื่อเศรษฐกิจและสังคมฝ่ายการเมือง (ดีอีเอส) กล่าวว่า ศูนย์ต่อต้านข่าวปลอม ได้สรุปผลการมอนิเตอร์ และรับแจ้งข่าวปลอมของศูนย์ต่อต้านข่าวปลอมรอบสัปดาห์นี้ (20-26 ส.ค. 64) พบจำนวนข้อความทั้งสิ้น 11,658,390 ข้อความ หลังการคัดกรอง พบข้อความที่ต้องดำเนินการตรวจสอบ (Verify) จำนวน 195 ข้อความ รวมเรื่องที่ต้องดำเนินการตรวจสอบ 111 เรื่อง โดยเป็นข่าวเกี่ยวกับโควิด 79 เรื่อง สัดส่วนหลักๆยังเป็นข่าวปลอม/ข่าวบิดเบือนในกลุ่มผลิตภัณฑ์สุขภาพ โดยเฉพาะข่าวปลอมเกี่ยวกับวัคซีนโควิดและผลิตภัณฑ์ที่เกี่ยวข้อง
“มีข้อสังเกตน่าสนใจว่า แม้เบาะแสข้อความส่วนใหญ่ยังได้มาจากช่องทาง Social Listening Tool ที่ใช้ระบบ AI รวบรวม แต่ตลอดเดือน ส.ค. นี้ มีจำนวนข้อความที่ได้รับแจ้งผ่านช่องทางไลน์ทางการของศูนย์ฯ เพิ่มขึ้นอย่างมากจากที่เคยอยู่ในหลักสิบ สัปดาห์ล่าสุดนี้เพิ่มเป็น 11,643,638 ข้อความ สะท้อนว่าช่องทางไลน์ของเราเข้าถึงประชาชนในวงกว้างมากขึ้น ปัจจุบันมีจำนวนผู้ติดตามกว่า 2.4 ล้านราย” นางสาวนพวรรณกล่าว
สำหรับการจัดอันดับข่าวปลอมที่ได้รับความสนใจสูงสุด 3 อันดับแรกในรอบสัปดาห์ ได้แก่ เรื่องเว็บไซต์สำนักบริหารการทะเบียน ระบบตรวจสอบการฉีดวัคซีนของหมอพร้อม กรอกข้อมูลเช็คแล้วจะหายหมดทุกบัญชี เรื่องเว็บไซต์ลงทะเบียนขอรับวัคซีนโควิด-19 ยี่ห้อไฟเซอร์ สำหรับคนไทย และ เรื่องแบงก์พันปลอมหมายเลขเดียวกันจากต่างประเทศระบาดเข้าไทย ตามลำดับ
ทั้งนี้ กระทรวงฯ ขอความร่วมมือจากประชาชนให้ช่วยกันแจ้งเบาะแส เพราะนับเป็นภาคส่วนสำคัญของความร่วมมือเพื่อขับเคลื่อนการทำงานเรื่องการแก้ปัญหาข่าวปลอม อีกทั้ง เมื่อได้รับข่าวสารข้อมูลผ่านโซเชียล ควรตรวจสอบให้รอบด้าน เลือกเชื่อ เลือกแชร์ และสามารถติดตามและแจ้งเบาะแสข่าวปลอม ได้ผ่านช่องทางต่างๆ ของศูนย์ต่อต้านข่าวปลอม ดังนี้ ไลน์ @antifakenewscenter  เว็บไซต์ https://www.antifakenewscenter.com/ ทวิตเตอร์https://twitter.com/AFNCThailand และช่องทางโทรศัพท์โทรสายด่วน GCC 1111 ต่อ 87
**********

ที่มา : https://www.thaigov.go.th/news/contents/details/45249