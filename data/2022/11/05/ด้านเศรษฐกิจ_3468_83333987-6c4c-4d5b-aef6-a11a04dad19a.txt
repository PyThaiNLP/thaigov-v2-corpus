รัฐบาลไทย-ข่าวทำเนียบรัฐบาล-รัฐมนตรีว่าการกระทรวงคมนาคม ห่วงใยประชาชน สั่งการกรมทางหลวงอำนวยความสะดวกปลอดภัยให้กับประชาชนในการเดินทางช่วงเทศกาลสงกรานต์ 2565


วันอังคารที่ 12 เมษายน 2565
รัฐมนตรีว่าการกระทรวงคมนาคม ห่วงใยประชาชน สั่งการกรมทางหลวงอำนวยความสะดวกปลอดภัยให้กับประชาชนในการเดินทางช่วงเทศกาลสงกรานต์ 2565
...
นายสราวุธ ทรงศิวิไล อธิบดีกรมทางหลวง กระทรวงคมนาคม เปิดเผยว่า นายศักดิ์สยาม ชิดชอบ รัฐมนตรีว่าการกระทรวงคมนาคม มีความห่วงใยประชาชนที่ได้เริ่มทยอยเดินทางกลับภูมิลำเนาและท่องเที่ยว ในช่วงเทศกาลสงกรานต์ 2565 จึงได้มอบหมายให้ กรมทางหลวง (ทล.) เตรียมความพร้อมในการอำนวยความสะดวกและปลอดภัย ในระหว่างวันที่ 11 - 18 เมษายน 2565 เพื่อรองรับการเดินทางของประชาชนสู่ภูมิภาคต่าง ๆ  พร้อมให้ ทล. ประสานงานกับตำรวจทางหลวงดำเนินการเปิดช่องทางพิเศษ (Reversible Lane) บนทางหลวงสายหลัก ตลอดเส้นทางช่วงที่มีการจราจรติดขัด รวมทั้งบริหารจัดการปิดจุดทางแยก และปิดจุดกลับรถ เพื่อลดกระแสการชะลอรถ บริเวณทางร่วมทางแยกในทางหลวงสายหลัก ดังนี้ ทางหลวงหมายเลข 1 สายพหลโยธิน  (กรุงเทพมหานคร - สระบุรี) ทางหลวงหมายเลข 2 สายมิตรภาพ (สระบุรี - นครราชสีมา) ทางหลวงหมายเลข 32 สาย เอเชีย และทางหลวงหมายเลข 348 สายอรัญประเทศ - นางรอง
นอกจากนี้ ยังกำชับให้ ทล. บริหารจัดการสัญญาณไฟจราจร จำนวน 113 แห่ง 16 สายทาง และปิดจุดทางแยก 80 แห่ง 26 สายทาง ปิดจุดกลับรถ 234 แห่ง 47 สายทาง รวมทั้งบริหารจัดการทางเข้า - ออก บริเวณสถานีบริการน้ำมัน จำนวน 42  แห่ง เพื่อความคล่องตัวในการใช้รถใช้ถนนและช่วยป้องกันอุบัติเหตุในพื้นที่ทางหลวงสายหลักจำนวน 24 จังหวัด 69 แห่ง ดังนี้
1. ภาคเหนือ ได้แก่ จังหวัดเชียงราย น่าน แพร่ และอุตรดิตถ์ รวม 8 แห่ง
2. ภาคอีสาน ได้แก่ จังหวัดสกลนคร หนองคาย นครราชสีมา อุบลราชธานี ขอนแก่น และร้อยเอ็ด รวม 28 แห่ง
3. ภาคกลาง ได้แก่ จังหวัดกำแพงเพชร เพชรบูรณ์ พิจิตร พิษณุโลก อ่างทอง นนทบุรี สุพรรณบุรี ลพบุรี และสิงห์บุรี รวม 26 แห่ง
4. ภาคตะวันออก ได้แก่ จังหวัดฉะเชิงเทรา ระยอง ปราจีนบุรี และสระแก้ว รวม 6 แห่ง
5. ภาคใต้ ได้แก่ จังหวัดพังงา รวม 1 แห่ง
พร้อมกันนี้ รัฐมนตรีว่าการกระทรวงคมนาคม ขอเชิญชวนประชาชนร่วมสนับสนุนมาตรการ “คนบ้านใกล้เดินทางออกจากกรุงเทพฯ ทีหลัง และเดินทางกลับเข้ากรุงเทพฯ ก่อน” ภายใต้แผนการอำนวยความสะดวกและความปลอดภัยรองรับการเดินทางของประชาชน ช่วงเทศกาลสงกรานต์ 2565 ของกระทรวงคมนาคม โดยขอให้ประชาชนวางแผนการเดินทางล่วงหน้าเพื่อกระจายการเดินทางและเหลื่อมเวลาการเดินทางในเส้นทางเข้า - ออกกรุงเทพฯ โดยขอความร่วมมือ ให้กลุ่มเดินทางใกล้ (ประชาชนที่เดินทางกลับภูมิลำเนาหรือท่องเที่ยวในรัศมี 200 - 300 กิโลเมตรจากกรุงเทพฯ) ให้เดินทางออกทีหลัง - กลับไว โดยเดินทางออกจากกรุงเทพฯ ในวันพฤหัสบดีที่ 14 เมษายน 2565 และกลับเข้ากรุงเทพฯ ในวันเสาร์ที่ 16 เมษายน 2565 สำหรับคนบ้านไกล ขอให้เดินทางออกไว - กลับทีหลัง โดยเดินทางออกจากกรุงเทพมหานคร ในช่วงวันอังคารถึงวันพุธที่ 12 - 13 เมษายน 2565 และกลับเข้ากรุงเทพมหานคร ในช่วงวันเสาร์ถึงวันอาทิตย์ที่ 16 - 17 เมษายน 2565
โดยพื้นที่เป้าหมายการขับเคลื่อนมาตรการประชาชนกลุ่มบ้านใกล้ 21 จังหวัด (ภายใน 200 - 300 กิโลเมตร จากกรุงเทพฯ ) ประกอบด้วย
1. กลุ่มจังหวัดทางตอนเหนือ 9 จังหวัด ได้แก่ จังหวัดพระนครศรีอยุธยา อ่างทอง สุพรรณบุรี สิงห์บุรี ชัยนาท ลพบุรี อุทัยธานี นครสวรรค์ และเพชรบูรณ์
2. กลุ่มจังหวัดทางตอนอีสาน 4 จังหวัด ได้แก่ จังหวัดสระบุรี นครนายก ชัยภูมิ และนครราชสีมา
3. กลุ่มจังหวัดทางตอนตะวันออก 4 จังหวัด ได้แก่ จังหวัดปราจีนบุรี ฉะเชิงเทรา ชลบุรี และสระแก้ว
4. กลุ่มจังหวัดทางตอนตะวันตก 4 จังหวัด ได้แก่ จังหวัดกาญจนบุรี ราชบุรี สมุทรสงคราม และเพชรบุรี
ทั้งนี้ ได้เน้นย้ำให้ สำนักงานทางหลวงและแขวงทางหลวงในพื้นที่ เตรียมพร้อมดูแลด้านความปลอดภัยการเดินทางกลับเข้ากรุงเทพฯ ของประชาชนเป็นพิเศษ เพื่อลดการสูญเสียทั้งชีวิตและทรัพย์สิน อย่างไรก็ตาม ขอความร่วมมือผู้ใช้ทางขับขี่ด้วยความระมัดระวังปฏิบัติตามกฎจราจร วางแผนการเดินทางล่วงหน้า เตรียมร่างกายให้พร้อม หากประชาชนต้องการสอบถามข้อมูลการเดินทางเพิ่มเติม หรือแจ้งเหตุด่วนเหตุร้ายระหว่างเดินทางสามารถติดต่อได้ที่ สายด่วนกรมทางหลวง 1586 มอเตอร์เวย์ 1586 กด 7 (โทรฟรีทุกเครือข่ายตลอด 24 ชั่วโมง) และตำรวจทางหลวง 1193 หากต้องการขอความช่วยเหลือเมื่อเกิดอุบัติเหตุหรือรถเสียสามารถสแกน QR Code และติดตั้งแอปพลิเคชัน Line@ 1586 กรมทางหลวง พร้อมให้ความช่วยเหลือประชาชนตลอด 24 ชั่วโมง

ที่มา : https://www.thaigov.go.th/news/contents/details/53568