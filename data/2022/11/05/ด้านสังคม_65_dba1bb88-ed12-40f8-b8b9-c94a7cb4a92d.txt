รัฐบาลไทย-ข่าวทำเนียบรัฐบาล-สธ.ถวายการฉีดวัคซีนโควิด 19 แด่คณะสงฆ์และกลุ่มเสี่งวัดเนินพระ จังหวัดระยอง


วันเสาร์ที่ 26 มิถุนายน 2564
สธ.ถวายการฉีดวัคซีนโควิด 19 แด่คณะสงฆ์และกลุ่มเสี่งวัดเนินพระ จังหวัดระยอง
รัฐมนตรีช่วยว่าการกระทรวงสาธารณสุข นำบุคลากรทางการแพทย์ถวายการฉีดวัคซีนโควิด 19 แด่คณะสงฆ์วัดเนินพระ จังหวัดระยอง ในกลุ่มพระสงฆ์อายุมากกว่า 60 ปีขึ้นไป กลุ่มที่เป็นโรคเรื้อรัง 7 โรค และกลุ่มที่จำวัดอยู่ในพื้นที่เสี่ยง เพื่อสร้างภูมิคุ้มกันหมู่
รัฐมนตรีช่วยว่าการกระทรวงสาธารณสุข นำบุคลากรทางการแพทย์ถวายการฉีดวัคซีนโควิด 19 แด่คณะสงฆ์วัดเนินพระ จังหวัดระยอง ในกลุ่มพระสงฆ์อายุมากกว่า 60 ปีขึ้นไป กลุ่มที่เป็นโรคเรื้อรัง 7 โรค และกลุ่มที่จำวัดอยู่ในพื้นที่เสี่ยง เพื่อสร้างภูมิคุ้มกันหมู่ ป้องกันอาการเจ็บป่วยรุนแรงและมรณภาพจากโรคโควิด 19
วันนี้ (26 มิถุนายน 2564) ที่วัดเนินพระ จังหวัดระยอง ดร.สาธิต ปิตุเตชะ รัฐมนตรีช่วยว่าการกระทรวงสาธารณสุข พร้อมด้วยพระเดชพระคุณ พระเทพสิทธิเวที เจ้าคณะจังหวัดระยอง นายแพทย์สมศักดิ์ อรรฆศิลป์ อธิบดีกรมการแพทย์ นายชาญนะ เอี่ยมแสง ผู้ว่าราชการจังหวัดระยอง นายแพทย์สุนทร เหรียญภูมิการกิจ นายแพทย์สาธารณสุขจังหวัดระยอง เปิดโครงการถวายการฉีดวัคซีนป้องกันโควิด 19 แด่พระสงฆ์ ณ วัดเนินพระ จังหวัดระยอง โดยโรงพยาบาลสงฆ์ กรมการแพทย์ ร่วมกับโรงพยาบาลพระสังฆราชญาณสังวรเพื่อผู้สูงอายุ จ.ชลบุรี
ดร.สาธิต ปิตุเตชะ รัฐมนตรีช่วยว่าการกระทรวงสาธารณสุข กล่าวว่า กระทรวงสาธารณสุข ฉีดวัคซีนโควิด 19 ให้กับบุคลากรทางการแพทย์ ผู้สูงอายุ ผู้ที่มีโรคเรื้อรัง 7 กลุ่มโรค และประชาชนทั่วประเทศ โดยเฉพาะในพื้นที่ระบาด พื้นที่ตามนโยบายฟื้นฟูเศรษฐกิจ ได้เกือบ 9 ล้านโดสแล้ว สำหรับพระสงฆ์ เป็นกลุ่มที่มีความเสี่ยงเนื่องจากรับกิจนิมนต์ ต้องพบปะใกล้ชิดญาติโยม และทำสังฆกรรมร่วมกันเป็นหมู่คณะ เสี่ยงต่อการได้รับเชื้อโควิด 19 ได้ง่าย จำเป็นที่ต้องได้รับการฉีดวัคซีนโควิด 19 โดยเฉพาะพระสงฆ์สูงอายุ พระสงฆ์อาพาธ อาทิ โรคทางเดินหายใจเรื้อรังรุนแรง โรคไตเรื้อรัง โรคหัวใจและหลอดเลือด โรคหลอดเลือดสมอง โรคมะเร็ง โรคมะเร็ง โรคเบาหวาน โรคอ้วน หากติดเชื้อเสี่ยงมีอาการรุนแรงและมรณภาพได้ ได้มอบให้กรมการแพทย์ ดำเนินการถวายการฉีดวัคซีนโควิดแด่พระสงฆ์ เพื่อสร้างภูมิคุ้มกันหมู่ ป้องกันอาการเจ็บป่วยรุนแรงและการเสียชีวิตจากโรคโควิด ใน 3 กลุ่มเป้าหมาย คือกลุ่มที่มีอายุมากกว่า 60 ปี, กลุ่มอายุน้อยกว่า 60 ปีที่อาพาธ 7 กลุ่มโรค และกลุ่มที่จำวัดอยู่ในพื้นที่เสี่ยงโดยขอให้ทุกจังหวัดให้ความสำคัญและอำนวยความสะดวกแด่พระสงฆ์ให้เข้าถึงการฉีดวัคซีนมากที่สุด
ด้านนายแพทย์สมศักดิ์ อรรฆศิลป์ อธิบดีกรมการแพทย์ กล่าวว่า กรมการแพทย์ได้ดำเนินการโครงการถวายการฉีดวัคซีนป้องกันโควิด 19 แด่คณะสงฆ์ เริ่มในเขตกรุงเทพมหานครแล้วกว่า 13,000 รูป สำหรับจังหวัดระยองมีวัด 276 วัด มีพระสงฆ์ สามเณรรวม 2,883 รูป ในวันนี้มีพระสงฆ์กลุ่มเสี่ยงในจังหวัดระยอง เข้ารับบริการฉีดวัคซีนโควิด 19 เป็นพระภิกษุ ฆราวาส และคนพิการ/คนด้อยโอกาส รวมทั้งสิ้น 430 คน โดยจัดจุดบริการถวายการฉีดวัคซีนตามมาตรฐาน ตั้งแต่การลงทะเบียนจนถึงการถวายใบนัดการฉีดวัคซีนเข็ม 2 อย่างไรก็ตาม แม้ว่าพระสงฆ์จะได้รับการถวายการฉีดวัคซีนโควิด 19 ครบทั้ง 2 เข็มแล้ว ก็ควรที่พระสงฆ์จะยังต้องปฏิบัติตามมาตรการป้องกันโรคอย่างเคร่งครัด ทั้งการสวมหน้ากากอนามัย หมั่นล้างมือ งดกิจกรรมที่รวมกลุ่มเป็นจำนวนมาก รักษาระยะห่างระหว่างบุคคล เพราะแม้ว่าจะได้รับวัคซีนแล้วยังมีโอกาสติดเชื้อโควิด 19 ได้
*************************************  26 มิถุนายน 2564

ที่มา : https://www.thaigov.go.th/news/contents/details/43122