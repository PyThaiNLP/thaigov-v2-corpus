รัฐบาลไทย-ข่าวทำเนียบรัฐบาล-นายกฯ ยินดีกับความสำเร็จของทีมประเทศไทย สร้างชื่อเสียงบนเวทีระดับโลกในงาน World Expo 2020 Dubai ขอบคุณทุกภาคส่วนร่วมขับเคลื่อนดิจิทัลสตาร์ทอัพสัญชาติไทย


วันอังคารที่ 26 เมษายน 2565
พิมพ์
นายกฯ ยินดีกับความสำเร็จของทีมประเทศไทย สร้างชื่อเสียงบนเวทีระดับโลกในงาน World Expo 2020 Dubai ขอบคุณทุกภาคส่วนร่วมขับเคลื่อนดิจิทัลสตาร์ทอัพสัญชาติไทย
นายกฯ ยินดีกับความสำเร็จของทีมประเทศไทย สร้างชื่อเสียงบนเวทีระดับโลกในงาน World Expo 2020 Dubai ขอบคุณทุกภาคส่วนร่วมขับเคลื่อนดิจิทัลสตาร์ทอัพสัญชาติไทย โชว์ศักยภาพผลงานด้านเทคโนโลยีสู่สายตาชาวโลก เน้นพัฒนาต่อยอดนวัตกรรมด้านดิจิทัลพร้อมสืบสานวัฒนธรรม
นายธนกร วังบุญคงชนะ โฆษกประจำสำนักนายกรัฐมนตรี เผยว่า วันนี้ (26 เมษายน 2565) เวลา 08.45 น. ก่อนการประชุมคณะรัฐมนตรี ที่ตึกสันติไมตรี ทำเนียบรัฐบาล พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เยี่ยมชมนิทรรศการนำเสนอผลการดำเนินงานโครงการอาคารแสดงประเทศไทย (Thailand Pavilion) และผลงานนวัตกรรม “อนาคตของการบริหารจัดการทรัพยากรน้ำ” ที่ชนะการแข่งขันนวัตกรรมของโลกจากงาน World Expo 2020 Dubai ที่จัดขึ้นระหว่างวันที่ 1 ตุลาคม 2564 – วันที่ 31 มีนาคม 2565 ณ เมืองดูไบ ประเทศสหรัฐอาหรับเอมิเรตส์ โดยมีนายชัยวุฒิ ธนาคมานุสรณ์ รัฐมนตรีว่าการกระทรวงดิจิทัลเพื่อเศรษฐกิจและสังคม นายสุชาติ ชมกลิ่น รัฐมนตรีว่าการกระทรวงแรงงาน นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ นายวราวุธ ศิลปอาชา รัฐมนตรีว่าการกระทรวงทรัพยากรธรรมชาติและสิ่งแวดล้อม นางสาวตรีนุช เทียนทอง รัฐมนตรีว่าการกระทรวงศึกษาธิการ คุณหญิงกัลยา โสภณพนิช รัฐมนตรีช่วยว่าการกระทรวงศึกษาธิการ และนายดิสทัต โหตระกิตย์ เลขาธิการนายกรัฐมนตรี ร่วมด้วย
นายกรัฐมนตรีเยี่ยมชมนิทรรศการอาคารแสดงประเทศไทยและผลงานนวัตกรรม “อนาคตของการบริหารจัดการทรัพยากรน้ำ” (Future Water Hack) ซึ่งเป็นนวัตกรรมที่คว้ารางวัลชนะเลิศ และรางวัล Community Choice Award ที่ตัดสินจากคะแนนโหวตของประชาชนทั่วไปจากการแข่งขันแฮคกาธอนในรายการ MindSphere Future World Series ที่จัดขึ้นภายในงาน ซึ่งมีผู้เข้าร่วมแข่งขันจากทั่วโลกกว่า 90 ทีม โดยเป็นการพัฒนา Hydrogence แพลตฟอร์มดิจิทัลที่เชื่อมโยงข้อมูลน้ำ ก่อนประมวลผลคาดการณ์ปริมาณน้ำเพื่อควบคุมการไหลของน้ำแบบอัตโนมัติ มีการบริหารจัดการอย่างเป็นระบบและมีประสิทธิภาพ โดยคำนึงถึงประโยชน์ของประชาชนเป็นหลัก อีกทั้งยังช่วยลดการสูญเสียชีวิตและทรัพย์สิน จากนั้น นายกรัฐมนตรีรับชมการแสดงศิลปะการต่อสู้มวยไทย และการแสดงโขนตอนหนุมานเกี้ยวนางสุพรรณมัจฉา ซึ่งเป็นชุดการแสดงไทยประยุกต์ที่บูรณาการผสมผสานระหว่างศิลปวัฒนธรรมไทยผนวกกับระบบเทคโนโลยีดิจิทัลสมัยใหม่ ซึ่งทำให้วัฒนธรรมไทยมีความน่าสนใจในเวทีโลกมากขึ้น
โอกาสนี้ นายกรัฐมนตรีกล่าวชื่นชมและร่วมแสดงความยินดีกับความสำเร็จของทีมประเทศไทยในการสร้างชื่อเสียงบนเวทีระดับโลกในงาน World Expo 2020 Dubai  พร้อมขอบคุณทุกหน่วยงานทั้งภาครัฐและเอกชนที่มีส่วนร่วมในการขับเคลื่อนดิจิทัลสตาร์ทอัพสัญชาติไทยร่วมโชว์ศักยภาพศิลปวัฒนธรรมไทยและผลงานด้านเทคโนโลยีที่มีความก้าวหน้า มีความทันสมัยสู่สายตาชาวโลก ซึ่งนับเป็นความภาคภูมิใจร่วมกันของคนไทยทั้งประเทศ เน้นย้ำทุกภาคส่วนช่วยกันรักษาศิลปวัฒนธรรมไทย ช่วยกันขับเคลื่อนและร่วมกันสืบสาน รักษา ถ่ายทอดสู่คนรุ่นใหม่ ซึ่งประเทศไทยมี Soft Power ที่มีคุณค่ามากมายหลายด้าน เช่น อาหาร ธรรมชาติ กีฬา ขอให้ช่วยกันพัฒนาและผลักดันสู่สายตาชาวโลกเพื่อร่วมกันสร้างชื่อเสียงให้ประเทศไทย นอกจากนี้ นายกรัฐมนตรียังได้เน้นย้ำให้สอดแทรกความรู้ ศิลปวัฒนธรรมไทยด้านต่าง ๆ เข้าไปในการสร้างภาพยนตร์ โดยรัฐบาลพร้อมให้การสนับสนุนและส่งเสริมเพื่อบูรณาการการทำงานร่วมกันในการใช้ประโยชน์จากเทคโนโลยีดิจิทัล ประยุกต์ใช้กับวัฒนธรรมไทย เพื่อสร้างความภาคภูมิใจให้กับคนไทย และร่วมกันสืบทอดต่อให้ถึงคนรุ่นหลังสืบไป
ทั้งนี้ อาคารแสดงประเทศไทย ในงาน World Expo 2020 Dubai ที่จัดแสดงตลอดระยะเวลา 182 วันได้รับความสนใจจากผู้เข้าชมทั่วโลกรวมกว่า 2.35 ล้านคน มีคะแนนความนิยมจากสาธารณชนสูงที่สุดในโซนการจัดแสดง Mobility โดยการเก็บข้อมูลสถิติของ Google Public Review เพื่อวัดผลตอบรับจากการเข้าชมอยู่ในลำดับที่ 4 พร้อมกันนี้ยังได้รับรางวัล Honorable Mention ประเภท Editor’s Choice Award จากนิตยสาร EXHIBITOR Magazine นิตยสารที่ได้รับการยอมรับในแวดวงอุตสาหกรรมการจัดแสดงนิทรรศการต่าง ๆ ทั่วโลกอีกด้วย
-------------

ที่มา : https://www.thaigov.go.th/news/contents/details/53916