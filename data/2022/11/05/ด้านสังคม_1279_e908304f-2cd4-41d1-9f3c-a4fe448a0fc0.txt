รัฐบาลไทย-ข่าวทำเนียบรัฐบาล-“ชัยวุฒิ” ถก กมธ. ไอซีที ผลักดันแก้ปัญหาแก๊งคอลเซ็นเตอร์อย่างเป็นรูปธรรมโดยเร็ว


วันพุธที่ 2 มีนาคม 2565
“ชัยวุฒิ” ถก กมธ. ไอซีที ผลักดันแก้ปัญหาแก๊งคอลเซ็นเตอร์อย่างเป็นรูปธรรมโดยเร็ว
“ชัยวุฒิ” ถก กมธ. ไอซีที ผลักดันแก้ปัญหาแก๊งคอลเซ็นเตอร์อย่างเป็นรูปธรรมโดยเร็ว
“ชัยวุฒิ” รมว.ดีอีเอส เปิดห้องต้อนรับ กมธ.ไอซีที เร่งหารือแลกเปลี่ยนความคิดเห็น ผลักดันงานเร่งด่วนประสานร่วมทุกภาคส่วนที่เกี่ยวข้อง แก้ปัญหาแก๊งคอลเซ็นเตอร์ และการหลอกลวงออนไลน์ ให้เห็นผลคืบหน้าเป็นรูปธรรมโดยเร็ว
นายชัยวุฒิ  ธนาคมานุสรณ์ รัฐมนตรีว่าการกระทรวงดิจิทัลเพื่อเศรษฐกิจและสังคม (ดีอีเอส) กล่าวว่า วันนี้ (2 มี.ค.56) คณะผู้บริหารของกระทรวงดิจิทัลฯ ได้ให้การต้อนรับคณะกรรมาธิการการเทคโนโลยีสารสนเทศ การสื่อสาร และการโทรคมนาคม วุฒิสภา (กมธ.ไอซีที) ในการเข้ามาพบปะหารือ เพื่อเสนอแนะ และแลกเปลี่ยน ความคิดเห็นเกี่ยวกับนโยบาย โครงการ แผนงานที่สำคัญของกระทรวงฯ
ทั้งนี้ ยังได้ร่วมหารือแนวทางแก้ปัญหาเร่งด่วน เกี่ยวกับเรื่องการหลอกลวงออนไลน์ และภัยจากแก๊งคอลเซ็นเตอร์  รวมถึงเรื่องบัญชีม้า ซึ่งกำลังเป็นปัญหาใหญ่ในปัจจุบัน โดยพูดคุยถึงความคืบหน้าในการดำเนินการ ซึ่งทางกระทรวงดิจิทัลฯ ได้ประสานหน่วยงานที่เกี่ยวข้องเร่งผลักดันให้กระบวนการบัญชีม้าหรือบัญชีปลอม เป็นสิ่งผิดกฎหมาย ทั้งกฎหมายฟอกเงินและกฎหมายอาญา
นอกจากนี้ มีการขยายความร่วมมือในการประสานงานแก้ไขปัญหาและปราบปรามมิจฉาชีพออนไลน์ข้ามเขตแดนไทยและกัมพูชา โดยได้มีการหารือเพื่อจัดทำ MoU เกี่ยวกับการส่งเสริมความร่วมมือด้านดิจิทัลระหว่างไทยและกัมพูชา โดยเฉพาะการปราบปรามแก๊ง Call Center/Hybrid Scam/หลอกลงทุน
“ผมขอเน้นย้ำว่าประเด็นเร่งด่วนเหล่านี้ ต้องดำเนินการให้มีความคืบหน้าเป็นรูปธรรมโดยเร็ว เพราะเป็นปัญหาที่สร้างความเดือดร้อนให้กับพี่น้องประชาชนอยู่ในขณะนี้ โดยเฉพาะในบริบทที่ประเทศไทยมีการใช้งานโซเชียล การทำกิจกรรมและธุรกรรมต่างๆ ผ่านออนไลน์อย่างแพร่หลาย” นายชัยวุฒิกล่าว
นอกจากนี้ ในระหว่างการพบปะกับ กมธ.ไอซีที ยังได้มีการพูดคุยและนำเสนอถึงโครงการสำคัญ  ภายใต้ภารกิจกระทรวงดิจิทัลฯ ได้แก่ โครงการเน็ตประชารัฐ แนวทางการบริหารจัดการดาวเทียมสื่อสาร แนวทางการบริหารจัดการขับเคลื่อนอนาคตประเทศไทยด้วย 5G การดำเนินการตามบทบัญญัติต่าง ๆ ของ พ.ร.บ.คุ้มครองข้อมูลส่วนบุคคล พ.ศ. 2562 และ พ.ร.บ.การรักษาความมั่นคงปลอดภัยไซเบอร์ พ.ศ. 2562 แนวทางการแก้ไขปัญหาข่าวปลอมอาชญากรรมทางเทคโนโลยี (แก๊งคอลเซ็นเตอร์) เป็นต้น
“นโยบายในการขับเคลื่อนการดำเนินงานของดีอีเอส ที่ใช้เป็นกรอบการดำเนินงานมาโดยตลอด เน้นให้ความสำคัญกับการส่งเสริมให้ประชาชนเข้าถึง และใช้ประโยชน์จากนวัตกรรมและเทคโนโลยีดิจิทัลอย่างทั่วถึงและเป็นธรรม” นายชัยวุฒิกล่าว
โดยมีเป้าหมายสำคัญเพื่อสนับสนุนการเพิ่มรายได้ให้กับประชาชน สร้างงานในพื้นที่ต่างจังหวัด พื้นที่ห่างไกล โดยเฉพาะสำหรับกลุ่มฐานราก เกษตรกรผู้มีรายได้น้อย คนด้อยโอกาส เน้นการส่งเสริมให้เกิดสภาพแวดล้อมที่เอื้อต่อการเจริญเติบโตของเศรษฐกิจดิจิทัล การจัดเตรียมโครงสร้างพื้นฐานด้านดิจิทัลของประเทศ ให้พร้อมเข้าสู่ยุคเศรษฐกิจและสังคมดิจิทัลอย่างเต็มรูปแบบ โดยเฉพาะการส่งเสริมให้เกิดการใช้ประโยชน์จาก 5G และการสนับสนุนให้ประชาชนทุกพื้นที่ทั่วประเทศสามารถเข้าถึงและใช้ประโยชน์ในอินเทอร์เน็ต
รวมทั้ง การพัฒนาและบังคับใช้กฎหมายเพื่อสร้างความเชื่อมั่นในการเข้าสู่โลกดิจิทัล โดยเฉพาะเรื่อง การคุ้มครองข้อมูลส่วนบุคคล การส่งเสริมธุรกรรม ทางอิเล็กทรอนิกส์ รวมทั้งการปกป้องคุ้มครองประชาชนจากการใช้สื่อโซเชียลมีเดีย และอินเทอร์เน็ต ในทางมิชอบ
ทั้งนี้ กระทรวงดิจิทัลฯ ยังได้จัดทำยุทธศาสตร์กระทรวงดิจิทัลเพื่อเศรษฐกิจและสังคม ระยะ 5 ปี พ.ศ. 2566-2570 เพื่อขับเคลื่อนการดำเนินงานในหลายๆ มิติ โดยกำหนดยุทธศาสตร์สำคัญซึ่งมีความสอดคล้องกับนโยบายของรัฐบาล ยุทธศาสตร์ชาติและแผนแม่บท โดยมีเป้าหมายสูงสุดเพื่อสร้างให้ประชาชนอยู่ดี มีสุข ประเทศทันสมัย และแข่งขันได้ในเวทีโลก มีการทำงานประสานกันระหว่างกระทรวงฯ และหน่วยงานที่เกี่ยวข้องภายใต้สังกัดอย่างเข้มแข็ง
******************

ที่มา : https://www.thaigov.go.th/news/contents/details/52125