รัฐบาลไทย-ข่าวทำเนียบรัฐบาล-ปลัดกระทรวงยุติธรรม เปิดอบรมหลักสูตร การบังคับคดีสำหรับเจ้าพนักงานบังคับทางปกครอง


วันจันทร์ที่ 23 พฤษภาคม 2565
พิมพ์
ปลัดกระทรวงยุติธรรม เปิดอบรมหลักสูตร  การบังคับคดีสำหรับเจ้าพนักงานบังคับทางปกครอง
ปลัดกระทรวงยุติธรรม เปิดอบรมหลักสูตร  การบังคับคดีสำหรับเจ้าพนักงานบังคับทางปกครอง
ในวันจันทร์ที่ ๒๓ พฤษภาคม ๒๕๖๕ เวลา ๐๘.๓๐ น. ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม เป็นประธานเปิดการอบรมหลักสูตร การบังคับคดีสำหรับเจ้าพนักงานบังคับทางปกครอง โดยมี นางสาวยุพาภรณ์ ศิริกิจพาณิชย์กูล รองอธิบดีกรมบังคับคดี นางสาวฉวีวรรณ แสนทวี ผู้อำนวยการสถาบันพัฒนาบุคลากรกระทรวงยุติธรรม และผู้เข้ารับการฝึกอบรมซึ่งเป็นข้าราชการในสังกัดกระทรวงยุติธรรม จำนวน ๓๘ คน เข้าร่วม ณ ห้องประชุมสนฉัตร ๑ ชั้น ๓ อาคารกระทรวงยุติธรรม
การอบรมในครั้งนี้จัดขึ้นโดยสำนักงานปลัดกระทรวงยุติธรรม ร่วมกับกรมบังคับคดี ในระหว่างวันที่ ๒๓ พฤษภาคม - ๖ มิถุนายน ๒๕๖๕ รวมระยะเวลาฝึกอบรม ๑๐ วัน เพื่อให้ผู้เข้ารับการฝึกอบรมได้มีความรู้ความเข้าใจและประสบการณ์ทั้งทางทฤษฎีและฝึกปฏิบัติเกี่ยวกับการบังคับคดีทางปกครอง สามารถปฏิบัติหน้าที่ในการยึด อายัด และการขายทอดตลาดทรัพย์สินตามประมวลกฎหมายวิธีพิจารณาความแพ่งได้อย่างถูกต้อง แม่นยำ ตลอดไปจนถึงการบัญชีและการเงินที่เกี่ยวข้องจนเสร็จสิ้นกระบวนการบังคับทางปกครอง รวมทั้งเป็นเวทีในการแลกเปลี่ยนความรู้และประสบการณ์ เพื่อสร้างเครือข่ายและบูรณาการความร่วมมือด้านการบังคับคดีกับส่วนราชการในสังกัดกระทรวงยุติธรรม และเพื่อขับเคลื่อนภารกิจของกระทรวงยุติธรรมด้านการบังคับคดี ให้มีประสิทธิภาพ มีความเป็นธรรม บริการประชาชนได้อย่างเหมาะสมและมีคุณภาพ

ที่มา : https://www.thaigov.go.th/news/contents/details/54893