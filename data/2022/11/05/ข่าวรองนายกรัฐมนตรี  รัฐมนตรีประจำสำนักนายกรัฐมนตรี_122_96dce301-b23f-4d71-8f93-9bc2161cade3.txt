รัฐบาลไทย-ข่าวทำเนียบรัฐบาล-​รองนายกรัฐมนตรี อนุทิน ลงพื้นที่จังหวัดบึงกาฬเปิดงานประชุมวิชาการกัญชาทางการแพทย์เขตสุขภาพที่ 8 เผยความคืบหน้ากฎหมายปลดล็อกจากบัญชียาเสพติด


วันพุธที่ 23 มีนาคม 2565
พิมพ์
​รองนายกรัฐมนตรี อนุทิน ลงพื้นที่จังหวัดบึงกาฬเปิดงานประชุมวิชาการกัญชาทางการแพทย์เขตสุขภาพที่ 8 เผยความคืบหน้ากฎหมายปลดล็อกจากบัญชียาเสพติด
​รองนายกรัฐมนตรี อนุทิน ลงพื้นที่จังหวัดบึงกาฬเปิดงานประชุมวิชาการกัญชาทางการแพทย์เขตสุขภาพที่ 8 เผยความคืบหน้ากฎหมายปลดล็อกจากบัญชียาเสพติด
น.ส.ไตรศุลี ไตรสรณกุล รองโฆษกประจำสำนักนายกรัฐมนตรี  กล่าวว่า  วันนี้ (23 มี.ค. 2565) นายอนุทิน ชาญวีรกูล รองนายกรัฐมนตรีและรมว.สาธารณสุข ลงพื้นที่จังหวัดบึงกาฬ เพื่อเป็นประธานในการเปิดงานประชุมวิชาการกัญชาทางการแพทย์ เขตสุขภาพที่ 8 พร้อมกับปาฐกถามพิเศษ หัวข้อ “กัญชา กัญชง ความมั่นคงทางสุขภาพและเศรษฐกิจของชาติ” โดยมีนายศุภชัย โพธิ์สุ รองประธานสภาผู้แทนราษฎร นายทรงศักดิ์ ทองศรี รมช.มหาดไทย คณะผู้บริหารกระทรวงสาธารณสุขร่วมลงพื้นที่ด้วย
โดยครั้งนี้เป็นการสัญจรให้ความรู้กัญชา กัญชง แก่ประชาชนในทุกมิติเป็นครั้งที่ 4  จากเป้าหมายที่กระทรวงสาธารณสุขได้ประสานเครือข่ายทั้งภาครัฐ เอกชนและประชาสังคมในการสัญจรให้ความรู้โดยการจัดประชุมวิชาการใน 12 เขตสุขภาพทั่วประเทศ
รองนายกรัฐมนตรี กล่าวระหว่างการปาฐกถาถึงความคืบหน้าของกฎหมายที่จะปลดล็อกกัญชาออกจากยาเสพติดว่า ประกาศกระทรวงสาธารณสุข เรื่อง ระบุชื่อยาเสพติดให้โทษในประเภท 5 พ.ศ. 2565 จะมีผลบังคับ 120 วันหลังการประกาศในราชกิจจานุเบกษาหรือมีผลบังคับประมาณเดือนมิ.ย.แต่ช่วงนี้สามารถขออนุญาตปลูกในรูปแบบวิสาหกิจชุมชนได้ ขณะที่ พ.ร.บ.กัญชา กัญชง พ.ศ. .... ขณะนี้อยู่ในขั้นตอนของการเสนอต่อสภาผู้แทนราษฎร
รองนายกรัฐมนตรีได้ย้ำถึงนโยบายของรัฐบาลในการผลักดันให้พืชกัญชา กัญชง เป็นอีกหนึ่งพืชเศรษฐกิจที่เป็นทางเลือกการสร้างรายได้ของประชาชนเพิ่มเติมจากพืชเศรษฐกิจหลักอื่น ๆ โดยการที่หน่วยงานต่าง ๆ ได้ให้การสนับสนุนปลดล็อกกัญชาออกจากบัญชียาเสพติดนั้นแสดงให้เห็นถึงคุณประโยชน์ และโอกาสทางเศรษฐกิจที่จะตามมาอีกมาก
นอกจากนี้ นายอนุทิน ได้ฝากถึงพี่น้องอาสาสมัครสาธารณสุขประจำหมู่บ้าน (อสม.) ทั่วประเทศขอให้ร่วมกันนำผู้สูงอายุในหมู่บ้านและชุมชนมารับวัคซีนให้ครบให้ได้ก่อนช่วงเทศกาลสงกรานต์ โดยต้องอธิบายผู้สูงอายุให้ทราบถึงความเสี่ยงของการไม่รับวัคซีนซึ่งขณะนี้ผู้สูงอายุเป็นกลุ่มที่เสี่ยงและเสียชีวิตสูงสุด ซึ่งหากทำสำเร็จ อสม. จะเป็นกลไกหลักที่ทำให้ประเทศไทยสามารถผ่านเทศกาลสำคัญที่สุดของคนไทยปีนี้ผ่านไปด้วยดีและมีความสุข และขอฝากลูกหลานที่ไปทำงานต่างถิ่นที่จะเดินทางกลับภูมิลำเนาเพื่อเยี่ยมพ่อแม่ ปู่ย่าตายาย ในเทศกาลสงกรานต์ ให้ดูแลล้างตัวเองให้สะอาดทั้งการไม่ร่วมสังสรรค์ ไม่ไปสถานที่เสี่ยง 1 สัปดาห์ พร้อมตรวจ ATK ก่อนเดินทาง
น.ส.ไตรศุลี กล่าวว่า งานประชุมวิชาการทางการแพทย์เขตสุขภาพที่ 8 ซึ่งครอบคลุมจังหวัดบึงกาฬ อุดรธานี สกลนคร นครพนม เลย หนองคาย และหนองบัวลำภู ครั้งนี้จัดขึ้นภายใต้แนวคิด “ท่องเที่ยวเริงร่า กัญชาริมโขง’ ที่เชื่อมโยงการเป็นแหล่งกัญชาที่ดีที่สุดกับแหล่งท่องเที่ยวริมแม่น้ำโขงที่กำลังเป็นที่นิยมอย่างหินสามวาฬและถ้ำนาคา
ทั้งนี้ ตลอดงาน 3 วัน ระหว่างวันที่ 23-25 มี.ค. 2565 มีทั้งการประชุมวิชาการ ให้ความรู้เกี่ยวกับกัญชา กัญชง ในมิติต่างๆ การสาธิตนวัตกรรมและผลิตภัณฑ์จากกัญชา การให้บริการคลินิกกัญชาทางการแพทย์ มีการตรวจรักษาและจ่ายยากัญชาทางการแพทย์ และมหกรรมกัญชา กัญชง การออกร้านให้ชิมและเลือกซื้ออาหารที่ปรุงด้วยกัญชา กิจกรรมให้คำปรึกษาด้านการขออนุญาตปลูกกัญชา โดยเขตสุขภาพที่8 คาดว่าจะมีผู้เข้าร่วมงานครั้งนี้ประมาณ 5,000 คน ซึ่งภายในงานมีการคัดกรองผู้เช้าร่วมงานและดำเนินการภายใต้มาตรการ Covid Free Setting อย่างเคร่งครัด
น.ส.ไตรศุลี กล่าวว่า ในช่วงเย็นนายอนุทินจะเป็นประธาน ในพิธีเปิดงานวันสถาปนาและของดีจังหวัดบึงกาฬ ประจำปี 2565  ในโอกาสนี้รองนายกรัฐมนตรีจะได้ร่วมแสดงความยินดีในโอกาสครบรอบ 11 ปี ของการสถาปนาจังหวัดบึงกาฬ จังหวัดลำดับที่ 77 ของประเทศไทย ซึ่งได้แยกตัวออกจากจังหวัดหนองคายเมื่อวันที่ 23 มี.ค. 2554
“รองนายกรัฐมนตรีได้เชิญชวนคนไทยทั่วประเทศมาท่องเที่ยวและร่วมงานวันสถาปนาและของดีจังหวัดบึงกาฬ ประจำปี 2565 ระหว่างวันที่ 23 -27 มี.ค. เพื่อร่วมกระตุ้นการใช้จ่ายขับเคลื่อนเศรษฐกิจในพื้นที่ โดยในงานกิจกรรมมากมาย อาทิ การแสดงซึ่งสะท้อนวัฒนธรรมท้องถิ่น กิจกรรมประชาสัมพันธ์แหล่งท่องเที่ยวของชาวบึงกาฬ กิจกรรมความบันเทิงและมหกรรมสินค้าโอทอป สินค้าทางการเกษตรและของดีจังหวัดบึงกาฬ ตลอด 5 วัน” น.ส.ไตรศุลี กล่าว
................................

ที่มา : https://www.thaigov.go.th/news/contents/details/52859