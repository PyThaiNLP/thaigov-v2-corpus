รัฐบาลไทย-ข่าวทำเนียบรัฐบาล-นายกรัฐมนตรีเปิดงานมหกรรมวิทยาศาสตร์และเทคโนโลยี ประจำปี 2564 ชูเทคโนโลยีและนวัตกรรม เป็นความรู้พื้นฐานของคนไทย


วันพุธที่ 10 พฤศจิกายน 2564
พิมพ์
นายกรัฐมนตรีเปิดงานมหกรรมวิทยาศาสตร์และเทคโนโลยี ประจำปี 2564 ชูเทคโนโลยีและนวัตกรรม เป็นความรู้พื้นฐานของคนไทย
นายกรัฐมนตรีเปิดงานมหกรรมวิทยาศาสตร์และเทคโนโลยี ประจำปี 2564 ชูเทคโนโลยีและนวัตกรรม เป็นความรู้พื้นฐานของคนไทย ย้ำรัฐบาลมุ่งให้เยาวชนและคนไทยเรียนรู้ความก้าวหน้าทางวิทยาศาสตร์ฯ ให้พร้อมปรับตัวเข้าสู่โลกแห่งเทคโนโลยีดิจิทัล
วันนี้ (10 พ.ย. 64) เวลา 09.00 ณ ศูนย์แสดงสินค้าและการประชุมอิมแพ็ค เมืองทองธานี นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า พล.อ.ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เป็นประธานเปิดงานมหกรรมวิทยาศาสตร์และเทคโนโลยีแห่งชาติ ประจำปี 2564 โดยมีนายเอนก เหล่าธรรมทัศน์ รัฐมนตรีว่าการกระทรวงการอุดมศึกษา วิทยาศาสตร์ วิจัยและนวัตกรรม นายดิสทัต โหตระกิตย์ เลขาธิการนายกรัฐมนตรี ปลัดกระทรวงกระทรวงการอุดมศึกษา วิทยาศาสตร์ วิจัยและนวัตกรรม เอกอัครราชทูตจากประเทศเดนมาร์ก ฝรั่งเศส เยอรมนี ญี่ปุ่นและรัสเซีย ผู้แทนทูตจากสหราชอาณาจักร หัวหน้าส่วนราชการ ผู้ว่าราชการจังหวัดนนทบุรี ผู้แทนหน่วยงานภาครัฐและเอกชนเข้าร่วมในพิธีเปิดงาน
โอกาสนี้ นายกรัฐมนตรีมอบรางวัล PRIME MINISTER'S SCIENCE AWARD 2021 ให้แก่ครูอาจารย์และนักเรียนที่มีผลงานด้านวิทยาศาสตร์ดีเด่น เพื่อเป็นการเชิดชูและให้กำลังใจบุคลากรด้านวิทยาศาสตร์ของไทย พร้อมกล่าวขอบคุณกระทรวงการอุดมศึกษา วิทยาศาสตร์ วิจัยและนวัตกรรม ที่ได้นำนโยบายรัฐบาลไปสู่การปฏิบัติ ยกระดับพลิกโฉมประเทศ โดยดำเนินการมาอย่างต่อเนื่องด้วยความร่วมมือจากทุกภาคส่วนทั้งในและต่างประเทศ วิทยาศาสตร์เป็นส่วนสำคัญที่สัมพันธ์กับการพัฒนาระบบการศึกษา และการเรียนรู้เป็นเครื่องมือสำคัญในการสร้างคนเพื่ออนาคต ซึ่งต้องไม่มีข้อจำกัดใด ๆ ในการเข้าถึงความรู้ โลกในอนาคตที่มีองค์ความรู้หลากหลาย เรียนรู้ได้อย่างไร้พรมแดน ซึ่งเทคโนโลยีและนวัตกรรม ต้องเป็นความรู้พื้นฐานของคนไทย ผสมผสานการศึกษาเรียนรู้ในห้องเรียน และนอกห้องเรียนที่ต่อเนื่องสำหรับทุกช่วงวัย พร้อมพัฒนาตนเองไปพร้อมกับการเปลี่ยนแปลงของโลก ปรับตัวเข้าสู่โลกแห่งเทคโนโลยีดิจิทัล ที่จะทำให้ประเทศเจริญก้าวหน้า มั่นคง โดยรัฐบาลมุ่งเน้นให้เยาวชนและประชาชนไทยได้เรียนรู้ความก้าวหน้าทางวิทยาศาสตร์ เทคโนโลยี และนวัตกรรม ที่มีประเด็นเนื้อหาทันยุคสมัย อยู่ในความสนใจของประชาชน รวมทั้งประเด็นที่มีความสำคัญและมีผลกระทบต่อความเป็นอยู่ และการพัฒนาประเทศ เสริมสร้างบทบาทให้แก่เยาวชนคนรุ่นใหม่ได้มีส่วนร่วมและสร้างสรรค์ผลงานนวัตกรรมเพื่อสังคม เพื่อรับมือกับบริบทโลกที่เปลี่ยนแปลง
นายกรัฐมนตรีกล่าวเสริมว่า เยาวชนไทยต้องเรียนรู้ประวัติศาสตร์ชาติไทย มีความเป็นมาอย่างไร เช่น พระราชกรณียกิจ ที่พระบาทสมเด็จพระปรเมนทรรามาธิบดีศรีสินทรมหามงกุฎ พระจอมเกล้าเจ้าอยู่หัว พระสยามเทวมหามกุฏวิทยมหาราช “พระบิดาแห่งวิทยาศาสตร์ไทย”พระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร “พระบิดาแห่งเทคโนโลยีของไทย” และ “พระบิดาแห่งนวัตกรรมไทย” ที่ทรงสร้างประโยชน์ให้แก่มวลมนุษยชาติจนเป็นที่ประจักษ์ เป็นที่ยอมรับในนานาประเทศ ซึ่งจะได้เรียนรู้พระราชกรณียกิจและพระอัจฉริยภาพทางวิทยาศาสตร์ของพระมหากษัตริย์ทุกพระองค์ที่ทำเพื่อประเทศชาติ และเป็นต้นแบบในความมุ่งมั่นศึกษา การนำองค์ความรู้ด้านวิทยาศาสตร์และเทคโนโลยีมาประยุกต์ใช้เพื่อประโยชน์แก่สังคม นอกจากนั้นแล้ว วิทยาศาสตร์ยังเป็นทักษะพื้นฐานในการดำรงชีวิต เรียนรู้ให้อยู่ในศตวรรษที่ 21 ซึ่งไม่ได้มีการจำกัดแต่ในโรงเรียน แต่เป็นความรู้พื้นฐานของมนุษย์ โดยกระจายไปทุกจังหวัด สร้างแรงกระตุ้นให้ทุกคนเกิดความสนใจ
นายกรัฐมนตรียังกล่าวขอบคุณหน่วยงานต่าง ๆ ทั้งภาครัฐ ภาคเอกชน ทั้งในและต่างประเทศ รวม 6 ประเทศ 80 หน่วยงานที่ร่วมกันจัดงานนี้ เพื่อสร้างขวัญกำลังใจให้เยาวชน บุคลากรทางวิทยาศาสตร์ จากการสร้างสรรค์ผลงานที่เป็นประโยชน์แก่ประเทศ พร้อมย้ำว่ารัฐบาลพร้อมสนับสนุนเยาวชนไทยอย่างเต็มที่ ขอให้เยาวชนมุ่งมั่นตั้งใจทำประโยชน์ให้ประเทศชาติต่อไป
จากนั้น นายกรัฐมนตรีเยี่ยมชมบูธนิทรรศการ อาทิ นิทรรศการเทิดพระเกียรติพระบาทสมเด็จพระจอมเกล้าเจ้าอยู่หัว “พระบิดาแห่งวิทยาศาสตร์ไทย” นิทรรศการเทิดพระเกียรติพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร “พระบิดาแห่งเทคโนโลยีของไทย” นิทรรศการเทิดพระเกียรติ พระบาทสมเด็จพระปรเมนทรรามาธิบดีศรีสินทรมหาวชิราลงกรณ พระวชิรเกล้าเจ้าอยู่หัว นิทรรศการเทิดพระเกียรติพระบรมวงศานุวงศ์ นิทรรศการแสดงความก้าวหน้าทางวิทยาศาสตร์และเทคโนโลยีของหน่วยงานต่างประเทศ หน่วยงานภาครัฐและภาคเอกชนของไทย
………………………………
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/48031