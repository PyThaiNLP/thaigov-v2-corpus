รัฐบาลไทย-ข่าวทำเนียบรัฐบาล-นายกรัฐมนตรีกำชับทุกหน่วยงานเตรียมความพร้อมระบบรองรับมาตรการการคัดกรองและติดตามผู้เดินทางเข้าประเทศ


วันพฤหัสบดีที่ 23 ธันวาคม 2564
พิมพ์
นายกรัฐมนตรีกำชับทุกหน่วยงานเตรียมความพร้อมระบบรองรับมาตรการการคัดกรองและติดตามผู้เดินทางเข้าประเทศ
นายกรัฐมนตรีกำชับทุกหน่วยงานเตรียมความพร้อมระบบรองรับมาตรการการคัดกรองและติดตามผู้เดินทางเข้าประเทศที่เข้มงวดขึ้น พร้อมรับทราบผู้ประกอบการสะท้อนปัญหานักท่องเที่ยวบางส่วนไม่สามารถดาวน์โหลดแอปพลิเคชั่นหมอชนะมอบหน่วยงานเร่งแก้ไข
วันที่ 23 ธ.ค. 64 น.ส.ไตรศุลี ไตรสรณกุล รองโฆษกประจำสำนักนายกรัฐมนตรี กล่าวว่า จากที่รัฐบาลโดยศูนย์บริหารสถานการณ์โควิด-19 (ศบค.) ได้ปรับมาตรการเข้าราชอาณาจักรชั่วคราว หลังมีการแพร่ระบาดของโรคโควิด-19 สายพันธุ์โอมิครอนในหลายประเทศ พล.อ.ประยุทธ์ จันทร์โอชา นายกรัฐมนตรีและรมว.กลาโหม ได้มอบหมายให้หน่วยงานที่เกี่ยวข้องทั้งด้านสาธารณสุข คมนาคม การท่องเที่ยว การต่างประเทศ เร่งชี้แจงแนวทางดำเนินการของรัฐบาลให้ภาคธุรกิจเอกชน นักท่องเที่ยวทั้งในและต่างประเทศให้เกิดความเข้าใจแนวทางการควบคุมโรคของประเทศไทย
ทั้งนี้ นายกรัฐมนตรีได้กำชับให้ทุกหน่วยงานเตรียมระบบงาน ให้มีความพร้อมรับกับมาตรการที่จะเข้มงวดขึ้น โดยเฉพาะในส่วนของการคัดกรองและติดตามผู้ที่ได้รับอนุมัติให้เดินทางเข้าประเทศไทย เช่นกลุ่มที่เข้าประเทศรูปแบบ Test&Go จำนวน 2 แสนคน รวมถึงกลุ่มที่เข้าประเทศด้วยรูปแบบภูเก็ตแซนด์บ็อกซ์ที่ยังเปิดให้เข้าตามปกติ
น.ส.ไตรศุลี กล่าวว่า นายกรัฐมนตรีได้รับทราบถึงประเด็นปัญหาเรื่องของระบบติดตามนักท่องเที่ยว ที่ผู้ประกอบการโรงแรมได้สะท้อนระหว่างการประชุมชี้แจงของการท่องเที่ยวแห่งประเทศไทย(ททท.) เมื่อวันที่ 22 ธ.ค. 64 ที่ผ่านมา ว่าขณะนี้มีนักท่องเที่ยวบางส่วนที่ไม่สามารถดาวน์โหลดแอปพลิเคชั่นหมอชนะได้ เนื่องจากมีปัญหาทางเทคนิคระหว่างระบบของหมอชนะกับระบบไทยแลนด์พาส ซึ่งในส่วนนี้นายกรัฐมนตรีได้กำชับหน่วยงานที่ดูแลด้านระบบให้ร่วมกันแก้ไขปัญหานี้ หรือหาแนวทางรองรับให้เร็วที่สุด เพื่ออำนวยความสะดวกให้กับนักท่องเที่ยวและประสิทธิภาพในการติดตามผู้เดินทางเข้าประเทศต่อไป
“นายกรัฐมนตรีขอบคุณผู้ประกอบการภาคการท่องเที่ยวที่เข้าใจในสถานการณ์ ให้ความร่วมมือกับภาครัฐในการดำเนินมาตรการที่เข้มงวด  ส่วนประเด็นปัญหาที่ภาคเอกชนได้สะท้อนทั้งในเรื่องระบบแอปพลิเคชั่นเพื่อติดตามผู้เดินทางเข้าประเทศและเรื่องอื่นๆ นายกรัฐมนตรีได้กำชับให้หน่วยงานที่รับผิดชอบเร่งแก้ไขต่อไป” น.ส.ไตรศุลี กล่าว

ที่มา : https://www.thaigov.go.th/news/contents/details/49833