รัฐบาลไทย-ข่าวทำเนียบรัฐบาล-โฆษกรัฐบาลอัดคนตัดคำพูด “นายก” ไปโจมตี จ้องดิสเครดิต เมินเรื่องดีที่ทำ ชี้สวนทางกับคนพื้นที่เอ่ยปากชื่นชม ช่วยแก้ปัญหาแล้งซ้ำซากขาดคนเหลียวแล


วันพฤหัสบดีที่ 4 สิงหาคม 2565
พิมพ์
โฆษกรัฐบาลอัดคนตัดคำพูด “นายก” ไปโจมตี จ้องดิสเครดิต เมินเรื่องดีที่ทำ ชี้สวนทางกับคนพื้นที่เอ่ยปากชื่นชม ช่วยแก้ปัญหาแล้งซ้ำซากขาดคนเหลียวแล
โฆษกรัฐบาลอัดคนตัดคำพูด “นายก” ไปโจมตี จ้องดิสเครดิต เมินเรื่องดีที่ทำ ชี้สวนทางกับคนพื้นที่เอ่ยปากชื่นชม ช่วยแก้ปัญหาแล้งซ้ำซากขาดคนเหลียวแล พร้อมสร้างแลนด์มาร์กใหม่ฟื้นฟูการท่องเที่ยวเมืองกาญจน์
วันนี้ (4 สิงหาคม 2565) นายธนกร วังบุญคงชนะ โฆษกประจำสำนักนายกรัฐมนตรี เปิดเผยถึงกรณีที่โลกโซเชียลนำคำกล่าวบางช่วงบางตอนของพลเอก ประยุทธ์ จันทร์โอชา นายกรัฐมนตรี และ รมว.กลาโหม ในการพบปะประชาชนที่ จ.กาญจนบุรี ไปโจมตี ว่า คนที่วิพากษ์วิจารณ์แบบเสียหายล้วนไม่ได้อยู่ในพื้นที่จริงเลย แต่กลับหยิบเอาคำพูดของนายกรัฐมนตรีเพียงบางช่วงที่ถูกนำเสนอโดยผู้ไม่หวังดีไปขยายผลต่อ โดยไม่ได้พิจารณาถึงบริบทของการพูดทั้งหมดและบรรยากาศในขณะนั้น หากฟังตลอดจะทราบว่านายกรัฐมนตรีกล่าวย้ำถึงสิ่งที่รัฐบาลทำให้กับพี่น้องประชาชนชาวกาญจนบุรีโดยเฉพาะการแก้ไขปัญหาน้ำแล้งและอีกหลายเรื่องเพื่อช่วยเหลือภาคการเกษตรและประชาชนทุกคน ขณะเดียวกันได้แสดงความห่วงใยเรื่องปัญหาราคาสินค้าแพงที่รัฐบาลกำลังแก้ไขอยู่ จึงขอให้อดทน เช่นเดียวกับนายกรัฐมนตรีที่อดทนทุ่มเทแก้ปัญหา เป็นการพูดแบบตรงไปตรงมาด้วยความจริงใจ
“สังเกตได้ว่าการลงพื้นที่ทุกครั้งจะมีคนคอยจับผิดและตัดคำพูดบางประโยคของนายกรัฐมนตรีไปโจมตีอยู่เสมอเพื่อหวังจะดิสเครดิตกัน แต่ไม่เคยสนใจเลยว่านายกรัฐมนตรีไปทำอะไร เกิดประโยชน์อย่างไร สวนทางกับพี่น้องประชาชนในพื้นที่ที่สะท้อนว่าได้รับประโยชน์จากโครงการของรัฐบาลเป็นอย่างมาก เช่นกรณีการจัดหาแหล่งน้ำบาดาลขนาดใหญ่ที่ช่วยแก้ปัญหาน้ำแล้งซ้ำซาก ขาดคนเหลียวแล เพราะสภาพภูมิประเทศเป็นที่ราบเชิงเขาและอยู่ในเขตเงาฝน ไม่มีแม่น้ำไหลผ่าน ไม่มีระบบชลประทาน หรือแม้แต่การก่อสร้างจุดชมวิว Sky Walk ริมแม่น้ำแควใหญ่ให้เป็นแลนด์มาร์กแห่งใหม่ของ จ. กาญจนบุรี การจัดระเบียบปรับปรุงภูมิทัศน์สร้าง Walking Street เพื่อดึงดูดนักท่องเที่ยว ก็ได้รับคำชื่นชมจากประชาชนในพื้นที่อย่างมากมาย ขณะเดียวกันเด็กนักเรียนที่มาร่วมงานได้เข้าสวมกอดและร่ำไห้เพราะซาบซึ้งและดีใจที่ได้พบนายกรัฐมนตรี เรื่องเหล่านี้ต่างหากที่เป็นข้อเท็จจริงจากพื้นที่ แต่กลับมีขบวนการเบี่ยงเบนประเด็นไปโจมตี เสียดสี กระแนะกระแหน เพื่อด้อยค่านายกรัฐมนตรีและรัฐบาลโดยปราศจากการให้ข้อมูลที่เป็นกลาง จึงขอให้ประชาชนใช้วิจารณญาณในการเสพข่าวด้วย” นายธนกร กล่าว

ที่มา : https://www.thaigov.go.th/news/contents/details/57643