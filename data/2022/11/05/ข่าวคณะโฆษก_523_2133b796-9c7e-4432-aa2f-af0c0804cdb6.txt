รัฐบาลไทย-ข่าวทำเนียบรัฐบาล-โฆษกรัฐบาลแจง "เสรีพิศุทธ์" ใช้รถทหารช่วยภาคขนส่งแค่แผนสำรองกรณีที่ประชาชนได้รับความเดือดร้อน ยัน "นายกฯ" เร่งแก้ปัญหาทั้งระบบยึดประชาชนเป็นหลัก


วันพฤหัสบดีที่ 18 พฤศจิกายน 2564
พิมพ์
โฆษกรัฐบาลแจง "เสรีพิศุทธ์" ใช้รถทหารช่วยภาคขนส่งแค่แผนสำรองกรณีที่ประชาชนได้รับความเดือดร้อน ยัน "นายกฯ" เร่งแก้ปัญหาทั้งระบบยึดประชาชนเป็นหลัก
โฆษกรัฐบาลแจง "เสรีพิศุทธ์" ใช้รถทหารช่วยภาคขนส่งแค่แผนสำรองกรณีที่ประชาชนได้รับความเดือดร้อน เหน็บมีแต่คนใจแคบเท่านั้น ที่ไม่คิดช่วยประชาชนที่กำลังลำบาก ยัน "นายกฯ" เร่งแก้ปัญหาทั้งระบบยึดประชาชนเป็นหลัก
นายธนกร วังบุญคงชนะ โฆษกประจำสำนักนายกรัฐมนตรี กล่าวถึงกรณีที่ พล.ต.อ.เสรีพิศุทธ์ เตมียเวส ส.ส.บัญชีรายชื่อ และหัวหน้าพรรคเสรีรวมไทย ระบุว่ากรณีที่ พล.อ.ประยุทธ์ จันทร์โอชา นายกรัฐมนตรี และรัฐมนตรีว่าการกระทรวงกลาโหม มีคำสั่งให้กองทัพเตรียมใช้รถทหารช่วยขนส่งแทนรถบรรทุกหากมีการประท้วงหยุดงานนั้น จะยิ่งทำให้ประชาชนเดือดร้อนเข้าไปอีกว่า อยากเรียนชี้แจงกับ พล.ต.อ.เสรีพิศุทธ์เพื่อจะได้เข้าใจอย่างถูกต้องว่า การใช้รถทหารช่วยขนส่งแทนรถบรรทุกหากมีการประท้วงหยุดงานนั้น เป็นแผนสำรองในกรณีที่มีความจำเป็นจริงๆ เพราะประชาชนได้รับความเดือดร้อนเท่านั้น อยากให้ พล.ต.อ.เสรีพิศุทธ์อ่านข่าวให้จบทุกบรรทัดก่อนแล้วค่อยออกมาแสดงความคิดเห็น ไม่ใช่อ่านแค่พาดหัวข่าวแล้วก็รีบออกมาพูดผ่านสื่อ เพราะรังแต่จะยิ่งสร้างความสับสนให้กับประชาชน
นายธนกร กล่าวอีกว่า ส่วนกรณีที่ระบุว่า ทหารไม่มีงานทำหรือ ถึงมีเวลาว่างพอที่จะเอารถที่ใช้ในราชการทหารออกมาช่วยขนส่งให้กับประชาชนนั้น งานของทหารคือ การดูแลช่วยเหลือประชาชน และรถที่ใช้ในราชการทหารก็มาจากภาษีของประชาชน จึงไม่ใช่เรื่องแปลกที่จะเอารถทหารไปใช้เพื่อช่วยเหลือประชาชนที่กำลังลำบาก ที่ผ่านมา เมื่อเกิดเหตุการณ์น้ำท่วม ก็ยังมีการนำรถทหารเพื่อช่วยขนย้ายประชาชนที่ได้รับความเดือดร้อนมาแล้วทุกรัฐบาล คงมีแต่คนใจแคบเท่านั้น ที่ไม่คิดจะช่วยเหลือประชาชนที่กำลังลำบาก ทั้งนี้ ในส่วนของการแก้ปัญหานั้น คณะกรรมการบริหารนโยบายพลังงาน (กบง.) เมื่อวันที่ 20 ตุลาคม 2564 มีมาตรการบรรเทาผลกระทบจากราคาน้ำมัน โดยให้กองทุนน้ำมันตรึงราคากลุ่มราคาน้ำมันดีเซลหมุนเร็ว ไม่เกิน 30 บาทต่อลิตร แม้ราคาพลังงานตลาดโลกจะมีแนวโน้มขาขึ้นและล่าสุด  ครม. เมื่อวันที่ 16 พฤศจิกายน 2564 เห็นชอบการขออนุมัติกู้ยืมเงินของสำนักงานกองทุนน้ำมันเชื้อเพลิง (สกนช.) เพื่อเสริมสภาพคล่องของกองทุนน้ำมันเชื้อเพลิง รักษาเสถียรภาพระดับราคาน้ำมันเชื้อเพลิงในประเทศให้อยู่ในระดับที่เหมาะสม ไม่ส่งผลกระทบต่อการดำรงชีพของประชาชน โดยให้ สกนช. ดำเนินการกู้เฉพาะวงเงิน 20,000 ล้านบาท ตามกรอบของกฎหมายกองทุนน้ำมันเชื้อเพลิงที่มีอยู่ และจะดำเนินการกู้เงินเพิ่มเติมวงเงิน 10,000 ล้านบาท ได้ต่อเมื่อ ร่าง พ.ร.ฎ. เปลี่ยนแปลงกรอบวงเงินกู้เพื่อรักษาเสถียรภาพระดับราคาน้ำมันเชื้อเพลิงในประเทศฯ มีผลบังคับใช้แล้ว ขอให้ทุกฝ่ายใจเย็นๆ นายกแก้ปัญหาโดยยึดประโยชน์ประชาชนเป็นหลัก
.......................

ที่มา : https://www.thaigov.go.th/news/contents/details/48418