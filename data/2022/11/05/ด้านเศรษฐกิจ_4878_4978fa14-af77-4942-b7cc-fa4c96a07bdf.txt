รัฐบาลไทย-ข่าวทำเนียบรัฐบาล-“รัฐมนตรีว่าการกระทรวงการคลังมอบนโยบาย CEO รัฐวิสาหกิจ เพื่อนำแผนพัฒนารัฐวิสาหกิจไปสู่การปฏิบัติ”


วันอังคารที่ 23 สิงหาคม 2565
พิมพ์
“รัฐมนตรีว่าการกระทรวงการคลังมอบนโยบาย CEO รัฐวิสาหกิจ เพื่อนำแผนพัฒนารัฐวิสาหกิจไปสู่การปฏิบัติ”
สคร. จัดสัมมนาผู้บริหารสูงสุดรัฐวิสาหกิจ (SOE CEO Forum) ในวันที่ 22 ส.ค.2565 ณ รร.พูลแมน คิง เพาเวอร์ กรุงเทพ เพื่อสื่อสารให้ผู้บริหารสูงสุด (CEO) ของรัฐวิสาหกิจมีความเข้าใจเกี่ยวกับแผนพัฒนารัฐวิสาหกิจ พ.ศ.2566 – 2570 และทิศทางการลงทุนของรัฐวิสาหกิจ
สำนักงานคณะกรรมการนโยบายรัฐวิสาหกิจ (สคร.) จัดสัมมนาผู้บริหารสูงสุดรัฐวิสาหกิจ หรือ “SOE CEO Forum” ในวันที่ 22 สิงหาคม 2565 ณ โรงแรมพูลแมน คิง เพาเวอร์ กรุงเทพ เพื่อสื่อสารให้ผู้บริหารสูงสุด (CEO) ของรัฐวิสาหกิจมีความเข้าใจเกี่ยวกับแผนพัฒนารัฐวิสาหกิจ พ.ศ. 2566 – 2570 (แผนพัฒนารัฐวิสาหกิจฯ) และทิศทางการลงทุนของรัฐวิสาหกิจ รวมถึงเป็นการสร้างความสัมพันธ์ระหว่าง CEO ของรัฐวิสาหกิจ ให้มีการแลกเปลี่ยนความคิดเห็นและประสบการณ์ระหว่างกัน โดยมีนายอาคม เติมพิทยาไพสิฐ รัฐมนตรีว่าการกระทรวงการคลัง เป็นประธานกล่าวเปิดงานและมอบนโยบายแก่ CEO ของรัฐวิสาหกิจทั้ง 52 แห่ง
นายอาคม เติมพิทยาไพสิฐ รัฐมนตรีว่าการกระทรวงการคลัง กล่าวว่า ภารกิจของรัฐวิสาหกิจมีความสำคัญต่อความมั่นคงและการพัฒนาประเทศ โดยเฉพาะการพัฒนาโครงสร้างพื้นฐาน เช่น ระบบขนส่ง ไฟฟ้า น้ำประปา และโทรคมนาคม ซึ่งการพัฒนาโครงสร้างพื้นฐานเหล่านี้ส่งผลต่อความสามารถในการแข่งขันของประเทศ นอกจากนี้ รัฐวิสาหกิจยังเป็นเครื่องมือในดำเนินนโยบายการคลังและขับเคลื่อนประเทศผ่านการลงทุน เพื่อกระตุ้นเศรษฐกิจ โดยได้มอบนโยบายแก่รัฐวิสาหกิจ ดังนี้
1. ให้รัฐวิสาหกิจคำนึงถึงทิศทางในอนาคตใน 4 เรื่อง ได้แก่ 1) การเปลี่ยนแปลงทางเทคโนโลยี Digital Disruption และ Digitalization ซึ่งถือเป็นความท้าทายอันดับหนึ่ง และมีผลกระทบต่อการพัฒนารัฐวิสาหกิจ 2) การเปลี่ยนแปลงสภาพภูมิอากาศ โดยรัฐวิสาหกิจจะต้องมีมาตรการหรือแนวทางที่ชัดเจน เพื่อสนับสนุนเป้าหมายแผนการปล่อยก๊าซเรือนกระจกสุทธิเป็นศูนย์ (Net Zero Emissions) ในปี ค.ศ. 2065 ของประเทศไทย 3) การเปลี่ยนแปลงโครงสร้างประชากรที่เข้าสู่สังคมผู้สูงอายุ (Aging Society) ซึ่งจะส่งผลต่อการขาดแคลนด้านแรงงาน โดยรัฐวิสาหกิจต้องพิจารณาใช้เทคโนโลยีเพื่อทดแทนแรงงาน และ 4) ความมั่นคงทางอาหาร รัฐวิสาหกิจต้องสร้างความแข็งแกร่งของห่วงโซ่อุปทานการเกษตร โดยเฉพาะรัฐวิสาหกิจสาขาเกษตร
2. ขอความร่วมมือ CEO ของรัฐวิสาหกิจเร่งเบิกจ่ายงบลงทุนให้เป็นไปตามเป้าหมาย โดยเร่งรัดงานก่อสร้างให้แล้วเสร็จตามแผน เพื่อให้สามารถเปิดให้บริการได้ตามกำหนด ปรับแผนการลงทุนให้สามารถเบิกจ่ายได้เร็วขึ้น รวมถึงประสานงานและร่วมมือกับหน่วยงานต่างๆ ที่เกี่ยวข้อง
3. นอกจากนี้ มีประเด็นความคาดหวังต่อรัฐวิสาหกิจ โดยขอให้รัฐวิสาหกิจพิจารณาใน 5 เรื่องสำคัญ ได้แก่ 1) ประสิทธิภาพ โดยนำเทคโนโลยีมาใช้ในกระบวนการทำงาน 2) การปรับปรุงคุณภาพผลิตภัณฑ์และการให้บริการผ่านการใช้นวัตกรรม 3) มาตรฐานการให้บริการ จะต้องมีเป้าหมายมุ่งไปสู่แนวปฏิบัติที่ดี 4) ความเท่าเทียมในการเข้าถึงบริการและความโปร่งใส จะต้องมีการออกแบบการให้บริการที่เข้าถึงง่ายและมีความโปร่งใส และ 5) การบริหารความเสี่ยง จะต้องมีการจัดทำแผนบริหารความเสี่ยง
นางปานทิพย์ ศรีพิมล ผู้อำนวยการ สคร. กล่าวสรุปว่า CEO ของรัฐวิสาหกิจเป็นผู้ที่มีบทบาทสำคัญในการขับเคลื่อนการดำเนินงานของรัฐวิสาหกิจตามแผนพัฒนารัฐวิสาหกิจฯ ให้สามารถตอบสนองยุทธศาสตร์ชาติและนโยบายรัฐบาลได้อย่างมีประสิทธิภาพ รวมทั้งสนับสนุนยุทธศาสตร์ชาติ (พ.ศ. 2561 – 2580) และแผนพัฒนาประเทศในด้านต่างๆ นอกจากนี้ รัฐวิสาหกิจยังเป็นเครื่องมือของภาครัฐในการขับเคลื่อนเศรษฐกิจของประเทศ โดยการลงทุนของรัฐวิสาหกิจจะช่วยยกระดับขีดความสามารถในการแข่งขันของประเทศ กระตุ้นให้เกิดการหมุนเวียนของเม็ดเงินในระบบเศรษฐกิจ สร้างการจ้างงาน และเพิ่มการอุปโภคบริโภคในภาพรวม ทั้งนี้ ขอให้รัฐวิสาหกิจเร่งจัดทำแผนวิสาหกิจ 5 ปี และแผนปฏิบัติการประจำปีให้สอดรับกับแผนพัฒนารัฐวิสาหกิจฯ รวมถึงดำเนินการให้บรรลุผลสัมฤทธิ์ของแผนดังกล่าว เพื่อให้รัฐวิสาหกิจขับเคลื่อนประเทศไปในทิศทางเดียวกัน และนำประเทศไปสู่ความยั่งยืนต่อไป

ที่มา : https://www.thaigov.go.th/news/contents/details/58324