รัฐบาลไทย-ข่าวทำเนียบรัฐบาล-โฆษกรัฐบาลเผยประชาชนพึงพอใจ “มหกรรมไกล่เกลี่ยหนี้สินครัวเรือน” ยุติธรรม “สมศักดิ์” เดินหน้าตามนโยบาย “นายกฯ” ลงพื้นที่ช่วยลดความเครียด คลายความกังวล สร้างคุณภาพชีวิตที่ดีขึ้น


วันอาทิตย์ที่ 8 พฤษภาคม 2565
พิมพ์
โฆษกรัฐบาลเผยประชาชนพึงพอใจ “มหกรรมไกล่เกลี่ยหนี้สินครัวเรือน” ยุติธรรม “สมศักดิ์” เดินหน้าตามนโยบาย “นายกฯ” ลงพื้นที่ช่วยลดความเครียด คลายความกังวล สร้างคุณภาพชีวิตที่ดีขึ้น
โฆษกรัฐบาลเผยประชาชนพึงพอใจ “มหกรรมไกล่เกลี่ยหนี้สินครัวเรือน” ยุติธรรม “สมศักดิ์”เดินหน้าตามนโยบาย “นายกฯ” ลงพื้นที่ช่วยลดความเครียด คลายความกังวล สร้างคุณภาพชีวิตที่ดีขึ้น
วันที่ 8 พ.ค. 65 นายธนกร วังบุญคงชนะ โฆษกประจำสำนักนายกรัฐมนตรี กล่าวว่า ตามที่ พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ได้กำหนดให้ปี 2565 เป็นปีแห่งการแก้หนี้ภาคครัวเรือน รวมทั้งได้กำหนดประเด็นต่าง ๆ ในการแก้ไขปัญหา อาทิ การแก้ไขปัญหาหนี้กองทุนเงินให้กู้ยืมเพื่อการศึกษา การแก้ไขปัญหาหนี้เช่าซื้อรถยนต์และจักรยานยนต์ การแก้ไขปัญหาบัตรเครดิตและสินเชื่อส่วนบุคคล  การปรับปรุงขั้นตอนกระบวนการยุติธรรมให้เอื้อต่อการแก้ไขปัญหาหนี้สิน นั้น
นายธนกรฯ กล่าวว่า นายสมศักดิ์ เทพสุทิน รัฐมนตรีว่าการกระทรวงยุติธรรม พร้อมหน่วยงานภายใต้กำกับ ได้บูรณาการร่วมกับกองทุนเงินให้กู้ยืมเพื่อการศึกษา (กยศ.) และสถาบันการเงิน ได้ขับเคลื่อนจัดกระบวนการไกล่เกลี่ยหนี้สินครัวเรือนทั่วประเทศขึ้นอย่างต่อเนื่อง โดยมีประชาชนที่เป็นหนี้ให้ความสนใจเข้าร่วมโครงการไกล่เกลี่ยหนี้เป็นจำนวนมาก สามารถช่วยเหลือประชาชนในการแก้ไขปัญหาหนี้สินอย่างเป็นธรรม ทำให้เจ้าหนี้ได้รับชำระหนี้ และลูกหนี้สามารถชำระหนี้ได้ ลดการฟ้องคดี สร้างความพึงใจต่อเจ้าหนี้และลูกหนี้ ลดความเครียดคลายความกังวลลง ส่งผลต่อการใช้ชีวิตประจำวัน ทำให้ประชาชนมีคุณภาพชีวิตที่ดีขึ้น
“ขอเชิญชวนประชาชนเข้าร่วมโครงการงานมหกรรมไกล่เกลี่ยหนี้สินครัวเรือน โดยเฉพาะกลุ่มที่ค้างชำระหนี้ที่ถูกบอกเลิกสัญญาและกำลังจะถูกฟ้อง ประจำปี 2563 และประจำปี 2564 ซึ่งไม่สามารถชำระหนี้ให้เป็นปกติได้ภายในเดือนพฤษภาคม 2565 ขอให้ติดตามและลงทะเบียนเข้าร่วมโครงการฯ เพื่อที่หน่วยงานภาครัฐจะได้ให้ความช่วยเหลือต่อไป” นายธนกรฯ กล่าว

ที่มา : https://www.thaigov.go.th/news/contents/details/54331