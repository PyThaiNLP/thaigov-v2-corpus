รัฐบาลไทย-ข่าวทำเนียบรัฐบาล-รมว.ยุติธรรม ห่วงแม่เฒ่าสี่พี่น้องชาวสุโขทัย ถูกยึดบ้านและที่ดินขายทอดตลาด มอบกรมบังคับคดี เร่งช่วยเหลือเจรจาไกล่เกลี่ยหาทางออกร่วมกัน


วันอังคารที่ 15 มิถุนายน 2564
พิมพ์
รมว.ยุติธรรม ห่วงแม่เฒ่าสี่พี่น้องชาวสุโขทัย ถูกยึดบ้านและที่ดินขายทอดตลาด มอบกรมบังคับคดี เร่งช่วยเหลือเจรจาไกล่เกลี่ยหาทางออกร่วมกัน
นายสมศักดิ์ เทพสุทิน รัฐมนตรีว่าการกระทรวงยุติธรรม ห่วงแม่เฒ่าสี่พี่น้องชาวสุโขทัย ถูกยึดบ้านและที่ดินขายทอดตลาด กรมบังคับคดี เร่งช่วยเหลือ นัดเจรจาไกล่เกลี่ยร่วมกัน 16 มิ.ย. นี้
นางอรัญญา ทองน้ำตะโก อธิบดีกรมบังคับคดี กล่าวถึงกรณีข่าวแม่เฒ่าสี่พี่น้อง ชาวสุโขทัย ร้องทุกข์ผ่านสื่อ ขอความช่วยเหลือ กรณีหลานได้นำบ้านและที่ดินไปจำนองแต่ไม่สามารถหาเงินจ่ายหนี้ได้จนกระทั่งถูกยึดและขายทอดตลาดไปแล้วทำให้ต้องออกจากบ้านและที่ดินที่เป็นที่อยู่อาศัยในวันที่ 17 มิถุนายน 2564 ว่า กรณีดังกล่าวเป็นการบังคับคดีตามคำพิพากษาของศาลจังหวัดสุโขทัย หมายเลขแดงที่ ผบ.795/2555 ซึ่งโจทก์ได้ขอให้เจ้าพนักงานบังคับคดียึดบ้านพร้อมที่ดินแปลงพิพาทออกขายทอดตลาดเพื่อชำระหนี้ ต่อมาโจทก์เป็นผู้ซื้อทอดตลาดได้โดยชำระค่าซื้อทรัพย์ครบถ้วนแล้ว คดีอยู่ในขั้นตอนการบังคับให้จำเลยและบริวารออกจากบ้านและที่ดินที่พิพาท ซึ่งจำเลยที่ 1 และบุคคลภายในบ้านได้พยายามติดต่อโจทก์เพื่อเจรจาขอซื้อบ้านคืนแต่ยังไม่สำเร็จ โดยนายสมศักดิ์ เทพสุทิน รัฐมนตรีว่าการกระทรวงยุติธรรม ได้แสดงความเป็นห่วง และกำชับให้ช่วยเหลือหาทางออก กรมบังคับคดีจึงได้มอบหมายให้ผู้อำนวยการสำนักงานบังคับคดีจังหวัดสุโขทัยลงพื้นที่เพื่อช่วยเหลือให้คำแนะนำในกรณีดังกล่าว
นางอรัญญา กล่าวว่า ล่าสุด ร.ต.ต.หญิงวรางคนา ขุนเณรพานิช ผู้อำนวยการสำนักงานบังคับคดีจังหวัดสุโขทัย ได้ลงพื้นที่พบนางตะล่อม ทิมแย้ม จำเลยที่ 1 ซึ่งยังมีความประสงค์ขอซื้อบ้านพร้อมที่ดินพิพาทคืน สำนักงานบังคับคดีจังหวัดสุโขทัยจึงได้นัดหมายผู้เกี่ยวข้องทุกฝ่ายในวันที่ 16 มิถุนายน เวลา 10.00 นาฬิกา ที่ สำนักงานบังคับคดีจังหวัดสุโขทัย เพื่อเจรจาหาทางออกร่วมกันโดยการไกล่เกลี่ยข้อพิพาทต่อไป ทั้งนี้หากประชาชนได้รับความเดือนร้อนและต้องการความช่วยเหลือเกี่ยวกับข้อพิพาททางคดีต่าง สามารถติดต่อมายังกรมบังคับคดี โทรศัพท์ 02-8814999  หรือสายด่วนกรมบังคับคดี 1111 กด 79 และเว็บไซต์กรมบังคับคดี www.led.go.th

ที่มา : https://www.thaigov.go.th/news/contents/details/42731