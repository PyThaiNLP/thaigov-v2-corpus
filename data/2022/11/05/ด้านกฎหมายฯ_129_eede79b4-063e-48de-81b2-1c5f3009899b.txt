รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม มอบผู้บัญชาการเรือนจำทั่วประเทศ ต้องมีสต๊อกยาฟ้าทะลายโจร 50 เม็ดต่อคน ภายในเดือนสิงหาคม หวังกลางเดือนนี้ผู้ติดเชื้อในคุกลดลง


วันจันทร์ที่ 9 สิงหาคม 2564
พิมพ์
รัฐมนตรีว่าการกระทรวงยุติธรรม มอบผู้บัญชาการเรือนจำทั่วประเทศ ต้องมีสต๊อกยาฟ้าทะลายโจร 50 เม็ดต่อคน ภายในเดือนสิงหาคม หวังกลางเดือนนี้ผู้ติดเชื้อในคุกลดลง
รัฐมนตรีว่าการกระทรวงยุติธรรม มอบผู้บัญชาการเรือนจำทั่วประเทศ ต้องมีสต๊อกยาฟ้าทะลายโจร 50 เม็ดต่อคน ภายในเดือนสิงหาคม ย้ำต้องรู้วิธีการใช้ให้ยารักษาผู้ต้องขังติดโควิดอย่างรวดเร็ว หวังกลางเดือนนี้ผู้ติดเชื้อในคุกลดลง
เมื่อเวลา 11.00 น. นายสมศักดิ์ เทพสุทิน รัฐมนตรีว่าการกระทรวงยุติธรรม เป็นประธานการประชุมผ่านระบบวีดีโอคอนเฟอเร็นซ์ ร่วมกับ ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม นายอายุตม์ สินธพพันธุ์ อธิบดีกรมราชทัณฑ์ พร้อมด้วยผู้บริหารและผู้บัญชาการเรือนจำทั่วประเทศ เพื่อติดตามสถานการณ์โควิด-19 ในเรือนจำ
นายสมศักดิ์ กล่าวว่า ตนต้องขอบคุณทุกท่านที่เอาจริงเอาจังจนผู้ติดเชื้อลดลงมา แต่ตนอยากให้ลดลงอีกเรื่อยๆ และต้องปฏิบัติตามมาตรการต่างๆ อย่างเข้มงวด ในส่วนของการรักษาผู้ต้องขังที่ติดเชื้อโควิด ขณะนี้เราได้สั่งแคปซูลฟ้าทะลายโจร 100,000 กระปุก แต่ของยังมาไม่ครบจำนวน เพราะการผลิตไม่เพียงพอต่อความต้องการของประชาชนที่มีความต้องการทั่วประเทศ ดังนั้นเราต้องมีการปรับแผนปรับตัว ให้ผู้ต้องขังเข้าถึงยารักษา ผบ.เรือนจำทุกเรือนจำขอให้จัดหา แบบบดราคาเม็ดละประมาณ 1 บาท ทำอย่างไรให้มีเพียงพอ ตนจึงอยากให้ ผบ.เรือนจำช่วยตัวเอง โดยการปลูกและผลิต และขอให้ ผบ.เรือนจำทุกแห่ง คำนวณจำนวนของฟ้าทะลายโจรแคปซูล จะต้องมีสำรองประมาณคนละ 50 แคปซูลต่อผู้ต้องขัง 1 คน หากมีผู้ต้องขัง 1,000 คน ต้องมี 50,000 แคปซูล ไว้เป็นสต๊อกสำรอง ภายในสิ้นเดือน ส.ค. นี้ต้องมี เราจะต้องทำอย่างไรให้มี ซึ่งบางเรือนจำมีการสต็อกของไว้เรียบร้อยแล้ว ซึ่งเรื่องนี้เป็นความปลอดภัยและจะทำให้ผู้ติดเชื้อภายในเรือนจำไม่เพิ่มขึ้น
นายสมศักดิ์ กล่าวอีกว่า  การมีสต๊อกสำรอง 50 แคปซูลต่อคน จะเป็นแบบบดก็ได้ แต่ต้องมี นี่คือวิธีการทำงาน ทุกคนต้องใช้วิจารณญาณให้ถูก และการให้ยาต้องรวดเร็ว ซึ่งหากใช้การตรวจ PCR จะตกหัวละ 2,000 บาท แต่หากใช้ยาฟ้าทะลายโจรจะแค่ไม่กี่บาท ดังนั้น ผบ.เรือนจำทุกเรือนจำต้องจัดหาเตรียมพร้อมไว้ และต้องศึกษาด้วยว่าจะต้องใช้อย่างไร แต่ละกระปุกมีสารแอนโดรกาฟลอไรด์เท่าไร และในการประชุมครั้งต่อไปจะสุ่มถาม เพราะหากเราไม่รู้เราจะใช้ไม่ถูกและจะรักษาไม่ได้ นอกจากนี้ตนต้องการให้ข้าราชการของกระทรวงยุติธรรมที่เดินเข้าออกเรือนจำ ต้องมีสเปรย์แอลกอฮอล์ติดตัวไว้พ่นฆ่าเชื้อตลอดเวลา เพื่อลดการติดเชื้อ สุดท้ายตนขอขอบคุณทุกท่าน ขณะนี้เราเข้าสู่การปฏิบัติที่แท้จริง เชื่อว่ากลางเดือนนี้ยอดผู้ติดเชื้อในเรือนจำจะลดลง

ที่มา : https://www.thaigov.go.th/news/contents/details/44586