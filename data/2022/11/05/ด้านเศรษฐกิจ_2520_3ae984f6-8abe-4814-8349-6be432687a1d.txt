รัฐบาลไทย-ข่าวทำเนียบรัฐบาล-นายอธิรัฐ รัตนเศรษฐ รัฐมนตรีช่วยว่าการกระทรวงคมนาคม สั่งคุมเข้มท่าเรือเกาะสมุย


วันศุกร์ที่ 7 มกราคม 2565
นายอธิรัฐ รัตนเศรษฐ รัฐมนตรีช่วยว่าการกระทรวงคมนาคม สั่งคุมเข้มท่าเรือเกาะสมุย
กำชับมาตรการความปลอดภัยและการป้องกัน COVID-19 สร้างความมั่นใจนักท่องเที่ยว
วันพฤหัสบดีที่ 6 มกราคม 2565 นายอธิรัฐ รัตนเศรษฐ รัฐมนตรีช่วยว่าการกระทรวงคมนาคม ลงพื้นที่ จ.สุราษฎร์ธานี โดยมีนายศักดาพร รัตนสุภา รองผู้ว่าราชการจังหวัดสุราษฎร์ธานี นายธีระพงศ์ ช่วยชู นายอำเภอเกาะสมุย พ.ต.อ.กิตติพงศ์ ทองทิพย์ รอง ผบก.ภ.จว.สุราษฎร์ธานี พร้อมด้วยหัวหน้าส่วนราชการในพื้นที่ร่วมให้การต้อนรับ ในการตรวจติดตามความพร้อมการปฏิบัติงานของเจ้าหน้าที่ และความพร้อมของท่าเรือเพื่อดูแลนักท่องเที่ยว ดังนี้
​                    • รับฟังการบรรยายสรุปภารกิจของสำนักงานเจ้าท่าภูมิภาคสาขาสมุย ในการดูแลนักท่องเที่ยว และมาตรการป้องกัน COVID-19 ณ สำนักงานเจ้าท่าภูมิภาคสาขาเกาะสมุย
​                    • จากนั้นเดินทางไปยังท่าเรือซีทรานเฟอร์รี่และท่าเรือราชาเฟอร์รี่ อ.ดอนสัก ซึ่งเป็นท่าเรือให้บริการเรือเฟอร์รี่ข้ามฟากไปยังเกาะสมุยและเกาะพะงัน เพื่อตรวจการปฏิบัติงานของเจ้าหน้าที่ในการดูแลความปลอดภัยและระบบคัดกรองควบคุมการแพร่ระบาด COVID-19 ซึ่งท่าเรือซีทรานเฟอร์รี่ สามารถบรรทุกรถยนต์ได้สูงสุด 90 คัน และจุผู้โดยสารได้ 600 คนต่อเที่ยว มีผู้ใช้บริการเฉลี่ย 1,500 คน/วัน ส่วนท่าเรือราชาเฟอร์รี่บรรทุกได้สูงสุด 80 คัน จุผู้โดยสารได้ 400 คนต่อเที่ยว มีผู้ใช้บริการเฉลี่ย 1,000 คน/วัน
​                    จากการตรวจติดตามพบว่าทั้ง 2 ท่าเรือมีมาตรการด้านความปลอดภัยและระบบการคัดกรองที่มีประสิทธิภาพ แต่อย่างไรก็ตามเพื่อความไม่ประมาทท่านรัฐมนตรีช่วยฯ ได้สั่งกำชับให้สำนักงานเจ้าท่าภูมิภาคฯ ตรวจสอบความปลอดภัยของเรือ ท่าเทียบเรืออย่างต่อเนื่อง พร้อมจัดเจ้าหน้าที่ประจำท่าเรือตลอดเวลา รวมทั้งให้เข้มงวดมาตรการป้องกันการแพร่ระบาดของโรค COVID-19 อย่างเคร่งครัด

ที่มา : https://www.thaigov.go.th/news/contents/details/50298