รัฐบาลไทย-ข่าวทำเนียบรัฐบาล-“หุ้นกู้ดิจิทัล SCGP” ผ่าน “เป๋าตัง” โดนใจผู้ลงทุน จองเต็ม 5,000 ล้านบาท ตอกย้ำผู้นำลงทุน สะดวก-ทั่วถึงและยั่งยืน


วันจันทร์ที่ 1 สิงหาคม 2565
พิมพ์
“หุ้นกู้ดิจิทัล SCGP” ผ่าน “เป๋าตัง” โดนใจผู้ลงทุน จองเต็ม 5,000 ล้านบาท ตอกย้ำผู้นำลงทุน สะดวก-ทั่วถึงและยั่งยืน
“หุ้นกู้ดิจิทัล SCGP” ตอบโจทย์ผู้ลงทุน จองซื้อเต็มวงเงิน 5,000 ลบ. ตอกย้ำความร่วมมือระหว่าง เอสซีจี แพคเกจจิ้ง และ ธ.กรุงไทย นำเสนอผลิตภัณฑ์ลงทุนผ่านบริการซื้อขายหุ้นกู้บนแอปฯ เป๋าตัง โดนใจผู้ลงทุน ยุคใหม่ ซื้อขายง่าย 24 ชม. ตอกย้ำลงทุน สะดวก-ทั่วถึง
นายวิชาญ จิตร์ภักดี ประธานเจ้าหน้าที่บริหาร บริษัทเอสซีจี แพคเกจจิ้ง จำกัด (มหาชน) หรือ SCGP เปิดเผยว่า การเปิดจำหน่าย “หุ้นกู้ดิจิทัล SCGP” นับเป็นครั้งแรกสำหรับการเสนอขายหุ้นกู้ดิจิทัลเต็มรูปแบบของ SCGP ผ่านช่องทางออนไลน์ บนวอลเล็ตซื้อขายหุ้นกู้ ในแอปพลิเคชัน “เป๋าตัง” เมื่อวันที่ 26-27 กรกฎาคมที่ผ่านมา ประสบความสำเร็จเป็นอย่างดี โดยปิดการเสนอขายได้เต็มจำนวน 5,000 ล้านบาท ท่ามกลางสภาวะตลาดการเงินผันผวน สะท้อนความเชื่อมั่นที่นักลงทุนมีต่อบริษัทฯ และตอบโจทย์ลงทุน “สะดวก-ทั่วถึง”
บริษัทฯ ขอขอบคุณผู้ลงทุนทุกท่านที่ให้การสนับสนุน ทำให้บริษัทฯ สามารถระดมทุนได้ตามเป้าหมาย สะท้อนถึงความเชื่อมั่นของผู้ลงทุนในผลการดำเนินงานที่แข็งแกร่ง และศักยภาพของบริษัทในการดำเนินธุรกิจที่ผ่านมาและในอนาคต โดยการออกหุ้นกู้ครั้งนี้มีวัตถุประสงค์เพื่อชำระคืนเงินกู้ ที่ใช้ในการลงทุนของบริษัทในการขยายธุรกิจ และเพื่อใช้เป็นเงินทุนหมุนเวียนทั่วไป โดยการระดมทุนจะช่วยเสริมศักยภาพในการดำเนินธุรกิจให้เติบโต รวมถึงการบริหารจัดการสภาพคล่องทางการเงินให้อยู่ในระดับที่เหมาะสม เพื่อบรรลุเป้าหมายธุรกิจทั้งในระยะสั้นและระยะยาวของ SCGP และขอขอบคุณธนาคารกรุงไทย จำกัด (มหาชน) ผู้จัดการการจัดจำหน่ายหุ้นกู้ ที่ทำให้การจองซื้อราบรื่นและประสบความสำเร็จได้เป็นอย่างดี
นายรวินทร์ บุญญานุสาสน์ รองกรรมการผู้จัดการใหญ่ สายงานธุรกิจตลาดเงินตลาดทุน ธนาคารกรุงไทย เปิดเผยว่า ความสำเร็จของการเสนอขาย “หุ้นกู้ดิจิทัล SCGP” สะท้อนถึงความเชื่อมั่นต่อธุรกิจของ SCGP ตอบโจทย์ผู้ลงทุนที่มองหาผลตอบแทนที่ยั่งยืน และประสิทธิภาพของ “เป๋าตัง” ที่ได้รับการพัฒนาโดย อินฟินิธัส บาย กรุงไทย (Infinitas by Krungthai) ให้เป็น Thailand Open Digital Platform ทำให้การใช้ชีวิต รวมถึงการออม และการลงทุน เป็นเรื่องง่าย สะดวก ปลอดภัย ทำรายการได้ทุกที่ ทุกเวลา
หุ้นกู้ดิจิทัล SCGP ได้รับการตอบรับที่ดีจากผู้ลงทุน มีจำนวนผู้จองซื้อทั้งหมด 11,144 คน วงเงินลงทุนขั้นต่ำเพียง 10,000 บาท ผู้ลงทุนกระจายตัวในทุกจังหวัดทั่วประเทศ แบ่งเป็นกรุงเทพฯ 51.66% และต่างจังหวัด 48.34% โดยผู้ลงทุนกระจายตัวทุกช่วงอายุระหว่าง 20-93 ปี ส่วนใหญ่เป็นกลุ่มผู้สูงอายุ หรือ อายุ 60 ปีขึ้นไป คิดเป็น 22.94% ของจำนวนผู้ซื้อทั้งหมด ส่วนกลุ่ม First Jobber 20-29 ปี คิดเป็น 6.31% ของจำนวนผู้จองซื้อทั้งหมด ทั้งนี้ ผู้ลงทุนที่จองซื้อสำเร็จสามารถตรวจสอบรายการจองซื้อได้ในวอลเล็ตซื้อขายหุ้นกู้ ผ่านเมนู "รายการย้อนหลัง" โดยรายการจะแสดงในวอลเล็ตของผู้ลงทุนในวันที่ 1 สิงหาคม 2565 ซึ่งนับเป็นวันออกหุ้นกู้วันแรก สำหรับผู้ลงทุนที่พลาดโอกาสการจองซื้อหุ้นกู้ SCGP ในตลาดแรก สามารถซื้อขายในตลาดรองได้บนแอปฯ เป๋าตัง ได้ 24 ชั่วโมง เริ่มตั้งแต่วันที่ 1 สิงหาคม 2565
“การเสนอขายหุ้นกู้ดิจิทัล SCGP ครั้งนี้ เป็นการต่อยอดจากการพัฒนาโครงสร้างพื้นฐานด้านดิจิทัลของธนาคาร ตอบโจทย์เป้าหมายการพัฒนาอย่างยั่งยืน (SDGs) ทั้งในด้านการนำนวัตกรรมมาเพิ่มประสิทธิภาพ พัฒนายกระดับตลาดทุนไทย นำเสนอบริการที่สนับสนุนการเติบโตของเศรษฐกิจอย่างต่อเนื่อง ช่วยลดการเดินทางไปสาขา ทำรายการบนแอปฯ เป๋าตังได้ทันที ซึ่งเป็นช่องทางที่ประชาชนส่วนใหญ่คุ้นเคยมีผู้ใช้งานกว่า 34 ล้านคน ช่วยให้ประชาชนทุกกลุ่มเข้าถึงการลงทุนได้สะดวกและทั่วถึง มีระบบที่โปร่งใส ปลอดภัย สามารถตรวจสอบได้ทุกขั้นตอน โดยธนาคารพร้อมจับมือกับพันธมิตรทุกกลุ่ม พัฒนาผลิตภัณฑ์และบริการที่ตอบโจทย์ความต้องการของลูกค้า เพื่อให้ชีวิตดีขึ้นอย่างทั่วถึงและยั่งยืน”
ทั้งนี้ หุ้นกู้ดิจิทัล SCGP เป็นหุ้นกู้ชนิดระบุชื่อผู้ถือ ไม่ด้อยสิทธิ ไม่มีหลักประกัน และมีผู้แทนผู้ถือหุ้นกู้ อายุ 2 ปี 10 เดือน อัตราผลตอบแทน 2.80% ต่อปี มูลค่ารวม 5,000 ล้านบาท กำหนดจ่ายดอกเบี้ยทุก 6 เดือน เริ่มนับจากวันออกหุ้นกู้วันแรกคือวันที่ 1 สิงหาคม 2565 โดยหุ้นกู้ดิจิทัลของ SCGP ได้รับการจัดอันดับความน่าเชื่อถือที่ระดับ A+(tha) จาก ฟิทช์ เรทติ้งส์ (ประเทศไทย) เมื่อวันที่ 16 มิถุนายน 2565 สะท้อนความแข็งแกร่งและการเติบโตอย่างต่อเนื่องของ SCGP

ที่มา : https://www.thaigov.go.th/news/contents/details/57490