รัฐบาลไทย-ข่าวทำเนียบรัฐบาล-ปลัด สธ.แนะฉีดวัคซีนเข็มกระตุ้นเพิ่มภูมิคุ้มกันสู้เชื้อ BA.4/BA.5 เตรียมหารือฉีดกลุ่มเด็ก 6 เดือนขึ้นไป หากผ่านอนุมัติ อย.


วันจันทร์ที่ 27 มิถุนายน 2565
ปลัด สธ.แนะฉีดวัคซีนเข็มกระตุ้นเพิ่มภูมิคุ้มกันสู้เชื้อ BA.4/BA.5 เตรียมหารือฉีดกลุ่มเด็ก 6 เดือนขึ้นไป หากผ่านอนุมัติ อย.
ปลัดกระทรวงสาธารณสุข แจงยังไม่มีข้อมูลที่ชัดเจนว่าโควิดสายพันธุ์โอมิครอน BA.4/BA.5 แพร่เร็วและรุนแรงขึ้น แต่การฉีดวัคซีนเข็มกระตุ้นจะช่วยเพิ่มภูมิคุ้มกันได้ โดยหลังเข็ม 3 สามารถฉีดได้ทุก 4 เดือน คาดประเทศไทยสามารถพ้นการระบาดใหญ่ตามแผนที่กำหนด
ปลัดกระทรวงสาธารณสุข แจงยังไม่มีข้อมูลที่ชัดเจนว่าโควิดสายพันธุ์โอมิครอน BA.4/BA.5 แพร่เร็วและรุนแรงขึ้น แต่การฉีดวัคซีนเข็มกระตุ้นจะช่วยเพิ่มภูมิคุ้มกันได้ โดยหลังเข็ม 3 สามารถฉีดได้ทุก 4 เดือน คาดประเทศไทยสามารถพ้นการระบาดใหญ่ตามแผนที่กำหนด แต่อาจพบการระบาดเป็นคลัสเตอร์ได้และอยู่ในการควบคุม เตรียมหารือเรื่องการฉีดวัคซีนในเด็กกลุ่มอายุ 6 เดือน - 5 ปี หากผ่านการอนุมัติจาก อย.
วันนี้ (27 มิถุนายน 2565) ที่โรงแรมแกรนด์ ริชมอนด์ จ.นนทบุรี นายแพทย์เกียรติภูมิ วงศ์รจิต ปลัดกระทรวงสาธารณสุข กล่าวถึงเชื้อโควิด 19 สายพันธุ์โอมิครอน BA.4/BA.5 ว่า 2 สายพันธุ์ย่อยนี้ กรมวิทยาศาสตร์การแพทย์มีระบบเฝ้าระวังสายพันธุ์ และพบตั้งแต่ช่วงเดือนเมษายน 2565 ที่ผ่านมา ซึ่งประเด็นที่กังวลว่าโรคจะแพร่เร็วจนไม่สามารถควบคุมได้นั้น พบว่าในสหรัฐอเมริกาและอังกฤษสายพันธุ์ BA.4/BA.5 แพร่เร็วกว่าโอมิครอนสายพันธุ์ดั้งเดิม 1.3-1.4 เท่า แต่ประเทศอื่นในยุโรปยังพบว่าแพร่ได้น้อยกว่า ดังนั้น เรื่องความเร็วในการแพร่เชื้อจึงยังไม่มีความชัดเจน ส่วนในประเทศไทย จากการส่งตรวจสายพันธุ์ยังพบสัดส่วนในคนต่างชาติมากกว่าคนไทย และจากการเฝ้าระวังเรื่องการทำให้เกิดอาการรุนแรงจนต้องเข้าโรงพยาบาลมากขึ้น ขณะนี้ยังไม่พบว่ามีลักษณะเช่นนั้น
“สิ่งสำคัญคือ พบว่า BA.4/BA.5 ทำให้ภูมิต้านทานเชื้อลดลงบ้าง จึงแนะนำให้มีการฉีดวัคซีนเข็มกระตุ้นเพิ่ม โดยผู้ที่ฉีด 3 เข็มแล้ว หากถึงระยะเวลาที่แนะนำ คือ 4 เดือน ควรมาฉีดกระตุ้นซ้ำ เพราะมีข้อมูลในต่างประเทศว่าผู้ป่วยจากสายพันธุ์ BA.4/BA.5 ถ้าได้รับวัคซีนเข็มกระตุ้นอาการจะน้อยกว่าคนที่ไม่ได้ฉีด ซึ่งชัดเจนว่าวัคซีนยังได้ผลในการป้องกันอาการหนักและเสียชีวิต” นายแพทย์เกียรติภูมิกล่าว
นายแพทย์เกียรติภูมิกล่าวต่อว่า ส่วนการขับเคลื่อนโรคโควิด 19 สู่ระยะหลังการระบาดใหญ่ (Post-Pandemic) หลังวันที่ 1 กรกฎาคม 2565 คาดว่าจะเป็นไปตามแผน ซึ่งประเด็นสำคัญคือ การระบาดใหญ่ในประเทศไทยคงไม่มีแล้ว โรคลดความรุนแรงลง และระบบสาธารณสุขรองรับได้ ไม่ใช่ว่าจะไม่มีโรคเกิดขึ้น แต่อาจมีเป็นคลัสเตอร์ขึ้นมาบ้างแล้วลดลงไป ทั้งหมดจะอยู่ภายใต้การควบคุม ได้รับการดูแลอย่างเหมาะสม มีระบบเฝ้าระวังและเตรียมการรักษาพยาบาลสำหรับผู้ป่วยหนักและใส่ท่อช่วยหายใจ รวมถึงยังต้องฉีดวัคซีนในกลุ่มผู้สูงอายุและมีโรคเรื้อรัง ซึ่งยังเป็นกลุ่มเสี่ยงติดเชื้อและเสียชีวิตที่สำคัญ โดยขณะนี้สามารถฉีดวัคซีนโควิด 19 สะสมเกือบ 140 ล้านโดสแล้ว มีประชาชนได้ฉีดเข็มแรก 60 ล้านคน ส่วนกลุ่มเด็กอายุ 6 เดือนถึง 5 ปี อย.สหรัฐอเมริกาอนุญาตให้ฉีดได้แล้วในประเทศไทยหากได้รับการอนุมัติจาก อย. ไทยแล้ว จะมีการหารือถึงเวลาและรูปแบบการฉีดที่เหมาะสมต่อไป
******************************************** 27 มิถุนายน 2565

ที่มา : https://www.thaigov.go.th/news/contents/details/56200