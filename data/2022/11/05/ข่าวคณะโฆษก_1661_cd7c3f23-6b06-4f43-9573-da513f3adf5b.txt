รัฐบาลไทย-ข่าวทำเนียบรัฐบาล-โฆษกรัฐบาลสวนฝ่ายค้านปากอย่างใจอย่าง ชี้งบ 66 จำเป็นต่อการขับเคลื่อนประเทศ เหน็บถ้ามองว่าไม่ดี ให้ประกาศว่าได้เป็นรัฐบาลจะลดงบฯ บำนาญและสวัสดิการข้าราชการลง ประชาชนจะได้ตัดสินใจ


วันจันทร์ที่ 30 พฤษภาคม 2565
พิมพ์
โฆษกรัฐบาลสวนฝ่ายค้านปากอย่างใจอย่าง ชี้งบ 66 จำเป็นต่อการขับเคลื่อนประเทศ เหน็บถ้ามองว่าไม่ดี ให้ประกาศว่าได้เป็นรัฐบาลจะลดงบฯ บำนาญและสวัสดิการข้าราชการลง ประชาชนจะได้ตัดสินใจ
โฆษกรัฐบาลสวนฝ่ายค้านปากอย่างใจอย่าง ชี้งบ 66 จำเป็นต่อการขับเคลื่อนประเทศ เหน็บถ้ามองว่าไม่ดี ให้ประกาศว่าได้เป็นรัฐบาลจะลดงบฯ บำนาญและสวัสดิการข้าราชการลง ประชาชนจะได้ตัดสินใจ
วันที่ 30 พ.ค. 65 นายธนกร วังบุญคงชนะ โฆษกประจำสำนักนายกรัฐมนตรี กล่าวถึงกรณีที่นายพิธา ลิ้มเจริญรัตน์ หัวหน้าพรรคก้าวไกล ระบุว่า รัฐบาลจัดงบปี 66 ไม่ตอบโจทย์ปีแห่งการฟื้นฟูประเทศว่า คำพูดและพฤติกรรมของฝ่ายค้านย้อนแย้งกันเอง ปากบอกว่าตัองจัดสรรงบประมาณให้ตอบโจทย์การฟื้นฟูประเทศ แต่พฤติกรรมที่แสดงออกมานั้น กลับประกาศจะคว่ำ พรบ.งบประมาณตั้งแต่ยังไม่ทันได้อภิปรายด้วยซ้ำ ทั้งหมดก็เพื่อหวังจะคว่ำรัฐบาล เผื่อว่าพรรคร่วมฝ่ายค้านจะได้มีโอกาสกลับมาเป็นรัฐบาลอีกครั้ง ดังนั้น เชื่อว่าประชาชนทราบดีว่าฝ่ายค้านจริงใจกับประชาชนจริงหรือไม่ และควรจะให้โอกาสได้เข้ามาบริหารประเทศหรือไม่ ทั้งนี้ งบประมาณส่วนใหญ่ฝ่ายค้านก็ทราบดีว่าถูกใช้ไปกับงบฯ บำนาญและสวัสดิการข้าราชการ ซึ่งเป็นแบบนี้มาทุกรัฐบาล แต่กลับไม่ยอมอธิบายให้ประชาชนเข้าใจ เลือกที่จะพูดความจริงครึ่งเดียว เพื่อเรียกคะแนนนิยมให้กับตัวเอง โดยไม่ได้สนใจว่าหน่วยงานต่าง ๆ และประชาชนกำลังรอเม็ดเงินตรงนี้อยู่เพื่อไปบรรเทาความเดือดร้อนให้กับพวกเขา
นายธนกรกล่าวอีกว่า ร่าง พ.ร.บ.งบประมาณ ปี 2566 วงเงิน 3.18 ล้านล้านบาท ที่จะมีการอภิรายในสภาฯ ระหว่างวันที่ 31 พ.ค.- 2 มิ.ย.นี้ เฉพาะโครงการที่จะนำไปสู่การแก้ปัญหาความยากจนแบบพุ่งเป้างบประมาณรวม 2.7 แสนล้านบาท เกี่ยวข้อง 14 กระทรวง 265 โครงการ นอกจากนี้ ยังมีเรื่องของการฟื้นฟูเศรษฐกิจและสังคมในช่วงหลังการแพร่ระบาดโควิด-19 ซึ่งครอบคลุมด้านความมั่นคง การสร้างความสามารถทางการแข่งขัน การพัฒนาและเสริมสร้างศักยภาพทรัพยากรมนุษย์ การสร้างโอกาสและความเสมอภาคทางสังคม การสร้างการเติบโตบนคุณภาพชีวิตที่เป็นมิตรต่อสิ่งแวดล้อม ยืนยันว่า รัฐบาลจะใช้งบประมาณให้เกิดประสิทธิภาพและประโยชน์สูงสุดเพื่อบ้านเมือง
“ถ้าฝ่ายค้านคิดว่าการจัดสรรงบประมาณส่วนใหญ่เพื่อใช้กับงบฯ บำนาญและสวัสดิการข้าราชการนั้นเป็นเรื่องที่ผิด ก็ขอให้ประกาศไปเลยว่าถ้าฝ่ายค้านได้เป็นรัฐบาลจะลดงบประมาณส่วนนี้ลงครึ่งหนึ่งหรือจะมากกว่านี้ก็ว่าไปเลย ถ้าหากมองว่าการดูแลข้าราชการถือว่าเป็นยาขม ก็ประกาศให้ชัด ข้าราชการและประชาชนจะได้ช่วยกันคิดว่า การที่มีฝ่ายค้านที่คอยแต่ขวางให้การทำงานไม่คล่องตัวนั้น ประชาชนควรจะให้บทเรียนอย่างไร แต่รัฐบาลยืนยันว่า เม็ดเงินส่วนนี้สำคัญสำหรับการขับเคลื่อนประเทศ เพราะการท่องเที่ยวกำลังจะกลับมา การเร่งฉีดวัคซีนให้ประชาชนให้มากที่สุดยังสำคัญ ซึ่งขณะนี้น้ำกำลังขึ้น รัฐบาลจึงเตรียมกระบวยขนาดใหญ่ไว้รีบตัก แต่ฝ่ายค้านต่างหากที่คอยรั้งกระบวยไว้ทุกครั้งที่รัฐบาลกำลังจะตักน้ำ” นายธนกร กล่าว

ที่มา : https://www.thaigov.go.th/news/contents/details/55140