รัฐบาลไทย-ข่าวทำเนียบรัฐบาล-“โฆษกศบศ.” เผย “บิ๊กตู่”สั่งเดินหน้าช่วยSMEs เต็มสูบ พ่วงเสริมสภาพคล่องสินเชื่อดอกเบี้ยต่ำไม่ต้องมีหลักประกัน ต่อลมหายใจให้โรงแรม-รีสอร์ต-เกสต์เฮาส์-เซอร์วิสอพาร์ตเมนท์


วันพฤหัสบดีที่ 24 มิถุนายน 2564
พิมพ์
“โฆษกศบศ.” เผย “บิ๊กตู่”สั่งเดินหน้าช่วยSMEs เต็มสูบ พ่วงเสริมสภาพคล่องสินเชื่อดอกเบี้ยต่ำไม่ต้องมีหลักประกัน ต่อลมหายใจให้โรงแรม-รีสอร์ต-เกสต์เฮาส์-เซอร์วิสอพาร์ตเมนท์
“โฆษกศบศ.” เผย “บิ๊กตู่”สั่งเดินหน้าช่วยSMEs เต็มสูบ แจง “ออมสิน” พักหนี้ SMEs ท่องเที่ยวทั้งเงินต้นและดอก 6 เดือน พ่วงเสริมสภาพคล่องสินเชื่อดอกเบี้ยต่ำไม่ต้องมีหลักประกัน ต่อลมหายใจให้โรงแรม-รีสอร์ต-เกสต์เฮาส์-เซอร์วิสอพาร์ตเมนท์
นายธนกร วังบุญคงชนะ เลขานุการรัฐมนตรีประจำสำนักนายกรัฐมนตรี ในฐานะโฆษกศูนย์บริหารสถานการณ์เศรษฐกิจจากผลกระทบจากการแพร่ระบาดของโควิด-19 (ศบศ.) กล่าวว่า สถานการณ์โควิด-19 ส่งผลกระทบต่อเศรษฐกิจอย่างมาก โดยเฉพาะSMEs  ซึ่งพล.อ.ประยุทธ์ จันทร์โอชา นายกรัฐมนตรี และรัฐมนตรีว่าการกระทรวงกลาโหม ได้ประชุมหารือนโยบายช่วยเหลือ SMEs โดยมีสภาหอการค้าไทย สภาอุตสาหกรรมแห่งประเทศไทย  สมาคมธนาคารไทย และสมาพันธ์เอสเอ็มอีไทยเข้าร่วม ซึ่งที่ผ่านมารัฐบาลได้ออกมาตรการช่วยเหลือSMEsมาตลอด ไม่ว่าจะเป็นการเร่งรัดใช้จ่ายภาครัฐและการกระตุ้นการบริโภคภายในประเทศผ่านโครงการต่างๆ ทั้งนี้ รัฐบาลได้มอบหมายให้ธนาคารออมสินออกมาตรการช่วยเหลือธุรกิจท่องเที่ยว โดยเฉพาะผู้ประกอบการ SMEs ธุรกิจโรงแรม และที่พัก ซึ่งล่าสุดธนาคารออมสินออกมาตรการยกเว้นการชําระเงินต้นและดอกเบี้ยเป็นระยะเวลา 6 เดือน แก่ผู้ประกอบการ SMEs โรงแรม รีสอร์ต เกสต์เฮาส์ และเซอร์วิสอพาร์ตเมนท์ มีเป้าหมายเพื่อช่วยลดภาระค่าใช้จ่ายแก่ผู้ประกอบการ ให้สามารถประคับประคองธุรกิจจนกว่าสถานการณ์การแพร่ระบาดของ COVID-19 จะคลี่คลาย และกิจการกลับมา มีรายได้อีกครั้ง
นายธนกร กล่าวต่อว่า มาตรการยกเว้นการชําระเงินต้นและดอกเบี้ย ทําให้เงินงวดเป็นศูนย์ เป็นระยะเวลา 6 เดือน มีผลตั้งแต่งวดเดือนกรกฎาคม - เดือนธันวาคม 2564 โดยให้สิทธิ์แก่ผู้ประกอบการ SMEs ธุรกิจโรงแรม รีสอร์ต เกสต์เฮาส์ และเซอร์วิสอพาร์ตเมนท์ ที่มีวงเงินสินเชื่อรวมไม่เกิน 250 ล้านบาท และมีหนี้ค้างชําระไม่เกิน 90 วัน สามารถแจ้งความประสงค์เข้าร่วมมาตรการได้ตั้งแต่บัดนี้ ที่สาขาธนาคารออมสิน อย่างไรก็ตาม นอกเหนือจากความช่วยเหลือตามมาตรการลดภาระค่าใช้จ่ายแล้ว ที่ผ่านมาธนาคารออมสินได้จัดทํามาตรการเสริมสภาพคล่องโดยการให้สินเชื่อเงื่อนไขผ่อนปรนแก่ผู้ประกอบการ SMEs ธุรกิจท่องเที่ยว อีกหลายมาตรการ โดยปัจจุบันมี 2 มาตรการที่ยังคงเปิดรับลงทะเบียน ได้แก่ มาตรการสินเชื่อดอกเบี้ยต่ำ ไม่ต้องมีหลักทรัพย์ค้ำประกัน วงเงินให้กู้สูงสุดรายละ 500,000 บาท และมาตรการสินเชื่อ SMEs มีที่ มีเงิน สําหรับธุรกิจ ท่องเที่ยว ใช้ที่ดินเป็นหลักประกัน อัตราดอกเบี้ยปีแรก 0.1% วงเงินให้กู้สูงสุดสําหรับบุคคลธรรมดารายละไม่เกิน 10 ล้านบาท สําหรับนิติบุคคลรายละไม่เกิน 50 ล้านบาท ทั้งนี้ ผู้ประกอบการที่สนใจสามารถยื่นขอกู้ได้ โดยลงทะเบียนผ่านเว็บไซต์ธนาคารออมสิน www.gsb.or.th หรือติดต่อที่ธนาคารออมสินทุกสาขาทั่วประเทศ เชื่อว่าทุกมาตรการที่ออกมาจะสามารถช่วยผู้ประกอบการSMEsได้ในภาวะวิกฤติโควิด-19เพราะพล.อ.ประยุทธ์ไม่ทิ้งใครไว้ข้างหลังอย่างแน่นอน
........................

ที่มา : https://www.thaigov.go.th/news/contents/details/43041