รัฐบาลไทย-ข่าวทำเนียบรัฐบาล-รมว.เกษตร 'เฉลิมชัย' ภูมิใจ สามารถมอบกรมชลประทานเริ่มดำเนินการสร้างอ่างเก็บน้ำลำไตรมาศ


วันจันทร์ที่ 15 พฤศจิกายน 2564
รมว.เกษตร 'เฉลิมชัย' ภูมิใจ สามารถมอบกรมชลประทานเริ่มดำเนินการสร้างอ่างเก็บน้ำลำไตรมาศ
รมว.เกษตร 'เฉลิมชัย' ภูมิใจ สามารถมอบกรมชลประทานเริ่มดำเนินการสร้างอ่างเก็บน้ำลำไตรมาศ ถือเป็นอ่างเก็บน้ำแห่งแรกที่มีความจุมากที่สุดในจังหวัดพังงา
ดร.เฉลิมชัย ศรีอ่อน รัฐมนตรีว่าการกระทรวงเกษตรและสหการณ์ ติดตามการพัฒนาแหล่งน้ำและการบริหารจัดการน้ำในพื้นที่ อ.ทับปุด จ.พังงา ได้แก่ 1) ความคืบหน้าโครงการอ่างเก็บน้ำลำไตรมาศ มีความจุที่ระดับน้ำเก็บกัก 5.60 ล้าน ลบ.ม. (54.70%) มีแผนดำเนินโครงการในปี 2565 - 2568 หากดำเนินการแล้วเสร็จ จะเป็นแหล่งเก็บกักน้ำต้นทุนไว้ใช้เสริมการเพาะปลูกในฤดูฝน ระยะฝนทิ้งช่วงและการปลูกพืชไร่ในฤดูแล้งของฝายคลองลำไตรมาศ ซึ่งมีพื้นที่รับประโยชน์เดิม 5,000 ไร่ และสามารถเพิ่มพื้นที่รับประโยชน์ได้อีก 1,350 ไร่ รวมพื้นที่รับประโยชน์ 6,350 ไร่ เพื่อการอุปโภค-บริโภคและเกษตรในท้องที่อำเภอทับปุดและพื้นที่ใกล้เคียง จังหวัดพังงา บรรเทาปัญหาอุทกภัยในขอบเขตพื้นที่โครงการ และเป็นแหล่งท่องเที่ยวและพักผ่อนหย่อนใจให้กับราษฎรและนักท่องเที่ยว
2) ความคืบหน้าโครงการอ่างเก็บน้ำคลองลำรูใหญ่ ตำบลลำแก่น อำเภอท้ายเหมือง จังหวัดพังงา มีแผนในการดำเนินงานในปี 2567 - 2570 มีความจุที่ระดับน้ำเก็บกัก 12.78 ล้าน ลบ.ม. (50.50%) หากดำเนินการแล้วเสร็จ จะช่วยในเรื่องของการอุปโภค-บริโภค ในเขต อ.ท้ายเหมือง อ.ตะกั่วป่า ประชากร 52,475 คน (5,200 ครัวเรือน) สามารถส่งน้ำให้กับพื้นที่ชลประทาน 1,200 ไร่ เขต ต.ลำแก่น อ.ท้ายเหมือง จ.พังงา เป็นแหล่งน้ำต้นทุนสนับสนุนอุตสาหกรรมการท่องเที่ยว และสนับสนุนแหล่งน้ำต้นทุนให้กับฐานทัพเรือพังงา และท่าเรือน้ำลึก
3) โครงการอ่างเก็บน้ำบ้านหินกอง ตำบลเกาะยาวใหญ่ อำเภอเกาะยาว จังหวัดพังงา มีแผนการดำเนินงาน ในปี 2567 - 2568 โดยกรมชลประทานอยู่ระหว่างการศึกษาวางโครงการ สำรวจ ออกแบบ แล้วเสร็จ ในปี 2565 และมีการขอใช้พื้นที่ ส.ป.ก. จำนวนประมาณ 120 ไร่ มีความจุที่ระดับน้ำเก็บกัก 550,000 ลบ.ม. (56.90%) หากดำเนินการแล้วเสร็จ จะสามารถช่วยในเรื่องของการอุปโภค-บริโภค แก่ราษฎรในพื้นที่ ตำบลเกาะยาวใหญ่ อำเภอเกาะยาว จังหวัดพังงา จำนวน 1,600 ครัวเรือน ประชากร 8,000 คน และเป็นแหล่งน้ำต้นทุนเพื่อรองรับการขยายตัวของอุตสาหกรรมการท่องเที่ยวเกาะยาวใหญ่
สำหรับความก้าวหน้าโครงการที่ได้รับงบประมาณปี 2564 ได้แก่ โครงการทำนบดินบางเตยพร้อมระบบส่งน้ำ หมู่ที่ 8 ตำบลนบปริง อำเภอเมือง จังหวัดพังงา ซึ่งโครงการดังกล่าวได้รับอนุญาตจากกรมป่าไม้แล้ว อยู่ระหว่างเตรียมงาน คาดว่าจะเริ่มการก่อสร้างได้ภายในเดือนธันวาคม 2564 นี้ หากดพเนินการแล้วเสร็จ จะสามารถช่วยสนับสนุนน้ำเพื่อการอุปโภค - บริโภคให้ราษฎรในพื้นที่หมู่ที่ 1, 2, 3, 6 และ 8 ตำบลนบปริง อำเภอเมือง จังหวัดพังงา อุปโภค-บริโภค จำนวน 1,362 ครัวเรือน และเป็นแหล่งน้ำสำหรับพื้นที่การเกษตรให้ราษฎรในพื้นที่หมู่ที่ 1, 2, 3, 6 และ 8 ตำบลนบปริง อำเภอเมือง จังหวัดพังงา เพื่อการเกษตร 250 ไร่
รัฐมนตรีว่าการกระทรวงเกษตรและสหกรณ์ ยังได้ติดตามโครงการที่จะเสนอขอตั้งงบประมาณปี 2566 - 2567 จำนวน 2 โครงการ ได้แก่ 1) โครงการอาคารบังคับน้ำบ้านโตนดินใน หมู่ที่ 9 ตำบลถ้ำ อำเภอตะกั่วทุ่ง จังหวัดพังงา และ 2) โครงการอาคารบังคับน้ำคลองน้ำจืด หมู่ที่ 2 ตำบลเกาะยาวน้อย อำเภอเกาะยาว จังหวัดพังงา ซึ่งทั้ง 2 โครงการอยู่ระหว่างการสำรวจและดำเนินการเตรียมความพร้อม
"ผมตั้งใจว่าจะขอสร้างอ่างเก็บน้ำในพื้นที่จังหวัดพังงาในวันที่ผมยังเป็นรัฐมนตรีว่าการกระทรวงเกษตรและสหกรณ์ ซึ่งสิ่งที่สร้างความภาคภูมิใจคือสามารถดำเนินการสร้างอ่างเก็บน้ำลำไตรมาศได้ ซึ่งถือเป็นอ่างเก็บน้ำแห่งแรกที่มีความจุมากที่สุดในจังหวัดพังงา สำหรับโครงการที่เสนอขอตั้งงบประมาณปี 2566 - 2567 กระทรวงเกษตรฯ โดยกรมชลประทาน ได้พิจารณานำโครงการอาคารบังคับน้ำบ้านโตนดินใน บรรจุในแผนที่จะเร่งดำเนินการ ภายในปี 2565 นี้ด้วย และในส่วนของโครงการอาคารบังคับน้ำคลองน้ำจืด จะดำเนินการพิจารณา หากสามารถจัดสรรงบประมาณได้เร็วขึ้น จะดำเนินการในทันที เพื่อบรรเทาปัญหาของพี่น้องให้ลดน้อยลง" ดร.เฉลิมชัย กล่าว
นอกจากนี้ รัฐมนตรีว่าการกระทรวงเกษตรและสหกรณ์ได้ติดตามโครงการอาคารของสหกรณ์การเกษตรเพื่อการตลาดลูกค้า ธ.ก.ส. พังงา จำกัด รวมถึงมอบหนังสืออนุญาตให้เกษตรกรเข้าทำประโยชน์ในเขตปฏิรูปที่ดิน (ส.ป.ก. 4-01) จำนวน 10 รายด้วย

ที่มา : https://www.thaigov.go.th/news/contents/details/48258