รัฐบาลไทย-ข่าวทำเนียบรัฐบาล-รองโฆษกรัฐบาลเผย รัฐบาลเดินหน้าฉีดวัคซีนนักศึกษาและบุคลากรมหาวิทยาลัยแล้วกว่า 1 ล้านคน


วันเสาร์ที่ 16 ตุลาคม 2564
รองโฆษกรัฐบาลเผย รัฐบาลเดินหน้าฉีดวัคซีนนักศึกษาและบุคลากรมหาวิทยาลัยแล้วกว่า 1 ล้านคน
รองโฆษกรัฐบาลเผย รัฐบาลเดินหน้าฉีดวัคซีนนักศึกษาและบุคลากรมหาวิทยาลัยแล้วกว่า 1 ล้านคน ขณะทีนักเรียนฉีดแล้ว8.6แสน มีสำรวจรอบเก็บตก เคาะฉีดเข็มสองในเด็กชายหรือไม่ 20 ต.ค. นี้
วันนี้ 16 ต.ค.64 นางสาวรัชดา ธนาดิเรก รองโฆษกประจำสำนักนายกรัฐมนตรี กล่าวถึงความก้าวหน้าของการฉีดวัคซีน Pfizer ในเด็กนักเรียนอายุ 12-18 ปี ตอนนี้มีที่แสดงความประสงค์ฉีดวัคซีนผ่านคณะกรรมการโรคติดต่อจังหวัดทั่วประเทศแล้วกว่า 4.07 ล้านราย จากเดิมที่ช่วงต้นมีแจ้งไว้ 3.61 ล้านคน และกระทรวงศึกษาธิการจะทำการสำรวจการฉีดวัคซีนของนักเรียนรอบสองอีกครั้งว่ายังมีนักเรียนคนไหนตกหล่นอีกหรือไม่ ข้อมูล ณ วันที่ 14 ตุลาคม มีนักเรียนได้รับการฉีดวัคซีนเข็มที่ 1 ไปแล้ว 8.64 แสนราย ขณะที่ นักศึกษาและบุคลากรในสถาบันอุดมศึกษา สังกัดกระทรวงการอุดมศึกษา วิทยาศาสตร์ วิจัยและนวัตกรรม ได้รับวัคซีนกว่า 1ล้านโดสแล้ว แบ่งเป็นผู้ที่ฉีดเข็มที่ 1 จำนวน 6.16 แสนคน และฉีดครบ 2 เข็ม 3.84 แสนคน แยกเป็นในพื้นที่กรุงเทพมหานครและปริมณทลจำนวน  7.63 แสนคน และต่างจังหวัด 2.37 แสนคน ซึ่งจากการเฝ้าระวังอาการไม่พึงประสงค์ในทั้งกลุ่มนักเรียนและนักศึกษายังไม่มีรายงานการเกิดภาวะกล้ามเนื้อ/เยื่อหุ้มหัวใจอักเสบ
นางสาวรัชดาฯ กล่าวต่อว่า กระทรวงสาธารณสุขได้ให้ข้อมูลเพิ่มเติม เด็กเพศชายที่มีโรคประจำตัว 7 กลุ่มโรค เด็กเพศหญิงและเด็กชายอายุ 16 - 18 ปี สามารถรับวัคซีนเข็มที่ 2 ได้ ใน 3 - 4 สัปดาห์หลังฉีดวัคซีนเข็มแรก ส่วนเด็กชายอายุ 12 ถึงต่ำกว่า 16 ปีที่ฉีดวัคซีน Pfizer เข็มแรกไปแล้วนั้น คณะอนุกรรมการวิชาการจะประชุมหาข้อสรุปเรื่องการฉีดวัคซีนเข็มที่ 2 ในวันที่ 20 ตุลาคมนี้ ก่อนที่จะเริ่มมีการฉีดเข็ม 2 ตามกำหนดในวันที่ 25 ตุลาคม ทั้งนี้ ขอให้ผู้ปกครอง/นักเรียนอย่าหลงเชื่อข่าวปลอมในโซเชียลมีเดียที่สร้างความวิตกกังวล ให้ติดตามข้อมูลจากกระทรวงสาธารณสุขและคณะแพทย์หรือนักวิชาการของกระทรวงฯที่มีการตรวจสอบยืนยันได้  ในส่วนของเด็กนักเรียน/นักศึกษาที่ได้รับวัคซีน Pfizer ทุกคน งดการออกกำลังกายหรือกิจกรรมหนักหลังจากได้รับวัคซีนเป็นเวลา 1 สัปดาห์
......

ที่มา : https://www.thaigov.go.th/news/contents/details/47041