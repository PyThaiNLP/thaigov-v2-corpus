รัฐบาลไทย-ข่าวทำเนียบรัฐบาล-รฟม. เปิดให้บริการแล้ว! ที่จอดรถอัตโนมัติ “Robot Parking” สถานีห้วยขวาง


วันศุกร์ที่ 8 ตุลาคม 2564
รฟม. เปิดให้บริการแล้ว! ที่จอดรถอัตโนมัติ “Robot Parking” สถานีห้วยขวาง
โครงการรถไฟฟ้ามหานคร สายเฉลิมรัชมงคล (MRT สายสีน้ำเงิน), โครงการที่จอดรถจักรยานยนต์ และโครงการให้บริการสมัครและต่ออายุการใช้บริการจอดรถยนต์รายเดือนแบบออนไลน์
วันนี้ (8 ตุลาคม 2564) นายวิทยา พันธุ์มงคล รองผู้ว่าการ (ปฏิบัติการ) การรถไฟฟ้าขนส่งมวลชนแห่งประเทศไทย (รฟม.) กระทรวงคมนาคม เป็นประธานในพิธีเปิดให้บริการที่จอดรถอัตโนมัติ “Robot Parking” แห่งที่สอง บริเวณลานจอดรถสถานีห้วยขวาง โครงการรถไฟฟ้ามหานคร สายเฉลิมรัชมงคล (MRT สายสีน้ำเงิน) โครงการที่จอดรถจักรยานยนต์ และโครงการให้บริการสมัครและต่ออายุการใช้บริการจอดรถยนต์รายเดือนแบบออนไลน์ ณ บริเวณลานจอดรถ สถานีห้วยขวาง การให้บริการที่จอดรถอัตโนมัติได้เริ่มแห่งแรกที่สถานีสามย่าน โดยเมื่อผู้ใช้บริการนำรถเข้ามาจอดจะมีเครื่องกลทำหน้าที่เสมือนหุ่นยนต์รับรถขึ้นไปจอดในลักษณะซ้อนกันในแนวดิ่ง ทำให้จอดรถได้มากขึ้น อีกทั้งใช้เวลาเฉลี่ยในการรับ – ส่งรถ เข้าและออกจากที่จอดรถเพียงคันละ 90 วินาที และหากรถจอดชั้นไกลที่สุดจะใช้เวลาเพียง 3 นาทีเท่านั้น นอกจากนี้ระบบจอดรถดังกล่าวยังมีความปลอดภัยตามมาตรฐานที่กำหนด ทั้งนี้ รฟม. ยังคงคิดอัตราค่าบริการที่จอดรถตามปกติ โดยกรณีผู้ใช้บริการรถไฟฟ้าคิดอัตราค่าจอดรถ 15 บาท ต่อ 2 ชั่วโมง และผู้ไม่ใช้บริการรถไฟฟ้า คิดอัตราค่าจอดรถ 50 บาท ต่อ 1 ชั่วโมง สำหรับผู้ใช้บริการที่จอดรถรายเดือน คิดอัตราค่าจอดรถ 2,000 บาทต่อเดือน และเปิดให้บริการทุกวันตั้งแต่เวลา 05.00 – 01.00 น. (เวลาเปิดปิดให้บริการในช่วงสถานการณ์การแพร่ระบาดของโรค COVID-19 อาจมีการเปลี่ยนแปลงตามประกาศจากทางศูนย์บริหารสถานการณ์แพร่ระบาดของโรคติดเชื้อไวรัสโคโรนา 2019)
นอกจากนี้ รฟม. ยังเปิดให้บริการที่จอดรถจักรยานยนต์ จำนวน 2 แห่ง ได้แก่ เส้นทางรถไฟฟ้า MRT สายสีน้ำเงิน ณ ลานจอดรถสถานีห้วยขวาง สามารถรองรับจำนวนรถจักรยานยนต์ได้ 218 คัน คิดอัตราค่าบริการ 5 บาทต่อ 4 ชั่วโมง และเส้นทางรถไฟฟ้า MRT สายสีม่วง ณ อาคารจอดรถสถานีคลองบางไผ่ (จอดในร่ม) สามารถรองรับจำนวนรถจักรยานยนต์ได้ 416 คัน คิดอัตราค่าบริการ 10 บาทต่อ 4 ชั่วโมง
นอกจากการนำเทคโนโลยีมาเพิ่มประสิทธิภาพของพื้นที่จอดรถแล้ว รฟม. ยังมุ่งพัฒนาระบบการให้บริการที่จอดรถที่สอดคล้องกับวิถีชีวิตใหม่ในยุค New Normal พร้อมทั้งตอบสนองความต้องการในการใช้เทคโนโลยีของประชาชน ด้วยการคิดค้นแอปพลิเคชัน MRTA Parking ภายใต้โครงการให้บริการสมัครและต่ออายุการใช้บริการจอดรถยนต์ รายเดือนแบบออนไลน์ โดยผู้ใช้บริการสามารถสมัคร หรือต่ออายุบัตรจอดรถรายเดือน รวมถึงชำระค่าบริการจอดรถแบบรายเดือนได้ “ครบจบภายในแอปเดียว” ตลอดจนสามารถรับทราบข้อมูลที่จอดรถว่างและข้อมูลประชาสัมพันธ์ของ รฟม. ได้อีกหนึ่งช่องทาง อันเป็นการช่วยลดการเดินทางและอำนวยความสะดวกให้แก่ผู้ใช้บริการ ทั้งนี้ ผู้ใช้บริการหรือประชาชนทั่วไปที่สนใจสามารถดาวน์โหลดแอปพลิเคชันได้แล้ว ซึ่งรองรับได้ทั้งระบบปฏิบัติการแบบ android และ ios สอบถามข้อมูลเพิ่มเติมได้ที่ กองบริหารอาคารจอดรถ ฝ่ายพัฒนาธุรกิจ โทร. 0 2513 1895 Email : Parkandride@mrta.co.th  Line : @mrtaparking รวมถึงติดตามรายละเอียดและข้อมูลข่าวสาร รฟม. เพิ่มเติมได้ที่เว็บไซต์ รฟม. www.mrta.co.th และเฟซบุ๊กแฟนเพจการรถไฟฟ้าขนส่งมวลชนแห่งประเทศไทย หรือ Call Center รฟม. โทร. 0 2716 4044

ที่มา : https://www.thaigov.go.th/news/contents/details/46739