รัฐบาลไทย-ข่าวทำเนียบรัฐบาล-นายกรัฐมนตรีมอบโอวาทผู้เกษียณอายุราชการ สลน. ให้ใช้ชีวิตหลังเกษียณฯ อยู่กับครอบครัวอย่างมีความสุข เป็นพลเมืองที่มีคุณภาพ ช่วยกันเสริมสร้างสังคมไทยให้ดีขึ้นตลอดไป


วันจันทร์ที่ 27 กันยายน 2564
พิมพ์
นายกรัฐมนตรีมอบโอวาทผู้เกษียณอายุราชการ สลน. ให้ใช้ชีวิตหลังเกษียณฯ อยู่กับครอบครัวอย่างมีความสุข เป็นพลเมืองที่มีคุณภาพ ช่วยกันเสริมสร้างสังคมไทยให้ดีขึ้นตลอดไป
พล.อ. ประยุทธ์ จันทร์โอชา นายกรัฐมนตรี มอบโอวาทผู้เกษียณอายุราชการ สลน. ให้ใช้ชีวิตหลังเกษียณฯ อยู่กับครอบครัวอย่างมีความสุข เป็นพลเมืองที่มีคุณภาพ ช่วยกันเสริมสร้างสังคมไทยให้ดีขึ้นตลอดไป
วันนี้ (27 ก.ย.64) เวลา 09.30 น. ณ ห้องสีม่วง และโถงกลาง ตึกไทยคู่ฟ้า ทำเนียบรัฐบาล พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ให้นายดิสทัต โหตระกิตย์   เลขาธิการนายกรัฐมนตรี นำผู้เกษียณอายุราชการของสำนักเลขาธิการนายกรัฐมนตรี (สลน.)  จำนวน 8 ราย เข้าพบเพื่อรับโอวาทเป็นขวัญกำลังใจที่ได้ปฏิบัติงานด้วยความวิริยะอุตสาหะ ซื่อสัตย์สุจริต เป็นประโยชน์แก่ราชการและประเทศชาติตลอดมา โดยมี นายอนุชา บูรพชัยศรี รองเลขาธิการนายกรัฐมนตรีฝ่ายการเมือง นางนิชา หิรัญบูรณะ ธุวธรรม รองเลขาธิการนายกรัฐมนตรีฝ่ายบริหาร นางนันทวรรณ ชื่นศิริ รองเลขาธิการนายกรัฐมนตรีฝ่ายบริหาร และนางสาวดวงสุดา ศรียงค์ รองเลขาธิการนายกรัฐมนตรีฝ่ายบริหาร เข้าร่วมด้วย
โอกาสนี้ นายกรัฐมนตรีกล่าวให้โอวาทแก่ผู้เกษียณอายุราชการ สลน. ว่า วันนี้ถือเป็นวันอันทรงเกียรติของทุกคนที่ได้รับราชการผ่านการทำงานและประสบการณ์ต่าง ๆ ทั้งยากลำบากและมีความสุข โดยไม่มีปัญหาใด ๆ เกิดขึ้นในการทำงานจนครบอายุเกษียณราชการ 60 ปี มาเป็นอย่างดี ซึ่งเวลาต่อจากนี้จะเป็นช่วงเวลาที่ผู้เกษียณอายุราชการฯ ทุกคนจะได้ใช้ชีวิตหลังเกษียณอยู่กับครอบครัว ลูกหลาน และทำในสิ่งที่ตนเองต้องการ ที่เป็นประโยชน์ต่อตนเองและผู้อื่นอย่างมีความสุข ทั้งนี้ คุณงาม ความดีที่ทุกคนได้ปฏิบัติหน้าที่และทำงานเพื่อประชาชนและประเทศชาติด้วยความซื่อสัตย์ สุจริต เสียสละ ตลอดระยะเวลาที่ผ่านมา จะเป็นบุญกุศลทำให้ทุกคนมีความสุขอย่างยั่งยืนหลังจากเกษียณอายุราชการไป พร้อมกันนี้ขอให้ผู้เกษียณอายุราชการฯ ทุกคนดูแลสุขภาพตนเองให้แข็งแรงเหมาะสมกับวัยอยู่เสมอ ควบคู่กับการพัฒนาตนเองให้ทันการเปลี่ยนแปลงและสถานการณ์ที่เกิดขึ้น อย่างไรก็ตาม แม้ทุกคนจะเกษียณอายุราชการไปแล้วแต่ก็ยังเป็นครอบครัวเดียวกันอยู่เสมอ และสิ่งเหล่านี้จะเป็นความภาคภูมิใจที่จะติดตัวทุกคนตลอดไป
ในตอนท้าย นายกรัฐมนตรีกล่าวอวยพรให้ผู้เกษียณอายุราชการฯ ทุกคนและครอบครัวประสบแต่ความสุข ความเจริญ และสิ่งที่ดีงาม มีอายุยืนยาว เพื่อเป็นพลเมืองที่มีคุณภาพ ในการที่จะช่วยกันเสริมสร้างสังคมของประเทศไทยให้ดีขึ้นตลอดไป โดยนายกรัฐมนตรีได้มอบของที่ระลึก (ชุดเหรียญที่ระลึกพระพุทธปัญจภาคี (ชนิดเงินเล็ก) แก่ผู้เกษียณอายุราชการฯ ด้วย
---------------
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/46238