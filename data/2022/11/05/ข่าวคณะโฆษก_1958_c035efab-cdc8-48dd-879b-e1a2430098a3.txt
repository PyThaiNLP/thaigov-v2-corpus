รัฐบาลไทย-ข่าวทำเนียบรัฐบาล-ครม.เห็นชอบการจัดทำเหรียญเฉลิมพระเกียรติสมเด็จพระนางเจ้าสิริกิติ์ฯ เนื่องในโอกาสพระราชพิธีมหามงคลเฉลิมพระชนมพรรษา 90 พรรษา 12 สิงหาคม 2565


วันอังคารที่ 12 กรกฎาคม 2565
พิมพ์
ครม.เห็นชอบการจัดทำเหรียญเฉลิมพระเกียรติสมเด็จพระนางเจ้าสิริกิติ์ฯ เนื่องในโอกาสพระราชพิธีมหามงคลเฉลิมพระชนมพรรษา 90 พรรษา 12 สิงหาคม 2565
ครม.เห็นชอบการจัดทำเหรียญเฉลิมพระเกียรติสมเด็จพระนางเจ้าสิริกิติ์ฯ เนื่องในโอกาสพระราชพิธีมหามงคลเฉลิมพระชนมพรรษา 90 พรรษา 12 สิงหาคม 2565
น.ส.ไตรศุลี ไตรสรณกุล รองโฆษกประจำสำนักนายกรัฐมนตรี กล่าวว่า ที่ประชุมคณะรัฐมนตรี (ครม.) เมื่อวันที่ 12 ก.ค. 2565 ได้เห็นชอบการจัดทำเหรียญเฉลิมพระเกียรติสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ในโอกาสพระราชพิธีมหามงคลเฉลิมพระชนมพรรษา 90 พรรษา 12 สิงหาคม 2565  ตามที่กระทรวงการคลังเสนอ
ทั้งนี้ เพื่อเป็นการเฉลิมพระเกียรติและน้อมสำนึกในพระมหากรุณาธิคุณอย่างหาที่สุดมิได้ ที่พระองค์ทรงเป็นแม่ของแผ่นดิน มีพระคุณอันประเสริฐยิ่งของราษฎร ทรงเป็นศูนย์รวมของราษฎรทั้งแผ่นดินและทรงปฏิบัติพระราชกรณียกิจนานัปการ เพื่อประโยชน์สุขของราษฎรและความอุดมสมบูรณ์แก่แผนดินตลอดมา ตลอดจนการส่งเสริมศิลปาชีพในงานหัตถศิลป์หลากหลายแขนงก่อให้เกิดการทำนุบำรุง สืบทอดงานศิลปะอย่างเข้มข้นและต่อเนื่องจนศิลปะไทยอันเป็นเอกลักษณ์หนึ่งของชาติสร้างชื่อเสียงไปยังนานาประเทศ และเป็นการยกฐานะความเป็นอยู่ของประชาชนชาวไทย
น.ส.ไตรศุลี กล่าวว่า กรมธนารักษ์ กระทรวงการคลัง จะดำเนินการจัดทำเหรียญชนิดบุรุษ และสตรี จำนวนไม่เกิน 300,000 เหรียญ โดยลักษณะเหรียญจะเป็นเหรียญกลม ส่วนผสมเงินร้อยละ 92.5 และทองแดงร้อยละ 7.5 เส้นผ่าศูนย์กลาง 32 มิลลิเมตร น้ำหนักเหรียญ 23 กรัม
สำหรับลวดลายนั้น ด้านหน้า กลางเหรียญมีพระรูปสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ทรงกุณฑลเพชร ทรงฉลองพระองค์ชุดไทย ทรงผ้าทรงสะพักประจำเครื่องขัตติยราชอิสริยาภรณ์อันมีเกียรติคุณรุ่งเรืองยิ่งมหาจักรีบรมราชวงศ์ เฉวียงพระอังสา ทรงสายสร้อยมหาจักรี ดาราจักรี และสายสะพายจักรี พระอังสาเบื้องซ้ายประดับดวงตราปฐมจุลจอมเกล้าและเหรียญรัตนาภรณ์ รัชกาลที่9 ชั้นที่1 ภายในวงขอบเหรียญเบื้องล่าง มีข้อความว่า "สมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง"
ส่วนด้านหลัง กลางเหรียญมีอักษรพระนามาภิไธย "ส.ก." อยู่ภายใต้พระมหามงกุฎ ภายในวงขอบเหรียญเบื้องล่างมีข้อความว่า "เฉลิมพระชนมพรรษา ๙๐ พรรษา ๑๒ สิงหาคม ๒๕๖๕"
บริเวณขอบนอกเหรียญ ด้านหน้าเบื้องบนมีอักษรพระนามาภิไธย "ส.ก." อยู่ภายใต้พระมหามงกุฎ ด้านหลังขอบนอกเหรียญมีห่วงสำหรับบุรุษใช้ห้อยกับแพรแถบ กว้าง 32 มิลลิเมตร สำหรับสตรีใช้ห้อยกับแพรแถบดังกล่าว แต่ผูกเป็นรูปแมลงปอ
สำหรับความหมายของผ้าแพรแถบซึ่งมีความกว้าง 32 มิลลิเมตรนั้น  พื้นแพรแถบสีฟ้าอันเป็นสีประจำวันพระราชสมภพ มีริ้วสีขาว หมายถึงน้ำพระราชหฤทัยอันบริสุทธิ์ผุดผ่อง เปี่ยมไปด้วยพระมหากรุณาธิคุณที่แผ่ไพศาลไปยังพสกนิกร และมีริ้วสีน้ำเงิน หมายถึงสีประจำสถาบันพระมหากษัตริย์
น.ส.ไตรศุลี กล่าวว่า กรมธนารักษ์ จะเริ่มจำหน่ายจ่ายแจกแก่ข้าราชการ ทหาร ตำรวจ พ่อค้าและประชาชนทั่วไปตั้งแต่วันที่พระราชกฤษฎีกาที่ออกตามความในพระราชบัญญัติว่าด้วยเหรียญเฉลิมพระเกียรติและเหรียญที่ระลึก พ.ศ. 2548 ประกาศในราชกิจจานุเบกษาแล้ว  สำหรับราคาเหรียญนั้น ทั้งชนิดบุรุษและสตรี จำหน่ายในราคา 1,600 บาท

ที่มา : https://www.thaigov.go.th/news/contents/details/56814