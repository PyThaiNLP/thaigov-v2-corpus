รัฐบาลไทย-ข่าวทำเนียบรัฐบาล-SME D Bank ลุยเชิงรุกปลุกท่องเที่ยวไทยรับนโยบายเปิดประเทศ ปลื้มเอสเอ็มอีตอบรับเติมทุนสินเชื่อ SMEs Re-Start คู่ร่วมโปรแกรมพัฒนา


วันพฤหัสบดีที่ 12 พฤษภาคม 2565
พิมพ์
SME D Bank ลุยเชิงรุกปลุกท่องเที่ยวไทยรับนโยบายเปิดประเทศ ปลื้มเอสเอ็มอีตอบรับเติมทุนสินเชื่อ SMEs Re-Start คู่ร่วมโปรแกรมพัฒนา
SME D Bank เดินหน้าทำงานเชิงรุกขานรับนโยบายรัฐบาลเปิดประเทศ สุดปลื้ม เอสเอ็มอีท่องเที่ยวและเกี่ยวเนื่อง ตอบรับเข้าร่วมรับบริการ “เติมทุนคู่พัฒนา” ช่วยพลิกฟื้นธุรกิจ เผยแจ้งความประสงค์ยื่นกู้ “สินเชื่อ SMEs Re-Start” มาแล้วมากกว่า 1,200 ลบ.
SME D Bank เดินหน้าทำงานเชิงรุกขานรับนโยบายรัฐบาลเปิดประเทศ สุดปลื้ม เอสเอ็มอีท่องเที่ยวและเกี่ยวเนื่อง ตอบรับเข้าร่วมรับบริการ “เติมทุนคู่พัฒนา” ช่วยพลิกฟื้นธุรกิจ เผยแจ้งความประสงค์ยื่นกู้ “สินเชื่อ SMEs Re-Start” มาแล้วมากกว่า 1,200 ลบ. อนุมัติเรียบร้อยมากกว่า 200 ลบ.  ร่วมโปรแกรมพัฒนามากกว่า 240  ราย
นางสาวนารถนารี รัฐปัตย์ กรรมการผู้จัดการ ธนาคารพัฒนาวิสาหกิจขนาดกลางและขนาดย่อมแห่งประเทศไทย (ธพว.) หรือ SME D Bank เปิดเผยว่า จากที่รัฐบาลมีนโยบายเปิดประเทศ สนับสนุนผู้ประกอบการเอสเอ็มอี โดยเฉพาะธุรกิจท่องเที่ยวและเกี่ยวเนื่องให้กลับมาเดินหน้าธุรกิจได้เต็มศักยภาพ  ดังนั้น SME D Bank  ขานรับนโยบายรัฐบาล ทำงานเชิงรุกจัดบริการ “เติมทุนคู่พัฒนา” สนับสนุนเอสเอ็มอีท่องเที่ยวและเกี่ยวเนื่องโดยตรง   ปรากฏได้การตอบรับอย่างดียิ่ง  หลังจากเปิดบริการมาเพียงเดือนเศษ  ด้านการเติมทุนผ่าน “สินเชื่อ SMEs Re-Start” วงเงิน 2,000 ล้านบาท เพื่อให้เอสเอ็มอีท่องเที่ยวและเกี่ยวเนื่องมีเงินทุนไปเสริมสภาพคล่อง  มียอดแจ้งความประสงค์ยื่นกู้มาแล้วมากกว่า 500 ราย วงเงินมากกว่า 1,200 ล้านบาท ส่วนใหญ่เป็นเอสเอ็มอีธุรกิจท่องเที่ยวในพื้นที่ภาคใต้  โดยอนุมัติสินเชื่อไปแล้วมากกว่า 100 ราย วงเงินมากกว่า 260 ล้านบาท มีทั้งธุรกิจโรงแรม ร้านอาหาร ร้านขายสินค้าที่ระลึก และโลจิสติกส์
ขณะเดียวกัน ด้านงานพัฒนา ร่วมมือกับหน่วยงานพันธมิตรต่าง ๆ เช่น สภาอุตสาหกรรมท่องเที่ยวแห่งประเทศไทย จัดโปรแกรมเติมความรู้และยกระดับเอสเอ็มอีภาคการท่องเที่ยว เตรียมพร้อมรับเทรนด์ท่องเที่ยววิถีใหม่หลังโควิด-19 คลี่คลาย  ผ่านทั้งระบบออนไลน์ และลงพื้นที่จัดโฟกัสกรุ๊ปทั่วประเทศ มีผู้ประกอบการตั้งแต่ขนาดย่อม (SE)  และขนาดกลาง (ME)  เข้าร่วมไปแล้วมากกว่า 240 ราย ซึ่งธนาคารยังจะจัดต่อเนื่องในอีกหลายพื้นที่ ระหว่างเดือนพฤษภาคมถึงมิถุนายน 2565 เช่น ยโสธร  ร้อยเอ็ด  สุรินทร์ นครราชสีมา  เพชรบุรี และประจวบคีรีขันธ์ เป็นต้น    นอกจากนั้น  ช่วยส่งเสริมการตลาด พาทูตการท่องเที่ยวและทูตการกีฬา ลงพื้นที่โปรโมทสินค้าหรือบริการให้เอสเอ็มอีไทยทั่วประเทศ เช่น ขนมบ้านคุณย่า จ.นครราชสีมา  บริษัท แม่กลองไทยเอ็นจิเนียริ่ง จำกัด  จ.สมุทรสงคราม และ เฌอ บุรีโฮมสเตย์ จันทบุรี จ.จันทบุรี เป็นต้น
“จากที่ SME D Bank ทำงานเชิงรุกสนับสนุนเอสเอ็มอีภาคการท่องเที่ยว ให้กลับมาเดินหน้าธุรกิจได้เต็มศักยภาพตามนโยบายรัฐบาล ผลตอบรับที่ดีดังกล่าว ทั้งด้านการเติมทุนและเข้าร่วมกิจการพัฒนา  บ่งบอกว่า ขณะนี้ผู้ประกอบการภาคการท่องเที่ยวกลับมามีความเชื่อมั่นและพร้อมจะกลับมาเดินหน้าธุรกิจอีกครั้ง   ซึ่ง SME D Bank จะสานต่อแนวทางเติมทุนควบคู่พัฒนา  ซึ่งจะช่วยให้ภาคท่องเที่ยวกลับมาฟื้นตัวได้ดี และมีศักยภาพเติบโตอย่างยั่งยืนในอนาคต”  นางสาวนารถนารี กล่าวเสริม
ผู้ประกอบการท่องเที่ยวที่ต้องการใช้บริการ “สินเชื่อ SMEs Re-Start” และด้านการพัฒนาจาก SME D Bank  สามารถแจ้งความประสงค์ได้ที่ บูธหมายเลข L4 ของ SME D Bank  ในมหกรรมการเงิน ครั้งที่ 22 (Money Expo 2022) ระหว่างวันที่ 12-15 พฤษภาคม 2565 ณ อาคารชาเลนเจอร์ 2-3 อิมแพ็ค เมืองทองธานี รวมถึง เว็บไซต์ของ SME D Bank (https://www.smebank.co.th/)   LINE Official Account : SME Development Bank และสาขาของ SME D Bank ทั่วประเทศ สอบถามข้อมูลเพิ่มเติม Call Center 1357

ที่มา : https://www.thaigov.go.th/news/contents/details/54529