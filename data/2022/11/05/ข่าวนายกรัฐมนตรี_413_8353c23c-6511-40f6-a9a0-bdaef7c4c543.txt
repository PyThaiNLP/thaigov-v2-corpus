รัฐบาลไทย-ข่าวทำเนียบรัฐบาล-นายกฯ ชื่นชมผลงานนักฟุตซอลทีมชาติไทย คว้าแชมป์อาเซียนสมัยที่ 16 สร้างความภาคภูมิใจให้คนไทยทั้งประเทศ ย้ำรัฐบาลสนับสนุนผลักดัน ยกระดับวงการกีฬา


วันพฤหัสบดีที่ 21 เมษายน 2565
พิมพ์
นายกฯ ชื่นชมผลงานนักฟุตซอลทีมชาติไทย คว้าแชมป์อาเซียนสมัยที่ 16 สร้างความภาคภูมิใจให้คนไทยทั้งประเทศ ย้ำรัฐบาลสนับสนุนผลักดัน ยกระดับวงการกีฬา
นายกฯ ชื่นชมผลงานนักฟุตซอลทีมชาติไทย คว้าแชมป์อาเซียนสมัยที่ 16 สร้างความภาคภูมิใจให้คนไทยทั้งประเทศ ย้ำรัฐบาลสนับสนุนผลักดัน ยกระดับวงการกีฬา พร้อมเป็นกำลังใจให้คว้าเหรียญทองซีเกมส์ที่เวียดนาม
วันนี้ (21 เมษายน 2565) เวลา 13.30 น. ณ ห้องสีม่วง ตึกไทยคู่ฟ้า ทำเนียบรัฐบาล นายพีระพันธุ์ สาลีรัฐวิภาค ที่ปรึกษานายกรัฐมนตรี พร้อมด้วยนายก้องศักดิ์ ยอดมณี ผู้ว่าการการกีฬาแห่งประเทศไทย และนายพาทิศ ศุภพงษ์ เลขาธิการสมาคมกีฬาฟุตบอล นำคณะนักกีฬาฟุตซอลทีมชาติไทย ที่ชนะเลิศในการแข่งขันฟุตซอล รายการ AFF Futsal Championship 2022 พร้อมคณะผู้บริหาร ผู้จัดการทีม หัวหน้าผู้ฝึกสอน ทีมงานสตาฟโค้ช และเจ้าหน้าที่ที่เกี่ยวข้อง เข้าพบ พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ทั้งนี้ นายธนกร วังบุญคงชนะ โฆษกประจำสำนักนายกรัฐมนตรี สรุปสาระสำคัญดังนี้
นายกรัฐมนตรีกล่าวแสดงความยินดีและชื่นชมคณะนักฟุตซอลทีมชาติไทยทุกคน ที่ได้ร่วมกันแข่งขันจนสามารถคว้าแชมป์ฟุตซอลชิงแชมป์อาเซียน 2022 (AFF Futsal Championship 2022) สมัยที่ 16 ได้สำเร็จ ซึ่งเป็นการสร้างชื่อเสียงและนำความภาคภูมิใจให้กับประเทศไทยและประชาชนคนไทยทุกคน และขอบคุณทุกฝ่ายที่เกี่ยวข้อง ที่ร่วมกันสนับสนุนกีฬาฟุตซอลจนประสบความสำเร็จ โดยนายกฯ ได้ติดตามให้กำลังใจและรับชมการแข่งขันโดยตลอด รับรู้และเข้าใจในความเหน็ดเหนื่อย ชื่นชมที่ทุกคนมีสมาธิ มีความตั้งใจ เชื่อฟังผู้ฝึกสอน และสามารถแก้ปัญหาเฉพาะหน้าได้ ทั้งนี้ กีฬา ก็นับเป็นส่วนหนึ่งของ soft power ซึ่งรัฐบาลมีความตั้งใจในการผลักดันให้ทั่วโลกรู้จักมากขึ้น เช่น กอล์ฟที่ประสบความสำเร็จในเวทีโลกในขณะนี้ และพยายามจะเดินหน้าพัฒนากีฬาประเภทอื่น ๆ เช่น มวยไทย ไปสู่ระดับสากลให้ได้ ซึ่งในการแข่งขันกีฬาแต่ละรายการ สิ่งสำคัญนอกเหนือจากชัยชนะคือมิตรภาพที่ได้รับกลับมา นักกีฬาทุกคนที่ไปแข่งขันต่างเป็นทูตทางวัฒนธรรม เป็นหน้าตาของประเทศ ในการลงสนามแข่งขันจึงต้องมีน้ำใจนักกีฬา มีมารยาท โดยการแสดงออกทางภาษากายเป็นสิ่งสำคัญที่จะสร้างความประทับใจ ลงแข่งขันด้วยรอยยิ้ม แสดงออกด้วยวาจา ท่าทางที่สุภาพ และสิ่งสำคัญคือความสามัคคีภายในทีม
นายกรัฐมนตรีกล่าวต่อว่า รัฐบาลได้เตรียมการเพื่อพัฒนาประเทศในอนาคตในทุก ๆ ด้าน เพื่อดูแลคนไทยทุกคนให้มีคุณภาพชีวิตที่ดีขึ้น ซึ่งเป็นสิ่งที่รัฐบาลให้ความสำคัญมาโดยตลอด และขอฝากนักกีฬาทุกคนต้องไม่ทิ้งเรื่องการศึกษา ในอนาคตนักกีฬาจะต้องมีอาชีพอื่นมารองรับ ให้เตรียมการพัฒนาเพื่ออนาคตของตัวเอง โดยรัฐบาลจะดูแลให้มากขึ้น และยินดีที่จะสนับสนุนผลักดัน เพื่อยกระดับให้วงการกีฬาพัฒนาต่อไปได้ในอนาคต
ในตอนท้าย นายกรัฐมนตรีกล่าวให้กำลังใจนักฟุตซอลทีมชาติไทยทุกคน ขอให้ทุกคนพยายามทำหน้าที่ให้ดีที่สุด โดยนายกฯ จะติดตามการแข่งขัน พร้อมเป็นกำลังใจให้ในการลงสนามแข่งขันในกีฬาซีเกมส์ที่จะถึงนี้ พร้อมอวยพรแก่คณะนักฟุตซอลทีมชาติไทยและทุกฝ่ายที่ร่วมกันสนับสนุนกีฬาฟุตซอลไทยจนประสบความสำเร็จตามเป้าหมาย โดยขออำนาจคุณพระศรีรัตนตรัยและสิ่งศักดิ์สิทธิ์ทั้งหลายที่ทุกคนเคารพนับถือ อีกทั้งเดชะพระบารมีแห่งองค์พระบาทสมเด็จพระเจ้าอยู่หัว และสมเด็จพระนางเจ้าฯ พระบรมราชินี โปรดดลบันดาลประทานพรให้ทุกคนมีความสุขในโอกาสสงกรานต์ปีใหม่ไทย และขอให้ทุกคนมีชีวิตที่ดีขึ้น ประสบความสำเร็จในสิ่งที่คาดหวังและสิ่งที่ทุกคนตั้งใจด้วยดี ก้าวไปสู่การเป็นแชมป์และนำความสุขความภาคภูมิใจให้กับคนไทยทั้งประเทศ
โอกาสนี้ นายอดิศักดิ์ เบ็ญจศิริวรรณ อุปนายกสมาคมฯ ประธานพัฒนาฟุตซอลและฟุตบอลชายหาดเป็นตัวแทนมอบเสื้อทีมชาติไทย หมายเลข 12 ให้กับนายกรัฐมนตรี ซึ่งเป็นเสื้อหมายเลขประจำตัว อเลสซานโดร โรซา วิเอรา หรือ ฟัลเกา ตำนานนักฟุตซอลอันดับ 1 ของโลก และเป็นหมายเลขรุ่นนักเรียนเตรียมทหารของนายกรัฐมนตรี (ตท.12) พร้อมกล่าวขอบคุณนายกรัฐมนตรีที่เป็นกำลังใจ และสนับสนุนนักฟุตซอลทีมชาติไทยและกีฬาฟุตซอลไทยมาโดยตลอด
สำหรับรางวัลชนะเลิศการแข่งขันรายการ AFF Futsal Championship 2022 ในครั้งนี้ นับเป็นแชมป์สมัยที่ 16 ของทีมชาติไทย และสถิติการจัดอันดับโลกล่าสุด ทีมฟุตซอลทีมชาติไทยอยู่ในอันดับ 21 ของโลก ส่วนในทวีปเอเชีย ประเทศไทยอยู่ในอันดับ 3 รองจากทีมชาติอิหร่าน และทีมชาติญี่ปุ่น ตามลำดับ โดยนักฟุตซอลทีมชาติไทยชุดนี้อยู่ระหว่างการเก็บตัวฝึกซ้อมเพื่อเตรียมความพร้อมเข้าร่วมการแข่งขันมหกรรมกีฬาซีเกมส์ ครั้งที่ 31 ณ ประเทศเวียดนาม มีผู้เข้าร่วมแข่งขันจาก 5 ประเทศ ได้แก่ เวียดนาม (เจ้าภาพ) มาเลเซีย ไทย อินโดนีเซีย และเมียนมา ซึ่งการแข่งขันจัดแบบพบกันหมดและทีมที่ทำผลงานดีที่สุดจะเป็นผู้คว้าเหรียญทอง เหรียญเงิน และเหรียญทองแดง ตามลำดับ โดยที่ผ่านมาฟุตซอลชายทีมชาติไทย เคยคว้าแชมป์ซีเกมส์รวม 4 สมัย ในปี 2007 2011 2013 และ 2017
...............................

ที่มา : https://www.thaigov.go.th/news/contents/details/53789