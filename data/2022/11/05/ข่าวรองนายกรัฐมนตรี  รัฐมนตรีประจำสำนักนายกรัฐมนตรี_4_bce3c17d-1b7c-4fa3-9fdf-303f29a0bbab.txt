รัฐบาลไทย-ข่าวทำเนียบรัฐบาล-รองนายกฯ สุพัฒนพงษ์ฯ ย้ำความร่วมมือไทย-ฝรั่งเศส พร้อมผลักดันการค้าการลงทุน และความร่วมมือด้านพลังงาน


วันพุธที่ 23 มิถุนายน 2564
พิมพ์
รองนายกฯ สุพัฒนพงษ์ฯ ย้ำความร่วมมือไทย-ฝรั่งเศส พร้อมผลักดันการค้าการลงทุน และความร่วมมือด้านพลังงาน
รองนายกฯ สุพัฒนพงษ์ฯ ย้ำความร่วมมือไทย-ฝรั่งเศส พร้อมผลักดันการค้าการลงทุน และความร่วมมือด้านพลังงาน
วันนี้ (23 มิถุนายน 2564) เวลา 09.30 น. นายตีแยรี มาตู (H.E. Mr. Thierry Mathou) เอกอัครราชทูตสาธารณรัฐฝรั่งเศสประจำประเทศไทย เข้าเยี่ยมคารวะ นายสุพัฒนพงษ์ พันธ์มีเชาวน์ รองนายกรัฐมนตรีและรัฐมนตรีว่าการกระทรวงพลังงาน ในโอกาสเข้ารับหน้าที่ ผ่านระบบ Video Conference สรุปสาระสำคัญ ดังนี้
รองนายกรัฐมนตรีกล่าวต้อนรับและแสดงความยินดีกับเอกอัครราชทูตฝรั่งเศสฯ ในโอกาสเข้ารับหน้าที่อย่างเป็นทางการ ชื่นชมการทำงานของเอกอัครราชทูตฯ ในการส่งเสริมความสัมพันธ์ไทย-ฝรั่งเศสอย่างแข็งขัน และเชื่อมั่นว่าภายใต้การดำรงตำแหน่งของเอกอัครราชทูตฯ จะสามารถขับเคลื่อนความสัมพันธ์ไทย-ฝรั่งเศส ที่ดำเนินมาอย่างมีพลวัตกว่า 165 ปี ไปสู่การเป็นหุ้นส่วนทางยุทธศาสตร์ระหว่างกัน ทั้งนี้ รัฐบาลไทยพร้อมให้ความร่วมมือในการปฏิบัติหน้าที่ของเอกอัครราชทูตฯ อย่างเต็มที่ ตลอดจน เห็นควรส่งเสริมความร่วมมือในสาขาที่ทั้งสองฝ่ายมีศักยภาพให้เกิดผลเป็นรูปธรรม
เอกอัครราชทูตฯ กล่าวขอบคุณรองนายกรัฐมนตรีที่สละเวลาให้เข้าพบและเป็นเกียรติอย่างยิ่งที่ได้ดำรงตำแหน่งเอกอัครราชทูตประจำประเทศไทย ชื่นชมความสัมพันธ์ระหว่างไทยกับฝรั่งเศสที่มีมาอย่างยาวนาน โดยยินดีสานต่อและส่งเสริมความสัมพันธ์ระหว่างกันให้ใกล้ชิดมากขึ้นในทุกมิติ เอกอัครราชทูตฝรั่งเศส เชื่อมั่นและพร้อมสนับสนุนการลงทุนของภาคเอกชนฝรั่งเศสในประเทศไทยที่มีมาอย่างต่อเนื่องยาวนาน ภาคเอกชนฝรั่งเศสให้ความสนใจลงทุนในเขต EEC ผ่านกลุ่มอุตสาหกรรมต่าง ๆ เช่น อุตสาหกรรมโลจิสติกส์ ตลอดจนการลงทุนที่สอดคล้องกับแนวทางการพัฒนาเศรษฐกิจอย่างยั่งยืนของไทยหรือ BCG
ทั้งสองฝ่ายได้หารือเพื่อความร่วมมือด้านพลังงาน ไทยสนับสนุนให้เอกชนฝรั่งเศสลงทุนด้านพลังงานในประเทศไทย ซึ่งเป็นด้านที่ฝรั่งเศสมีศักยภาพ รวมทั้ง ได้หารือเกี่ยวกับโครงการไฟฟ้าน้ำเทิน 2 ที่เป็นโครงการโรงไฟฟ้าพลังน้ำภายใต้ความร่วมมือกับไทย-ฝรั่งเศส และลาว มุ่งสู่การเป็นสังคมที่ใช้พลังงานสะอาด เป็นมิตรต่อสิ่งแวดล้อม มีความมั่นคงทางด้านพลังงาน และเพิ่มความสามารถในการแข่งขันเพื่ออนาคตด้านพลังงานที่ยั่งยืน
โอกาสนี้ ทั้งสองฝ่ายยังได้แลกเปลี่ยนความคิดเห็นเรื่อง การเปลี่ยนแปลงสภาพภูมิอากาศ ซึ่งรองนายกรัฐมนตรีกล่าว ไทยพยายามมุ่งสู่ความเป็นกลางทางคาร์บอน การลดการปล่อยก๊าซเรือนกระจก ส่งเสริมการใช้พลังงานสะอาด อาทิ พลังงานจากแสงอาทิตย์  ไทยจึงยินดีดำเนินการร่วมกับภาครัฐและเอกชนของฝรั่งเศสในรูปแบบต่างๆ อาทิ สำนักงานเพื่อการพัฒนาแห่งสาธารณรัฐฝรั่งเศส (AFD) เพื่อแลกเปลี่ยนองค์ความรู้และประสบการณ์ระหว่างกัน และสนับสนุนการลงทุนในพลังงานทดแทนและพลังงานสะอาด เพื่อลดมลสารช่วงชีวิตสั้นและบรรลุเป้าหมายการพัฒนาที่ยั่งยืน ตลอดจน พร้อมสนับสนุนความร่วมมือในการผลิตไฟฟ้าเข้าสู่ระบบซื้อขายสิทธิในการปล่อยก๊าซเรือนกระจกระหว่างทั้งสองประเทศ ภายใต้โครงการ Clean Energy Transition Programme (CETP) และการจัดทำ Roadmap ด้านพลังงานต่างๆ ในอนาคต

ที่มา : https://www.thaigov.go.th/news/contents/details/43007