รัฐบาลไทย-ข่าวทำเนียบรัฐบาล-“จุรินทร์” ออนทัวร์ชุมพร ชาวสวนยิ้มวันนี้ปาล์มทะลุ 7.20 บาท พร้อมเดินหน้าประกันรายได้ปี 3 ลุยมอบโฉนดคืน 86 ราย เผยกองทุนฟื้นฟูช่วยเกษตรกรซื้อหนี้แล้วกว่า 30,000 ราย


วันอังคารที่ 14 กันยายน 2564
“จุรินทร์” ออนทัวร์ชุมพร ชาวสวนยิ้มวันนี้ปาล์มทะลุ 7.20 บาท พร้อมเดินหน้าประกันรายได้ปี 3  ลุยมอบโฉนดคืน 86 ราย เผยกองทุนฟื้นฟูช่วยเกษตรกรซื้อหนี้แล้วกว่า 30,000 ราย
วันที่  11 กันยายน 2564 เวลา 11.30 น.
นายจุรินทร์ ลักษณวิศิษฏ์ หัวหน้าพรรคประชาธิปัตย์ รองนายกรัฐมนตรี และรัฐมนตรีว่าการกระทรวงพาณิชย์ นายบุณยฤทธิ์ กัลยาณมิตร ปลัดกระทรวงพาณิชย์ นายไชยยศ  จิรเมธากร รองเลขาธิการนายกรัฐมนตรีฝ่ายการเมือง นายบุณย์ธีร์ พานิชประไพ เลขานุการรัฐมนตรีว่าการกระทรวงพาณิชย์ นายวันชัย วราวิทย์ ผู้ตรวจราชการกระทรวงพาณิชย์ นายวัฒนศักย์ เสือเอี่ยม อธิบดีกรมการค้าภายใน นายสัมฤทธิ์ กองเงิน รองผู้ว่าราชการจังหวัดชุมพร
เป็นประธานการประชุมติดตามโครงการประกันรายได้เกษตรกรชาวสวน ปาล์มน้ํามัน และประธานในพิธีมอบเช็คชําระหนี้และมอบโฉนด ที่ดินของกองทุนฟื้นฟูเพื่อช่วยเหลือเกษตรกรให้แก้เกษตรกร จังหวัดชุมพร ณ โครงการพัฒนาพื้นที่หนองใหญ่ตามพระราชดําริ ตําบลบางลึก อําเภอเมือง จังหวัดชุมพร
นายจุรินทร์ กล่าวว่า
ประกันรายได้ถือว่าเป็นนโยบายสำคัญของพรรคประชาธิปัตย์และเป็นหนึ่งในเงื่อนไขสำคัญในการเข้าร่วมรัฐบาล ประกันรายได้พืชเกษตร 5 ตัว ข้าว มันสำปะหลัง ข้าวโพดเลี้ยงสัตว์ ยางพาราและปาล์มน้ำมัน ตอนนี้ปาล์มน้ำมันราคาเกินกว่ารายได้ที่ประกันไว้ที่กิโลกรัมละ 4 บาท ถือว่าเป็นเรื่องดีเพราะเพราะมาตรการที่ช่วยกันระหว่างกระทรวงพาณิชย์ กระทรวงเกษตรฯ และรัฐบาล วันนี้ทะลุ 7 บาท ถึง 7.20 บาทแล้ว
ยางพารามีปัญหาอยู่ตัวเดียวคือน้ำยาง ราคาลงเหลือกิโลกรัมละ 40-50 บาทในบางช่วง ราคาต่ำกว่ารายได้ที่ประกันไว้ ที่กิโลกรัมละ 57 บาท เพราะน้ำยางส่วนมากนำไปทำถุงมือยางแต่เกิดปัญหาโควิดที่มาเลเซีย ซึ่งเป็นประเทศที่ผลิตถุงมือยางมากประเทศหนึ่งของโลก การรับซื้อที่มาเลเซียมีปัญหาโรงงานผลิตถุงมือยางปิดตัวบางส่วน
แต่นโยบายประกันรายได้จะเป็นหลักประกันให้พี่น้อง เช่น ปาล์มน้ำมัน ถ้าราคาต่ำกว่ากิโลกรัมละต่ำกว่า 4 บาท เกษตรกรจะมีรายได้ 2 ทางจากราคาที่ขายในตลาดและเงินส่วนต่าง รวมกันจะเท่ากับรายได้ที่ประกัน
ซึ่งขณะนี้โครงการประกันรายได้เกษตรกรกำลังจะจบปี 2 เหลืองวดสุดท้ายและเราจะเดินหน้าประกันรายได้ปาล์มน้ำมันปี 3 ต่อไป
สำหรับยางพารา ได้ประกันรายได้มาแล้ว 2 ปี ปีนี้จะเป็นปีที่ 3 การยางแห่งประเทศไทยทำเรื่องถึงรัฐมนตรีว่าการกระทรวงเกษตรและสหกรณ์และส่งเรื่องมาที่ตน เข้าคณะที่ประชุมคณะกรรมการนโยบายยางธรรมชาติแห่งประเทศไทยก่อนซึ่งอีกไม่กี่วันนี้จะมีการประชุมคณะกรรมการนโยบายยางธรรมชาติแห่งประเทศไทยหรือ กนย. แล้วจะเข้าสู่ที่ประชุมคณะรัฐมนตรีต่อไป
สำหรับกองทุนฟื้นฟูและพัฒนาเกษตรกร เริ่มก่อตั้งในสมัยชวน 2 (นายชวน หลีกภัย เป็นนายกรัฐมนตรี ครั้งที่ 2 ) และตนเป็นรัฐมนตรีประจำสำนักนายกรัฐมนตรี ซึ่งข้อ 1 จะช่วยแก้ปัญหาหนี้สินให้กับเกษตรกรที่เป็นหนี้และเอาที่ดินทำกินหรือสินทรัพย์ไปจำนองกับสถาบันการเงิน ถ้าไม่ไปผ่อนชำระตามกำหนดสถาบันการเงินจะยึดที่ดินขายทอดตลาด และฟ้องร้องดำเนินคดี กองทุนฟื้นฟูเกิดขึ้นเพื่อช่วยพี่น้องที่เป็นหนี้ไม่ให้ถูกยึดที่ทำกินและไม่ต้องให้สถาบันการเงินมาฟ้องดำเนินคดีโดยจะช่วยรับซื้อหนี้จากสถาบันการเงิน โอนหนี้มาเป็นของกองทุนแทนและมาผ่อนชำระกับกองทุนแทนสถาบันการเงิน โดยเงื่อนไขพิเศษผ่อนปรน1.ไม่มีดอกเบี้ย 2.ไม่มีการยึดที่ดินทำกินเพราะต้องการช่วยให้มีที่ดินทำกินต่อไป ถ้าผ่อนหมดกองทุนฟื้นฟูจะคืนโฉนดให้กับพี่น้อง
วันนี้จังหวัดชุมพร มามอบโฉนดหรือออกประกาศนียบัตรให้กับผู้ที่ไม่มีโฉนดแต่ผ่อนหมดแล้วกับกองทุนฟื้นฟู จำนวน 86 ราย ประกอบด้วยผู้ที่ได้โฉนด 18 รายและที่เหลืออีกจำนวนหนึ่งที่กองทุนซื้อหนี้จากสหกรณ์หรือกลุ่มสหกรณ์ให้มาเป็นหนี้กองทุนเมื่อผ่อนหมดคืนที่ดินคืนหลักทรัพย์ให้
ขอแสดงความยินดีกับพี่น้องและประกาศว่าเราจะเดินหน้าทำต่อไป เมื่อพี่น้องเป็นไทกับตัวเองแล้ว เรามีภารกิจข้อ 2 มีงบประมาณจัดให้กลุ่มเกษตรกรกลุ่มที่น้องไปฟื้นฟูเกษตรกรไปทำอาชีพทำโครงการต่างๆตามที่ร้องและกองทุนเห็นสมควร โดยวันนี้มีการทำโครงการฟื้นฟูจำนวน 4 โครงการ โครงการส่งเสริมให้เกษตรกรช่วยดูแลพัฒนาทั้งการผลิตและการตลาด เรื่องปาล์มน้ำมัน 2 โครงการ ยางพารา 1 โครงการและทำปศุสัตว์อีก 1 โครงการ รวมวงเงิน 3,600,000 บาท ขอให้ใช้เงินจำนวนนี้ให้เกิดประโยชน์สูงสุด และ
ตนได้นำกระทรวงพาณิชย์มาช่วยด้วยเพราะบางที่มีแต่โครงการผลิตให้กระทรวงพาณิชย์มาจับมือกับกองทุนฟื้นฟู ภายใต้”กองทุนฟื้นฟูผลิตพาณิชย์ตลาด” ทำในสิ่งที่ตลาดต้องการ จะทำให้พี่น้องมีอนาคตมากขึ้น
สำหรับภาพรวมทั้งประเทศเราสามารถดำเนินการตั้งแต่ปี 40 สมัยรัฐบาลชวน 2 รวม 7,300 ล้านบาทที่ช่วยเหลือในทุกรูปแบบ มีเกษตรกรได้รับการช่วยเหลือซื้อหนี้ไปแล้วประมาณ 30,000 ราย

ที่มา : https://www.thaigov.go.th/news/contents/details/45798