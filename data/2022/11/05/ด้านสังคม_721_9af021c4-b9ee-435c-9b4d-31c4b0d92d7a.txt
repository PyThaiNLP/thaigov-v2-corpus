รัฐบาลไทย-ข่าวทำเนียบรัฐบาล-คณะอนุฯ สร้างเสริมภูมิคุ้มกัน มีมติ ด.ช.อายุ 12-16 ปีรับวัคซีนไฟเซอร์เข็มที่ 2 ได้ตามสมัครใจ


วันพุธที่ 20 ตุลาคม 2564
คณะอนุฯ สร้างเสริมภูมิคุ้มกัน มีมติ ด.ช.อายุ 12-16 ปีรับวัคซีนไฟเซอร์เข็มที่ 2 ได้ตามสมัครใจ
กระทรวงสาธารณสุข เผย คณะอนุกรรมการสร้างเสริมภูมิคุ้มกันโรค มีมติให้เด็กชายอายุ 12-16 ปี ฉีดวัคซีนไฟเซอร์เข็มที่ 2 ได้ตามความสมัครใจ เป็นไปตามความประสงค์ของผู้ปกครองและเด็ก เหตุอาการกล้ามเนื้อหัวใจอักเสบเกิดได้น้อย รักษาหายได้ ฟื้นตัวได้รวดเร็ว
วันนี้ (20 ตุลาคม 2564) นพ.โอภาส การย์กวินพงศ์ อธิบดีกรมควบคุมโรค แถลงภายหลังการประชุมคณะอนุกรรมการสร้างเสริมภูมิคุ้มกันโรค กรณีการฉีดวัคซีนไฟเซอร์เข็ม 2 ในเด็กชายอายุ 12-16 ปี ว่า ที่ผ่านมามีข้อกังวลเรื่องการเกิดภาวะกล้ามเนื้อหัวใจอักเสบในเด็กผู้ชายอายุ 12-16 ปี จึงให้ฉีดเพียง 1 เข็มก่อน และได้เชิญผู้เชี่ยวชาญ ทั้งกุมารแพทย์โรคติดเชื้อและกุมารแพทย์โรคหัวใจ มาร่วมทบทวนการฉีดวัคซีนไฟเซอร์ในเด็กซึ่งทั่วโลกฉีดไปแล้วกว่า 100 ล้านโดส ได้ข้อสรุป 3R คือ 1.Real กล้ามเนื้อหัวใจอักเสบเกิดขึ้นจริง ส่วนมากเกิดในเข็มที่ 2 ในเด็กผู้ชายอายุ 12-16 ปี 2.Rare เกิดขึ้นได้น้อยมาก ในระดับไม่กี่รายต่อล้านคน พบมากสุดประมาณ 6 ในแสนคน ซึ่งน้อยกว่าโรคโควิด 19 ในเด็กที่ทำให้เกิดการอักเสบทั่วร่างกาย (MIS-C) รวมถึงกล้ามเนื้อหัวใจอักเสบ และ 3. Recovery ภาวะกล้ามเนื้อหัวใจอักเสบที่มีอาการเจ็บแน่นหน้าอก เหนื่อยง่าย ไม่รุนแรงและสามารถหายได้เองมีจำนวนน้อยรายที่อาการรุนแรงจนต้องเข้าโรงพยาบาล และทั่วโลกรายงานพบผู้เสียชีวิตที่เกี่ยวกับวัคซีน 1 ราย ขณะที่มีการฟื้นตัวรวดเร็วมากถึง 90%
“ที่ประชุมมีมติว่าสามารถฉีดวัคซีนไฟเซอร์เข็ม 2 ในเด็กชายอายุ 12-16 ปีได้ โดยให้เป็นไปตามความสมัครใจ ขึ้นกับความประสงค์ของผู้ปกครองและนักเรียน และไม่ให้เป็นข้อบังคับเรื่องการเข้าเรียนโดยกระทรวงสาธารณสุขจะสื่อสารข้อมูลทั้งประโยชน์และผลข้างเคียง เน้นย้ำให้ผู้ปกครองติดตามเฝ้าระวังอาการ และทำการสื่อสารไปยังหน่วยบริการฉีดวัคซีนให้เข้าใจและปฏิบัติตรงกัน”นพ.โอภาสกล่าว
************************************ 20 ตุลาคม 2564

ที่มา : https://www.thaigov.go.th/news/contents/details/47248