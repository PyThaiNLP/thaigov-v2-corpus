รัฐบาลไทย-ข่าวทำเนียบรัฐบาล-กระทรวงยุติธรรม ร่วมมือมหาวิทยาลัยรามคำแหง และเครือข่ายนักศึกษา เผยแพร่ส่งเสริมความรู้ความเข้าใจร่าง พ.ร.บ.ป้องกันการกระทำผิดซ้ำของผู้กระทำความผิดอุกฉกรรจ์ที่ใช้ความรุนแรง


วันศุกร์ที่ 3 ธันวาคม 2564
พิมพ์
กระทรวงยุติธรรม ร่วมมือมหาวิทยาลัยรามคำแหง และเครือข่ายนักศึกษา เผยแพร่ส่งเสริมความรู้ความเข้าใจร่าง พ.ร.บ.ป้องกันการกระทำผิดซ้ำของผู้กระทำความผิดอุกฉกรรจ์ที่ใช้ความรุนแรง
กระทรวงยุติธรรมร่วมมือมหาวิทยาลัยรามคำแหงและเครือข่ายนักศึกษา เผยแพร่ส่งเสริมความรู้ความเข้าใจร่าง พ.ร.บ.ป้องกันการกระทำผิดซ้ำของผู้กระทำความผิดอุกฉกรรจ์ที่ใช้ความรุนแรง พ.ศ. .... ไปยังวิทยาเขตของมหาวิทยาลัยรามคำแหง ๒๓ จังหวัดทั่วประเทศ
เมื่อวันพฤหัสบดีที่ ๒ ธันวาคม ๒๕๖๔ เวลา ๑๓.๓๐ น. นางสาวณัฐธ์ภัสส์ ยงใจยุทธ ผู้ช่วยรัฐมนตรีประจำกระทรวงยุติธรรม พร้อมด้วย นางสาวเอมอร เสียงใหญ่ ผู้ตรวจราชการกระทรวงยุติธรรม และผู้แทนสำนักงานกิจการยุติธรรม เข้าพบ ผศ.ดร.สืบพงษ์ ปราบใหญ่ อธิการบดีมหาวิทยาลัยรามคำแหง เพื่อร่วมหาเเนวทางเผยแพร่ประชาสัมพันธ์ สื่อส่งเสริมความรู้ความเข้าใจร่างพระราชบัญญัติป้องกันการกระทำผิดซ้ำของผู้กระทำความผิดอุกฉกรรจ์ที่ใช้ความรุนแรง พ.ศ. .... ไปสู่เครือข่ายนักศึกษาทั้งส่วนกลางและวิทยาเขตของมหาวิทยาลัยรามคำแหง ๒๓ จังหวัดทั่วประเทศ เพื่อให้นักศึกษาได้เข้าใจ ร่างพระราชบัญญัติป้องกันการกระทำความผิดซ้ำ ของผู้กระทำความผิดอุกฉกรรจ์ที่ใช้ความรุนแรง พ.ศ. .... ก่อนกฎหมายจะมีผลบังคับใช้ในอนาคต สร้างความตระหนักรู้ และความตื่นตัวต่อปัญหาการกระทำผิดซ้ำที่มีผลกระทบต่อประชาชน อีกทั้งส่งเสริมให้ประชาชนได้เข้าใจ ภัยอันตรายใกล้ตัวและรับรู้แนวทาง การอยู่ร่วมกับกลุ่มผู้พ้นโทษ ชุมชน และเฝ้าระวังความปลอดภัยในชุมชน
ผศ.ดร.สืบพงษ์ ปราบใหญ่ อธิการบดีมหาวิทยาลัยรามคำแหง กล่าวว่า ยินดีเป็นอย่างยิ่งที่ได้ร่วมขับเคลื่อน พระราชบัญญัติฉบับนี้ ซึ่งเป็นส่วนหนึ่งของภารกิจมหาวิทยาลัยรามคำแหงในการให้บริการทางวิชาการแก่สังคม ทั้งนี้ มหาวิทยาลัยรามคำแหงได้เชิญนายกองค์กรนักศึกษา และประธานสภานักศึกษา รวมทั้งตัวแทนนักศึกษา ร่วมรับฟังและเป็นตัวแทนเพื่อเร่งสร้างความรู้ความเข้าใจกระจายไปยังกลุ่มนักศึกษาของมหาวิทยาลัยรามคำแหง ด้วยสื่อประชาสัมพันธ์ของกระทรวงยุติธรรมอีกด้วย

ที่มา : https://www.thaigov.go.th/news/contents/details/49080