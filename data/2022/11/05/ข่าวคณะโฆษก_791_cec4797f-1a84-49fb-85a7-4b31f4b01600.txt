รัฐบาลไทย-ข่าวทำเนียบรัฐบาล-นายกฯ กำชับเร่งเดินหน้าเสริมศักยภาพระบบการขนส่งสินค้าเกษตรและผลไม้ไทย รวมทั้งกำชับให้รักษามาตรฐานคุณภาพสินค้าเกษตรและผลไม้ส่งออก


วันพุธที่ 5 มกราคม 2565
พิมพ์
นายกฯ กำชับเร่งเดินหน้าเสริมศักยภาพระบบการขนส่งสินค้าเกษตรและผลไม้ไทย รวมทั้งกำชับให้รักษามาตรฐานคุณภาพสินค้าเกษตรและผลไม้ส่งออก
พร้อมคำนึงถึงมาตรการป้องกันการปนเปื้อนของเชื้อโควิด-19 ที่ปลอดภัย และได้มาตรฐานในระดับสากล
วันที่ 5 มกราคม 2565 นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่ารัฐบาลเร่งเดินหน้าเสริมศักยภาพพัฒนาระบบการขนส่งสินค้าเกษตรและผลไม้ไทย โดยเป็นการขับเคลื่อนการทำงานอย่างบูรณาการทั้งภาครัฐ เอกชน และเกษตรกร ตั้งแต่สนับสนุน และตรวจสอบการผลิตที่ได้มาตรฐาน สอดคล้องความต้องการผู้บริโภค มีคุณภาพ ประสิทธิภาพ และมีการจัดการที่สอดคล้องกับมาตรการด้านสาธารณสุข
ซึ่งล่าสุด เป็นที่น่ายินดีที่ว่า จีนได้เปิดด่านรถไฟผิงเสียง (เขตปกครองตนเองกว่างซีจ้วง) นำเข้าผลไม้ไทย ตั้งแต่วันที่ 4 ม.ค. ถึงวันที่ 17 มกราคม 2565 ทดแทนกรณีด่านตงซิง (เขตปกครองตนเองกว่างซีจ้วง ประเทศจีน) ปิดด่าน ทําให้ทุเรียนและลําไยสดของประเทศไทยติดค้างอยู่ที่ด่านเป็นจำนวนมาก โดยในปีที่ผ่านมา ไทยส่งออกผลไม้ไปยังประเทศจีน ได้กว่า 2 ล้านตัน เป็นมูลค่ากว่า 148,000 ล้านบาท โดยปริมาณการส่งออกผลไม้สูงสุด 3 อันดับแรก ได้แก่ ทุเรียน ลำไย และมะพร้าวอ่อน
ทั้งนี้ พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เห็นว่าด้วยสถานการณ์การแพร่ระบาดของโควิด-19 ส่งผลกระทบต่อเศรษฐกิจทั่วโลก การส่งออกสินค้าเกษตรมีแนวโน้มลดลง จึงได้สั่งการให้ทุกหน่วยงานที่เกี่ยวข้องเสริมศักยภาพ ยกระดับและพัฒนาระบบขนส่งสินค้าเกษตรและผลไม้ไทยให้มีประสิทธิภาพ ดำเนินมาตรการบริหารจัดการผลไม้อย่างรอบครอบและครอบคลุม รับมือให้ทันต่อสถานการณ์ เพื่อให้สินค้าเกษตรได้รับผลกระทบน้อยที่สุด ซึ่งผลไม้ไทยถือเป็นสินค้าเกษตรที่มีความสำคัญ สร้างรายได้ให้กับประเทศ กำชับให้รักษามาตรฐานคุณภาพผลไม้ส่งออก พร้อมคำนึงถึงมาตรการป้องกันการปนเปื้อนของเชื้อโควิด-19 ที่ปลอดภัย และได้มาตรฐานในระดับสากล สามารถแข่งขันได้ในเวทีโลก รองรับการพัฒนาอุตสาหกรรมบริการที่ให้ความสำคัญในด้านคุณภาพและความปลอดภัยของสินค้า
“สถานการณ์การแพร่ระบาดของโควิด -19 ส่งผลกระทบต่อระบบเศรษฐกิจทั่วโลกอย่างมาก รัฐบาลได้กำชับให้หน่วยงานที่เกี่ยวข้องเพิ่มการดูแลและอำนวยความสะดวกแก่เกษตรกรไทย ควบคู่ไปกับเสริมสร้างศักยภาพและความรู้ของเกษตรกรไทยในการผลิตสินค้าเกษตรที่คุณภาพ เพิ่มมูลค่า สามารถจัดการตลาด ตอบสนองตรงตามความต้องการของผู้บริโภค รวมทั้งคำนึงถึงการบริหารจัดการทรัพยากรอย่างยั่งยืนและเป็นมิตรกับสิ่งแวดล้อมในการผลิตผลไม้ครบวงจร” นายธนกรกล่าว

ที่มา : https://www.thaigov.go.th/news/contents/details/50226