รัฐบาลไทย-ข่าวทำเนียบรัฐบาล-คำกล่าว พลเอก ประยุทธ์ จันทร์โอชา นายกรัฐมนตรี เนื่องในโอกาส “วันอิฎิ้ลฟิตริ ประจำปีฮิจเราะห์ศักราช 1443”


วันอาทิตย์ที่ 1 พฤษภาคม 2565
พิมพ์
คำกล่าว พลเอก ประยุทธ์ จันทร์โอชา  นายกรัฐมนตรี เนื่องในโอกาส “วันอิฎิ้ลฟิตริ ประจำปีฮิจเราะห์ศักราช 1443”
คำกล่าว พลเอก ประยุทธ์ จันทร์โอชา  นายกรัฐมนตรี เนื่องในโอกาส “วันอิฎิ้ลฟิตริ ประจำปีฮิจเราะห์ศักราช 1443”
พี่น้องมุสลิมที่รักทุกท่าน
ในโอกาสวันอีฎิ้ลฟิตริ ประจำปีฮิจเราะห์ศักราช 1443 ซึ่งเป็นวันสำคัญทางศาสนาอิสลาม ผมขอส่งความรัก ความระลึกถึง และความปรารถนาดีมายังพี่น้องชาวมุสลิมทุกท่านทั้งที่พำนักอยู่ในประเทศและต่างประเทศ และผมขอแสดงความยินดีเป็นอย่างยิ่ง ที่ท่านได้ปฏิบัติศาสนากิจถือศีลอดตลอดช่วงเดือนรอมฎอนอย่างสมบูรณ์ แสดงให้เห็นเป็นที่ประจักษ์ถึงความมุ่งมั่น เสียสละ และอดทนของพี่น้องมุสลิมทุกคน และยังแสดงถึงความช่วยเหลือเกื้อกูลและการส่งกำลังใจระหว่างกัน  นับเป็นการปฏิบัติศาสนากิจตามบทบัญญัติของศาสนาอิสลามด้วยความศรัทธายิ่ง เป็นรอมฎอนแห่งความรักและสันติสุขอย่างแท้จริง
ในโอกาสนี้ ผมขอความสันติสุขจงประสบแด่ท่าน และขออานุภาพแห่งองค์เอกอัลลอฮฺที่พี่น้องมุสลิมเคารพนับถือ ได้โปรดประทานความเมตตา ความสุขสวัสดี ความเจริญ และมีกำลังกาย กำลังใจ รวมทั้งจิตวิญญาณที่เข้มแข็ง เป็นสัตบุรุษที่เพียบพร้อมด้วยคุณงามความดี ดำรงตนเป็นคนดีของสังคมและมีจิตสาธารณะ พร้อมที่จะเป็นกำลังสำคัญในการสรรค์สร้างให้ประเทศชาติเจริญก้าวหน้าและมั่นคงสืบไป
ขอบคุณครับ

ที่มา : https://www.thaigov.go.th/news/contents/details/54123