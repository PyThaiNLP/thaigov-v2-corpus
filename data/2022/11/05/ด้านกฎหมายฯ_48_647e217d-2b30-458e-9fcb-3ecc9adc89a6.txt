รัฐบาลไทย-ข่าวทำเนียบรัฐบาล-ปลัดยุติธรรม สั่งตั้งคณะกรรมการขับเคลื่อนภารกิจกระทรวงในพื้นที่ เร่งสร้างการรับรู้ด้านกฎหมาย ลดความเหลื่อมล้ำให้ประชาชนทุกกลุ่ม


วันศุกร์ที่ 2 กรกฎาคม 2564
พิมพ์
ปลัดยุติธรรม สั่งตั้งคณะกรรมการขับเคลื่อนภารกิจกระทรวงในพื้นที่ เร่งสร้างการรับรู้ด้านกฎหมาย ลดความเหลื่อมล้ำให้ประชาชนทุกกลุ่ม
ปลัดยุติธรรม สั่งตั้งคณะกรรมการขับเคลื่อนภารกิจกระทรวงในพื้นที่ เร่งสร้างการรับรู้ด้านกฎหมาย ลดความเหลื่อมล้ำให้ประชาชนทุกกลุ่ม สร้างความเชื่อมั่นต่อกระบวนการยุติธรรม
นายวัลลภ นาคบัว รองปลัดกระทรวงยุติธรรมและโฆษกกระทรวงยุติธรรม เปิดเผยว่า นายวิศิษฎ์ วิศิษฏ์สรอรรถ ปลัดกระทรวงยุติธรรม มีคำสั่งแต่งตั้งคณะกรรมการขับเคลื่อนภารกิจกระทรวงยุติธรรมในพื้นที่ โดยอาศัยอำนาจตามความในมาตรา 21 แห่งพระราชบัญญัติระเบียบบริหารราชการแผ่นดิน พศ. 2534 และที่แก้ไขเพิ่มเติม ฉบับที่ พ.ศ. 2545 เพื่ออำนวยความยุติธรรมและลดความเหลื่อมล้ำแก่ประชาชน โดยให้กระจายความยุติธรรมให้เข้าถึงประชาชนในทุกพื้นที่ ทุกกลุ่ม และทุกระดับ ได้รับความรู้ด้านกฎหมาย สิทธิและเสรีภาพได้อย่างรวดเร็วทันต่อสถานการณ์ที่เร่งด่วน เพื่อให้ประชาชนเกิดความรู้สึกปลอดภัยในชีวิตและทรัพย์สิน และเชื่อมั่นในกระบวนการยุติธรรม
นายวัลลภ กล่าวว่า โดยคณะกรรมการขับเคลื่อนภารกิจกระทรวงในพื้นที่ ได้แก่ 1.ผู้บัญชาการเรือนจำกลาง หรือเรือนจำจังหวัด เป็นประธานกรรมการ 2.หัวหน้าหน่วยงานสังกัดกระทรวงยุติธรรมในพื้นที่จังหวัด เป็นกรรมการ 3.ผู้อำนวยการสำนักงานยุติธรรมจังหวัด/ยุติธรรมจังหวัด เป็นกรรมการและเลขานุการ 4. เจ้าหน้าที่สำนักงานยุติธรรมจังหวัดที่ได้รับมอบหมาย เป็นผู้ช่วยเลขานุการ โดยมีอำนาจหน้าที่เพื่อขับเคลื่อนนโยบายของกระทรวงยุติธรรมไปสู่การปฏิบัติให้สอดคล้องกับบริบทของพื้นที่ในแต่ละจังหวัดให้เป็นรูปธรรม ตามนโยบาย “ยุติธรรมสร้างสุข ยุติธรรมเชิงรุก สร้างสุขให้ประชาชน”ตามนโยบาย นายสมศักดิ์ เทพสุทิน รัฐมนตรีว่าการกระทรวงยุติธรรม ก่อนรายงานผู้บริหารกระทรวงยุติธรรม และผู้ว่าราชการจังหวัดรับทราบ
"นอกจากนี้ ยังเป็นการส่งเสริมและสนับสนุนงานในภารกิจของกระทรวงยุติธรรม และส่วนราชการที่เกี่ยวข้องที่ดำเนินการในพื้นที่จังหวัด เพื่อให้คำปรึกษาในการจัดทำคำของบประมาณในเชิงบูรณาการระดับจังหวัดและกลุ่มจังหวัดก่อนเสนอต่อที่ประชุมคณะกรรมการพัฒนาการบริหารงานยุติธรรมระดับจังหวัด (กพยจ.) รวมถึงให้มีการประชุมหารือและให้นำผลการประชุมรายงานต่อที่ประชุมคณะกรรมการพัฒนาการบริหารงานยุติธรรมระดับจังหวัดรับทราบต่อไป" นายวัลลภ

ที่มา : https://www.thaigov.go.th/news/contents/details/43378