รัฐบาลไทย-ข่าวทำเนียบรัฐบาล-นายกรัฐมนตรี พร้อมด้วย รัฐมนตรีว่าการกระทรวงมหาดไทย และคณะ ลงพื้นที่เยี่ยมเยียนให้กำลังใจพี่น้องประชาชนผู้ประสบอุทกภัยพื้นที่จังหวัดสิงห์บุรี


วันพุธที่ 20 ตุลาคม 2564
พิมพ์
นายกรัฐมนตรี พร้อมด้วย รัฐมนตรีว่าการกระทรวงมหาดไทย และคณะ ลงพื้นที่เยี่ยมเยียนให้กำลังใจพี่น้องประชาชนผู้ประสบอุทกภัยพื้นที่จังหวัดสิงห์บุรี
นายกรัฐมนตรี พร้อมด้วย รัฐมนตรีว่าการกระทรวงมหาดไทย และคณะ ลงพื้นที่เยี่ยมเยียนให้กำลังใจพี่น้องประชาชนผู้ประสบอุทกภัยพื้นที่จังหวัดสิงห์บุรี
วันนี้ (20 ต.ค. 64) เวลา 13.30 น. ณ ใต้สะพานบางระจัน อำเภอเมืองสิงห์บุรี จังหวัดสิงห์บุรี พลเอก ประยุทธ์ จันทร์โอชา นายกรัฐมนตรี พร้อมด้วย พลเอก อนุพงษ์ เผ่าจินดา รัฐมนตรีว่าการกระทรวงมหาดไทย คณะรัฐมนตรี นายสุทธิพงษ์ จุลเจริญ ปลัดกระทรวงมหาดไทย นายเชษฐา โมสิกรัตน์ รองอธิบดีกรมป้องกันและบรรเทาสาธารณภัย และคณะ ตรวจติดตามสถานการณ์อุทกภัยและตรวจเยี่ยมให้กำลังใจพร้อมมอบถุงยังชีพให้ประชาชนผู้ประสบอุทกภัยชุมชนบางแค โดยมี นายชัยชาญ สิทธิวิรัชธรรม ผู้ว่าราชการจังหวัดสิงห์บุรี พร้อมด้วยหัวหน้าส่วนราชการ ผู้บริหารองค์กรปกครองส่วนท้องถิ่น และประชาชนชาวจังหวัดสิงห์บุรีให้การต้อนรับ
ในเวลา 14:00 น. นายกรัฐมนตรี พร้อมด้วยรัฐมนตรีว่าการกระทรวงมหาดไทย และคณะ เดินทางมาถึงและได้พบปะเยี่ยมเยียน ให้กำลังใจพี่น้องประชาชนชุมชนบางแคใน ที่ประสบอุทกภัยบริเวณใต้สะพานบางระจัน และลงเรือท้องแบนของกรมป้องกันและบรรเทาสาธารณภัย ตรวจเยี่ยมให้กำลังใจและมอบถุงยังชีพให้ผู้ประสบอุทกภัยชุมชนบางแคในที่ไม่สามารถเดินทางออกจากบ้านพักได้ และเดินทางต่อไปตรวจสภาพพนังกั้นน้ำริมแม่น้ำเจ้าพระยา ณ บริเวณวัดเฉลิมมาศ อ.อินทร์บุรี จ.สิงห์บุรี
จากนั้น ในเวลา 15:30 น. ที่วิทยาลัยเทคนิคสิงห์บุรี ต.บางพุทธา อ.เมืองสิงห์บุรี จ.สิงห์บุรี  นายกรัฐมนตรี เป็นประธานเปิดโครงการ "ส่งสุขภาพดีให้คนไทย #จากใจไปรษณีย์ไทย
Delivers Wellness" โดยได้ร่วมกับรัฐมนตรีว่าการกระทรงงมหาดไทย และคณะ กดปุ่มปล่อยโดรนสำหรับนำจ่ายกล่องยาไปยังบ้านผู้ประสบอุทกภัยที่ไม่สามารถเดินทางออกจากบ้านพักได้ ซึ่งถือเป็นนวัตกรรมในการขนส่งยาและเวชภัณฑ์ให้กับพี่น้องประชาชนที่ประสบภัยในช่วงสถานการณ์อุทกภัย
พลเอก อนุพงษ์ เผ่าจินดา รัฐมนตรีว่าการกระทรวงมหาดไทย กล่าวว่า จากการลงพื้นที่ติดตามการแก้ไขปัญหาสถานการณ์อุทกภัยพื้นที่จังหวัดสิงห์บุรีในวันนี้ กระทรวงมหาดไทย โดยกรมโยธาธิการและผังเมือง ได้จัดสรรงบประมาณในการสร้างระบบป้องกันน้ำท่วมพื้นที่เมืองสิงห์บุรี จำนวน 300 ล้านบาท ระยะทาง 4.1 กิโลเมตร จุดเริ่มต้นจากใต้สะพานบางระจันถึงวัดสถิตวัฒนาราม ซึ่งจะทำให้สามารถป้องกันน้ำท่วมตามแนวตลิ่ง เกิดประโยชน์กับพี่น้องประชาชนประมาณ 2,146 ครัวเรือน ครอบคลุมพื้นที่ 1.47 ตารางกิโลเมตร และในจุดที่สอง บริเวณวัดเฉลิมมาศ อำเภออินทร์บุรี ซึ่งพบปัญหาน้ำรั่วซึม ทางจังหวัดสิงห์บุรี โดยสำนักงานโยธาธิการและผังเมืองจังหวัด ได้ดำเนินการขอรับการสนับสนุนงบประมาณซ่อมแซมระบบป้องกันน้ำท่วมชุมชนอินทร์บุรี ระยะทาง 2 กิโลเมตร วงเงิน 25 ล้านบาท ซึ่งจะทำให้เกิดประโยชน์ช่วยเหลือพี่น้องประชาชนชาวอินทร์บุรี ประมาณ 3,000 ครัวเรือน ครอบคลุมพื้นที่ 1.5 ตารางกิโลเมตร ซึ่งจะได้นำเสนอหน่วยงานที่เกี่ยวข้องเร่งให้การสนับสนุนงบประมาณเพื่อช่วยเหลือพี่น้องประชาชนจังหวัดสิงห์บุรีในการป้องกันสถานการณ์อุทกภัยอย่างยั่งยืน

ที่มา : https://www.thaigov.go.th/news/contents/details/47254