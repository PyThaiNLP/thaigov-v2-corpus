รัฐบาลไทย-ข่าวทำเนียบรัฐบาล-"สั่งกองทัพสนับสนุนการเปิดประเทศ และลงช่วย ศบค.ควบคุมโควิดในพื้นที่ภาคใต้"


วันจันทร์ที่ 18 ตุลาคม 2564
"สั่งกองทัพสนับสนุนการเปิดประเทศ และลงช่วย ศบค.ควบคุมโควิดในพื้นที่ภาคใต้"
พล.อ.คงชีพ ตันตระวาณิชย์ โฆษก กห. พล.อ.ชัยชาญ ช้างมงคล รมช.กห. พร้อม ปล.กห.ได้ประชุมร่วมกับทุกเหล่าทัพ ตร.และ กอ.รมน. ณ ศาลาว่าการกลาโหม เพื่อสนับสนุนรัฐบาลขับเคลื่อนแก้ปัญหาการแพร่ระบาดของโควิด 19
โดย รมช.กห. ได้ย้ำนโยบายของ พล.อ.ประยุทธ์ จันทร์โอชา นรม.และรมว.กห. ขอให้ทุกเหล่าทัพ เตรียมการสนับสนุน ศบค.ในการดูแลประชาชน เพื่อรับการเปิดประเทศที่จะมีขึ้นตั้งแต่ 1 พ.ย.64 โดยให้ประสานกับส่วนราชการที่เกี่ยวข้อง จัดเตรียมแผนปฏิบัติและความพร้อมสนับสนุนมาตรการควบคุมโรคที่กำหนดควบคู่กันไป
ขณะเดียวกัน ได้มอบให้ ทบ.โดย ทภ.4 ( ส่วนหน้า ) ให้การสนับสนุนการดำเนินงานของ ศบค. ( ส่วนหน้า ) ที่จะจัดตั้งขึ้นในพื้นที่ภาคใต้ เพื่อควบคุมวิกฤตสถานการณ์โควิด 19 ที่ยังรุนแรงมีผู้ติดเชื้อจำนวนมาก โดยเฉพาะพื้นที่ 3 จชต. พร้อมกำชับขอให้ กองกำลังป้องกันชายแดน เฝ้าระวังและเพิ่มความเข้มงวดมาตรการป้องกันและสกัดกั้นการลักลอบเข้าเมือง ยาเสพติดและสิ่งของผิดกฎหมายในพื้นที่ชายแดนที่มีแนวโน้มมากขึ้นหลังฤดูฝน
นรม.และรมว.กห. ยังได้ย้ำแสดงความขอบคุณกำลังพลจากทุกเหล่าทัพกว่า 125,000 นาย ที่หมุนเวียนกันร่วมบริจาคโลหิตช่วยเหลือผู้ป่วยยามขาดแคลนต่อเนื่องมา มียอดสะสมรวมกว่า 89.3 ล้านมิลลิลิตร ทั้งนี้ให้ประสานขอรับการสนับสนุนวัคซีนให้กับทหารใหม่ที่จะเข้าหน่วยทั่วประเทศ ตั้งแต่ 1 พ.ย.64 และดูแลการฝึกให้เป็นไปตามมาตรการควบคุมโรคที่กำหนดอย่างเคร่งครัดและไม่ประมาทในการปฏิบัติหน้าที่

ที่มา : https://www.thaigov.go.th/news/contents/details/47087