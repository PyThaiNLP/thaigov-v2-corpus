รัฐบาลไทย-ข่าวทำเนียบรัฐบาล-รองโฆษก รบ. แจ้ง อาชีพอิสระในสถานบันเทิง รีบสมัครเป็นผู้ประกันตน ม.40 เตรียมรับเงินเยียวยา 5,000 บาท


วันเสาร์ที่ 18 ธันวาคม 2564
พิมพ์
รองโฆษก รบ. แจ้ง อาชีพอิสระในสถานบันเทิง รีบสมัครเป็นผู้ประกันตน ม.40 เตรียมรับเงินเยียวยา 5,000 บาท
รองโฆษก รบ. แจ้ง อาชีพอิสระในสถานบันเทิง รีบสมัครเป็นผู้ประกันตน ม.40 เตรียมรับเงินเยียวยา 5,000 บาท
วันที่ 18 ธ.ค. 64 น.ส.ไตรศุลี ไตรสรณกุล รองโฆษกประจําสํานักนายกรัฐมนตรี กล่าวว่า รัฐบาลโดย กระทรวงแรงงาน เตรียมพร้อมจ่ายเงินเยียวยา ในโครงการเยียวยาผู้ประกันตน ในกิจการสถานบันเทิง และผู้ประกอบอาชีพอิสระที่ทำงานเกี่ยวข้องกับสถานบันเทิงที่ได้รับผลกระทบจากมาตรการของรัฐ โดยกำหนดให้ผู้ประกันตนในกิจการดังกล่าว ได้รับเงินเยียวยา 5,000 บาทต่อคน
โดยกระทรวงแรงงานอยู่ระหว่างการจัดทำรายละเอียดโครงการ ซึ่งจะเสนอที่ประชุมคณะรัฐมนตรี (ครม.) เห็นชอบในเร็ว ๆ นี้ คาดว่าจะสามารถโอนเงินผ่านบัญชีพร้อมเพย์ (PromptPay) ที่ผูกบัญชีกับเลขบัตรประชาชนรอบแรกภายในปลายเดือน ธ.ค.นี้ เพื่อเป็นของขวัญปีใหม่ให้กับผู้ประกันตนที่ทำงานเกี่ยวกับสถานบันเทิง
น.ส.ไตรศุลี กล่าวว่า สำหรับผู้ที่จะได้รับสิทธิเยียวยาตามโครงการนี้ จะต้องเป็นผู้มีสัญชาติไทย เป็นผู้ประกันตนตามมาตรา 33 ทำงานในกิจการสถานบันเทิง ผับ บาร์ คาราโอเกะ ส่วนผู้ประกันตนตามมาตรา 39 และมาตรา 40 ต้องได้รับการรับรองจากสมาคมดนตรีแห่งประเทศไทยในพระบรมราชูปถัมภ์ หรือสมาพันธ์เครือข่ายคนบันเทิงที่จดทะเบียนกับกระทรวงมหาดไทยหรือกรมพัฒนาธุรกิจการค้าให้การรับรอง
ทั้งนี้ ผู้ที่ยังไม่ได้สมัครเป็นผู้ประกันตนตามมาตรา 40 สามารถสมัครเป็นผู้ประกันตนตามมาตรา 40 และรีบชำระเงินสมทบให้ทันภายในวันที่ 14 ม.ค. 2565 พร้อมให้ทางสมาคมดังกล่าวข้างต้น รับรองภายในวันที่ 28 ม.ค. 2565 จึงขอให้ผู้ที่ยังไม่ได้สมัครเป็นผู้ประกันตนตามมาตรา 40 ให้รีบสมัครเป็นผู้ประกันตนตามมาตรา 40 ซึ่งนอกจากจะได้รับการช่วยเหลือเยียวยาจากภาครัฐแล้ว ยังมีสิทธิประโยชย์ที่สำนักงานประกันสังคมคุ้มครอง เช่น การจ่ายเงินทดแทนกรณีประสบอันตรายเจ็บป่วย เมื่อนอนโรงพยาบาล
"ผู้ที่จะสมัครเป็นผู้ประกันตนตามมาตรา 40 ต้องมีสัญญาติไทย อายุ 15-65 ปี เมื่อสมัครเป็นผู้ประกันตน จะมี 3 ทางเลือก คือ 1) จ่ายเงินสมทบเดือนละ 70 บาท 2) จ่ายเงินสมทบเดือนละ 100 บาท 3) จ่ายเงินสมทบเดือนละ 300 บาท สามารถสมัครได้หลายช่องทาง ทั้งที่สำนักงานประกันสังคมทั่วประเทศ , เซเว่น อีเลฟเว่น , บิ๊กซี , ธนาคารเพื่อการเกษตรและสหกรณ์การเกษตร" น.ส.ไตรศุลี กล่าว
................

ที่มา : https://www.thaigov.go.th/news/contents/details/49613