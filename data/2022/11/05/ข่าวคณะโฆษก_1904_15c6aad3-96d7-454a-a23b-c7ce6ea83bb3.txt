รัฐบาลไทย-ข่าวทำเนียบรัฐบาล-โฆษกรัฐบาลเผย “นายกฯ” ชื่นชมโครงการนำร่อง “ข้าวแกงกำลังใจ อิ่มหนึ่ง 25 บาท” โดยสมาคมภัตตาคารไทยจับมือพันธมิตร หนึ่งในโครงการตัวอย่างฝ่าวิกฤตเศรษฐกิจ-โควิด19


วันจันทร์ที่ 4 กรกฎาคม 2565
พิมพ์
โฆษกรัฐบาลเผย “นายกฯ” ชื่นชมโครงการนำร่อง “ข้าวแกงกำลังใจ อิ่มหนึ่ง 25 บาท” โดยสมาคมภัตตาคารไทยจับมือพันธมิตร หนึ่งในโครงการตัวอย่างฝ่าวิกฤตเศรษฐกิจ-โควิด19
โฆษกรัฐบาลเผย “นายกฯ” ชื่นชมโครงการนำร่อง “ข้าวแกงกำลังใจ อิ่มหนึ่ง 25 บาท” โดยสมาคมภัตตาคารไทยจับมือพันธมิตร หนึ่งในโครงการตัวอย่างฝ่าวิกฤตเศรษฐกิจ-โควิด19 ช่วยเหลือผู้ประกอบการและผู้บริโภค
วันนี้ (4 กรกฎาคม 2565) นายธนกร วังบุญคงชนะ โฆษกประจำสำนักนายกรัฐมนตรีเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ชื่นชมโครงการ “ข้าวแกงกำลังใจ อิ่มหนึ่ง 25 บาท” โดยสมาคมภัตตาคารไทยร่วมกับหน่วยงานพันธมิตรร้านอาหารในเครือข่าย กว่า 100 แห่ง ในการจำหน่ายข้างแกงราคา 25 บาท ซึ่งถือว่ามีราคาถูกเมื่อเทียบกับร้านค้าในท้องตลาดทั่วไป และมีให้เลือกมากกว่า 15 เมนู เพื่อช่วยเหลือประชาชนในช่วงภาวะวิกฤต ซึ่งได้เปิดร้านเป็นโมเดลต้นแบบไปเมื่อวันที่ 25-29 มิถุนายนที่ผ่านมาที่ ศูนย์การค้า MBK Center ได้รับความสนใจตอบรับจากประชาชนให้การอุดหนุนเป็นอย่างมาก โดยจะมีการเปิดตัวโครงการอย่างเป็นทางการช่วงปลายเดือนกรกฏคมนี้ เบื้องต้นจะจำหน่ายในสถานีบริการน้ำมัน และแก๊สรถยนต์ PT ในเขตกรุงเทพฯ และปริมณฑล 100 จุด เพื่อช่วยเหลือผู้ประกอบการและผู้บริโภค ซึ่งจะช่วยประชาชนได้วันละ 50,000 คน และจะทยอยเพิ่มจำนวนผู้ผลิตและสถานที่จำหน่ายต่อไปอีก 1,000 จุดทั่วประเทศ
โฆษกประจำสำนักนายกรัฐมนตรีกล่าวถึงการดำเนินงานโครงการข้าวแกงกำลังใจ ว่า สมาคมภัตตาคารไทยจะประสานจัดวัตถุดิบที่มีคุณภาพ ให้กับร้านอาหารที่เข้าร่วมโครงการในราคาต้นทุน เพื่อช่วยให้ร้านค้าควบคุมต้นทุน ซึ่งร้านในโครงการจะได้รับการอุดหนุน เช่น ค่าเช่าพื้นที่ราคาถูกพิเศษ สนับสนุนแก๊สหุงต้มราคาพิเศษ โดยลดราคาถังละ 20-30 บาทจากราคาท้องตลาด ซื้อน้ำมันพืชได้ในราคาพิเศษ และยังซื้อข้าวสารจากวิสาหกิจเพื่อสังคมชาวนาไทยในราคาพิเศษ เป็นต้น ทั้งนี้นายกรัฐมนตรียกให้โครงการข้าวแกงกำลังใจ เป็นตัวอย่างหนึ่งในการช่วยเหลือประชาชนและสังคมท่ามกลางสถานการณ์วิกฤตเศรษฐกิจและโควิด-19
“นายกรัฐมนตรีชื่นชมพร้อมขอบคุณสมาคมภัตตาคารไทยและหน่วยงานพันธมิตร ที่ร่วมมือกันจัดทำโครงการ ‘ข้าวแกงกำลังใจ อิ่มหนึ่ง 25 บาท’ ถือเป็นตัวอย่างที่ดีอย่างยิ่งในการช่วยเหลือประชาชน ช่วยเหลือสังคม ช่วยเหลือผู้ประกอบการร้านอาหาร ภัตตาคาร พ่อค้าแม่ขายในตลาด เกษตรกรที่ได้รับผลกระทบจากวิกฤตการแพร่ระบาดของโควิด-19 และจากสถานการณ์เศรษฐกิจที่ต้นทุนวัตถุดิบและค่าขนส่งสูงขึ้นจากราคาน้ำมันที่เพิ่มสูงขึ้น รวมทั้งยังสามารถช่วยประคับประคองกำลังซื้อของผู้บริโภคภายในประเทศที่มีอย่างจำกัด ให้ประชาชนมีอาหารอิ่มท้องได้ทุกวันในราคาประหยัดด้วย” โฆษกประจำสำนักนายกรัฐมนตรีกล่าว
..........................

ที่มา : https://www.thaigov.go.th/news/contents/details/56479