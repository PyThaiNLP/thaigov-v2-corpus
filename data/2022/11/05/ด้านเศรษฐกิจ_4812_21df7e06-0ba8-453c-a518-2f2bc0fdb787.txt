รัฐบาลไทย-ข่าวทำเนียบรัฐบาล-“จุรินทร์” สั่งกรมการค้าภายใน พิจารณาการขอขึ้นราคาบะหมี่กึ่งสำเร็จรูปตามต้นทุนจริง ให้กระทบผู้บริโภคน้อยที่สุด! เผยพาณิชย์ตรึงราคาเกือบ 2 ปีแล้ว


วันอังคารที่ 16 สิงหาคม 2565
“จุรินทร์” สั่งกรมการค้าภายใน พิจารณาการขอขึ้นราคาบะหมี่กึ่งสำเร็จรูปตามต้นทุนจริง ให้กระทบผู้บริโภคน้อยที่สุด! เผยพาณิชย์ตรึงราคาเกือบ 2 ปีแล้ว
วันที่ 16 สิงหาคม 2565 เวลา 9.00 น. ที่ทำเนียบรัฐบาล  นายจุรินทร์ ลักษณวิศิษฏ์ รองนายกรัฐมนตรี และรัฐมนตรีว่าการกระทรวงพาณิชย์ ให้สัมภาษณ์ผู้สื่อข่าวก่อนการประชุมคณะรัฐมนตรี
ประเด็นที่ผู้ผลิตบะหมี่กึ่งสำเร็จรูปของขึ้นราคา จากซองละ 6 บาทเป็น 8 บาท
นายจุรินทร์ กล่าวว่า เป็นเรื่องจริงที่มาม่าได้เคยปรับราคาเมื่อ 10 กว่าปีที่แล้วครั้งหนึ่งจากซองละ 5 บาทเป็นซองละ 6 บาท เมื่อปี 51 ซึ่งล่วงเลยมา 14 ปีแล้ว และได้ขอปรับราคามาตั้งแต่ปีที่แล้วเกือบสองปี แต่กรมการค้าภายในยังไม่อนุญาตเพราะต้องดูผลกระทบกับภาระของผู้บริโภคด้วย แต่ตอนนี้ขอปรับจากซองละ 6 บาทขึ้นเป็นซองละ 8 บาทส่วนตัวของตนคิดว่าอาจจะมากเกินไป ถ้าสูงขนาดนี้จะกระทบผู้บริโภคผู้มีรายได้น้อยมากเกินสมควร แต่ทั้งหมดนี้ขึ้นอยู่กับกรมการค้าภายในที่จะต้องไปดูต้นทุน เข้าใจว่าวิเคราะห์ต้นทุนทั้งหมดเสร็จแล้ว ซึ่งให้นโยบายไปว่าถ้าจะต้องปรับราคาขึ้นต้องเป็นตามต้นทุนที่สูงขึ้นจริงและให้เดือดร้อนกับผู้บริโภคให้น้อยที่สุด ขณะเดียวกันให้ผู้ประกอบการสามารถอยู่ได้ไม่ต้องถึงภาวะขาดทุนและหยุดการผลิตหรือส่งออกอย่างเดียวเพราะตลาดต่างประเทศราคาดีกว่า
“เพื่อให้ผู้บริโภคมีบะหมี่กึ่งสำเร็จรูปบริโภคต่อไป โดยอธิบดีกรมการค้าภายในจะเป็นผู้พิจารณาและถ้าต้องขึ้นตามต้นทุนที่เพิ่มขึ้นจริง ถ้าต้นทุนปรับลดลงมา จะต้องมีการปรับราคาลงมาด้วย ให้กรมการค้าภายในติดตามสถานการณ์ต้นทุนโดยใกล้ชิด ขณะนี้ต้องยอมรับความจริงว่าต้นทุนเพิ่มขึ้นทั้งค่าพลังงาน ค่าไฟฟ้า ค่าแก๊ส ค่าขนส่งและต้นทุนการผลิตที่เป็นวัตถุดิบไม่ว่าจะเป็นข้าวสาลีและน้ำมันพืช เป็นต้น” รองนายกรัฐมนตรีและรัฐมนตรีว่าการกระทรวงพาณิชย์ กล่าว

ที่มา : https://www.thaigov.go.th/news/contents/details/58083