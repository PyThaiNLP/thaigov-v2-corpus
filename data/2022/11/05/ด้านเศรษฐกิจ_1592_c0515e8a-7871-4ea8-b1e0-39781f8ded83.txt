รัฐบาลไทย-ข่าวทำเนียบรัฐบาล-“สมาคมธนาคารไทย” แนะ “10 แนวทาง” ทำธุรกรรมออนไลน์อย่างปลอดภัย


วันจันทร์ที่ 1 พฤศจิกายน 2564
พิมพ์
“สมาคมธนาคารไทย” แนะ “10 แนวทาง” ทำธุรกรรมออนไลน์อย่างปลอดภัย
จากกรณีการตัดเงินที่ผิดปกติผ่านบัตรเดบิต บัตรเครดิตของลูกค้า โดยเกิดจากกลุ่มมิจฉาชีพสุ่มข้อมูลบัตรและนำไปสวมรอยทำธุรกรรมผ่านร้านค้าออนไลน์ต่างประเทศที่ไม่มีระบบยืนยันตัวตนก่อนทำรายการนั้น
นายผยง ศรีวณิช ประธานสมาคมธนาคารไทย เปิดเผยว่า จากกรณีการตัดเงินที่ผิดปกติผ่านบัตรเดบิต บัตรเครดิตของลูกค้า โดยเกิดจากกลุ่มมิจฉาชีพสุ่มข้อมูลบัตรและนำไปสวมรอยทำธุรกรรมผ่านร้านค้าออนไลน์ต่างประเทศที่ไม่มีระบบยืนยันตัวตนก่อนทำรายการนั้น สมาคมธนาคารไทย ร่วมกับสำนักงานระบบการชำระเงิน ศูนย์ประสานงานความมั่นคงปลอดภัยเทคโนโลยีสารสนเทศภาคการธนาคาร (TB-CERT) ชมรมธุรกิจบัตรเครดิตและชมรมตรวจสอบและป้องกันการทุจริตภายใต้สมาคมธนาคารไทย ได้ร่วมกันแก้ไขปัญหาและวางมาตรการป้องกันปัญหาเชิงรุก พร้อมให้ความรู้ความเข้าใจกับประชาชนถึงภัยทางไซเบอร์อย่างต่อเนื่อง
อย่างไรก็ตาม  ยังมีกลุ่มมิจฉาชีพพยายามแสวงหาวิธีการต่าง ๆ มาหลอกลวงประชาชน ผ่านช่องทางออนไลน์  ทั้ง SMS  Email  Facebook  Line  และเว็บไซต์ปลอม สมาคมฯ จึงได้รวบรวมแนวทางการทำธุรกรรมการเงินออนไลน์ที่จะช่วยให้ทำธุรกรรมอย่างปลอดภัย เพื่อให้ลูกค้าสามารถทำธุรกรรมการเงินได้อย่างมั่นใจ ดังนี้
1. ทำธุรกรรมการเงินออนไลน์กับร้านค้าออนไลน์ที่น่าเชื่อถือ
2. พยายามหลีกเลี่ยงการทำธุรกรรมการเงิน หรือไม่ผูกข้อมูลบัตรเครดิตกับร้านค้าออนไลน์ หรือ แพลตฟอร์มที่ไม่มีระบบการยืนยันตัวตนด้วย OTP หรือที่ไม่ใช้เทคโนโลยี 3D Secure
3. ไม่ส่งต่อ OTP ให้กับบุคคลอื่น ไม่ว่ากรณีใดๆ
4. ตั้งรหัสผ่านที่ยากต่อการคาดเดาในการทำธุรกรรมการเงินออนไลน์
5. ไม่ใช้รหัสผ่านร่วมกันในการทำธุรกรรมการเงินออนไลน์ และร้านค้าออนไลน์
6. ไม่เปิดเผยข้อมูลส่วนตัว  รวมถึงข้อมูลทางการเงิน เช่น เลขบัญชี หมายเลขบัตรเดบิต บัตรเครดิต เลขท้ายหลังบัตรเครดิต (CVV) แก่บุคคลอื่น  (ธนาคารไม่มีนโยบายสอบถามข้อมูลลูกค้าผ่านทางโทรศัพท์  SMS และโซเชียลมีเดีย)
7. ปรับวงเงินสำหรับการชำระสินค้าให้เหมาะสมกับการทำธุรกรรมการเงินในโลกออนไลน์ หรือปรับวงเงินชำระสินค้าเป็นศูนย์ชั่วคราว หากยังไม่มีความต้องการจะใช้ชำระค่าสินค้า
8. สังเกตุการแจ้งเตือนบัญชี เงินเข้า-เงินออก จากธนาคาร และหมั่นตรวจสอบยอดการใช้จ่ายผ่านบัตรเครดิตและบัตรเดบิตอย่างสม่ำเสมอ
9. หากพบรายการบัญชีผิดปกติ ควรติดต่อธนาคารเจ้าของบัตรโดยตรงทันที  หากมีข้อสงสัย ติดต่อสอบถามผ่านช่องทางบริการต่าง ๆ ของธนาคาร หรือ ธปท.
10.  ติดตามข่าวสารจาก TB-CERT และช่องทางที่เป็นทางการของทางธนาคาร
สมาคมธนาคารไทย ขอให้ความมั่นใจว่า การให้บริการแก่ลูกค้าธนาคารพาณิชย์ของไทย  มีความมั่นคงปลอดภัย ในระดับมาตรฐานสากล  โดยขอให้ลูกค้าดำเนินการตาม 10 ข้อแนะนำอย่างสม่ำเสมอ หากพบรายการผิดปกติให้ติดต่อธนาคารทันที โดยธนาคารพร้อมให้บริการที่ดีและมีความรับผิดชอบ อย่างไรก็ตาม จากการตวจสอบที่ผ่านมาพบว่า มีบางรายโพสต์ข้อความ  “ที่เป็นเท็จ”  ในสื่อโซเชียล ขอให้หยุดการกระทำนั้น  เพราะไม่เป็นผลดีกับการดูแลความเสียหายให้กับลูกค้าที่ได้รับผลกระทบ และสร้างความตื่นตระหนกให้กับประชาชน

ที่มา : https://www.thaigov.go.th/news/contents/details/47685