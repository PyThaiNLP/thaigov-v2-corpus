รัฐบาลไทย-ข่าวทำเนียบรัฐบาล-กสร. ห่วงความปลอดภัยของลูกจ้าง นายจ้าง เหตุอัคคีภัย แนะเพิ่มความระมัดระวังจุดเสี่ยงป้องกันก่อนเกิดเหตุ


วันอังคารที่ 1 มีนาคม 2565
พิมพ์
กสร. ห่วงความปลอดภัยของลูกจ้าง นายจ้าง เหตุอัคคีภัย แนะเพิ่มความระมัดระวังจุดเสี่ยงป้องกันก่อนเกิดเหตุ
กรมสวัสดิการและคุ้มครองแรงงาน ห่วงความปลอดภัยนายจ้าง ลูกจ้าง และสถานประกอบกิจการ เพื่อป้องกันความสูญเสีย จึงขอให้สถานประกอบกิจการรณรงค์ให้ความรู้ในการป้องกันอัคคีภัย และปฏิบัติตามกฎหมายป้องกันอัคคีภัยอย่างเคร่งครัด แนะเพิ่มความระมัดระวังจุดเสี่ยง
นายนิยม สองแก้ว อธิบดีกรมสวัสดิการและคุ้มครองแรงงาน (กสร.) เปิดเผยว่า นายสุชาติ ชมกลิ่น รัฐมนตรีว่าการกระทรวงแรงงาน มีความห่วงใยในความปลอดภัยของลูกจ้าง นายจ้าง และสถานประกอบกิจการ เนื่องจากปัจจุบันได้เกิดอัคคีภัยในสถานประกอบกิจการขึ้นบ่อยครั้ง ก่อให้เกิดความสูญเสียทางทรัพย์สิน
แก่สถานประกอบกิจการ และอาจเป็นสาเหตุให้ลูกจ้างได้รับอันตรายต่อชีวิต และร่างกาย กรมสวัสดิการและคุ้มครองแรงงานจึงขอความร่วมมือสถานประกอบกิจการรณรงค์ให้ความรู้ในการป้องกันอัคคีภัย ปฏิบัติตามกฎกระทรวงกำหนดมาตรฐานในการบริหารจัดการ และดำเนินการด้านความปลอดภัย อาชีวอนามัยและสภาพแวดล้อมในการทำงานเกี่ยวกับการป้องกันและระงับอัคคีภัย พ.ศ. 2555 และขอให้เพิ่มความเข้มงวดในการตรวจตรา เช่น จุดเสี่ยงต่อการเกิดอัคคีภัย การใช้และจัดเก็บวัตถุไวไฟ เชื้อเพลิง ของเสียที่ติดไฟง่ายและแหล่งความร้อนต่างๆ รวมทั้งขอให้มีการตรวจสอบระบบและอุปกรณ์ดับเพลิงให้อยู่ในสภาพพร้อมใช้งานตลอดเวลา
อธิบดี กสร. กล่าวต่อไปว่า การเกิดอัคคีภัยเป็นสาเหตุทำให้เกิดความสูญเสียทางทรัพย์สินแก่สถานประกอบกิจการและเป็นเหตุให้ลูกจ้างได้รับอันตราย ดังนั้น นายจ้างและลูกจ้างในสถานประกอบกิจการต้องร่วมมือกันดำเนินการเพื่อป้องกันมิให้เกิดอัคคีภัยในสถานประกอบกิจการ รวมถึงต้องดูแลความปลอดภัยในกรณีที่ให้บุคคลอื่นเข้ามาทำงานในพื้นที่ เช่น ผู้รับเหมาหรือผู้มาใช้บริการ เป็นต้น

ที่มา : https://www.thaigov.go.th/news/contents/details/52048