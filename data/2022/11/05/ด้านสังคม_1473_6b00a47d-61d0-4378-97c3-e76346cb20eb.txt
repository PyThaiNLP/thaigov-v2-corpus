รัฐบาลไทย-ข่าวทำเนียบรัฐบาล-“อนุทิน” มอบกรมควบคุมโรคหารือ กกต.จัดเลือกตั้งผู้ว่าฯ กทม.ปลอดภัยจาก “โควิด” ไม่ตัดสิทธิ์ผู้ติดเชื้อ


วันพฤหัสบดีที่ 28 เมษายน 2565
“อนุทิน” มอบกรมควบคุมโรคหารือ กกต.จัดเลือกตั้งผู้ว่าฯ กทม.ปลอดภัยจาก “โควิด” ไม่ตัดสิทธิ์ผู้ติดเชื้อ
รองนายกรัฐมนตรีและรัฐมนตรีว่าการกระทรวงสาธารณสุข เผยกรมควบคุมโรคอยู่ระหว่างหารือ กกต. บริหารจัดการเขตเลือกตั้งผู้ว่าราชการ กทม.และ ส.ก.ให้ปลอดภัยจากโควิด ยันไม่ตัดสิทธิ์ผู้ติดเชื้อ หากประสงค์ใช้สิทธิ์เลือกตั้ง
รองนายกรัฐมนตรีและรัฐมนตรีว่าการกระทรวงสาธารณสุข เผยกรมควบคุมโรคอยู่ระหว่างหารือ กกต. บริหารจัดการเขตเลือกตั้งผู้ว่าราชการ กทม.และ ส.ก.ให้ปลอดภัยจากโควิด ยันไม่ตัดสิทธิ์ผู้ติดเชื้อ หากประสงค์ใช้สิทธิ์เลือกตั้ง อาจจัดคูหาพิเศษ พร้อมให้ใส่หน้ากาก 2 ชั้น
วันนี้ (28 เมษายน 2565) นายอนุทิน ชาญวีรกุล รองนายกรัฐมนตรีและรัฐมนตรีว่าการกระทรวงสาธารณสุข กล่าวถึงกรณีการใช้สิทธิ์เลือกตั้งผู้ว่าราชการกรุงเทพมหานคร (กทม.) และสมาชิกสภากรุงเทพมหานคร (ส.ก.) สำหรับผู้ที่ติดเชื้อโควิด 19 ว่า กรมควบคุมโรคอยู่ระหว่างการหารือเร่งด่วนกับสำนักงานคณะกรรมการการเลือกตั้ง (กกต.) เพื่อบริหารจัดการในเขตเลือกตั้งให้มีความปลอดภัย และไม่เป็นการลิดรอนสิทธิ์ของผู้ติดเชื้อโควิด 19 ที่ประสงค์จะใช้สิทธิ์ในการเลือกตั้ง เพราะการที่ผู้คนเจ็บป่วยแล้วไม่ให้ออกมาใช้สิทธิ์ถือเป็นการก้าวล่วง ดังนั้น ต้องหาวิธีบริหารจัดการการเลือกตั้งให้ผ่านไปได้ด้วยดี เบื้องต้นหากผลตรวจ ATK เป็น 2 ขีดหรือติดเชื้อ และมีความประสงค์จะใช้สิทธิ์เลือกตั้ง สามารถเดินทางมาแจ้งหน่วยเลือกตั้งได้โดยใส่หน้ากากอนามัย 2 ชั้น ซึ่งอาจจะมีการจัดคูหาหรือช่องแยกโดยเฉพาะสำหรับผู้ที่ติดเชื้อโควิด
“ยืนยันว่าจะมีการบริหารจัดการการเลือกตั้งให้เกิดความปลอดภัยแก่ส่วนรวมเป็นหลัก และจะไม่ให้เป็นเหตุให้เกิดความสูญเสียแน่นอน ส่วนเจ้าหน้าที่บุคลากรก็จะบริหารจัดการให้เพียงพอ ซึ่งการเลือกตั้งไม่ได้เป็นภารกิจที่เกิดทุกวัน และมีความสำคัญต่อการบริหารบ้านเมือง จึงต้องหาวิธีที่ปลอดภัยมีประสิทธิภาพมากที่สุดไม่ลิดรอนสิทธิ์ประชาชนอย่างเด็ดขาด” นายอนุทินกล่าว
นายอนุทินกล่าวต่อว่า ส่วนการขับเคลื่อนโรคโควิด 19 สู่โรคประจำถิ่น ไม่ได้ระบุวันเวลาที่ชัดเจน แต่สิ่งที่ปฏิบัติทุกวันนี้คือการเดินสู่การเป็นโรคประจำถิ่นอยู่แล้ว และจะทำไปพร้อมกันทั่วประเทศ อย่างไรก็ตาม ผู้ว่าราชการจังหวัดในฐานะประธานคณะกรรมการโรคติดต่อจังหวัด อาจจะมีมาตรการในจังหวัดของตนเองได้ซึ่งเป็นอำนาจภายใต้กฎหมาย
************************************** 28 เมษายน 2565

ที่มา : https://www.thaigov.go.th/news/contents/details/54031