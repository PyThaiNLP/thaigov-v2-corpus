รัฐบาลไทย-ข่าวทำเนียบรัฐบาล-นายกรัฐมนตรีให้กำลังใจประชาชนผู้ประสบอุทกภัย อ.จัตุรัส จ.ชัยภูมิ ย้ำรัฐบาลจะทำหน้าที่ดูแลประชาชนให้ดีที่สุด ขอทุกคนร่วมมือร่วมใจเพื่อแก้ไขปัญหาไปให้ได้


วันพุธที่ 29 กันยายน 2564
พิมพ์
นายกรัฐมนตรีให้กำลังใจประชาชนผู้ประสบอุทกภัย อ.จัตุรัส จ.ชัยภูมิ ย้ำรัฐบาลจะทำหน้าที่ดูแลประชาชนให้ดีที่สุด ขอทุกคนร่วมมือร่วมใจเพื่อแก้ไขปัญหาไปให้ได้
นายกรัฐมนตรีให้กำลังใจประชาชนผู้ประสบอุทกภัย อ.จัตุรัส จ.ชัยภูมิ ย้ำรัฐบาลจะทำหน้าที่ดูแลประชาชนให้ดีที่สุด ขอทุกคนร่วมมือร่วมใจเพื่อแก้ไขปัญหาไปให้ได้
วันนี้ (29 ก.ย.64) เวลา 15.35 น. ณ วัดชัยชนะวิหาร (วัดบ้านละหาน) ตำบลละหาน อำเภอจัตุรัส จังหวัดชัยภูมิ พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม พร้อมคณะ ตรวจเยี่ยมให้กำลังใจและมอบถุงยังชีพให้ประชาชนผู้ประสบอุทกภัยอำเภอจัตุรัส ซึ่งเมื่อเดินทางถึง นายกรัฐมนตรีได้เข้าสักการะพระประทานและนมัสการพระครูสุจิต วิหารกาล เจ้าอาวาสวัดชัยชนะวิหาร (วัดบ้านละหาน)
นายธนกร วังบุญคงชนะ โฆษกประจำสำนักนายกรัฐมนตรีเผยว่า นายกรัฐมนตรีได้กล่าวให้กำลังใจประชาชนว่า ได้นำความห่วงใยจากกรุงเทพมหานครและหลายจังหวัดของประเทศมาให้กับประชาชนทุกคนในพื้นที่จังหวัดชัยภูมิ ซึ่งขณะนี้ก็มี 30 จังหวัดที่ประสบอุทกภัยเช่นกัน ทั้งนี้ โครงสร้างที่อยู่อาศัยของประชาชนอยู่ใกล้แม่น้ำลำคลองในภาวะปกติก็ไม่เป็นไร แต่เมื่อมีพายุฝนตกหนักก็จะได้รับผลกระทบ ซึ่งหน่วยงานที่เกี่ยวข้องและประชาชนต้องเตรียมความพร้อมเพื่อรับมือกับสถานการณ์ได้ทันท่วงที และเกิดความเสียหายน้อย โดยรัฐบาลจะทำหน้าที่อย่างเต็มที่ให้ดีที่สุดในการดูแลประชาชน ซึ่งนายกฯ ได้สั่งการหน่วยงานที่เกี่ยวข้องให้เร่งแก้ไขปัญหาอุทกภัยแล้ว พร้อมไปกับที่รัฐบาลจะเร่งแก้ไขปัญหาหนี้สินและการเกษตร และแก้ไขปัญหาการว่างงานให้กับประชาชน
นายกรัฐมนตรีกล่าวด้วยว่า คนอีสานใจเด็ด รักใครรักจริง ตนก็เป็นคนสองจังหวัด โคราชกับชัยภูมิ การเดินทางมาในวันนี้มีทุกหน่วยงานมาดูแลช่วยเหลือประชาชน รวมทั้ง ส.ส. ในพื้นที่ด้วย ทั้งนี้ ความสุข ความโศกโรคภัยมาแล้วเดี๋ยวก็ไป ขอให้ทุกคนดูแลซึ่งกันและกัน เราจะต้องมีความเป็นไทย สังคมครอบครัวต้องไม่แตกแยกกัน วันข้างหน้าลูกหลานจะต้องดูแลครอบครัว เพื่อให้ครอบครัวและสังคมมีความเข้มแข็ง อันจะส่งผลดีต่อโดยรวม ต่อประเทศชาติต่อไป นายกฯ ยังได้อวยพรขอให้ทุกคนมีสุขภาพแข็งแรง อายุยืนยาว ประสบแต่โชคดีมีชัย พร้อมระวังการแพร่ระบาดของโรคโควิดด้วย
จากนั้น นายกรัฐมนตรีและคณะเดินลุยน้ำไปตรวจเยี่ยมผู้ประสบอุทกภัยบ้านละหาน ซึ่งนายกฯ ได้พูดคุยให้กำลังใจประชาชนตลอดทางที่ตรวจเยี่ยม โดยขอให้ทุกคนร่วมมือร่วมใจแก้ไขปัญหาไปให้ได้
อนึ่ง ระหว่างที่นายกรัฐมนตรี เดินทางโดยเฮลิคอปเตอร์จากอำเภอเมืองชัยภูมิ มาจุดจอด ฮ.บริเวณสามแยกบ้านหนองบัวรอง เพื่อตรวจเยี่ยมให้กำลังใจและมอบถุงยังชีพให้ประชาชนผู้ประสบอุทกภัยอำเภอจัตุรัส นั้น นายกรัฐมนตรียังได้ตรวจติดตามสถานการณ์อุทกภัยจังหวัดชัยภูมิภาพรวมทางอากาศด้วย

ที่มา : https://www.thaigov.go.th/news/contents/details/46376