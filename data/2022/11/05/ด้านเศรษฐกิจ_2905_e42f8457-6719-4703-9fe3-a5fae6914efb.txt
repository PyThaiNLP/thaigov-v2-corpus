รัฐบาลไทย-ข่าวทำเนียบรัฐบาล-กรมเจ้าท่า กระทรวงคมนาคม ห่วงใยประชาชน กรณีเรือภัตตาคารลอดใต้สะพานพุทธ หวั่นเกิดอันตรายได้


วันพฤหัสบดีที่ 17 กุมภาพันธ์ 2565
กรมเจ้าท่า กระทรวงคมนาคม ห่วงใยประชาชน กรณีเรือภัตตาคารลอดใต้สะพานพุทธ หวั่นเกิดอันตรายได้
...
จากเหตุการณ์เรือภัตตาคารอาหารล่องแม่น้ำเจ้าพระยา ที่มีจุดชมวิวและรับประทานอาหารบนดาดฟ้าเรือ จนเกิดเป็นกระแสสังคมบนสื่อออนไลน์ อาทิ TikTok Facebook หรืออื่นๆ และปรากฏเป็นคลิปวีดีโอของนักท่องเที่ยว ถ่ายไว้ขณะเรือกำลังลอดผ่านใต้สะพานพุทธในระยะประชิดตัว เนื่องมาจากระดับน้ำที่สูงขึ้น ทำให้บริเวณชั้นดาดฟ้าเรือใกล้ชิดกับท้องสะพานพุทธ อันเป็นเหตุให้นักท่องเที่ยวรู้สึกตื่นเต้น และมีผู้ประกอบการเรือภัตตาคารบางรายได้นำเหตุการณ์ความไม่ปลอดภัยนี้ มาเป็นจุดขายในการให้บริการล่องเรือภัตตาคารในแม่น้ำเจ้าพระยา
กรมเจ้าท่า กระทรวงคมนาคม โดยกลุ่มตรวจการเดินเรือ มีหน้าที่ดูแลรักษาความปลอดภัยทางน้ำ ไม่ได้เพิกเฉยต่อกรณีดังกล่าว ได้ส่งเจ้าหน้าที่เข้าตรวจตรา กำชับ และคุมเข้ม พร้อมมีหนังสือถึงผู้ประกอบการเรือ ผู้ควบคุมเรือ รวมถึงผู้จัดการเรือ ให้แจ้งนักท่องเที่ยวให้ระมัดระวังขณะเรือทำการลอดผ่านใต้ท้องสะพานพุทธขณะที่ระดับน้ำในแม่น้ำเจ้าพระยาสูงกว่าปกติ อันจะเป็นเหตุให้เกิดความไม่ปลอดภัยต่อชีวิตและทรัพย์สินได้ แนะนำให้หลีกเลี่ยงการนำนักท่องเที่ยวไปยืน นั่ง หรือถ่ายรูป ถ่ายคลิปในบริเวณดาดฟ้าเรือดังกล่าว กรมเจ้าท่า เน้นย้ำให้ดูแลป้องกันไม่ให้เกิดเหตุหรือความไม่ปลอดภัยต่อนักท่องเที่ยว อย่างเด็ดขาด และถ้ายังมีการเดินเรือที่อาจเกิดอันตรายต่อนักท่องเที่ยวเช่นนี้อีก จะกรมเจ้าท่าจะดำเนินการเอาผิดตามกฏหมายที่กรมเจ้าท่ากำหนดขั้นสูงสุด ทั้งการยึดประกาศนียบัตรผู้ควบคุมเรือ(นายเรือ)โดยทันที
ทั้งนี้ สำนักความปลอดภัยและสิ่งแวดล้อมทางน้ำ กรมเจ้าท่า มีโครงการที่จะติดตั้งเครื่องวัดความสูงของช่องลอดสะพานในแม่น้ำเจ้าพระยา ซึ่งเป็นเครื่องช่วยการเดินเรือประเภทหนึ่ง ที่จะช่วยลดปัญหาระยะห่างระหว่างเรือและใต้ท้องสะพาน ให้ผู้ควบคุมเรือทราบถึงระยะความสูงของช่องลอดใต้สะพาน (clearance) ช่วยให้เกิดความปลอดภัยขณะเดินเรือผ่านช่องลอดสะพาน และลดความเสี่ยงที่อาจทำให้เกิดอุบัติเหตุขณะโดยสารเรือได้อย่างมีประสิทธิภาพต่อไป

ที่มา : https://www.thaigov.go.th/news/contents/details/51641