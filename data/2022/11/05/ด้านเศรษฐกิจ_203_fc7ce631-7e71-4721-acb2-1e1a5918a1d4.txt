รัฐบาลไทย-ข่าวทำเนียบรัฐบาล-“เกษตรฯ” จับมือ “กลาโหม” รับซื้อผลผลิตทางการเกษตรและสนับสนุนพื้นที่จำหน่ายและกระจายผลผลิต


วันพุธที่ 30 มิถุนายน 2564
“เกษตรฯ” จับมือ “กลาโหม” รับซื้อผลผลิตทางการเกษตรและสนับสนุนพื้นที่จำหน่ายและกระจายผลผลิต
“เกษตรฯ” จับมือ “กลาโหม” รับซื้อผลผลิตทางการเกษตรและสนับสนุนพื้นที่จำหน่ายและกระจายผลผลิต
เพิ่มโอกาสให้ประชาชนเข้าถึงสินค้าเกษตรคุณภาพในราคาที่เป็นธรรม บรรเทาผลกระทบจากโควิด-19 และผลผลิตล้นตลาด
พิธีลงนามการจัดทำบันทึกข้อตกลงความร่วมมือ การรับซื้อผลผลิตทางการเกษตรและการสนับสนุนพื้นที่จำหน่ายและกระจายผลผลิตทางการเกษตรระหว่างกระทรวงเกษตรและสหกรณ์ และกระทรวงกลาโหม โดยมี ดร.ทองเปลว กองจันทร์ ปลัดกระทรวงเกษตรและสหกรณ์ และพลเอก ณัฐ อินทรเจริญ ปลัดกระทรวงกลาโหม ร่วมลงนามในพิธีฯ พร้อมด้วยผู้บริหารทั้งสองกระทรวงร่วมเป็นสักขีพยาน ณ กระทรวงเกษตรและสหกรณ์
ดร.ทองเปลว กองจันทร์ ปลัดกระทรวงเกษตรและสหกรณ์ เปิดเผยภายหลังพิธีลงนามการจัดทำบันทึกข้อตกลงความร่วมมือ การรับซื้อผลผลิตทางการเกษตรและการสนับสนุนพื้นที่จำหน่ายและกระจายผลผลิตทางการเกษตรระหว่าง กระทรวงเกษตรและสหกรณ์และกระทรวงกลาโหม โดยมีผู้บริหารกระทรวงเกษตรและสหกรณ์และผู้บริหารกระทรวงกลาโหมร่วมเป็นสักขีพยาน ณ ห้องประชุม 115 กระทรวงเกษตรและสหกรณ์ ว่า กระทรวงเกษตรและสหกรณ์ และกระทรวงกลาโหม ได้มีแนวทางร่วมกันในการจัดทำบันทึกข้อตกลงความร่วมมือ เรื่อง การรับซื้อผลผลิตทางการเกษตรและการสนับสนุนพื้นที่จำหน่ายและกระจายผลผลิตทางการเกษตร โดยมีวัตถุประสงค์หลักเพื่อให้ข้าราชการทหารและครอบครัว รวมถึงประชาชนในพื้นที่จังหวัดต่าง ๆ มีโอกาสได้เข้าถึงผลผลิตทางการเกษตรและอาหารที่มีคุณภาพในราคาที่เป็นธรรม อีกทั้งเป็นการช่วยเหลือเกษตรกรให้มีจุดจำหน่ายและกระจายผลผลิตทางการเกษตร เพื่อบรรเทาผลกระทบจากกรณีผลผลิตทางการเกษตรล้นตลาดและมีราคาตกต่ำ อันเนื่องมาจากสถานการณ์ต่างๆ ตลอดจน
ความร่วมมืออื่น ๆ โดยกระทรวงกลาโหมยินดีรับซื้อผลผลิตทางการเกษตรจากเกษตรกร โดยเฉพาะสินค้าเกษตรที่ได้รับผลกระทบในกรณีผลผลิตทางการเกษตรล้นตลาดจกสถานการณ์ต่างๆ และสนับสนุนพื้นที่สำหรับเป็นจุดจำหน่ายและกระจายสินค้าเกษตรในจังหวัดต่างๆ และพื้นที่ใกล้เคียง โดยจะสนับสนุนและคัดเลือกพื้นที่ที่มีศักยภาพเพื่อจำหน่ายและกระจายผลผลิตทางการเกษตร (Drop Point) และรับซื้อผลผลิตทางการเกษตรจากเกษตรกร ตามความต้องการและศักยภาพของหน่วย เช่น ผลผลิตปศุสัตว์ ประมง ผักและผลไม้ตามฤดูกาล ผลิตภัณฑ์นม ไข่ สินค้าเกษตรอินทรีย์ และผลผลิตทางการเกษตรที่สำคัญอื่นๆ เป็นต้น ซึ่งเบื้องต้นได้กำหนดพื้นที่ที่พร้อมให้การสนับสนุน รวม 42 พื้นที่ ครอบคลุมพื้นที่ทุกภาค ตัวอย่างพื้นที่นำร่องของสำนักงานปลัดกระทรวงกลาโหม กองบัญชาการกองทัพไทย กองทัพบก กองทัพเรือ และกองทัพอากาศ
“กระทรวงเกษตรและสหกรณ์พิจารณาคัดเลือกพื้นที่ที่มีศักยภาพร่วมกับกระทรวงกลาโหม เป็นพื้นที่จำหน่ายและกระจายผลผลิตทางการเกษตร เพื่อช่วยเหลือเกษตรกรให้มีช่องทางการจำหน่ายผลผลิตทางการเกษตรที่มีคุณภาพในราคาที่เป็นธรรมเพิ่มมากขึ้น (Drop Point) รวมถึงเป็นแหล่งรวบรวมผลผลิตทางการเกษตร การจัดการระบบการขนส่งและการจัดจำหน่ายผลผลิตทางการเกษตร ซึ่งตัวอย่างสินค้า/ผลผลิตทางการเกษตรที่คาดว่าจะมีผลผลิตออกมาเป็นจำนวนมาก ในช่วง 6 เดือนนี้ (กรกฎาคม - ธันวาคม 2564) ได้แก่ ผลไม้-ลำไยสด มะม่วงมหาชนก มะม่วงเขียวมรกต แก้วมังกร พืชผัก-พริก กระเทียม กะหล่ำปลี สินค้าปศุสัตว์-ไข่ไก่ ไข่เป็ด และสินค้าประมง-กุ้งขาวแวนนาไม กุ้งก้ามกราม ปลากะพง เป็นต้น โดยได้มอบหมายกรมการข้าว กรมปศุสัตว์ กรมหม่อนไหม กรมวิชาการเกษตร กรมส่งเสริมการเกษตร และสำนักงานเกษตรและสหกรณ์จังหวัด จัดทำข้อมูลผลผลิตทางการเกษตร ในปี 2564 ที่ประสงค์ให้กระทรวงกลาโหมรับซื้อและจัดจุดจำหน่าย โดยให้กรมส่งเสริมการเกษตรเป็นหน่วยงานหลักจัดทำข้อมูลและแผนปฏิบัติการที่จะดำเนินงานร่วมกับกระทรวงกลาโหม ภายหลังลงนามบันทึกข้อตกลงความร่วมมือฯ ทั้งนี้ อยู่ระหว่างหน่วยงานในสังกัดในระดับพื้นที่ร่วมกันสำรวจความต้องการรับซื้อและความพร้อม/ศักยภาพพื้นที่ของกระทรวงกลาโหม จำนวน 42 แห่ง ในพื้นที่ 25 จังหวัด ในการจัดเป็นจุดจำหน่ายสินค้าเกษตรและกระจายผลผลิตทางการเกษตร โดยให้สำนักงานเกษตรจังหวัดรายงานผลให้กรมส่งเสริมการเกษตร เพื่อจัดทำแผนการดำเนินงานต่อไป” ปลัดเกษตรฯ กล่าว
นอกจากนี้ สำหรับเกษตรกร และสถาบันเกษตรกรที่ประสบปัญหาผลผลิตล้นตลาด สามารถติดต่อขอความช่วยเหลือไปยังสำนักงานเกษตรจังหวัด และสำนักงานเกษตรอำเภอในพื้นที่ได้โดยตรงอีกด้วย.

ที่มา : https://www.thaigov.go.th/news/contents/details/43277