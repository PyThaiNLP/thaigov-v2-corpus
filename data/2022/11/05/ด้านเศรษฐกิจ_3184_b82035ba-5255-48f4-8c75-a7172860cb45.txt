รัฐบาลไทย-ข่าวทำเนียบรัฐบาล-กระทรวงเกษตรฯ เตรียมความพร้อมจัดงานวันคล้ายวันสถาปนาของกระทรวงเกษตรและสหกรณ์ ครบรอบปีที่ 130 อย่างยิ่งใหญ่


วันพุธที่ 16 มีนาคม 2565
พิมพ์
กระทรวงเกษตรฯ เตรียมความพร้อมจัดงานวันคล้ายวันสถาปนาของกระทรวงเกษตรและสหกรณ์ ครบรอบปีที่ 130 อย่างยิ่งใหญ่
กระทรวงเกษตรฯ เตรียมความพร้อมจัดงานวันคล้ายวันสถาปนาของกระทรวงเกษตรและสหกรณ์ ครบรอบปีที่ 130 อย่างยิ่งใหญ่ ย้อนยุคศตวรรษ 100 กว่าปีของความเป็นมา
ดร.ทองเปลว กองจันทร์ ปลัดกระทรวงเกษตรและสหกรณ์ เปิดเผยว่า กระทรวงเกษตรและสหกรณ์เตรียมความพร้อมจัดงานวันคล้ายวันสถาปนาของกระทรวงเกษตรและสหกรณ์ ครบรอบปีที่ 130 ซึ่งตรงกับวันที่ 1 เมษายน ของทุกปี และตรงกับวันข้าราชการพลเรือนด้วย โดยภายในงานจะมีการสักการะสิ่งศักดิ์สิทธิ์ประจำกระทรวง ได้แก่ ศาลพระภูมิเจ้าที่ ศาลท้าวเวสสุวรรณ ศาลตา-ยาย องค์พระพิรุณทรงนาค (หน้าอาคาร) และองค์พระพิรุณทรงนาค (ห้องพิพิธภัณฑ์)        และเข้าสู่ช่วงพิธีสงฆ์ นอกจากนี้ ยังเตรียมความพร้อมในพิธีมอบเกียรติบัตรและเครื่องหมายเชิดชูเกียรติสืบสานเกษตรกรรมยั่งยืน รวมถึงการแสดงผลงานสำคัญ 130 ปี ของกระทรวงเกษตรและสหกรณ์ สู่การพัฒนาอย่างยั่งยืน        โดยจะได้รับเกียรติจากรัฐมนตรีว่าการกระทรวงเกษตรและสหกรณ์เป็นประธานในพิธี รัฐมนตรีช่วยว่าการกระทรวงเกษตรและสหกรณ์ และผู้บริหารกระทรวงเกษตรและสหกรณ์ เข้าร่วมด้วย
ทั้งนี้ การมอบเกียรติบัตรและเครื่องหมายเชิดชูเกียรติสืบสานเกษตรกรรมยั่งยืน มีวัตถุประสงค์เพื่อเชิดชูแก่ข้าราชการ เจ้าหน้าที่ ผู้มีจิตอาสา ประกอบคุณงามความดีที่มีความประพฤติเหมาะสม ผู้ที่ทำคุณประโยชน์ให้แก่กระทรวงเกษตรและสหกรณ์ หรือมีผลการปฏิบัติงานด้านการเกษตรและสหกรณ์ดีเด่นเป็นที่ประจักษ์ มีคุณสมบัติบุคคลตามข้อ 4 (9) และ (10) ของระเบียบกระทรวงเกษตรและสหกรณ์ ว่าด้วยเกียรติบัตรและเครื่องหมายเชิดชูเกียรติสืบสานเกษตรกรรมยั่งยืน พ.ศ. 2564 คือ 1) เป็นผู้มีความประพฤติดี ปฏิบัติงานในหน้าที่และนอกเหนือหน้าที่สม่ำเสมอ เต็มใจมีจิตมุ่งผลสัมฤทธิ์ของงานที่รับผิดชอบ จนมีผลงานด้านการสืบสานเกษตรกรรมยั่งยืนปรากฏที่เป็นประโยชน์ต่อราชการ ประชาชน มากกว่าผู้อื่นอย่างเด่นชัด และ 2) เป็นผู้มีผลงานเชิงประจักษ์ดีเด่นด้านการสืบสานเกษตรกรรมยั่งยืนเป็นที่ยอมรับ สมควรได้รับการยกย่อง โดยคำนึงถึงผลการปฏิบัติงานในหน้าที่เป็นอันดับแรก ผลงานจากการอุทิศ ทุ่มเท เสียสละ เกิดประโยชน์ยิ่งกับส่วนราชการ หรือสาธารณชน ทั้งนี้ อาจปรากฎเป็นผลงานด้านเอกสารที่สืบค้นได้อย่างเป็นรูปธรรม
สำหรับกิจกรรม “เหลียวหลัง แลหน้า 130 ปี กระทรวงเกษตรและสหกรณ์” ปลัดกระทรวงเกษตรและสหกรณ์ จะเล่าเรื่องบอกกล่าวถึงประวัติความเป็นมาของกระทรวงเกษตรฯ ตั้งแต่ พ.ศ. 2435 – 2565 เหตุการณ์และนโยบาย        ที่สำคัญ และการขับเคลื่อนภาคเกษตรอย่างยั่งยืน ซึ่งเป็นการวางรากฐานการทำงานของกระทรวงรองรับความปกติใหม่ (New Normal) ต่อไป

ที่มา : https://www.thaigov.go.th/news/contents/details/52634