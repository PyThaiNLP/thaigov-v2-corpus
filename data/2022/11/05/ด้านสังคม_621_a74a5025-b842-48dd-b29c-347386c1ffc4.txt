รัฐบาลไทย-ข่าวทำเนียบรัฐบาล-โฆษกดีอีเอสเตือนอย่าเชื่อข่าวปลอม ธปท. ส่ง sms ให้ประชาชน แจ้งว่าได้รับสินเชื่อ


วันพฤหัสบดีที่ 30 กันยายน 2564
โฆษกดีอีเอสเตือนอย่าเชื่อข่าวปลอม ธปท. ส่ง sms ให้ประชาชน แจ้งว่าได้รับสินเชื่อ
โฆษกดีอีเอสเตือนอย่าเชื่อข่าวปลอม ธปท. ส่ง sms ให้ประชาชน แจ้งว่าได้รับสินเชื่อ
นางสาวนพวรรณ หัวใจมั่น โฆษกกระทรวงดิจิทัลเพื่อเศรษฐกิจและสังคมฝ่ายการเมือง กล่าวว่า ตามที่มีการเผยแพร่ในสื่อสังคมออนไลน์ประเด็นเรื่อง ธปท. ส่ง sms ให้ประชาชน แจ้งว่าได้รับสินเชื่อ ทางศูนย์ต่อต้านข่าวปลอมได้ดำเนินการตรวจสอบข้อเท็จจริงกับ ธนาคารแห่งประเทศไทย กระทรวงการคลัง พบว่าประเด็นดังกล่าวนั้น เป็นข้อมูลเท็จ
กรณีที่มีประชาชนได้รับข้อความ SMS ระบุว่า คุณได้รับสินเชื่อจากธนาคารแห่งประเทศไทย พร้อมแนบลิงก์ให้คลิกนั้น ทางธนาคารแห่งประเทศไทย (ธปท.) กระทรวงการคลัง ได้ตรวจสอบและชี้แจงข้อเท็จจริงว่า SMS ดังกล่าวไม่ใช่ของธนาคารแห่งประเทศไทยแต่อย่างใด หากได้รับ SMS ดังกล่าว อย่ากดลิงก์หรือกรอกข้อมูลเป็นอันขาดเนื่องจาก ธปท. ไม่ได้มีการปล่อยกู้กับประชาชนทั่วไป อีกทั้งยังมีความเสี่ยงถูกนำข้อมูลไปใช้ในทางทุจริต โปรดตรวจสอบรายชื่อผู้ให้บริการที่ได้รับอนุญาตประกอบธุรกิจสินเชื่อจาก ธปท. ก่อนกู้เงินทุกครั้ง คลิกhttps://bit.ly/3CBgMMA
ดังนั้นขอให้ประชาชนอย่าหลงเชื่อข้อมูลดังกล่าว และขอความร่วมมือไม่ส่ง หรือแชร์ข้อมูลดังกล่าวต่อในช่องทางสื่อสังคมออนไลน์ต่างๆ และเพื่อให้ประชาชนได้รับข้อมูลข่าวสารจากธนาคารแห่งประเทศไทย สามารถติดตามได้ที่เว็บไซต์ www.bot.or.th หรือโทร. 02 2835353
นอกจากนี้ประชาชนทุกคนสามารถเข้ามามีส่วนร่วมสนับสนุนการแก้ไขปัญหาการเผยแพร่ข้อมูลเท็จทางสื่อสังคมออนไลน์ ตลอดจนแจ้งเบาะแสการฉ้อโกงหรือหลอกลวงทางโซเชียล โดยแจ้งเข้ามาได้ผ่านช่องทาง ดังนี้ ไลน์@antifakenewscenter เว็บไซต์ https://www.antifakenewscenter.com/ ทวิตเตอร์ https://twitter.com/AFNCThailand และโทรสายด่วน GCC 1111 ต่อ 87 รวมทั้งศูนย์รับเรื่องร้องเรียนปัญหาออนไลน์ โทร. 1212 เพื่อจะประสานต่อไปยังหน่วยงานที่เกี่ยวข้องต่อไป
*********

ที่มา : https://www.thaigov.go.th/news/contents/details/46442