รัฐบาลไทย-ข่าวทำเนียบรัฐบาล-นายกฯ ปลื้ม “คลองโอ่งอ่าง” กลับมาเปิดให้บริการแล้ว สอดคล้องกับนโยบายผ่อนคลายกิจกรรมทางเศรษฐกิจ และเปิดประเทศ เตรียมพร้อมรองรับการฟื้นฟูเศรษฐกิจ


วันอาทิตย์ที่ 17 ตุลาคม 2564
พิมพ์
นายกฯ ปลื้ม “คลองโอ่งอ่าง” กลับมาเปิดให้บริการแล้ว สอดคล้องกับนโยบายผ่อนคลายกิจกรรมทางเศรษฐกิจ และเปิดประเทศ เตรียมพร้อมรองรับการฟื้นฟูเศรษฐกิจ
นายกฯ ปลื้ม “คลองโอ่งอ่าง” กลับมาเปิดให้บริการแล้ว สอดคล้องกับนโยบายผ่อนคลายกิจกรรมทางเศรษฐกิจ และเปิดประเทศ เตรียมพร้อมรองรับการฟื้นฟูเศรษฐกิจ
นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า ต่อกรณีการเปิดถนนคนเดิน “คลองโอ่งอ่าง” อีกครั้ง ตั้งแต่วันที่ 15 ตุลาคม 2564 นั้น พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม รับทราบและยินดีที่มีการตอบรับตามนโยบายรัฐบาลประกาศผ่อนปรนให้กิจกรรมและกิจการทางเศรษฐกิจในบางประเภท ซึ่งนายกรัฐมนตรีเชื่อมั่นว่า จะเป็นโอกาสในการส่งเสริมการท่องเที่ยว สร้างงาน สร้างรายได้ให้กับประชาชน อย่างไรก็ดี ขอให้ดำเนินการด้วยความระมัดระวังเป็นไปตามมาตรการ COVID-Free Setting ป้องกันโรคโควิด – 19 ที่รัดกุม
โฆษกรัฐบาล กล่าวว่า นอกจากคลองโอ่งอ่าง ที่ได้รับการปรับปรุงและพัฒนา จนได้รับได้รับรางวัล 2020 Asian Townscape Awards จาก โครงการตั้งถิ่นฐานมนุษย์แห่งสหประชาชาติ (United Nations Human Settlements Programme: UN-HABITAT) แล้ว ที่ผ่านมา นายกฯ ให้ความสำคัญกับวิถีชีวิตความเป็นอยู่ของประชาชนทุกคน โดยได้ติดตามโครงการปรับปรุงภูมิทัศน์บริเวณรอบคูคลอง ของคลองต่าง ๆ ในเมืองอย่างต่อเนื่อง อาทิ คลองช่องนนทรี คลองเปรมประชากร คลองคูเมืองเดิม คลองแสนแสบ คลองผดุงกรุงเกษม และคลองรอบกรุง พื้นที่รอบคลองเหล่านี้ได้รับการพลิกฟื้นให้กลับมามีชีวิตชีวา บ้านเรือนได้รับการปรับปรุงให้สวยงาม ไม่ขวางทางน้ำ มีเขื่อนระบายน้ำ เพิ่มพื้นที่สาธารณะให้กับคนเมือง ยกระดับคุณภาพชีวิตความเป็นอยู่ของประชาชน เพิ่มช่องทางการคมนาคม บำบัดน้ำเสีย แก้ปัญหาสิ่งแวดล้อม และเสริมสร้างสุขภาพกายและจิตใจให้ประชาชน
อนึ่ง ถนนคนเดินบริเวณคลองโอ่งอ่างจะเปิดทุกวันศุกร์ เสาร์ อาทิตย์ ระหว่างเวลา 15.00 - 20.00 น. มีกิจกรรมหลากหลาย อาทิ พายเรือคายัค รับชมทัศนียภาพสองฝั่งคลอง ชมภาพสตรีทอาร์ทบนถนนคนเดิน การแสดงจากประชาชนทั่วไป และมีซุ้มขายอาหารและสินค้า ทั้งนี้ กทม. ได้จัดมาตรการตรวจคัดกรองโควิด-19 ด้วยชุดตรวจ ATK ให้กับผู้ค้า ผู้ประกอบการและผู้ที่จัดกิจกรรมต่างๆ ทุกราย เป็นประจำทุกสัปดาห์ เพื่อความปลอดภัยของผู้เข้าร่วมงานทุกคน และในเดือนพฤศจิกายน ที่จะถึงนี้ กทม.ได้เตรียมจัดงานวันลอยกระทงคลองโอ่งอ่าง ในระหว่างวันที่ 19-21 พ.ย. 64 ด้วย

ที่มา : https://www.thaigov.go.th/news/contents/details/47076