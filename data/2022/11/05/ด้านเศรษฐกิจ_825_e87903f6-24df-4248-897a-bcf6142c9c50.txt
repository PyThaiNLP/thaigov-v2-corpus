รัฐบาลไทย-ข่าวทำเนียบรัฐบาล-ท่าอากาศยานสุวรรณภูมิ จัดฝึกซ้อมแผนเผชิญเหตุของท่าอากาศยานประจำปี 2564


วันศุกร์ที่ 3 กันยายน 2564
ท่าอากาศยานสุวรรณภูมิ จัดฝึกซ้อมแผนเผชิญเหตุของท่าอากาศยานประจำปี 2564
...
ท่าอากาศยานสุวรรณภูมิ จัดการฝึกซ้อมบนโต๊ะสถานการณ์จำลอง (Table-top Exercise) ตามแผนเผชิญเหตุของสนามบิน ท่าอากาศยานสุวรรณภูมิ ประจำปี 2564 กรณีการละเมิดมาตรการรักษาความปลอดภัย และการโจมตีด้วยอาวุธ เพื่อรองรับและเเก้ไขปัญหาหากเกิดเหตุการณ์ฉุกเฉินได้อย่างรวดเร็วมีประสิทธิภาพ
วันนี้ (3 ก.ย.64) เวลา 09.30 น. นายกิตติพงศ์ กิตติขจร รองผู้อำนวยการท่าอากาศยานสุวรรณภูมิ (สายปฏิบัติการ 1) บริษัท ท่าอากาศยานไทย จำกัด (มหาชน) (ทอท.) เป็นประธานในจัดการฝึกซ้อมบนโต๊ะสถานการณ์จำลอง (Table-top Exercise) ตามแผนเผชิญเหตุของสนามบิน ท่าอากาศยานสุวรรณภูมิ ประจำปี 2564 ผ่านระบบ Video Conference โดยมีวัตถุประสงค์เพื่อให้ผู้เกี่ยวข้องได้เข้าใจบทบาทหน้าที่ ความรับผิดชอบตามที่กำหนดไว้ และสามารถนำไปปฏิบัติในสถานการณ์การกระทำอันเป็นการแทรกแซงโดยมิชอบด้วยกฎหมายได้อย่างมีประสิทธิภาพ
นายกิตติพงศ์ฯ กล่าวเพิ่มเติมว่า ปัจจุบันประเทศไทยอยู่ระหว่างการแพร่ระบาดของโรคติดเชื้อไวรัสโคโรนา 2019 (COVID-19) ทำให้ท่าอากาศยานสุวรรณภูมิ(ทสภ.) ไม่สามารถทำการฝึกซ้อมแบบเต็มรูปแบบ(Full Scale Exercise)ได้  จึงได้ปรับการฝึกซ้อมเป็นในรูปแบบการฝึกซ้อมบนโต๊ะสถานการณ์จำลอง (Table-top Exercise)แทน โดยการฝึกซ้อมในครั้งนี้ได้กำหนดสถานการณ์สมมุติ ในระหว่างสถานการณ์ระบาดของโรคติดเชื้อไวรัสโคโรนา 2019 (COVID-19) ร่วมกับสถานการณ์การละเมิดมาตรการรักษาความปลอดภัยในบทที่ 7  และการโจมตีด้วยอาวุธ และการก่อวินาศกรรมในบทที่ 2 ของแผนเผชิญเหตุของสนามบิน ท่าอากาศยานสุวรรณภูมิ การฝึกซ้อมครั้งนี้จะช่วยให้หน่วยงานต่างๆที่เกี่ยวข้องทุกภาคส่วนที่ปฎิบัติงานใน ทสภ. สามารถแก้ไขเหตุการณ์ฉุกเฉินที่เกิดขึ้นได้อย่างมีประสิทธิภาพ ซึ่งสอดคล้องตามแผนการรักษาความปลอดภัยการบินพลเรือนแห่งชาติ (National Civil Aviation Security Programme: NCASP) โดยการฝึกซ้อมในครั้งนี้ได้รับความร่วมมือเป็นอย่างดี จากผู้บริหารและผู้ปฏิบัติงานที่เกี่ยวข้อง ประกอบด้วย ผู้แทนบริษัท วิทยุการบินแห่งประเทศไทย จำกัด ตำรวจภูธรท่าอากาศยานสุวรรณภูมิ สถาบันการแพทย์ฉุกเฉินแห่งชาติ บริษัท การบินไทย จำกัด (มหาชน) บริษัท ดับบลิวเอฟเอสพีจีคาร์โก้ จำกัด   สายการบินเวียดเจ็ทแอร์ ฯลฯ  เข้าร่วมการฝึกซ้อมในครั้งนี้อย่างพร้อมเพรียง
ทสภ. เล็งเห็นความสำคัญของการเตรียมความพร้อมเพื่อรับมือสถานการณ์ต่างๆ ที่เกิดขึ้นจึงจัดให้มีการฝึกซ้อม บนโต๊ะสถานการ์ณจำลอง (Table-top Exercise) เป็นประจำอย่างน้อยปีละ 1 ครั้ง เพื่อสร้างความมั่นใจให้กับผู้โดยสารและผู้ใช้บริการ อีกทั้ง เป็นการบูรณาการความร่วมมือระหว่างหน่วยงานร่วมกัน รวมถึงให้ส่วนงานต่างๆ ที่เกี่ยวข้อง       ได้ปฏิบัติตามมาตรฐานของขั้นตอนความพร้อมเมื่อเกิดอุบัติการณ์ ซึ่งทำให้การฝึกซ้อมครั้งนี้สำเร็จลุล่วงไปด้วยดี

ที่มา : https://www.thaigov.go.th/news/contents/details/45492