รัฐบาลไทย-ข่าวทำเนียบรัฐบาล-รัฐมนตรีเกษตรฯ เปิดการสัมมนา DOAE Next Step ขับเคลื่อนงานส่งเสริมการเกษตรวิถีใหม่


วันพฤหัสบดีที่ 23 ธันวาคม 2564
รัฐมนตรีเกษตรฯ เปิดการสัมมนา DOAE Next Step ขับเคลื่อนงานส่งเสริมการเกษตรวิถีใหม่
รัฐมนตรีเกษตรฯ เปิดการสัมมนา DOAE Next Step ขับเคลื่อนงานส่งเสริมการเกษตรวิถีใหม่ มุ่งเน้นต้องให้พี่น้องเกษตรกรได้เข้าถึง เรียนรู้ และสามารถปฏิบัติได้จริง
ดร.เฉลิมชัย ศรีอ่อน รัฐมนตรีว่าการกระทรวงเกษตรและสหกรณ์ เปิดเผยภายหลังเปิดการสัมมนา DOAE Next Step ขับเคลื่อนงานส่งเสริมการเกษตรวิถีใหม่ ณ โรงแรม รามา การ์เด้น กรุงเทพมหานคร ว่า กระทรวงเกษตรและสหกรณ์ โดยกรมส่งเสริมการเกษตร ได้จัดสัมมนาดังกล่าวขึ้น เพื่อให้ผู้บริหารและเจ้าหน้าที่ของกรมส่งเสริมการเกษตร ทั้งในส่วนกลางและส่วนภูมิภาค มีความรู้ความเข้าใจในนโยบาย และแนวทางการขับเคลื่อนงานของกระทรวงเกษตรและสหกรณ์ รวมถึงแนวทางการดำเนินงานของกรมส่งเสริมการเกษตร ประจำปีงบประมาณ 2565 และประเด็นอื่น ๆ ที่เกี่ยวข้อง เนื่องจากในช่วงที่ผ่านมา มีสถานการณ์และการเปลี่ยนแปลงหลายประการที่ส่งผลกระทบต่อการทำงานส่งเสริมการเกษตรทั้งในระยะสั้นและระยะยาว จึงมีความจำเป็นที่ต้องปรับวิธีการทำงานให้สอดคล้องกับสถานการณ์การเปลี่ยนแปลงดังกล่าว โดยเฉพาะมุ่งสู่การเป็น Digital DOAE เพื่อให้สามารถขับเคลื่อนงานและรองรับสถานการณ์การเปลี่ยนแปลง และยังให้ความสำคัญกับการดำเนินงานตามนโยบายของรัฐบาลและกระทรวงเกษตรและสหกรณ์ ในการพัฒนาอาชีพและสร้างรายได้ให้แก่เกษตรกร
"เราต้องเดินตามเทคโนโลยีให้ทัน ตามยุคตามสมัย ซึ่งกรมส่งเสริมการเกษตรมีความสำคัญอย่างมาก เพราะมีข้าราชการอยู่ทุกพื้นที่ในประเทศไทย มีความสนิทสนมในระดับครัวเรือนกับเกษตรกร ซึ่งเป็นสิ่งที่ผมพูดมาตลอดว่าอยากให้ข้าราชการของกระทรวงเกษตรฯ เข้าถึงพี่น้องเกษตรกรเหมือนเป็นคนในครอบครัว อย่างไรก็ตาม ในระดับผู้บริหารต้องสร้างขวัญและกำลังใจให้กับข้าราชการในพื้นที่ เพราะเปรียบเสมือนเป็นตัวแทนของกระทรวงเกษตรและสหกรณ์ และในวันนี้ตามที่ได้กำหนดยุทธศาสตร์ที่จะเดินไปข้างหน้าอย่างชัดเจน ต้องให้มีความทันสมัยและพร้อมไปกับโลกในยุคปัจจุบัน ซึ่งยุทธศาสตร์ 5 ด้าน 15 นโยบายสำคัญที่กำหนดนั้น จะเป็นสิ่งที่จะต้องให้พี่น้องเกษตรกรได้เข้าถึง เรียนรู้ และสามารถปฏิบัติได้จริง เพราะฉะนั้นหากจะประสบความสำเร็จได้ทุกคนจะต้องนำไปใช้ไปปฏิบัติ แล้วส่งถึงพี่น้องเกษตรกรได้ด้วย อย่างไรก็ตาม เราต้องพัฒนาพี่น้องเกษตรกรให้เข้มแข็งด้วยตัวเอง พร้อมทั้งต้องบูรณาการการทำงานกับทุกภาคส่วน ทั้งภาครัฐ ภาคเอกชน และภาคเกษตรกร เพื่อร่วมกันเดินไปข้างและมุ่งสู่เป้าหมายที่วางไว้" ดร.เฉลิมชัย กล่าว

ที่มา : https://www.thaigov.go.th/news/contents/details/49814