รัฐบาลไทย-ข่าวทำเนียบรัฐบาล-นายชยธรรม์ พรหมศร ปลัดกระทรวงคมนาคม เปิดกิจกรรมการประชุมเชิงปฏิบัติการ เพื่อแลกเปลี่ยนเรียนรู้การดำเนินงานพัฒนาองค์กรคุณธรรมภายใต้สถานการณ์การแพร่ระบาดของโรคติดเชื้อไวรัสโคโรนา 201


วันพุธที่ 27 เมษายน 2565
นายชยธรรม์ พรหมศร ปลัดกระทรวงคมนาคม เปิดกิจกรรมการประชุมเชิงปฏิบัติการ เพื่อแลกเปลี่ยนเรียนรู้การดำเนินงานพัฒนาองค์กรคุณธรรมภายใต้สถานการณ์การแพร่ระบาดของโรคติดเชื้อไวรัสโคโรนา 201
...
นายชยธรรม์ พรหมศร ปลัดกระทรวงคมนาคม เป็นประธานเปิดกิจกรรมการประชุมเชิงปฏิบัติการเพื่อแลกเปลี่ยนเรียนรู้การดำเนินงานพัฒนาองค์กรคุณธรรมภายใต้สถานการณ์การแพร่ระบาดของโรคติดเชื้อไวรัสโคโรนา 2019 (โควิด-19) โดยมี นางจตุพร เนียมสุข ผู้ช่วยปลัดกระทรวงคมนาคม ผู้บริหาร ข้าราชการ พนักงานเจ้าหน้าที่ของกระทรวงคมนาคมและหน่วยงานในสังกัดเข้าร่วมกิจกรรม นางสาวสุชาฎา วรินทร์เวช นักวิเคราะห์นโยบายและแผนชำนาญการพิเศษ หัวหน้ากลุ่มยุทธศาสตร์และภารกิจอำนวยการ ศูนย์ปฏิบัติการต่อต้านการทุจริตกระทรวงสาธารณสุข ซึ่งเป็นหน่วยงานที่มีผลสำเร็จเชิงประจักษ์ในการพัฒนาองค์กรคุณธรรม เป็นวิทยากร เมื่อวันที่ 27 เมษายน 2565 ณ ห้องประชุมกระทรวงคมนาคม และผ่านระบบ Zoom Cloud Meetings
นายชยธรรม์ พรหมศร กล่าวว่า กระทรวงคมนาคมได้ให้ความสำคัญและดำเนินการจัดกิจกรรมด้านการป้องกันการปราบปรามการทุจริตมาอย่างต่อเนื่อง เนื่องด้วยนายศักดิ์สยาม ชิดชอบ รัฐมนตรีว่าการกระทรวงคมนาคม ได้มอบนโยบายในการประชุมหัวหน้าส่วนราชการในสังกัดกระทรวงคมนาคมและการประชุมทุกระดับ เน้นย้ำให้ข้าราชการ พนักงาน และเจ้าหน้าที่ของกระทรวงคมนาคมทุกคนคำนึงถึงความถูกต้อง ระเบียบ กฎหมาย และหลักธรรมาภิบาลในการปฏิบัติงาน ซึ่งจำเป็นต้องดำเนินการด้วยความรู้ และหนึ่งในเรื่องของหลักธรรมาภิบาลที่สำคัญ คือ Transparency (หลักความโปร่งใส) จะต้องโยงกับทุกเรื่องของการปฏิบัติงานทุกอย่างให้ถูกต้อง เพื่อป้องกันไม่ให้เกิดการทุจริต กระทรวงคมนาคมเป็นหน่วยงานที่มีภารกิจหลักในการพัฒนาโครงสร้างพื้นฐานของประเทศ ซึ่งเกี่ยวโยงกับโครงการก่อสร้างที่มูลค่าจำนวนมาก การจัดกิจกรรมเพื่อให้ความรู้ สร้างค่านิยม สร้างความมีจิตสำนึกในด้านจริยธรรมและคุณธรรมจึงเป็นสิ่งสำคัญ รวมทั้งเป็นการดำเนินการในเชิงป้องกันด้านกระบวนการป้องกันการปราบปรามการทุจริตด้วย ทั้งนี้ ขอให้ทุกท่านที่เข้ากิจกรรมให้ความสำคัญ ใส่ใจ และนำความรู้ที่ได้รับไปเผยแพร่ให้กับเจ้าหน้าที่ภายใต้การกำกับดูแล เพื่อเป็นการสร้างเกราะป้องกัน การรับรู้ จริยธรรม และคุณธรรมในจิตใจ ป้องกันไม่ให้เกิดโอกาสที่จะดำเนินการในสิ่งที่ไม่ถูกต้องในการปฏิบัติงานต่อไป
กิจกรรมการประชุมเชิงปฏิบัติการ เพื่อแลกเปลี่ยนเรียนรู้การดำเนินงานพัฒนาองค์กรคุณธรรมภายใต้สถานการณ์การแพร่ระบาดของโรคติดเชื้อไวรัสโคโรนา 2019 (โควิด-19) ได้ดำเนินการตามแผนพัฒนาเศรษฐกิจและสังคมแห่งชาติ ฉบับที่ 12 (พ.ศ. 2560 – 2565) ที่มุ่งเน้นการปรับเปลี่ยนค่านิยมให้คนไทยมีคุณธรรม จริยธรรม มีวินัย จิตสาธารณะ และพฤติกรรมที่พึงประสงค์ และแผนแม่บทส่งเสริมคุณธรรมแห่งชาติ ฉบับที่ 1 (พ.ศ. 2559 - 2565) มุ่งสร้างเครือข่ายความร่วมมือในการส่งเสริมคุณธรรม ให้ความสำคัญกับการผนึกกำลังทุกภาคส่วนให้มีส่วนร่วมในการส่งเสริมคุณธรรม มุ่งหมายให้ภาครัฐมีความโปร่งใส ปลอดการทุจริตและประพฤติมิชอบ รวมทั้งให้มีการสร้างวัฒนธรรมต่อต้านการทุจริตและประพฤติมิชอบของบุคลากรภาครัฐให้เกิดขึ้นในสังคม ตลอดจนส่งเสริมปลูกฝังอย่างต่อเนื่อง ให้ทุกคน ทุกครอบครัว ทุกชุมชน ทุกองค์กร และทุกหน่วยงานมีคุณธรรม โดยยึดหลัก  การระเบิดจากข้างใน เพื่อให้ทุกคนตระหนักถึงความสำคัญของการมีคุณธรรม จริยธรรม และมีส่วนร่วมในการสร้างสังคมคุณธรรม ตามยุทธศาสตร์ชาติ 20 ปี เพื่อให้สังคมมีความเข้มแข็ง สงบสุข ร่มเย็น โดยสมาชิกในสังคมยึดถือปฏิบัติตามหลักธรรมคำสอนทางศาสนา หลักปรัชญาของเศรษฐกิจพอเพียง และวิถีวัฒนธรรมที่ดีงามของไทย

ที่มา : https://www.thaigov.go.th/news/contents/details/53998