รัฐบาลไทย-ข่าวทำเนียบรัฐบาล-รฟม. กำชับผู้รับจ้างขุดลอกท่อระบายน้ำและลำรางในแนวก่อสร้างรถไฟฟ้า เพื่อเพิ่มประสิทธิภาพการระบายน้ำ


วันพุธที่ 20 ตุลาคม 2564
รฟม. กำชับผู้รับจ้างขุดลอกท่อระบายน้ำและลำรางในแนวก่อสร้างรถไฟฟ้า เพื่อเพิ่มประสิทธิภาพการระบายน้ำ
โครงการรถไฟฟ้าสายสีส้ม ช่วงศูนย์วัฒนธรรมแห่งประเทศไทย - มีนบุรี (สุวินทวงศ์) อย่างต่อเนื่อง
การรถไฟฟ้าขนส่งมวลชนแห่งประเทศไทย (รฟม.) กระทรวงคมนาคม ในฐานะหน่วยงานที่รับผิดชอบดำเนินการก่อสร้างโครงการรถไฟฟ้าสายสีส้ม ช่วงศูนย์วัฒนธรรมแห่งประเทศไทย - มีนบุรี (สุวินทวงศ์) ได้ติดตามเฝ้าระวังพื้นที่ก่อสร้างรถไฟฟ้าตลอดแนวถนนรามคำแหง เพื่อบรรเทาปัญหาน้ำท่วมขังและเพิ่มประสิทธิภาพการระบายน้ำ  โดยกำชับให้ผู้รับจ้างก่อสร้างงานโยธาทุกสัญญา ดำเนินการลอกท่อระบายน้ำและลำรางตลอดแนวเส้นทางโครงการฯ เพื่อป้องกันเศษวัสดุอุดตันในแนวก่อสร้างรถไฟฟ้า และเพิ่มประสิทธิภาพการระบายน้ำให้ดีมากยิ่งขึ้น โดย กิจการร่วมค้า ซีเคเอสที ผู้รับจ้างก่อสร้างงานโยธาอุโมงค์ทางวิ่งและสถานีใต้ดิน โครงการรถไฟฟ้าสายสีส้ม สัญญาที่ 2 ช่วงรามคำแหง 12 - หัวหมาก ได้ดำเนินการลอกท่อระบายน้ำถนนรามคำแหง บริเวณพื้นที่ก่อสร้างสถานีรามคำแหง 12  สถานีรามคำแหง สถานี กกท. และสถานีรามคำแหง 34 เพื่อป้องกันเศษวัสดุอุดตันในแนวก่อสร้างรถไฟฟ้า บรรเทาปัญหาน้ำท่วมขังบนถนรามคำแหง
ทั้งนี้ รฟม. ได้เน้นย้ำให้ที่ปรึกษาโครงการ กำกับดูแลให้ผู้รับจ้างฯ ลอกท่อระบายน้ำตามแนวก่อสร้างรถไฟฟ้าอย่างต่อเนื่องทุกๆ 3 เดือน และเฝ้าระวังสถานการณ์ พร้อมจัดเตรียมเจ้าหน้าที่และเครื่องสูบน้ำเพื่อช่วยเหลือและอำนวยความสะดวกให้แก่ประชาชน  ตามนโยบายด้านความรับผิดชอบต่อสังคมในการให้ความสำคัญแก่ประชาชนและชุมชนตามแนวสายทางโครงการรถไฟฟ้าซึ่งอาจจะได้รับผลกระทบจากการดำเนินงานก่อสร้างโครงการฯ ติดตามข้อมูลข่าวสารโครงการรถไฟฟ้าสายสีส้มฯ ได้ที่เฟซบุ๊กแฟนเพจ โครงการรถไฟฟ้าสายสีส้ม เว็บไซต์โครงการ www.mrta-orangelineeast.com และ Line Official : @OrangeLine

ที่มา : https://www.thaigov.go.th/news/contents/details/47240