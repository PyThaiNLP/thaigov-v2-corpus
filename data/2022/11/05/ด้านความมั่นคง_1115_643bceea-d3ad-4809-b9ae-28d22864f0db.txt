รัฐบาลไทย-ข่าวทำเนียบรัฐบาล-นายก ห่วงใยหญิงไทยเสียชีวิตที่โอมาน สั่ง รมว.สุชาติ ส่ง 5 เสือแรงงานเยี่ยมบ้านที่สกลนคร


วันจันทร์ที่ 30 พฤษภาคม 2565
นายก ห่วงใยหญิงไทยเสียชีวิตที่โอมาน สั่ง รมว.สุชาติ ส่ง 5 เสือแรงงานเยี่ยมบ้านที่สกลนคร
...
นายสุชาติ ชมกลิ่น รัฐมนตรีว่าการกระทรวงแรงงาน เปิดเผยถึงกรณีที่สื่อมวลชนเผยแพร่ข่าวการโพสต์ในสื่อโซเชียลทางเฟสบุ๊คว่า มีหญิงไทย ชื่อแพรว ถูกโยนตกจากตึกชั้น 4 ในประเทศโอมานจนเป็นเหตุให้เสียชีวิต เมื่อวันที่ 27 พฤษภาคมที่ผ่านมานั้น ท่านนายกรัฐมนตรีและรัฐมนตรีว่าการกระทรวงกลาโหม พล.อ.ประยุทธ์ จันทร์โอชา ได้มีความห่วงใยแรงงานไทยทุกคนที่ไปทำงานในต่างประเทศและแสดงความเสียใจมายังครอบครัวแรงงานที่เสียชีวิตในครั้งนี้ ซึ่งกรณีดังกล่าวผมได้รับรายงานจากนางปาลิดา ร่วมคำ อัครราชทูตที่ปรึกษา (ฝ่ายแรงงาน) ประจำสถานเอกอัครราชทูต ณ กรุงอาบูดาบี สหรัฐอาหรับเอมิเรตส์ ว่า จากการประสานกับสถานเอกอัครราชทูต ณ กรุงมัสกัต ประเทศโอมาน ทราบว่าหญิงไทยคนดังกล่าว ชื่อ น.ส.ศุภรัตน์ งันลาโสม เป็นชาวจังหวัดสกลนคร ได้เดินทางด้วยวีซ่าท่องเที่ยว เข้ามาทำงานเป็นพนักงานนวดในประเทศโอมาน ซึ่งมีสามีเป็นชาวโอมาน และเกิดเหตุดังกล่าวทำให้เสียชีวิต ขณะนี้อยู่ในชั้นการสอบสวนคดีของเจ้าหน้าที่ตำรวจ อาจจะใช้เวลาประมาณ 1 สัปดาห์ หรือมากกว่าแล้วแต่คดี ซึ่งหากทางตำรวจสรุปผลคดีแล้ว ทางเอกอัครราชทูต ณ กรุงมัสกัต จะออกใบมรณะบัตรให้กับผู้เสียชีวิต และนำศพหรือเถ้าถ่านกลับมาประกอบพิธีทางศาสนาที่ประเทศไทยตามความประสงค์ของญาติต่อไป ทั้งนี้ ฝ่ายแรงงานฯ ได้ประสานให้แรงงานจังหวัดสกลนคร รับทราบข้อมูลเบื้องต้นแล้ว รมว.แรงงาน ยังได้กำชับให้ทูตแรงงาน สำนักงานแรงงาน (สนร.) ทุกแห่ง เพิ่มความเข้มงวดในการติดตามดูแลคนไทยที่ไปทำงานในต่างประเทศอย่างใกล้ชิดอีกด้วย
นายสุชาติ ยังได้ให้สำนักงานแรงงาน ณ กรุงอาบูดาบี สหรัฐอาหรับเอมิเรตส์ ซึ่งรับผิดชอบดูแลแรงงานในประเทศโอมานด้วย ได้ประสานกระทรวงการต่างประเทศให้ความดูแลช่วยเหลือเพื่ออำนวยความสะดวกในดำเนินการจัดการศพตามความประสงค์ของญาติ รวมทั้งในวันนี้ได้ให้หน่วยงานในสังกัดกระทรวงแรงงานจังหวัดสกลนคร ซึ่งเป็นภูมิลำเนาของหญิงไทยที่เสียชีวิต ได้ลงพื้นที่ร่วมกับปลัดอำเภอ องค์กรปกครองส่วนท้องถิ่น พัฒนาสังคมและความมั่นคงของมนุษย์จังหวัด ไปเยี่ยมบ้านให้กำลังใจครอบครัวเพื่อให้ข้อมูลขั้นตอนการดำเนินการให้ความช่วยเหลือชี้แจงสิทธิประโยชน์ของคนงานไทยที่เดินทางไปทำงานต่างประเทศในส่วนของกระทรวงแรงงาน และแจ้งขั้นตอนเกี่ยวกับการจัดการศพซึ่งอยู่ในความดูแลของกระทรวงการต่างประเทศ
ทั้งนี้ จากข้อมูลของกรมการจัดหางานเมื่อเดือนเมษายน 2565 พบว่า ปัจจุบันมีแรงงานไทยที่คาดว่ายังทำงานอยู่ในประเทศโอมาน จำนวน 112 คน เดินทางด้วยตนเอง 34 คน นายจ้างพาไปทำงาน 7 คน Re - entry 71 คน ส่วนใหญ่ไปทำงานเป็นพนักงานนวดสปา นวดแผนโบราณ ช่างเชื่อม ช่างซ่อมบำรุง และกุ๊ก มีรายได้เฉลี่ยประมาณ 30,000 - 60,000 บาทต่อเดือน

ที่มา : https://www.thaigov.go.th/news/contents/details/55159