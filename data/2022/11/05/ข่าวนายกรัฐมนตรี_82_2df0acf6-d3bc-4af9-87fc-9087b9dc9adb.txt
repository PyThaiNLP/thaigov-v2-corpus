รัฐบาลไทย-ข่าวทำเนียบรัฐบาล-โฆษกรัฐบาลฯ มั่นใจพรรคร่วมรัฐบาลทำงานร่วมกันด้วยความเข้าใจและมุ่งมั่นดำเนินมาตรการฟื้นฟูเศรษฐกิจไทยให้กลับคืนมา


วันเสาร์ที่ 4 กันยายน 2564
พิมพ์
โฆษกรัฐบาลฯ มั่นใจพรรคร่วมรัฐบาลทำงานร่วมกันด้วยความเข้าใจและมุ่งมั่นดำเนินมาตรการฟื้นฟูเศรษฐกิจไทยให้กลับคืนมา
โฆษกรัฐบาลฯ มั่นใจพรรคร่วมรัฐบาลทำงานร่วมกันด้วยความเข้าใจและมุ่งมั่นดำเนินมาตรการฟื้นฟูเศรษฐกิจไทยให้กลับคืนมา
วันนี้ (4 กันยายน 64) เวลา 10.30 น. ณ อาคารรัฐสภา ที่ประชุมสภาผู้แทนราษฎร นายธนกร  วังบุญคงชนะ โฆษกประจำสำนักนายกรัฐมนตรี เปิดเผยพลเอกประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม กล่าวขอบคุณทุกคะแนนเสียงโหวตไว้วางใจจากสมาชิกสภาผู้แทนราษฎรบางส่วนที่สนับสนุนลงคะแนนโหวตให้และบางคนที่ไม่สนับสนุน การอภิปรายทั่วไปเป็นไปอย่างเรียบร้อย ถือเป็นโอกาสที่ดีที่รัฐบาลได้มีโอกาสชี้แจงและอธิบายหลายประเด็นในที่ประชุม  พร้อมมั่นใจพรรคร่วมรัฐบาลมีความเข้มแข็งในการทำงานด้วยกันรับผิดชอบร่วมกันในการแก้ไขปัญหาสถานการณ์โควิด-19 ที่ต้องร่วมกันฟันฝ่าอุปสรรคไปให้ได้ เพื่อให้ประชาชนคนไทยทุกคนกลับมาใช้ชีวิตได้ตามปกติ เพราะหน้าที่หลักของรัฐบาลในขณะนี้คือการดูแลสาธารณสุขของประชาชนและการดำเนินมาตรการฟื้นฟูเศรษฐกิจ
สำหรับผลการลงมติอภิปรายไม่ไว้วางใจรัฐมนตรีเป็นรายบุคคล ตามมาตรา 151 ของรัฐธรรมนูญแห่งราชอาณาจักรไทย พุทธศักราช 2560 สรุปได้ดังนี้
(1) พล.อ.ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ผู้ลงมติ 475 เห็นด้วย 208 ไม่เห็นด้วย 264  และงดออกเสียง 3
(2) นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข ผู้ลงมติ 476 เห็นด้วย 196  ไม่เห็นด้วย 269 และงดออกเสียง 11
(3) นายสุชาติ ชมกลิ่น รัฐมนตรีว่าการกระทรววแรงงาน ผู้ลงมติ 475  เห็นด้วย 201 ไม่เห็นด้วย 263 งดออกเสียง 10
(4) นายศักดิ์สยาม ชิดชอบ รัฐมนตรีว่าการกระทรวงคมนาคม ผู้ลงมติ 475 เห็นด้วย 195 ไม่เห็นด้วย 269 และงดออกเสียง 10
(5) นายเฉลิมชัย ศรีอ่อน รัฐมนตรีว่าการกระทรวงเกษตรและสหกรณ์ ผู้ลงมติ 478 เห็นด้วย 199 ไม่เห็นด้วย 270 และงดออกเสียง 8
(6) นายชัยวุฒิ ธนาคมานุสรณ์ รัฐมนตรีว่าการกระทรวงดิจิทัลเพื่อเศรษฐกิจและสังคม ผู้ลงมติ 478 เห็นด้วย 202 ไม่เห็นด้วย 267 และงดออกเสียง 9
ทั้งนี้ ที่ประชุมสภา ฯ มีมติไว้วางใจนายกรัฐมนตรีและรัฐมนตรี
..............................

ที่มา : https://www.thaigov.go.th/news/contents/details/45522