รัฐบาลไทย-ข่าวทำเนียบรัฐบาล-บริษัท ขนส่ง จำกัด จัดรถโดยสารนำผู้ป่วยติดเชื้อ COVID-19 กลุ่มสีเขียว รักษาตัวต่อที่จังหวัดเชียงใหม่และอำนาจเจริญ


วันจันทร์ที่ 2 สิงหาคม 2564
บริษัท ขนส่ง จำกัด จัดรถโดยสารนำผู้ป่วยติดเชื้อ COVID-19 กลุ่มสีเขียว รักษาตัวต่อที่จังหวัดเชียงใหม่และอำนาจเจริญ
บขส. ร่วมสนับสนุนนโยบายกระทรวงคมนาคมและกระทรวงสาธารณสุข
นายสัญลักข์ ปัญวัฒนลิขิต กรรมการผู้จัดการใหญ่ บริษัท ขนส่ง จำกัด (บขส.) กระทรวงคมนาคม เปิดเผยว่า วันที่ 2 สิงหาคม 2564 บขส. ได้รับประสานจากสถาบันการแพทย์ฉุกเฉินแห่งชาติ (สพฉ.) นำรถโดยสารไปรับผู้ป่วยติดเชื้อ COVID-19 กลุ่มสีเขียว กลับไปรักษาตัวที่จังหวัดเชียงใหม่ จำนวน 17 คน และจังหวัดอำนาจเจริญ จำนวน 17 คน โดยรถโดยสาร บขส. จะออกจากกรมการขนส่งทหารบก (บางเขน) เวลา 21.00 น. เพื่อไปส่งผู้ป่วยยังจุดหมายปลายทางต่อไป
ทั้งนี้ บขส. ได้จัดรถโดยสารไว้สำหรับปฏิบัติภารกิจดังกล่าว ตามนโยบายของนายศักดิ์สยาม ชิดชอบ รัฐมนตรีว่าการกระทรวงคมนาคม ที่มีข้อสั่งการให้หน่วยงานในสังกัดร่วมสนับสนุนการปฏิบัติหน้าที่ในการส่งต่อการดูแลผู้ป่วยติดเชื้อ หรือผู้ได้รับผลกระทบจากการแพร่ระบาดของเชื้อไวรัส COVID-19 ให้ได้รับความช่วยเหลือโดยเร็ว พร้อมทั้งได้เตรียมความพร้อมของรถโดยสารและพนักงานขับรถตามมาตรฐานของสาธารณสุข เพื่อป้องกันการแพร่เชื้อ ได้แก่ ปรับปรุงรถโดยสารโดยกั้นห้องโดยสารระหว่างพนักงานขับรถและห้องโดยสาร ปรับระบบปรับอากาศบนรถ นำพลาสติกมาหุ้มบริเวณเบาะโดยสาร ไม่อนุญาตให้ผู้โดยสารลงจากรถระหว่างการเดินทาง รวมทั้งให้พนักงานขับรถ เข้าอบรมกับเจ้าหน้าที่ สพฉ. เพื่อเตรียมความพร้อมในการปฏิบัติหน้าที่
บขส. พร้อมดำเนินการตามนโยบายของกระทรวงคมนาคมซึ่งร่วมกับกระทรวงสาธารณสุข ในการเป็นหน่วยงานสนับสนุน ดูแลผู้ป่วยติดเชื้อโควิดอย่างเต็มที่ เพื่อส่งผู้ป่วย COVID-19 จากกรุงเทพฯ กลับสู่ภูมิลำเนาอย่างปลอดภัย

ที่มา : https://www.thaigov.go.th/news/contents/details/44371