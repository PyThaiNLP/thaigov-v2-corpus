รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม เร่งเดินหน้าโครงการเลี้ยงสุนัขในเรือนจำ หวังช่วยบำบัดจิตใจผู้ต้องขัง พร้อมต่อยอดเป็นผู้ช่วยสัตวแพทย์


วันพฤหัสบดีที่ 11 พฤศจิกายน 2564
พิมพ์
รัฐมนตรีว่าการกระทรวงยุติธรรม เร่งเดินหน้าโครงการเลี้ยงสุนัขในเรือนจำ หวังช่วยบำบัดจิตใจผู้ต้องขัง พร้อมต่อยอดเป็นผู้ช่วยสัตวแพทย์
รัฐมนตรีว่าการกระทรวงยุติธรรม เร่งเดินหน้าโครงการเลี้ยงสุนัขในเรือนจำ หวังช่วยบำบัดจิตใจผู้ต้องขัง พร้อมต่อยอดเป็นผู้ช่วยสัตวแพทย์ เปิดร้านด็อกช็อปมีอาชีพเสริมในอนาคตหลังพ้นโทษ
นายสมศักดิ์ เทพสุทิน รัฐมนตรีว่าการกระทรวงยุติธรรม กล่าวถึงความคืบหน้า โครงการเลี้ยงสุนัขเพื่อพัฒนาพฤตินิสัยผู้ต้องขัง ว่า กรมราชทัณฑ์ได้ขับเคลื่อนงานตามนโยบายของตน โครงการเลี้ยงสุนัขเพื่อบำบัดจิตใจผู้ต้องขัง (DOG THERAPY) สามารถช่วยบำบัดขัดเกลาจิตใจ และปลูกฝังให้ผู้ต้องขังมีความอ่อนโยนมากขึ้น ซึ่งผลพลอยได้จากโครงการดังกล่าวยังช่วยให้ผู้ต้องขังเหล่านี้มีอาชีพหลังพ้นโทษอีกด้วย เช่น เป็นผู้ช่วยสัตวแพทย์ เปิดรับจ้างตัดขน เล็บ สุนัข โดยจะนำร่องในเรือนจำ จังหวัดนครราชสีมา เรือนจำกลางระยอง เรือนจำกลางคลองไผ่ เรือนจำกลางเขาบิน นอกจากนี้เราเตรียมจะทำ MOU ร่วมกับสมาคมเลี้ยงสุนัขด้วย ส่วนสุนัขที่จะนำเข้าร่วมโครงการนำร่องนั้นจะถูกนำมาจากศูนย์พักพิงเป็นหลัก จากเมื่อก่อนที่เรามีการจัดซื้อพันธุ์สุนัข เพื่อเป็นการประหยัดงบประมาณ โดยจะมีการคัดสายพันธุ์สุนัขบางประเภทเท่านั้นเพื่อให้เข้ากับลักษณะของผู้ต้องขัง ก่อนจะมีการประเมินผล วัดผลตามหลักวิชาการอย่างเป็นระบบ จากนั้นเราถึงจะขยายผลไปยังเรือนจำทั่วประเทศในอนาคตต่อไป
“ผมมั่นใจว่าโครงการดังกล่าวเป็นประโยชน์แก่ผู้ต้องขัง ในอเมริกาก็มีการใช้สุนัขช่วยผู้พิการต่าง ๆ หรือแม้กระทั่งเอาไว้ใช้ดูแลผู้สูงอายุอีกด้วย โดยเราจะเน้นไปที่กลุ่มผู้ต้องขังเฉพาะที่ผิดวินัยซ้ำซาก ผู้ป่วยจิตเวชและผู้ต้องขังสูงอายุ เพื่อเป็นการบำบัดจิตใจด้วย“ รมว.สมศักดิ์ ระบุ

ที่มา : https://www.thaigov.go.th/news/contents/details/48085