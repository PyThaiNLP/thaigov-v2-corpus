รัฐบาลไทย-ข่าวทำเนียบรัฐบาล-กระทรวงยุติธรรม โดยกรมบังคับคดี เผย ผลไกล่เกลี่ยทั่วไทยสุขใจปีใหม่ 2565 เป็นไปตามเป้าช่วยได้ 372 เรื่อง พร้อมเชิญชวนผู้ที่สนใจเข้าร่วมมหกรรมไกล่เกลี่ยหนี้กยศ.-บัตรเครดิต


วันพฤหัสบดีที่ 27 มกราคม 2565
พิมพ์
กระทรวงยุติธรรม โดยกรมบังคับคดี เผย ผลไกล่เกลี่ยทั่วไทยสุขใจปีใหม่ 2565 เป็นไปตามเป้าช่วยได้ 372 เรื่อง พร้อมเชิญชวนผู้ที่สนใจเข้าร่วมมหกรรมไกล่เกลี่ยหนี้กยศ.-บัตรเครดิต
กระทรวงยุติธรรม โดยกรมบังคับคดี เผย ผลไกล่เกลี่ยทั่วไทยสุขใจปีใหม่ 2565 เป็นไปตามเป้าช่วยได้ 372 เรื่อง พร้อมเชิญชวนผู้ที่สนใจเข้าร่วมมหกรรมไกล่เกลี่ยหนี้กยศ.-บัตรเครดิต เริ่ม 25 - 26 ก.พ. นี้ ตามนโยบายรัฐห่วงใยปชช.ช่วยไม่ให้โดนยึดทรัพย์
นางทัศนีย์ เปาอินทร์ อธิบดีกรมบังคับคดี เปิดเผยว่า นายสมศักดิ์ เทพสุทิน รัฐมนตรีว่าการกระทรวงยุติธรรม เล็งเห็นถึงความสำคัญของการแก้ไขปัญหาหนี้ ตามนโยบายของนายกรัฐมนตรี ที่กำหนดนโยบายตั้งเป้าหมายในปี 2565 เป็นปีแห่งการแก้หนี้ภาคครัวเรือน และเพื่อมอบเป็นของขวัญปีใหม่แก่ประชาชน กรมบังคับคดีจึงได้จัดโครงการไกล่เกลี่ยทั่วไทย สุขใจปีใหม่ 2565 ซึ่งจัดขึ้นระหว่างวันที่ 15 ธันวาคม 2564 – 14 มกราคม 2565 โดยศูนย์ไกล่เกลี่ยข้อพิพาท กรมบังคับคดี และสำนักงานบังคับคดีจังหวัด และสาขาทั่วประเทศ จำนวน 117 แห่ง ที่ได้ร่วมกับสถาบันการเงิน บริษัทบัตรเครดิต บริษัทลีสซิ่งเช่าซื้อทั้งหน่วยงานภาครัฐและเอกชน โดยเปิดโอกาสให้เจ้าหนี้ ลูกหนี้ ได้เจรจากันด้วยความพึงพอใจ สะดวก รวดเร็ว เป็นธรรม ประหยัดเวลาไม่เสียค่าใช้จ่าย ทำให้เจ้าหนี้ได้รับชำระหนี้ และลูกหนี้สามารถชำระหนี้ได้ และยังช่วยให้ไม่ต้องถูกบังคับคดีรวมไปถึงการถูกยึด อายัดทรัพย์สิน ซึ่งผลจากการจัดโครงการดังกล่าวมีเรื่องเข้าสู่กระบวนการไกล่เกลี่ยฯ 512 เรื่อง ทุนทรัพย์ จำนวน 425,562,024.15 บาท ไกล่เกลี่ยผลสำเร็จ 372 เรื่อง ทุนทรัพย์ 326,584,904.86 บาท คิดเป็นร้อยละ 96.37 ของความสำเร็จในการไกล่เกลี่ยฯ
นางทัศนีย์ เผยอีกว่า วันที่ 25 - 26 กุมภาพันธ์ 2565 ที่ศูนย์นิทรรศการและการประชุมไบเทค บางนา กรุงเทพมหานคร กรมบังคับคดีและกรมคุ้มครองสิทธิและเสรีภาพ เตรียมจัดงาน “มหกรรมไกล่เกลี่ยหนี้สินครัวเรือน ครั้งที่ 1 กรุงเทพมหานครและปริมณฑล ซึ่งเป็นหนี้ภาคครัวเรือนที่อยู่ในชั้นก่อนฟ้องและหลังมีคำพิพากษา ได้แก่ หนี้กยศ. หนี้บัตรเครดิต ลิสซิ่งส่วนบุคคล และหนี้เช่าซื้อรถยนต์ สำหรับผู้ที่สนใจเข้าร่วมโครงการฯ สามารถสอบถามรายละเอียดเพิ่มเติมได้ที่ศูนย์ไกล่เกลี่ยข้อพิพาท กรมบังคับคดี โทรศัพท์หมายเลข 0 2887 4840 , 0 2887 5072  หรือสายด่วนกรมบังคับคดี 1111 กด 79

ที่มา : https://www.thaigov.go.th/news/contents/details/50939