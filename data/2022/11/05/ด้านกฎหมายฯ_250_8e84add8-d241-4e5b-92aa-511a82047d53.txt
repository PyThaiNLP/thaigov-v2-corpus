รัฐบาลไทย-ข่าวทำเนียบรัฐบาล-กระทรวงยุติธรรม โดย​กรมบังคับคดีเร่งให้ความช่วยเหลือครอบครัว ประกาศขายดวงตา-ไต เพื่อใช้หนี้ค้ำประกัน


วันศุกร์ที่ 15 ตุลาคม 2564
พิมพ์
กระทรวงยุติธรรม โดย​กรมบังคับคดีเร่งให้ความช่วยเหลือครอบครัว ประกาศขายดวงตา-ไต เพื่อใช้หนี้ค้ำประกัน
กระทรวงยุติธรรม โดย​กรมบังคับคดีเร่งให้ความช่วยเหลือครอบครัว ประกาศขายดวงตา-ไต เพื่อใช้หนี้ค้ำประกัน
ตามที่มีข่าว ประกาศขายตา-ไต ยกครอบครัว หลังโดนยึดบ้าน-ที่ดิน เพราะเซ็นค้ำให้ภรรยาเพื่อนที่เป็นตำรวจ ขึ้นป้ายไวนิลประกาศขายตา ไต แลกเงิน 860,725 บาท หวังซื้อบ้านคืน นั้น
นางทัศนีย์ เปาอินทร์ รองอธิบดี รักษาราชการแทนอธิบดีกรมบังคับคดี เปิดเผยว่า กรณีดังกล่าว เป็นการบังคับคดีตามคำพิพากษาของศาลจังหวัดอุบลราชธานี คดีหมายเลขแดงที่ ผบ.1040/2559 โดยโจทก์ได้ขอให้เจ้าพนักงานบังคับคดียึดที่ดินโฉนดเลขที่ 25653 ตำบลขามป้อม อำเภอเขมราฐ จังหวัดอุบลราชธานี เพื่อนำออกขายทอดตลาดชำระหนี้ ซึ่งที่ผ่านมาได้มีการขายทอดตลาดไปแล้ว แต่ไม่มีผู้เสนอราคาซื้อทรัพย์ และปัจจุบันจะมีการขายทอดตลาด ในวันที่ 16 ตุลาคม 2564 ทันทีที่ทราบข่าวความเดือดร้อนของผู้ร้องและครอบครัว กรมบังคับคดีไม่ได้นิ่งนอนใจและเร่งให้ความช่วยเหลือผู้เดือดร้อนและครอบครัวในทันที
ในวันนี้ (14 ตุลาคม 2564) ได้มอบหมายให้นายภักพงษ์ ขุราษี ผู้อำนวยการสำนักงานบังคับคดีจังหวัดอุบลราชธานี ลงพื้นที่ร่วมกับผู้ว่าราชการจังหวัดอุบลราชธานี ผู้อำนวยการสำนักงานยุติธรรมจังหวัดอุบลราชธานี และเจ้าหน้าที่สำนักงานพัฒนาสังคมและความมั่นคงของมนุษย์ ให้ความช่วยเหลือจำเลย โดยผู้อำนวยการสำนักงานบังคับคดีจังหวัดอุบลราชธานีได้ช่วยประสานโจทก์เพื่อเจรจาหาทางออก เบื้องต้นจำเลยได้ยินยอมนำรถส่งมอบคืนให้แก่โจทก์ และโจทก์ ได้แถลงขอให้เจ้าพนักงานบังคับคดีงดการบังคับคดีขายทอดตลาดทรัพย์ของจำเลย ทั้ง 4 นัด โดยสำนักงานบังคับคดีจังหวัดอุบลราชธานี ได้ให้คำแนะนำและช่วยประสานนัดทุกฝ่ายที่เกี่ยวข้องเข้าร่วมเจรจาไกล่เกลี่ยข้อพิพาทชั้นบังคับคดี ในวันที่ 16 พฤศจิกายน 2564 เวลา 09.00 น. ณ สำนักงานบังคับคดีจังหวัดอุบลราชธานี
ทั้งนี้ กรมบังคับคดีได้ให้ความสำคัญกับการไกล่เกลี่ยข้อพิพาทชั้นบังคับคดีมาโดยตลอด คู่ความสามารถยื่นคำร้องขอไกล่เกลี่ยข้อพิพาทผ่านระบบอิเล็กทรอนิกส์ทางเว็บไซต์กรมบังคับคดี www.led.go.th และสามารถขอไกล่เกลี่ยข้อพิพาทออนไลน์ผ่านแอปพลิเคชัน Session Call สามารถสอบถามรายละเอียดเพิ่มเติมได้ที่ ศูนย์ไกล่เกลี่ยข้อพิพาท กรมบังคับคดี โทรศัพท์หมายเลข 0 2881 4840, 0 2887 5072หรือ สายด่วนกรมบังคับคดี 1111 กด 79 และสำนักงานบังคับคดีจังหวัด/สาขาทั่วประเทศ

ที่มา : https://www.thaigov.go.th/news/contents/details/46995