รัฐบาลไทย-ข่าวทำเนียบรัฐบาล-หุ้นกู้อนุพันธ์แฝง “Krungthai Inverse Floater” สุดปัง นักลงทุนจองซื้อเกือบ 5,000 ล้านบาท เตรียมออก “รุ่นทวีคูณ” ก.ค.นี้


วันศุกร์ที่ 1 กรกฎาคม 2565
พิมพ์
หุ้นกู้อนุพันธ์แฝง “Krungthai Inverse Floater” สุดปัง นักลงทุนจองซื้อเกือบ 5,000 ล้านบาท เตรียมออก “รุ่นทวีคูณ” ก.ค.นี้
ธนาคารกรุงไทย เผยยอดจองซื้อหุ้นกู้อนุพันธ์แฝง “Krungthai Inverse Floater” เกือบ 5,000 ล้านบาท เตรียมออก “รุ่นทวีคูณ” เดือนก.ค.นี้ ตอบโจทย์ผู้ลงทุนช่วงภาวะตลาดผันผวนสูง ด้วยจุดเด่นคุ้มครองเงินต้น 100% สร้างผลตอบแทนยั่งยืน
นายรวินทร์ บุญญานุสาสน์ รองกรรมการผู้จัดการใหญ่ สายงานธุรกิจตลาดเงินตลาดทุน ธนาคารกรุงไทย เปิดเผยว่า ธนาคารกรุงไทย ในฐานะธนาคารพาณิชย์ชั้นนำของประเทศ มุ่งมั่นพัฒนาผลิตภัณฑ์การเงินและนวัตกรรมการลงทุนใหม่ๆ อย่างต่อเนื่อง เพื่อตอบโจทย์ความต้องการของลูกค้าทุกกลุ่ม ท่ามกลางภาวะตลาดโลกที่มีความผันผวนสูง ล่าสุด ธนาคารได้ออกจำหน่ายหุ้นกู้อนุพันธ์แฝง “Krungthai Inverse Floater” ตั้งแต่ต้นเดือนมิถุนายน 2565 ที่ผ่านมา ขณะนี้ มียอดจำหน่ายแล้วเกือบ 5,000 ล้านบาท ถือเป็นผลิตภัณฑ์ทางการเงินที่ตอบโจทย์นักลงทุนครอบคลุมทุกมิติ ทั้งการคุ้มครองเงินต้นโดยธนาคารกรุงไทย ที่มีอันดับเครดิตระดับ AAA ระยะเวลาการลงทุนตั้งแต่ 1.5 – 3 ปี มีโอกาสได้รับผลตอบแทนที่สูงขึ้น และมีผลตอบแทนขั้นต่ำให้อีกด้วย โดยกรุงไทย เป็นผู้นำตลาดในการออกจำหน่ายหุ้นกู้อนุพันธ์แฝง ที่จ่ายผลตอบแทนอ้างอิงปัจจัยตลาดต่างๆ เพื่อสร้างโอกาสเพิ่มผลตอบแทนจากการลงทุนให้ลูกค้า แต่คงจุดเด่นในการคุ้มครองเงินต้น 100%
สำหรับ Krungthai Inverse Floater เป็นหุ้นกู้อนุพันธ์แฝงรุ่นล่าสุด โดยธนาคารเป็นผู้ออกหุ้นกู้ และจ่ายดอกเบี้ยแบบลอยตัวย้อนทิศ อ้างอิงกับอัตราดอกเบี้ย THOR ซึ่งเป็นดอกเบี้ยที่เคลื่อนไหวใกล้ชิดกับดอกเบี้ยนโยบายของธนาคารแห่งประเทศไทย (ธปท.) และประกาศโดยธปท.ทุกวัน โดยผลตอบแทนที่นักลงทุนได้รับจะย้อนทิศ หรือสวนทางกับอัตราดอกเบี้ยอ้างอิง ซึ่งสอดคล้องกับแนวโน้มอัตราดอกเบี้ยที่คาดว่าจะปรับตัวสูงขึ้นไม่มากในช่วงระยะเวลาที่ลงทุน ผลตอบแทนที่ได้รับจาก “Krungthai Inverse Floater” จะมีโอกาสสูงกว่าทางเลือกการลงทุนอื่นที่มีอันดับเครดิตใกล้เคียงกัน
นอกจากนี้ ยังมีการจำหน่าย “Krungthai Inverse Floater รุ่นทวีคูณ” ซึ่งจะเพิ่มโอกาสสร้างผลตอบแทนสูงกว่ารุ่นปกติ แต่ยังคงคุ้มครองเงินต้น และผลตอบแทนขั้นต่ำเช่นเดียวกัน ทั้งนี้ จากการตอบรับที่ดีของนักลงทุน คาดว่าจะเปิดจำหน่าย Krungthai Inverse Floater แก่นักลงทุนรายใหญ่ และนักลงทุนสถาบันอีกครั้งในเดือนกรกฎาคม 2565 สำหรับนักลงทุนที่สนใจ ติดต่อสอบถามรายละเอียดที่ธนาคารกรุงไทยทุกสาขา หรือ 02-208-4691, 02-208-4673

ที่มา : https://www.thaigov.go.th/news/contents/details/56416