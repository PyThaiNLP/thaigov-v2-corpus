รัฐบาลไทย-ข่าวทำเนียบรัฐบาล-พม. พร้อมหน่วยงานที่เกี่ยวข้อง ช่วยเหลือหญิงชราสองคนพี่น้องที่ติดเชื้อโควิด-19 หลังน้องสาวติดเชื้อและเสียชีวิต ที่จังหวัดสุพรรณบุรี


วันศุกร์ที่ 13 สิงหาคม 2564
พม. พร้อมหน่วยงานที่เกี่ยวข้อง ช่วยเหลือหญิงชราสองคนพี่น้องที่ติดเชื้อโควิด-19 หลังน้องสาวติดเชื้อและเสียชีวิต ที่จังหวัดสุพรรณบุรี
พม. พร้อมหน่วยงานที่เกี่ยวข้อง ช่วยเหลือหญิงชราสองคนพี่น้องที่ติดเชื้อโควิด-19
หลังน้องสาวติดเชื้อและเสียชีวิต ที่จังหวัดสุพรรณบุรี
เมื่อวันที่ 2 ส.ค. 64 เวลา 15.00 น. นางสาวแรมรุ้ง วรวัธ รองปลัดกระทรวงการพัฒนาสังคมและความมั่นคงของมนุษย์ ในฐานะโฆษกกระทรวงการพัฒนาสังคมและความมั่นคงของมนุษย์ เปิดเผยว่า จากกรณีมีการนำเสนอข่าวหญิงชราวัย 62 ปี ติดเชื้อโควิด-19 เสียชีวิตคาบ้าน ก่อนรถพยาบาลมาถึง ส่วนพี่อีก 2 คน ติดเชื้อโควิด-19 ที่จังหวัดสุพรรณบุรี นั้น ล่าสุด กระทรวงการพัฒนาสังคมและความมั่นคงของมนุษย์ (พม.) โดยสำนักงานพัฒนาสังคมและความมั่นคงของมนุษย์จังหวัดสุพรรณบุรี (สนง.พมจ.สุพรรณบุรี) จึงได้ตรวจสอบข้อเท็จจริง โดยได้โทรศัพท์ประสานเจ้าหน้าที่ที่เกี่ยวข้องในพื้นที่ ทราบข้อมูลเบื้องต้น ว่า มีผู้สูงอายุเป็นพี่น้อง 3 คน ประกอบด้วย หญิงชรา อายุ 62 ปี เป็นผู้สูงอายุ มีโรคประจำตัว ได้เสียชีวิตจากการติดเชื้อโควิด-19 พี่สาว อายุ 65 ปี และอายุ 64 ปี ซึ่งทั้ง 3 คน เป็นผู้สูงอายุ ที่ติดเชื้อโควิด-19 อาศัยอยู่ที่บ้านหลังเดียวกัน ที่ตำบลอู่ทอง อำเภออู่ทอง จังหวัดสุพรรณบุรี
นางสาวแรมรุ้ง กล่าวต่อไปว่า ผู้สูงอายุทั้ง 3 คน มีรายได้จากเบี้ยยังชีพผู้สูงอายุ และประกอบอาชีพเก็บผักขายที่ตลาดมีรายได้ประมาณ 2,000 บาทต่อเดือน ซึ่งหลังจากน้องสาวติดเชื้อโควิด-19 เสียชีวิตแล้ว พี่สาวอีก 2 คนติดเชื้อโควิด-19  ได้เข้ารับการรักษา ณ community lslation เรียบร้อยแล้ว ทั้งนี้ สนง.พมจ.สุพรรณบุรี ได้วางแผนการให้ความช่วยเหลือเบื้องต้น กับพี่สาว 2 คน หลังจากรับการรักษาเสร็จสิ้นแล้ว ดังนี้ 1. พิจารณาช่วยเหลือเงินสงเคราะห์ผู้สูงอายุภาวะยากลำบาก จำนวน 3,000 บาท 2. แนะนำเงินทุนกู้ยืมเพื่อการประกอบอาชีพกองทุนผู้สูงอายุ และ 3. ประสานหน่วยงานที่เกี่ยวข้องในพื้นที่อำนวยความสะดวกในการดำเนินการเรื่องเงินสงเคราะห์ค่าจัดการศพผู้สูงอายุตามประเพณี นอกจากนี้ จะได้มีการร่วมกับหน่วยงานที่เกี่ยวข้องวางแผนการให้ความช่วยเหลือครอบครัวผู้สูงอายุในระยะยาว ต่อไป
นางสาวแรมรุ้ง กล่าวเพิ่มเติมว่า หากประชาชนกลุ่มเปราะบางที่กำลังประสบปัญหาทางสังคม และได้รับความเดือดร้อนจากผลกระทบของโรคโควิด-19 สามารถติดต่อขอความช่วยเหลือได้ที่ 1) ศูนย์ช่วยเหลือสังคม สายด่วน พม. โทร.1300 2) สายด่วนคนพิการ โทร. 1479  3) สำนักงานพัฒนาสังคมและความมั่นคงของมนุษย์จังหวัดทั่วประเทศ และ 4) อาสาสมัครพัฒนาสังคมและความมั่นคงของมนุษย์ (อพม.) ในพื้นที่

ที่มา : https://www.thaigov.go.th/news/contents/details/44725