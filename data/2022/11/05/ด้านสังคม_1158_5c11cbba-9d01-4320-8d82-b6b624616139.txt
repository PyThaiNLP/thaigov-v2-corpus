รัฐบาลไทย-ข่าวทำเนียบรัฐบาล-สธ.เพิ่มระบบ “แชทบอท” ในหมอพร้อม ช่วยตอบคำถามโควิด 19 ให้ประชาชน


วันอาทิตย์ที่ 30 มกราคม 2565
สธ.เพิ่มระบบ “แชทบอท” ในหมอพร้อม ช่วยตอบคำถามโควิด 19 ให้ประชาชน
กระทรวงสาธารณสุข เพิ่มฟังก์ชัน “แชทบอท” ในแอปพลิเคชันและไลน์หมอพร้อม ช่วยอำนวยความสะดวกในการตอบคำถามประชาชนเกี่ยวกับโรคโควิด 19 พร้อมประเมินผลทุกสัปดาห์ เพื่อปรับปรุงระบบให้ตอบข้อสงสัยประชาชนได้ชัดเจนยิ่งขึ้น
กระทรวงสาธารณสุข เพิ่มฟังก์ชัน “แชทบอท” ในแอปพลิเคชันและไลน์หมอพร้อม ช่วยอำนวยความสะดวกในการตอบคำถามประชาชนเกี่ยวกับโรคโควิด 19 พร้อมประเมินผลทุกสัปดาห์ เพื่อปรับปรุงระบบให้ตอบข้อสงสัยประชาชนได้ชัดเจนยิ่งขึ้น
นพ.โสภณ เมฆธน ผู้ช่วยรัฐมนตรีประจำกระทรวงสาธารณสุข และประธานคณะอนุกรรมการอำนวยการบริหารจัดการการให้วัคซีนโควิด 19 กล่าวถึงการใช้งานระบบ “หมอพร้อม” ว่า ประชาชนสามารถใช้ระบบหมอพร้อมได้ทั้งแอปพลิเคชันและระบบ Line Official Account ในการแสดงข้อมูลสุขภาพประจำตัว เช่น Digital Health Pass แสดงข้อมูลผ่านคิวอาร์โคดเกี่ยวกับการรับวัคซีนโควิด 19 การตรวจหาเชื้อทั้ง ATK และ RT-PCR รวมถึงผลการรักษาการติดเชื้อโควิด 19 การแสดงใบรับรองแพทย์ดิจิทัลของโรงพยาบาลที่เข้าร่วม รวมถึงสามารถตรวจสอบคลินิกเอกชน ร้านขายยาใกล้ตัวที่เข้าร่วมเป็น “หมอพร้อม Station” เพื่อช่วยลงข้อมูลผลการตรวจ ATK ให้แสดงข้อมูลในระบบหมอพร้อมได้
นายแพทย์โสภณกล่าวต่อว่า ขณะนี้หมอพร้อมได้เพิ่มฟังก์ชัน “แชทบอท”  ซึ่งได้รับการสนับสนุนจากบริษัท ไมโครซอฟท์ (ประเทศไทย) พร้อมด้วยพาร์ทเนอร์ผู้พัฒนา บริษัท ดิจิตอล ไดอะล็อก จำกัด และได้เริ่มทดสอบระบบเพื่อการใช้งานเมื่อวันที่ 28 มกราคม 2565 โดยแชทบอทจะช่วยตอบคำถามเกี่ยวกับโรคโควิด 19 โดยเฉพาะเรื่องวัคซีนโควิด 19 เช่น อาการและผลข้างเคียง การรับวัคซีนเข็ม 3 เป็นต้น ทั้งนี้ระบบมีการรวบรวมคำสำคัญ  (key word) มากกว่า 1,000 คำ รวมคำถามประมาณ 150 ข้อซึ่งเป็นคำถามที่พบบ่อย เชื่อว่าจะสามารถให้ข้อมูลที่เป็นประโยชน์แก่ประชาชนได้อย่างทั่วถึงมากขึ้น โดยใน “แอปพลิเคชันหมอพร้อม” สามารถเข้าใช้งานผ่าน “ไอคอนรูปหุ่นยนต์” บริเวณมุมล่างขวาของหน้าจอ ส่วนการใช้งานบน “ไลน์หมอพร้อม” ให้เลือกฟังก์ชัน “คุยกับหมอพร้อม (chatbot)” ในห้องสนทนา ระบบจะแสดงหัวข้อคำถามและคำถามย่อยให้เลือก หรือสามารถพิมพ์ข้อคำถามเข้าระบบเพื่อประมวลผล แชทบอทจะตอบคำถามโดยอัตโนมัติ
ทั้งนี้ ทีมพัฒนาแชทบอทจะมีการประเมินข้อคำถามจากประชาชนอย่างต่อเนื่อง เพื่อปรับปรุงระบบรวมถึงจัดทำชุดคำตอบข้อคำถามที่พบบ่อยเพิ่มเติม เพื่อให้การใช้งานแชทบอทมีความสมบูรณ์ยิ่งขึ้นต่อไป
************************************** 30 มกราคม 2565

ที่มา : https://www.thaigov.go.th/news/contents/details/51055