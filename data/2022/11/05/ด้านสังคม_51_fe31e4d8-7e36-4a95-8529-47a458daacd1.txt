รัฐบาลไทย-ข่าวทำเนียบรัฐบาล-อนุทิน ยันรัฐพร้อมจัดหาวัคซีน ฉีดให้ครอบคลุม 50 ล้านคน


วันพุธที่ 23 มิถุนายน 2564
อนุทิน ยันรัฐพร้อมจัดหาวัคซีน ฉีดให้ครอบคลุม 50 ล้านคน
รองนายกรัฐมนตรีและรัฐมนตรีว่าการกระทรวงสาธารณสุข ยืนยันรัฐจัดหาวัคซีนโควิด 19 จนกว่าโรคจะลดความรุนแรง กลายเป็นโรคทั่วไป เดินหน้าฉีดให้ครอบคลุม ร้อยละ 70 ของประชากร เพื่อความปลอดภัยของประชาชนในประเทศ ซึ่งในวันนี้วัคซีนซิโนแวคถึงไทย อีก 2 ล้านโดส
รองนายกรัฐมนตรีและรัฐมนตรีว่าการกระทรวงสาธารณสุข ยืนยันรัฐจัดหาวัคซีนโควิด 19 จนกว่าโรคจะลดความรุนแรง กลายเป็นโรคทั่วไป เดินหน้าฉีดให้ครอบคลุม ร้อยละ 70 ของประชากร เพื่อความปลอดภัยของประชาชนในประเทศ ซึ่งในวันนี้วัคซีนซิโนแวคถึงไทย อีก 2 ล้านโดส เร่งกระจายตามแผน
วันนี้ (23 มิถุนายน 2564) ที่ สถานีกลางบางซื่อ กรุงเทพมหานคร นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข พร้อมด้วยนายแพทย์สมศักดิ์ อรรฆศิลป์ อธิบดีกรมการแพทย์ ตรวจเยี่ยมศูนย์ฉีดวัคซีนกลางบางซื่อ โดยนายอนุทินให้สัมภาษณ์ว่า จากการลงตรวจเยี่ยมติดตามการบริการฉีดวัคซีนโควิด 19 แก่ประชาชน พบว่าทุกขั้นตอนดำเนินการไปด้วยความเรียบร้อย ประชาชนมีความพึงพอใจได้รับความสะดวก ไม่แออัด ไม่รอนาน
ส่วนด้านการจัดหาและกระจายวัคซีนนั้น ยืนยันว่ารัฐบาลจะจัดหาวัคซีนมาเพิ่มเติม จนกว่าจะครบ 100 ล้านโดส ในปีนี้ เป็นไปตามแผนเพื่อฉีดให้ครอบคลุมประชาชน 50 ล้านคน หรือร้อยละ 70  ของประชากรในประเทศ ส่วนการกระจายจะพิจารณาอย่างเท่าเทียมและเป็นธรรม รวมทั้งบริบทพื้นที่ และปัจจัยเสี่ยง  ซึ่งในวันนี้ได้รับวัคซีนซิโนแวคเพิ่มเติม อีก 2 ล้านโดส จะทำการเร่งกระจายไปตามแผนที่วางไว้
“ตราบใดที่โรคโควิด 19 ยังระบาด เราจะจัดหาวัคซีนให้ประชาชนไปเรื่อยๆ จนกว่าโรคจะลดความรุนแรง กลายเป็นโรคทั่วไป ได้ทำการศึกษาประสิทธิภาพวัคซีน ที่จ.ภูเก็ต ซึ่งฉีดไปแล้วครอบคลุม ร้อยละ 70 พบว่าอัตราการแพร่เชื้อ อัตราการป่วยตายลดลงอย่างเห็นได้ชัด ส่วน กทม.ซึ่งเป็นพื้นที่ระบาดสำคัญ ขณะนี้ฉีดไปแล้ว ร้อยละ 20 ก็จะเร่งฉีดให้ครอบคลุม เพื่อสร้างความปลอดภัยให้กับประชาชนทั้งประเทศ”นายอนุทินกล่าว
**************************************  23 มิถุนายน 2564
.
****************************************************

ที่มา : https://www.thaigov.go.th/news/contents/details/43034