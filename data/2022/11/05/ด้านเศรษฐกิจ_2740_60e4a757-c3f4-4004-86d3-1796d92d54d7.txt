รัฐบาลไทย-ข่าวทำเนียบรัฐบาล-กรมทางหลวงชนบทส่งเสริมการท่องเที่ยวเลียบชายฝั่งทะเลภาคใต้ (ตะนาวศรี) ในอนาคต สนับสนุนการค้าชายแดน แบ่งเบาการจราจรบนถนนสายหลัก


วันจันทร์ที่ 31 มกราคม 2565
กรมทางหลวงชนบทส่งเสริมการท่องเที่ยวเลียบชายฝั่งทะเลภาคใต้ (ตะนาวศรี) ในอนาคต สนับสนุนการค้าชายแดน แบ่งเบาการจราจรบนถนนสายหลัก
กรมทางหลวงชนบท (ทช.) กระทรวงคมนาคม ดำเนินโครงการก่อสร้างถนนและยกระดับชั้นทางถนนสายแยกทางหลวงแผ่นดินหมายเลข 4 - บ้านหินเทิน อำเภอเมือง จังหวัดประจวบคีรีขันธ์ แล้วเสร็จ
กรมทางหลวงชนบท (ทช.) กระทรวงคมนาคม ดำเนินโครงการก่อสร้างถนนและยกระดับชั้นทางถนนสายแยกทางหลวงแผ่นดินหมายเลข 4 - บ้านหินเทิน อำเภอเมือง จังหวัดประจวบคีรีขันธ์ แล้วเสร็จ
นายอภิรัฐ ไชยวงศ์น้อย อธิบดีกรมทางหลวงชนบท เปิดเผยว่า จากนโยบายของนายศักดิ์สยาม ชิดชอบ รัฐมนตรีว่าการกระทรวงคมนาคม ที่ให้ ทช. ดำเนินการเพิ่มศักยภาพของโครงข่ายสายทางในพื้นที่จังหวัดเพชรบุรีและประจวบคีรีขันธ์ให้เป็นเส้นทางท่องเที่ยวระดับสากล เพื่อพัฒนาให้เป็นเส้นทางท่องเที่ยวเลียบชายฝั่งทะเลภาคใต้ (Thailand Riviera) ด้านตะวันตก ตามแนวเทือกเขาตะนาวศรี เป็นการยกระดับถนนให้มีความสมบูรณ์มากยิ่งขึ้น สนับสนุนให้เกิดการขยายตัวด้านการท่องเที่ยวของจังหวัดและพื้นที่ใกล้เคียง ส่งเสริมเศรษฐกิจการค้าชายแดน (ด่านสิงขร) การลงทุนในพื้นที่ นำไปสู่การสร้างงาน สร้างรายได้ให้กับประชาชนอย่างยั่งยืน รวมถึงเป็นการแบ่งเบาการจราจรถนนสายหลัก (ถนนเพชรเกษม หรือ ทางหลวงแผ่นดินหมายเลข 4) เพื่อความสะดวกรวดเร็วปลอดภัยในการเดินทางของประชาชน ทช. จึงได้ดำเนินการก่อสร้างถนนและยกระดับชั้นทางถนนสายแยกทางหลวงแผ่นดินหมายเลข 4 - บ้านหินเทิน อำเภอเมือง จังหวัดประจวบคีรีขันธ์ โดยการก่อสร้างเป็นผิวจราจรแบบแอสฟัลท์ติกคอนกรีต กว้าง 7 เมตร พร้อมขยายไหล่ทาง กว้าง 2.5 เมตร ขนาด 2 ช่องจราจร มีจุดเริ่มต้นโครงการจาก กม. ที่ 4+800 - กม. ที่ 9+800 รวมระยะทาง 5 กิโลเมตร ซึ่งปัจจุบันได้ดำเนินการก่อสร้างแล้วเสร็จสมบูรณ์และเปิดให้ประชาชนได้ใช้สัญจรเรียบร้อยแล้ว โดยใช้งบประมาณในการก่อสร้าง 47.270 ล้านบาท

ที่มา : https://www.thaigov.go.th/news/contents/details/51073