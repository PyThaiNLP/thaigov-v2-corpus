รัฐบาลไทย-ข่าวทำเนียบรัฐบาล-รมว.เฮ้ง ส่ง ‘ที่ปรึกษา’ ‘โฆษก’ รุดมอบเงินช่วยเหลือครอบครัวผู้ประกันตนเสียชีวิตเหตุตู้ไฟฟ้าระเบิดที่ราชบุรี


วันจันทร์ที่ 18 กรกฎาคม 2565
พิมพ์
รมว.เฮ้ง ส่ง ‘ที่ปรึกษา’ ‘โฆษก’ รุดมอบเงินช่วยเหลือครอบครัวผู้ประกันตนเสียชีวิตเหตุตู้ไฟฟ้าระเบิดที่ราชบุรี
รมว.เฮ้ง ส่ง ‘ที่ปรึกษา’ ‘โฆษก’ รุดมอบเงินช่วยเหลือครอบครัวผู้ประกันตนเสียชีวิตเหตุตู้ไฟฟ้าระเบิดที่ราชบุรี
นายสุชาติ ชมกลิ่น รัฐมนตรีว่าการกระทรวงแรงงาน  มอบหมายให้ นางธิวัลรัตน์ อังกินันทน์ ที่ปรึกษารัฐมนตรีว่าการกระทรวงแรงงาน พร้อมด้วย นางเธียรรัตน์ นะวะมะวัฒน์ โฆษกกระทรวงแรงงาน (ฝ่ายการเมือง) นางวันทนา ณัฐพูลวัฒน์ ผู้ตรวจราชการกรม สำนักงานประกันสังคมหัวหน้าส่วนราชการหน่วยงานในสังกัดกระทรวงแรงงานจังหวัดราชบุรี ลงพื้นที่มอบเงินทดแทนแก่ครอบครัว ผู้ประกันตนที่เสียชีวิตจากเหตุตู้ไฟฟ้าระเบิดที่ราชบุรี ณ วัดพระศรีอารย์ อำเภอโพธาราม จังหวัดราชบุรี
นายสุชาติ กล่าวว่า จากเหตุ​การณ์ตู้ไฟฟ้าระเบิดที่บริษัท​จี​ เอส​ เอนเนอร์​จี​ จำกัด จ.ราชบุรี เมื่อค่ำวันที่ 16 กรกฎาคมที่ผ่านมา ทำให้มีลูกจ้างเสียชีวิต 4 ราย และได้รับบาดเจ็บสาหัส 3 รายซึ่งลูกจ้างที่ได้รับบาดเจ็บขณะนี้ยังนอนพักรักษาตัวที่โรงพยาบาลโพธาราม ซึ่งลูกจ้างที่เสียชีวิตสำนักงานประกันสังคมจังหวัดราชบุรีได้ตรวจสอบสิทธิ​กองทุน​ประกันสังคม​ และกองทุน​เงินทดแทน​ของผู้เสียชีวิต​จำนวน​ 4 ราย พบว่า เป็นผู้ประ​กันตนมาตรา​ 33 ในระบบประกันสังคม​ ซึ่งเมื่อวานนี้ผมได้ให้ผู้ตรวจราชการกระทรวงแรงงาน นำคณะทำงานเฉพาะกิจและหน่วยงานในสังกัดกระทรวงแรงงานลงพื้นที่ตรวจสอบสถานที่เกิดเหตุ และเข้าเยี่ยมให้กำลังใจลูกจ้าง โดยลูกจ้างที่ได้รับบาดเจ็บนั้น จะได้รับสิทธิรักษาพยาบาลและเงินทดแทนจากสำนักงานประกันสังคม และในวันนี้ผมได้มอบหมายให้ท่านที่ปรึกษารัฐมนตรีว่าการกระทรวงแรงงาน พร้อมด้วย ท่านโฆษกกระทรวงแรงงาน (ฝ่ายการเมือง) ลงพื้นที่กับเจ้าหน้าที่สำนักงานประกันสังคมไปมอบสิทธิประโยชน์ทดแทนแก่ครอบครัวของนายสันทัด​ ห่วงทอง ลูกจ้างผู้ประกันตนที่เสียชีวิต เป็นเงินค่าจัดการศพ​ 50,000 บาท เงินทดแทนกรณีเสียชีวิต​ 1,470,000 บาท และเงินบำเหน็จชราภาพ​ (ไม่รวมดอกผล) 158,786.95 บาท รวม​เป็นเงินทั้งสิ้น 1,678,786.95 บาทส่วนลูกจ้างที่เสียชีวิตรายอื่นๆ สำนักงานประกันสังคมจังหวัดราชบุรีอยู่ระหว่างการประสานครอบครัวเพื่อนำเงินสิทธิประโยชน์ทดแทนไปมอบให้แก่ทายาทตามกฎหมายต่อไป
"ท่านพล.อ.ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม และท่านพล.อ.ประวิตร วงษ์สุวรรณ รองนายกรัฐมนตรี ที่กำกับดูแลกระทรวงแรงงาน มีความห่วงใยจากเหตุการณ์ครั้งนี้เป็นอย่างมาก และได้กำชับให้กระทรวงแรงงานเข้าไปดูแลช่วยเหลือลูกจ้างเพื่อสร้างขวัญกำลังใจแก่ผู้บาดเจ็บและครอบครัวผู้เสียชีวิตให้ได้รับสิทธิประโยชน์ตามกฎหมายอย่างเร่งด่วน" นายสุชาติ กล่าวตอนท้าย
+++++++++++++++++++
กองเผยแพร่และประชาสัมพันธ์
18 กรกฎาคม 2565

ที่มา : https://www.thaigov.go.th/news/contents/details/56973