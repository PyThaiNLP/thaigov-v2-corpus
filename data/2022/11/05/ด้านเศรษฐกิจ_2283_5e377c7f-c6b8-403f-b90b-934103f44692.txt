รัฐบาลไทย-ข่าวทำเนียบรัฐบาล-นายกรัฐมนตรีให้เกียรติเป็นสักขีพยานส่งมอบ-รับมอบ สวนป่า “เบญจกิติ” ระหว่างกองทัพบก กรมธนารักษ์และกรุงเทพมหานคร


วันศุกร์ที่ 17 ธันวาคม 2564
พิมพ์
นายกรัฐมนตรีให้เกียรติเป็นสักขีพยานส่งมอบ-รับมอบ สวนป่า “เบญจกิติ” ระหว่างกองทัพบก กรมธนารักษ์และกรุงเทพมหานคร
วันนี้ (17 ธันวาคม 2564) พลเอก ประยุทธ์ จันทร์โอชา นายกรัฐมนตรี และรัฐมนตรีว่าการกระทรวงกลาโหม ให้เกียรติเป็นสักขีพยานการลงนามบันทึกการส่งมอบ-รับมอบ สวนป่า “เบญจกิติ” ระยะที่ 2-3 บางส่วน ระหว่างกองทัพบกกับกรมธนารักษ์ และกรมธนารักษ์กับกรุงเทพมหานคร
นายอาคม เติมพิทยาไพสิฐ รัฐมนตรีว่าการกระทรวงการคลัง กล่าวว่า การจัดสร้างสวนสาธารณะ “เบญจกิติ” มีเนื้อที่รวมประมาณ 450 ไร่ โดยกระทรวงการคลัง กรมธนารักษ์ เป็นหน่วยงานผู้รับผิดชอบในการจัดสร้างและการยาสูบแห่งประเทศไทยเป็นผู้สนับสนุนค่าใช้จ่ายในการก่อสร้าง มีการออกแบบสวนสาธารณะ เป็น 2 ส่วน คือ สวนน้ำ เนื้อที่ประมาณ 130 ไร่ และสวนป่า เนื้อที่ประมาณ 320 ไร่ ที่ผ่านมาในปี 2547 กรมธนารักษ์ได้จัดสร้างสวนน้ำ “เบญจกิติ” และในปี 2559 ได้ดำเนินการจัดสร้างสวนป่าระยะที่ 1 เนื้อที่ประมาณ 61 ไร่ และได้ส่งมอบพื้นที่ดังกล่าวให้กรุงเทพมหานครเป็นผู้ดูแลบำรุงรักษาและบริหารจัดการ
ในปี 2563 กระทรวงการคลัง โดยกรมธนารักษ์ได้ขอความร่วมมือจากกองทัพบกเป็นผู้ดำเนินการก่อสร้างสวนป่า “เบญจกิติ” ระยะที่ 2-3 เนื้อที่ประมาณ 259 ไร่ โดยมีกรอบระยะเวลาการจัดสร้างสวนป่า “เบญจกิติ” ให้แล้วเสร็จสมบูรณ์ในเดือนเมษายน 2565 การจัดสร้างสวนป่าแห่งนี้ ได้มีการออกแบบให้มีพื้นที่ป่าและพื้นที่น้ำร้อยละ 85 มีรูปแบบเป็นสวนป่าเชิงนิเวศน์ที่ใช้ศักยภาพจากต้นไม้เดิมในพื้นที่ที่เก็บรักษาไว้ และการปลูกต้นไม้เพิ่มในพื้นที่โครงการฯ รวม 8,725 ต้น พรรณไม้ประมาณ 350 ชนิด โดยได้กำหนดพรรณไม้ใหญ่ในแต่ละจุดเพื่อสร้างเอกลักษณ์ของสวนป่าให้มีความโดดเด่น ภายในสวนป่ามีต้นไม้หลากสี สลับและเปลี่ยนไปหมุนเวียนกันแต่ละฤดู มีเส้นทางเดิน ทางวิ่ง ทางจักรยาน ทางเดินศึกษาธรรมชาติ และสามารถใช้ทางเดินลอยฟ้า (Sky Walk) ระยะทาง 1.6 กิโลเมตร เป็นเส้นทางเชื่อมไปยังพื้นที่สวนน้ำ “เบญจกิติ” เพื่อรองรับการเชื่อมต่อกับสะพานเขียวที่สามารถเชื่อมไปยังสวนลุมพินีได้ พร้อมออกแบบปรับปรุงอาคารเดิมในพื้นที่ให้เป็นอาคารพิพิธภัณฑ์และอาคารกีฬาให้เป็นพิพิธภัณฑ์มีชีวิต การเรียนรู้ที่หลากหลาย การเปลี่ยนผ่านเมืองสู่ป่าจากโรงงานเป็นสวน ตลอดจนการเตรียมพื้นที่จัดนิทรรศการเฉลิมพระเกียรติสมเด็จพระนางเจ้าสิริกิติ์พระบรมราชินีนาถ พระบรมราชชนนีพันปีหลวง ส่วนอาคารกีฬาจะเป็นพื้นที่สำหรับการประกอบกิจกรรมต่าง ๆ ไม่ว่าจะเป็นกิจกรรมของครอบครัว กิจกรรมสร้างสุขภาพ
นายประภาศ คงเอียด อธิบดีกรมธนารักษ์ กล่าวเพิ่มเติมว่าการดำเนินโครงการจัดสร้างสวนป่า “เบญจกิติ” ระยะที่ 2-3 และได้แบ่งการก่อสร้างออกเป็น 2 พื้นที่ โดยเริ่มก่อสร้างตั้งแต่วันที่ 1 พฤศจิกายน 2563 เป็นต้นมา ปัจจุบันกองทัพบกได้ก่อสร้างพื้นที่ก่อสร้างที่ 1 เนื้อที่ประมาณ 160 ไร่ 1 งาน 76 ตารางวา เสร็จเรียบร้อยแล้ว จึงได้กำหนดให้มีการจัดงานส่งมอบ-รับมอบ สวนป่า "เบญจกิติ" ระยะที่ 2-3 บางส่วน ระหว่างกองทัพบกกับกรมธนารักษ์ และกรมธนารักษ์กับกรุงเทพมหานครในครั้งนี้ขึ้น โดยมีวัตถุประสงค์ เพื่อส่งมอบพื้นที่ให้กับกรมธนารักษ์ และให้กรุงเทพมหานครเป็นผู้ดูแลบำรุงรักษาสวนสาธารณะ “เบญจกิติ” ต่อไป สำหรับพื้นที่ก่อสร้างที่ 2 อยู่ระหว่างการดำเนินการก่อสร้างเป็นงานปรับปรุงอาคารพิพิธภัณฑ์อาคารกีฬา และในส่วนงานสวนที่เหลือมีกำหนดแล้วเสร็จสมบูรณ์ในเดือนเมษายน 2565 เพื่อให้มีช่วงเวลาเตรียมจัดงานเปิดโครงการฯ เพื่อเฉลิมพระเกียรติสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ผู้เป็นที่รักยิ่งของปวงชนชาวไทย ในวันที่ 12 สิงหาคม 2565 และจะได้เปิดให้ประชาชนได้เข้าใช้ประโยชน์อย่างเป็นทางการต่อไป

ที่มา : https://www.thaigov.go.th/news/contents/details/49586