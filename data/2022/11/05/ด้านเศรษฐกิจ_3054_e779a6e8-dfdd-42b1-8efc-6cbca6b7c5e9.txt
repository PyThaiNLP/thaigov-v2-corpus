รัฐบาลไทย-ข่าวทำเนียบรัฐบาล-การรถไฟแห่งประเทศไทย มอบน้ำดื่มและผลผลิตจากโครงการต้นแบบสถานี/ซุ้มสวยงาม พืชผักกินได้ แก่องค์กรปกครองส่วนท้องถิ่น


วันพฤหัสบดีที่ 3 มีนาคม 2565
การรถไฟแห่งประเทศไทย มอบน้ำดื่มและผลผลิตจากโครงการต้นแบบสถานี/ซุ้มสวยงาม พืชผักกินได้ แก่องค์กรปกครองส่วนท้องถิ่น
ช่วยเหลือผู้ประสบอุทกภัยในพื้นที่จังหวัดชายแดนใต้
นายเอกรัช ศรีอาระยันพงษ์ ผู้อำนวยการศูนย์ประชาสัมพันธ์ การรถไฟแห่งประเทศไทย (รฟท.) เปิดเผยว่า นายนิรุฒ มณีพันธ์ ผู้ว่าการรถไฟแห่งประเทศไทย มีความห่วงใยพี่น้องประชาชนในพื้นที่จังหวัดชายแดนใต้ที่ประสบความเดือดร้อนจากอุทกภัยน้ำท่วม โดยมอบหมายให้ รฟท. จัดกิจกรรมมวลชนสัมพันธ์ นำน้ำดื่มจำนวน 1,200 ขวด และผลผลิตจากโครงการต้นแบบสถานี/ซุ้มสวยงาม พืชผักกินได้ ตามหลักเศรษฐกิจพอเพียง มอบให้แก่ตัวแทนองค์กรปกครองส่วนท้องถิ่นในพื้นที่ ตำบลรือเสาะ อำเภอรือเสาะ จังหวัดนราธิวาส เพื่อส่งต่อความช่วยเหลือไปยังพี่น้องประชาชนที่ได้รับความเดือดร้อนภายในพื้นที่
นอกจากนี้ ยังสั่งการให้เจ้าหน้าที่  ทำหน้าที่เป็นหน่วยงานสนับสนุน คอยประสานให้ความช่วยเหลือแก่พี่น้องประชาชนในพื้นทีจังหวัดชายแดนภาคใต้อย่างต่อเนื่อง ทั้งการเดินทาง ลำเลียงขนส่ง การจัดหาน้ำดื่มสะอาด วัตถุดิบการประกอบอาหาร รวมถึงข้าวของเครื่องใช้ที่จำเป็นต่อการดำรงชีวิต
ทั้งนี้ ที่ผ่านมา ผู้ว่า รฟท. มีนโยบายสนับสนุนให้ รฟท. ดำเนินกิจกรรมสาธารณะที่เป็นประโยชน์ต่อชุมชนอย่างต่อเนื่อง เพื่อสร้างความสัมพันธ์อันดีระหว่าง รฟท. กับชุมชนพื้นที่โดยรอบทางรถไฟ รวมถึงพี่น้องประชาชนในพื้นที่ชายแดนใต้ ตลอดจนมุ่งสร้างการมีส่วนร่วมจากชุมชน โดยเปิดรับฟังความคิดเห็นจากทุกภาคส่วน เพื่อนำมาพัฒนาต่อยอดการให้บริการเดินรถ รวมถึงกิจกรรมด้านอื่นในทุกมิติ ให้เกิดประโยชน์สูงสุดต่อประชาชนส่วนรวม

ที่มา : https://www.thaigov.go.th/news/contents/details/52166