รัฐบาลไทย-ข่าวทำเนียบรัฐบาล-กระทรวงยุติธรรม พร้อมเดินหน้า ผลักดันนิคมอุตสาหกรรมราชทัณฑ์


วันพฤหัสบดีที่ 28 ตุลาคม 2564
พิมพ์
กระทรวงยุติธรรม พร้อมเดินหน้า ผลักดันนิคมอุตสาหกรรมราชทัณฑ์
กระทรวงยุติธรรม พร้อมเดินหน้า ผลักดันนิคมอุตสาหกรรมราชทัณฑ์
ภายหลังจากที่คณะรัฐมนตรีได้มีมติ เมื่อวันที่ ๑๙ ตุลาคม ๒๕๖๔ รับทราบผลการศึกษาแนวทางการจัดตั้งนิคมอุตสาหกรรรมราชทัณฑ์ โดยให้กระทรวงยุติธรรม และหน่วยงานที่เกี่ยวข้อง รับดำเนินการต่อไปนั้น  ในวันพฤหัสบดีที่ ๒๘ ตุลาคม ๒๕๖๔ เวลา ๐๙.๐๐ น.  ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม  เป็นประธานการประชุมคณะกรรมการส่งเสริมการจัดตั้งนิคมอุตสาหกรรมราชทัณฑ์ ครั้งที่ ๑/๒๕๖๔ เพื่อพิจารณาแนวทางการขับเคลื่อนนิคมอุตสาหกรรมราชทัณฑ์อย่างเป็นรูปธรรม ตลอดจนแนวทางการบริหารจัดการผู้พ้นโทษหรือผู้ต้องขังที่ได้รับการพักโทษเข้าทำงานในนิคมอุตสาหกรรมราชทัณฑ์  ร่วมกับภาคีเครือข่ายผู้ร่วมขับเคลื่อนสู่การปฏิบัติ ได้แก่  นิคมอุตสาหกรรมแห่งประเทศไทย โดยผู้ว่าการนิคมอุตสาหกรรมแห่งประเทศไทย (กนอ.)  (ดร.วีริศ  อัมระปาล) กรมคุมประพฤติ  กรมราชทัณฑ์  และผู้อำนวยการกองยุทธศาสตร์และแผนงาน สำนักงานปลัดกระทรวงยุติธรรม นายเอกชัย แย้มสาหร่าย คณะที่ปรึกษารัฐมนตรีว่าการกระทรวงยุติธรรม เข้าร่วมประชุม โดย นางสาวนันทรัศมิ์ เทพดลไชย รองอธิบดีกรมคุมประพฤติ ปฏิบัติหน้าที่ผู้อำนวยการสำนักงานส่งเสริมสัมมาชีพและผลิตภัณฑ์เพื่อการพัฒนาพฤตินิสัย (สมภพ.)  ทำหน้าที่กรรมการและเลขานุการ ด้วยวิธีประชุมทางไกล (Video Conference) ผ่านโปรแกรม Cisco Webex Meeting  ณ  ห้องประชุมกระทรวงยุติธรรม ๑๐-๐๑  อาคารที่ทำการกระทรวงยุติธรรม
ทั้งนี้ ประธานคณะกรรมการฯ ได้มีข้อสั่งการ ให้ กนอ. ดำเนินการคัดเลือกผู้ประกอบการ/โรงงาน ที่มีความเหมาะสม เพื่อเข้าร่วมโครงการฯ รวมทั้งออกแบบสำรวจ (survey) ความต้องการของผู้ประกอบการ/โรงงาน ในสังกัด และจัดทำกรอบระยะเวลา (timeline) การจัดตั้งนิคมอุตสาหกรรมราชทัณฑ์ กรมราชทัณฑ์ ดำเนินการเตรียมความพร้อมผู้ต้องขัง ตลอดจนกำหนดพื้นที่นำร่อง กรมคุมประพฤติ เตรียมความพร้อมด้านอุปกรณ์ EM และบุคลากรเพื่อให้บริการในพื้นที่นิคมอุตสาหกรรมราชทัณฑ์  และให้ สมภพ. เป็นตัวกลางเชื่อมโยงระหว่างหน่วยงานต่าง ๆ เพื่อขับเคลื่อนสู่การปฏิบัติจริง เช่น การจัดทำระบบฐานข้อมูลสำหรับผู้ต้องขังที่สมัครใจเข้าทำงานในนิคมฯ ดูแลเรื่องค่าตอบแทนจากการทำงานให้อยู่ในอัตราที่เหมาะสมกับความสามารถ ตลอดจนกำหนดแนวทางการจัดหาที่พักสำหรับผู้พ้นโทษที่เข้าร่วมทำงานในนิคมอุตสาหกรรมราชทัณฑ์ให้มีความเหมาะสม
ผลการประชุมครั้งนี้ จะนำไปสู่การขับเคลื่อนนโยบายของรัฐมนตรีว่าการกระทรวงยุติธรรม (นายสมศักดิ์ เทพสุทิน) สู่การปฏิบัติอย่างเป็นรูปธรรม โดยการผนึกกำลังระหว่างภาคีเครือข่ายหน่วยงานภาครัฐ และภาคเอกชนที่เกี่ยวข้อง เพื่อสร้างประโยชน์สูงสุดจากแรงงานผู้อยู่ในระบบพัฒนาพฤตินิสัย ได้แก่ ผู้ต้องขัง และผู้ถูกคุมประพฤติ โดยคณะกรรมการฯ จะทำหน้าที่ควบคุม และกำกับดูแล ให้ผู้ประกอบการที่เข้าร่วมโครงการมีแรงงานคุณภาพเข้าทำงานอย่างต่อเนื่อง แรงงานได้รับค่าตอบแทนที่เป็นธรรม และเพิ่มโอกาสในการมีอาชีพรายได้อย่างยั่งยืนหลังพ้นโทษ ซึ่งจะเป็นการลดโอกาสที่ผู้พ้นโทษจะกลับไปกระทำความผิดซ้ำอีกด้วย

ที่มา : https://www.thaigov.go.th/news/contents/details/47564