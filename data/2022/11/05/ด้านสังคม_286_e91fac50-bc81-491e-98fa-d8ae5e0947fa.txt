รัฐบาลไทย-ข่าวทำเนียบรัฐบาล-สธ. เผย เตรียมสำรองยา เวชภัณฑ์ ฟาวิพิราเวียร์ 300 ล้านเม็ด แรมดีสิเวีย เพิ่ม 1 แสนขวด ให้เพียงพอ สร้างความมั่นใจคนทำงาน


วันเสาร์ที่ 7 สิงหาคม 2564
สธ. เผย เตรียมสำรองยา เวชภัณฑ์ ฟาวิพิราเวียร์ 300 ล้านเม็ด แรมดีสิเวีย เพิ่ม 1 แสนขวด ให้เพียงพอ สร้างความมั่นใจคนทำงาน
กระทรวงสาธารณสุข วางแผน คาดการณ์การใช้ยา เวชภัณฑ์ ​เตรียมหาแหล่งซื้อเพิ่มเติมให้เพียงพอคนทำงาน ล่าสุดได้กระจายยาโควิดไปทั่วประเทศ​ 20 ล้านกว่าเม็ด ในจำนวนนี้กระจายใน กทม. มากถึง 7.6 ล้านเม็ด ขณะที่มีการใช้ยาโควิด วันละประมาณ 8.5 แสนเม็ด
นายแพทย์เกียรติภูมิ วงศ์รจิต ปลัดกระทรวงสาธารณสุข เปิดเผยว่า จากจำนวนผู้ติดเชื้อโควิดเพิ่มขึ้น และการปรับการรักษาให้ยารักษาโควิด ฟาวิพิราเวียร์ (Favipiravir)เร็วขึ้น ทำให้จำนวนการใช้ยารักษาโควิดเพิ่มขึ้นอย่างต่อเนื่อง ข้อมูลล่าสุดจนถึงวันที่ 4 สิงหาคม 2564 มีความต้องการใช้ยาฟาวิพิราเวียร์ วันละ 8.5 แสนเม็ดต่อวัน ได้จัดสรรลงพื้นที่ทั่วประเทศตั้งแต่ 7​กรกฎาคม ถึง 4 สิงหาคม ไปแล้ว จำนวน 20.5 ล้านเม็ด ทั้งนี้กระทรวงสาธารณสุข ได้มอบให้องค์การเภสัชกรรมจัดหายาเพิ่มเติม เพื่อให้เจ้าหน้าที่ผู้ปฏิบัติงานเกิดความมั่นใจ และช่วยชีวิตคนป่วยได้ทันท่วงที โดยใน 3​ เดือนนี้ ตั้งแต่ตุลาคม ถึง ธันวาคม 2564 ให้จัดหาเพิ่มขึ้นอีก 300 ล้านเม็ด (เดือนละ 100 ล้านเม็ด) โดยเฉพาะเดือนสิงหาคม และกันยายน ให้จัดหา 120 ล้านเม็ด  สำหรับยาแรมดีสิเวีย (Remdesivir) ให้จัดหาเพิ่มอีก 1 แสนขวด รวมเป็น 2 แสนขวดภายในเดือนสิงหาคมนี้ ให้เพียงพอตามเกณฑ์การรักษาใหม่เพื่อกระจายให้ทุกจังหวัด
สำหรับเวชภัณฑ์ที่ใช้ประจำ อาทิ หน้ากาก N 95 หน้ากากอนามัย ชุดกาวน์ ถุงมือ ถุงเท้า รองเท้า หมวกคลุมผม กว่า 11​ รายการ จากข้อมูลมีการใช้เวชภัณฑ์ในแต่ละเดือนมากที่สุดจากทั่วประเทศ เช่น ถุงมือยาง (disposable glove) มีการใช้ 19​ ล้านกว่าคู่ รองลงมา หน้ากากอนามัย (surgical mask) กว่า 16​ ล้านชิ้น หมวกคลุมผม (Disposable cap) 3 ​ล้านชิ้น ชุดกาวน์ (Coverall & gown) 1.6 ล้านชุด เป็นต้น มีการคาดการณ์การใช้งานเพื่อสำรองให้เพียงพอในการใช้แต่ละเดือน โดยจัดซื้อด้วยงบกลางและงบเงินกู้ มีการจัดสรรไปยังภูมิภาคทุกสัปดาห์  หากพื้นที่ใดไม่เพียงพอ สามารถประสานขอสนับสนุนเวชภัณฑ์เร่งด่วน ได้ที่ กองบริหารการสาธารณสุข สำนักงานปลัดกระทรวงสาธารณสุข
************************************ 7 สิงหาคม 2564

ที่มา : https://www.thaigov.go.th/news/contents/details/44543