รัฐบาลไทย-ข่าวทำเนียบรัฐบาล-ผู้ช่วย ผบ.ตร. สั่งกองบังคับการสืบสวนสอบสวนทั่วประเทศ ลงพื้นที่ตรวจสอบความผิดปกติ การรับซื้อสลากกินแบ่งรัฐบาล


วันศุกร์ที่ 18 มีนาคม 2565
พิมพ์
ผู้ช่วย ผบ.ตร. สั่งกองบังคับการสืบสวนสอบสวนทั่วประเทศ ลงพื้นที่ตรวจสอบความผิดปกติ การรับซื้อสลากกินแบ่งรัฐบาล
พล.ต.ท.ประจวบ วงศ์สุข ผู้ช่วย ผบ.ตร. สั่งกองบังคับการสืบสวนสอบสวนทั่วประเทศ ลงพื้นที่ตรวจสอบความผิดปกติการรับซื้อสลากกินแบ่งรัฐบาล ณ ที่ทำการไปรษณีย์ทั่วประเทศ และตรวจสอบแผงขายสลากฯ อย่างต่อเนื่อง หากพบผิดเงื่อนไขจะเสนอตัดโควตาผู้ได้รับสิทธิต่อไป
ตามนโยบายของนายกรัฐมนตรีและรัฐมนตรีว่าการกระทรวงกลาโหม ที่ต้องการแก้ไขปัญหาให้แก่พี่น้องประชาชนที่ได้รับความเดือดร้อนจากการขายสลากกินแบ่งรัฐบาลเกินราคา โดยนายเสกสกล อัตถาวงศ์ ในฐานะประธานคณะทำงานเฉพาะกิจตรวจสอบผู้ค้าสลากกินแบ่งรัฐบาลเกินราคา ได้มอบหมายให้ พล.ต.ท.ประจวบ วงศ์สุข ผู้ช่วย ผบ.ตร. ในฐานะรองประธานคณะทำงาน เป็น หัวหน้าชุดปฏิบัติการ ดำเนินการ ให้เป็นไปตามนโยบายดังกล่าว และได้มีการประชุมคณะทำงานเฉพาะกิจตรวจสอบผู้ค้าสลากกินแบ่งรัฐบาลเสนอขายหรือขายสลากกินแบ่งรัฐบาลในราคาเกินกว่าที่กำหนดในสลากกินแบ่งรัฐบาล ครั้งที่ 2/2565 ในวันนี้ (18 มี.ค.65) เวลา 13.30 น. ณ สำนักงาน ก.พ. นั้น
พล.ต.ท.ประจวบ วงศ์สุข ผู้ช่วย ผบ.ตร. กล่าวว่า ได้สั่งการให้เจ้าหน้าที่ตำรวจฝ่ายสืบสวนทั่วประเทศ ลงพื้นที่ตรวจสอบการแจกจ่ายสลากกินแบ่งรัฐบาลให้แก่ผู้มีสิทธิ์ ณ ที่ทำการไปรษณีย์เป้าหมาย ที่มีการลงทะเบียนของผู้มีสิทธิ์รับสลากเป็นจำนวนมาก ของงวดวันที่ 16 มี.ค.65 จำนวน 40 แห่งทั่วประเทศ ผลการตรวจสอบพบว่าเจ้าหน้าที่ไปรษณีย์ได้ตรวจสอบเอกสารหลักฐานต่าง ๆ จากผู้มีสิทธิรับสลากอย่างเคร่งครัด หากไม่ได้มารับด้วยตนเอง ต้องมีหนังสือมอบอำนาจพร้อมบัตรประชาชนและทะเบียนบ้านฉบับจริงมาแสดงเท่านั้น รวมผู้มีสิทธิรับสลาก 47,398 ราย มารับด้วยตนเอง 37,559 ราย ได้รับมอบอำนาจ 8,628 ราย และยังไม่ได้มารับ 1,211 ราย จากการตรวจสอบ พบพฤติกรรมกลุ่มนายทุนที่มารับซื้อสลากกินแบ่งรัฐบาลจากผู้มีสิทธิ์ ณ ที่ทำการไปรษณีย์บางขุนเทียน กรุงเทพฯ และพื้นที่ใกล้เคียงของไปรษณีย์เอราวัณ จ.เลย แต่เมื่อพบเห็นเจ้าหน้าที่ตำรวจ กลุ่มนายทุนจึงได้สลายตัวไป ขณะนี้อยู่ระหว่างดำเนินการสืบสวนต่อไป จึงได้สั่งการให้เจ้าหน้าที่ตำรวจลงพื้นที่ตรวจสอบการแจกจ่ายสลากสำหรับงวดวันที่ 1 เม.ย.65 อย่างต่อเนื่องต่อไป โดยให้เพิ่มจำนวนที่ทำการไปรษณีย์เป้าหมาย ที่มีการลงทะเบียนของผู้มีสิทธิ์รับสลากเป็นจำนวนมาก เพื่อลงพื้นที่ตรวจสอบ จาก 40 แห่ง เป็น 95 แห่งทั่วประเทศ นอกจากนี้ในห้วงสัปดาห์ที่ผ่านมา ได้สั่งการให้เจ้าหน้าที่ตำรวจฝ่ายสืบสวนทั่วประเทศ ลงพื้นที่ตรวจสอบแผงขายสลากกินแบ่งรัฐบาลแล้ว 764 เป้าหมาย ผลการตรวจสอบพบกรณีผู้ที่ได้รับสิทธิฯ นำไปขายช่วงให้แก่ผู้อื่นหรือนำไปจำหน่ายเกินราคา จำนวนหลายรายในหลายพื้นที่ ซึ่งเจ้าหน้าที่ตำรวจได้รวบรวมพยานหลักฐาน และส่งข้อมูลในทางสืบสวนให้แก่สำนักงานสลากกินแบ่งรัฐบาล เพื่อตัดโควตาผู้ได้รับสิทธิฯ ในส่วนการจำหน่ายสลากกินแบ่งรัฐบาลผ่านแพลตฟอร์มออนไลน์ ได้ตรวจพบว่ามีการจำหน่ายเกินราคา ได้สั่งการให้เจ้าหน้าที่ตำรวจประสานงานกับสำนักงานสลากกินแบ่งรัฐบาล เพื่อดำเนินการในส่วนที่เกี่ยวข้องต่อไป
พล.ต.ท.ประจวบ วงศ์สุข กล่าวต่อว่า ราคาสลากกินแบ่งรัฐบาลในตลาด ณ ปัจจุบัน มีแนวโน้มสูงขึ้นอย่างต่อเนื่อง ในส่วนนี้ได้สร้างความเดือดร้อนให้แก่พี่น้องประชาชนที่ต้องซื้อสลากกินแบ่งรัฐบาลที่เกินราคาที่กำหนด ซึ่งตามนโยบายของท่านนายกรัฐมนตรีและรัฐมนตรีว่าการกระทรวงกลาโหม ต้องการจะแก้ไขความเดือดร้อนของพี่น้องประชาชนให้เกิดขึ้นโดยเร็ว ดังนั้น จึงขอประชาสัมพันธ์ และขอความร่วมมือผู้ที่ได้รับสิทธิฯ และผู้ที่จำหน่ายสลากกินแบ่งรัฐบาลเกินราคา ให้รักษาสิทธิของตนเอง โดยการดำเนินการให้เป็นไปตามเงื่อนไขที่ทำไว้กับสำนักงานสลากกินแบ่งรัฐบาล เพราะหากทำผิดเงื่อนไข สำนักงานสลากกินแบ่งรัฐบาลจะดำเนินการตัดสิทธิโควตาที่ได้รับทันที

ที่มา : https://www.thaigov.go.th/news/contents/details/52713