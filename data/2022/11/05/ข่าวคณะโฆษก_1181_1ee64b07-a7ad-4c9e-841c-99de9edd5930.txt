รัฐบาลไทย-ข่าวทำเนียบรัฐบาล-ครม. อนุมัติร่างกฎกระทรวงกำหนดมาตรฐานสินค้า กำหนดเกณฑ์การปฏิบัติที่ดีสำหรับปางช้างในการควบคุมดูแลและเลี้ยงช้างให้ถูกต้อง เหมาะสม ตามหลักสวัสดิภาพสัตว์


วันอังคารที่ 8 มีนาคม 2565
พิมพ์
ครม. อนุมัติร่างกฎกระทรวงกำหนดมาตรฐานสินค้า กำหนดเกณฑ์การปฏิบัติที่ดีสำหรับปางช้างในการควบคุมดูแลและเลี้ยงช้างให้ถูกต้อง เหมาะสม ตามหลักสวัสดิภาพสัตว์
ครม. อนุมัติร่างกฎกระทรวงกำหนดมาตรฐานสินค้า กำหนดเกณฑ์การปฏิบัติที่ดีสำหรับปางช้างในการควบคุมดูแลและเลี้ยงช้างให้ถูกต้อง เหมาะสม ตามหลักสวัสดิภาพสัตว์
วันที่ 8 มีนาคม 2565 นายธนกร วังบุญคงชนะ โฆษกประจำสำนักนายกรัฐมนตรี เผยที่ประชุมคณะรัฐมนตรีวันนี้ มีมติอนุมัติหลักการร่างกฎกระทรวงกำหนดมาตรฐานสินค้าเกษตรสำหรับการปฏิบัติที่ดีสำหรับปางช้างเป็นมาตรฐานบังคับพ.ศ. .... โดยสาระสำคัญเป็นการกำหนดมาตรฐานสินค้าเกษตรสำหรับปางช้างเป็นมาตรฐานบังคับเพื่อกำหนดเกณฑ์การปฏิบัติที่ดีสำหรับปางช้าง ในการจัดการควบคุมดูแลและเลี้ยงช้างให้ถูกต้องเหมาะสม เป็นไปตามหลักสวัสดิภาพสัตว์ โดยกฎกระทรวงนี้ให้ใช้บังคับเมื่อผลกำหนด 2 ปีนับแต่วันประกาศในราชกิจจานุเบกษาเป็นต้นไป
สาระสำคัญของร่างกฎกระทรวง กำหนดให้มาตรฐานสินค้าเกษตรเลขที่ มกษ. 6413-2564 ตามประกาศกระทรวงเกษตรและสหกรณ์ เรื่องมาตรฐานสินค้าเกษตร : การปฏิบัติที่ดีสำหรับปางช้างตามพระราชบัญญัติมาตรฐานสินค้าเกษตรพ.ศ. 2551 ลงวันที่ 24 พฤษภาคม 2564 เป็นมาตรฐานบังคับ เช่น สถานที่ตั้งของปางช้างจะต้องอยู่ในสภาพแวดล้อมที่ไม่เสี่ยงจากการปนเปื้อนของอันตรายทางกายภาพ เคมี และชีวภาพที่มีผลกระทบต่อสุขภาพและสวัสดิภาพของสัตว์  มีคู่มือการจัดการปางช้างที่แสดงให้เห็นรายละเอียดการปฏิบัติงานที่สำคัญภายในปางช้าง เช่น การแยกและฝึกลูกช้าง การจัดการด้านการผสมพันธุ์  เป็นต้น มีสัตวแพทย์ผู้ควบคุมปางช้าง กำกับดูแลด้านสุขภาพช้าง มีการตรวจสุขภาพช้างประจำปีอย่างน้อยปีละ 1 ครั้ง เป็นต้น
โฆษกประจำสำนักนายกรัฐมนตรี กล่าวเพิ่มเติมว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เห็นความสำคัญของ “ช้าง” ซึ่งเป็นสัตว์ใหญ่ คู่บ้านคู่เมือง ด้วยการยกระดับการปฏิบัติในปางช้างให้มีมาตรฐานและส่งเสริมการดูแลช้างตามหลักวิชาการ ลดปัญหาช้างเร่ร่อนและส่งเสริมภาพลักษณ์การท่องเที่ยวไทย โดยปัจจุบัน ประเทศไทยมีปางช้างจำนวนมากที่ทำธุรกิจบริการ เช่น การแสดงช้าง หรือกิจกรรมการท่องเที่ยวที่เกี่ยวข้องกับช้าง  ขณะที่ ปางช้างส่วนใหญ่ยังขาดความรู้ความเข้าใจในการปฏิบัติที่ดีในการจัดการควบคุมดูแลช้างที่ถูกต้อง จึงส่งผลให้เกิดปัญหาต่อสุขภาพช้าง การทารุณกรรมช้าง รวมทั้งเกิดปัญหาต่อสิ่งแวดล้อมจากมูลช้างและขยะมูลฝอย  ดังนั้น เพื่อแก้ไขปัญหาและให้สอดรับกับสถานการณ์การประกอบกิจการปางช้าง เพื่อการแสดงหรือการท่องเที่ยวที่แสวงหาประโยชน์จากช้าง รวมทั้งตอบสนองผู้มาใช้บริการที่ต้องการความปลอดภัยจากการท่องเที่ยวในปางช้าง  โดยกำหนดเกณฑ์ปฏิบัติที่ดีสำหรับปางช้าง  เพื่อปรับปรุงในการจัดการควบคุมดูแลและเลี้ยงช้างให้ถูกต้องและเหมาะสม เป็นไปตามหลักสวัสดิภาพของสัตว์   โดยสำนักงานมาตรฐานสินค้าเกษตรและอาหารแห่งชาติ (มกอช.) จึงได้มีประกาศกระทรวงเกษตรและสหกรณ์ เรื่องกำหนดให้มาตรฐานสินค้าเกษตรการปฏิบัติที่ดีสำหรับปางช้าง ตามพระราชบัญญัติมาตรฐานสินค้าเกษตรพ.ศ. 2551 ลงวันที่ 24 พฤษภาคม 2564 เป็นมาตรฐานบังคับ โดยใช้บังคับกับปางช้างทุกขนาดด้วย
------------------

ที่มา : https://www.thaigov.go.th/news/contents/details/52322