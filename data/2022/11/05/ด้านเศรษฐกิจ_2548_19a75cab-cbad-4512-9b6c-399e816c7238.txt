รัฐบาลไทย-ข่าวทำเนียบรัฐบาล-โปรดระวัง “การปลอมแปลงหนังสือรับรองการขึ้นทะเบียนที่ปรึกษาเพื่อไปใช้แอบอ้างในการให้เงินกู้”


วันอังคารที่ 11 มกราคม 2565
พิมพ์
โปรดระวัง “การปลอมแปลงหนังสือรับรองการขึ้นทะเบียนที่ปรึกษาเพื่อไปใช้แอบอ้างในการให้เงินกู้”
ด้วยขณะนี้มีกลุ่มมิจฉาชีพปลอมแปลงหนังสือรับรองการขึ้นทะเบียนที่ปรึกษาของศูนย์ข้อมูลที่ปรึกษา กระทรวงการคลัง เพื่อไปใช้แอบอ้างในการให้เงินกู้กับประชาชน
นางจินดารัตน์ วิริยะทวีกุล รองผู้อำนวยการสำนักงานบริหารหนี้สาธารณะ ขอแจ้งให้ทราบว่า ขณะนี้มีประชาชนที่หลงเชื่อเข้าทำธุรกรรมกับกลุ่มมิจฉาชีพหลายราย จึงขอเตือนให้ประชาชนทราบว่า ศูนย์ข้อมูลที่ปรึกษา กระทรวงการคลัง มิได้มีส่วนเกี่ยวข้องกับการรับรองการให้เงินกู้นอกระบบแก่ประชาชนดังกล่าว และสำนักงานบริหารหนี้สาธารณะได้แจ้งความต่อกองบังคับการปราบปรามการกระทำความผิดเกี่ยวกับอาชญากรรมทางเศรษฐกิจเพื่อดำเนินคดีกับผู้กระทำความผิดเป็นที่เรียบร้อยแล้ว ทั้งนี้ การปลอมแปลงหนังสือรับรองการขึ้นทะเบียนที่ปรึกษาและนำไปใช้เพื่อหลอกลวงประชาชน ถือเป็นความผิดทางกฎหมาย
อนึ่ง หากท่านมีข้อสงสัยเพิ่มเติมหรือต้องการตรวจสอบหนังสือรับรองการขึ้นทะเบียนที่ปรึกษา สามารถเข้าได้ที่ www.consultant.pdmo.go.th โดยตรง หรือติดต่อศูนย์ข้อมูลที่ปรึกษา กระทรวงการคลัง โทร. 0 2271 7999 ต่อ 5001, 5702, 5714-19 และ 5740
ศูนย์ข้อมูลที่ปรึกษา สำนักงานบริหารหนี้สาธารณะ
โทร. 0 2271 7999 ต่อ 5714

ที่มา : https://www.thaigov.go.th/news/contents/details/50399