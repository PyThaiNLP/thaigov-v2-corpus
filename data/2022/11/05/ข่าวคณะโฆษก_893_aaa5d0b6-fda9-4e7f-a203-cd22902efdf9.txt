รัฐบาลไทย-ข่าวทำเนียบรัฐบาล-​โฆษกรัฐบาลเผย "นายกฯ" ขอประชาชนยัง "ตั้งการ์ดสูง" แม้ ศบค. ผ่อนคลายกิจกรรม ปรับลดพื้นที่สี-เปิดลงทะเบียน Test & Go เพิ่มจังหวัดแซนด์บ็อกซ์ ขณะที่ สธ. เตรียม ลดระดับเตือนภัย


วันศุกร์ที่ 21 มกราคม 2565
พิมพ์
​โฆษกรัฐบาลเผย "นายกฯ" ขอประชาชนยัง "ตั้งการ์ดสูง" แม้ ศบค. ผ่อนคลายกิจกรรม  ปรับลดพื้นที่สี-เปิดลงทะเบียน Test & Go  เพิ่มจังหวัดแซนด์บ็อกซ์ ขณะที่ สธ. เตรียม ลดระดับเตือนภัย
​โฆษกรัฐบาลเผย "นายกฯ" ขอประชาชนยัง "ตั้งการ์ดสูง" แม้ ศบค. ผ่อนคลายกิจกรรม  ปรับลดพื้นที่สี-เปิดลงทะเบียน Test & Go  เพิ่มจังหวัดแซนด์บ็อกซ์ ขณะที่ สธ. เตรียม ลดระดับเตือนภัย
วันนี้ 21 ม.ค. 65 นายธนกร วังบุญคงชนะ  โฆษกประจำสำนักนายกรัฐมนตรี  เผย พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม  ยังขอความร่วมมือผู้ประกอบการ ประชาชนต้องปฏิบัติตามมาตรการ COVID Free Setting และป้องกันตัวเองแบบครอบจักรวาล  งดเข้าสถานที่เสี่ยง ตรวจ ATK อย่างสม่ำเสมอ พร้อมรับการฉีดวัคซีนให้ครบโดส และวัคซีนเข็มกระตุ้นด้วย  แม้ ศบค. จะมีการปรับลดพื้นที่ควบคุม หรือพื้นที่สีส้มทั้งประเทศ เหลือ 44 จังหวัด (จาก 69 จังหวัด) พื้นที่เฝ้าระวัง 25 จังหวัด ส่วนพื้นที่สีฟ้า หรือ พื้นที่นำร่องการท่องเที่ยว ยังคง 8 จังหวัดเช่นเดิม เริ่ม 24 ม.ค. นี้   ซึ่งจะมีการผ่อนคลายกิจกรรมในพื้นที่สีส้ม 44 จังหวัด ร้านอาหารทั้งในและนอกศูนย์การค้าห้างสรรพสินค้า หรือ สถานที่อื่นใดที่มีร้านอาหาร สามารถบริโภคในร้านได้ เปิดได้ตามปกติ   รวมทั้งการปรับมาตรการป้องกันควบคุมโควิด-19 ในส่วนการเดินทางเข้าราชอาณาจักร ระบบไม่กักตัว (Test and Go) เริ่ม 1 ก.พ. 2565 อนุญาตให้เข้ามาได้ทุกประเทศ แต่ยังต้องตรวจหาเชื้อโดยวิธี RT-PCR 2 ครั้ง
โฆษกประจำสำนักนายกรัฐมนตรี  กล่าวเพิ่มเติมว่า นายกรัฐมนตรีจะพิจารณาสถานการณ์ในทุกมิติทั้งความรุนแรงของโรค สถานการณ์ของโลก สถานการณ์ในประเทศ  และความร่วมมือของทุกภาคส่วนที่เกี่ยวข้อง  โดยที่ผ่านมาแผนการชะลอการระบาดถือว่าควบคุมได้ดี จึงต้องขอบคุณทุกภาคส่วนที่ร่วมมือกัน  หากสถานการณ์ทุกอย่างดีขึ้น จะพิจารณาจะลดระดับการเตือนภัยในระยะถัดไป รวมถึงเสนอ ศบค. ให้ผ่อนคลายมาตรการต่าง ๆ ให้มากที่สุดและเร็วที่สุด เพื่อให้ประชาชนกลับมาใช้ชีวิตอย่างปกติ ทั้งนี้ สำหรับจำนวนผู้ติดเชื้อใหม่วันนี้ (21 มกราคม 2565) รวม ยอดผู้ติดเชื้อโควิด-19 รวม 8,640 ราย จำแนกเป็น ผู้ป่วยจากในประเทศ 8,445 ราย ผู้ป่วยมาจากต่างประเทศ 195 ราย ผู้ป่วยสะสม 138,267 ราย (ตั้งแต่ 1 มกราคม 2565) หายป่วยกลับบ้าน 8,641 ราย หายป่วยสะสม 88,488 ราย (ตั้งแต่ 1 มกราคม 2565) ผู้ป่วยกำลังรักษา 82,720 ราย เสียชีวิต 13 ราย ขณะที่การให้บริการวัคซีน โควิด -19  สะสมอยู่ที่ 112,279,694  โดส เข็มที่ 1 ฉีดสะสม 51,965,593 โดส เข็มที่ 2 ฉีดสะสม 47,987,881 โดส เข็มที่ 3 ฉีดสะสม 11,586,363 โดส เข็มที่ 4 ฉีดสะสม 739,58 โดส   โดยล่าสุดฉีดวัคซีนโควิด-19 ทั่วโลกแล้ว 9,811 ล้านโดส ใน 205 ประเทศ/เขตปกครอง โดยขณะนี้อัตราการฉีดล่าสุดรวมกันทั่วโลกที่ 37 ล้านโดสต่อวัน และมีแนวโน้มที่เพิ่มขึ้นอย่างต่อเนื่อง ในขณะที่สหรัฐอเมริกามีจำนวนการฉีดวัคซีนสูงที่สุดที่ 529 ล้านโดส
............................

ที่มา : https://www.thaigov.go.th/news/contents/details/50740