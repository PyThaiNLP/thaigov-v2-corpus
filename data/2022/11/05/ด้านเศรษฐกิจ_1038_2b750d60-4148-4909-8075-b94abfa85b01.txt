รัฐบาลไทย-ข่าวทำเนียบรัฐบาล-อธิบดีกรมเจ้าท่า สั่งการสำนักงานเจ้าท่าทั่วประเทศ เตรียมความพร้อมรับมืออุทกภัยและให้ความช่วยเหลือประชาชน


วันจันทร์ที่ 27 กันยายน 2564
อธิบดีกรมเจ้าท่า สั่งการสำนักงานเจ้าท่าทั่วประเทศ เตรียมความพร้อมรับมืออุทกภัยและให้ความช่วยเหลือประชาชน
...
นายวิทยา ยาม่วง อธิบดีกรมเจ้าท่า กระทรวงคมนาคม กล่าวว่า ตามที่กรมอุตุนิยมวิทยาแจ้งเตือนพายุโซนร้อน “เตี้ยนหมู่” ส่งผลให้ทั่วประเทศมีฝนตกหนัก โดยเฉพาะในพื้นที่ภาคเหนือและภาคตะวันออก เฉียงเหนือ ทำให้เกิดน้ำท่วมฉับพลันและน้ำป่าไหลหลาก ประชาชนในพื้นที่ได้รับความเดือดร้อน จึงได้สั่งการให้สำนักงานเจ้าท่าภูมิภาคทั้ง 41 สาขา และสำนักงานพัฒนาและบำรุงรักษาทางน้ำ 1 - 8 ทั่วประเทศ ติดตามผลกระทบจากพายุดังกล่าวและสถานการณ์น้ำอย่างต่อเนื่อง พร้อมตั้งศูนย์ช่วยเหลือผู้ประสบอุทกภัยกรมเจ้าท่า (จท.) ในพื้นที่ จัดเตรียมเจ้าหน้าที่ รถ เรือ และอุปกรณ์การช่วยเหลือผู้ประสบภัย เพื่อให้มีความพร้อมในการให้ความช่วยเหลือประชาชนได้ทันที ตามนโยบายของ นายศักดิ์สยาม ชิดชอบ รัฐมนตรีว่าการกระทรวงคมนาคม
จท. โดยสำนักงานเจ้าท่าและสำนักพัฒนาและบำรุงรักษาทางน้ำในเขตพื้นที่ภาคเหนือ ได้เร่งให้ความช่วยเหลือประชาชนที่ได้รับผลกระทบจากพายุโซนร้อนเตี้ยนหมู่ โดยสำนักพัฒนาและบำรุงรักษาทางน้ำที่ 2 ได้นำเรือพระราชทานท้องแบน 3 ลำ พร้อมเครื่องยนต์หางยาวติดท้าย 3 ชุด รถยนต์หกล้อติดเครน 2 คัน และรถยนต์กระบะขับเคลื่อน 4 ล้อ 1 คัน พร้อมเจ้าหน้าที่ชุดปฏิบัติงาน 10 นาย ให้ความช่วยเหลือประชาชนผู้ประสบอุทกภัยในพื้นที่ตำบลบ้านกล้วย อำเภอเมืองสุโขทัย จังหวัดสุโขทัย และสำนักงานเจ้าท่าสาขาพิษณุโลก ได้จัดเจ้าหน้าที่ให้ความช่วยเหลือร่วมกับอำเภอวังทอง ทหาร จิตอาสา และชาวบ้านในพื้นที่ จัดทำกระสอบทรายป้องกันน้ำท่วมในเขตอำเภอวังทอง จังหวัดพิษณุโลก พร้อมนำน้ำดื่มแจกจ่ายให้กับผู้ประสบอุทกภัย และกำชับให้หน่วยงานในพื้นที่ที่คาดว่าจะได้รับผลกระทบเตรียมความพร้อมทั้งอุปกรณ์และกำลังพล โดยเน้นการปฏิบัติในแต่ละขั้นตอน ได้แก่ การป้องกัน การรับมือ และการฟื้นฟู ตามแนวทางที่กำหนดไว้ในแผนปฏิบัติการรับมือภัยพิบัติจากพายุที่ส่งผลกระทบต่อประเทศไทย สั่งการให้หน่วยงานในพื้นที่เตรียมความพร้อมให้ความช่วยเหลือประชาชนในพื้นที่ประสบภัยได้ทันท่วงทีในกรณีที่ได้รับการร้องขอ สำหรับกรณีเกิดเหตุภัยพิบัติที่ส่งผลกระทบต่อระบบคมนาคมขนส่ง ให้หน่วยงานในพื้นที่เร่งแก้ไขสถานการณ์ในเบื้องต้นโดยเร็ว และรายงานผู้บริหารระดับสูง เพื่อพิจารณาสั่งการและให้การสนับสนุนได้อย่างเป็นปัจจุบันต่อไป โดยให้รายงานความคืบหน้าการจัดตั้งศูนย์ช่วยเหลือผู้ประสบอุทกภัย จท. ในพื้นที่ เตรียมสนธิกำลังทั้งเจ้าหน้าที่ รถ เรือ และอุปกรณ์การช่วยเหลือผู้ประสบภัย เพื่อออกปฏิบัติงานให้ความช่วยเหลือประชาชนได้ทันทีกรณีเกิดเหตุฉุกเฉินในพื้นที่ และออกประกาศให้ระมัดระวังการเดินเรือ ตรวจสอบความพร้อมของตัวเรือ เครื่องยนต์เรือ ตลอดจนเตรียมเครื่องมือ อุปกรณ์ประจำเรือ เรือช่วยชีวิต อุปกรณ์ช่วยชีวิตต่าง ๆ ให้พร้อมใช้งานได้ตลอดเวลา และให้สวมเสื้อชูชีพตลอดเวลาขณะอยู่ในเรือ
ทั้งนี้ ให้ทุกหน่วยของ จท. ที่มีความพร้อมในด้านต่าง ๆ อาทิ เรือพระราชทาน เรือท้องแบน รถเคลื่อนย้ายกำลังเจ้าหน้าที่ เป็นต้น เข้าให้ความช่วยเหลือประชาชนในพื้นที่ที่เกิดเหตุทันที โดยให้ผู้อำนวยการสำนักงานเจ้าท่าภูมิภาคและสาขา ผู้อำนวยการสำนักงานพัฒนาและบำรุงรักษาทางน้ำทุกพื้นที่ทั่วประเทศ เฝ้าติดตามสถานการณ์และข้อมูลข่าวพยากรณ์อากาศอย่างใกล้ชิด สำหรับพื้นที่ที่ได้รับผลกระทบให้ออกประกาศแจ้งงดการเดินเรือ รวมทั้งแจ้งให้เรือจอดในบริเวณที่มีกำบังคลื่นลม โดยขอให้ติดตามประกาศ จท. และข่าวพยากรณ์อากาศของกรมอุตุนิยมวิทยาอย่างใกล้ชิด จท. ได้ออกประกาศกรมเจ้าท่า ที่ 204/2564 เรื่อง กำหนดพื้นที่ควบคุมการเดินเรือในช่วงระดับน้ำสูงกว่าปกติ ในแม่น้ำ ลำคลองต่าง ๆ เขตพื้นที่จังหวัดอ่างทอง พระนครศรีอยุธยา ปทุมธานี นนทบุรี กรุงเทพมหานคร และสมุทรปราการ ในช่วงระดับน้ำสูงกว่าปกติ และให้เดินเรือกลางแม่น้ำ ลำคลอง พร้อมลดความเร็วเรือลง เพื่อมิให้คลื่นทำความเสียหายแก่บ้านเรือน หรือทรัพย์สินของประชาชน โดยให้ผู้ควบคุมเรือปฏิบัติตามประกาศฯ และเชื่อฟังคำสั่งของเจ้าหน้าที่ จท. อย่างเคร่งครัด หากฝ่าฝืนต้องระวางโทษปรับตั้งแต่ 500 – 5,000 บาท และยึดใบประกาศนียบัตรผู้ควบคุมเรือฯ หากประชาชนและชาวเรือพบเหตุความไม่ปลอดภัยทางน้ำ สามารถแจ้งได้ที่สำนักงานเจ้าท่าในพื้นที่ หรือสายด่วนเจ้าท่า โทร. 1199 ตลอด 24 ชั่วโมง

ที่มา : https://www.thaigov.go.th/news/contents/details/46261