รัฐบาลไทย-ข่าวทำเนียบรัฐบาล-พม. ตั้งศูนย์ปฏิบัติการบริหารภาวะวิกฤติโควิด-19 ทั่วประเทศ พร้อมออกแนวทางเร่งช่วยเหลือกลุ่มเปราะบาง ที่เดือดร้อนจากโควิด-19


วันอังคารที่ 3 สิงหาคม 2564
พม. ตั้งศูนย์ปฏิบัติการบริหารภาวะวิกฤติโควิด-19 ทั่วประเทศ พร้อมออกแนวทางเร่งช่วยเหลือกลุ่มเปราะบาง ที่เดือดร้อนจากโควิด-19
พม. ตั้งศูนย์ปฏิบัติการบริหารภาวะวิกฤติโควิด-19 ทั่วประเทศ พร้อมออกแนวทางเร่งช่วยเหลือกลุ่มเปราะบาง ที่เดือดร้อนจากโควิด-19
เมื่อวันที่ 21 ก.ค. 64 เวลา 08.30 น. ที่กระทรวงการพัฒนาสังคมและความมั่นคงของมนุษย์ สะพานขาว ถนนกรุงเกษม กรุงเทพฯ นางพัชรี อาระยะกุล ปลัดกระทรวงการพัฒนาสังคมและความมั่นคงของมนุษย์ (ปลัด พม.) เปิดเผยว่า จากสถานการณ์การแพร่ระบาดของโรคติดเชื้อไวรัสโคโรนา 2019 (โควิด-19) ได้ส่งผลกระทบทั้งด้านเศรษฐกิจและสังคมต่อประชาชนในวงกว้างทั่วประเทศอย่างต่อเนื่องและมีแนวโน้มความรุนแรงเพิ่มมากขึ้น  กระทรวง พม. จึงมีความห่วงใยประชาชนทุกกลุ่มเป้าหมาย โดยเฉพาะกลุ่มเปราะบาง ได้แก่ เด็ก ผู้สูงอายุ คนพิการ คนเร่ร่อน คนไร้บ้าน และผู้ด้อยโอกาส ที่มีความเสี่ยงสูงที่ได้รับผลกระทบโดยตรง ทั้งนี้ เมื่อวันที่ 18 ก.ค. 64 ที่ผ่านมา  นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) ได้ประชุมออนไลน์ร่วมกับคณะผู้บริหารกระทรวง พม. เพื่อร่วมกันหาแนวทางในการช่วยเหลือกลุ่มเปราะบางและประชาชนกลุ่มเป้าหมายที่ได้รับผลกระทบด้วยความรวดเร็วและทันต่อสถานการณ์ โดยให้มีการดำเนินการช่วยเหลือในด้านต่างๆ ตามภารกิจกระทรวง พม. ดังนี้ 1) จัดตั้งศูนย์ปฏิบัติการบริหารภาวะวิกฤติโควิด-19  กระทรวง พม. เพื่อเป็นศูนย์กลางด้านข้อมูล  การช่วยเหลือ  การสื่อสารสังคม การรายงานและติดตามผล โดยทำงานเชื่อมโยงกับศูนย์ช่วยเหลือสังคม สายด่วน พม. โทร. 1300 เพื่อประสานส่งต่อการช่วยเหลือกลุ่มเปราะบางจนสิ้นสุดกระบวนการ  2) จัดตั้งศูนย์ปฏิบัติการบริหารภาวะวิกฤติโควิด - 19 ระดับจังหวัดทั่วประเทศ โดยมีศูนย์ช่วยเหลือสังคม สายด่วน พม. โทร. 1300 รับแจ้งเหตุและปัญหาความเดือดร้อน รวมทั้งประสานการช่วยเหลือไปยังหน่วยงานที่เกี่ยวข้อง
นางพัชรี กล่าวต่อไปว่า 3) วางแผนการช่วยเหลือในพื้นที่ 50 เขต กทม. โดยให้แยกผู้ที่ได้รับผลกระทบจากโรคโควิด-19 ให้ชัดเจน เพื่อให้เห็นกลุ่มเป้าหมายที่ช่วยเหลือแล้ว และยังไม่ได้รับการช่วยเหลือ  4) จัดทีม พม. ลงพื้นที่ช่วยเหลือเยียวยาในพื้นที่ กทม. ปริมณฑล และจังหวัดควบคุมสูงสุด (จังหวัดอยุธยา ชลบุรี และฉะเชิงเทรา) 5) เตรียมพื้นที่หน่วยงานสังกัดกระทรวง พม. (เขตลาดพร้าว) เพื่อรองรับผู้ที่ได้รับผลกระทบ 6) เตรียมแผนการรองรับสำหรับคนเร่ร่อนและคนไร้บ้าน และ 7) จัดหาสถานพยาบาลรองรับการดูแลรักษาบุคลากรกระทรวง พม. และอาสาสมัครพัฒนาสังคมและความมั่นคงของมนุษย์ (อพม.) ที่ติดเชื้อโควิด - 19 จากการปฏิบัติหน้าที่
นางพัชรี กล่าวเพิ่มเติมว่า ทั้งนี้ หากกลุ่มเปราะบางและประชาชนกำลังประสบปัญหาความเดือดร้อนและความยากลำบากจากผลกระทบของโรคโควิด-19 หรือชุมชนใดต้องการความช่วยเหลือเร่งด่วน สามารถติดต่อได้ที่ ศูนย์ช่วยเหลือสังคม สายด่วน พม. โทร. 1300 บริการ 24 ชั่วโมง และสำนักงานพัฒนาสังคมและความมั่นคงของมนุษย์จังหวัดทั่วประเทศ หรือประสานขอความช่วยเหลือผ่าน อพม. ในพื้นที่

ที่มา : https://www.thaigov.go.th/news/contents/details/44395