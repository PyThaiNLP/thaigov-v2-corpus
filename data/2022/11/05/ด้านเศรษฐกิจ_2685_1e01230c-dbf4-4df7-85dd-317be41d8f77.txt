รัฐบาลไทย-ข่าวทำเนียบรัฐบาล-การรถไฟแห่งประเทศไทย เปิดไทม์ไลน์ซ่อมถนนกำแพงเพชร 6


วันพุธที่ 26 มกราคม 2565
การรถไฟแห่งประเทศไทย เปิดไทม์ไลน์ซ่อมถนนกำแพงเพชร 6
พร้อมเปิดให้บริการได้ภายในเดือนมีนาคมนี้
การรถไฟแห่งประเทศไทย (รฟท.) กระทรวงคมนาคม แจ้งความคืบหน้าในการดำเนินการแก้ไขปรับปรุงและการพิจารณารูปแบบการจัดการจราจรในช่วงปรับปรุงซ่อมแซมถนนกำแพงเพชร 6 เลียบทางรถไฟช่วงดอนเมือง - หลักสี่  โดยได้มีการประชุมหารือร่วมกับสำนักงานเขตดอนเมือง สน.ดอนเมือง เห็นควรให้มีการจัดทำป้ายเตือน ป้ายปิดเพื่อเบี่ยงเส้นทางจราจร รวมทั้งติดตั้งไฟฟ้าแสงสว่างให้เพียงพอ โดยเฉพาะบริเวณจุดกลับรถบริเวณ AOT กับถนนเชิดวุฒากาศ ที่อาจส่งผลกระทบต่อการสัญจรของประชาชน เร่งให้มีการจัดทำป้ายประชาสัมพันธ์ให้ประชาชนรับทราบล่วงหน้า เนื่องจากถนนดังกล่าวมีปริมาณการจราจรค่อนข้างมากในช่วงเช้าและเย็น
นายเอกรัช ศรีอาระยันพงษ์ ผู้อำนวยการศูนย์ประชาสัมพันธ์ การรถไฟแห่งประเทศไทย กล่าวว่า รฟท. ได้รับการยืนยันจาก บมจ. อิตาเลียนไทย ซึ่งเป็นผู้รับผิดชอบก่อสร้างโครงการระบบรถไฟชานเมืองสายสีแดง (ช่วงบางซื่อ - รังสิต) จะสามารถดำเนินการเข้าพื้นที่เพื่อปรับปรุงและปิดเส้นทางการจราจรบางส่วนในจุดที่ 1 ได้ในวันที่ 1 กุมภาพันธ์ 2565 นี้ โดยในวันที่ 25 มกราคมที่ผ่านมา ได้เข้าสำรวจตำแหน่งเพื่อกำหนดขอบเขตที่จะทำการซ่อมแซมแก้ไขเรียบร้อยแล้ว ส่วน บมจ. อิตาเลียนไทย อยู่ระหว่างดำเนินงานเตรียมการประชาสัมพันธ์จัดทำป้ายเตือน ป้ายเบี่ยงเส้นทางตามมติของที่ประชุมที่ได้หารือร่วมกับ รฟท. และสำนักงานเขตดอนเมือง สน.ดอนเมือง รวมทั้งจัดเตรียมอุปกรณ์ต่าง ๆ ก่อนเข้าดำเนินการ เพื่อความปลอดภัยของผู้สัญจรในระหว่างการก่อสร้าง
ทั้งนี้ รฟท. ต้องขอภัยในความไม่สะดวกของพี่น้องประชาชนผู้ใช้รถใช้ถนนในเส้นทางดังกล่าว โดยจะดำเนินการดูแลให้การซ่อมแซมเป็นไปอย่างเรียบร้อย โดยคาดว่าจะสามารถดำเนินการแล้วเสร็จได้ครบทุกจุดภายใน 2 เดือน โดยมีรายละเอียด ดังนี้
จุดที่ 1 จากบริเวณช่วงสะพานรถยนต์ กม.22+642 จนถึงแยก กม.23+800 ระยะทาง 1.158 กม. มี 4 ช่องจราจร ปิดซ่อมแซมครั้งละ 2 ช่องจราจร ใช้ระยะเวลาซ่อมบำรุง 30 วัน ตั้งแต่วันที่ 1 ก.พ. - 2 มี.ค. 65 โดยจะทำการรื้อผิวแอสฟัลต์ (Asphalt) ออก และทำการปรับชั้นทางตลอดแนวให้เรียบเสมอกันก่อนจะคืนผิว แอสฟัลติก (Asphaltic) เพื่อให้สภาพถนนเรียบและสัญจรได้อย่างปลอดภัย
จุดที่ 2 จากบริเวณช่วง สน.ดอนเมืองจนถึงแยกนายใช้ ระยะทาง 1 กม. มี 4 ช่องจราจร ใช้ระยะเวลาซ่อมบำรุง 7 วัน ตั้งแต่วันที่ 3 - 9  มี.ค. 65 จะซ่อมแซมผิวจราจรตามช่องจราจรเฉพาะจุดที่ปูดนูน เป็นลูกคลื่นให้เรียบและเปิดผิวจราจร แอสฟัลต์  (Asphalt) และช่องจราจรที่ติดกับเกาะกลางแบริเออร์ที่มีผิวจราจรทรุดตัว ฝั่งสน.ดอนเมือง ทำการปรับชั้นทางตลอดแนวเกาะกลาง
จุดที่ 3 บริเวณใต้สถานีดอนเมืองตลอดแนว ระยะทาง 800 เมตร มี 4 ช่องจราจร ใช้ระยะเวลาซ่อมบำรุง 7 วัน ตั้งแต่วันที่ 10 - 16  มี.ค. 65 จะซ่อมแซมผิวจราจรตามช่องจราจรเฉพาะจุดที่ปูดนูนและเป็นลูกคลื่น ให้เรียบตลอดแนวและเปิดผิวจราจร แอสฟัลต์  (Asphalt) ด้านที่ติดกับเกาะกลางฝั่งสน.ดอนเมือง เพื่อทำการปรับชั้นทางตลอดแนวเกาะกลาง
จุดที่ 4 จากสถานีการเคหะถึงหน้าสำนักงานเขตดอนเมือง ระยะทาง 1.5 กม. มี 4 ช่องจราจร ใช้ระยะเวลาซ่อมบำรุง 10 วัน ตั้งแต่วันที่ 17 - 26  มี.ค. 65 จะซ่อมแซมผิวจราจรตามช่องจราจรตลอดแนว

ที่มา : https://www.thaigov.go.th/news/contents/details/50917