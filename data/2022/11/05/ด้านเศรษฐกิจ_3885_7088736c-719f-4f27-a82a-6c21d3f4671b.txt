รัฐบาลไทย-ข่าวทำเนียบรัฐบาล-​คณะผู้บริหารกระทรวงอุตสาหกรรม เยี่ยมชมกระบวนการผลิต บริษัท เดอะ บอร์ด แฟคทอรี่ จำกัด


วันจันทร์ที่ 23 พฤษภาคม 2565
พิมพ์
​คณะผู้บริหารกระทรวงอุตสาหกรรม เยี่ยมชมกระบวนการผลิต บริษัท เดอะ บอร์ด แฟคทอรี่ จำกัด
​คณะผู้บริหารกระทรวงอุตสาหกรรม เยี่ยมชมกระบวนการผลิต บริษัท เดอะ บอร์ด แฟคทอรี่ จำกัด
คณะผู้บริหารกระทรวงอุตสาหกรรม เยี่ยมชมกระบวนการผลิต บริษัท เดอะ บอร์ด แฟคทอรี่ จำกัด
พังงา - วันนี้ (20 พฤษภาคม 2565) เวลา 15.00 น. นายสุชาติ ไตรแสงรุจิระ ที่ปรึกษารัฐมนตรีว่าการกระทรวงอุตสาหกรรม พร้อมด้วย นายสุรพล ชามาตย์ รองปลัดกระทรวงอุตสาหกรรม นายสกล จุลาภา รองอธิบดีกรมอุตสาหกรรมพื้นฐานและการเหมืองแร่ นายธีระ แก้วพิมล อุตสาหกรรมจังหวัดพังงา และคณะผู้บริหารกระทรวงอุตสาหกรรม เยี่ยมชมการดำเนินงาน บริษัท เดอะ บอร์ด แฟคทอรี่ จำกัด โดยมี นายเอกนรินทร์ โยติภัย ผู้จัดการโรงงาน ให้การต้อนรับ ณ บริษัท เดอะ บอร์ด แฟคทอรี่ ตำบลคึกคัก อำเภอตะกั่วป่า จังหวัดพังงา
The Board Factory ก่อตั้งโดย Mr. Martin Janke ซึ่งถือเป็นโรงงานกระดานโต้คลื่นที่ใกล้ทะเลที่สุดในโลก ด้วยกำลังการผลิต 15 บอร์ดต่อวัน โดย The Board Factory ผลิตกระดานโต้คลื่น 2 แบรนด์ คือ Suns กับ SUNOVA ซึ่งผลิตจากโรงงานเดียวกัน รุ่นหนึ่งเหมาะกับมือใหม่ Entry-level ใช้งานสนุกในราคาที่จับต้องได้สำหรับทุกคน ขณะที่อีกรุ่นอย่าง SUNOVA เป็นผลิตภัณฑ์เน้นความสวยงามและเทคโนโลยีเพื่อศักยภาพสูงสุด ผลิตภัณฑ์จาก The Board Factory มีหัวใจหลักอยู่ 4 ข้อ คือ สมรรถนะ (Performance) ความทนทาน (Durable) น้ำหนักเบา (Light Weight) เทคโนโลยีและการผลิตที่ดี (Good Technology and Manufacturing Method) ทำให้กระดานโต้คลื่นที่ส่งออกไปจากที่นี่ มีความแตกต่างจากแบรนด์อื่น
สำหรับที่ The Board Factory มีแนวทางเฉพาะเป็นของตัวเอง เพื่อตอบโจทย์ความยั่งยืน ทั้งในกระบวนการผลิต ไปจนถึงการใช้งานของผู้บริโภค ได้แก่ วัสดุที่ใช้ การเลือกหุ้มบอร์ด SUNOVA ด้วยไม้ ซึ่งมากกว่าเรื่องความสวยงาม คือมีน้ำหนักเบา เป็นวัสดุที่เมื่อหมดอายุการใช้งานก็ย่อยสลายได้ ด้านเทคโนโลยีและความใส่ใจในขั้นตอนการผลิตต้องดีเยี่ยม บอร์ดมีความแข็งแรง ทำให้เกิดระยะเวลาในการใช้งานเพิ่มมากขึ้น นอกจากนี้ ในอนาคตยังมีแผนการติดตั้งแผงโซลาร์เซลล์บนหลังคาโรงงาน เพื่อนำพลังงานไฟฟ้าที่ได้มาใช้ผลิตเซิร์ฟบอร์ดในเวลากลางวัน สลับใช้ไฟฟ้ารูปแบบปกติในเวลากลางคืน ซึ่งจะช่วยประหยัดพลังงานให้กับโลก และทำให้การผลิตยั่งยืนขึ้นด้วยพลังงานสะอาดจากธรรมชาติอีกด้วย

ที่มา : https://www.thaigov.go.th/news/contents/details/54901