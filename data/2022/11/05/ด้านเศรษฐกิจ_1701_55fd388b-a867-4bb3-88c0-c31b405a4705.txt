รัฐบาลไทย-ข่าวทำเนียบรัฐบาล-“อลงกรณ์” ระดมทีมกรมชลประทานและจังหวัดเพชรบุรีเร่งรับมือสถานการณ์น้ำท่วม


วันพุธที่ 10 พฤศจิกายน 2564
“อลงกรณ์” ระดมทีมกรมชลประทานและจังหวัดเพชรบุรีเร่งรับมือสถานการณ์น้ำท่วม
“อลงกรณ์” ระดมทีมกรมชลประทานและจังหวัดเพชรบุรีเร่งรับมือสถานการณ์น้ำท่วม
เมื่อวันที่ 9 พ.ย. 64 นายอลงกรณ์ พลบุตร ที่ปรึกษารัฐมนตรีว่าการกระทรวงเกษตรและสหกรณ์ เป็นประธานการประชุมรับมือสถานการณ์น้ำท่วมที่โครงการชลประทานเขื่อนเพชรหลังจากฝนตกหนักที่เพชรบุรีเมื่อคืนที่ผ่านมา ร่วมกับนายทวีศักดิ์ ธนเดโชพล รองอธิบดีกรมชลประทาน นายณัฐวุฒิ เพ็ชรพรหมศร รองผู้ว่าราชการจังหวัดเพชรบุรี นายสันต์ จรเจริญ ผู้อำนวยการโครงการส่งน้ำและบำรุงรักษาเพชรบุรี นายสมเกียรติ แจ่มจันทร์ ผู้อำนวยการโครงการชลประทานเพชรบุรี ตัวแทนเทศบาลเมืองเพชรบุรี รักษาการผอ.สำนักชลประทานที่ 14 และหน่วยงานที่เกี่ยวข้อง
นายอลงกรณ์กล่าวภายหลังการประชุมว่า จากสถานการณ์ฝนตกหนักเหนืออ่างเก็บน้ำและใต้อ่างเก็บน้ำทั้ง 3 แห่ง คือ แก่งกระจาน แม่ประจันต์ และห้วยผากเมื่อวานนี้ ทำให้มีมวลน้ำจากลุ่มน้ำทั้ง 3 ไหลลงมาที่เชี่ยนเพชรจำนวนมาก ที่ประชุมจึงกำหนดแผนการระบายน้ำในคลองชลประทานหลัก 4 สายและแม่น้ำเพชรบุรีอย่างเป็นระบบให้มีผลกระทบต่อประชาชนและขุมชน 2 ฝั่งแม่น้ำเพชรบุรีน้อยที่สุดพร้อมกับแจ้งเตือนล่วงหน้าให้ประชาชนริมฝั่งแม่น้ำและในพื้นที่ลุ่มต่ำยกของขึ้นที่สูงระมัดระวังเรื่องไฟฟ้าและย้ายสัตว์เลี้ยงไปไว้ในที่ปลอดภัยพร้อมกับให้ท้องถิ่นเสริมแนวตลิ่งที่ต่ำป้องกันน้ำล้นฝั่ง ในส่วนกรมชลประทานได้ระดมเครื่องสูบน้ำเครื่องผลักดันน้ำและเครื่องจักรกลช่วยเหลือจังหวัดเพชรบุรีอย่างเต็มที่ตามข้อสั่งการของ ดร.เฉลิมชัย ศรีอ่อน รัฐมนตรีเกษตรฯ และนายประพิศ จันทร์มา อธิบดีกรมชลประทาน
นอกจากนี้ยังได้ประสานพลเรือเอก ดร.สมัย ใจอินทร์ ขอการสนับสนุนเครื่องดันน้ำจากกองทัพเรือซึ่งส่งมาช่วยเพชรบุรีทุกครั้งที่ประสบภัยน้ำท่วมและขอการสนับสนุนกำลังพลและเครื่องจักรกลจาก พล.อ.ชัยชาญ ช้างมงคล รัฐมนตรีช่วยว่าการกระทรวงกลาโหมและอดีตสมาชิกสภาขับเคลื่อนการปฏิรูปประเทศโดยเพื่อช่วยป้องกันน้ำท่วมและช่วยระบายน้ำท่วมขังในพื้นที่ขุมชนเมืองและพื้นที่เกษตร
“น้ำท่วมครั้งนี้เป็นการท่วมแบบล้นตลิ่งและท่วมที่ลุ่มต่ำเฉพาะบางพื้นที่ในระยะสั้นไม่ได้ท่วมทั้งจังหวัดจึงไม่มีผลกระทบต่อการค้าธุรกิจ และการท่องเที่ยวในวงกว้างแต่อย่างใด ส่วนพื้นที่เกษตรที่ได้รับความเสียหายจะได้รับการดูแลช่วยเหลือเยียวยาจากทางราชการโดยเร็วต่อไป” นายอลงกรณ์ กล่าว
นายอลงกรณ์ยังชี้แจงกรณีอ่างเก็บน้ำห้วยกวางโจนแตกว่า เป็นอ่างขนาดเล็กอยู่ในพื้นที่ชายเขาตะวันตกในอำเภอหนองหญ้าปล้องความจุ 1.5 แสนคิวที่กรมชลประทานโอนให้ท้องถิ่นไปแล้วเกิดความเสียหายจากฝนที่ตกหนักมีน้ำท่วมหลายสิบหลังคาเรือนซึ่งทางจังหวัดได้เข้าไปช่วยเหลือในทันทีแล้วและสำนักงานชลประทานที่14ได้ส่งเครื่องจักรกลไปทำการซ่อมแซมตั้งแต่วันนี้

ที่มา : https://www.thaigov.go.th/news/contents/details/48018