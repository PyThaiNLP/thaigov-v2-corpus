รัฐบาลไทย-ข่าวทำเนียบรัฐบาล-พม. ลงพื้นที่ช่วยเหลือแล้ว กรณีเพลิงไหม้อาคารพาณิชย์ในตลาดสำเพ็ง กทม.


วันจันทร์ที่ 27 มิถุนายน 2565
พม. ลงพื้นที่ช่วยเหลือแล้ว กรณีเพลิงไหม้อาคารพาณิชย์ในตลาดสำเพ็ง กทม.
พม. ลงพื้นที่ช่วยเหลือแล้ว กรณีเพลิงไหม้อาคารพาณิชย์ในตลาดสำเพ็ง กทม.
วันที่ 26 มิ.ย. 65 นางสาวแรมรุ้ง วรวัธ  รองปลัดกระทรวงการพัฒนาสังคมและความมั่นคงของมนุษย์ (รองปลัด พม.) ในฐานะโฆษกกระทรวงการพัฒนาสังคมและความมั่นคงของมนุษย์ เปิดเผยว่า ช่วงใกล้เที่ยงของวันนี้ ได้เกิดเหตุเพลิงไหม้บ้านเรือนประชาชนเป็นอาคารพาณิชย์ 5 ชั้น 6 คูหา ในตลาดสำเพ็ง แขวงจักรวรรดิ์ เขตสัมพันธวงศ์ กรุงเทพฯ ทั้งนี้ เวลา 15.00 น. กระทรวง พม. โดยศูนย์คุ้มครองคนไร้ที่พึ่งกรุงเทพมหานคร ได้เดินทางไปลงพื้นที่เกิดเหตุเพลิงไหม้ตลาดสำเพ็ง ในพื้นที่สถานีตำรวจนครบาลจักรวรรดิ์ พบว่า อาคารพาณิชย์ 5 ชั้น 6 คูหา ถูกเพิงไหม้ได้รับความเสียหายทั้งหมด ประกอบกิจการเป็นร้านขายพลาสติก ถุงกระดาษ ถุงพลาสติก อุปกรณ์ของใช้เด็ก อาคารเก็บสินค้า และอาคารพักอาศัย  รวมถึงรถยนต์จอดอยู่หน้าอาคารถูกเพลิงไหม้  2 คัน ซึ่งสาเหตุเกิดจากหม้อแปลงไฟฟ้าระเบิด เบื้องต้น มีผู้เสียชีวิต 3 คน และผู้บาดเจ็บ 11 คน มีอาการสำลักควันและถูกกระเบื้องบาด โดยถูกนำส่งเข้ารับการรักษาที่โรงพยาบาลกลาง 4 ราย และโรงพยาบาลหัวเฉียว 7 ราย ส่วนรายละเอียดอื่นๆ อยู่ระหว่างการตรวจสอบ
นางสาวแรมรุ้ง  กล่าวต่อไปว่า  ทั้งนี้ กระทรวง พม. โดย ศูนย์คุ้มครองคนไร้ที่พึ่งกรุงเทพมหานคร และบ้านมิตรไมตรีห้วยขวาง จะลงพื้นที่เพื่อให้ความช่วยเหลือ โดยจะพิจารณาความช่วยเหลือตามหลักเกณฑ์ของระเบียบเงินสงเคราะห์ครอบครัวผู้มีรายได้น้อยและผู้ไร้ที่พึ่งต่อไป หากพี่น้องประชาชนและกลุ่มเปราะบางประสบปัญหาความเดือดร้อน สามารถโทรมาขอความช่วยเหลือได้ที่ศูนย์ช่วยเหลือสังคม สายด่วน พม. โทร. 1300 บริการฟรี 24 ชั่วโมง หรือติดต่อสำนักงานพัฒนาสังคมและความมั่นคงของมนุษย์จังหวัดทั่วประเทศ  รวมทั้งอาสาสมัครพัฒนาสังคมและความมั่นคงของมนุษย์ (อพม.) ในพื้นที่

ที่มา : https://www.thaigov.go.th/news/contents/details/56174