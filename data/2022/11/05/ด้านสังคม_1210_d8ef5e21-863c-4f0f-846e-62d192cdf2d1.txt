รัฐบาลไทย-ข่าวทำเนียบรัฐบาล-พม. จับมือภาคีเครือข่าย หนุนท่องเที่ยวชุมชน ดึงคู่รักปีนผาจดทะเบียนสมรส ร่วมงานสัปดาห์แห่งความรัก ณ บ้านมุง "ปีน ปั่น ปลูก ผูกใจ รักไร้พรมแดน" จ.พิษณุโลก


วันจันทร์ที่ 14 กุมภาพันธ์ 2565
พม. จับมือภาคีเครือข่าย หนุนท่องเที่ยวชุมชน ดึงคู่รักปีนผาจดทะเบียนสมรส ร่วมงานสัปดาห์แห่งความรัก ณ บ้านมุง "ปีน ปั่น ปลูก ผูกใจ รักไร้พรมแดน" จ.พิษณุโลก
พม. จับมือภาคีเครือข่าย หนุนท่องเที่ยวชุมชน ดึงคู่รักปีนผาจดทะเบียนสมรส ร่วมงานสัปดาห์แห่งความรัก ณ บ้านมุง "ปีน ปั่น ปลูก ผูกใจ รักไร้พรมแดน" จ.พิษณุโลก
วันนี้ (14 ก.พ. 65)  เวลา 11.00 น. นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) ลงพื้นที่จังหวัดพิษณุโลก เพื่อเป็นประธานเปิดกิจกรรม สัปดาห์แห่งความรัก ณ บ้านมุง "ปีน ปั่น ปลูก ผูกใจ รักไร้พรมแดน" พร้อมทั้งร่วมเป็นสักขีพยานการจดทะเบียนสมรสและการทำสัญญารักนิรันดร์ของคู่รัก จำนวน 21 คู่รัก อาทิ คู่รัก LGBTQ คู่รักคนพิการ คู่รักปีนผา และคู่รักปั่นจักรยาน อีกทั้งรับชมการปีนผา Heart Rock ของนายไสว  เจริญศรี นายอำเภอเนินมะปรางและคู่รัก เพื่อจดทะเบียนสมรส นอกจากนี้ ยังมีกิจกรรมการปั่นจักรยานรอบบ้านมุงระยะทาง 7 กม. การปลูกต้นไม้ป่านันทนาการภูผาหินบ้านมุง  การทำม็อคเทล สูตรแห่งรัก โดยเชฟธันวา มาสเตอร์เชฟไทยแลนด์ และบูธกิจกรรมและจำหน่ายสินค้าชุมชน  โดยมีนางพัชรี อาระยะกุล ปลัดกระทรวงการพัฒนาสังคมและความมั่นคงของมนุษย์ พร้อมด้วยคณะผู้บริหารกระทรวง พม. นายรณรงค์ นครจินดา รองผู้ว่าราชการจังหวัดพิษณุโลก  นางดารารัตน์ น้อยพันธ์ นายกเทศมนตรีตำบลบ้านมุง ผู้แทนหน่วยงานและภาคีเครือข่ายในพื้นที่ รวมทั้งนักปั่นจักรยาน จำนวน 100 คน เข้าร่วมงาน ณ ตำบลบ้านมุง อำเภอเนินมะปราง จังหวัดพิษณุโลก
นายจุติ กล่าวว่า พื้นที่ตำบลบ้านมุง อำเภอเนินมะปราง เป็นหนึ่งในเป้าหมายสำคัญของจังหวัดพิษณุโลก ที่สนับสนุนและพัฒนาให้เป็นแหล่งท่องเที่ยวเชิงอนุรักษ์และการผจญภัยทั้งการปั่นจักรยานและการปีนผาเพื่อขึ้นไปชมทัศนียภาพบนยอดเขาหินปูน ซึ่งกระทรวง พม. ได้บูรณาการร่วมกับหลายหน่วยงานและภาคีเครือข่ายของจังหวัดพิษณุโลก สำหรับการพัฒนาคนและสังคม รวมทั้งสร้างเครือข่ายให้เข้ามามีส่วนร่วมในการพัฒนาพื้นที่ตำบลบ้านมุง ทั้งนี้ จึงร่วมกันจัดงานสัปดาห์แห่งความรัก ณ บ้านมุง "ปีน ปั่น ปลูก ผูกใจ...รักไร้พรมแดน" ระหว่างวันที่ 13 - 14 กุมภาพันธ์ 2565 ณ ตำบลบ้านมุง อำเภอเนินมะปราง ภายใต้แนวคิดเดือนแห่งความรักซึ่งตรงกับเดือนกุมภาพันธ์ของทุกปี ด้วยการส่งเสริมให้เห็นถึงความสำคัญของความรักทั้งความรักต่อผู้คน คนในครอบครัว ธรรมชาติ และวิถีชุมชน  ผ่านกิจกรรมการท่องเที่ยวชุมชน ด้วยความงดงามของธรรมชาติที่สมบูรณ์ของบ้านมุง
นายจุติ กล่าวเพิ่มเติมว่า ตนขอแสดงความยินดีกับคู่รักที่มาใช้สถานที่แห่งนี้เป็นสักขีพยานในความรักของท่าน และขออวยพรให้ความรักของทุกท่านมั่นคงและยั่งยืน ทั้งนี้ ขอขอบคุณทุกๆ ฝ่าย โดยเฉพาะนายรณชัย จิตรวิเศษ ผู้ว่าราชการจังหวัดพิษณุโลก นายไกรศักดิ์ บุญทิพย์ (ครูต้อม) ผู้เชี่ยวชาญการปืนผา และทีมงานทุกท่านที่ปิดทองหลังพระ ซึ่งผาหินปูนด้านหลังนี้ ตนเห็นถึงความยิ่งใหญ่ของธรรมชาติ และอยากให้ทุกท่านได้จิตนาการว่าเป็นจุดเริ่มต้นของนวัตกรรม โดยสถานที่แห่งนี้เป็นนโยบายของรัฐบาลที่ต้องการสร้างแหล่งท่องเที่ยวควบคู่ไปกับการอนุรักษ์ธรรมชาติและสิ่งแวดล้อมให้เกิดความยั่งยืน ทำให้ประชาชนมีอาชีพ มีรายได้เสริม และเป็นสถานที่ท่องเที่ยวที่สร้างความรัก ความอบอุ่น ให้กับครอบครัว  โดยกระทรวง พม. ได้บูรณาการร่วมกันกับทุกกระทรวง รวมทั้งกรมกิจการสตรีและสถาบันครอบครัว (สค.) ที่มีความตั้งใจ  จึงทำให้งานวันนี้เกิดขึ้นได้ ทั้งนี้ เราได้พิสูจน์ให้เห็นแล้วว่าเป้าหมายของความเสมอภาคทางเพศได้ประสบผลสำเร็จ ณ สถานที่แห่งนี้  และตราบใดที่ชีวิตจิตวิญญาณยังมีจินตนาการอยู่ ชีวิตจะไม่สิ้นหวังอย่างแน่นอน

ที่มา : https://www.thaigov.go.th/news/contents/details/51543