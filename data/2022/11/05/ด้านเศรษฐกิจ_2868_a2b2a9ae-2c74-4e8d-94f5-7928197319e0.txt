รัฐบาลไทย-ข่าวทำเนียบรัฐบาล-ขสมก. รับมอบรางวัลประกาศเกียรติคุณ Friendly Design Awards ประจำปี 2565


วันจันทร์ที่ 14 กุมภาพันธ์ 2565
ขสมก. รับมอบรางวัลประกาศเกียรติคุณ Friendly Design Awards ประจำปี 2565
ขสมก. ตระหนักถึงความสำคัญในการให้บริการรถโดยสารขนส่งมวลชนเพื่อคนทุกระดับอย่างเท่าเทียมและทั่วถึง
นายกิตติกานต์ จอมดวง จารุวรพลกุล ผู้อำนวยการองค์การขนส่งมวลชนกรุงเทพ (ขสมก.) กระทรวงคมนาคม เปิดเผยว่า จากการดำเนินงานที่ผ่านมา ขสมก. ตระหนักถึงความสำคัญในการให้บริการรถโดยสารขนส่งมวลชนเพื่อคนทุกระดับอย่างเท่าเทียมและทั่วถึง โดยเมื่อวันที่ 1 ธันวาคม 2564 ได้มีการประชุมหารือ“แนวทางการพัฒนารถโดยสารสาธารณะเพื่อรองรับการใช้งานสำหรับทุกคน” ร่วมกับภาคีเครือข่ายขนส่งมวลชนทุกคนต้องขึ้นได้ Transportation For All (T4A) ในประเด็นการจัดหารถโดยสารใหม่ที่มีคุณภาพได้มาตรฐาน รองรับการใช้บริการของประชาชนทุกกลุ่มได้อย่างทั่วถึงและเท่าเทียม ไม่ว่าจะเป็นเด็ก สตรี คนพิการ และผู้สูงอายุ พร้อมทั้งรับข้อเสนอแนะต่าง ๆ เพื่อนำไปปรับปรุงและพัฒนาการให้บริการ ดังนั้น ความมุ่งมั่นตั้งใจในการดำเนินภารกิจให้บริการด้านระบบขนส่งสาธารณะเพื่อรองรับการใช้งานสำหรับทุกคน จึงทำให้ได้รับรางวัลประกาศเกียรติคุณ  “Friendly Design Awards” ประจำปี 2565 ประเภทยานพาหนะ/สถานีขนส่งมวลชนเพื่อคนทั้งมวลจากคณะกรรมการมูลนิธิอารยสถาปัตย์เพื่อคนทั้งมวล โดยพิธีมอบรางวัลในงาน Thailand Friendly Design Expo 2022 : มหกรรมอารยสถาปัตย์และนวัตกรรมสุขภาพเพื่อคนทั้งมวลปีที่ 5 ในวันศุกร์ที่ 11 กุมภาพันธ์ 2565 เวลา 10.00 น. ณ ฮอลล์ 101 ศูนย์นิทรรศการและการประชุมไบเทค - บางนา กรุงเทพฯ มีวัตถุประสงค์เพื่อส่งเสริม ยกย่องเชิดชูองค์กร สถานที่ แหล่งท่องเที่ยว ยานพาหนะ หรือบริการต่าง ๆ ที่มีการออกแบบให้ผู้สูงอายุ ผู้พิการ และมนุษย์ล้อหรือคนที่ใช้รถเข็น สามารถเข้าถึงได้ใช้ประโยชน์ได้สะดวก ปลอดภัย ทันสมัย เป็นธรรม ทั่วถึง เท่าเทียม และทัดเทียมกับนานาอารยประเทศทั่วโลก

ที่มา : https://www.thaigov.go.th/news/contents/details/51513