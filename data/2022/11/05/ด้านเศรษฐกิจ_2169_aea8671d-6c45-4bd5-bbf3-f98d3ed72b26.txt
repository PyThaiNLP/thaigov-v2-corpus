รัฐบาลไทย-ข่าวทำเนียบรัฐบาล-กบข. ร่วมจัดงานสัมมนาออนไลน์ให้ความรู้บุคลากรในธุรกิจตลาดทุน เพื่อส่งเสริมหลักการลงทุนที่รับผิดชอบ


วันพุธที่ 8 ธันวาคม 2564
พิมพ์
กบข. ร่วมจัดงานสัมมนาออนไลน์ให้ความรู้บุคลากรในธุรกิจตลาดทุน เพื่อส่งเสริมหลักการลงทุนที่รับผิดชอบ
กบข. ร่วมกับ ก.ล.ต. UN PRI และ AIMC จัดงานสัมมนาออนไลน์ให้ความรู้แก่บุคลากรในตลาดทุน พร้อมแบ่งปันประสบการณ์ PRI Signatories และมุมมองการลงทุนอย่างรับผิดชอบ มุ่งขับเคลื่อนภาคการเงินการลงทุนไทยสู่การพัฒนาที่ยั่งยืน
กองทุนบำเหน็จบำนาญข้าราชการ (กบข.) ร่วมกับ สำนักงานคณะกรรมการกำกับหลักทรัพย์และตลาดหลักทรัพย์ (ก.ล.ต.) องค์การสหประชาชาติ (UN) Principles for Responsible Investment (PRI) และสมาคมบริษัทจัดการลงทุน (AIMC) จัดงานสัมมนาออนไลน์ให้ความรู้แก่บุคลากรในธุรกิจตลาดทุน ในหัวข้อ “Getting Started in Responsible Investment: An Introduction to Key Concepts, Practices and the PRI for Thai Market Participants” เพื่อร่วมแบ่งปันประสบการณ์จากการเป็น PRI Signatories และแลกเปลี่ยนมุมมองการลงทุนอย่างมีความรับผิดชอบ โดยงานดังกล่าวมีผู้เข้าร่วมงานกว่า 300 คน จัดขึ้นเมื่อวันที่ 7 ธันวาคม 2564
ดร. ศรีกัญญา ยาทิพย์ เลขาธิการคณะกรรมการกองทุนบำเหน็จบำนาญข้าราชการ (กบข.) กล่าวว่า กบข. ในฐานะนักลงทุนสถาบันไทยที่ตระหนักถึงความสำคัญและส่งเสริมการดำเนินธุรกิจอย่างรับผิดชอบ (Sustainable Finance) ของภาคสถาบันนักลงทุนอย่างต่อเนื่อง มุ่งผลักดันและขยายผลการบูรณาการกรอบการลงทุนอย่างยั่งยืน ครอบคลุมการดำเนินงานในทุกมิติภายใต้กรอบ PRI
สำหรับในปี 2565 กบข. ได้มีการกำหนดยุทธศาสตร์สู่การเป็น Sustainable Pension โดยตั้งเป้าหมายกำหนดเกณฑ์วัดผลเชิงคุณภาพและเชิงปริมาณ นำไปสู่การวิเคราะห์ผลการลงทุนในธุรกิจ ESG พร้อมทั้งจัดทำและเผยแพร่รายงานแนวปฏิบัติที่ดี (Best Practice)
งานสัมมนาในครั้งนี้เป็นพันธกิจสืบเนื่องต่อจากโครงการ Sustainable Thailand 2021 เพื่อแลกเปลี่ยนองค์ความรู้ในหลักการลงทุนที่รับผิดชอบ อันเป็นกลไกสำคัญสู่การบรรลุเป้าหมายสร้างความแข็งแกร่ง และสนับสนุนการขับเคลื่อนพัฒนาภาคการเงินการลงทุนไทยสู่การพัฒนาที่ยั่งยืนในระดับภูมิภาคและระดับโลกสืบไป
เกี่ยวกับ กบข. กองทุนบำเหน็จบำนาญข้าราชการ (กบข.) จัดตั้งขึ้นตาม พ.ร.บ. กองทุนบำเหน็จบำนาญข้าราชการ พ.ศ. 2539 เพื่อเป็นหลักประกันการจ่ายบำเหน็จบำนาญและให้ประโยชน์ตอบแทนการรับราชการแก่ข้าราชการเมื่อออกจากราชการ ส่งเสริมการออมทรัพย์ของสมาชิก และจัดสวัสดิการและสิทธิประโยชน์อื่นให้แก่สมาชิก กบข. มีสถานะเป็นองค์กรของรัฐจัดตั้งขึ้นตามกฎหมายเฉพาะไม่มีสถานะเป็นส่วนราชการหรือรัฐวิสาหกิจ มีคณะกรรมการ กบข. เป็นผู้กำหนดนโยบาย ปัจจุบัน กบข. มีสมาชิกประมาณ 1.16 ล้านคน มีมูลค่าสินทรัพย์สุทธิประมาณ 1.12 ล้านล้านบาท (ข้อมูล ณ 30 พ.ย. 2564)
สอบถามข้อมูลเพิ่มเติมสำหรับสื่อมวลชน : ฝ่ายประชาสัมพันธ์องค์กร: รวิวรรณ ทิวาเจริญ (พลอย) 0-2636-1000 ต่อ 264 , raviwan@gpf.or.th

ที่มา : https://www.thaigov.go.th/news/contents/details/49247