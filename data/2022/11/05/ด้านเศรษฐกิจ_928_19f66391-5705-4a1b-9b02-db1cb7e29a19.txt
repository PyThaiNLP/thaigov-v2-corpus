รัฐบาลไทย-ข่าวทำเนียบรัฐบาล-กรมการขนส่งทางราง กระทรวงคมนาคม ลงพื้นที่ติดตามการให้บริการ และตรวจวัดค่าระดับเสียงการเดินรถไฟฟ้าชานเมือง (สายสีแดง) ช่วงบางซื่อ - รังสิต


วันพุธที่ 15 กันยายน 2564
กรมการขนส่งทางราง กระทรวงคมนาคม ลงพื้นที่ติดตามการให้บริการ และตรวจวัดค่าระดับเสียงการเดินรถไฟฟ้าชานเมือง (สายสีแดง) ช่วงบางซื่อ - รังสิต
ด้วยเครื่องมือตรวจวัดบริเวณนอกขบวนรถไฟฟ้าขณะวิ่ง และบริเวณบ้านประชาชนผู้ร้องเรียน เพื่อหาวิธีลดผลกระทบจากเสียงที่เกิดขึ้น
กรมการขนส่งทางราง กระทรวงคมนาคม ได้ลงพื้นที่ติดตามการให้บริการเดินรถไฟชานเมือง (สายสีแดง) ช่วงบางซื่อ - รังสิต นำโดย ผู้อำนวยการกองมาตรฐานความปลอดภัยและบำรุงทาง พร้อมเจ้าหน้าที่กรมการขนส่งทางราง ผู้แทนการรถไฟแห่งประเทศไทย (รฟท.) และผู้แทนบริษัท รถไฟฟ้า ร.ฟ.ท. จำกัด ร่วมลงพื้นที่และสังเกตการณ์ โดยมีการวัดค่าระดับเสียงการเดินรถไฟฟ้าชานเมือง (สายสีแดง) ช่วงบางซื่อ - รังสิต ด้วยเครื่องมือตรวจวัดบริเวณนอกขบวนรถไฟฟ้าขณะวิ่ง และบริเวณบ้านประชาชนผู้ร้องเรียน เพื่อหาวิธีลดผลกระทบจากเสียงที่เกิดขึ้น นอกจากนี้ยังพบปัญหาการชำรุดของเครื่องนับเพลา (Axle counter) จากการถูกโจรกรรมสายไฟ ประแจขัดข้องไม่สามารถใช้งานได้ รวมถึงปัญหาจากการมีผู้บุกรุกเข้ามาในเขตระบบราง เป็นต้น จากการหารือร่วมกันระหว่าง ขร. และ รฟฟท. ได้ดังนี้
1. รฟท. พิจารณาดำเนินการติดตั้งกำแพงกันเสียงบริเวณที่มีชุมชน หรือที่พักอาศัยใกล้เขตทางรถไฟ เพื่อลดผลกระทบทางเสียงให้กับประชาชน และทำการตรวจวัดเสียงในปัจจุบันบริเวณพื้นที่อ่อนไหวต่อการได้รับผลกระทบ เพื่อวางแผนในการแก้ไขปัญหาต่อไป
2. รฟท. พิจารณาดำเนินการปิดทางลักผ่าน/ติดตั้งรั้วกั้น/ติดตั้งกล้อง CCTV เพิ่มเติม/เพิ่มเจ้าหน้าที่รักษาความปลอดภัย/ยกเลิกการจอดรถบริเวณพื้นที่ Connection track เพื่อป้องกันผู้บุกรุกเข้ามาในเขตการเดินรถ ซึ่งมีความเสี่ยงอันตรายต่อการเดินรถ
3. รฟท. และ รฟฟท. ดำเนินการตรวจสอบสายไฟที่โดนโจรกรรม เพื่อลดผลกระทบจากการที่มีอุปกรณ์ชำรุดเสียหาย
ทั้งนี้ กรมการขนส่งทางรางจะสรุปรายงานกระทรวงคมนาคมเพื่อมอบหมายให้หน่วยงานที่เกี่ยวข้องรับไปดำเนินการต่อไป และแจ้งผู้ร้องเรียนทราบผลการดำเนินงานในเบื้องต้นด้วย

ที่มา : https://www.thaigov.go.th/news/contents/details/45846