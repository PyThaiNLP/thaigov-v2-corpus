รัฐบาลไทย-ข่าวทำเนียบรัฐบาล-ปลัดกระทรวงยุติธรรม เปิดโครงการพัฒนาศักยภาพนักกฎหมายด้านยกร่างกฎหมายของกระทรวงยุติธรรม


วันพุธที่ 4 สิงหาคม 2564
พิมพ์
ปลัดกระทรวงยุติธรรม เปิดโครงการพัฒนาศักยภาพนักกฎหมายด้านยกร่างกฎหมายของกระทรวงยุติธรรม
ปลัดกระทรวงยุติธรรม เปิดโครงการพัฒนาศักยภาพนักกฎหมายด้านยกร่างกฎหมายของกระทรวงยุติธรรมให้สอดคล้องกับบทบัญญัติ ม.๗๗ ของรัฐธรรมนูญแห่งราชอาณาจักรไทย พุทธศักราช ๒๕๖๐ และ พ.ร.บ.หลักเกณฑ์การจัดทำร่างกฎหมายและการประเมินผลสัมฤทธิ์ของกฎหมาย พ.ศ. ๒๕๖๒
ในวันพุธที่ ๔ สิงหาคม ๒๕๖๔ เวลา ๐๘.๓๐ น. ศาตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม เป็นประธานเปิดโครงการการประชุมเชิงปฏิบัติการ เรื่อง "การพัฒนาศักยภาพนักกฎหมายด้านยกร่างกฎหมายของกระทรวงยุติธรรมให้สอดคล้องกับบทบัญญัติ มาตรา ๗๗ ของรัฐธรรมนูญแห่งราชอาณาจักรไทย พุทธศักราช ๒๕๖๐ และพระราชบัญญัติหลักเกณฑ์การจัดทำร่างกฎหมายและการประเมินผลสัมฤทธิ์ของกฎหมาย พ.ศ. ๒๕๖๒" ผ่านระบบการประชุมทางไกล (Video Conference) โดยมี นางสาวยุพาภรณ์ ศิริกิจพาณิชย์กูล ผู้อำนวยการกองกฎหมาย สำนักงานปลัดกระทรวงยุติธรรม พร้อมด้วยนิติกรหรือผู้ปฏิบัติงานที่เกี่ยวกับการยกร่างและให้ความเห็นกฎหมาย รวมทั้งเจ้าหน้าที่ผู้ประสานงานที่อยู่ในสังกัดกระทรวงยุติธรรม เข้าร่วมโครงการฯ
สำหรับโครงการดังกล่าวจัดขึ้นเพื่อเป็นการพัฒนาศักยภาพของนักกฎหมายเพื่อรองรับการปฏิบัติงานตามภารกิจของกระทรวงยุติธรรม รวมทั้งเสริมสร้างความรู้ ความเข้าใจที่ถูกต้องเกี่ยวกับการยกร่างกฎหมายให้สอดคล้องกับบทบัญญัติมาตรา ๗๗ ของรัฐธรรมนูญแห่งราชอาณาจักรไทย พุทธศักราช ๒๕๖๐ และพระราชบัญญัติหลักเกณฑ์การจัดทำร่างกฎหมายและการประเมินผลสัมฤทธิ์ของกฎหมาย พ.ศ. ๒๕๖๒ รวมทั้งแนวทางการจัดทำการรับฟังความคิดเห็นต่อร่างกฎหมายในระดับพระราชบัญญัติของกระทรวงยุติธรรม เพื่อใช้เป็นแนวทางในการดำเนินงานการเสนอร่างกฎหมายและอนุบัญญัติให้มีโครงสร้าง รูปแบบ หรือรายละเอียดที่ถูกต้อง ครบถ้วน และมีประสิทธิภาพ เป็นไปตามมาตรฐานเดียวกัน และเพื่อให้สามารถปฏิบัติหน้าที่ให้สอดคล้องกับสภาวการณ์ในปัจจุบัน ตลอดจนเพื่อให้มีการปรับปรุงกลไกการทำงานและประสานงานด้านกฎหมายร่วมกันระหว่างหน่วยงานที่เกี่ยวข้องอย่างมีประสิทธิภาพ อีกทั้งเป็นการเสริมสร้างเครือข่ายและส่งเสริมความสัมพันธ์ในการประสานงานระหว่างหน่วยงานภายในกระทรวงยุติธรรมในบริบทที่เกี่ยวเนื่องกับการยกร่างกฎหมาย

ที่มา : https://www.thaigov.go.th/news/contents/details/44443