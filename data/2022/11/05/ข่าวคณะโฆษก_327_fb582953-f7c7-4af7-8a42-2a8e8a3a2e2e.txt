รัฐบาลไทย-ข่าวทำเนียบรัฐบาล-รัฐบาลเตือนผู้ประกอบการโรงแรมที่ร่วมโครงการเราเที่ยวด้วยกันอย่าฉวยโอกาสขึ้นราคาที่พัก เผยภาครัฐมีการติดตามข้อมูลหากพบการทำผิดตัดสิทธิ์ร่วมโครงการครั้งต่อไป  


วันอาทิตย์ที่ 10 ตุลาคม 2564
พิมพ์
รัฐบาลเตือนผู้ประกอบการโรงแรมที่ร่วมโครงการเราเที่ยวด้วยกันอย่าฉวยโอกาสขึ้นราคาที่พัก เผยภาครัฐมีการติดตามข้อมูลหากพบการทำผิดตัดสิทธิ์ร่วมโครงการครั้งต่อไป
รัฐบาลเตือนผู้ประกอบการโรงแรมที่ร่วมโครงการเราเที่ยวด้วยกันอย่าฉวยโอกาสขึ้นราคาที่พัก เผยภาครัฐมีการติดตามข้อมูลหากพบการทำผิดตัดสิทธิ์ร่วมโครงการครั้งต่อไป
วันที่ 10 ต.ค. 64 น.ส.ไตรศุลี ไตรสรณกุล รองโฆษกประจำสำนักนายกรัฐมนตรี กล่าวว่า ตามที่รัฐบาลได้เริ่มโครงการเราเที่ยวด้วยกัน เฟส3 โดยเปิดให้ประชาชนผู้ร่วมโครงการใช้สิทธิจองที่พักตามโครงการตั้งแต่วันที่ 8 ต.ค. เป็นต้นมา ได้พบการร้องเรียนจากประชาชนมายังกระทรวงการท่องเที่ยวและกีฬา รวมถึงการท่องเที่ยวแห่งประเทศไทย(ททท.) เป็นจำนวนมากถึงปัญหาที่โรงแรมที่พักซึ่งเข้าร่วมโครงการฯ ปรับขึ้นราคาเป็นจำนวนมาก โดยเฉพาะที่พักในแหล่งท่องเที่ยวสำคัญ เช่น ภูเก็ต พัทยา หัวหิน เชียงใหม่ เขาใหญ่
ทั้งนี้ รัฐบาลขอความร่วมมือผู้ประกอบการที่เข้าร่วมโครงการทุกรายให้คงกำหนดราคาที่พักในราคาปกติและเป็นธรรม อย่าฉวยโอกาสที่มีโครงการสนับสนุนจากรัฐบาลในการปรับขึ้นราคา เพราะไม่ว่าจะเป็นโครงการเราเที่ยวด้วยกัน โครงการทัวร์เที่ยวไทย หรือโครงการอื่นๆของรัฐบาล มีขึ้นเพื่อเป็นการช่วยเหลือและเยียวยาทั้งผู้ประกอบการและประชาชน ให้ร่วมกันประคองและผ่านพ้นช่วงวิกฤตโควิด-19 ไปให้ได้ ไม่ต้องการให้เกิดการเอารัดเอาเปรียบกัน
น.ส.ไตรศุลี กล่าวว่า ทางการโดยหน่วยงานที่รับผิดชอบโครงการมีระบบการติดตามข้อมูลการร้องเรียนจากประชาชนซึ่งหากตรวจสอบพบว่าการฉวยโอกาสปรับขึ้นราคาที่พักหรือให้บริการจริง นอกจากจะถูกลงโทษตัดสิทธิ์จากโครงการในรอบนี้แล้ว และส่งผลถึงการพิจารณาเข้าร่วมโครงการอื่นๆ ที่รัฐบาลจัดขึ้นในระยะต่อๆ ไปด้วย
สำหรับโครงการเราเที่ยวด้วยกันเฟส3 ได้เปิดให้ผู้ที่ยังไม่เคยร่วมโครงการลงทะเบียนรับสิทธิได้ตั้งแต่วันที่ 24 ก.ย. 64  ส่วน เคยลงทะเบียนและได้สิทธิในเฟส 1 และ 2 แล้ว ไม่ต้องลงทะเบียนใหม่ โดยให้ใช้สิทธิจองโรงแรมที่พักตั้งแต่8ต.ค.64-23 ม.ค.65 เริ่มเดินทางเข้าที่พักได้ตั้งแต่ 15 ต.ค. 64 สิ้นสุดระยะเวลาเดินทางและเช็คเอาท์จากที่พักวันสุดท้ายในวันที่ 31 ม.ค. 65  และขอรับสิทธิเงินส่วนลดค่าตั๋วเครื่องบินวันสุดท้าย 1 ก.พ. 65
————

ที่มา : https://www.thaigov.go.th/news/contents/details/46805