รัฐบาลไทย-ข่าวทำเนียบรัฐบาล-นายกฯ จับมือรัฐ เอกชน ประชาชน ในฐานะเจ้าของบ้าน สร้างความมั่นใจ ย้ำคำมั่นเดินหน้าเปิดประเทศ ฟื้นการท่องเที่ยวไทย ต้อนรับนักท่องเที่ยวแบบไม่กักตัว


วันพฤหัสบดีที่ 14 ตุลาคม 2564
พิมพ์
นายกฯ จับมือรัฐ เอกชน ประชาชน ในฐานะเจ้าของบ้าน สร้างความมั่นใจ ย้ำคำมั่นเดินหน้าเปิดประเทศ ฟื้นการท่องเที่ยวไทย ต้อนรับนักท่องเที่ยวแบบไม่กักตัว
นายกฯ จับมือรัฐ เอกชน ประชาชน ในฐานะเจ้าของบ้าน สร้างความมั่นใจ ย้ำคำมั่นเดินหน้าเปิดประเทศ ฟื้นการท่องเที่ยวไทย ต้อนรับนักท่องเที่ยวแบบไม่กักตัว
วันนี้ (14 ตุลาคม 2564) เวลา 12.35 น. ตึกสันติไมตรี (หลังนอก) ทำเนียบรัฐบาล ภายหลังการประชุมคณะกรรมการบริหารสถานการณ์การแพร่ระบาดของโรคติดเชื้อไวรัสโคโรนา 2019 (โควิด - 19) ครั้งที่ 16/2564 พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม พร้อมด้วยรองนายกรัฐมนตรี รัฐมนตรี และผู้แทนภาคเอกชน ได้แก่ นายสุพันธุ์ มงคลสุธี ประธานสภาอุตสาหกรรมแห่งประเทศไทย นายสนั่น อังอุบลกุล ประธานกรรมการหอการค้าไทย และสภาหอการค้าแห่งประเทศไทย นายยุทธศักดิ์ สุภสร ผู้ว่าการการท่องเที่ยวแห่งประเทศไทย แถลงร่วมเดินหน้าประเทศไทย  โดยที่ประชุม ศบค. ได้มีการพูดคุย เตรียมความพร้อมมาตรการ และติดตามสถานการณ์การแพร่ระบาดทั่วโลก สถานการณ์การแพร่ระบาดในประเทศ รวมทั้งการจัดหาวัคซีนเพิ่มเติม โดยจะเร่งรัดให้มีการดำเนินการให้รวดเร็วที่สุด
นายกรัฐมนตรียืนยันว่าจะมีการเปิดประเทศภายในเดือนพฤศจิกายน 2564 และจะให้มีการผ่อนคลายมาตรการเพิ่มเติมตั้งแต่ธันวาคม 2564 เป็นต้นไป วันนี้ได้มีการหารือเพื่อให้มีการกำหนดมาตรการ ในส่วนของนักท่องเที่ยวที่จะเดินทางเข้ามาในประเทศไทย พร้อมทั้งต้องมีการหารือร่วมกันกับประเทศต้นทาง เพื่อให้เกิดความร่วมมือระหว่างประเทศด้วย โดยขอให้ภาครัฐ ทุกกระทรวง ทุกส่วนราชการและภาคเอกชน ภาคประชาชน ทำงานร่วมกันภายในช่วงสองสัปดาห์ที่เหลืออยู่ สร้างความมั่นใจให้ชาวต่างประเทศที่จะเดินทางเข้ามาในประเทศไทย เตรียมให้การต้อนรับในฐานะคนไทยที่เป็นเจ้าของบ้าน โดยจะใช้เวลาในช่วงตุลาคม - พฤศจิกายน เตรียมมาตรการเพื่อเปิดประเทศและการผ่อนคลายเพิ่มเติมมากขึ้น โดยอาศัยกรอบจากกระทรวงสาธารณสุข นอกเหนือจากมาตรการรองรับนักท่องเที่ยวแล้ว ยังจะต้องมีการเตรียมมาตรการรองรับคนไทยที่กลับจากต่างประเทศในกติกาเดียวกันด้วย โดยจะต้องปรึกษาหารือในรายละเอียดอีกครั้ง
นายกรัฐมนตรีกล่าว สิ่งที่จะประกาศวันนี้คือ พวกเราร่วมมือกันทำงาน ให้สิ่งเริ่มต้นเล็ก ๆ เพื่อให้หลายภาคส่วนในประเทศไทยได้กลับมาทำมาหากินอีกครั้งหนึ่ง  และมีการเปิดประเทศอย่างสอดคล้องกับศักยภาพของประเทศไทย โดยใช้มาตรการที่เหมาะสม เช่นเดียวกับหลายประเทศ ซึ่งการประชุม ศบค. ในวันนี้ได้แสดงให้เห็น คือ เมื่อคนไทยร่วมมือกัน ก็สามารถทำสิ่งที่เกินกว่าความคาดหมายได้เสมอ
ในตอนท้าย นายกรัฐมนตรีกล่าวขอบคุณทุกฝ่าย ฝ่ายเศรษฐกิจ รองนายกรัฐมนตรี ภาคเอกชน ซึ่งจะต้องร่วมมือกัน โดยเฉพาะกระทรวงมหาดไทยที่เป็นกระทรวงรับผิดชอบกำกับมาตรการในระดับพื้นที่  พร้อมยืนยันความตั้งใจพลิกฟื้นการท่องเที่ยวให้กลับมาอีกครั้งหนึ่ง จากศักยภาพที่มีอยู่ โดยขอให้สื่อมวลชนและทุกหน่วยงานที่เกี่ยวข้องช่วยกันประชาสัมพันธ์ สร้างความเข้าใจ สร้างความรับรู้แก่ประชาชนด้วย
.....................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/46971