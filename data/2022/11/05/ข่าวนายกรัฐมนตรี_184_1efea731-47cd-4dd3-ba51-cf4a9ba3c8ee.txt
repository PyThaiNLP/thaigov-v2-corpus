รัฐบาลไทย-ข่าวทำเนียบรัฐบาล-นายกฯ กล่าวสุนทรพจน์ในพิธีเปิดงาน CIIE 2021 ย้ำสัมพันธ์การค้าไทย-จีน พร้อมยกระดับอุตสาหกรรมอาหารไทยด้วยนวัตกรรม


วันศุกร์ที่ 5 พฤศจิกายน 2564
พิมพ์
นายกฯ กล่าวสุนทรพจน์ในพิธีเปิดงาน CIIE 2021 ย้ำสัมพันธ์การค้าไทย-จีน พร้อมยกระดับอุตสาหกรรมอาหารไทยด้วยนวัตกรรม
นายกฯ กล่าวสุนทรพจน์ในพิธีเปิดงาน CIIE 2021 ย้ำสัมพันธ์การค้าไทย-จีน พร้อมยกระดับอุตสาหกรรมอาหารไทยด้วยนวัตกรรม
วันนี้ (วันพฤหัสบดีที่ 4 พฤศจิกายน 2564) เวลา 19.40 น. ตามเวลาประเทศไทย (หรือเท่ากับเวลา 20.40 น. ของนครเซี่ยงไฮ้) ณ นครเซี่ยงไฮ้ สาธารณรัฐประชาชนจีน พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ได้ร่วมกล่าวสุนทรพจน์ในพิธีเปิดงานแสดงสินค้านำเข้านานาชาติจีน (China International Import Expo 2021: CIIE 2021) ครั้งที่ 4  ผ่านระบบอิเล็กทรอนิกส์ โดยนายธนกร วังบุญคงชนะ โฆษกประจำสำนักนายกรัฐมนตรี เปิดเผยสาระสำคัญของสุนทรพจน์ ดังนี้
พิธีเปิดงานแสดงสินค้า China International Import Expo (CIIE) เป็นงานแสดงสินค้าที่มีความสำคัญระดับโลก สะท้อนเจตนารมณ์อันแน่วแน่ในการเปิดเสรีและสร้างสมดุลทางการค้าระหว่างจีนกับทั่วโลก โดยการร่วมงาน CIIE ไม่เพียงเป็นการเสริมสร้างความสัมพันธ์ทางการค้าระหว่างไทยกับจีน แต่ยังเป็นการเปิดโอกาสให้ผู้ประกอบการไทยได้พบกับผู้ค้าทั่วโลก ปัจจุบัน ไทยเป็นผู้ส่งออกอาหารและสินค้าเกษตรรายใหญ่ลำดับต้นของโลก รัฐบาลไทยส่งเสริมสนับสนุนการใช้นวัตกรรม เพื่อยกระดับอุตสาหกรรมอาหารให้ดียิ่งขึ้น ทั้งในด้านคุณภาพและความปลอดภัย ตามแนวทางของโมเดลเศรษฐกิจ BCG นอกจากนี้ Street food ซึ่งเป็นหนึ่งในเอกลักษณ์ของอาหารไทย ยังได้รับความนิยมอย่างแพร่หลายทั้งจากชาวไทยและชาวต่างชาติ
ในฐานะที่จีนเป็นคู่ค้าอันดับ 1 ของไทยมายาวนาน นายกรัฐมนตรีหวังจะเห็นความร่วมมือระหว่างไทยกับจีนที่ใกล้ชิดยิ่งขึ้นในทุกมิติ ไทยพร้อมแสวงหาลู่ทางและโอกาสใหม่ ๆ ยกระดับความร่วมมือ เพื่อผลประโยชน์ร่วมกัน ทั้งนี้ ไทยได้ผลักดันให้ EEC เป็นหนึ่งในสะพานเชื่อมระหว่างอาเซียนกับ BRI ของจีน ซึ่งจะมีส่วนช่วยให้เศรษฐกิจของทั้งสองประเทศเติบโตอย่างสมดุล ยั่งยืน และครอบคลุม ในทุกด้าน โอกาสนี้ นายกรัฐมนตรีขอบคุณรัฐบาลจีนที่ได้เปิดด่านนำเข้าผลไม้จากไทยและอาเซียนเพิ่ม เป็นการสร้างรายได้ให้กับเกษตรกรไทย แล้ว ผู้บริโภคชาวจีนยังได้มีโอกาสลิ้มรสผลไม้สดจากไทยอีกด้วย ถือเป็นหนึ่งในตัวอย่างของความสำเร็จในการสร้างผลประโยชน์ร่วมกันอย่างเป็นรูปธรรม
ไทยอยู่ระหว่างการฟื้นฟูเศรษฐกิจและสังคม เพื่อนำไปสู่การ “พลิกโฉมประเทศ” อย่างรอบด้าน โดยหนึ่งในแรงขับเคลื่อนที่สำคัญ คือการได้รับความช่วยเหลือจากจีน ทั้งในเรื่องวัคซีน ยา และเวชภัณฑ์ เพื่อใช้ต่อสู้กับการแพร่ระบาดของโควิด-19 ในระยะที่ผ่านมา โดยนายกรัฐมนตรีได้ขอบคุณรัฐบาลและประชาชนจีน พร้อมหวังว่าจะได้ต้อนรับพี่น้องชาวจีนที่ประเทศไทยในเร็ววัน นอกจากนี้ นายกรัฐมนตรีอวยพรให้งาน CIIE ประสบความสำเร็จในทุก ๆ ปี เป็นเวทีหลักทางการค้าระหว่างไทย - จีน และกับประชาคมโลกต่อไป
อนึ่ง งานแสดงสินค้านำเข้านานาชาติจีน ครั้งที่ 4 จัดขึ้นระหว่างวันที่ 5-10 พฤศจิกายน 2564 โดยเป็น 1 ใน 4 งานแสดงสินค้าระดับชาติที่ได้รับการรับรองจากรัฐบาลกลางจีน จัดขึ้นครั้งแรกเมื่อปี 2561 และจัดต่อเนื่องเป็นประจำทุกปี เพื่อส่งเสริมการนำเข้าสินค้าจากต่างประเทศตามนโยบายการเปิดกว้างทางเศรษฐกิจและเป็นเวทีความร่วมมือด้านเศรษฐกิจการค้าระหว่างจีนกับประเทศต่าง ๆ

ที่มา : https://www.thaigov.go.th/news/contents/details/47832