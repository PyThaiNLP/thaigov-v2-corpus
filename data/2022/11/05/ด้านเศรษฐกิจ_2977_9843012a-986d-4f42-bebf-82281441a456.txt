รัฐบาลไทย-ข่าวทำเนียบรัฐบาล-การรถไฟแห่งประเทศไทย เผยปัญหาอุบัติเหตุจุดตัดทางรถไฟ ระหว่างสถานีชุมทางแก่งคอย - สถานีบ้านช่องใต้ จ.สระบุรี


วันพฤหัสบดีที่ 24 กุมภาพันธ์ 2565
การรถไฟแห่งประเทศไทย เผยปัญหาอุบัติเหตุจุดตัดทางรถไฟ ระหว่างสถานีชุมทางแก่งคอย - สถานีบ้านช่องใต้ จ.สระบุรี
เกิดจากหน่วยงานท้องถิ่น ไม่สามารถติดตั้งเครื่องกั้นอัตโนมัติได้ตามที่ได้รับมอบหมาย เร่งรัดจัดหาคนเฝ้าระวังพื้นที่ดูแลความปลอดภัยแก่ผู้สัญจรไปมาจนกว่าจะมีการติดตั้งแล้วเสร็จ เพื่อป้องกันปัญหาการเกิดอุบัติเหตุ
การรถไฟแห่งประเทศไทย (รฟท.) กระทรวงคมนาคม ขอชี้แจงว่า จากกรณีอุบัติเหตุรถไฟชนรถบรรทุกพ่วงระหว่างสถานีชุมทางแก่งคอย - สถานีบ้านช่องใต้ อ.แก่งคอย จ.สระบุรี จนทำให้มีผู้ได้รับบาดเจ็บ 3 ราย เมื่อวันที่ 19 ก.พ. 2565 ที่ผ่านมานั้น อุบัติเหตุดังกล่าวเกิดขึ้นที่บริเวณเสาโทรเลข 127/7-8 (กม.127+403) ซึ่งเป็นจุดลักผ่าน และอยู่ในพื้นที่รับผิดชอบขององค์การบริหารส่วนตำบลบ้านป่า โดยถือเป็นพื้นที่ที่เกิดอุบัติเหตุอยู่บ่อยครั้ง เนื่องจากเป็นโค้งอับสายตา ซึ่ง รฟท. ได้เข้าไปดำเนินการแก้ไขภายใต้ขอบเขตอำนาจของ รฟท. อย่างต่อเนื่อง ด้วยการติดป้ายจราจร ทำลูกระนาด และเพิ่มไฟส่องสว่างแล้ว ต่อมาคณะกรรมการร่วมพิจารณาการขออนุญาตและการแก้ไขปัญหาจุดตัดทางรถไฟกับถนน ของ รฟท. ได้พิจารณาแล้วเห็นว่า เพื่อเป็นการแก้ปัญหาอุบัติเหตุในระยะยาว จึงอนุมัติให้ อบต.บ้านป่า ใช้สิทธิเหนือพื้นที่ เข้ามาดำเนินการติดตั้งเครื่องกั้นคานอัตโนมัติชนิดไม่มีพนักงานควบคุม เพื่อดูแลความปลอดภัยแก่ประชาชน โดยทาง อบต.บ้านป่า รับที่จะเป็นผู้จัดหางบประมาณมาดำเนินการเอง ตั้งแต่ปี 2562 แต่ปรากฏว่าเรื่องไม่มีความคืบหน้า จนกระทั่งในปี 2563 รฟท. จึงได้ทำหนังสือถึง อบต.บ้านป่า ให้เร่งรัดติดตั้งเครื่องกั้นชนิดคานอัตโนมัติอีกครั้ง
อย่างไรก็ตาม จากการตรวจสอบล่าสุด อบต.บ้านป่า ยังไม่ได้ดำเนินการติดตั้งเครื่องกั้นอัตโนมัติ ตามมติของคณะกรรมการร่วมพิจารณาการขออนุญาตและการแก้ไขปัญหาจุดตัดทางรถไฟกับถนนแต่อย่างใด รฟท. จึงได้ประสานให้ อบต.บ้านป่า ในฐานะเจ้าของพื้นที่รับผิดชอบ เร่งรัดจัดหาคนเฝ้าดูแลประจำจุดทางลักผ่านดังกล่าวอย่างเร่งด่วน เพื่อดูแลความปลอดภัยแก่ผู้สัญจรไป-มา จนกว่าจะดำเนินการติดตั้งเครื่องกั้นอัตโนมัติได้แล้วเสร็จ เพื่อป้องกันไม่ให้เกิดอุบัติเหตุซ้ำรอย และลดความสูญเสียต่อชีวิต รวมถึงทรัพย์สินของประชาชน
นายเอกรัช ศรีอาระยันพงษ์ ผู้อำนวยการศูนย์ประชาสัมพันธ์ รฟท. กล่าวยืนยันว่า รฟท. ได้ให้ความสำคัญต่อการแก้ปัญหาอุบัติเหตุ บริเวณจุดตัดเสมอระดับทางรถไฟ - รถยนต์ และจุดตัดทางรถไฟที่ไม่ได้รับอนุญาตหรือทางลักผ่านอย่างเข้มข้นมาตลอด ซึ่งที่ผ่านมาได้มีการร่วมมือกับท้องถิ่น และหน่วยงานที่เกี่ยวข้องลงไปแก้ไขปัญหา ทั้งการติดตั้งป้ายจราจร ทำลูกระนาด เพิ่มไฟส่องสว่าง และติดตั้งเครื่องกั้นในหลายพื้นที่ รวมถึงยังมีนโยบายให้ปิดทางลักผ่านที่ไม่ได้รับอนุญาต เพื่อลดความสูญเสียจากการเกิดอุบัติเหตุ ซึ่งล่าสุดได้ปิดทางลักผ่านไปแล้ว 122 แห่ง และหลังจากนี้ รฟท. ยังมีความมุ่งมั่นในการแก้ไขปัญหาอุบัติเหตุบริเวณจุดตัดทางเสมอระดับรถไฟ - รถยนต์ เพื่อป้องกันอุบัติเหตุ ลดความสูญเสียต่อชีวิตและทรัพย์สินของประชาชนต่อไป

ที่มา : https://www.thaigov.go.th/news/contents/details/51891