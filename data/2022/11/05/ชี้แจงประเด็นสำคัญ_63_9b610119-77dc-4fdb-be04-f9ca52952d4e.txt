รัฐบาลไทย-ข่าวทำเนียบรัฐบาล-สพฐ. ชี้แจงข้อเรียกร้องให้ทบทวนการเลิกจ้างครูคลังสมอง


วันพุธที่ 27 เมษายน 2565
พิมพ์
สพฐ. ชี้แจงข้อเรียกร้องให้ทบทวนการเลิกจ้างครูคลังสมอง
สพฐ. ยืนยันไม่ได้เลิกจ้าง แต่เป็นการหมดสัญญาตามกำหนดระยะเวลา 1 ปี และในปีงบฯ  2566 สพฐ.ขอตั้งงบประมาณรองรับค่าจ้างทุกตำแหน่งไว้แล้ว
วันที่ 27 เมษายน 2565 นายอัมพร พินะสา เลขาธิการคณะกรรมการการศึกษาขั้นพื้นฐาน กล่าวว่า จากกรณีที่มีตัวแทนบุคลากรวิทยาศาสตร์และคณิตศาสตร์ หรือครูคลังสมอง อ้างว่า สพฐ. จะเลิกจ้างครูคลังสมองทั้งหมดในวันที่ 30 กันยายน 2565 เนื่องจากไม่ได้รับการจัดสรรงบประมาณ พร้อมทั้งเรียกร้องให้ สพฐ. พิจารณาทบทวนการจ้างครูคลังสมองต่อไป นั้น
สำนักงานคณะกรรมการการศึกษาขั้นพื้นฐาน (สพฐ.) ได้ดำเนินโครงการพัฒนาคุณภาพและมาตรฐานการศึกษา กิจกรรมครูคลังสมอง เพื่อช่วยเหลือโรงเรียนที่ประสบปัญหาการขาดแคลนครูวิทยาศาสตร์และคณิตศาสตร์ โดยโครงการนี้เริ่มในปีงบประมาณ 2553 ใช้เงินงบประมาณภายใต้โครงการลงทุนด้านการศึกษาและการเรียนรู้วิทยาศาสตร์และคณิตศาสตร์ตามแผนปฏิบัติการไทยเข้มแข็ง 2555 แผนฟื้นฟูเศรษฐกิจ ระยะที่ 2 : 2553 – 2555 สนับสนุนการจ้างบุคลากรวิทยาศาสตร์และคณิตศาสตร์ให้กับโรงเรียนแกนนำยกระดับผลสัมฤทธิ์ทางการเรียนวิชาวิทยาศาสตร์และคณิตศาสตร์ สิ้นสุดโครงการและสิ้นสุดการจัดสรรงบประมาณในวันที่ 30 กันยายน 2555 ต่อมาในปีงบประมาณ 2556 มีการจัดสรรงบประมาณงบดำเนินงาน การจ้างบุคลากรวิทยาศาสตร์และคณิตศาสตร์ให้โรงเรียนกลุ่มเป้าหมาย ซึ่งโครงการนี้เป็นโครงการต่อเนื่องและมีรอบระยะเวลาการจัดสรรงบประมาณ จำนวน 3 ปี/รอบ (รอบที่ 1 เริ่มปีงบประมาณ 2556-2558 รอบที่ 2 ปีงบประมาณ 2559-2561 และรอบที่ 3 ปีงบประมาณ 2562-2564) มีการเปลี่ยนโรงเรียนกลุ่มเป้าหมายทุก ๆ 3 ปี โดย สพฐ. มอบให้สำนักงานเขตพื้นที่การศึกษาทั่วประเทศพิจารณาคัดเลือกโรงเรียนที่มีความขาดแคลนครูวิทยาศาสตร์และคณิตศาสตร์ ส่งให้ สพฐ. พิจารณาจัดสรรงบประมาณการจ้างบุคลากรวิทยาศาสตร์และคณิตศาสตร์ให้กับโรงเรียนดังกล่าว ซึ่งรอบที่ 3 นี้สิ้นสุดการดำเนินโครงการและสิ้นสุดการจัดสรรงบประมาณ ในวันที่ 30 กันยายน 2564
จากนั้นในปีงบประมาณ 2565 เพื่อเป็นการบรรเทาความเดือดร้อนของครูลูกจ้างชั่วคราวในโครงการ ในช่วงสถานการณ์การแพร่ระบาดของเชื้อไวรัสโคโรนา 2019 และเพื่อลดภาระของครูที่ต้องจัดการเรียนการสอนในรูปแบบต่าง ๆ ตามนโยบายของกระทรวงศึกษาธิการ สพฐ. จึงได้จ้างครูลูกจ้างชั่วคราวกลุ่มเดิมในโครงการดังกล่าว อีก 1 ปี (ปีงบประมาณ พ.ศ. 2565) เริ่มตั้งแต่วันที่ 1 ตุลาคม 2564 และจะสิ้นสุดในวันที่ 30 กันยายน 2565 ตามประกาศสำนักงานคณะกรรมการการศึกษาขั้นพื้นฐาน เรื่อง แนวทางการดำเนินการจ้างบุคลากรวิทยาศาสตร์และคณิตศาสตร์ โครงการพัฒนาคุณภาพและมาตรฐานการศึกษา กิจกรรมครูคลังสมอง (ปีงบประมาณ พ.ศ. 2565) ลงวันที่ 16 กันยายน 2564 โดยปัจจุบัน มีครูในโครงการดังกล่าวทั้งสิ้นจำนวน 1,677 อัตรา (ข้อมูล ณ วันที่ 26 เมษายน 2565)
ทั้งนี้ กรณีดังกล่าว ไม่ได้เป็นการเลิกจ้าง แต่เป็นการหมดสัญญาตามกำหนดระยะเวลา 1 ปี ซึ่งเริ่มตั้งแต่วันที่ 1 ตุลาคม 2564 และจะสิ้นสุดในวันที่ 30 กันยายน 2565 ซึ่งในปีงบประมาณ พ.ศ. 2566 สพฐ. ว่าจ้างครูและบุคลากรทุกตำแหน่ง สพฐ. ขอตั้งงบประมาณรองรับค่าจ้างทุกตำแหน่งไว้แล้ว และไม่มีนโยบายที่จะเลิกจ้าง บุคลากรแต่อย่างใด

ที่มา : https://www.thaigov.go.th/news/contents/details/53958