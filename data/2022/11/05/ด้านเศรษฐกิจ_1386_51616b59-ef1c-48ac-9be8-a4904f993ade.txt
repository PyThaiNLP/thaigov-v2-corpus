รัฐบาลไทย-ข่าวทำเนียบรัฐบาล-ท่าอากาศยานสุวรรณภูมิ ประชุมเตรียมความพร้อมรับนโยบายเปิดประเทศรับนักท่องเที่ยวด้วยมาตรฐานความปลอดภัยสนามบินและนโยบายสาธารณสุข


วันจันทร์ที่ 18 ตุลาคม 2564
ท่าอากาศยานสุวรรณภูมิ ประชุมเตรียมความพร้อมรับนโยบายเปิดประเทศรับนักท่องเที่ยวด้วยมาตรฐานความปลอดภัยสนามบินและนโยบายสาธารณสุข
...
วันนี้(18 ตุลาคม 2564) เวลา 14.00 น. พล.ท.ณรงค์ พฤกษารุ่งเรือง หัวหน้าศูนย์ปฏิบัติการแก้ไขสถานการณ์ฉุกเฉินด้านความมั่นคงประจำท่าอากาศยาน(ศปม.ทย.) หรือ EOC และนายกิตติพงศ์ กิตติขจร ผู้อำนวยการท่าอากาศยานสุวรรณภูมิ (ผสภ.) กระทรวงคมนาคม ได้ร่วมกันเป็นประธานการประชุมคณะทำงานเตรียมความพร้อมเปิดประเทศ ณ ท่าอากาศยานสุวรรณภูมิ(ทสภ.) ซึ่งมีผู้แทนของทุกส่วนงานของ ทสภ. ส่วนราชการและหน่วยงานที่เกี่ยวข้องเข้าร่วม อาทิ ผู้แทนกระทรวงสาธารณสุข กองระบาดวิทยาและด่านควบคุมโรคติดต่อระหว่างประเทศ สาธารณสุขจังหวัดสมุทรปราการ โรงพยาบาลบางพลี กองบังคับการตรวจคนเข้าเมือง 2 กองบัญชาการตำรวจท่องเที่ยว สำนักงานศุลกากรตรวจของผู้โดยสาร สำนักงานศุลกากรตรวจสินค้า ท่าอากาศยานสุวรรณภูมิ สำนักงานการบินพลเรือนแห่งประเทศไทย (กพท.) บริษัทวิทยุการบิน จำกัด คณะกรรมการดำเนินงานธุรกิจการบินกรุงเทพ (AOC) สายการบิน  ณ ห้องประชุม AOB1 ชั้น 5 อาคารสำนักงานท่าอากาศยานสุวรรณภูมิ(AOB)
นายกิตติพงศ์ กล่าวว่า การประชุมคณะทำงานฯ ครั้งนี้มีขึ้นเพื่อเตรียมความพร้อมของทุกส่วนที่ปฏิบัติภารกิจ ณ ทสภ.  ให้พร้อมรองรับผู้โดยสารที่เดินทางสู่ประเทศไทยตามนโยบายการเปิดประเทศของรัฐบาลตั้งแต่วันที่ 1 พฤศจิกายน 2564 เป็นต้นไป ให้เป็นไปด้วยความเรียบร้อย ได้มาตรฐานความปลอดภัยสนามบินและนโยบายสาธารณสุข
ทั้งนี้ แต่ละส่วนงานรายงานถึงความคืบหน้าการเตรียมความพร้อมในการอำนวยความสะดวกแก่ผู้โดยสาร ตั้งแต่ขั้นตอนการคัดกรองเข้าประเทศ การตรวจสอบเอกสารการรับรองตามมาตรฐานการควบคุมโรค การจัดพื้นที่เพื่อให้มีการเว้นระยะห่างทางสังคม(Social Distancing) ให้เป็นไปตามมาตรการด้านสาธารณสุขตลอดระยะเวลาที่รับบริการในท่าอากาศยาน ตลอดจนการทดสอบความพร้อมของระบบและการประสานการทำงานร่วมกันระหว่างหน่วยงานที่เกี่ยวข้องและปฏิบัติภายใต้หลักการ Covid Free Setting
.........

ที่มา : https://www.thaigov.go.th/news/contents/details/47143