รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม ลงพื้นที่ตรวจเยี่ยมโรงพยาบาลสนามไพลิน สุโขทัย สนับสนุนอุปกรณ์ตามนโยบายรัฐบาล พร้อมให้กำลังใจแพทย์ พยาบาลและเจ้าหน้าที่


วันเสาร์ที่ 24 กรกฎาคม 2564
พิมพ์
รัฐมนตรีว่าการกระทรวงยุติธรรม ลงพื้นที่ตรวจเยี่ยมโรงพยาบาลสนามไพลิน สุโขทัย สนับสนุนอุปกรณ์ตามนโยบายรัฐบาล พร้อมให้กำลังใจแพทย์ พยาบาลและเจ้าหน้าที่
รัฐมนตรีว่าการกระทรวงยุติธรรม ตรวจเยี่ยมโรงพยาบาลสนามไพลิน สุโขทัย สนับสนุนอุปกรณ์ตามนโยบายรัฐบาล พร้อมให้กำลังใจเจ้าหน้าที่ กำชับจัดการระบบให้ดี ใช้ฟ้าทะลายโจรเป็นทางเลือกรักษาผู้ป่วยไม่มีอาการ
เมื่อวันที่ 24 กรกฎาคม ที่โรงพยาบาลสนามไพลิน จ.สุโขทัย นายสมศักดิ์ เทพสุทิน รัฐมนตรีว่าการกระทรวงยุติธรรม พร้อมด้วย นายสมชาติ จิตอดุลย์การ ทีมฟุตบอล ฒ.หัวหมาก มอบอุปกรณ์ทางการแพทย์ อาทิ ถุงมือยาง หน้ากากอนามัย  หน้ากาก N95 เฟสชิว ชุดPPE ให้แก่สำนักงานสาธารณสุข จ.สุโขทัย โดยมี นายวิรุฬ พรรณเทวี ผู้ว่าราชการจังหวัดสุโขทัย นางพรรณสิริ กุลนาถศิริ นายชูศักดิ์ คีรีมาศทอง ส.ส.สุโขทัย พรรคพลังประชารัฐ ร่วมงาน
จากนั้น นายสมศักดิ์ได้เดินตรวจเยี่ยมดูความเรียบร้อยของโรงพยาบาลสนามเพื่อให้กำลังใจแก่แพทย์ พยาบาล และเจ้าหน้าที่ โดยนายสมศักดิ์ ได้กล่าวขอบคุณเจ้าหน้าที่ทุกคนที่ร่วมกันทำงาน และกำชับเกี่ยวกับการจัดการระบบต่างๆต้องทำให้ดี โดยเฉพาะระบบระบายอากาศ รวมทั้งช่วงนี้เป็นฤดูฝนจะมีปัญหาเรื่องยุงและแมลง จึงต้องมีการหามุ้งให้เพียงพอ นอกจากนี้ยังมีในส่วนของการใช้ยาฟ้าทะลายโจรมาเป็นทางเลือกในการรักษาอาการผู้ป่วยที่ไม่แสดงอาการ ซึ่งในขณะนี้ฟ้าทะลายโจรอาจจะขาดแคลน แต่ตนได้เร่งให้เรือนจำทั่วประเทศปลูกและขยายพันธุ์ เชื่อว่าอีกระยะหนึ่ง ก็จะไม่ขาดแคลนแล้ว

ที่มา : https://www.thaigov.go.th/news/contents/details/44083