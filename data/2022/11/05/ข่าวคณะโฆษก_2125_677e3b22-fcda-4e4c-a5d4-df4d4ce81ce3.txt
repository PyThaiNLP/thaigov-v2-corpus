รัฐบาลไทย-ข่าวทำเนียบรัฐบาล-โฆษกรัฐบาลเผย นายกรัฐมนตรีสั่งการส่วนราชการในพื้นที่สำรวจสถานบันเทิงให้มีความปลอดภัย หวั่นเกิดเหตุซ้ำ


วันศุกร์ที่ 5 สิงหาคม 2565
พิมพ์
โฆษกรัฐบาลเผย นายกรัฐมนตรีสั่งการส่วนราชการในพื้นที่สำรวจสถานบันเทิงให้มีความปลอดภัย หวั่นเกิดเหตุซ้ำ
โฆษกรัฐบาลเผย นายกรัฐมนตรีสั่งการส่วนราชการในพื้นที่สำรวจสถานบันเทิงให้มีความปลอดภัย หวั่นเกิดเหตุซ้ำ มอบหมายเจ้าหน้าที่ประสานกับเจ้าของผับให้การช่วยเหลือเยียวยาผู้เสียชีวิตและได้รับบาดเจ็บ
วันนี้ (5 ส.ค.65 ) นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรี และรัฐมนตรีว่าการกระทรวงกลาโหมรับทราบรายงานกรณีเหตุเพลิงไหม้ เม้าส์เทน บีผับ ( MOUNTAIN B ) ริมถนนสาย สุขุมวิท  ม.7 ต.พลูตาหลวง อ.สัตหีบ จ.ชลบุรี พบว่ามีผู้เสียชีวิตและบาดเจ็บจำนวนหลายราย นายกรัฐมนตรีกำชับให้หน่วยงานที่เกี่ยวข้องในพื้นที่เร่งตรวจสอบหาสาเหตุ มอบหมายให้ส่วนราชการเป็นคนกลางประสานกับเจ้าของผับเรื่องการช่วยเหลือเยียวยาผู้เสียชีวิตและได้รับบาดเจ็บ พร้อมกล่าวแสดงความเสียใจต่อครอบครัวผู้เสียชีวิตและบาดเจ็บ
โฆษกประจำสำนักนายกรัฐมนตรี กล่าวเพิ่มเติมว่า นายกรัฐมนตรีเน้นย้ำ เรื่องความปลอดภัยในสถานบันเทิงต่าง ๆ ภายหลังรัฐบาลผ่อนคลายมาตรการโควิด-19 ทำให้นักท่องเที่ยวเดินทางไปเที่ยวสถานบันเทิงมากขึ้น ผู้ประกอบการต้องตรวจสอบความปลอดภัยภายในร้านอย่างสม่ำเสมอ โดยเฉพาะสถานบันเทิงในพื้นที่จังหวัดที่มีนักท่องเที่ยวต่างชาติเดินทางเข้ามาท่องเที่ยว หวั่นเกิดเหตุซ้ำรอย สร้างผลกระทบต่อการท่องเที่ยว ทั้งนี้ นายกรัฐมนตรีสั่งการให้หน่วยงานที่เกี่ยวข้องในพื้นที่ลงพื้นที่สำรวจสถานบันเทิง ตรวจสอบโครงสร้าง ความปลอดภัย โดยเฉพาะประตูทางออก ป้ายบอกทางกรณีเกิดเหตุฉุกเฉิน จะต้องใช้งานได้ตามปกติ ที่สำคัญประตูทางออกจะต้องสามารถเปิดให้นักท่องเที่ยวออกมาจากผับได้อย่างสะดวก ไม่คับแคบ หากพบสถานบันเทิงใดไม่ได้มาตรฐานหรือไม่ปฏิบัติตามให้ดำเนินการสั่งปรับปรุงแก้ไขให้เรียบร้อยก่อนเปิดให้บริการ
----------------------------------------------

ที่มา : https://www.thaigov.go.th/news/contents/details/57662