รัฐบาลไทย-ข่าวทำเนียบรัฐบาล-สธ.ชวนเที่ยวงานมหกรรมสมุนไพรแห่งชาติฯ ครั้งที่ 18 “กัญชานำไทย สมุนไพรสร้างชาติ”


วันพุธที่ 15 ธันวาคม 2564
สธ.ชวนเที่ยวงานมหกรรมสมุนไพรแห่งชาติฯ ครั้งที่ 18 “กัญชานำไทย สมุนไพรสร้างชาติ”
กระทรวงสาธารณสุขร่วมภาคีเครือข่าย ชวนประชาชนเที่ยวงานมหกรรมสมุนไพรแห่งชาติฯ ครั้งที่ 18 ภายใต้แนวคิด “กัญชานำไทย สมุนไพรสร้างชาติ” ระหว่างวันที่ 22 - 26 ธันวาคม 2564 ณ รอยัล พารากอน ฮอลล์ ชั้น 5 สยามพารากอน กทม. ภายในงานมีการจัดแสดงสายพันธุ์กัญชาไ
กระทรวงสาธารณสุขร่วมภาคีเครือข่าย ชวนประชาชนเที่ยวงานมหกรรมสมุนไพรแห่งชาติฯ ครั้งที่ 18 ภายใต้แนวคิด “กัญชานำไทย สมุนไพรสร้างชาติ” ระหว่างวันที่ 22 - 26 ธันวาคม 2564 ณ รอยัล พารากอน ฮอลล์ ชั้น 5 สยามพารากอน กทม. ภายในงานมีการจัดแสดงสายพันธุ์กัญชาไทย นวัตกรรม บริการและผลิตภัณฑ์กัญชา พร้อมคลินิกให้คำปรึกษาด้านสุขภาพ โดยไม่มีค่าใช้จ่าย
วันนี้ (15 ธันวาคม 2564) ณ ห้องประชุมชัยนาทนเรนทร สำนักงานปลัดกระทรวงสาธารณสุข ดร.สาธิต ปิตุเตชะ รัฐมนตรีช่วยว่าการกระทรวงสาธารณสุข พร้อมด้วย นายแพทย์ณรงค์ สายวงศ์ รองปลัดกระทรวงสาธารณสุข นายแพทย์ยงยศ ธรรมวุฒิ อธิบดีกรมการแพทย์แผนไทยและการแพทย์ทางเลือก   นายแพทย์พิเชฐ บัญญัติ รองอธิบดีกรมวิทยาศาสตร์การแพทย์ และแพทย์หญิงโศรยา ธรรมรักษ์ ผู้อำนวยการโรงพยาบาลเจ้าพระยาอภัยภูเบศร จ.ปราจีนบุรี ร่วมแถลงข่าวงานมหกรรมสมุนไพรแห่งชาติ และการประชุมวิชาการประจำปีการแพทย์แผนไทยการแพทย์พื้นบ้านและการแพทย์ทางเลือกแห่งชาติ ครั้งที่ 18 ภายใต้รูปแบบแนวคิด “กัญชานำไทย สมุนไพรสร้างชาติ” ทั้งในรูปแบบ On Site และ On Line เพื่อยกระดับนวัตกรรมอุตสาหกรรมและเทคโนโลยีด้านสุขภาพ และสร้างความเข้มแข็ง ให้เครือข่ายชุมชน/ผู้ประกอบการธุรกิจบริการสุขภาพเพื่อเชื่อมโยงเศรษฐกิจภายในประเทศและอนาคต โดยจัดขึ้นระหว่างวันที่ 22 - 26 ธันวาคม 2564 นี้ ที่ รอยัล พารากอน ฮอลล์ ชั้น 5 ศูนย์การค้าสยามพารากอน กทม.
ดร.สาธิต ปิตุเตชะ รัฐมนตรีช่วยว่าการกระทรวงสาธารณสุข กล่าวว่า ตามที่รัฐบาลมีนโยบายขับเคลื่อนงานปฏิรูปประเทศด้านการแพทย์แผนไทยและสมุนไพรเพื่อเศรษฐกิจนั้น กระทรวงสาธารณสุขได้มีนโยบายสนับสนุน ส่งเสริมสมุนไพรไทย กัญชา กัญชง ให้เป็นพืชเศรษฐกิจ เพื่อให้สมุนไพรไทยภูมิปัญญาไทยเพิ่มมูลค่าทางเศรษฐกิจและสร้างความมั่นคงด้านสุขภาพ โดยเฉพาะกัญชา (cannabis) เป็นพืชสมุนไพรที่เป็นประโยชน์ต่อเกษตรกร อุตสาหกรรม ธุรกิจ และประชาชน ปัจจุบันทั่วโลกเริ่มให้การยอมรับมากขึ้น ตลาดกัญชาที่ถูกกฎหมายมีขนาดใหญ่ถึง 17.5 พันล้านเหรียญสหรัฐ หรือกว่า 5 แสนล้านบาท และครองอัตราการเติบโตมากกว่า ร้อยละ 17 ซึ่งอุตสาหกรรมทางการแพทย์และสุขภาพ กัญชาสร้างรายได้สูงถึงร้อยละ 70 ของมูลค่าทั้งหมด รัฐบาลจึงเล็งเห็นว่ากัญชาเป็นพืชสมุนไพรที่เป็นทางออกทางเศรษฐกิจของประเทศไทยอย่างแน่นอน
ทั้งนี้ ภายในงาน มีกิจกรรมที่น่าสนใจ อาทิ การจัดแสดงสายพันธุ์กัญชาไทย และนวัตกรรม ผลิตภัณฑ์ บริการเกี่ยวกับกัญชา, ศูนย์ให้คำปรึกษาเส้นทางกัญชาในทุกมิติ เช่น กฎหมาย การขออนุญาต การปลูก และธุรกิจกัญชาไทย, การปาถกฐาพิเศษ ในหัวข้อฟ้าทะลายโจร กระชาย สมุนไพรพลิกวิกฤต COVID-19, กัญชาจากนโยบายสู่พื้นที่ไร้รอยต่อ ต่อยอดเศรษฐกิจ, โอกาสและความท้าทาย การพัฒนาสมุนไพรไทย เชิงเศรษฐกิจ และอีกมากมาย, แพคเกจเส้นทางท่องเที่ยวกัญชาในการดูแลสุขภาพ, บริการและคลินิกให้คำปรึกษาด้านสุขภาพ ได้แก่ คลินิกกัญชาทางการแพทย์แผนไทย คลินิกการแพทย์แผนจีน และการแพทย์ทางเลือก โดยไม่เสียค่าใช้จ่าย, Workshop หลักสูตรระยะสั้น, ชิม ช้อป แชร์ ตลาดกาดมั่ว ตลาดพื้นเมือง 4 ภูมิภาค, แจกต้นกล้าพันธุ์ไม้สมุนไพรหายาก 300 ต้น/ วัน, กิจกรรม Herbs of Art วาดภาพด้วยสีจากสมุนไพร เป็นต้น
*********************************** 15 ธันวาคม 2564
***************************************

ที่มา : https://www.thaigov.go.th/news/contents/details/49466