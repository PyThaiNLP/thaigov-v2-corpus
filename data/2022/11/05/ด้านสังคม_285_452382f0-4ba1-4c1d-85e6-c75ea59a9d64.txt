รัฐบาลไทย-ข่าวทำเนียบรัฐบาล-“อนุทิน” คิกออฟปลูกฟ้าทะลายโจร จ.อุทัยธานี เป็นยาทางเลือกรักษาโควิด


วันเสาร์ที่ 7 สิงหาคม 2564
“อนุทิน” คิกออฟปลูกฟ้าทะลายโจร จ.อุทัยธานี เป็นยาทางเลือกรักษาโควิด
รองนายกรัฐมนตรีและรัฐมนตรีว่าการกระทรวงสาธารณสุข เปิดโครงการปลูกฟ้าทะลายโจร จ.อุทัยธานี ผลิตเป็นยาทางเลือกร่วมรักษาโควิด 19 ตั้งเป้า ส.ค.-ก.ย.ส่งมอบต้นกล้า 3 สายพันธุ์ที่ให้สารแอนโดรกราโฟไลด์สูงปลูก 8 จังหวัด รวม 8.2 แสนต้น มอบ รพ.สต.
รองนายกรัฐมนตรีและรัฐมนตรีว่าการกระทรวงสาธารณสุข เปิดโครงการปลูกฟ้าทะลายโจร จ.อุทัยธานี ผลิตเป็นยาทางเลือกร่วมรักษาโควิด 19 ตั้งเป้า ส.ค.-ก.ย.ส่งมอบต้นกล้า 3 สายพันธุ์ที่ให้สารแอนโดรกราโฟไลด์สูงปลูก 8 จังหวัด รวม 8.2 แสนต้น มอบ รพ.สต.ช่วยปลูก เพิ่มซัพพลายในตลาด ป้องกันขาดแคลน
วันนี้ (7 สิงหาคม 2564) ที่ ต.ระบำ อ.ลานศักดิ์ จ.อุทัยธานี นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข พร้อมด้วยนายแพทย์เกียรติภูมิ วงศ์รจิต ปลัดกระทรวงสาธารณสุข นายแพทย์โอภาส การย์กวินพงศ์ อธิบดีกรมควบคุมโรค และแพทย์หญิงอัมพร เบญจพลพิทักษ์ อธิบดีกรมการแพทย์แผนไทยและการแพทย์ทางเลือก ร่วมพิธีเปิด (Kick Off) โครงการส่งเสริมการปลูกพืชสมุนไพร (ฟ้าทะลายโจร) สู้ภัยโควิด 19 ของสมาชิกสหกรณ์อุทัยธานี พร้อมมอบต้นกล้าฟ้าทะลายโจรให้โรงพยาบาลส่งเสริมสุขภาพตำบลใน 8 อำเภอเพื่อนำไปปลูก และร่วมปลูกฟ้าทะลายโจร 3 สายพันธุ์ ได้แก่ สายพันธุ์พื้นเมือง สายพันธุ์พิษณุโลก 5-4 และสายพันธุ์พิจิตร 4-4
นายอนุทิน เปิดเผยว่า ผลจากการศึกษาวิจัยสมุนไพรไทยเพื่อใช้เป็นยาทางเลือกในการรักษาผู้ติดเชื้อโควิด 19 พบว่า สมุนไพรฟ้าทะลายโจรสามารถยับยั้งเชื้อไวรัสและมีฤทธิ์ต้านการเพิ่มจำนวนของเชื้อไวรัส หากนำมาใช้รักษาร่วมกับการแพทย์แผนปัจจุบันในผู้ติดเชื้อโควิด 19 ที่มีระดับความรุนแรงน้อย และไม่มีภาวะปอดอักเสบ ผู้ป่วยส่วนใหญ่มักมีอาการดีขึ้นตามลำดับ และแทบไม่พบผลข้างเคียงอีกด้วย ขณะนี้ได้บรรจุยาฟ้าทะลายโจรเข้าสู่บัญชียาหลักแห่งชาติแล้ว สามารถเบิกจ่ายได้ โดยขอให้ใช้ภายใต้คำแนะนำของแพทย์
นายอนุทินกล่าวว่า ขณะนี้กระทรวงสาธารณสุขร่วมกับกระทรวงเกษตรและสหกรณ์ และหน่วยงานที่เกี่ยวข้อง ร่วมมือขับเคลื่อนนโยบายการขยายพื้นที่ปลูกฟ้าทะลายโจร เพื่อป้อนเป็นวัตถุดิบในกระบวนการแปรรูปเข้าสู่ตลาด โดยช่วงเดือนสิงหาคม-กันยายน 2564 มีแผนการส่งมอบต้นกล้าฟ้าทะลายโจร 3 สายพันธุ์ คือ สายพันธุ์พิจิตร 4-4 , สายพันธุ์พิษณุโลก 5-4 และสายพันธุ์พื้นเมือง จำนวน 828,500 ต้น ให้สหกรณ์การเกษตรในพื้นที่ 8 จังหวัด จังหวัดละ 10 ไร่ รวม 80 ไร่ ในพื้นที่จังหวัด อุทัยธานี นครสวรรค์ พิจิตร เชียงใหม่ เพชรบูรณ์ กาฬสินธุ์ ศรีสะเกษ และสงขลา
“วันนี้เป็นการเปิดโครงการส่งเสริมการปลูกพืชสมุนไพร (ฟ้าทะลายโจร) สู้ภัยโควิด 19 ของสมาชิกสหกรณ์อุทัยธานี ถือเป็นการคิกออฟส่งเสริมการปลูกฟ้าทะลายโจรให้เป็นพืชเศรษฐกิจ สร้างรายได้ให้กับเกษตรกร และสมาชิกสหกรณ์กลุ่มเกษตรกร นอกจากนี้ ยังมอบต้นกล้าฟ้าทะลายโจรให้ รพ.สต.ในจังหวัดต่างๆ ปลูกด้วย ทั้งหมดเพื่อเพิ่มการใช้สมุนไพรไทยเป็นทางเลือกในการบำบัด ควบคุม และรักษาโรค เพิ่มปริมาณฟ้าทะลายโจรในตลาด ไม่ให้เกิดการหาผลประโยชน์จากการกักตุน ทำให้ราคามีความสมดุล ลดความตระหนกว่าจะขาดแคลนซึ่งยืนยันว่ากระทรวงสาธารณสุขจะพยายามทุกวิถีทางให้มียา เวชภัณฑ์เพียงพอในการต่อสู้โควิด 19” นายอนุทินกล่าว
นายอนุทินกล่าวเพิ่มเติมว่า วันนี้กรมควบคุมโรคได้นำวัคซีนโควิด 19 จำนวน 1 หมื่นโดสมาฉีดให้แก่ อสม.ให้ครบทุกคน เพราะถือเป็นบุคลากรทางการแพทย์ด่านหน้า ดูแลผู้เดินทางกลับภูมิลำเนาที่ยังไม่ป่วยแต่อาจติดเชื้อ หากพบผู้ติดเชื้อให้แจ้ง รพ.สต.ทราบ และกำชับให้นายแพทย์สาธารณสุขจังหวัดอุทัยธานีเร่งการฉีดวัคซีนกลุ่มเสี่ยงโดยเร็ว ซึ่งขณะนี้เราเน้นกระจายวัคซีนไปภูมิภาคมากที่สุด เมื่อวานก็สามารถฉีดได้ 6 แสนกว่าโดส เกินเป้าหมายที่ตั้งไว้ โดยอุทัยธานีควรจังหวัดแรกๆ ที่ประกาศพ้นภัยโควิดได้
สำหรับฟ้าทะลายโจรเป็นไม้ล้มลุก สายพันธุ์ฟ้าทะลายโจรที่นำมาปลูกนั้นมีสารสำคัญแอนโดรกราโฟรไลด์สูง โดยปลูกแบบใช้กล้าช่วยประหยัดเมล็ดพันธุ์ อัตราการใช้เมล็ด 15 กรัมต่อไร่ ได้ต้นฟ้าทะลายโจรออกดอกใกล้เคียงกันทั่วแปลง ให้สารสำคัญสม่ำเสมอ สะดวกในการดูแลรักษาและเก็บเกี่ยว เมื่อต้นมีใบจริง 6 ใบ ให้ย้ายปลูกลงแปลงขุดหลุมปลูกลึก 15 เซนติเมตร ปลูกห่างระหว่างต้น 30 เซนติเมตร ระหว่างแถว 60 เซนติเมตร ในระยะออกดอก 25-50% ของทั้งแปลงให้เก็บเกี่ยวผลผลิตช่วงเช้า ใช้กรรไกรตัดส่วนเหนือดินห่างโคนต้น 4 ข้อหรือ 10 เซนติเมตร นำผลผลิตไว้ที่ร่ม เข้ากระบวนการตากแห้งเพื่อนำไปสกัดเป็นยาฟ้าทะลายโจร ส่งให้โรงพยาบาลเจ้าพระยาอภัยภูเบศร จ.ปราจีนบุรี นำไปผลิต ส่วนต้นตอดูแลรักษาเพื่อเก็บเมล็ดพันธุ์ไว้ปลูกฤดูต่อไป
************************************ 7 สิงหาคม 2564

ที่มา : https://www.thaigov.go.th/news/contents/details/44540