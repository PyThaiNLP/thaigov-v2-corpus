รัฐบาลไทย-ข่าวทำเนียบรัฐบาล-ปลัด มท. สั่งการผู้ว่าฯ ทุกจังหวัด ดำเนินการตามข้อสั่งการนายกรัฐมนตรี เร่งระบายน้ำในพื้นที่ท่วมขัง สำรวจผลกระทบ และจัดทำแผนที่เส้นทางน้ำ


วันอังคารที่ 5 ตุลาคม 2564
พิมพ์
ปลัด มท. สั่งการผู้ว่าฯ ทุกจังหวัด ดำเนินการตามข้อสั่งการนายกรัฐมนตรี เร่งระบายน้ำในพื้นที่ท่วมขัง สำรวจผลกระทบ และจัดทำแผนที่เส้นทางน้ำ
ปลัด มท. สั่งการผู้ว่าฯ ทุกจังหวัด ดำเนินการตามข้อสั่งการนายกรัฐมนตรี เร่งระบายน้ำในพื้นที่ท่วมขัง สำรวจผลกระทบ และจัดทำแผนที่เส้นทางน้ำ พร้อมเข้าให้ความช่วยเหลือและสร้างความเข้าใจกับพี่น้องประชาชน
วันนี้ (5 ต.ค. 64) นายสุทธิพงษ์ จุลเจริญ ปลัดกระทรวงมหาดไทย เปิดเผยว่า ตามที่ พลเอก ประยุทธ์ จันทร์โอชา นายกรัฐมนตรี พร้อมด้วย พลเอก อนุพงษ์ เผ่าจินดา รัฐมนตรีว่าการกระทรวงมหาดไทย และคณะฯ เดินทางไปตรวจติดตามสถานการณ์อุทกภัยที่ตลาดคลองพุดซา ตำบลในเมือง อำเภอเมืองชัยภูมิ จังหวัดชัยภูมิ ซึ่งได้รับอิทธิพลพายุ “เตี้ยนหมู่” ทำให้เกิดน้ำท่วมเฉียบพลันจากน้ำป่าเทือกเขาภูแลนคาและน้ำล้นตลิ่งจากแม่น้ำชี เมื่อวันที่ 29 กันยายน 2564 ซึ่งได้มีข้อสั่งการให้หน่วยงานภาครัฐเร่งรัดเข้าช่วยเหลือพี่น้องประชาชนเพื่อบรรเทาผลกระทบจากอุทกภัยในภาพรวม
นายสุทธิพงษ์ จุลเจริญ ปลัดกระทรวงมหาดไทย กล่าวว่า เพื่อให้การดำเนินการตามข้อสั่งการของนายกรัฐมนตรีเกิดการขับเคลื่อนให้เกิดผลเป็นรูปธรรม ทันต่อสถานการณ์ จึงได้สั่งการไปยังผู้ว่าราชการจังหวัดทุกจังหวัดดำเนินการ 1) เร่งสำรวจผลกระทบ ความเสียหายในด้านต่าง ๆ ตลอดจนให้ความช่วยเหลือ เยียวยา ตามกฎหมาย ระเบียบ และหลักเกณฑ์ที่เกี่ยวข้องโดยเร็ว 2) เร่งระบายน้ำในพื้นที่ที่มีน้ำท่วมขัง โดยให้จังหวัดที่มีความจำเป็นจะต้องใช้เครื่องสูบน้ำส่งน้ำที่มีสมรรถนะสูง ประสานการปฏิบัติกับกรมป้องกันและบรรเทาสาธารณภัย เพื่อนำเครื่องสูบส่งน้ำไปช่วย เร่งระบายน้ำในพื้นที่ประสบปัญหาน้ำท่วมขัง และ 3) ให้ทุกจังหวัด และทุกอำเภอ จัดทำแผนที่เส้นทางน้ำติดตั้งประจำศาลากลางจังหวัดและที่ว่าการอำเภอทุกแห่ง เพื่อใช้วิเคราะห์ ติดตาม ตลอดจนใช้ในการสร้างความเข้าใจกับประชาชนในพื้นที่
นายสุทธิพงษ์ จุลเจริญ ปลัดกระทรวงมหาดไทย กล่าวเพิ่มเติมว่า กรมป้องกันและบรรเทาสาธารณภัยได้รายงานสถานการณ์อุทกภัยจากอิทธิพลพายุ “เตี้ยนหมู่” ในช่วงวันที่ 23 ก.ย. – 5 ต.ค. 64 ส่งผลให้เกิดสถานการณ์อุทกภัยใน 32 จังหวัด ครอบคลุมพื้นที่ 205 อำเภอ 1,100 ตำบล 7,489 หมู่บ้าน 1 เขตเทศบาล ประชาชนได้รับผลกระทบ 286,577 ครัวเรือน มีผู้เสียชีวิต 8 ราย สูญหาย 1 ราย สถานการณ์คลี่คลายแล้ว 14 จังหวัด ยังคงมีสถานการณ์ 18 จังหวัด ปัจจุบันระดับน้ำลดลง ภาพรวมสถานการณ์ปัจจุบันหลายพื้นที่เริ่มคลี่คลาย แต่ยังคงมีน้ำท่วมขังในพื้นที่ลุ่มต่ำ อยู่ระหว่างการเร่งระบายน้ำ ซึ่งได้สั่งการไปยังกรมป้องกันและบรรเทาสาธารณภัยให้ประสานจังหวัด อำเภอ และองค์กรปกครองส่วนท้องถิ่น รวมถึงหน่วยงานที่เกี่ยวข้องเร่งให้การช่วยเหลือผู้ประสบภัย และสำรวจ ประเมินความเสียหาย เพื่อดำเนินการให้ความช่วยเหลือ ตามกฎหมายและระเบียบกระทรวงการคลังฯ อย่างเคร่งครัด ทั้งนี้ หากพี่น้องประชาชนต้องการแจ้งเหตุหรือขอรับความช่วยเหลือ สามารถแจ้งผ่านช่องทางไลน์ @1784DDPM และสายด่วนนิรภัย 1784 ตลอด 24 ชั่วโมง

ที่มา : https://www.thaigov.go.th/news/contents/details/46599