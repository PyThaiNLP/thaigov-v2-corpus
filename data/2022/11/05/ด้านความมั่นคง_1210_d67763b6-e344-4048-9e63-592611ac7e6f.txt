รัฐบาลไทย-ข่าวทำเนียบรัฐบาล-นายกตู่ ห่วงชาวบ่อนไก่ มอบ รมว.เฮ้ง ดูแลช่วยเหลือเต็มที่


วันพุธที่ 22 มิถุนายน 2565
พิมพ์
นายกตู่ ห่วงชาวบ่อนไก่ มอบ รมว.เฮ้ง ดูแลช่วยเหลือเต็มที่
นายกตู่แสดงความเป็นห่วงประชาชนชาวบ่อนไก่ ที่ประสบเหตุเพลิงไหม้ มอบนายสุชาติ ชมกลิ่น รัฐมนตรีว่าการกระทรวงแรงงาน ดูแลช่วยเหลืออย่างเต็มที่
นายสุชาติ ชมกลิ่น รัฐมนตรีว่าการกระทรวงแรงงาน เปิดเผยถึงการให้ความช่วยเหลือลูกจ้างที่ประสบเหตุเพลิงไหม้ที่ชุมชนบ่อนไก่ เขตปทุมวัน เมื่อวันที่ 21 มิถุนายน 2565 ว่า พลเอกประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม และ พลเอก ประวิตรวงษ์สุวรรณ รองนายกรัฐมนตรี ที่กำกับดูแลกระทรวงแรงงาน มีความห่วงใยพี่น้องประชาชนที่ประสบเหตุเพลิงไหม้ที่ชุมชนบ่อนไก่ ได้สั่งการให้หน่วยงานที่เกี่ยวข้องเข้าให้การช่วยเหลือโดยในส่วนของกระทรวงแรงงานได้มอบให้ นางเธียรรัตน์ นะวะมะวัฒน์ โฆษกกระทรวงแรงงาน(ฝ่ายการเมือง) และผู้แทนจาก กรมต่างๆ ในสังกัดกระทรวงแรงงาน นำสิ่งของเครื่องอุปโภคบริโภค อาทิ เสื้อผ้า ชุดเครื่องนอน ผ้าห่ม ผ้าอนามัย หน้ากากอนามัย ข้าวสาร อาหารกระป๋องเส้นหมี่ น้ำดื่ม และน้ำผลไม้ ที่ได้รับการสนับสนุนจากสถานประกอบกิจการไปมอบผ่านตัวแทนเครือข่ายประกันสังคมในพื้นที่ ให้ลูกจ้างและประชาชนที่ได้รับผลกระทบจากเหตุเพลิงไหม้ ณชุมชนบ่อนไก่ เป็นการบรรเทาความเดือดร้อนในเบื้องต้น และได้สั่งการให้กรมสวัสดิการและคุ้มครองแรงงานมีหนังสือถึงสำนักงานสวัสดิการและคุ้มครองแรงงานพื้นที่ 1 ขอความร่วมมือสถานประกอบกิจการที่มีลูกจ้างซึ่งได้รับผลกระทบจากกรณีเกิดเหตุเพลิงไหม้ดำเนินการช่วยเหลือลูกจ้าง โดยหากลูกจ้างไม่สามารถไปทำงานได้เนื่องจากเหตุสุดวิสัย ขอความร่วมมือนายจ้างให้ลูกจ้างหยุดงานโดยไม่ถือเป็นวันลาหรือเป็นความผิดต่อข้อบังคับเกี่ยวกับการทำงานหรือระเบียบหรือคำสั่งของนายจ้าง พร้อมทั้งขอความร่วมมือนายจ้างจ่ายค่าจ้างให้กับลูกจ้างด้วย ทั้งนี้ หากลูกจ้างได้รับผลกระทบจากเหตุเพลิงไหม้ ลูกจ้างต้องแจ้งให้นายจ้างรับทราบด้วย
รมว.แรงงาน กล่าวต่อไปว่า ได้มอบให้สำนักงานประกันสังคม ส่งเจ้าหน้าที่ลงพื้นที่ตรวจสอบผู้ที่ได้รับความเดือดร้อน หากพบว่าเป็นผู้ประกันตนในระบบประกันสังคมให้ดูแลอำนวยความสะดวกในเรื่องของสิทธิประโยชน์รักษาพยาบาล ในเบื้องต้นสำนักงานประกันสังคมกรุงเทพมหานครพื้นที่ 4 รายงานความคืบหน้ามีประชาชนที่ได้รับความเดือดร้อนทยอยลงทะเบียนแล้ว 107 ราย ซึ่งนายวีระชัย รื่นผกา  ผู้นำชุมชนซึ่งเป็นเครือข่ายประกันสังคมแจ้งว่ามีผู้ประกันตนมาตรา 40 อยู่ในกลุ่มผู้เดือดร้อนจำนวนประมาณ 70 ราย ซึ่งพบว่ามีผู้ประกันตนหญิง 1 ราย ได้รับบาดเจ็บยังไม่รู้สึกตัวพักรักษาตัวอยู่ที่โรงพยาบาลจุฬาลงกรณ์ ซึ่ง สปส.จะเข้าเยี่ยมเยียนและดูแลค่ารักษาพยาบาลต่อไป สำหรับประชาชนและผู้ประกันตนที่ประสบภัยสำนักงานเขตปทุมวันจัดพื้นที่พักชั่วคราว ณ ศูนย์สร้างสุขทุกวัยบ่อนไก่ให้กับผู้เดือดร้อนและกำลังจัดระเบียบในการให้ความช่วยเหลือตามขั้นตอนต่อไป
+++++++++++++++++++
กองเผยแพร่และประชาสัมพันธ์
22 มิถุนายน 2565

ที่มา : https://www.thaigov.go.th/news/contents/details/56020