รัฐบาลไทย-ข่าวทำเนียบรัฐบาล-ครม.เห็นชอบในหลักการให้ไทยร่วมเป็นเจ้าภาพจัดการประกวดดนตรีและมาร์ชชิ่งอาร์ทชิงแชมป์โลก 2022


วันอังคารที่ 1 กุมภาพันธ์ 2565
พิมพ์
ครม.เห็นชอบในหลักการให้ไทยร่วมเป็นเจ้าภาพจัดการประกวดดนตรีและมาร์ชชิ่งอาร์ทชิงแชมป์โลก 2022
ครม.เห็นชอบในหลักการให้ไทยร่วมเป็นเจ้าภาพจัดการประกวดดนตรีและมาร์ชชิ่งอาร์ทชิงแชมป์โลก 2022 หวังให้ทั่วโลกรู้ว่าประเทศไทยมีความพร้อมสามารถรองรับนักท่องเที่ยวหลังสถานการณ์การแพร่ระบาดของโควิด-19 คาดมีรายได้ไม่น้อยกว่า 200 ล้านบาท
วันที่ 1 กุมภาพันธ์ 2565 น.ส.ไตรศุลี  ไตรสรณกุล รองโฆษกประจำสำนักนายกรัฐมนตรีกล่าวว่า คณะรัฐมนตรี(ครม.)เห็นชอบในหลักการให้กรมส่งเสริมวัฒนธรรม กระทรวงวัฒนธรรมร่วมเป็นเจ้าภาพจัดการประกวดดนตรีและมาร์ชชิ่งอาร์ทชิงแชมป์โลก 2022 (WAMSB World Championship 2022) วงเงินค่าใช้จ่ายในการจัดประกวด 25 ล้านบาท โดยมีกำหนดจัดงานระหว่างวันที่ 11-16 กรกฎาคม 2565  ที่ กรุงเทพมหานคร ซึ่งกระทรวงวัฒนธรรมจะประชาสัมพันธ์และจัดงานแถลงข่าวกิจกรรมการประกวดฯตั้งแต่เดือนกุมภาพันธ์ 2565
ทั้งนี้คาดว่าจะมีเงินหมุนเวียนจากการเข้าร่วมการแข่งขันของวงโยธวาทิตจากประเทศสมาชิก ไม่น้อยกว่า 20 ประเทศ  จะมีจำนวนนักเรียน นักศึกษาด้านดนตรีสากลประเภทดนตรีและมาร์ชชิ่งอาร์ท วงโยธวาทิตทั้งชาวไทยและต่างชาติจำนวนไม่น้อยกว่า 3,000 คน นักท่องเที่ยวทั้งชาวไทยและชาวต่างประเทศจำนวนไม่น้อยกว่า 50,000 คน บุคลากรในสถาบันการดนตรีทั้งไทยและต่างประเทศ ไม่น้อยกว่า 3,000 คน และเครือข่ายทางวัฒนธรรม นักเรียน นักศึกษาและประชาชนทั่วไปจำนวนไม่น้อยกว่า 10,000 คน  โดยจะมีรายได้จากการท่องเที่ยวไม่น้อยกว่า 200 ล้านบาท
นอกจากนี้การจัดประกวดฯครั้งนี้ ยังเป็นการส่งเสริมการท่องเที่ยวเชิงวัฒนธรรมของไทย และกิจกรรมนี้จะเป็นส่วนหนึ่งที่ทำให้ทั่วโลกรู้ว่าประเทศไทยมีความปลอดภัย มีความพร้อมสามารถรองรับนักท่องเที่ยวต้อนรับชาวต่างชาติหลังสถานการณ์การแพร่ระบาดของโควิด-19 และจะเป็นการส่งเสริมวัฒนธรรมไทย ทั้งด้านการท่องเที่ยวและอาหาร
น.ส.ไตรศุลี กล่าวว่า ที่ผ่านมาประเทศไทยเคยได้รับคัดเลือกจากสมาคมดนตรีและมาร์ทชิ่งอาร์ทสากล(WAMSB) ร่วมเป็นเจ้าภาพจัดการประกวดดนตรีและมาร์ชชิ่งอาร์ทชิงแชมป์โลกปี 2020  แต่เนื่องจากสถานการณ์การแพร่ระบาดของโรคโควิด-19 ส่งผลให้WAMSB มีมติให้ยกเลิกการจัดประกวดในปีดังกล่าว อย่างไรก็ตาม WAMSB ได้เชิญกระทรวงวัฒนธรรม ร่วมเป็นเจ้าภาพจัดการประกวดฯในปี 2022  โดยการประกวดจะแบ่งเป็น 2 รอบ คือ รอบคัดเลือกระดับประเทศ ระหว่างวันที่ 24-29 พฤษภาคม 2565 และรอบชิงแชมป์โลกระหว่างวันที่ 11-16 กรกฎาคม 2565
----------------------

ที่มา : https://www.thaigov.go.th/news/contents/details/51125