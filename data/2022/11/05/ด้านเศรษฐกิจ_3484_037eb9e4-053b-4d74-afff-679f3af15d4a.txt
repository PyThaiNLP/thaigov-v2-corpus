รัฐบาลไทย-ข่าวทำเนียบรัฐบาล-กรมการขนส่งทางราง เผยประชาชนเดินทางด้วยระบบราง ช่วงเทศกาลสงกรานต์ 2565 ในวันครอบครัว (14 เมษายน 2565)


วันศุกร์ที่ 15 เมษายน 2565
กรมการขนส่งทางราง เผยประชาชนเดินทางด้วยระบบราง ช่วงเทศกาลสงกรานต์ 2565 ในวันครอบครัว (14 เมษายน 2565)
จำนวน 372,472 คน สะสม 4 วัน (11 - 14 เมษายน 2565) รวม 2,058,527 คน เตรียมความพร้อมรองรับการเดินทางกลับ รฟท. เพิ่มขบวนรถพิเศษช่วยการโดยสาร
นายพิเชฐ คุณาธรรมรักษ์ รองอธิบดีกรมการขนส่งทางราง กระทรวงคมนาคม เปิดเผยว่า เมื่อวาน (14 เมษายน 2565) ซึ่งเป็นวันครอบครัว และเป็นวันที่สี่ของเทศกาลสงกรานต์ 2565 มีประชาชนมาใช้บริการระบบราง รวมจำนวน 372,472 คน (ลดลงจากวันที่ 13 เมษายน 2565 จำนวน 22,794 คน หรือลดลงร้อยละ 5.77) แบ่งเป็น รถไฟระหว่างเมืองของการรถไฟแห่งประเทศไทย (รฟท.) จำนวน 36,092 คน  และรถไฟฟ้าในเขตกรุงเทพมหานครและปริมณฑลและรถไฟชานเมือง (สายสีแดง) จำนวน 336,380 คน  โดยมีรายละเอียดดังนี้
1. รถไฟของ รฟท. จำนวน 36,092 คน (ลดลงจากวันที่ 13 เมษายน 2565 จำนวน 5,217 คน หรือลดลงร้อยละ 12.63) แบ่งเป็น ผู้โดยสารเชิงพาณิชย์ 15,054 คน และเชิงสังคม 21,038 คน โดยมีผู้โดยสารขาออกจำนวน 18,286 คน (ลดลงจากวันที่ 13 เมษายน 2565 จำนวน  6,645 คน หรือลดลงร้อยละ 26.65) และผู้โดยสารขาเข้า 17,806 คน (เพิ่มขึ้นจากวันที่ 13 เมษายน 2565 จำนวน 1,428 คน หรือเพิ่มขึ้นร้อยละ 8.72) โดยพบว่า สายใต้มีผู้ใช้บริการมากสุดถึง 12,987 คน (ผู้โดยสารขาออก 6,693 คน ผู้โดยสารขาเข้า 6,294 คน) รองลงมาคือ สายตะวันออกเฉียงเหนือจำนวน 8,906 คน (ผู้โดยสารขาออก 4,361 คน ผู้โดยสารขาเข้า  4,545 คน) สายเหนือ 6,962 คน (ผู้โดยสารขาออก 3,550 คน ผู้โดยสารขาเข้า 3,412 คน) สายตะวันออก 4,391 คน (ผู้โดยสารขาออก 2,283 คน ผู้โดยสารขาเข้า 2,108 คน) และสายมหาชัย/แม่กลอง 2,846 คน (ผู้โดยสารขาออก 1,399 คน ผู้โดยสารขาเข้า 1,447 คน) ทั้งนี้ รฟท.ได้เพิ่มตู้โดยสารไปกับรถไฟทางไกลรองรับผู้โดยสารได้เพียงพอ ไม่มีขบวนรถเสริม พบว่า ไม่มีผู้โดยสารตกค้างที่สถานีกรุงเทพและชุมทางบางซื่อ และไม่มีเหตุอันตรายต่อการเดินรถ
2. ระบบรถไฟฟ้า จำนวน 336,380 คน (ลดลงจากวันที่ 13 เมษายน 2565 จำนวน 17,577 คน หรือลดลงร้อยละ 4.97) ประกอบด้วย รถไฟฟ้า Airport Rail Link จำนวน 18,060 คน  รถไฟฟ้าชานเมือง (สายสีแดง) จำนวน 4,834 คน รถไฟฟ้าสายฉลองรัชธรรม (สีม่วง) จำนวน 10,021 คน  รถไฟฟ้าสายเฉลิมรัชมงคล (สีน้ำเงิน) จำนวน 80,463 คน  และรถไฟฟ้าบีทีเอส (สีเขียวและสีทอง) จำนวน 223,002 คน สามารถรองรับผู้โดยสารได้เพียงพอ ไม่มีขบวนรถเสริม และไม่มีเหตุรถไฟฟ้าขัดข้อง
สำหรับด้านความปลอดภัยประจำวันที่ 13 เมษายน 2565 พบว่า หน่วยงานผู้ให้บริการระบบรางดำเนินการตามมาตรการป้องกันการแพร่ระบาดของโรคติดเชื้อไวรัส COVID-19 อย่างต่อเนื่อง
ทั้งนี้ จำนวนผู้โดยสารที่ใช้บริการระบบรางสะสม 4 วัน คือ วันที่ 11 - 14 เมษายน 2565 มีประชาชนมาใช้บริการระบบรางรวม  2,058,527 คน  ประกอบด้วย รฟท. มีผู้ใช้บริการรวม 165,814 คน แบ่งเป็น ผู้โดยสารเชิงพาณิชย์ 69,258 คน และผู้โดยสารเชิงสังคม 96,556 คน โดยมีผู้โดยสารขาออกสะสม 93,040 คน และขาเข้า 72,774 คน ซึ่งพบว่า สายใต้มีผู้ใช้บริการมากสุดถึง 54,097 คน รองลงมาคือสายตะวันออกเฉียงเหนือ 43,064 คน สายเหนือ 36,495 คน  สายตะวันออก 21,466 คน และสายมหาชัย/แม่กลอง 10,692  คน และระบบรถไฟฟ้าในเขตกรุงเทพมหานครและปริมณฑล (รวมรถไฟฟ้าชานเมืองสายสีแดง) สะสม 4 วัน มีผู้ใช้บริการรวม 1,892,7413 คน ประกอบด้วย Airport Rail Link 99,461 คน สายสีแดง 24,453 คน สายฉลองรัชธรรม(สีม่วง) 67,520 คน สายเฉลิมรัชมงคล (สีน้ำเงิน) 504,920 คน และรถไฟฟ้าบีทีเอส (สีเขียวและสีทอง) 1,196,359 คน ด้านความปลอดภัยด้านระบบรางสะสม 4 วัน มีเหตุอันตราย 6 ครั้ง มีผู้เสียชีวิตรวม 4 ราย และผู้บาดเจ็บ1 ราย
สำหรับวันพรุ่งนี้ (16 เมษายน 2565) คาดว่า จะมีประชาชนทะยอยเดินทางกลับ ขร. ได้ประสาน รฟท. เพิ่มตู้พ่วงกับขบวนรถปกติ และจัดขบวนรถพิเศษช่วงการโดยสาร 2 เที่ยว ในเส้นทางกรุงเทพ - อุบลราชธานีและอุบลราชธานี - กรุงเทพ ส่วนวันที่ 17 เมษายน 2565 คาดว่าจะมีประชาชนเดินกลับมากที่สุด โดย รฟท. จัดขบวนรถพิเศษช่วยการโดยสาร รวม 5 เที่ยว ขาออก 1 เที่ยว เส้นทางกรุงเทพ - อุบลราชธานี และขาเข้า 4 เที่ยว ในเส้นทางเชียงใหม่ - กรุงเทพ อุบลราชธานี - กรุงเทพ ศิลาอาสน์ - กรุงเทพ และอุดรธานี - กรุงเทพ พร้อมทั้งประสานผู้ให้บริการรถไฟฟ้าเพิ่มความถี่ในช่วงชั่วโมงเร่งด่วน
กรมการขนส่งทางราง ห่วงใยผู้ใช้บริการระบบราง เทศกาลสงกรานต์ 2565 เดินทางสะดวก ปลอดภัย ห่างไกล COVID-19

ที่มา : https://www.thaigov.go.th/news/contents/details/53624