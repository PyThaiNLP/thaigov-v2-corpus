รัฐบาลไทย-ข่าวทำเนียบรัฐบาล-รมว.สุชาติ ห่วง สาวอุดรถูกหลอกไปนวดที่ดูไบ สั่ง ทูตแรงงาน ประสานสถานทูตช่วยเหลือ พร้อม 5 เสือแรงงานลงเยี่ยมบ้าน


วันศุกร์ที่ 29 เมษายน 2565
รมว.สุชาติ ห่วง สาวอุดรถูกหลอกไปนวดที่ดูไบ สั่ง ทูตแรงงาน ประสานสถานทูตช่วยเหลือ พร้อม 5 เสือแรงงานลงเยี่ยมบ้าน
...
เมื่อวันที่ 29 เมษายน 2565 นายสุชาติ ชมกลิ่น รัฐมนตรีว่าการกระทรวงแรงงาน เปิดเผยว่า ตามที่มีกรณีปรากฏเป็นข่าวว่ามีหญิงสาวชาวอุดรธานีร่ำให้วอนขอความช่วยเหลือแม่ถูกหลอกไปขายตัวที่ดูไบ พร้อมกับหญิงชาวไทย 10 รายตกอยู่ในชะตากรรมเดียวกัน ในเรื่องนี้นั้น ท่านนายกรัฐมนตรีและรัฐมนตรีว่าการกระทรวงกลาโหม พล.อ.ประยุทธ์ จันทร์โอชา และกระทรวงแรงงานภายใต้การกำกับดูแลของ พล.อ.ประวิตร วงษ์สุวรรณ รองนายกรัฐมนตรี ได้มีความห่วงใยแรงงานไทยที่ไปทำงานในต่างประเทศ เพราะแรงงานเหล่านี้เป็นพลังสำคัญในการหารายได้เลี้ยงครอบครัวและนำเงินเข้าประเทศในแต่ละปีเป็นจำนวนมาก จึงกำชับให้กระทรวงแรงงานดูแลความเป็นอยู่และช่วยเหลือกรณีได้รับความเดือดร้อนในการไปทำงานต่างประเทศ
นายสุชาติ กล่าวต่อว่า จากการรายงานของนางปลิดา ร่วมคำ อัครราชทูตที่ปรึกษาฝ่ายแรงงาน ประจำสถานเอกอัครราชทูต ณ กรุงอาบูดาบี พบว่า กรณีดังกล่าวข้อมูลเบื้องต้นตามข่าวระบุว่าเจ้าหน้าที่ฝ่ายปกครอง ได้รับแจ้งจาก น.ส.องุ่น ชาวจังหวัดอุดรธานีว่าแม่ของตน ถูกนายหน้าหลอกไปทำงานนวดแผนโบราณ ที่เมืองอัลนาห์ดา 2 นครดูไบ สหรัฐอาหรับเอมิเรตส์ แต่กลับถูกบังคับให้ขายตัว แม่ไม่ยินยอมจึงถูกยึดพาสปอร์ต และถูกนำไปไว้ที่ชั้น 2 ในตึกแห่งหนึ่ง ไม่สามารถหลบหนีออกมาได้ จึงอยากขอความช่วยเหลือจากหน่วยงานที่เกี่ยวข้องพากลับบ้านที่ประเทศไทยโดยด่วน
นายสุชาติ กล่าวว่า กระทรวงแรงงาน ฝ่ายแรงงานฯ ณ กรุงอาบูดาบี ได้ประสานข้อมูลเบื้องต้นไปยังสถานเอกอัครราชทูต ณ กรุงอาบูดาบีและสถานกงสุลใหญ่ ณ เมืองดูไบ ซึ่งสถานเอกอัครราชทูต ณ กรุงอาบูดาบี และสถานกงสุลใหญ่ ณ เมืองดูไบ ทราบเรื่องดังกล่าวแล้ว ผ่านการติดต่อสื่อสารกันทางกลุ่มไลน์ของชุมชนไทยในยูเออี เพื่อประสานความช่วยเหลือจุดที่แรงงานไทยคนดังกล่าวพักอาศัยอยู่ เพื่อให้เจ้าหน้าที่ตำรวจได้เข้าไปพบตัวและช่วยเหลือเดินทางกลับประเทศไทย นอกจากนี้ ยังได้ให้สำนักประสานความร่วมมือระหว่างประเทศ ได้ประสานไปยัง 5 เสือแรงงานอุดรธานี ลงพื้นที่ออกเยี่ยมบ้านของแรงงานรายดังกล่าว เพื่อเยี่ยมให้กำลังใจครอบครัวและแจ้งความคืบหน้าการช่วยเหลือให้ญาติทราบแล้ว
ด้าน นายบุญชอบ สุทธมนัสวงษ์ ปลัดกระทรวงแรงงาน เปิดเผยว่า ได้รับรายงานจากว่าที่ร้อยโทอนุเทพ ศรีดาวเรือง จัดหางานจังหวัดอุดรธานี ว่า ในวันนี้ได้มอบหมายให้นายวิรัตน์ กลางบุญเรือง นักวิชาการแรงงานชำนาญการพิเศษ ลงพื้นที่พร้อม 5 เสือแรงงาน ร่วมกับพัฒนาสังคมและความมั่นคงของจังหวัด และปลัดอาวุโสอำเภอวังสามหมอ ไปให้กำลังใจครอบครัวนางสาวอรุณี อันทะโส บุตรสาวของนางอำพร นันสมบัติ อยู่บ้านเลขที่ 46 หมู่ที่ 12 ตำบลบะยาว อำเภอวังสามหมอ จังหวัดอุดรธานี เพื่อแสดงความเป็นห่วงกับครอบครัวคนงาน เนื่องจากมารดาถูกหลอกไปทำงานนวดที่ประเทศสหรัฐอาหรับเอมิเรตส์ จากการสอบถาม บุตรสาว ของคนหางาน มีบุตร 4 คน ปัจจุบัน พักอาศัยรวมกัน 5 คน โดยมี คุณยายวัง แสนณรงค์ ซึ่งเป็นมารดา ของคนงานรวมอยู่ด้วย และให้ข้อมูลเพิ่มเติมว่า คนงานไม่มีใบอนุญาตให้ทำงานในประเทศสหรัฐอาหรับเอมิเรตส์ และจากการตรวจสอบข้อมูลทางทะเบียนของกรมการจัดหางานพบว่ามิได้เป็นสมาชิกของกองทุนเพื่อช่วยเหลือคนหางานฯ แต่อย่างใด
ทั้งนี้ ปัจจุบันการเดินทางไปทำงานต่างประเทศอย่างถูกต้องตามกฎหมายมี 5 วิธี ได้แก่ กรมการจัดหางานจัดส่ง บริษัทจัดหางานจัดส่ง นายจ้างในประเทศไทยพาลูกจ้างไปทำงานต่างประเทศ นายจ้างในประเทศไทยส่งลูกจ้างไปฝึกงานต่างประเทศ และคนหางานแจ้งการเดินทางไปทำงานต่างประเทศด้วยตนเอง จึงขอแจ้งเตือนไปยังคนหางานที่ประสงค์เดินทางไปทำงานต่างประเทศไปทำงานด้วยวิธีที่ถูกต้องตามกฎหมายและสมัครเป็นสมาชิกเพื่อช่วยเหลือคนหางานไปทำงานในต่างประเทศ จะได้รับสิทธิประโยชน์การคุ้มครอง หากประสบอันตราย เสียชีวิต พิการ ทุพพลภาพ หรือประสบปัญหาในต่างประเทศ โดยสามารถศึกษาข้อมูลการเดินทางไปทำงานต่างประเทศได้ที่เว็บไซต์ www.doe.go.th/overseas ลงทะเบียนผ่านระบบอิเล็กทรอนิกส์การบริหารแรงงานไทยไปต่างประเทศที่เว็บไซต์ toea.doe.go.th เมื่อประสบปัญหาจากการสมัครงานหรือการเดินทางไปทำงานต่างประเทศ ร้องทุกข์ได้ที่ศูนย์ประสานการปราบปรามผู้เป็นภัยต่อคนหางาน กองทะเบียนจัดหางานกลางและคุ้มครองคนหางาน กรมการจัดหางาน หรือ สำนักงานจัดหางานจังหวัดทุกจังหวัด และสำนักงานจัดหางานกรุงเทพมหานครพื้นที่ 1 – 10 หรือสอบถามข้อมูลเพิ่มเติมได้ที่สายด่วนกระทรวงแรงงาน โทร. 1506 กด 2 กรมการจัดหางาน หรือสายด่วนกรมการจัดหางาน โทร. 1694

ที่มา : https://www.thaigov.go.th/news/contents/details/54079