รัฐบาลไทย-ข่าวทำเนียบรัฐบาล-รมช.มนัญญา ชื่นชมสหกรณ์การเกษตรด่านขุนทด ลดต้นทุนการผลิตปุ๋ย


วันเสาร์ที่ 18 ธันวาคม 2564
รมช.มนัญญา ชื่นชมสหกรณ์การเกษตรด่านขุนทด ลดต้นทุนการผลิตปุ๋ย
รมช.มนัญญา ชื่นชมสหกรณ์การเกษตรด่านขุนทด ลดต้นทุนการผลิตปุ๋ย
นางสาวมนัญญา ไทยเศรษฐ์ รัฐมนตรีช่วยว่าการกระทรวงเกษตรและสหกรณ์ ลงพื้นที่ติดตามความก้าวหน้าการดำเนินงานโครงการของกระทรวงเกษตรและสหกรณ์ ตลอดจนมอบนโยบายเพื่อขับเคลื่อนการพัฒนาและยกระดับคุณภาพชีวิตของเกษตรกรในพื้นที่ จ.นครราชสีมา พร้อมด้วย นายวิศิษฐ์ ศรีสุวรรณ์ อธิบดีกรมส่งเสริมสหกรณ์ นายโอภาส ทองยงค์ อธิบดีกรมตรวจบัญชีสหกรณ์ นายประกอบ เผ่าพงศ์ รองอธิบดีกรมส่งเสริมสหกรณ์ นายภัสชญภณ หมื่นแจ้ง รองอธิบดีกรมวิชาการเกษตร โดยมี นายภูมิสิทธิ์ วังคีรี รองผู้ว่าราชการจังหวัดนครราชสีมา นายวัฒนะ สัตยวงศ์ทิพย์ สหกรณ์จังหวัดนครราชสีมาหัวหน้าส่วนราชการ เจ้าหน้าที่ สมาชิกสหกรณ์ และเกษตรกรในพื้นที่ ให้การต้อนรับ โดยตรวจเยี่ยมการดำเนินงานของสหกรณ์การเกษตรด่านขุนทด จำกัด พร้อมมอบปัจจัยการผลิต จากกรมวิชาการเกษตรจำนวน 200 ชุด และท่อนพันธุ์มันสำปะหลัง 72 ให้กับตัวแทนเกษตกร ณ สหกรณ์การเกษตรด่านขุนทดจำกัด อำเภอด่านขุนทด จังหวัดนครราชสีมา
นางสาวมนัญญา กล่าวว่า กระทรวงเกษตรและสหกรณ์ มีนโยบายลดต้นทุนการผลิต ผ่านโครงการส่งเสริมปุ๋ยผสมใช้เองผ่านสถาบันเกษตรกร โดยการวิเคราะห์ดิน และให้คำแนะนำการใช้ปุ๋ยแก่สมาชิกสหกรณ์ที่เข้าร่วมโครงการ เนื่องจากปัญหาราคาผลผลิตตกต่ำและต้นทุนการผลิตสูงทำให้เกษตรกรประสบปัญหามีความเสี่ยงในการประกอบอาชีพเกษตรกรรมส่งผลกระทบต่อรายได้และความเป็นอยู่ของเกษตรกร กรมส่งเสริมสหกรณ์จึงได้ประสานความร่วมมือกับกรมพัฒนาที่ดินที่จะดำเนินการขับเคลื่อนการส่งเสริมปุ๋ยผสมใช้เองผ่านสหกรณ์การเกษตรเพื่อลดต้นทุนการผลิต ซึ่งจากการรับฟังรายงาน ขอชื่นชมสหกรณ์การเกษตรด่านขุนทด ที่สามารถนำนโยบายลงมาสู่การปฏิบัติได้จริง และเป็นสหกรณ์ที่มีความเข้มแข็ง ซึ่งสหกรณ์ฯ ดำเนินธุรกิจแปรรูปปุ๋ยสำเร็จรูป จำนวน 7 สูตร ซึ่งสามารถลดต้นทุน 80-100 บาทต่อกระสอบ ตลอดจนผลิตสินค้าเกษตรแปรรูป ปลายข้าวเทียม ข้าวโพดบด และมันเส้นสะอาด  ผลการดำเนินงาน ปีบัญชีสิ้นสุด 31 มี.ค.64 สหกรณ์ผลิตปุ๋ยสำเร็จรูปทั้งสิ้น 862.15 ตัน ผลการจำหน่าย958.2 ตัน เป็นเงิน 12,514,330 บาท มีกำไรเฉพาะธุรกิจ จำนวน 3,565,291 บาท
“หากเกษตรกรหรือสกรณ์มีความต้องการในเรื่องใด รัฐบาลพยายามผลักดัน เช่น สหกรณ์ด่านขุนทดมีความต้องการโรงงมันเพราะมีผลผลิตมันมาก และสหกรณ์เองมีความเข้มแข็งสามารถผลิตแป้งมันได้ดังนั้นก็พร้อมสนับสนุน และจะดำเนินการต่อไป โดยต้องดูความเข้มแข็งของสหกรณ์ก่อน นอกจากนี้หลายพื้นที่ในประเทศไทยทุกภาคมีความสมบูรณ์ จึงให้กรมวิชาการเกษตรศึกษาดูพื้นที่ๆ เหมาะสมและผลักดันให้พืชหรือผลไม้ในพื้นที่จังหวัดๆ ชูความโดดเด่นเพื่อส่งเสริมให้เป็นผลผลิตทางการเกษตรที่สร้างรายได้ และมีความเป็นเอกลักษณ์ โดดเด่นในแต่ละจังหวัด” รมช.เกษตร กล่าว
ทั้งนี้ ในจังหวัดนครราชสีมา มีผู้สมัครเข้าร่วมโครงการนำลูกหลานเกษตรกรกลับบ้านสานต่ออาชีพการเกษตร จำนวน 161 คน มีสหกรณ์ภาคการเกษตรสมัครเพื่อเป็นพี่เลี้ยง จำนวน 33 สหกรณ์  สำหรับโครงการซุปเปอร์มาร์เก็ตสหกรณ์การเกษตรด่านขุนทด จำกัด สหกรณ์ได้สมัครเข้าร่วมโครงการ ปี 2563 มีแนวคิดจะพัฒนาร้านค้าสหกรณ์ให้เป็นซูเปอร์มาร์เก็ตสหกรณ์ โดยใช้แนวทางการขับเคลื่อนนโยบาย“ตลาดนำการผลิต” ภายใต้ความร่วมมือกันระหว่างเครือข่ายสหกรณ์ผู้ผลิต เชื่อมโยงไปสู่ผู้บริโภค โดยผ่านร้านค้าสหกรณ์เป็นจุดจำหน่ายและกระจายสินค้าตรงถึงมือผู้บริโภค เพื่อให้ผู้บริโภคได้รับรู้และสร้างโอกาสในการเข้าถึงสินค้าของสมาชิก เกษตรกร จากแหล่งการผลิตที่มีคุณภาพและราคายุติธรรม โดยสหกรณ์การเกษตรด่านขุนทด จำกัด มีการจำหน่ายสินค้าอุปโภค – บริโภค สินค้าสหกรณ์เครือข่ายทั้งในจังหวัดและต่างจังหวัดให้เลือกซื้อหลากหลาย ส่งเสริมสมาชิกเกษตรกรในชุมชนนำสินค้าปลอดภัย ในราคายุติธรรมมาจำหน่ายในซูเปอร์มาร์เก็ตสหกรณ์ด้วย พร้อมกันนี้ได้กล่าวชื่นชมสหกรณ์การเกษตรด่านขุนทด จำกัด ปัจจุบันสหกรณ์มีทุนดำเนินงานทั้งสิ้น 1,225.807 ล้านบาท ทุนเรือนหุ้น 274.062 ล้านบาท ทุนสำรอง 23.185 ล้านบาท โดยในปีบัญชีสิ้นสุด 31 มีนาคม 2564 มีมูลค่าธุรกิจรงมทั้งสิ้น 1,562 ล้านบาท

ที่มา : https://www.thaigov.go.th/news/contents/details/49614