รัฐบาลไทย-ข่าวทำเนียบรัฐบาล-ข่าวด่วน !! สำนักงานปลัดกระทรวงมหาดไทย เปิดสอบบรรจุเข้ารับราชการกว่า 140 อัตรา ตั้งแต่วันที่ 23 พ.ย. 64 - 16 ธ.ค. 64


วันเสาร์ที่ 13 พฤศจิกายน 2564
พิมพ์
ข่าวด่วน !! สำนักงานปลัดกระทรวงมหาดไทย เปิดสอบบรรจุเข้ารับราชการกว่า 140 อัตรา ตั้งแต่วันที่ 23 พ.ย. 64 - 16 ธ.ค. 64
ข่าวด่วน !! สำนักงานปลัดกระทรวงมหาดไทย เปิดสอบบรรจุเข้ารับราชการกว่า 140 อัตรา ตั้งแต่วันที่ 23 พ.ย. 64 - 16 ธ.ค. 64
วันนี้ (13 พ.ย. 64) นายสุทธิพงษ์ จุลเจริญ ปลัดกระทรวงมหาดไทย เปิดเผยว่า สำนักงานปลัดกระทรวงมหาดไทย จะดำเนินการสอบแข่งขันเพื่อบรรจุและแต่งตั้งบุคคลเข้ารับราชการในตำแหน่ง นักวิชาการคอมพิวเตอร์ปฏิบัติการ นักวิชาการเงินและบัญชีปฏิบัติการ นักวิชาการพัสดุปฏิบัติการ และนายช่างไฟฟ้าปฏิบัติงาน ซึ่งมีอัตราว่างบรรจุครั้งแรกรวมกว่า 140 อัตรา
นายสุทธิพงษ์ จุลเจริญ ปลัดกระทรวงมหาดไทย กล่าวว่า ผู้ที่ประสงค์จะสมัครสอบบรรจุเข้ารับราชการในตำแหน่งดังกล่าวข้างต้น สามารถสมัครได้ทางเว็บไซต์ http://moi.thaijobjob.com ตั้งแต่วันที่ 23 พฤศจิกายน 2564 ถึงวันที่ 16 ธันวาคม 2564 ตลอด 24 ชั่วโมง ไม่เว้นวันหยุดราชการ โดยผู้สมัครต้องกรอกข้อความในใบสมัครให้ถูกต้องและครบถ้วน และพิมพ์แบบฟอร์มการชำระเงินเพื่อนำไปชำระค่าธรรมเนียมการสมัครสอบที่เคาน์เตอร์ บมจ. ธนาคารกรุงไทย ทุกสาขาทั่วประเทศ ตั้งแต่วันที่ 23 พฤศจิกายน 2564 ถึงวันที่ 17 ธันวาคม 2564 โดยเมื่อชำระค่าธรรมเนียมในการสมัครสอบแล้ว ผู้สมัครจะได้รับเลขประจำตัวสอบ โดยจะกำหนดเลขประจำตัวสอบตามลำดับของการชำระเงินค่าธรรมเนียม
ผู้สมัครสอบจะต้องเป็นผู้ที่มีคุณวุฒิการศึกษาตรงตามคุณสมบัติเฉพาะสำหรับตำแหน่งที่สมัครสอบ และต้องเป็นผู้สอบผ่านการวัดความรู้ความสามารถทั่วไปของสำนักงาน ก.พ. ตามระดับวุฒิการศึกษา ที่สมัครของแต่ละตำแหน่ง ภายในวันปิดรับสมัครสอบ คือวันที่ 16 ธันวาคม 2564 ซึ่งสำนักงานปลัดกระทรวงมหาดไทย จะประกาศรายชื่อผู้สมัครสอบ วัน เวลา สถานที่สอบ และระเบียบที่เกี่ยวข้องกับการสอบให้ทราบ ภายในวันที่ 7 มกราคม 2565 ทางเว็บไซต์กองการเจ้าหน้าที่ สำนักงานปลัดกระทรวงมหาดไทย http://www.personnel.moi.go.th/ หรือ http://moi.thaijobjob.com
นายสุทธิพงษ์  จุลเจริญ ปลัดกระทรวงมหาดไทย กล่าวต่อว่า ในส่วนของวิธีการสอบจะแบ่งออกเป็น 2 ส่วน คือ การสอบแข่งขันเพื่อวัดความรู้ความสามารถที่ใช้เฉพาะตำแหน่ง และการสอบเพื่อวัดความเหมาะสมกับตำแหน่ง โดยจะดำเนินการสอบแข่งขันเพื่อวัดความรู้ความสามารถที่ใช้เฉพาะตำแหน่งก่อน และเมื่อสอบผ่านแล้ว จึงจะมีสิทธิ์เข้าสอบแข่งขันเพื่อวัดความเหมาะสมกับตำแหน่งต่อไป ซึ่งผู้ที่จะถือว่าเป็นผู้สอบแข่งขันได้ จะต้องเป็นผู้สอบได้คะแนนการวัดความรู้ความสามารถที่ใช้เฉพาะตำแหน่งไม่ต่ำกว่าร้อยละ 60 และสอบได้คะแนนการวัดความเหมาะสมกับตำแหน่งไม่ต่ำกว่าร้อยละ 60
สำหรับการขึ้นบัญชีผู้สอบแข่งขันได้นั้น สำนักงานปลัดกระทรวงมหาดไทย จะประกาศขึ้นบัญชีผู้สอบแข่งขันได้ โดยเรียงตามลำดับคะแนนรวมของผู้สอบผ่านการสอบแข่งขันเพื่อวัดความรู้ความสามารถที่ใช้เฉพาะตำแหน่ง และการสอบแข่งขันเพื่อวัดความเหมาะสมกับตำแหน่งจากมากไปน้อย ในกรณีที่ผู้สอบแข่งขันได้คะแนนรวมเท่ากันให้ผู้สอบที่ได้คะแนนการสอบแข่งขันเพื่อวัดความเหมาะสมกับตำแหน่งมากกว่าเป็นผู้อยู่ในลำดับที่สูงกว่า แต่ถ้าคะแนนการสอบแข่งขันเพื่อวัดความเหมาะสมกับตำแหน่งยังเท่ากันอีก ให้ผู้ที่ได้รับเลขประจำตัวสอบก่อนเป็นผู้อยู่ในลำดับที่สูงกว่า
นายสุทธิพงษ์ จุลเจริญ ปลัดกระทรวงมหาดไทย เน้นย้ำว่า ขออย่าได้หลงเชื่อผู้ที่แอบอ้างว่า สามารถช่วยเหลือผู้ที่จะสมัครสอบให้สามารถเป็นผู้ที่สอบได้ โดยวิธีการต่าง ๆ เช่น กล่าวอ้างว่ารู้จักข้าราชการชั้นผู้ใหญ่ที่สามารถช่วยผู้สมัครสอบให้สอบได้ หรือรู้จักข้าราชการชั้นผู้ใหญ่ที่สามารถช่วยผู้สมัครสอบให้สอบได้ หรือสามารถส่งสัญญานโดยใช้อุปกรณ์ต่างๆ หรือช่วยผู้เข้าสอบในขณะสอบให้ทำข้อสอบได้ เพราะสำนักงานปลัดกระทรวงมหาดไทย จะดำเนินการสอบแข่งขันตามระเบียบขั้นตอนที่ได้กำหนดไว้ เพื่อให้การสอบเป็นไปด้วย "ความบริสุทธิ์ ยุติธรรม ได้คนดี มีความรู้ ความสามารถ มีคุณธรรม" อย่างแท้จริงมาปฏิบัติงาน
"หากพบเห็นหรือทราบพฤติการณ์แอบอ้างว่า สามารถช่วยเหลือผู้ที่จะสมัครสอบให้สามารถเป็นผู้ที่สอบได้ดังกล่าว ขอให้แจ้งมาที่ สำนักงานปลัดกระทรวงมหาดไทย หมายเลขโทรศัพท์ 0-2222-1141-55 ในวันและเวลาราชการ หรือสายด่วนศูนย์ดำรงธรรม โทร. 1567 ตลอด 24 ชั่วโมง หรือที่กองการเจ้าหน้าที่ สำนักงานปลัดกระทรวงมหาดไทย ถ.อัษฎางค์ แขวงวัดราชบพิธ เขตพระนคร กรุงเทพฯ"  นายสุทธิพงษ์ กล่าวทิ้งท้าย

ที่มา : https://www.thaigov.go.th/news/contents/details/48185