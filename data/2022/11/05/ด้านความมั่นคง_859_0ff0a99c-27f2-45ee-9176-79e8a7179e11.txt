รัฐบาลไทย-ข่าวทำเนียบรัฐบาล-กสร. เตือนนายจ้าง หากให้ลูกจ้างทำงานเกี่ยวกับสารเคมี ต้องแจ้งให้ลูกจ้างทราบข้อมูลอันตราย และเข้าใจวิธีการทำงานที่ถูกต้องเพื่อความปลอดภัย


วันจันทร์ที่ 21 มีนาคม 2565
พิมพ์
กสร. เตือนนายจ้าง หากให้ลูกจ้างทำงานเกี่ยวกับสารเคมี ต้องแจ้งให้ลูกจ้างทราบข้อมูลอันตราย และเข้าใจวิธีการทำงานที่ถูกต้องเพื่อความปลอดภัย
กรมสวัสดิการและคุ้มครองแรงงาน เตือนนายจ้างต้องแจ้งให้ลูกจ้างที่ทำงานเกี่ยวกับสารเคมีอันตรายทราบและเข้าใจวิธีการในการทำงานที่ถูกต้อง และลูกจ้างต้องปฏิบัติตามคู่มือที่นายจ้างจัดทำให้อย่างเคร่งครัดเพื่อความปลอดภัยและสุขภาพอนามัยที่ดีในการทำงาน
นายนิยม สองแก้ว อธิบดีกรมสวัสดิการและคุ้มครองแรงงาน (กสร.) เปิดเผยว่า นายสุชาติ ชมกลิ่น รัฐมนตรีว่าการกระทรวงแรงงาน มีความห่วงใยในความปลอดภัยและสุขภาพอนามัยของลูกจ้างที่ต้องปฏิบัติงานเกี่ยวกับสารเคมีอันตราย เนื่องจากมีความใกล้ชิดกับสารเคมีจนอาจจะเป็นเหตุทำให้ลูกจ้างได้รับอันตราย กรมสวัสดิการและคุ้มครองแรงงานจึงขอให้นายจ้างปฏิบัติตามกฎกระทรวงกำหนดมาตรฐานในการบริหาร จัดการ และดำเนินการด้านความปลอดภัย อาชีวอนามัยและสภาพแวดล้อมในการทำงานเกี่ยวกับสารเคมีอันตราย พ.ศ. 2556 ซึ่งกำหนดให้นายจ้างที่ให้ลูกจ้างทํางานเกี่ยวกับสารเคมีอันตรายต้องแจ้งให้ลูกจ้างทราบและเข้าใจวิธีการในการทํางานที่ถูกต้องและปลอดภัย พร้อมทั้งจัดให้มีมาตรการควบคุมลูกจ้างให้ปฏิบัติตามวิธีการดังกล่าว ในการนี้ให้นายจ้างจัดทําคู่มือเกี่ยวกับแนวปฏิบัติและขั้นตอนในการทํางานเกี่ยวกับสารเคมีอันตราย คําแนะนําลูกจ้างเกี่ยวกับการป้องกันอันตราย ความหมายของข้อมูลที่มีบนฉลากและเอกสารข้อมูลความปลอดภัยของสารเคมีอันตรายด้วย ซึ่งหากนายจ้างฝ่าฝืนหรือไม่ปฏิบัติตามกฎกระทรวงดังกล่าวจะมีความผิดโดยมีโทษจำคุกไม่เกิน 1 ปี หรือปรับไม่เกิน 4 แสนบาท หรือทั้งจำทั้งปรับ
อธิบดี กสร. กล่าวเพิ่มเติมว่า ในส่วนของลูกจ้างขอให้ปฏิบัติตามวิธีการทํางานที่ถูกต้องและปลอดภัยตามคู่มือการปฏิบัติงานที่นายจ้างจัดทําขึ้นอย่างเคร่งครัด เพื่อความปลอดภัยและสุขภาพอนามัยที่ดีในการทำงาน หากมีข้อสงสัยสามารถสอบถามได้ที่กองความปลอดภัยแรงงาน โทรศัพท์ 0 2448 9128 - 39 หรือ โทรสายด่วน 1506 กด 3 และ 1546

ที่มา : https://www.thaigov.go.th/news/contents/details/52759