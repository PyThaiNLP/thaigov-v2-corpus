รัฐบาลไทย-ข่าวทำเนียบรัฐบาล-ธนาคารออมสินครองแชมป์ Best Retail Bank of the Year 2022


วันพุธที่ 8 มิถุนายน 2565
พิมพ์
ธนาคารออมสินครองแชมป์ Best Retail Bank of the Year 2022
ธนาคารออมสิน ครองแชมป์ธนาคารเพื่อลูกค้ารายย่อยแห่งปี 2565 Best Retail Bank of the Year 2022 ควบธนาคารยอดเยี่ยมด้านเงินฝากและธนาคารยอดเยี่ยมด้านสินเชื่อเอสเอ็มอี
ธนาคารออมสิน ครองแชมป์ธนาคารเพื่อลูกค้ารายย่อยแห่งปี 2565 Best Retail Bank of the Year 2022 ควบธนาคารยอดเยี่ยมด้านเงินฝากและธนาคารยอดเยี่ยมด้านสินเชื่อเอสเอ็มอี ธอส. แชมป์ธนาคารยอดเยี่ยมด้านสินเชื่อบ้าน ธนาคารไทยพาณิชย์ คว้าธนาคารยอดเยี่ยมด้านสินเชื่อบุคคลและบัตรเครดิต บมจ.เมืองไทยประกันชีวิต ชิงบริษัทยอดเยี่ยมด้านประกันชีวิต จากผลโหวตของประชาชนผู้เข้าชมงานมหกรรมการเงิน Money Expo 5 แห่ง ทั่วประเทศ
วารสารการเงินธนาคาร ฉบับเดือนมิถุนายน 2565 เผยผลการสำรวจความคิดเห็นผู้เข้าชมงานมหกรรมการเงิน Money Expo ประจำปี 2565 ว่า ธนาคารออมสิน ได้ครองตำแหน่ง ธนาคารเพื่อลูกค้ารายย่อยแห่งปี 2565 Best Retail Bank of The Year 2022 โดยเป็นการครองตำแหน่งติดต่อกันเป็นปีที่ 7 แล้ว
สำหรับการจัดอันดับดังกล่าว วารสารการเงินธนาคาร ร่วมกับสวนดุสิตโพล มหาวิทยาลัยราชภัฏสวนดุสิต ทำการสำรวจความคิดเห็นผู้เข้าชมงานมหกรรมการเงิน Money Expo ทั้งในกรุงเทพฯ และภูมิภาค รวม 5 งาน ซึ่งผลปรากฏว่า ธนาคารออมสินเป็นธนาคารที่ผู้เข้าชมงานชื่นชอบและตัดสินใจเลือกใช้บริการมากที่สุด โดยให้เหตุผลว่า ธนาคารมีแคมเปญโปรโมชั่นพิเศษมานำเสนอภายในงาน โดยเฉพาะเรื่องของอัตราดอกเบี้ยและสิทธิพิเศษต่างๆ รวมทั้งยังมีบริการที่หลากหลายครบถ้วน พนักงานในบูธเต็มใจให้คำแนะนำและให้ข้อมูลที่เป็นประโยชน์ และที่สำคัญ ธนาคารมีความมั่นคงน่าเชื่อถือ จึงมีความมั่นใจในการใช้บริการ
นอกจากนี้ ยังมีธนาคารที่มีความยอดเยี่ยมในแต่ละบริการแห่งปี 2565 ที่ผู้เข้าชมงานมีความพึงพอใจและตัดสินใจใช้บริการในแต่ละด้าน โดยธนาคารที่มีบริการยอดเยี่ยมด้านเงินฝากและธนาคารที่มีบริการยอดเยี่ยมด้านสินเชื่อเอสเอ็มอี ได้แก่ ธนาคารออมสิน, ธนาคารที่มีบริการยอดเยี่ยมด้านสินเชื่อบ้าน ได้แก่ ธนาคารอาคารสงเคราะห์ (ธอส.), ธนาคารที่มีบริการยอดเยี่ยมด้านสินเชื่อบุคคลและบัตรเครดิต ได้แก่ ธนาคารไทยพาณิชย์ และบริษัทที่มีบริการยอดเยี่ยมด้านประกันชีวิต ได้แก่ บมจ.เมืองไทยประกันชีวิต
เปิดบูธธนาคารออมสินปี 2022 สร้างอนาคต สร้างธุรกิจ สร้างสังคม
สำหรับบูธธนาคารออมสินปีนี้ มาในคอนเซ็ปต์ “สร้างอนาคต สร้างธุรกิจ สร้างสังคม” มุ่งกระตุ้นเศรษฐกิจ ให้ประชาชนเข้าถึงสิทธิพิเศษด้านเงินฝาก สินเชื่อ และบริการทางการเงินมากมาย พร้อมด้วยแคมเปญโปรโมชั่นที่จัดมาเป็นพิเศษเพื่อลูกค้าและผู้เข้าชมงานโดยเฉพาะ
โปรโมชันเด่นด้านเงินฝาก ได้แก่ เงินฝากเผื่อเรียกพิเศษ 109 ดอกเบี้ยแบบ Step up สูงสุด 10.90% ต่อปี หรือเทียบเท่าเงินฝากประจำ 3.00% ต่อปี เพื่อส่งเสริมการออมเงินของแฟนคลับผลิตภัณฑ์เงินฝากธนาคารออมสิน เพียงเปิดบัญชีฝากเงินขั้นต่ำ 10,000 บาท สูงสุดไม่เกิน 500,000 บาท สามารถจองสิทธิ์ได้ภายในงาน เพียงวันละ 200 สิทธิ์ และจำกัดคนละ 1 บัญชีเท่านั้น
ด้านสินเชื่อมีโปรโมชั่นที่เป็นไฮไลต์ ได้แก่ สินเชื่อเคหะดอกเบี้ยพิเศษ สำหรับคนอยากมีบ้านทั้งสร้าง/ซื้อบ้าน ต่อเติมซ่อมแซม หรือต้องการรีไฟแนนซ์มาจากสถาบันการเงินอื่น อัตราดอกเบี้ยปีแรก 1.750% ต่อปี เฉลี่ย 3 ปี เท่ากับ 2.50% ต่อปี ได้ยกเว้นค่านิติกรรมสัญญา และค่าบริการสินเชื่อ ให้สิทธิ์แก่ผู้ที่ลงทะเบียนจองสิทธิ์ในงาน โดยต้องยื่นกู้ภายในวันที่ 30 มิ.ย.2565 ทำนิติกรรมสัญญาภายในวันที่ 30 ก.ย.2565 เท่านั้น และลูกค้า 220 คนแรก ยังจะได้รับ Gift Card มูลค่าสูงสุด 5,000 บาท อีกด้วย
สินเชื่อ GSB Smooth BIZ สำหรับบุคคลธรรมดา/นิติบุคคล ที่ประกอบธุรกิจภาคการผลิต การพาณิชย์ เพื่อเป็นเงินทุนหมุนเวียนหรือไถ่ถอนจำนองจากสถาบันการเงินอื่น อัตราดอกเบี้ยต่ำสุด ปีที่ 1-2 = 2.99% ต่อปี ผ่อนชำระนาน 10 ปี วงเงินกู้สูงสุด 20 ล้านบาท พร้อมด้วยสินเชื่อเพื่อเป็นทุนประกอบอาชีพสำหรับผู้ที่ได้รับผลกระทบจากโควิด-19 ได้แก่ สินเชื่อ SMEs เต็มสุข เต็มสิบ / สินเชื่อออมสิน สร้างงาน สร้างอาชีพ / สินเชื่อออมสินห่วงใย (เพื่อสู้ภัยโควิด) เป็นต้น
ปีนี้ ธนาคารออมสินยังมาเปิดตัว “ออมสินเมตาเวิร์ส : GSB METAVERSE” ชุมชนแห่งใหม่บนโลกดิจิทัล เพื่อให้ผู้ชมงานได้เปิดประสบการณ์ใหม่ในโลกเสมือนจริงเป็นครั้งแรกภายในงาน นอกจากนี้ ผู้ร่วมกิจกรรมที่บูธ ธนาคารออมสิน จะได้รับ “กระปุกออมสินชิงช้าสวรรค์” พร้อมลุ้นรับของรางวัลอีกมากมาย

ที่มา : https://www.thaigov.go.th/news/contents/details/55501