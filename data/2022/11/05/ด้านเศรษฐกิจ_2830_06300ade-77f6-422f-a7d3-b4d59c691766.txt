รัฐบาลไทย-ข่าวทำเนียบรัฐบาล-กรมทางหลวงชนบทก่อสร้างสะพานข้ามคลองผันน้ำคลองชุมพร จังหวัดชุมพร คืบหน้ากว่า 70%


วันพุธที่ 9 กุมภาพันธ์ 2565
กรมทางหลวงชนบทก่อสร้างสะพานข้ามคลองผันน้ำคลองชุมพร จังหวัดชุมพร คืบหน้ากว่า 70%
ลดระยะเวลาในการเดินทางและการขนส่งระหว่างสองฝั่ง ยกระดับมาตรฐานงานทาง สัญจร  อย่างสะดวกปลอดภัย ตามนโยบายของรัฐมนตรีว่าการกระทรวงคมนาคม
กรมทางหลวงชนบท (ทช.) กระทรวงคมนาคม ก่อสร้างสะพานข้ามคลองผันน้ำคลองชุมพร ตำบลตากแดด อำเภอเมือง จังหวัดชุมพร เพื่อลดระยะเวลาการเดินทางระหว่างสองฝั่งคลองและอำนวยความสะดวกในการคมนาคมขนส่งผลผลิตทางการเกษตรสู่ตัวเมือง ช่วยบรรเทาความเดือดร้อนในการสัญจรของประชาชนในพื้นที่ ตามนโยบายของนายศักดิ์สยาม ชิดชอบ รัฐมนตรีว่าการกระทรวงคมนาคม ในการยกระดับมาตรฐานงานทางเพื่อพัฒนาประสิทธิภาพความสะดวกปลอดภัยบนเส้นทางในโครงข่ายคมนาคมอย่างต่อเนื่อง
นายอภิรัฐ ไชยวงศ์น้อย อธิบดีกรมทางหลวงชนบท เปิดเผยว่า พื้นที่บริเวณสองฝั่งคลองชุมพรเป็นพื้นที่การทำเกษตรกรรม เช่น สวนปาล์ม สวนมะพร้าว จึงมีการสัญจรและการขนส่งสินค้าทางการเกษตรในพื้นที่ระหว่างสองฝั่งคลองเป็นจำนวนมาก แต่เนื่องจากการเดินทางข้ามคลองต้องใช้เส้นทางอ้อมเป็นระยะทางไกล ประกอบกับบริเวณคลองชุมพรมีการขุดขยายคลองเพื่อผันน้ำในช่วงฤดูฝนหรือช่วงมรสุม ส่งผลให้เกิดความไม่สะดวกในการสัญจร ประชาชนต้องใช้เวลาในการเดินทางและการขนส่งสินค้าเพิ่มมากขึ้น ทช. จึงได้ดำเนินการก่อสร้างสะพานข้ามคลองผันน้ำคลองชุมพร ตำบลตากแดด อำเภอเมือง จังหวัดชุมพร โดยก่อสร้างสะพานคอนกรีตเสริมเหล็ก ความยาว 128 เมตร ความกว้าง 9 เมตร พร้อมก่อสร้างถนนเชิงลาดเชื่อมสะพานทั้งสองฝั่ง ติดตั้งไฟฟ้าแสงสว่างและอุปกรณ์อำนวยความปลอดภัย เช่น หลักนำโค้งและราวเหล็กกันอันตรายโดยใช้งบประมาณทั้งสิ้น 28,274,500 บาท เมื่อก่อสร้างแล้วเสร็จจะช่วยลดระยะเวลาในการขนส่งผลผลิตทางการเกษตรเข้าสู่ตัวเมืองและร่นระยะการเดินทางระหว่างสองฝั่งคลองให้มีความสะดวกรวดเร็วมากขึ้น รองรับปริมาณการเดินทางที่จะขยายตัวเพิ่มขึ้นในอนาคต ปัจจุบันโครงการดังกล่าวมีความคืบหน้าการดำเนินงานไปแล้วกว่า ร้อยละ 70 ซึ่งอยู่ระหว่างการก่อสร้างส่วนราวสะพานและถนนเชิงลาดคอสะพาน คาดว่าจะดำเนินการก่อสร้าง  แล้วเสร็จพร้อมเปิดให้ประชาชนใช้สัญจรได้ภายในเดือนมีนาคม 2565

ที่มา : https://www.thaigov.go.th/news/contents/details/51384