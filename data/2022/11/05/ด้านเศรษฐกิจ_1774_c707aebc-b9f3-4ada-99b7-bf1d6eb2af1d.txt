รัฐบาลไทย-ข่าวทำเนียบรัฐบาล-รมช.มนัญญา ตรวจเยี่ยมสหกรณ์จังหวัดกระบี่


วันอาทิตย์ที่ 14 พฤศจิกายน 2564
รมช.มนัญญา ตรวจเยี่ยมสหกรณ์จังหวัดกระบี่
รมช.มนัญญา ตรวจเยี่ยมสหกรณ์จังหวัดกระบี่ เน้นนำระบบสหกรณ์ขับเคลื่อน เชื่อมโยงสินค้าเกษตร สร้างรายได้ให้สมาชิก
รมช.มนัญญา ไทยเศรษฐ์ รัฐมนตรีช่วยว่าการกระทรวงเกษตรและสหกรณ์ เป็นประธานการประชุมมอบนโยบาย และตรวจติดตามการดำเนินงานของสำนักงานสหกรณ์จังหวัดกระบี่ ในโอกาสตรวจราชการในพื้นที่จังหวัดกระบี่ ตามนโยบายของกระทรวงเกษตรและสหกรณ์ โดย มีนายวิศิษฐ์ ศรีสุวรรณ์ อธิบดีกรมส่งเสริมสหกรณ์ นายโอภาส ทองยงค์ อธิบดีกรมตรวจบัญชีสหกรณ์ นายประกอบ เผ่าพงศ์ อธิบดีกรมส่งเสริมสหกรณ์ หัวหน้าส่วนราชการ เข้าร่วม ณ สำนักงานสหกรณ์จังหวัดกระบี่ ตำบลปากน้ำ อำเภอเมืองกระบี่ จังหวัดกระบี่
รมช.มนัญญา กล่าวว่า ขอขอบคุณผู้บริหาร เจ้าหน้าที่ บุคลากรทุกคนที่ทุ่มเทในการปฏิบัติงาน และได้ให้กำลังใจในการปฏิบัติหน้าที่ โอกาสนี้ได้รับฟังรายการผลการดำเนินงาน แผนงานที่สำนักงานสหกรณ์จังหวัดกระบี่ได้ขับเคลื่อนตามนโยบายของกระทรวงเกษตรและสหกรณ์ กรมส่งเสริมสหกรณ์ ได้แก่ โครงการนำลูกหลานเกษตรกรกลับบ้าน สานต่ออาชีพการเกษตร โครงการซูเปอร์มาร์เก็ตสหกรณ์  และโครงการปรับโครงสร้างการผลิต การรวบรวม และการแปรรูปของสถาบันเกษตรกร รองรับผลผลิตทางการเกษตร (พ.ร.ก. ฉุกเฉิน) โดยได้เน้นย้ำการนำนโยบายจากกระทรวงเกษตรและสหกรณ์ไปสู่การปฏิบัติ เพื่อให้เกิดความเจริญก้าวหน้าแก่สหกรณ์และกลุ่มเกษตรกร มีการรับฟังและแก้ไขปัญหาความเดือดร้อนของพี่น้องเกษตรกร นำระบบสหกรณ์มาเชื่อมโยง ขับเคลื่อน ช่วยเหลือเกษตรกรในการกระจายสินค้า ให้ความรู้แก่เกษตรกรในการบริหารจัดการสินค้าเกษตร บูรณาการร่วมกันระหว่างหน่วยงานในสังกัด ส่งเสริมการปลูกพืชหมุนเวียน ทำเกษตรผสมผสาน เกษตรอินทรีย์ สนับสนุนเงินกู้ให้กับสมาชิกสหกรณ์เพื่อนำไปพัฒนาอาชีพของตนเองต่อไป รวมทั้งใช้อุปกรณ์การตลาดให้เกิดประโยชน์สูงสุดแก่สมาชิกสหกรณ์และเกษตรกรในพื้นที่ เช่น ลานตาก โรงอบลดความชื้น โรงสี เป็นต้น

ที่มา : https://www.thaigov.go.th/news/contents/details/48223