รัฐบาลไทย-ข่าวทำเนียบรัฐบาล-โฆษกรัฐบาลสวน “เพื่อไทย” ประกาศแลนด์สไลด์ ทำเพื่อประเทศหรือทำเพื่อใครกันแน่ ชี้พูดชัด ไม่ได้เกิดมาเพื่อเป็นฝ่ายค้าน แต่เกิดมาเพื่อเป็นรัฐบาล พิสูจน์ชัดไม่เคยยอมรับกติกา


วันอาทิตย์ที่ 24 เมษายน 2565
พิมพ์
โฆษกรัฐบาลสวน “เพื่อไทย” ประกาศแลนด์สไลด์ ทำเพื่อประเทศหรือทำเพื่อใครกันแน่ ชี้พูดชัด ไม่ได้เกิดมาเพื่อเป็นฝ่ายค้าน แต่เกิดมาเพื่อเป็นรัฐบาล พิสูจน์ชัดไม่เคยยอมรับกติกา
โฆษกรัฐบาลสวน “เพื่อไทย” ประกาศแลนด์สไลด์ ทำเพื่อประเทศหรือทำเพื่อใครกันแน่ ชี้พูดชัด ไม่ได้เกิดมาเพื่อเป็นฝ่ายค้าน แต่เกิดมาเพื่อเป็นรัฐบาล พิสูจน์ชัดไม่เคยยอมรับกติกาที่ตัวเองไม่ได้เปรียบ ลั่นรัฐบาลนี้ทำเพื่อประชาชนไม่ใช่พวกพ้อง
วันที่ 24 เมษายน 2565 นายธนกร วังบุญคงชนะ โฆษกประจำสำนักนายกรัฐมนตรี กล่าวถึงกรณีที่นางสาวแพทองธาร ชินวัตร ประธานที่ปรึกษาด้านการมีส่วนร่วมและนวัตกรรม หัวหน้าครอบครัวเพื่อไทย ระบุว่า วันที่รัฐบาลยุบสภาฯ เราพร้อมหมดแล้ว มั่นใจว่าจะเปลี่ยนประเทศไทยจากสภาพที่เต็มไปด้วยหนี้ มองไม่เห็นอนาคต มีแต่ความทุกข์ เป็นประเทศที่หาเงินได้ง่าย เต็มไปด้วยโอกาส มีแต่ความหวังที่เป็นจริงได้ และมั่นใจว่า หากพรรคเพื่อไทยมีโอกาสบริหารประเทศ ถึง 8 ปี จะไม่เห็นปรากฏการณ์ คนอยากย้ายประเทศว่า ต้องขอให้มองย้อนกลับไปเมื่อ 8 ปีที่แล้วด้วยว่า รัฐบาลชุดนี้ต้องมาใช้หนี้มากมายจากการทุจริตที่รัฐบาลชุดที่แล้วทิ้งเอาไว้โดยไม่เคยรับผิดชอบใด ๆ ดังนั้น รัฐบาลชุดนี้จึงเข้ามาโดยไม่ได้เริ่มต้นจากศูนย์ แต่เริ่มต้นจากติดลบ แต่เรามุ่งมั่นตั้งใจที่จะเข้ามาเพื่อแก้ปัญหาความเดือดร้อนให้กับประชาชน ส่วนที่บอกว่าหากพรรคเพื่อไทยมีโอกาสบริหารประเทศถึง 8 ปีนั้น ถือว่ายังเป็นโชคดีของประเทศไทย เพราะตนไม่อยากนึกเลยว่าจะต้องมีอดีตนายกฯ และอดีตรัฐมนตรีอีกกี่คน ที่ต้องหนีไปอยู่ต่างประเทศหรือติดคุก เพียงเพราะความต้องการของคนเพียงไม่กี่คน
“แค่คำพูดที่ว่า จะไม่ทิ้งคนรากหญ้า ก็ไม่น่าเชื่อถือแล้ว เพราะการกอบโกยหาผลประโยชน์จากโครงการจำนำข้าวพิสูจน์ได้ชัดเจนว่า เป็นการทำเพื่อพวกพ้องของตัวเอง ไม่ได้คำนึงถึงชาวนาและคนรากหญ้าเลยแม้แต่นิดเดียว ส่วนปรากฏการณ์คนอยากย้ายประเทศนั้น ก็เห็นมีแต่คนในพรรคเพื่อไทยที่หนีไปต่างประเทศเพราะไม่ต้องการรับโทษจากความผิดที่ตัวเองก่อไว้ แล้วทิ้งให้ลูกน้องติดคุกแทนตัวเอง อยากให้ย้อนถามตัวเองด้วยว่า ที่กำลังทำอยู่นั้น เป็นความต้องการและทำเพื่อชีวิตของประชาชนหรือเพื่อใครกันแน่” โฆษกประจำสำนักนายกรัฐมนตรีกล่าว
ส่วนกรณีที่นายแพทย์ชลน่าน ศรีแก้ว หัวหน้าพรรคเพื่อไทย และผู้นำฝ่ายค้านในสภาผู้แทนราษฎร ระบุว่า ความสิ้นหวังของประเทศ เกิดจากคนเพียงกลุ่มหนึ่ง ที่เสพติดอำนาจ และทำทุกอย่างเพื่อรักษาอำนาจ สร้างรัฐธรรมนูญที่ผูกขาดอำนาจไว้กับรัฐราชการและพวกพ้องนั้น นายธนกร กล่าวว่า นายแพทย์ชลน่านคงลืมไปว่า สิ่งที่ตัวเองพูดนั้นคือสิ่งที่เคยเกิดขึ้นกับการเมืองไทยนับตั้งแต่สมัยพรรคไทยรักไทย พรรคพลังประชาชน มาจนถึงพรรคเพื่อไทยใช่หรือไม่ จนเป็นที่มาของวลีทางการเมืองมากมาย ทั้งสภาฯ ผัวเมีย สภาฯ ทาส หรือเผด็จการรัฐสภา ดังนั้น นายแพทย์ชลน่านไม่น่าจะความจำสั้น ลืมสิ่งที่พรรคตัวเองเคยทำกับประเทศไว้ได้ง่าย ๆ ขนาดนี้
“คำพูดที่ว่า เราไม่ได้เกิดมาเพื่อเป็นฝ่ายค้าน เราเกิดมาเพื่อเป็นรัฐบาล เป็นเครื่องพิสูจน์ได้ชัดเจนว่า พรรคเพื่อไทยไม่เคยยอมรับกติกาใด ๆ ถ้าตัวเองไม่ได้เปรียบ เหตุการณ์สภาฯ ล่มที่ผ่านมาก็เพราะไม่ยอมทำหน้าที่ฝ่ายค้าน วัน ๆ จ้องหาแต่โอกาสว่าเมื่อไรจะได้กลับมาเป็นรัฐบาลอีกครั้ง แล้วแบบนี้จะให้ประชาชนไว้วางใจได้อย่างไร คนที่เลือกงานบริษัทต่าง ๆ เขายังไม่อยากจะรับ แล้วพรรคที่เลือกทำหน้าที่ จะให้ประชาชนยอมรับได้อย่างไร” นายธนกร กล่าว

ที่มา : https://www.thaigov.go.th/news/contents/details/53857