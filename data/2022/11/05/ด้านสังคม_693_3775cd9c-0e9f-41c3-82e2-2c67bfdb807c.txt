รัฐบาลไทย-ข่าวทำเนียบรัฐบาล-รมช.สาธิต ติดตามสถานการณ์น้ำท่วม จ.จันทบุรี กำชับเฝ้าระวังต่อเนื่อง


วันพฤหัสบดีที่ 14 ตุลาคม 2564
รมช.สาธิต ติดตามสถานการณ์น้ำท่วม จ.จันทบุรี กำชับเฝ้าระวังต่อเนื่อง
รัฐมนตรีช่วยว่าการกระทรวงสาธารณสุข ลงพื้นที่ติดตามสถานการณ์น้ำท่วมใน จ.จันทบุรี เผยระดับน้ำลดลง กำชับพื้นที่ส่งทีมดูแลช่วยเหลือด้านการแพทย์และสาธารณสุข เฝ้าระวังโรคที่มากับน้ำท่วมและเยียวยาจิตใจผู้รับผลกระทบ สำรวจความเสียหายของสถานบริการ
วันนี้ (14 ตุลาคม 2564) ที่ชุมชนบ้านมั่นคง อ.เมือง จ.จันทบุรี ดร.สาธิต ปิตุเตชะ รัฐมนตรีช่วยว่าการกระทรวงสาธารณสุข พร้อมด้วย นายแพทย์ณรงค์ อภิกุลวณิช ผู้ตรวจราชการเขตสุขภาพที่ 6 และนพ.อภิรักษ์ พิศุทธ์อาภรณ์ นายแพทย์สาธารณสุขจังหวัดจันทบุรี ลงพื้นที่ติดตามสถานการณ์น้ำท่วม เขตสุขภาพที่ 6 ให้กำลังใจประชาชน ชุมชนมั่นคง อ.เมือง และ อ.คลองขลุง รวมทั้งบุคลากรสาธารณสุขที่ได้รับผลกระทบ และมอบชุดยาปฐมพยาบาลเบื้องต้น 1,000 ชุด แก่ผู้ประสบภัย
ดร.สาธิต กล่าวว่า สถานการณ์ฝนตกต่อเนื่องทำให้เกิดน้ำท่วมในพื้นที่จังหวัดจันทบุรี โดยเฉพาะ 6 อำเภอชายฝั่งทะเล ได้แก่ เมือง ท่าใหม่ ขลุง มะขาม แหลมสิงห์ และเขาคิชฌกูฎ ขณะนี้ระดับน้ำเริ่มลด เหลือเพียงน้ำท่วมขังบางแห่ง หน่วยงานสาธารณสุขในพื้นที่ได้บูรณาการความร่วมมือกับหน่วยงานที่เกี่ยวข้องให้ความช่วยเหลือประชาชนในเบื้องต้น เช่น ครัวพระราชทาน การทำความสะอาด และระยะยาวจังหวัดเตรียมประกาศเป็นพื้นที่ภัยพิบัติ เพื่อให้ครอบคลุมทั้งการให้ความช่วยเหลือ และเยียวยาภายหลังน้ำลด ได้กำชับให้ทุกฝ่ายเฝ้าระวังต่อเนื่อง เนื่องจากกรมอุตุนิยมวิทยาคาดการณ์ว่าอาจมีฝนตกเพิ่มอีกครั้งวันที่ 16 ตุลาคมที่จะถึงนี้
ดร.สาธิต กล่าวต่อว่า สำหรับการดูแลสุขภาพอนามัยของประชาชน ได้จัดตั้งศูนย์บัญชาการอุทกภัยช่วยเหลือประชาชน จัดทีมเคลื่อนที่เร็วนำยาสามัญประจำบ้าน หน้ากากอนามัย แจกให้กับผู้ประสบภัยในพื้นที่ พร้อมเฝ้าระวังโรคที่มากับน้ำท่วม เช่น ท้องร่วง น้ำกัดเท้า และทำความสะอาดหลังน้ำลด ทั้งนี้ มีสถานบริการที่ได้รับผลกระทบ อาทิ สำนักงานสาธารณสุขอำเภอ รพ.สต.พลับพลา รพ.สต.วังแซ้ม และโรงพยาบาลพระปกเกล้า ได้สั่งการให้นายแพทย์สาธารณสุขจังหวัดเร่งสำรวจและประเมินความเสียหาย พร้อมให้การช่วยเหลือบุคลากรและเจ้าหน้าที่ที่ได้รับผลกระทบ ส่วนโรงพยาบาลพระปกเกล้า สาขาเมือง บริเวณโดยรอบมีน้ำท่วมขัง ขณะนี้ระดับน้ำลดลง ได้ปิดทำความสะอาด 2 วัน ก่อนจะกลับมาให้บริการประชาชนตามปกติ โดยนำเจ้าหน้าที่ในพื้นที่ที่ไม่เกิดน้ำท่วมเข้ามาช่วยเหลือ เพื่อไม่ให้กระทบกับการให้บริการ
*********************************** 14 ตุลาคม 2564

ที่มา : https://www.thaigov.go.th/news/contents/details/46988