รัฐบาลไทย-ข่าวทำเนียบรัฐบาล-กระทรวงเกษตรฯ พร้อมเร่งแก้ไขหนี้สินเกษตรกร เผยกองทุนฟื้นฟูและพัฒนาเกษตรกร (กฟก.) และสถาบันเจ้าหนี้ พร้อมชะลอการดำเนินการทางกฏหมายกับเกษตรกรสมาชิก กฟก. ทุกราย เว้นขาดอายุความ ยันดำเ


วันเสาร์ที่ 19 กุมภาพันธ์ 2565
กระทรวงเกษตรฯ พร้อมเร่งแก้ไขหนี้สินเกษตรกร เผยกองทุนฟื้นฟูและพัฒนาเกษตรกร (กฟก.) และสถาบันเจ้าหนี้ พร้อมชะลอการดำเนินการทางกฏหมายกับเกษตรกรสมาชิก กฟก. ทุกราย เว้นขาดอายุความ ยันดำเ
กระทรวงเกษตรฯ พร้อมเร่งแก้ไขหนี้สินเกษตรกร เผยกองทุนฟื้นฟูและพัฒนาเกษตรกร (กฟก.) และสถาบันเจ้าหนี้ พร้อมชะลอการดำเนินการทางกฏหมายกับเกษตรกรสมาชิก กฟก. ทุกราย เว้นขาดอายุความ ยันดำเนินการโปร่งใสทุกขั้นตอน
นายฉันทานนท์ วรรณเขจร เลขาธิการสำนักงานเศรษฐกิจการเกษตร และในฐานะโฆษกกระทรวงเกษตรและสหกรณ์ เปิดเผยถึงกรณีเกษตรกรสมาชิกกองทุนฟื้นฟูและพัฒนาเกษตรกร (กฟก.) ในนามกลุ่มสมาชิกเครือข่ายหนี้สินชาวนาแห่งประเทศไทย (คนท.) ที่เดินทางมาปักหลักชุมนุมบริเวณเกาะกลางถนน หน้ากระทรวงเกษตรและสหกรณ์ เพื่อติดตามความคืบหน้าโครงการแก้ไขปัญหาหนี้สินเกษตรกรสมาชิกกองทุนฟื้นฟูและพัฒนาการเกษตร ลูกหนี้ธนาคารของรัฐ 4 แห่ง นั้น
โครงการปรับโครงสร้างหนี้ของเกษตรกรสมาชิก กรณีเป็นหนี้กับ 4 ธนาคารของรัฐ ได้แก่ ธนาคารเพื่อการเกษตรและสหกรณ์การเกษตร (ธ.ก.ส.) ธนาคารออมสิน ธนาคารอาคารสงเคราะห์ และธนาคารพัฒนาวิสาหกิจขนาดกลางและขนาดย่อมแห่งประเทศไทย (SME BANK) อยู่ภายใต้การดำเนินงานของ กฟก. โดยมีคณะกรรมการ กฟก. ซึ่งมีรองนายกรัฐมนตรี และรัฐมนตรีว่าการกระทรวงพาณิชย์ (นายจุรินทร์ ลักษณวิศิษฏ์) เป็นประธาน ได้เห็นชอบโครงการปรับโครงสร้างหนี้กับ 4 ธนาคารของรัฐดังกล่าวแล้ว และมีมติให้ กฟก. นำเสนอให้กระทรวงการคลังพิจารณาก่อนเสนอคณะรัฐมนตรีต่อไป  ซึ่งต่อมากระทรวงการคลังมีข้อสังเกตุเกี่ยวกับโครงการ 5 ข้อ โดยปัจจุบัน กฟก. กำลังจัดทำคำชี้แจงตามข้อสังเกตดังกล่าว จึงยังไม่ได้เสนอโครงการมาที่รัฐมนตรีว่าการกระทรวงเกษตรและสหกรณ์ เพื่อนำเสนอเข้าสู่ที่ประชุมคณะรัฐมนตรี ทั้งนี้ หาก กฟก. เสนอโครงการฯ มา รัฐมนตรีว่าการกระทรวงเกษตรและสหกรณ์พร้อมจะนำโครงการฯ เสนอคณะรัฐมนตรีต่อไป
สำหรับข้อกังวลของตัวแทนชาวนาภาคกลาง สมาชิกเครือข่ายหนี้สินชาวนาแห่งประเทศไทย (คนท.) กรณีภาครัฐเอื้อประโยชน์นายทุน ทำให้เกษตรกรรายย่อยเป็นหนี้ นั้น ขอชี้แจงว่า การขอให้สถาบันการเงินเจ้าหนี้ ชะลอการฟ้องบังคับคดี ยึดทรัพย์ขายทอดตลาดทรัพย์สินของสมาชิก และเร่งดำเนินการโอนหนี้สินเข้าสู่กระบวนการการจัดการหนี้สินของสำนักงานกองทุนฟื้นฟูและพัฒนาเกษตรกร (กฟก.) นั้น เบื้องต้น กฟก. กับสถาบันเจ้าหนี้ ได้ตกลงกันไว้แล้วว่าจะชะลอการดำเนินการทางกฎหมายกับเกษตรกรสมาชิก กฟก.ทุกราย เว้นแต่จะขาดอายุความ กรณีการขอลดหนี้และปลดหนี้ให้กับเกษตรกรสมาชิกกองทุนฟื้นฟูฯ กรณีที่ตาย พิการ ทุพพลภาพ ชราภาพและเจ็บป่วย ให้เหลือไม่เกินร้อยละ 25 ตาม พ.ร.บ.กองทุนฟื้นฟูและพัฒนาเกษตรกรที่ได้บัญญัติไว้ช่วยเหลือเกษตรกรสมาชิกกองทุนฯ นั้น ตามกฏหมาย กฟก.กำหนดเรื่องการ ลด ปลดหนี้ให้เกษตรกรได้ ต้องเสนอคณะรัฐมนตรี และตราเป็นพระราชกฤษฎีกา แต่ไม่ได้ระบุว่าต้องให้เหลือหนี้ร้อยละ 25 ในส่วนของการขอให้ตรวจสอบปัญหาการทุจริตพร้อมกับปฏิรูปการบริหารงานของสำนักงานกองทุนฟื้นฟูฯ การบริหารงานภาพรวม มีสำนักงานตรวจเงินแผ่นดิน ตรวจสอบการทำงานและความโปร่งใสอยู่แล้ว
ทั้งนี้ ขอให้มั่นใจได้ว่า กระทรวงเกษตรฯ มุ่งเน้นการบริหารงานที่โปร่งใส ตรวจสอบได้ โดยกระทรวงเกษตรฯ กำลังพิจารณาเสนอให้ตั้งคณะทำงาน กำกับ ติดตาม และประเมินผลการดำเนินงานและการปฏิรูปองค์กรของ กฟก. เข้าพิจารณาในคณะกรรมการกองทุนฟื้นฟูและพัฒนาการเกษตรตามข้อเสนอของกลุ่มเกษตรกร

ที่มา : https://www.thaigov.go.th/news/contents/details/51726