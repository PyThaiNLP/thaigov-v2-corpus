รัฐบาลไทย-ข่าวทำเนียบรัฐบาล-รมช.ประภัตร ลุยกำแพงแสน เปิดโครงการรณรงค์การป้องกันและควบคุมโรคลัมปี – สกิน


วันอาทิตย์ที่ 20 มิถุนายน 2564
รมช.ประภัตร ลุยกำแพงแสน เปิดโครงการรณรงค์การป้องกันและควบคุมโรคลัมปี – สกิน
รมช.ประภัตร ลุยกำแพงแสน เปิดโครงการรณรงค์การป้องกันและควบคุมโรคลัมปี – สกิน พร้อมสนับสนุนชาวนครปฐมทำปศุสัตว์ เผยรัฐบาลพร้อมปล่อยกู้ผ่านธกส. 50,000 ล้านบาท ดอกเบี้ย     “ล้านละร้อย” เพื่อสร้างอาชีพ สร้างความมั่นคง อย่างยั่งยืน
(วันที่ 20 มิถุนายน 2564) นายประภัตร โพธสุธน รัฐมนตรีช่วยว่าการกระทรวงเกษตรและสหกรณ์ ลงพื้นที่อำเภอกำแพงแสน จังหวัดนครปฐม เป็นประธานพิธีเปิดโครงการรณรงค์การป้องกันและควบคุมโรคลัมปี - สกิน (Lumpk Skin Disesae) พร้อมมอบเวชภัณฑ์อาหารสัตว์ ยารักษาสัตว์ป่วยตามอาการ ยากำจัดแมลง และหญ้าแห้งอาหารสัตว์ ให้กับเกษตรกรที่ได้รับผลกระทบในพื้นที่ โดยมีนายรัฐศาสตร์ ชิดชู รองผู้ว่าราชการจังหวัดนครปฐม นายสัตวแพทย์ชัยวัฒน์ โยธคล รองอธิบดีกรมปศุสัตว์ หัวหน้าส่วนราชการในพื้นที่ ตลอดจนผู้นำภาคประชาชนเข้าร่วม
“ขณะนี้กระทรวงเกษตรและสหกรณ์ กำลังพิจารณาดำเนินการของบกลาง จำนวน 1,243 ล้านบาท โดยจะนำเข้าครม. ในวันอังคารนี้ เพื่อให้กรมปศุสัตว์มีงบประมาณ ในการสั่งซื้อวัคซีนเพิ่มอีก 5 ล้านโด๊ส และสั่งซื้อยารักษาสัตว์ตามอาการ มุ้งสีฟ้า ยากำจัดแมลงดูดเลือด และอื่นๆ อีกนับสิบรายการเพื่อใช้ในการควบคุมโรคลัมปี – สกิน นอกจากนี้ กระทรวงเกษตรและสหกรณ์เตรียมเสนอต่ออธิบดีกรมบัญชีกลางและปลัดกระทรวงการคลังเพื่อปรับปรุงระเบียบการจ่ายเงินชดเชยกรณีโค - กระบือ เสียชีวิต จากโรคลัมปี - สกิน โดยอัตราการชดเชยใหม่จะจ่ายสูงสุดถึง 41,000 บาท/ตัว จ่ายตามจริง ไม่เกิน 5 ตัว" รมช.ประภัตร กล่าว
นอกจากนี้ รมช.ประภัตรยังได้แนะนำโครงการประกันโค - กระบือ ของกรมปศุสัตว์ ให้กับเกษตรกรในพื้นที่ โดยจ่ายเบี้ยเพียงเดือนละ 100 บาท จ่ายทั้งสิ้น 4 เดือน คุ้มครองการตายทุกกรณี จ่ายเงิน 30000 บาทต่อตัว และโครงการสินเชื่อ 50,000 ล้านบาท เงินกู้อัตราดอกเบี้ยต่ำ “ล้านละร้อย” โดยเกษตรกรต้องรวมกลุ่มให้ได้ 7 คน จัดตั้งเป็นวิสาหกิจชุมชน ทำเกษตรกรรม โดยมีตลาดรองรับผลผลิต ก็สามารถยื่นกู้กับธนาคารเพื่อการเกษตรและสหกรณ์การเกษตร (ธกส.) โดยไม่ต้องมีหลักทรัพย์ วงเงินกู้สูงสุดกลุ่มละ 10 ล้านบาท ระยะเวลากู้ 3 ปี หากเกษตรกรสนใจโครงการดังกล่าว สามารถติดต่อขอคำแนะนำเพิ่มเติมได้ที่สำนักงานปศุสัตว์หรือธกส. ในพื้นที่

ที่มา : https://www.thaigov.go.th/news/contents/details/42895