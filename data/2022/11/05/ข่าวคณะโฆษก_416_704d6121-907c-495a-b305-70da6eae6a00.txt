รัฐบาลไทย-ข่าวทำเนียบรัฐบาล-โฆษกรัฐบาล ชวนประชาชนเช็ค “เป๋าตัง” เงินเข้าแล้ววันนี้ 1,500 “นายก”ปลื้ม ประชาชนตอบรับเก็บตกคนละครึ่งหลังเพิ่งเปิดลงทะเบียนเพิ่ม 1.1 แสนสิทธิ


วันจันทร์ที่ 1 พฤศจิกายน 2564
พิมพ์
โฆษกรัฐบาล ชวนประชาชนเช็ค “เป๋าตัง” เงินเข้าแล้ววันนี้ 1,500 “นายก”ปลื้ม ประชาชนตอบรับเก็บตกคนละครึ่งหลังเพิ่งเปิดลงทะเบียนเพิ่ม 1.1 แสนสิทธิ
โฆษกรัฐบาล ชวนประชาชนเช็ค “เป๋าตัง” เงินเข้าแล้ววันนี้ 1,500 “นายก” ปลื้ม ประชาชนตอบรับเก็บตกคนละครึ่งหลังเพิ่งเปิดลงทะเบียนเพิ่ม 1.1 แสนสิทธิ เพียงไม่กี่ชั่วโมง เต็ม 28 ล้านสิทธิแล้ว คลังเตรียมพิจารณาเฟส4 ต้นปี 65 หวังกระตุ้นเศรษฐกิจ
นายธนกร วังบุญคงชนะ โฆษกประจำสำนักนายกรัฐมนตรี เผยว่า หลังจากที่วันนี้ (1 พ.ย.64) กระทรวงการคลัง ได้เปิดให้ประชาชนให้ลงทะเบียนโครงการคนละครึ่ง เฟส 3 ผ่านเว็บไซต์ www.คนละครึ่ง.com หรือผ่าน g-Wallet บนแอปพลิเคชัน “เป๋าตัง” ตั้งแต่เวลา 06.00 น. เพื่อเก็บตกผู้ที่ลงทะเบียนไม่สำเร็จที่ผ่านมาจาก 28 ล้านสิทธิ มีจำนวน ทั้งสิ้น 119,974 สิทธิ นั้น ทราบว่าเพียงไม่กี่ชั่วโมงที่เปิดให้สามารถลงทะเบียนได้ตอนนี้สิทธิเต็มครบจำนวนแล้ว โดยผู้ที่ลงทะเบียนในรอบนี้ จะได้รับโอนเงินผ่านแอปพลิเคชั่นเป๋าตัง ทั้งสิ้น 4,500 บาทต่อคน ส่วนผู้ที่เข้าร่วมโครงการคนละครึ่ง ระยะที่ 3 อยู่แล้ว จะได้รับวงเงินเพิ่มอีก 1,500 บาทต่อคน โดยอัตโนมัติ ในวันนี้ (1 พ.ย.) เช่นเดียวกัน และสามารถใช้จ่ายในโครงการได้จนถึงวันที่ 31 ธันวาคม 2564 ซึ่งขณะนี้มีบริการฟู้ดเดลิเวอรี่แพลตฟอร์มที่เข้าร่วมโครงการคนละครึ่ง เฟส 3 และโครงการยิ่งใช้ยิ่งได้ทั้งหมด 3 ราย ได้แก่ GRAB LINEMAN และ TRUE FOOD โดยมีผู้ประกอบการร้านอาหารและเครื่องดื่มให้บริการผ่านฟู้ดเดลิเวอรี่แพลตฟอร์มแล้ว กว่า 65,000 ราย
“โครงการคนละครึ่ง ถือว่าเป็นโครงการที่ครองใจประชาชนมากที่สุด เพราะช่วยลดภาระค่าใช้จ่ายในแต่ละวันได้ ช่วยประคับประคองการบริโภค ทำให้ประชาชนมีการวางแผนการใช้จ่ายดีขึ้น ได้รับการตอบรับที่ดี พิสูจน์ได้ว่า ประชาชนมีการนำเงินออกมาใช้จ่าย ช่วยกระตุ้นเศรษฐกิจของประเทศ ประชาชน ร้านค้า ได้ประโยชน์ร่วมกันหมด แสดงถึงความสำเร็จของมาตรการที่ พล.อ.ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหมพยายามดำเนินการเพื่อช่วยลดภาระค่าใช้จ่ายของประชาชน ซึ่งขณะนี้ กระทรวงการคลังอยู่ระหว่างการพิจารณามาตรการกระตุ้นเศรษฐกิจและความเหมาะสมของโครงการคนละครึ่งเฟส 4 ในช่วงต้นปี 2565 ต้องดูสถานการณ์อีกที โดย พล.อ.ประยุทธ์  จันทร์โอชา นายกรัฐมนตรีและรัฐมนตรีว่าการกระทรวงกลาโหม มีนโยบายแผนมาตรการกระตุ้นเศรษฐกิจ การท่องเที่ยว คู่ขนานไปกับมาตรการป้องกันการแพร่ระบาดของโควิด-19 เน้นความปลอดภัยของประชาชนเป็นที่ตั้งอย่างแน่นอน” นายธนกรฯ กล่าว
-------------------------------

ที่มา : https://www.thaigov.go.th/news/contents/details/47656