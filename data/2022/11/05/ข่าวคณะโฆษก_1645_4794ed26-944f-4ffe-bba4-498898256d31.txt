รัฐบาลไทย-ข่าวทำเนียบรัฐบาล-โฆษกรัฐบาลโต้ฝ่ายค้าน รัฐบาลไร้กังวลศึกซักฟอก มั่นใจชี้แจงได้ ย้ำสัมพันธ์พรรคร่วมเหนียวแน่น ลุยแก้ปัญหาเพื่อซื้อใจประชาชน เหน็บไม่คิดแบ่งก้อนเค้กเหมือนรัฐบาลในอดีต


วันศุกร์ที่ 27 พฤษภาคม 2565
พิมพ์
โฆษกรัฐบาลโต้ฝ่ายค้าน รัฐบาลไร้กังวลศึกซักฟอก มั่นใจชี้แจงได้ ย้ำสัมพันธ์พรรคร่วมเหนียวแน่น ลุยแก้ปัญหาเพื่อซื้อใจประชาชน เหน็บไม่คิดแบ่งก้อนเค้กเหมือนรัฐบาลในอดีต
โฆษกรัฐบาลโต้ฝ่ายค้าน รัฐบาลไร้กังวลศึกซักฟอก มั่นใจชี้แจงได้ ย้ำสัมพันธ์พรรคร่วมเหนียวแน่น ลุยแก้ปัญหาเพื่อซื้อใจประชาชน เหน็บไม่คิดแบ่งก้อนเค้กเหมือนรัฐบาลในอดีตจนภาพลักษณ์ย่อยยับ
วันที่ 27 พ.ค. 65 นายธนกร วังบุญคงชนะ โฆษกประจำสำนักนายกรัฐมนตรี กล่าวถึงกรณีที่นายสุทิน คลังแสง ประธานคณะกรรมการประงานพรรคร่วมฝ่ายค้าน (วิปฝ่ายค้าน) ระบุว่า การยื่นญัตติอภิปรายไม่ไว้วางใจน่าจะยื่นญัตติได้หลังร่าง พ.ร.บ.งบ 66 ผ่านวาระ 1 ซึ่งไม่เกินกลางเดือน มิ.ย.นี้ว่า รัฐบาลไม่ได้กังวลอะไร เพราะมั่นใจว่าไม่ได้ทำอะไรผิด โดยเฉพาะ พล.อ.ประยุทธ์ จันทร์โอชา นายกฯ และรมว.กลาโหมนั้น จะใช้โอกาสนี้ชี้แจงให้ประชาชนเข้าใจถึงสิ่งที่ฝ่ายค้านพยายามบิดเบือนข้อมูลต่าง ๆ มาโดยตลอดด้วย ทั้งนี้ ขอให้ฝ่ายค้านเตรียมข้อมูลที่อ้างว่ามีเยอะให้ดี ไม่ใช่พอถึงเวลาเอาจริงก็อ้างนั่นอ้างนี่จนเหลือแต่น้ำท่วมทุ่ง ซึ่งมีแต่จะทำให้ประชาชนต้องเสียเวลาไปเปล่า ๆ ที่ต้องมานั่งฟังวาทกรรมเสียดสี แต่ไร้ข้อเท็จจริงและไร้น้ำหนัก
ส่วนกรณีที่อ้างว่ารัฐบาลและ ส.ว.ดึงกฎหมายลูกออกไป เพื่อทำลายจังหวะฝ่ายค้าน หรือแท็กติกดีเลย์นั้น ไม่อยากให้ฝ่ายค้านทำตัวเป็นกระต่ายตื่นตูม กฎหมายลูกเป็นเรื่องของสภาฯ ที่จะดำเนินการกันไปตามขั้นตอน รัฐบาลไม่สามารถไปชี้นำหรือสั่งการอะไรได้ ฝ่ายค้านควรให้เกียรติ ส.ว.ด้วย เพราะต่างเป็นผู้ทรงคุณวุฒิทั้งสิ้น ไม่อยากให้ติดนิสัยในสมัยสภาฯ ผัวเมียเมื่อครั้งที่ฝ่ายค้านเป็นรัฐบาล แล้วคิดว่าคนอื่นจะต้องเป็นเหมือนตัวเอง
“การที่ฝ่ายค้านให้ฉายางบปี 66 ว่า ขอทานเลี้ยงวันเกิด หวังซื้อใจพรรคร่วมรัฐบาลเพื่อรักษาสถานะรัฐบาลนั้น ขณะนี้ความสัมพันธ์รัฐบาลเหนียวแน่น ถ้าจะมีการซื้อใจกันก็น่าจะเป็นการมุ่งมั่นแก้ปัญหาความเดือดร้อนโดยไม่สนใจเกมการเมืองเพื่อซื้อใจประชาชนมากกว่า ทั้งนี้ การจัดสรรงบประมาณนั้นรัฐบาลยึดความเดือดร้อนของประชาชนเป็นหลัก เพื่อไม่ให้เกิดภาพเหมือนรัฐบาลในอดีต ที่แย่งกันแบ่งก้อนเค้กจนภาพลักษณ์รัฐบาลต้องเสียหายย่อยยับ” นายธนกร กล่าว

ที่มา : https://www.thaigov.go.th/news/contents/details/55075