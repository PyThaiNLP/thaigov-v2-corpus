รัฐบาลไทย-ข่าวทำเนียบรัฐบาล-สำนักงานสลากฯ เผยบรรยากาศการขึ้นเงินรางวัล สลากดิจิทัลวันแรก มีประชาชนเดินทางมาขึ้นเงินรางวัลอย่างต่อเนื่อง โดยเป็นไปด้วยความเรียบร้อย สะดวก และไม่ยุ่งยาก


วันศุกร์ที่ 17 มิถุนายน 2565
พิมพ์
สำนักงานสลากฯ เผยบรรยากาศการขึ้นเงินรางวัล สลากดิจิทัลวันแรก มีประชาชนเดินทางมาขึ้นเงินรางวัลอย่างต่อเนื่อง โดยเป็นไปด้วยความเรียบร้อย สะดวก และไม่ยุ่งยาก
สลากดิจิทัลงวดวันที่ 16 มิถุนายน 2565 มีสลากถูกรางวัล 73,191 ใบ ผู้โชคดีถูกรางวัล 41,419 ราย และ ยอดเงินที่ถูกรางวัล 247,430,000 บาท
วันนี้ (วันที่ 17 มิถุนายน 2565) เวลา 14.00 น. นายลวรณ แสงสนิท ประธานกรรมการสลากกินแบ่งรัฐบาล กล่าวว่า การจำหน่ายสลากดิจิทัล งวดวันที่ 1 กรกฎาคม 65 ซึ่งขายเป็นงวดที่สอง 5,173,500 ฉบับ เริ่มจำหน่ายผ่านแอปเป๋าตัง ตั้งแต่ 06.00 น. ของวันที่ 17 มิถุนายน 2565 การจำหน่ายเป็นไปด้วยความราบรื่น โดยล่าสุด เมื่อเวลา 14.00 น. มียอดจำหน่าย 2,890,682 ฉบับ  จำนวนผู้ซื้อสลาก 521,427 ราย
สำหรับ การจ่ายรางวัลสลากดิจิทัลงวดแรกนั้น  ภาพรวมเป็นไปด้วยความเรียบร้อยดี โดยระบบได้มีการแจ้งเตือนการถูกรางวัลไปในแอปเป๋าตัง สำหรับผลสลากดิจิทัลงวดวันที่ 16 มิถุนายน 2565 มีสลากถูกรางวัล 73,191 ใบ ผู้โชคดีถูกรางวัล 41,419 ราย และ ยอดเงินที่ถูกรางวัล 247,430,000 บาท ขั้นตอนการรับรางวัล สะดวก ง่าย ไม่ยุ่งยาก ไม่ว่าจะเป็นการโอนเงินรางวัลภายใน 12 ชั่วโมง หรือ มาขึ้นรางวัลได้ที่สำนักงานสลาก  โดยตั้งแต่ช่วงเช้าวันนี้ มีผู้ถูกรางวัลสลากดิจิทัล เดินทางมารับรางวัลที่สำนักงานสลากอย่างคึกคัก ในส่วนของผู้ถูกรางวัลที่ 1 ได้ติดต่อมาขึ้นเงินรางวัลแล้ว 4  ราย  ซึ่งสำนักงานสลากไม่สามารถเปิดเผยข้อมูลได้ ยกเว้นผู้ถูกรางวัลจะเป็นผู้เปิดเผยข้อมูลด้วยตนเอง

ที่มา : https://www.thaigov.go.th/news/contents/details/55832