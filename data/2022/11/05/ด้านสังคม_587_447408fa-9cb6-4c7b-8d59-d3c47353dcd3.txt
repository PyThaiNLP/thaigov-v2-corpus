รัฐบาลไทย-ข่าวทำเนียบรัฐบาล-อนุทิน แจงวัคซีนไฟเซอร์ที่สหรัฐบริจาค 1 ล้านโดสไม่ล่าช้า อยู่ในขั้นตอนเตรียมเอกสารจากต้นทาง


วันจันทร์ที่ 27 กันยายน 2564
อนุทิน แจงวัคซีนไฟเซอร์ที่สหรัฐบริจาค 1 ล้านโดสไม่ล่าช้า อยู่ในขั้นตอนเตรียมเอกสารจากต้นทาง
รองนายกรัฐมนตรีและรัฐมนตรีว่าการกระทรวงสาธารณสุข แจงวัคซีนไฟเซอร์บริจาค 1 ล้านโดสจากสหรัฐอเมริกาอยู่ในขั้นตอนการจัดเตรียมเอกสารจากต้นทาง  ยืนยันไม่ล่าช้า หากเอกสารมาถึงดำเนินการแล้วเสร็จใน 2 สัปดาห์
วันนี้ (27 กันยายน 2564) นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข ให้สัมภาษณ์ กรณีสหรัฐอเมริกาจะบริจาควัคซีนไฟเซอร์ 1 ล้านโดสให้ประเทศไทย ว่า สถานทูตสหรัฐอเมริกาได้ออกแถลงการณ์ว่าอยู่ในขั้นตอนการจัดเตรียมเอกสาร รวมถึงแถลงการณ์จากเอกอัครราชทูตไทยประจำกรุงวอชิงตันระบุอย่างชัดเจนว่ายังไม่ได้รับบริจาค ซึ่งวัคซีนไฟเซอร์ที่รัฐบาลไทยจะได้รับจากสหรัฐอเมริกามีทั้งหมด  2.5 ล้านโดส มาถึงแล้ว 1.5 ล้านโดส ส่วนอีก 1 ล้านโดสเป็นเจตจำนงที่รัฐบาลสหรัฐอเมริกาจะมอบให้ซึ่งยังไม่มีการดำเนินการใดๆ ขอยืนยันว่าวัคซีนที่ได้รับบริจาคถือเป็นการเสริมความสัมพันธ์ระหว่างประเทศ
นายอนุทินกล่าวต่อว่า วัคซีนบริจาคเราจะได้รับเมื่อทางสหรัฐอเมริกามีความพร้อมซึ่งเป็นสิทธิของประเทศต้นทางที่จะบริจาค ไม่สามารถไปทวงได้ ยืนยันว่าหากส่งเอกสารมาเราไม่มีทางล่าช้าแน่นอน เช่นที่ผ่านมารัฐบาลญี่ปุ่นได้บริจาควัคซีนแอสตร้าเซนเนก้า 4 แสนกว่าโดสให้ไทยใช้เวลาติดต่อไม่เกิน 2 สัปดาห์วัคซีนล็อตดังกล่าวได้ถึงประเทศไทยเป็นที่เรียบร้อยแล้ว ทั้งนี้ วัคซีนล็อตที่ได้รับการบริจาคจะต้องมีการละเว้นการเรียกร้องสิทธิ์ต่างๆ เช่น อาการไม่พึงประสงค์จากการฉีดวัคซีน ซึ่งเป็นตามหลักสากล
******************************************** 27 กันยายน 2564

ที่มา : https://www.thaigov.go.th/news/contents/details/46240