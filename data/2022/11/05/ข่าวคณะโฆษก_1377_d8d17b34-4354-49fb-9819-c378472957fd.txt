รัฐบาลไทย-ข่าวทำเนียบรัฐบาล- โฆษกรัฐบาลเผย นายกฯ ชื่นชมความสำเร็จภูมิสถาปนิกไทยทีมผู้ออกแบบโครงการอุทยานจุฬา 100 ปี คว้ารางวัลชนะเลิศ ด้าน Urban Regeneration and Public Spaces ใน 12th Dubai International Award for Best Practic


วันศุกร์ที่ 8 เมษายน 2565
พิมพ์
โฆษกรัฐบาลเผย นายกฯ ชื่นชมความสำเร็จภูมิสถาปนิกไทยทีมผู้ออกแบบโครงการอุทยานจุฬา 100 ปี คว้ารางวัลชนะเลิศ ด้าน Urban Regeneration and Public Spaces ใน 12th Dubai International Award for Best Practic
โฆษกรัฐบาลเผย นายกฯ ชื่นชมความสำเร็จภูมิสถาปนิกไทยทีมผู้ออกแบบโครงการอุทยานจุฬา 100 ปี คว้ารางวัลชนะเลิศ ด้าน Urban Regeneration and Public Spaces ใน 12th Dubai International Award for Best Practices ขอบคุณที่สร้างชื่อเสียงให้ประเทศไทย
วันนี้ (8 เมษายน 2565) นายธนกร วังบุญคงชนะ โฆษกประจำสำนักนายกรัฐมนตรี เผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม แสดงความยินดีกับภูมิสถาปนิกชาวไทย “กชกร วรอาคม” และทีมผู้ออกแบบโครงการอุทยาน 100 ปี จุฬาลงกรณ์มหาวิทยาลัย ที่สามารถคว้ารางวัลชนะเลิศ 12th Dubai International Award for Best Practices ในงาน World Government Summit และ Expo 2020 Dubai ณ เมืองดูไบ สหรัฐอาหรับเอมิเรตส์ พร้อมทั้งขอบคุณทีมนักออกแบบที่เป็นตัวแทนสร้างชื่อเสียงและความภาคภูมิใจให้กับประเทศไทยบนเวทีระดับโลก
Dubai International Award for Best Practices จัดโดยรัฐบาลสหรัฐอาหรับเอมิเรตส์ ร่วมกับโครงการตั้งถิ่นฐานมนุษย์แห่งสหประชาชาติ (United Nations Human Settlements Programme : UN-HABITAT) เพื่อค้นหานวัตกรรมโครงการ (Innovation) ในการสร้างการพัฒนาที่ยั่งยืนต่อโลก ซึ่งรางวัลแบ่งออกเป็น 5 ประเภท ได้แก่ การฟื้นฟูเมืองและพื้นที่สาธารณะ (Urban Regeneration and Public Spaces) การพัฒนาอาคารอัจฉริยะ ด้วยนวัตกรรม อย่างยั่งยืน (Construction of Sustainable, Innovative and Smart Buildings) การจัดการระบบอาหารในเมืองอย่างยั่งยืน (Sustaining Urban Food Systems) การจัดการกับการเปลี่ยนแปลงสภาพภูมิอากาศและลดมลพิษ (Addressing Climate Change and Reducing Pollution) และการวางแผนและการจัดการโครงสร้างพื้นฐานของเมือง (Urban Infrastructure Planning and Management) ในครั้งนี้มีโครงการที่เข้าร่วมการประกวดทั้งหมด 2,950 โครงการ จาก 150 ประเทศ และประเทศไทยได้รับรางวัลชนะเลิศ 12th Dubai International Award for Best Practices สาขา การฟื้นฟูเมืองและพื้นที่สาธารณะ ได้รับรางวัลจาก เชค มัคทูม บิน โมฮัมเมด บิน ราชิด อัล มัคทูม (Sheikh Maktoum bin Mohammed bin Rashid Al Maktoum) รัฐมนตรีกระทรวงการคลัง ของสหรัฐอาหรับเอมิเรตส์ ผู้ครองนครเมืองดูไบ
“นายกรัฐมนตรีชื่นชมความสามารถของภูมิสถาปนิกและนักออกแบบชาวไทยที่ร่วมกันบูรณาการการทำงานเพื่อพัฒนาเมืองด้วยพื้นที่สาธารณะสีเขียวจนกลายเป็นหนึ่งในจุดพักผ่อนหย่อนใจ ตอบโจทย์ในการออกกำลังกาย และเป็นพื้นที่สีเขียวเพื่อการเรียนรู้ ที่สำคัญแห่งหนึ่งของคนกรุงเทพฯ ซึ่งเป็นผลงานออกแบบฝีมือชาวไทยที่เผยแพร่สู่สายตาชาวโลกได้อย่างเต็มภาคภูมิ ทั้งนี้ รัฐบาลให้ความสำคัญกับการแก้ไขปัญหาสิ่งแวดล้อม โดยได้ดำเนินการแก้ไขในทุกมิติอย่างต่อเนื่อง จึงต้องขอบคุณทุกหน่วยงานที่เกี่ยวข้องที่มีส่วนสนับสนุนผลักดันแนวคิดด้านการพัฒนาอย่างยั่งยืนภายใต้การเปลี่ยนแปลงทางสภาพภูมิอากาศจากปัญหาโลกร้อน อย่างไรก็ดี นายกรัฐมนตรีมุ่งหวังให้รางวัลด้านนวัตกรรมสีเขียวที่เป็นมิตรต่อสิ่งแวดล้อมในครั้งนี้ เป็นแรงบันดาลใจแก่ทุกฝ่ายในการร่วมหาทางเปลี่ยนแปลงช่วยให้ประชาชนมีวิถีชีวิตที่น่าอยู่และยั่งยืน” นายธนกรฯ กล่าว

ที่มา : https://www.thaigov.go.th/news/contents/details/53413