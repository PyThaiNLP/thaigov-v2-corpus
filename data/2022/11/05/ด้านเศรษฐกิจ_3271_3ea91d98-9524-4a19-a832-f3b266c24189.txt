รัฐบาลไทย-ข่าวทำเนียบรัฐบาล-กรมทางหลวงดำเนินการโครงการก่อสร้างทางหลวงหมายเลข 202 สายยโสธร - อำนาจเจริญ ตอน ยโสธร - บ้านน้ำปลีก จังหวัดยโสธร


วันพฤหัสบดีที่ 24 มีนาคม 2565
กรมทางหลวงดำเนินการโครงการก่อสร้างทางหลวงหมายเลข 202 สายยโสธร - อำนาจเจริญ  ตอน ยโสธร - บ้านน้ำปลีก จังหวัดยโสธร
เพื่อเป็นการสนับสนุนยุทธศาสตร์ด้านคมนาคมและระบบโลจิสติกส์ในภาคตะวันออกเฉียงเหนือ
กรมทางหลวง (ทล.) กระทรวงคมนาคม โดยสำนักก่อสร้างทางที่ 2 ดำเนินการโครงการก่อสร้างทางหลวงหมายเลข 202 สายยโสธร - อำนาจเจริญ ตอน ยโสธร - บ้านน้ำปลีก แล้วเสร็จ ระหว่าง กม. ที่ 267+630 - 300+423 ระยะทางยาวประมาณ 32.79 กิโลเมตร ในพื้นที่จังหวัดยโสธรเป็นมาตรฐานทางชั้นพิเศษ 4 ช่องจราจรตามนโยบายของนายศักดิ์สยาม ชิดชอบ รัฐมนตรีว่าการกระทรวงคมนาคม ซึ่งเป็นการสนับสนุนยุทธศาสตร์ด้านคมนาคมและระบบโลจิสติกส์ในภาคตะวันออกเฉียงเหนือ
โครงการก่อสร้างทางหลวงหมายเลข 202 สายยโสธร - อำนาจเจริญ ตอนยโสธร - บ้านน้ำปลีก เป็นโครงการก่อสร้างโครงข่ายทางหลวงแผ่นดินเชื่อมต่อระหว่างจังหวัดยโสธรกับจังหวัดอำนาจเจริญ ซึ่งเป็นแหล่งชุมชนมีปริมาณรถยนต์และรถบรรทุกสินค้าเดินทางเป็นจำนวนมาก ทำให้การจราจรหนาแน่น จำเป็นต้องได้รับการพัฒนาโครงข่ายเพิ่มประสิทธิภาพทางหลวงให้เกิดความคล่องตัวในการเดินทาง เพื่อให้ผู้สัญจรและรถบรรทุกสินค้าสามารถเดินทางเชื่อมโยงระหว่างจังหวัดยโสธรกับจังหวัดอำนาจเจริญ เป็นไปด้วยความรวดเร็วและปลอดภัย รวมถึงการเดินทางเชื่อมต่อไปยังจังหวัดอื่น ๆ ในกลุ่มภูมิภาคตะวันออกเฉียงเหนือตอนล่างทำได้อย่างมีประสิทธิภาพ รองรับการเป็น “ศูนย์กลางเศรษฐกิจของอนุภูมิภาคลุ่ม   แม่น้ำโขง” ซึ่งเป็นการสนับสนุนยุทธศาสตร์ด้านคมนาคมและระบบโลจิสติกส์
ทล. จึงก่อสร้างขยายสายทางดังกล่าว จาก 2 ช่องจราจรเป็น 4 ช่องจราจร โดยจุดเริ่มต้นโครงการอยู่ในพื้นที่ตำบลตาดทอง อำเภอเมือง จังหวัดยโสธร สิ้นสุดที่บ้านน้ำปลีก ตำบลน้ำปลีก อำเภอเมือง จังหวัดอำนาจเจริญ แบ่งการก่อสร้างเป็น 2 ตอน ตอนที่ 1 ระหว่าง กม. ที่ 267+630 - 283+980 ระยะทาง 16.35 กิโลเมตร และตอนที่ 2 ระหว่าง กม. ที่ 283+980 - 300+423 ระยะทางรวม 16.43 กิโลเมตร ลักษณะเป็นมาตรฐานทางชั้นพิเศษ ผิวทางแอสฟัลท์คอนกรีต ผิวจราจรกว้างช่องละ 3.5 เมตร ไหล่ทางด้านนอกกว้าง 2.5 เมตร แบ่งทิศทางการจราจรด้วยเกาะกลาง มีงานก่อสร้างสะพานข้ามคลอง และก่อสร้างศาลาทางหลวงในบริเวณสองข้างทางเพื่ออำนวยความสะดวกให้กับประชาชน พร้อมติดตั้งไฟฟ้าแสงสว่าง งบประมาณ 1,320,000,000 บาท
เมื่อโครงการดังกล่าวก่อสร้างแล้วเสร็จจะช่วยยกระดับความปลอดภัยและแก้ไขปัญหาจราจรโดยการระบายปริมาณการจราจรจากภาคตะวันออกเฉียงเหนือตอนล่างสู่ภาคตะวันออกเฉียงเหนือตอนบน และไปสู่ภาคตะวันออก เป็นการพัฒนาเศรษฐกิจในพื้นที่ ทำให้การขนส่งสินค้าและผลผลิตด้านการเกษตรต่าง ๆ สะดวกรวดเร็วยิ่งขึ้น ส่งเสริมการส่งออก ส่งเสริมอุตสาหกรรมและการเดินทางระหว่างประเทศในกลุ่มอาเซียนและการท่องเที่ยวในภูมิภาคอีกด้วย ทล. ขอความร่วมมือผู้ใช้ทาง “ชีวิตวิถีใหม่ ขับขี่อย่างปลอดภัย ไร้อุบัติเหตุ” ขับขี่ด้วยความระมัดระวังเพื่อความปลอดภัยของตัวท่านและผู้ร่วมทาง ประชาชนสามารถสอบถามเส้นทางการเดินทางได้ที่ สายด่วนกรมทางหลวง โทร 1586 (โทรฟรีทุกเครือข่ายตลอด 24 ชั่วโมง)

ที่มา : https://www.thaigov.go.th/news/contents/details/52900