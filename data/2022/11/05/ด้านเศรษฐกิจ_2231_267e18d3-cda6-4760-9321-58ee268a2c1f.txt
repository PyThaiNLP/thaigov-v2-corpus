รัฐบาลไทย-ข่าวทำเนียบรัฐบาล-กระทรวงเกษตรฯ ร่วมบูรณาการส่งเสริมสินค้าชุมชนผ่านงาน OTOP ไทย สู้ภัยโควิด-19


วันอังคารที่ 14 ธันวาคม 2564
กระทรวงเกษตรฯ ร่วมบูรณาการส่งเสริมสินค้าชุมชนผ่านงาน OTOP ไทย สู้ภัยโควิด-19
กระทรวงเกษตรฯ ร่วมบูรณาการส่งเสริมสินค้าชุมชนผ่านงาน OTOP ไทย สู้ภัยโควิด-19
นายอำพันธุ์ เวฬุตันติ รองปลัดกระทรวงเกษตรและสหกรณ์ เข้าร่วมงานแถลงข่าวงานโอท็อปไทย สู้ภัยโควิด-19 ณ ห้องประชุม The Mitr-ting Room ชั้น 5 ศูนย์การค้าสามย่านมิตรทาวน์ กรุงเทพฯ โดยมีนายสุทธิพงษ์ จุลเจริญ ปลัดกระทรวงมหาดไทย เป็นประธานงานแถลงข่าว ซึ่งการจัดงานในครั้งนี้ มีกำหนดจัดขึ้นระหว่างวันที่ 18 – 26 ธันวาคม 2564 ณ ชาเลนเจอร์ฮอล์ 1-3 ศูนย์แสดงสินค้าและการประชุมอิมแพ็ค เมืองทองธานี จังหวัดนนทบุรี มีวัตถุประสงค์เพื่อบรรเทาผลกระทบผู้ประกอบการ OTOP จากวิกฤติการณ์โควิด-19 ประชาสัมพันธ์สินค้าและจัดจำหน่ายผลิตภัณฑ์ OTOP และเพิ่มช่องทางการตลาดให้กับผู้ประกอบการ
สำหรับในส่วนของกระทรวงเกษตรและสหกรณ์ ได้ร่วมจัดแสดงนิทรรศการการขับเคลื่อนการส่งเสริมชุมชนและเกษตรกรในการสร้างผลิตภัณฑ์สินค้า ส่งเสริมการแปรรูปผลผลิตด้านการเกษตรเพื่อเพิ่มมูลค่า การส่งเสริมด้านการจัดการตลาดเพื่อความยั่งยืนของสินค้าชุมชน รวมทั้งร่วมออกบูธนำสินค้าและผลิตภัณฑ์การเกษตรมาจำหน่ายให้แก่ผู้ร่วมงานได้เลือกซื้อหากัน โดยภายในงานมีโซนแสดงและจำหน่ายผลิตภัณฑ์ OTOP กว่า 2,000 บูธ และกิจกรรมส่งเสริมการขายมากมาย ซึ่งคาดว่าจะสามารถสร้างรายได้เกิดเงินหมุนเวียนในระบบเศรษฐกิจไม่น้อยกว่า 750 ล้านบาท

ที่มา : https://www.thaigov.go.th/news/contents/details/49439