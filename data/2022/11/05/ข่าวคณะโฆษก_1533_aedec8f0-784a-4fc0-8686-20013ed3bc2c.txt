รัฐบาลไทย-ข่าวทำเนียบรัฐบาล-รัฐบาลเตรียมจัด 4 กิจกรรม ตามโครงการ “Unfolding Bangkok” ตั้งแต่ มิ.ย.65-ม.ค.66 ให้กรุงเทพฯ นำร่องกิจกรรมนำเสนอประเทศไทยและวัฒนธรรมไทยในมิติที่แตกต่าง


วันเสาร์ที่ 7 พฤษภาคม 2565
พิมพ์
รัฐบาลเตรียมจัด 4 กิจกรรม ตามโครงการ “Unfolding Bangkok” ตั้งแต่ มิ.ย.65-ม.ค.66 ให้กรุงเทพฯ นำร่องกิจกรรมนำเสนอประเทศไทยและวัฒนธรรมไทยในมิติที่แตกต่าง
รัฐบาลเตรียมจัด 4 กิจกรรม ตามโครงการ “Unfolding Bangkok” ตั้งแต่ มิ.ย.65-ม.ค.66 ให้กรุงเทพฯ นำร่องกิจกรรมนำเสนอประเทศไทยและวัฒนธรรมไทยในมิติที่แตกต่าง ดึงดูดทั้งนักท่องเที่ยวไทยและต่างชาติตามนโยบายเปิดประเทศ
วันที่ 7 พ.ค. 2565 น.ส.ไตรศุลี ไตรสรณกุล รองโฆษกประจำสำนักนายกรัฐมนตรี กล่าวว่า ตามที่คณะกรรมการบริหารสถานการณ์เศรษฐกิจจากผลกระทบจากการระบาดของโรคติดเชื้อไวรัสโคโรนา2019  หรือ ศบศ. ที่พล.อ.ประยุทธ์ จันทร์โอชา นายกรัฐมนตรีและรมว.กลาโหมเป็นประธาน เมื่อวันที่ 6 พ.ค. ได้เห็นชอบขยายระยะเวลาปีท่องเที่ยวไทยเพิ่มอีก 1 ปี เป็น 2565 – 2566  หรือ Visit Thailand Year 2022-2023: Amazing New Chapters หลังจากนี้รัฐบาลโดยกระทรวงการท่องเที่ยวและกีฬา การท่องเที่ยวแห่งประเทศไทย(ททท.) จะดำเนินกิจกรรมต่างๆ เพื่อนำเสนอประเทศไทและวัฒนธรรมไทยในมิติที่แตกต่าง เพื่อดึงดูดนักท่องเที่ยวทั้งชาวไทยและต่างชาติ ส่งเสริมและฟื้นฟูภาคการท่องเที่ยวตามนโยบายการเปิดประเทศเต็มรูปแบบตั้งแต่ วันที่ 1 พ.ค. 2565 เป็นต้นมา
ทั้งนี้ กิจกรรมต่างๆ จะเกิดขึ้นในเมืองการท่องเที่ยวที่สำคัญ โดยนำร่องที่กรุงเทพฯ ที่จะจัด 4 กิจกรรมภายใต้โครงการ Unfolding Bangkok ตามเทศกาลหรือวาระที่สำคัญของประเทศในช่วงเดือนมิ.ย.2565-ม.ค.2566 ตามแนวคิดการเล่าเรื่องราวประวัติศาสตร์ของกรุงเทพฯ และสร้างประสบการณ์ใหม่ให้กับนักท่องเที่ยว
น.ส.ไตรศุลี กล่าวว่า ททท. ซึ่งเป็นหน่วยงานหลักรับผิดชอบโครงการจะประสานหน่วยงานเกี่ยวข้องในการจัดกิจกรรมกระจายในหลายพื้นที่ สร้างสีสันให้กับกรุงเทพฯ มีการลงทุนปรับปรุงโบสถ์และวิหารของวัดในมุมที่คนอาจยังไม่รู้จัก(Unseen) ให้ดึงดูดนักท่องเที่ยวในระยะยาว จัดกิจกรรมนำเสนอวัฒนธรรมไทยตามสมัยนิยมและศักยภาพสร้างสรรค์ของประเทศไทยในช่วงการประชุมเอเปค ในเดือนพ.ค. 2565 โดยการสนับสนุนให้มีการใช้ศักยภาพคนรุ่นใหม่ในการสร้างสรรค์งานในกิจกรรมต่างๆ
“ททท. ได้ตั้งเป้าหมายการจัดกิจกรรมว่าจะสามารถดึงนักท่องเที่ยวต่างชาติเข้าสู่ประเทศไทยได้วันละ 20,000 คน ดึงดูดกลุ่มคนรุ่นใหม่ที่สนใจการท่องเที่ยวเชิงประสบการณ์ทั้งการท่องเที่ยวเชิงธรรมชาติและเชิงสร้างสรรค์ รวมถึงกลุ่มผู้สูงอายุที่กำลังซื้อสูงที่มองหากิจกรรมเชิงวัฒนธรรม”น.ส.ไตรศุลี กล่าว
น.ส.ไตรศุลี กล่าวว่า สำหรับ 4 กิจกรรมตามโครงการ Unfolding Bangkok ประกอบไปด้วยกิจกรรมทั้งดนตรี ประวัติศาสตร์และศิลปะ ได้แก่ 1) Sound of Music ซึ่งจะเป็นกิจกรรมดนตรีสดและการแสดง จัดขึ้นที่สวนเบญจกิตติ และห้างสรรพสินค้าย่านราชประสงค์ ในช่วงวันศุกร์-อาทิตย์ ระหว่างเดือนมิ.ย.-ก.ค. 2565
2)Greeting Bangkok ประกอบด้วย 2 กิจกรรมย่อย ได้แก่ Temple Hopping ที่จะเล่าเรื่องพระพุทธศาสนา ตกแต่งสถาปัตยกรรมของวัดในย่านพระนครและฝั่งธนบุรี และ Hidden Bangkok ที่จะมีการเปิดพื้นที่ที่ไม่ได้มีการเปิดให้เข้าชมบ่อย เช่น พิพิธภัณฑ์ อาคารสำคัญของทางราชการ  กิจกรรมนี้จัดขึ้นทุกวันระหว่างเดือนก.ค.-ก.ย. 2565 เป็นเวลา 3 เดือน
3)Vivid Chaopraya กิจกรรมสร้างสีสันให้กับแม่น้ำเจ้าพระยาด้วยแสงไฟและmapping สองฝั่งแม่น้ำ ซึ่งกิจกรรมนี้จัดขึ้นเพื่อเป็นการต้อนรับผู้เข้าร่วมประชุมเอเปค และเฉลิมฉลองช่วงก่อนเทศกาลปีใหม่ โดยดำเนินการในเดือนพ.ย.2565  และ4)Living Hualampong จะมีการพัฒนาสถานีรถไฟหัวลำโพงและพื้นที่โดยรอบ เช่นคลองผดุงกรุงเกษมเพื่อแสดงผลงานและการแสดงส่วนหนึ่งของเทศกาล Bangkok Design Week โดยกิจกรรมนี้จัดในช่วงเดือนธ.ค. 2565-ม.ค. 2566
ทั้งนี้ ททท. ตั้งเป้าหมายว่าในปี 2565 จะมีนักท่องเที่ยวต่างชาติที่ เดินทางเข้ามายังประเทศไทยประมาณ5-15 ล้านคน  สร้างรายได้ทั้งสิ้น 0.63-1.2 ล้านล้านบาท สำหรับการท่องเที่ยวโดยคนไทย คาดว่านักท่องเที่ยวภายในประเทศในปี 2565 จะอยู่ที่ 160 ล้านคน-ครั้ง สร้างรายได้รวม 0.66 ล้านล้านบาท ส่งผลให้รายได้รวมจากนักท่องเที่ยวทั้งชาวไทยและชาวต่างชาติรวมอยู่ที่ประมาณ1.3-1.8 ล้านล้านบาท

ที่มา : https://www.thaigov.go.th/news/contents/details/54319