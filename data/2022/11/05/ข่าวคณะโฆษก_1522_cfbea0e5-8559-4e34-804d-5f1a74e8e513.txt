รัฐบาลไทย-ข่าวทำเนียบรัฐบาล-โฆษกรัฐบาลเผย “นายกฯ” แนะ รร. ครู นักเรียน ผู้ปกครอง เตรียมความพร้อมเปิดภาคเรียน 1/2565 รูปแบบการเรียน On-Site ย้ำมาตรการตัดความเสี่ยงสร้างภูมิคุ้มกันด้วย 3T1V ป้องกันโควิด-19


วันพฤหัสบดีที่ 5 พฤษภาคม 2565
พิมพ์
โฆษกรัฐบาลเผย “นายกฯ”  แนะ รร. ครู  นักเรียน ผู้ปกครอง เตรียมความพร้อมเปิดภาคเรียน 1/2565 รูปแบบการเรียน On-Site ย้ำมาตรการตัดความเสี่ยงสร้างภูมิคุ้มกันด้วย 3T1V ป้องกันโควิด-19
โฆษกรัฐบาลเผย “นายกฯ”  แนะ รร. ครู  นักเรียน ผู้ปกครอง เตรียมความพร้อมเปิดภาคเรียน 1/2565 รูปแบบการเรียน On-Site ย้ำมาตรการตัดความเสี่ยงสร้างภูมิคุ้มกันด้วย 3T1V ป้องกันโควิด-19  ด้วยมาตรการ 6-6-7 เข้ม พร้อมเตรียมแผนเผชิญเหตุในกรณีพบผู้ติดเชื้อ
วันนี้ (5 พฤษภาคม 2565) นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า พลเอกประยุทธ์ จันทร์โอชา แนะสถานศึกษา ครู นักเรียน ผู้ปกครอง เตรียมความพร้อมเปิดภาคเรียน 1/2565 เน้นรูปแบบการเรียน On-Site โดยมอบหมายกระทรวงสาธารณสุขและกระทรวงศึกษาธิการ บูรณาการการทำงานปรับเปลี่ยนมาตรการการจัดการเรียนการสอนที่เหมาะสมกับสถานการณ์ เข้มงวดแนวทางเฝ้าระวังและเตรียมความพร้อม ด้วยมาตรการ 3T1V คือ T : Thai Stop Covid Plus (TSC+) สถานศึกษาต้องประเมินตนเองเตรียมพร้อมก่อนเปิดเรียน T : Thai Save Thai (TST) นักเรียน ครู และบุคลากรทางการศึกษามีการประเมินความเสี่ยงตนเองเป็นประจำ T : Test ตรวจคัดกรอง เฝ้าระวังอย่างเหมาะสม เช่น ATK เมื่อมีความเสี่ยงหรือมีอาการ V :Vaccine ครู บุคลากร ผู้ปกครอง และเด็ก อายุ 5-18 ปี ได้รับวัคซีนโควิด 19 ตามเกณฑ์ พร้อมมาตรการ 6-6-7 คือ สร้างความปลอดภัยด้วย 6 หลัก (DMHT-RC) ได้แก่ เว้นระยะห่าง สวมหน้ากาก ล้างมือ ตรวจคัดกรอง ลดแออัด ทำความสะอาด ร่วมกับ 6 มาตรการเสริม (SSET-CQ) ได้แก่ ดูแลตนเอง ใช้ช้อนส่วนตัว ทานอาหารปรุงสุกใหม่ ลงทะเบียนเข้า-ออก สำรวจตรวจสอบ กักกันตนเอง และ 7 มาตรการเข้ม  ได้แก่ 1)ประเมิน Thai Stop Covid Plus (TSC+) และรายงานผล ผ่าน MOECOVID 2)ทำกิจกรรมกลุ่มย่อย (Small Bubble) 3)จัดระบบการให้บริการอาหารตามหลักสุขาภิบาลและโภชนาการ 4)มีอนามัยสิ่งแวดล้อมตามเกณฑ์มาตรฐาน 5)มีแผนเผชิญเหตุ มีการซักซ้อม รวมถึง การเตรียมพร้อม School Isolation 6)ควบคุมดูแลการเดินทางจากบ้านไปโรงเรียนให้ปลอดภัยเน้นมาตรการปลอดภัยรถ โรงเรียน และ 7)School Pass สำหรับนักเรียน ครู และบุคลากรในสถานศึกษา  นายกรัฐมนตรี ยังแนะให้สถานศึกษาและครู จัดการเหลื่อม เวลาเด็กทั้ง การรับประทานอาหารกลางวัน และการเล่นร่วมกัน ไม่ให้เป็นการรวมตัวของเด็กจำนวนมากเกินไป พร้อมเตรียมแผนเผชิญเหตุในกรณีเจอผู้ติดเชื้อหรือเป็นผู้สัมผัสเสี่ยงสูงต้องมีมาตรการรองรับ โดยไม่ดำเนินการปิดชั้นเรียนหรือโรงเรียนโดยไม่จำเป็น
สำหรับรายงานสถานการณ์การแพร่ระบาดของโควิด–19 วันนี้ (5 พฤษภาคม 2565) พบผู้ป่วยติดเชื้อรายใหม่ รวม 9,790 ราย จำแนกเป็น ผู้ป่วยจากในประเทศ 9,786 ราย ผู้ป่วยมาจากต่างประเทศ 4 ราย ทำให้มียอดผู้ป่วยสะสม 2,077,179 ราย (ตั้งแต่ 1 มกราคม 2565) และมีผู้หายป่วยกลับบ้าน 17,109 ราย หายป่วยสะสม 2,001,925 ราย (ตั้งแต่ 1 มกราคม 2565) ผู้ป่วยกำลังรักษา 101,281 ราย เสียชีวิต 54 ราย และรายงานจำนวนผู้ป่วยปอดอักเสบรักษาตัวอยู่ในโรงพยาบาล 1,638 ราย เฉลี่ยจังหวัดละ 21 ราย โดยมีอัตราครองเตียง ร้อยละ 20.1
---------------

ที่มา : https://www.thaigov.go.th/news/contents/details/54228