รัฐบาลไทย-ข่าวทำเนียบรัฐบาล-โฆษกรัฐบาล เผย “นายกฯ” ห่วงใยเหตุการณ์เครื่องบินตกที่ จ.ชัยภูมิ สั่งการให้ดูแลเร่งให้ความช่วยเหลือ พร้อมขอความร่วมมือประชาชนอย่าเข้าใกล้พื้นที่เกิดเหตุ เพื่อความปลอดภัย


วันอังคารที่ 8 มีนาคม 2565
พิมพ์
โฆษกรัฐบาล เผย “นายกฯ” ห่วงใยเหตุการณ์เครื่องบินตกที่ จ.ชัยภูมิ สั่งการให้ดูแลเร่งให้ความช่วยเหลือ พร้อมขอความร่วมมือประชาชนอย่าเข้าใกล้พื้นที่เกิดเหตุ เพื่อความปลอดภัย
​โฆษกรัฐบาล เผย “นายกฯ” ห่วงใยเหตุการณ์เครื่องบินตกที่ จ.ชัยภูมิ สั่งการให้ดูแลเร่งให้ความช่วยเหลือ พร้อมขอความร่วมมือประชาชนอย่าเข้าใกล้พื้นที่เกิดเหตุ เพื่อความปลอดภัย
วันนี้ 8 มีนาคม 2565 นายธนกร วังบุญคงชนะ โฆษกประจำสำนักนายกรัฐมนตรี เปิดเผยถึง เหตุการณ์เครื่องบินขับไล่ F-16A หมายเลข 10331 สังกัดฝูงบิน 103 กองบิน 1 จังหวัดนครราชสีมา กองทัพอากาศ ประสบอุบัติเหตุตกขณะฝึกซ้อมบิน บริเวณเขตจังหวัดชัยภูมิ เมื่อช่วงบ่ายที่ผ่านมา โดยพลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม รับทราบ และห่วงใยต่อเหตุการณ์ดังกล่าว พร้อมสั่งการหน่วยงานที่เกี่ยวข้องเร่งให้ความช่วยเหลือผู้ประสบเหตุ และตรวจสอบหาสาเหตุโดยด่วน
โฆษกรัฐบาลกล่าวว่า ทั้งนี้ เบื้องต้นยังไม่มีรายงานผู้เสียชีวิต โดยนักบินสามารถดีดตัวออกจากเครื่องบินได้อย่างปลอดภัย และขณะนี้ทีมค้นหาและช่วยชีวิตของกองทัพอากาศ ได้เดินทางเข้าพื้นที่ที่ประสบอุบัติเหตุเพื่อให้ความช่วยเหลือแก่นักบินแล้ว อย่างไรก็ดี คณะกรรมการสอบสวนอากาศยานอุบัติเหตุกองทัพอากาศจะลงพื้นที่เพื่อทำการตรวจสอบความเสียหายและสืบหาสาเหตุโดยเร่งด่วนต่อไป
“ด้วยความห่วงใย นายกฯ กำชับหน่วยงานที่เกี่ยวข้องเร่งดำเนินการให้ความช่วยเหลือผู้ได้รับผลกระทบจากเหตุการณ์ดังกล่าว ทั้งนักบิน เจ้าหน้าที่ที่เกี่ยวข้อง และพี่น้องประชาชนในบริเวณใกล้เคียง พร้อมทั้งให้ตรวจสอบหาสาเหตุของอุบัติเหตุดังกล่าว เพื่อกำหนดแนวทางการป้องกัน และเพิ่มความระมัดระวังในการฝึกซ้อมบินมากขึ้น ตลอดจนขอความร่วมมือประชาชนในพื้นที่ให้ระมัดระวังอันตรายและอย่าเข้าใกล้พื้นที่อากาศยานอุบัติเหตุ”
-------------------

ที่มา : https://www.thaigov.go.th/news/contents/details/52337