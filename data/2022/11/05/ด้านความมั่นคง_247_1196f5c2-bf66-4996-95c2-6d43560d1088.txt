รัฐบาลไทย-ข่าวทำเนียบรัฐบาล-รมว.สุชาติ วางศิลาฤกษ์อาคารที่ทำการสำนักงานจัดหางาน จ.นครปฐม แห่งใหม่ อำนวยความสะดวกประชาชนผู้มาติดต่อราชการครบวงจร


วันจันทร์ที่ 20 กันยายน 2564
พิมพ์
รมว.สุชาติ วางศิลาฤกษ์อาคารที่ทำการสำนักงานจัดหางาน จ.นครปฐม แห่งใหม่ อำนวยความสะดวกประชาชนผู้มาติดต่อราชการครบวงจร
รมว.สุชาติ วางศิลาฤกษ์อาคารที่ทำการสำนักงานจัดหางาน จ.นครปฐม แห่งใหม่ อำนวยความสะดวกประชาชนผู้มาติดต่อราชการครบวงจร
เมื่อวันที่ 20 กันยายน 2564 นายสุชาติ ชมกลิ่น รัฐมนตรีว่าการกระทรวงแรงงาน เป็นประธานวางศิลาฤกษ์อาคารที่ทำการสำนักงานจัดหางานจังหวัดนครปฐมแห่งใหม่ ตั้งอยู่ที่ตำบลดอนยายหอม อำเภอเมืองนครปฐม จังหวัดนครปฐม ทั้งนี้ เพื่อรองรับการให้บริการประชาชนด้านการส่งเสริมการมีงานทำ ให้กับประชาชนทุกกลุ่มเป้าหมาย การควบคุมการทำงานของคนต่างด้าว และงานสนับสนุนตามภารกิจของกรมการจัดหางาน กระทรวงแรงงาน และอำนวยความสะดวกประชาชนที่จะมาติดต่อราชการอีกด้วย โดยมี นายสุรชัย ชัยตระกูลทอง ผู้ช่วยรัฐมนตรีประจำกระทรวงแรงงาน นางธิวัลรัตน์ อังกินันทน์ ที่ปรึกษารัฐมนตรีว่าการกระทรวงแรงงาน นายสุเทพ ชิตยวงษ์ เลขานุการรัฐมนตรีว่าการกระทรวงแรงงาน พล.ต.ต.นันทชาติศุภมงคล ประจำสำนักเลขาธิการนายกรัฐมนตรี ปฏิบัติหน้าที่ประจำกระทรวงแรงงาน นางเธียรรัตน์ นะวะมะวัฒน์  โฆษกกระทรวงแรงงาน (ฝ่ายการเมือง) นายไพโรจน์ โชติกเสถียร อธิบดีกรมการจัดหางาน นายสุรศักดิ์ เจริญศิริโชติ ผู้ว่าราชการจังหวัดนครปฐม พร้อมด้วยผู้บริหารระดับสูงกระทรวงแรงงานและหัวหน้าส่วนราชการหน่วยงานในจังหวัดนครปฐม เข้าร่วมในครั้งนี้ด้วย
โดย นายสุชาติ กล่าวว่า รัฐบาลภายใต้การนำของท่าน พล.อ.ประยุทธ์ จันทร์โอชา นายกรัฐมนตรี และ รมว.กลาโหม และกระทรวงแรงงานภายใต้การนำของ พล.อ.ประวิตร วงษ์สุวรรณรองนายกรัฐมนตรี ได้ให้ความสำคัญกับการขับเคลื่อนเศรษฐกิจของประเทศภายใต้สถานการณ์การแพร่ระบาดของโควิด-19 โดยการสนับสนุนการจ้างงานที่มีคุณค่า มั่นคง และยั่งยืน ให้พี่น้องประชาชนได้ทำงานที่เหมาะสมกับความรู้ ความสามารถ และความถนัด มีรายได้เลี้ยงดูตนเองและครอบครัว มีคุณภาพชีวิตในการทำงานที่ดี และมีหลักประกันทางสังคม
“ผมขอแสดงความยินดีกับคณะเจ้าหน้าที่สำนักงานจัดหางานจังหวัดนครปฐมที่จะได้มีอาคารสำนักงานใหม่ และประชาชนที่มาติดต่อราชการจะได้รับความสะดวกสบาย เนื่องจากมีพื้นที่ให้บริการกว้างขึ้น มีที่จอดรถเพียงพอ มีเส้นทางคมนาคมที่เชื่อมต่อกับศูนย์ราชการ และสามารถติดต่อรับบริการจากหน่วยงานราชการอื่นได้เป็นอย่างดี ในส่วนของสำนักงานจัดหางานจังหวัดมีภารกิจสำคัญในการให้บริการประชาชนทุกกลุ่มเป้าหมายด้วยความห่วงใยและเอาใจใส่ ทั้งผู้ว่างงาน นักเรียน นักศึกษา ผู้พ้นโทษ กลุ่มเปราะบาง ผู้พิการ ผู้สูงอายุ และผู้ขาดโอกาสทางสังคม รวมถึงผู้ประกอบการที่ต้องการจ้างแรงงานไทยและแรงงานต่างด้าว เพื่อให้ประชาชนมีงานทำ มีรายได้ที่มั่นคงและยั่งยืน สอดคล้องกับนโยบายของรัฐบาล “เราจะไม่ทิ้งใครไว้ข้างหลัง” นายสุชาติ กล่าวในท้ายสุด
ด้าน นายไพโรจน์ โชติกเสถียร อธิบดีกรมการจัดหางาน กล่าวว่า เนื่องจากสำนักงานจัดหางานจังหวัดนครปฐม เริ่มตั้งขึ้นเมื่อปี 2536 โดยเช่าอาคารพาณิชย์ 3 ชั้น 2 ห้อง ตั้งอยู่บริเวณถนนราชดำเนิน (ถนนต้นสน) ตำบลพระปฐมเจดีย์ อำเภอเมืองนครปฐม จังหวัดนครปฐม ต่อมาปี2540 ได้ย้ายสำนักงานมาที่อาคารพาณิชย์ 3 ชั้น 2 ห้อง ถนนนวเขต ตำบลพระประโทน   อำเภอเมืองนครปฐม จังหวัดนครปฐม และปี 2544 ได้ย้ายอาคารอีกครั้งบริเวณถนนนวเขต เป็นอาคารพาณิชย์ 3 ชั้น 4 ห้อง ในปี 2554 ได้ย้ายสถานที่ตั้งบริเวณ ถนนเพชรเกษม ตำบลห้วยจรเข้อำเภอเมืองนครปฐม จังหวัดนครปฐม เป็นอาคารพาณิชย์ 4 ชั้น 6 ห้อง เป็นที่ทำการจนถึงปัจจุบัน ซึ่งเป็นอาคารเช่า ต้องเสียค่าเช่าต่อปีเป็นจำนวนมาก ประกอบกับปัจจุบันมีผู้มารับบริการวันละ 200 - 300 คน ทำให้พื้นที่ใช้สอยไม่เพียงพอต่อภารกิจการให้บริการของหน่วยงาน กรมการจัดหางาน จึงได้ขอใช้พื้นที่ราชพัสดุ เพื่อก่อสร้างอาคารที่ทำการสำนักงานจัดหางานจังหวัดนครปฐมแห่งใหม่ บนพื้นที่  3 ไร่ เป็นอาคาร 2 ชั้น สำหรับให้บริการประชาชนด้านการส่งเสริมการมีงานทำ ให้กับประชาชนทุกกลุ่มเป้าหมาย การควบคุมการทำงานของคนต่างด้าว และงานสนับสนุนตามภารกิจ พร้อมห้องประชุมและสถานที่จอดรถ กรมการจัดหางานได้จัดสรรงบลงทุน สิ่งก่อสร้างรายการอาคารสำนักงานจังหวัดนครปฐม แห่งใหม่ ตำบลดอนยายหอม อำเภอเมืองนครปฐม จังหวัดนครปฐม วงเงินงบประมาณทั้งสิ้นกว่า 24 ล้านบาท ให้สำนักงานจัดหางานจังหวัดนครปฐม โดยกำหนดการก่อสร้าง 400 วัน ระหว่างวันที่ 1 เมษายน2564 – 5 พฤษภาคม 2565 และมีแผนขอรับการจัดสรรงบประมาณก่อสร้างอาคารอเนกประสงค์สำหรับจัดกิจกรรมส่งเสริมการประกอบอาชีพและสาธิตอาชีพแบบบูรณาการ ซึ่งจะเป็นประโยชน์ต่อประชาชนให้มีอาชีพ มีรายได้อย่างยั่งยืน ทั้งนี้ มีหน่วยงานราชการที่จะดำเนินการก่อสร้างที่ทำการสำนักงาน บนพื้นที่ผืนเดียวกันกับสำนักงานจัดหางานจังหวัดนครปฐม จำนวน24 ไร่ รวม 6 หน่วยงาน ซึ่งเป็นการอำนวยความสะดวกประชาชนที่จะมาติดต่อราชการอีกด้วย
+++++++++++++++++++
กองเผยแพร่และประชาสัมพันธ์
20 กันยายน 2564

ที่มา : https://www.thaigov.go.th/news/contents/details/46000