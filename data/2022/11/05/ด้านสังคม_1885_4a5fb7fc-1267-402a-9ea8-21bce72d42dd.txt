รัฐบาลไทย-ข่าวทำเนียบรัฐบาล-รมว.พม. ห่วงใยประชาชนเดือดร้อนจากน้ำป่าไหลหลากในพื้นที่ จ.พิษณุโลก พร้อมสั่งทีม One Home พม. เร่งช่วยเหลือเต็มที่


วันอังคารที่ 2 สิงหาคม 2565
รมว.พม. ห่วงใยประชาชนเดือดร้อนจากน้ำป่าไหลหลากในพื้นที่ จ.พิษณุโลก พร้อมสั่งทีม One Home พม. เร่งช่วยเหลือเต็มที่
รมว.พม. ห่วงใยประชาชนเดือดร้อนจากน้ำป่าไหลหลากในพื้นที่ จ.พิษณุโลก พร้อมสั่งทีม One Home พม. เร่งช่วยเหลือเต็มที่
วันที่ 1 ส.ค. 65 นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) มีความห่วงใยประชาชนที่ได้รับผลกระทบจากเหตุการณ์ฝนตกหนัก เมื่อช่วงเช้าของวานนี้ (31 ก.ค. 65) ทำให้น้ำป่าจากเทือกเขาไหลหลากเข้าท่วมบ้านบ่อโพธิ์ หมู่ 1 ตำบลบ่อโพธิ์ อำเภอนครไทย จังหวัดพิษณุโลก ซึ่งบางจุดมีน้ำท่วมบ้านเรือนสูงกว่า 150 เซนติเมตร ทั้งนี้ มีบ้านเรือนประชาชนได้รับความเสียหายกว่า 40 หลังคาเรือน รวมทั้งสิ่งของเครื่องใช้ที่จำเป็นภายในบ้านและผลผลิตทางการเกษตร ซึ่งขณะนี้ นายรณรงค์ นครจินดา รองผู้ว่าราชการจังหวัดพิษณุโลก พร้อมด้วย นางอรนุช ชัยชาญ พัฒนาสังคมและความมั่นคงของมนุษย์จังหวัดพิษณุโลก และทีม One Home พม. จังหวัดพิษณุโลก รวมทั้งหน่วยงานที่เกี่ยวข้อง ได้ร่วมลงพื้นที่สำรวจความเสียหาย โดยเฉพาะครอบครัวกลุ่มเปราะบางที่มีเด็ก ผู้สูงอายุ คนพิการ และเร่งให้การช่วยเหลือตามภารกิจกระทรวง พม. โดยได้มอบถุงยังชีพให้แก่ประชาชนผู้ได้รับผลกระทบ จำนวน 39 หลังคาเรือน เพื่อบรรเทาความเดือดร้อนในเบื้องต้น อีกทั้งประสานหน่วยงานในพื้นที่เพื่อเตรียมที่พักชั่วคราว นอกจากนี้ จะพิจารณาเงินสงเคราะห์ช่วยเหลือผู้ประสบปัญหาทางสังคมกรณีฉุกเฉินโดยด่วนต่อไป ทั้งนี้ สามารถติดต่อกระทรวง พม. เพื่อขอความช่วยเหลือตลอด 24 ชั่วโมง ได้ที่ สายด่วน พม. โทร. 1300 และสำนักงานพัฒนาสังคมและความมั่นคงของมนุษย์จังหวัด ตลอดจนอาสาสมัครพัฒนาสังคมและความมั่นคงของมนุษย์ (อพม.) ในพื้นที่ได้อีกด้วย

ที่มา : https://www.thaigov.go.th/news/contents/details/57511