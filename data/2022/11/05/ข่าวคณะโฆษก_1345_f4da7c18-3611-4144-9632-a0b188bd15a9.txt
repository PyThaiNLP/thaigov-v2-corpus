รัฐบาลไทย-ข่าวทำเนียบรัฐบาล-โฆษกรัฐบาล เผย “นายกฯ” สนับสนุนการปรับภูมิทัศน์ทั่วกรุงเทพ ฯ ชู "โครงการปรับปรุงภูมิทัศน์คลองโอ่งอ่าง" ยกระดับคุณภาพชีวิต สร้างรายได้ให้คนในพื้นที่


วันอาทิตย์ที่ 3 เมษายน 2565
พิมพ์
โฆษกรัฐบาล เผย  “นายกฯ” สนับสนุนการปรับภูมิทัศน์ทั่วกรุงเทพ ฯ ชู "โครงการปรับปรุงภูมิทัศน์คลองโอ่งอ่าง"  ยกระดับคุณภาพชีวิต สร้างรายได้ให้คนในพื้นที่
โฆษกรัฐบาล เผย  “นายกฯ” สนับสนุนการปรับภูมิทัศน์ทั่วกรุงเทพ ฯ ชู "โครงการปรับปรุงภูมิทัศน์คลองโอ่งอ่าง"  ยกระดับคุณภาพชีวิต สร้างรายได้ให้คนในพื้นที่ มอบ กทม. กวดขันมาตรการ COVID Free Setting รองรับนักท่องเที่ยว ช่วงวันหยุดเทศกาลสงกรานต์ นี้
วันนี้ (3 เม.ย.65) นายธนกร วังบุญคงชนะ โฆษกประจำสำนักนายกรัฐมนตรี กล่าวว่า รัฐบาลภายใต้การนำของพล.อ.ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ได้ให้ความสำคัญการแก้ไขปัญหาสิ่งแวดล้อมมาเพื่อชุมชนเมืองมาโดยตลอด ได้อนุมัติงบประมาณเพื่อการพัฒนาปรับภูมิทัศน์ พลิกฟื้นชีวิตของประชาชนริมคลอง จนประสบความสำเร็จตามลำดับ อาทิ โครงการปรับปรุงภูมิทัศน์คลองโอ่งอ่าง เป็นส่วนหนึ่งของแผนขยายการดำเนินการปรับภูมิทัศน์คลองรอบเกาะรัตนโกสินทร์ และคลองอื่น ๆ ทั่วกรุงเทพมหานคร ที่รัฐบาลสนับสนุนงบประมาณให้กรุงเทพมหานครปรับปรุงให้สวยงาม ยกระดับคุณภาพชีวิต พัฒนาเป็นแหล่งท่องเที่ยว ต่อยอดมูลค่าทางเศรษฐกิจ สร้างรายได้ให้คนในพื้นที่   รวมทั้งโครงการปรับปรุงภูมิทัศน์คลองลาดพร้าว การบำบัดน้ำเสียในคลองเปรมประชากรตั้งแต่กรุงเทพฯ-พระนครศรีอยุธยา รวมถึงการพัฒนาคู คลองชั้นในของกรุงเทพมหานคร โดยนายกรัฐมนตรียังริเริ่มให้พัฒนาระบบการเดินเรือในคลองผดุงกรุงเกษมเพื่อเชื่อมต่อกับระบบขนส่งสาธารณะหลัก เช่น รถโดยสารประจำทาง รถไฟฟ้าและเรือด่วนเจ้าพระยา ทำให้กรุงเทพฯ เป็นเมืองแรกในภูมิภาคอาเซียนที่เพิ่มทางเลือกการเดินทางด้วยบริการเรือขนส่งสาธารณะ ตามนโยบาย “ล้อ ราง เรือ” ช่วยลดมลพิษทางเสียงและปัญหาฝุ่นละอองPM 2.5  จนได้รับรางวัล 2020 Asian Townscape Awards จากโครงการตั้งถิ่นฐานมนุษย์แห่งสหประชาชาติ (United Nations Human Settlements Programme: UN-HABITAT) ยืนยันความสำเร็จของโครงการพัฒนาคูคลองของรัฐบาลที่ได้รับการยอมรับในระดับโลก
“นายกรัฐมนตรีได้เน้นย้ำนโยบายของรัฐบาล เดินหน้าฟื้นฟูคูคลองในกรุงเทพฯ ให้กลับมาสวยงาม และยังต้องสร้างประโยชน์เป็นแหล่งท่องเที่ยว เป็นเส้นทางคมนาคมใหม่ เพิ่มประสิทธิภาพการระบายน้ำ ช่วยป้องกันน้ำท่วมอีกด้วย  ทั้งนี้  ยังคาดว่าช่วงเทศกาลสงกรานต์นี้   คลองโอ่งอ่างจะเป็นอีกหนึ่งสถานที่ประชาชนให้ความสนใจ จึงขอให้ กทม. กำชับเจ้าหน้าที่จัดเตรียมความพร้อมของสถานที่ตามมาตรการสาธารณสุข COVID Free Setting อย่างเคร่งครัดเพื่อรองรับนักท่องเที่ยวทั้งชาวไทยและชาวต่างประเทศที่จะร่วมกิจกรรมหรือชื่นชมบรรยากาศให้มีความสุขและปลอดภัย” นายธนกร กล่าว
————-

ที่มา : https://www.thaigov.go.th/news/contents/details/53236