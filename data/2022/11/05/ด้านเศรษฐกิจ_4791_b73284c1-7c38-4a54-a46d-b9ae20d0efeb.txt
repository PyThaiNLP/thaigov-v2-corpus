รัฐบาลไทย-ข่าวทำเนียบรัฐบาล-กรมทางหลวงชนบทสำรวจออกแบบถนนเลียบแม่น้ำโขง “นาคาวิถี” จังหวัดมุกดาหารและนครพนม เชื่อมไทย - สปป.ลาว


วันจันทร์ที่ 15 สิงหาคม 2565
กรมทางหลวงชนบทสำรวจออกแบบถนนเลียบแม่น้ำโขง “นาคาวิถี” จังหวัดมุกดาหารและนครพนม เชื่อมไทย - สปป.ลาว
กว่า 43 กิโลเมตร แล้วเสร็จ ส่งเสริมเศรษฐกิจการท่องเที่ยวและคมนาคมขนส่งในอนาคต สู่การสร้างงานสร้างรายได้ให้กับประชาชนในพื้นที่อย่างยั่งยืน
กรมทางหลวงชนบท (ทช.) กระทรวงคมนาคม ได้ดำเนินการสำรวจและออกแบบโครงการก่อสร้างขยายถนนเลียบแม่น้ำโขงนาคาวิถี ช่วงสะพานมิตรภาพไทย - ลาว (แห่งที่ 2) - พระธาตุพนม อำเภอเมือง และธาตุพนม จังหวัดมุกดาหาร และนครพนม แล้วเสร็จ ทั้งนี้ จากนโยบายของนายศักดิ์สยาม ชิดชอบ รัฐมนตรีว่าการกระทรวงคมนาคม ในเรื่องการเพิ่มศักยภาพต่อเติมโครงข่ายทางให้มีความสมบูรณ์มากยิ่งขึ้น พัฒนาถนนให้เป็นถนนเพื่อการท่องเที่ยวและเส้นทางชมทิวทัศน์ (Scenic Route) รวมทั้งยกระดับถนนให้มีความสะดวกปลอดภัยในการเดินทางอย่างเต็มประสิทธิภาพ สนับสนุนให้เกิดการขยายตัวทางด้านเศรษฐกิจการท่องเที่ยว การขนส่ง การลงทุนในพื้นที่ อันจะนำไปสู่การสร้างงาน สร้างรายได้ให้กับประชาชนอย่างยั่งยืน ทช. จึงมีแผนที่จะพัฒนาโครงสร้างพื้นฐาน โดยร่วมมือกับการท่องเที่ยวแห่งประเทศไทย (ททท.) พัฒนาเส้นทางเลียบแม่น้ำโขงให้เป็นถนนเพื่อการท่องเที่ยว ภายใต้กรอบของยุทธศาสตร์ชาติ 20 ปี (พ.ศ. 2561 - 2580) จึงได้ดำเนินการสำรวจและออกแบบโครงการก่อสร้างขยายถนนเลียบแม่น้ำโขงนาคาวิถี ช่วงสะพานมิตรภาพไทย - ลาว (แห่งที่ 2) - พระธาตุพนม อำเภอเมือง และธาตุพนม จังหวัดมุกดาหาร และนครพนม พร้อมปรับปรุงพื้นที่และทัศนียภาพ ซึ่งปัจจุบันได้ดำเนินการสำรวจและออกแบบแล้วเสร็จสมบูรณ์ และจะเตรียมของบประมาณในปี 2567 ต่อไป โดยแนวเส้นทางมีจุดเริ่มต้นบริเวณจวนผู้ว่าราชการจังหวัดมุกดาหาร - สะพานมิตรภาพไทย - ลาว แห่งที่ 2 (มุกดาหาร - สะหวันนะเขต) - หาดมโนภิรมย์ - วัดสองคอน - แก่งกะเบา และไปสิ้นสุดโครงการบริเวณทางเข้าพระธาตุพนม บนโครงข่ายถนนทางหลวงชนบททสาย มห.3003 และ นพ.3015 รวมระยะทาง 43.485 กิโลเมตร ซึ่งตลอดสายทางผู้ใช้เส้นทางจะได้พบกับความงดงามของทัศนียภาพของแม่น้ำโขง หาดทรายน้ำจืด และเกาะแก่งต่าง ๆ รวมไปถึงความงดงามของศาสนสถานของศาสนาพุทธ ศาสนาคริสต์ ตลอดจนวิถีชีวิตของชุมชนและภูมิปัญญาท้องถิ่นที่น่าค้นหา บนพื้นฐานการพัฒนาที่เชื่อมโยงกับวิถีชีวิตของคนในพื้นที่ที่ผูกพันกับสายน้ำและพระพุทธศาสนา ตามแนวคิดสายน้ำแห่งความเชื่อ เส้นทางแห่งความศรัทธา “นาคาวิถี”
นอกจากนี้ ทช. ได้มีการจัดประชุมรับฟังความคิดเห็นของประชาชน จำนวน 2 ครั้ง โดยเสร็จสิ้นเป็นที่เรียบร้อยแล้ว ซึ่งได้มีการสรุปผลการดำเนินโครงการให้ประชาชนและหน่วยงานที่เกี่ยวข้อง โดยเฉพาะผู้ที่ อาจได้รับผลกระทบและผู้มีส่วนได้เสียทุกภาคส่วนได้รับทราบรายละเอียดของโครงการ ในขณะเดียวกันยังเปิดโอกาสให้ร่วมพิจารณาแสดงความคิดเห็น และข้อเสนอแนะในด้านต่าง ๆ จากนั้น ทาง ทช. จะได้นำประเด็นที่ได้จากการรับฟังความคิดเห็นของประชาชนไปประกอบการดำเนินโครงการให้มีความสมบูรณ์และเป็นประโยชน์ต่อประชาชนอย่างสูงสุดต่อไป

ที่มา : https://www.thaigov.go.th/news/contents/details/58016