รัฐบาลไทย-ข่าวทำเนียบรัฐบาล-สธ.พร้อมนำ “ซิโนแวค” สำหรับเด็ก 3 ขวบมาใช้ หาก อย.อนุมัติขยายทะเบียน


วันจันทร์ที่ 31 มกราคม 2565
สธ.พร้อมนำ “ซิโนแวค” สำหรับเด็ก 3 ขวบมาใช้ หาก อย.อนุมัติขยายทะเบียน
รองนายกรัฐมนตรีและรัฐมนตรีว่าการกระทรวงสาธารณสุข เผยกระทรวงสาธารณสุขพร้อมนำ“วัคซีนซิโนแวค” สำหรับอายุ 3 ขวบขึ้นไปมาใช้ทันที หาก อย.พิจารณาอนุมัติขยายทะเบียน ตามคำแนะนำคณะกรรมการสร้างเสริมภูมิคุ้มกันโรค เพื่อเป็นทางเลือกเพิ่มเติมแก่ประชาชน
รองนายกรัฐมนตรีและรัฐมนตรีว่าการกระทรวงสาธารณสุข เผยกระทรวงสาธารณสุขพร้อมนำ“วัคซีนซิโนแวค” สำหรับอายุ 3 ขวบขึ้นไปมาใช้ทันที หาก อย.พิจารณาอนุมัติขยายทะเบียน ตามคำแนะนำคณะกรรมการสร้างเสริมภูมิคุ้มกันโรค เพื่อเป็นทางเลือกเพิ่มเติมแก่ประชาชน
วันนี้ (31 มกราคม 2565) นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข ให้สัมภาษณ์ว่า ได้รับรายงานจากอธิบดีกรมควบคุมโรคว่า วัคซีนซิโนแวคมายื่นขอจดทะเบียนเพื่อใช้สำหรับเด็กอายุ 3 ขวบขึ้นไป ถือเป็นเรื่องที่ดี เนื่องจากหากฉีดวัคซีนครอบคลุมกลุ่มอายุมากขึ้นก็จะช่วยลดความเสี่ยง ซึ่งสัปดาห์ที่ผ่านมา คณะกรรมการสร้างเสริมภูมิคุ้มกันโรคเห็นชอบให้ใช้วัคซีนซิโนแวคสำหรับเด็กอายุ 3 ขวบขึ้นไปได้หลังจากสำนักงานคณะกรรมการอาหารและยา (อย.) อนุมัติขึ้นทะเบียนเพิ่มเติม โดยขณะนี้ อย.อยู่ระหว่างการพิจารณาเอกสารข้อมูลเพิ่มเติมจากองค์การเภสัชกรรมที่เป็นผู้นำเข้าวัคซีน หากมีการอนุมัติแล้ว กระทรวงสาธารณสุขพร้อมนำมาฉีดในกลุ่มอายุ 3 ขวบขึ้นไปทันที เพื่อเป็นทางเลือกเพิ่มเติมให้แก่ประชาชน
“วันนี้ประเทศไทยมีวัคซีนอยู่ในระดับที่ดูแลประชากรทั้งประเทศได้ตั้งแต่อายุ 5 ขวบขึ้นไป หวังว่าจะมีความครอบคลุมถึง 3 ขวบขึ้นไปด้วย ทั้งนี้ กระทรวงสาธารณสุขขอให้ประชาชนที่ยังไม่ได้รับวัคซีนหรือถึงกำหนดรับวัคซีนเข็มสองและเข็มกระตุ้น ให้มารับวัคซีนเพื่อเสริมสร้างภูมิคุ้มกันตนเอง ซึ่งผลข้างเคียงจากวัคซีนอาจมีได้บ้างทั้งผู้ใหญ่และเด็ก เช่น เป็นไข้ ตัวรุมๆ ปวดบวมบริเวณที่ฉีด แต่หายได้ใน 1-2 วัน ดีกว่าไม่ฉีดวัคซีนแล้วติดเชื้อ เพราะบางรายอาจมีโอกาสเกิดอาการรุนแรงและเชื้อลงปอดได้ การฉีดวัคซีนจึงคุ้มค่าที่สุดในสถานการณ์เช่นนี้” นายอนุทินกล่าว
****************************************** 31 มกราคม 2565

ที่มา : https://www.thaigov.go.th/news/contents/details/51080