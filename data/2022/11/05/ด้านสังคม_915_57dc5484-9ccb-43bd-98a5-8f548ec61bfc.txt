รัฐบาลไทย-ข่าวทำเนียบรัฐบาล-พม. จัดงานวันคนพิการสากล 2564 มุ่งพัฒนาศักยภาพคนพิการหลังโควิด - 19 พร้อมแนะนำแอปพลิเคชันบัตรประจำตัวคนพิการดิจิทัลบนมือถือ


วันศุกร์ที่ 3 ธันวาคม 2564
พม. จัดงานวันคนพิการสากล 2564 มุ่งพัฒนาศักยภาพคนพิการหลังโควิด - 19 พร้อมแนะนำแอปพลิเคชันบัตรประจำตัวคนพิการดิจิทัลบนมือถือ
พม. จัดงานวันคนพิการสากล 2564 มุ่งพัฒนาศักยภาพคนพิการหลังโควิด - 19 พร้อมแนะนำแอปพลิเคชันบัตรประจำตัวคนพิการดิจิทัลบนมือถือ
วันนี้ (3 ธ.ค. 64) เวลา 09.30 น. นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานเปิดงานวันคนพิการสากล ประจำปี 2564 และปาฐกถาพิเศษ “Next Step : ก้าวไปข้างหน้าอย่างเท่าเทียม” โดยมี นางสาวสราญภัทร อนุมัติราชกิจ อธิบดีกรมส่งเสริมและพัฒนาคุณภาพชีวิตคนพิการ กล่าวรายงาน ทั้งนี้มี นางพัชรี อาระยะกุล ปลัดกระทรวงการพัฒนาสังคมและความมั่นคงของมนุษย์ (ปลัด พม.) พร้อมด้วยคณะผู้บริหารกระทรวง พม. เข้าร่วมงาน ณ ห้องประชุมชั้น 2 อาคารกรมพัฒนาสังคมและสวัสดิการ กระทรวงการพัฒนาสังคมและความมั่นคงของมนุษย์ สะพานขาว ถนนกรุงเกษม กทม. อีกทั้งมีคนพิการ ผู้ดูแลคนพิการ สมาคมคนพิการ องค์กรภาคีเครือข่าย รวมถึงประชาชนทั่วไป เข้าร่วมงานผ่านระบบออนไลน์ และ Facebook Live เพจกรมส่งเสริมและพัฒนาคุณภาพชีวิตคนพิการ
นายจุติ กล่าวว่า วันคนพิการสากล ได้กำหนดจัดขึ้นในวันที่ 3 ธันวาคมของทุกปี เพื่อเฉลิมฉลองความสำเร็จของการตระหนักรู้เกี่ยวกับคนพิการและความพิการทั่วโลก เพื่อมุ่งส่งเสริมความเข้าใจถึงปัญหาความพิการและการสนับสนุนศักดิ์ศรี สิทธิ และความเป็นอยู่ที่ดีของคนพิการทั้งการเมือง สังคม เศรษฐกิจ และวัฒนธรรม สำหรับปี 2564 องค์การสหประชาชาติ ได้กำหนดประเด็นหลัก คือ “สร้างคืนสังคมให้ดีกว่า : มุ่งสู่สังคมชีวิตวิถีใหม่หลังโควิด-19 รวมคนทุกกลุ่ม เข้าถึงทุกคน สู่การพัฒนาอย่างยั่งยืน” (Building Back Better: toward a disability-inclusive, accessible and sustainable post COVID-19 World) โดยมุ่งให้ความสำคัญกับการฟื้นฟูสังคมให้กลับคืนสู่สภาวะปกติและดีขึ้นกว่าเดิม ภายหลังการแพร่ระบาดของโควิด - 19 โดยมีการกำหนดทิศทางและแนวทางการลดความเสี่ยงที่จะเกิดขึ้น รวมไปถึงการฟื้นฟูสภาพเศรษฐกิจ สังคมของประเทศ รวมทั้งการกำหนดนโยบายและมาตรการที่จะต้องคำนึงถึงทุกกลุ่มคนในสังคม รวมถึงคนพิการที่จะต้องสามารถเข้าถึงได้อย่างทั่วถึงและเป็นธรรม
นายจุติ กล่าวต่อไปว่า รัฐบาล โดยกระทรวง พม. มีความมุ่งมั่นในการพัฒนาคุณภาพชีวิตคนพิการให้สอดคล้องกับแนวทางขององค์การสหประชาชาติ (United Nation - UN) โดยให้ความสำคัญในการเข้าถึงสิทธิ สวัสดิการ และพัฒนาศักยภาพของคนพิการ เพื่อให้คนพิการทุกคนมีคุณภาพชีวิตที่ดี สามารถอยู่ในสังคมอย่างมีคุณค่าและศักดิ์ศรีความเป็นมนุษย์ ตลอดจนการสร้างโอกาสและความเสมอภาคทางสังคม บนหลักการสร้างสังคมคุณภาพและความมั่นคงทางเศรษฐกิจ (Socio-Economic Security) ตามเจตนารมณ์ของรัฐบาลในการที่จะสร้างสังคมไทยให้เป็น “สังคมแห่งโอกาส” ไม่ทอดทิ้งใครไว้ข้างหลัง รวมทั้งการขับเคลื่อนงานด้านคนพิการของประเทศไทย โดยมุ่งหวังให้ “คนพิการเข้าถึงสิทธิได้จริง ดำรงชีวิตอิสระ ในสังคมอยู่เย็นเป็นสุขร่วมกันอย่างยั่งยืน”  ทั้งนี้ ปี 2565 รัฐบาลได้กำหนดแนวทาง “Next Step : ก้าวไปข้างหน้าอย่างเท่าเทียม” เพื่อขับเคลื่อนงานด้านคนพิการควบคู่กับการก้าวเข้าสู่หลังโควิด - 19  โดยยืนยันเจตนารมณ์ที่จะพัฒนาคุณภาพชีวิตคนพิการ ด้วยการส่งเสริมโอกาสในการเข้าถึงสิทธิ สวัสดิการ อย่างเท่าเทียม เป็นธรรม และทั่วถึง ให้กับคนพิการและครอบครัวคนพิการทั่วประเทศ พร้อมทั้งเพิ่ฒนาเทคโนโลยี นวัตกรรม และสิ่งอำนวยความสะดวกในทุกพื้นที่อย่างต่อเนื่อง รวมถึงการสนับสนุนบทบาทของคนพิการไทยให้เป็นพลเมืองที่มีคุณภาพและร่วมสร้างมูลค่าเพิ่มทางเศรษฐกิจและสังคมให้กับประเทศชาติต่อไป
นายจุติ กล่าวเพิ่มเติมว่า กระทรวง พม. โดยกรมส่งเสริมและพัฒนาคุณภาพชีวิตคนพิการ (พก.) ได้กำหนดจัดงานวันคนพิการสากล ประจำปี 2564 ในรูปแบบ Hybrid Event ที่ผสมผสานในระบบออฟไลน์และออนไลน์ เพื่อให้คนพิการทั่วประเทศได้มีส่วนร่วมในงานครั้งนี้ โดยกิจกรรมสำคัญ ประกอบด้วย 1) การรับฟังคำปราศรัยจาก พลเอกประยุทธ์ จันทร์โอชา นายกรัฐมนตรี มอบให้กับคนพิการทั่วประเทศ เนื่องในวันคนพิการสากล ประจำปี 2564 และการอ่านสาส์นวันคนพิการสากล โดย Ms. Gita Sabharwal UN resident coordinator in Thailand (ผู้แทนองค์การสหประชาชาติ) และนายชูศักดิ์ จันทยานนท์ นายกสมาคมสภาคนพิการทุกประเภทแห่งประเทศไทย 2) พิธีมอบโล่ประกาศเกียรติคุณ มอบให้กับคนพิการต้นแบบ 76 จังหวัด เพื่อยกย่องเชิดชูเกียรติคนพิการต้นแบบและองค์กรที่สนับสนุนงานด้านคนพิการ รวมทั้งองค์กรที่ผ่านการรับรองมาตรฐานองค์กรด้านคนพิการหรือองค์กรอื่นใดที่ให้บริการแก่คนพิการ ระดับดีมาก  3) การแนะนำแอปพลิเคชันบัตรประจำตัวคนพิการดิจิทัล ผ่านโทรศัพท์มือถือระบบ Android และ  iOS เพื่อใช้แสดงตัวตนในการติดต่อแทนบัตรประจำตัวคนพิการรูปแบบปกติ โดยสำนักงานสำนักงานขับเคลื่อนการปฏิรูปประเทศ ยุทธศาสตร์ชาติ และการสร้างความสามัคคีปรองดอง (สำนักงาน ป.ย.ป.) ร่วมกับ พก. จัดทำโครงการนำร่องการพัฒนาระบบข้อมูลสารสนเทศอิเล็กทรอนิกส์สำหรับคนพิการ ผ่านแอปพลิเคชันแสดงตัวตนของคนพิการ (บัตรประจำตัวคนพิการดิจิทัล) และ 4) เวทีเสวนา หัวข้อ “Step Out : ก้าวที่กล้า” โดย คนพิการต้นแบบในอาชีพที่หลากหลาย

ที่มา : https://www.thaigov.go.th/news/contents/details/49062