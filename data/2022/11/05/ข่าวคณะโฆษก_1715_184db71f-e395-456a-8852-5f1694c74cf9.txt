รัฐบาลไทย-ข่าวทำเนียบรัฐบาล-ครม.ไฟเขียวขยายเวลายกเว้นค่าธรรมเนียมรายปีให้แก่ผู้ประกอบกิจการโรงงานต่อไปอีก 1 ปี คาดรัฐสูญรายได้ 280 ล้านบาท แต่จะช่วยพยุงสถานะของโรงงานให้ประกอบกิจการต่อไปได้อย่างต่อเนื่อง


วันอังคารที่ 7 มิถุนายน 2565
พิมพ์
ครม.ไฟเขียวขยายเวลายกเว้นค่าธรรมเนียมรายปีให้แก่ผู้ประกอบกิจการโรงงานต่อไปอีก 1 ปี คาดรัฐสูญรายได้ 280 ล้านบาท แต่จะช่วยพยุงสถานะของโรงงานให้ประกอบกิจการต่อไปได้อย่างต่อเนื่อง
ครม.ไฟเขียวขยายเวลายกเว้นค่าธรรมเนียมรายปีให้แก่ผู้ประกอบกิจการโรงงานต่อไปอีก 1 ปี คาดรัฐสูญรายได้ 280 ล้านบาท แต่จะช่วยพยุงสถานะของโรงงานให้ประกอบกิจการต่อไปได้อย่างต่อเนื่อง
วันที่ 7 มิถุนายน 2565 น.ส.ไตรศุลี ไตรสรณกุล รองโฆษกประจำสำนักนายกรัฐมนตรีกล่าวว่า คณะรัฐมนตรี (ครม.) อนุมัติหลักการร่างกฎกระทรวงยกเว้นค่าธรรมเนียมรายปีให้แก่ผู้ประกอบกิจการโรงงาน ซึ่งเป็นการขยายระยะเวลาการยกเว้นค่าธรรมเนียมรายปีที่เรียกเก็บตามพระราชบัญญัติโรงงาน ให้แก่ผู้ประกอบกิจการโรงงานจำพวกที่ 2  คือโรงงานที่มีเครื่องจักรไม่เกิน 50 แรงม้า และมีคนงานไม่เกิน 50 คน และจำพวกที่ 3 คือมีเครื่องจักรเกินกว่า 50 แรงม้า และมีคนงานเกินกว่า 50 คน ทุกขนาดเป็นเวลา 1 ปี โดยให้มีผลใช้บังคับตั้งแต่วันที่ 10 มิถุนายน 2565 ถึงวันที่ 9 มิถุนายน 2566 ซึ่งเป็นการยกเว้นค่าธรรมเนียมรายปีเป็นปีที่ 3 เนื่องจากผู้ประกอบกิจการโรงงานยังคงได้รับผลกระทบจากสถานการณ์การแพร่ระบาดของโควิด 19 อย่างต่อเนื่อง
ทั้งนี้กระทรวงอุตสาหกรรมได้ประมาณการสูญเสียรายได้จากการยกเว้นค่าธรรมเนียมรายปีให้กับผู้ประกอบกิจการโรงงาน 1 ปีครั้งนี้ จะทำให้รัฐสูญเสียรายได้ประมาณ 280 ล้านบาท  แต่จะมีประโยชน์ที่คาดว่าจะได้รับคือ เป็นการลดภาระและบรรเทาผลกระทบของผู้ประกอบกิจการโรงงาน อันเนื่องมาจากภาวะทางเศรษฐกิจจากสถานการณ์โควิด 19 และเพื่อเป็นการพยุงสถานะของโรงงานให้ประกอบกิจการต่อไปได้อย่างต่อเนื่อง โดยจะเกิดผลดีต่อภาคอุตสาหกรรมซึ่งมีมูลค่ามากกว่ารายได้ที่รัฐจะต้องสูญเสียไป

ที่มา : https://www.thaigov.go.th/news/contents/details/55475