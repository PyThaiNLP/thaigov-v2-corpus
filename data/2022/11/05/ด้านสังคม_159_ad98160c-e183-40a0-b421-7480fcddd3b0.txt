รัฐบาลไทย-ข่าวทำเนียบรัฐบาล-สปสช.จับมือชมรมแพทย์ชนบท ลุยตรวจโควิดเชิงรุกกว่า 30 ชุมชน


วันพุธที่ 14 กรกฎาคม 2564
พิมพ์
สปสช.จับมือชมรมแพทย์ชนบท ลุยตรวจโควิดเชิงรุกกว่า 30 ชุมชน
สปสช.จับมือชมรมแพทย์ชนบท ระดมทีมบุคลากรทางการแพทย์จากต่างจังหวัดลุยตรวจเชิงรุกโควิด-19 กว่า 30 ชุมชนใน กทม. ระหว่างวันที่ 14-16 ก.ค. 2564 นี้ คาดตรวจโควิดได้ประมาณ 20,000-30,000 ราย
นพ.จเด็จ ธรรมธัชอารี เลขาธิการสำนักงานหลักประกันสุขภาพแห่งชาติ (สปสช.) เปิดเผยว่า หลังจากที่ สปสช. ได้ร่วมกับสถาบันป้องกันควบคุมโรคเขตเมือง (สปคม.) และคณะเทคนิคการแพทย์ มหาวิทยาลัยมหิดล ตรวจคัดกรองโควิด-19 เชิงรุกด้วยชุดตรวจแอนติเจน เทสท์ คิท (Antigen Test Kit) เพื่อให้สามารถตรวจได้จำนวนมาก รู้ผลเร็ว ทำให้สามารถค้นหาและรีบนำผู้ป่วยเข้าสู่กระบวนการรักษาที่บ้านหรือที่ชุมชนหรือแบบ Home isolation และ Community Isolation โดยเร็วที่สุด
ล่าสุด สปสช.ยังได้ร่วมมือกับชมรมแพทย์ชนบทในการระดมทีมบุคลากรทางการแพทย์จากจังหวัดต่างๆเข้ามาร่วมตรวจเชิงรุก โดยในส่วนของชมรมแพทย์ชนบทจะเข้าไปตรวจเชิงรุกในชุมชนต่างๆ ในพื้นที่ กทม.ระหว่างวันที่ 14-16 ก.ค. 2564 รวมทั้งหมดกว่า 30 ชุมชน
ด้าน นพ.สุภัทร ฮาสุวรรณกิจ ประธานชมรมแพทย์ชนบท กล่าวว่า การตรวจโควิด-19 เชิงรุก 3 วันครั้งนี้คาดว่าจะสามารถตรวจโควิดได้ประมาณ 20,000-30,000 ราย เป้าหมายเพื่อให้แต่ละคนจัดการตนเองได้เหมาะสม หากมีเชื้อก็เข้าสู่การกักตัวที่บ้านหรือกักในชุมชน หากไม่พบเชื้อก็จะได้กักตัวเองและลดกิจกรรมต่างๆ ลง โดยทีมชุดแรกที่มาปฏิบัติการครั้งนี้ 6 สาย จำนวน 60 คน ประกอบด้วย ทีมจากนครศรีธรรมราช, ขอนแก่น, รพ.จะนะ, รพ.สมเด็จพระบรมราชินีนาถ ณ อำเภอนาทวี จ.สงขลา, รพ.ตากใบ จ.นราธิวาส, รพ.ด่านมะขามเตี้ย จ.กาญจนบุรี และ รพ.บ่อเกลือ จ.น่าน
สำหรับรายชื่อชุมชนที่ทีมชมรมแพทย์ชนบทจะเข้าไปตรวจคัดกรองเชิงรุกเบื้องต้นขณะนี้มี 30 ชุมชน และอยู่ระหว่างการประสานงานกับบางชุมชน ซึ่งจะมีเพิ่มอีก
ทั้งนี้ 30 ชุมชนแรก ประกอบด้วย 1.ชุมชนศิริเกษมรวมใจ 50 เขตบางแค เป้าหมาย 500 คน 2.ชุมชนวิจิตรสามัคคี ข้างวัดบางแวก เขตภาษีเจริญ เป้าหมาย 300 คน 3.ชุมชนแก้วกลม เขตจอมทอง เป้าหมาย 1000 คน 4.ชุมชนในซอยเจริญนคร 48 เขตธนบุรี เป้าหมาย 300 คน 5.ชุมชนตรอกสะพานยาว เขตธนบุรี เป้าหมาย 500 คน
6.ชุมชนหมู่ 8 วัดทอง และชุมชนวัดเกาะ หมู่บ้านอิ่มอัมพร 3 เขตตลิ่งชัน เป้าหมาย 700 คน 7.ชุมชนเอื้ออาทรแสมดำ เขตบางขุนเทียน เป้าหมาย 1,000 คน 8.ชุมชนวัดสุทธาราม เขตคลองสาน เป้าหมาย 300 คน 9.ชุมชนท่าดินแดง 14 -16 เขตคลองสาน เป้าหมาย 300 คน 10.ชุมชนวัดไก่เตี้ย ตลาดน้ำตลิ่งชัน ชุมชนบ้านลุ่ม ชุมชนวัดช่างเหล็ก เขตตลิ่งชัน เป้าหมาย 500 คน
11.ชุมชนเย็นอากาศ2 เขตยานนาวา เป้าหมาย 500 คน 12.ชุมชนวัด วรจรรยาวาส เขตบางคอแหลม เป้าหมาย 300 คน 13.หน้า สน.ดินแดง เขตดินแดง เป้าหมาย 500 คน 14.ชุมชนโรงหมู เขตคลองเตย เป้าหมาย 1,000 คน 15. ชุมชนเคหะฉลองกรุง โซน 1-6 เขตหนองจอก เป้าหมาย 3,000 คน
16.ชุมชนแผ่นดินทองนูรุสสะลาม เขตหนองจอก เป้าหมาย 200 คน 17.ชุมชนแผ่นดินทองดารุ้ลคอยรอต ชุมชนทรัพย์เจริญ ชุมชนบาหยัน 1 ชุมชนภักดีธรรม ชุมชนส่งเสริมศีลธรรม เขตหนองจอก เป้าหมาย 300 คน 18.แคมป์คนงานโครงการ ฟอเรสต้า ถนนนิมิตใหม่ เขตคลองสามวา แคมป์ 1 (ผู้ใหญ่ 216 เด็ก 50 พนักงานออฟฟิต 8 คน) แคมป์ 2 (ผู้ใหญ่ 214 เด็ก 49 พนักงานออฟฟิต 16 คน) 19.แคมป์คนงาน ถนนไทยรามัญ เขตคลองสามวา
20.ชุมชนทองสัมฤทธิ์ เขตมีนบุรี เป้าหมาย 200 คน 21.ชุมชนทรายกองดินใต้ ชุมชนแบนชะโด ชุมชนศรีบูรพา เขตคลองสามวา เป้าหมาย 1,000 คน 22.ศูนย์ประสานงานเขตบึงกุ่ม เขตบึงกุ่ม เป้าหมาย 1,300 คน 23.ชุมชนวัดประชาระบือธรรมและใกล้เคียง เขตดุสิต เป้าหมาย 300 คน 24.ชุมชนมัสยิดมหานาค เขตป้อมปราบ เป้าหมาย 300 คน 25.ชุมชนซอยสนิทและชุมชนอื่นๆ เขตบางซื่อ เป้าหมาย 2,000 คน
26.ชุมชนพานถม เขตพระนคร เป้าหมาย 200 คน 27.ลานกีฬาพัฒน์ 2 ราชเทวี เขตราชเทวี เป้าหมาย 300 คน 28.บ้านเอื้ออาทร-คู้บอน27 เขตบางเขน เป้าหมาย 500 คน 29.ชุมชนพลังสามัคคี ชุมชนสวนทองวิลล่า 1 ชุมชนซอยน้ำใส ชุมชนซอยสดใส เขตบางเขน เป้าหมาย 500 คน และ 30.ชุมชนเคหะบางบัว เขตหลักสี่ เป้าหมาย 500 คน
///////////14 กรกฎาคม 2564

ที่มา : https://www.thaigov.go.th/news/contents/details/43751