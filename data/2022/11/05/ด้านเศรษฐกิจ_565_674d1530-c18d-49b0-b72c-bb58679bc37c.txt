รัฐบาลไทย-ข่าวทำเนียบรัฐบาล-ธ.ก.ส. ขยายเวลาชำระหนี้ - งดคิดดอกเบี้ย 6 เดือน ช่วยเกษตรกรที่ได้รับผลกระทบจากโรคระบาดปศุสัตว์


วันศุกร์ที่ 6 สิงหาคม 2564
พิมพ์
ธ.ก.ส. ขยายเวลาชำระหนี้ - งดคิดดอกเบี้ย 6 เดือน ช่วยเกษตรกรที่ได้รับผลกระทบจากโรคระบาดปศุสัตว์
ธ.ก.ส.ออกมาตรการช่วยเหลือเกษตรกร วิสาหกิจชุมชน สหกรณ์ที่ได้รับผลกระทบจากโรคระบาดปศุสัตว์ โดยเฉพาะโรคลัมปีสกิน ขยายระยะเวลาชำระหนี้ 1 ปี และลดดอกเบี้ยเงินกู้เหลือ 0% ต่อปี เป็นระยะเวลา 6 เดือน
ธ.ก.ส. ออกมาตรการช่วยเหลือเกษตรกร วิสาหกิจชุมชน สหกรณ์ที่ได้รับผลกระทบจากโรคระบาดปศุสัตว์ โดยเฉพาะโรคลัมปีสกิน ที่แพร่ระบาดในโค กระบือ และโรคระบาดอื่น ๆ ในสุกร โดยขยายระยะเวลาชำระหนี้ 1 ปี และลดดอกเบี้ยเงินกู้เหลือ 0% ต่อปี เป็นระยะเวลา 6 เดือน สามารถแจ้งความประสงค์ได้ตั้งแต่บัดนี้ถึง 31 ส.ค. 64 ณ ธ.ก.ส. ทุกสาขาทั่วประเทศ
นายสมเกียรติ กิมาวหา รองผู้จัดการธนาคารเพื่อการเกษตรและสหกรณ์การเกษตร (ธ.ก.ส.) เปิดเผยว่า จากสถานการณ์โรคระบาดปศุสัตว์ โดยเฉพาะโรคลัมปี สกิน (Lumpy Skin Disease) ที่แพร่ระบาดในโค กระบือ และโรคระบาดอื่น ๆ ที่ระบาดในสุกร ซึ่งกระจายในทุกภูมิภาคของประเทศกว่า 62 จังหวัด ส่งผลกระทบต่อการประกอบอาชีพของเกษตรกรและผู้ประกอบธุรกิจด้านปศุสัตว์ ทำให้ราคาผลผลิตตกต่ำ อีกทั้งเกษตรกรมีรายได้ลดลงจนไม่สามารถส่งชำระหนี้ได้ตามกำหนด ดังนั้นเพื่อบรรเทาความเดือดร้อน และเป็นการช่วยเหลือให้เกษตรกรลูกค้าสามารถดำเนินธุรกิจต่อไปได้ ธ.ก.ส. จึงได้ดำเนินมาตรการให้ความช่วยเหลือลูกค้าที่ได้รับผลกระทบจากการแพร่ระบาดของโรคระบาดปศุสัตว์ ปี 2564  (ผู้เลี้ยงโค กระบือ และสุกร) ทั้งในส่วนของเกษตรกรลูกค้ารายคน วิสาหกิจชุมชน กลุ่มเกษตรกรและสหกรณ์การเกษตร ซึ่งมีหนี้คงเหลือ ณ วันที่ 1 กรกฎาคม 2564 และมีงวดชำระในปีบัญชี 2564 (งวดเดือนเมษายน 2564 - มีนาคม 2565) ไม่รวมหนี้ในโครงการนโยบายรัฐ (Public Service Account : PSA)     โดยแจ้งเหตุความเสียหายจากสถานการณ์ดังกล่าวต่อสำนักงานปศุสัตว์อำเภอหรือสำนักงานปศุสัตว์จังหวัดและนำเอกสารจากสำนักงานปศุสัตว์ (กษ.01 หรือ กษ.02) มายื่นที่ ธ.ก.ส. สาขาที่ท่านเป็นลูกค้า
​ทั้งนี้มาตรการช่วยเหลือ  กรณีที่มีหนี้วงเงินกู้เพื่อเป็นค่าใช้จ่าย ธ.ก.ส.  จะขยายระยะเวลาชำระหนี้ออกไปเป็นระยะเวลา 1 ปี นับตั้งแต่วันครบกำหนดชำระหนี้เดิม และกรณีเงินกู้เพื่อเป็นค่าลงทุน จะทำการทบทวนกระแสเงินสดและปรับตารางการชำระหนี้ใหม่ให้สอดคล้องกับที่มาแห่งรายได้ของลูกค้า อีกทั้งยังลดอัตราดอกเบี้ยเงินกู้ เหลืออัตราร้อยละ 0 ต่อปี เป็นระยะเวลา 6 เดือน ตั้งแต่วันที่ 1 กันยายน 2564 – วันที่ 28 กุมภาพันธ์ 2565 โดยมีวงเงินให้ความช่วยเหลือ กรณีประเมินความเสียหายเกินร้อยละ 50 วงเงินช่วยเหลือเท่ากับต้นเงินกู้คงเหลือ หากเป็นเกษตรกรลูกค้ารายคนสูงสุดไม่เกิน 100,000 บาท วิสาหกิจชุมชนสูงสุดไม่เกิน 3 ล้านบาท กลุ่มเกษตรกรและสหกรณ์การเกษตรสูงสุดไม่เกิน 10 ล้านบาท  กรณีประเมินความเสียหายไม่เกินร้อยละ 50 วงเงินช่วยเหลือครึ่งหนึ่งของต้นเงินกู้คงเหลือ หากเป็นเกษตรกรลูกค้ารายคนสูงสุดไม่เกิน 50,000 บาท วิสาหกิจชุมชนสูงสุดไม่เกิน 1.5 ล้านบาท กลุ่มเกษตรกรและสหกรณ์การเกษตรสูงสุดไม่เกิน 5 ล้านบาท
​เกษตรกรลูกค้า วิสาหกิจชุมชน กลุ่มเกษตรกรและสหกรณ์การเกษตรที่ประสบปัญหาสามารถยื่นเอกสารขอรับความช่วยเหลือได้ภายในวันที่ 31 สิงหาคม 2564 ณ ธ.ก.ส. ทุกสาขาทั่วประเทศ หรือสอบถามรายละเอียดเพิ่มเติมได้ที่ Call Center 02 555 0555

ที่มา : https://www.thaigov.go.th/news/contents/details/44516