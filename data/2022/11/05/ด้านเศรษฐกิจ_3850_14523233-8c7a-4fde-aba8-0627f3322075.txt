รัฐบาลไทย-ข่าวทำเนียบรัฐบาล-SME D Bank จับมือ คีนันฯ เวิร์คช็อป “ตลาดดิจิทัล” เพื่อเอสเอ็มอีไทย เสริมแกร่งก้าวทันความเปลี่ยนแปลง เดินหน้าสู่อนาคตอย่างยั่งยืน


วันศุกร์ที่ 20 พฤษภาคม 2565
พิมพ์
SME D Bank จับมือ คีนันฯ เวิร์คช็อป “ตลาดดิจิทัล” เพื่อเอสเอ็มอีไทย เสริมแกร่งก้าวทันความเปลี่ยนแปลง เดินหน้าสู่อนาคตอย่างยั่งยืน
SME D Bank  ร่วมมือมูลนิธิคีนันฯ จัดโครงการเวิร์คช็อป “ครบเครื่อง คู่คิด การตลาดดิจิทัลสำหรับผู้ประกอบการเอสเอ็มอี” เติมทักษะการทำตลาดดิจิทัลแก่ผู้ประกอบการเอสเอ็มอีไทย จัดต่อเนื่อง 5 รุ่น ระหว่าง 25 พ.ค. ถึง 31 ส.ค. 2565
SME D Bank ร่วมมือมูลนิธิคีนันฯ จัดโครงการเวิร์คช็อป “ครบเครื่อง คู่คิด การตลาดดิจิทัลสำหรับผู้ประกอบการเอสเอ็มอี” เติมทักษะการทำตลาดดิจิทัลแก่ผู้ประกอบการเอสเอ็มอีไทย ช่วยก้าวทันความเปลี่ยนแปลงในโลกธุรกิจยุคใหม่ เดินหน้าสู่อนาคตอย่างมั่นคงและยั่งยืน  เผยดึง Shopee เสริมทัพ มอบติวเข้มเชิงลึก จัดต่อเนื่อง 5 รุ่น ระหว่าง 25 พ.ค. ถึง 31 ส.ค. 2565
ธนาคารพัฒนาวิสาหกิจขนาดกลางและขนาดย่อมแห่งประเทศไทย (ธพว.) หรือ SME D Bank และมูลนิธิคีนันแห่งเอเซีย  ร่วมมือจัดทำโครงการอบรมเชิงปฏิบัติการ “ครบเครื่อง คู่คิด การตลาดดิจิทัลสำหรับผู้ประกอบการเอสเอ็มอี” ประจำปี 2565 สานต่อการทำงานร่วมกันเป็นปีที่ 2 เพื่อฝึกอบรมพัฒนาความสามารถการใช้งานแพลตฟอร์มอีคอมเมิร์ซชื่อดังอย่าง Shopee สนับสนุนให้ผู้ประกอบการไทยเติบโตอย่างยั่งยืน เป็นกำลังขับเคลื่อนเศรษฐกิจไทยสู่สังคมดิจิทัล
นางสาวนารถนารี รัฐปัตย์ กรรมการผู้จัดการ ธนาคารพัฒนาวิสาหกิจขนาดกลางและขนาดย่อมแห่งประเทศไทย (ธพว.) หรือ SME D Bank กล่าวว่า  การดำเนินธุรกิจในปัจจุบัน เปลี่ยนแปลงอย่างรวดเร็ว โดยเฉพาะเมื่อเกิดสถานการณ์โควิด-19  ยิ่งเป็นตัวเร่งให้ผู้ประกอบการเอสเอ็มอีต้องปรับตัว รองรับพฤติกรรมผู้บริโภคยุคใหม่ ดังนั้น การใช้เครื่องมือ “ดิจิทัล”  โดยเฉพาะการทำตลาดออนไลน์  จะเป็นหัวใจสำคัญในการสร้างโอกาสเพิ่มรายได้  และช่วยให้เอสเอ็มอีสามารถปรับตัว เติบโตอย่างก้าวกระโดด จากกำลังซื้อมหาศาลของผู้บริโภคทั่วโลก
สำหรับความร่วมมือครั้งนี้  ทั้งสองหน่วยงานจะผสานจุดแข็งขับเคลื่อนสู่เป้าหมายเดียวกัน โดย  SME D Bank  ในฐานะธนาคารเพื่อเอสเอ็มอีไทย พร้อมสนับสนุนด้าน “เงินทุน” คู่ “พัฒนา”  ขณะที่มูลนิธิคีนันฯ  ใช้ศักยภาพในการเข้าถึงผู้ประกอบการที่หลากหลาย เชื่อมโยงพาผู้ประกอบการเข้าถึงการสนับสนุน
“โครงการนี้ มีส่วนสำคัญ ในการมอบความรู้และทักษะแก่ผู้ประกอบการเอสเอ็มอี นำไปเพิ่มขีดความสามารถการทำตลาดดิจิทัล สร้างโอกาสให้ธุรกิจ ก้าวทันการเปลี่ยนแปลง สามารถปรับตัว ช่วยให้ธุรกิจ  เพิ่มรายได้ และเติบโตอย่างยั่งยืนในอนาคต” นางสาวนารถนารี กล่าวเสริม
มร.ริชาร์ด เบิร์นฮาร์ด กรรมการอำนวยการ มูลนิธิคีนันแห่งเอเซีย กล่าวว่า ตลอด 25 ปีที่ผ่านมา มูลนิธิคีนันฯ เป็นเสมือนเพื่อนคู่คิดแก่ผู้ประกอบการไทยในการฝ่าฟันวิกฤตทางเศรษฐกิจต่าง ๆ  ซึ่งจากสถานการณ์โควิด-19 ที่ผ่านมา  รวมถึง การเปลี่ยนผ่านสู่ยุคดิจิทัล ทำให้ผู้ประกอบการไทยต้องคิดใหม่และทำใหม่ ความร่วมมือครั้งนี้จึงเป็นตัวช่วยให้เอสเอ็มอีก้าวข้ามความเปลี่ยนแปลง เดินหน้าสู่อนาคตได้อย่างมั่นคงและยั่งยืน
สำหรับความร่วมมือครั้งนี้ มีความพิเศษ คือ แพลตฟอร์ม Shopee จะมาแบ่งปันความรู้และประสบการณ์เชิงลึกแก่ผู้ประกอบการไทย ช่วยเสริมสร้างขีดความสามารถด้านการตลาดดิจิทัล  รวมถึง มีวิทยากรจาก Facebook ประเทศไทย และ Google ประเทศไทย มาเสริมทัพการอบรมให้เข้มข้นมากยิ่งขึ้นด้วย
นางสาวสกาวเดือน วงศ์ตระกูล senior government relations, Shopee Thailand กล่าวว่า Shopee มีความยินดีอย่างยิ่งที่ได้ร่วมมือกับ SME D Bank  และมูลนิธิคีนันฯ  ในการทำหน้าที่ถ่ายทอดความรู้ที่จำเป็นต่อการดำเนินธุรกิจบนโลกออนไลน์ให้แก่เอสเอ็มอีไทย โดยความรู้ที่ผู้ประกอบการจะได้รับ เปรียบเสมือนการติดอาวุธให้เติบโตได้อย่างแข็งแกร่งและยั่งยืน ท่ามกลางสภาวการณ์ที่ท้าทายและเปลี่ยนแปลงอยู่ตลอดเวลา
“Shopee  ในฐานะแพลตฟอร์มอีคอมเมิร์ซยอดนิยมที่ยืนหนึ่งในใจผู้ใช้งานชาวไทย เรามีความมุ่งมั่นในการส่งเสริมผู้ประกอบการไทยมาอย่างต่อเนื่อง พร้อมร่วมเป็นส่วนหนึ่งในการขับเคลื่อนพัฒนาเศรษฐกิจของประเทศไทยให้ก้าวต่อไปข้างหน้าได้อย่างยั่งยืน” นางสาวสกาวเดือน กล่าว
สำหรับโครงการดังกล่าว จัดทั้งหมด 5 รุ่น (ระหว่างวันที่ 25 พฤษภาคม ถึง วันที่ 31 สิงหาคม 2565) เริ่มรุ่นที่ 1 (อบรมวันที่ 25 พฤษภาคม ถึง วันที่ 24 มิถุนายน 2565) รุ่นที่ 2 (อบรมวันที่ 27 พฤษภาคม ถึง วันที่ 24 มิถุนายน 2565) รุ่นที่ 3 (อบรมวันที่ 29 มิถุนายน ถึง วันที่ 22 กรกฎาคม 2565) รุ่นที่ 4 (อบรมวันที่ 6 กรกฎาคม ถึง 22 กรกฎาคม 2565) รุ่นที่ 5 (อบรมวันที่ 3 สิงหาคม ถึง 31 สิงหาคม 2565) สำหรับผู้ประกอบการที่สนใจเข้าร่วมโครงการ สอบถามข้อมูลเพิ่มเติมได้ที่ ฝ่ายพัฒนาและสนับสนุนผู้ประกอบการ โทร.  02-265-4978  หรือ Call Center 1357

ที่มา : https://www.thaigov.go.th/news/contents/details/54794