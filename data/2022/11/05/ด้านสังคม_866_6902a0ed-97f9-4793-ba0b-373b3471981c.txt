รัฐบาลไทย-ข่าวทำเนียบรัฐบาล-กระทรวงสาธารณสุข ใช้หลัก VUCA เปิดเมืองอย่างปลอดภัยห่างไกลโควิด


วันจันทร์ที่ 22 พฤศจิกายน 2564
กระทรวงสาธารณสุข ใช้หลัก VUCA เปิดเมืองอย่างปลอดภัยห่างไกลโควิด
กระทรวงสาธารณสุข ใช้หลักการ VUCA ฉีดวัคซีนให้ครอบคลุม ป้องกันตนเองขั้นสูงสุด สร้างพื้นที่ปลอดการแพร่เชื้อ และตรวจคัดกรองด้วย ATK ช่วยให้เปิดประเทศอย่างปลอดภัยห่างไกลโควิด
วันนี้ (22 พฤศจิกายน 2564) ที่โรงแรมท็อปแลนด์ คอนเวนชั่น เซ็นเตอร์ จังหวัดพิษณุโลก นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข เป็นประธานเปิดการประชุมเชิงปฏิบัติการจัดทำแผนเตรียมความพร้อมรองรับการเปิดประเทศและการระบาดโรคติดเชื้อไวรัสโคโรนา 2019 ประจำปีงบประมาณพ.ศ. 2565 ภาคเหนือ เพื่อให้ทุกภาคส่วนร่วมระดมความคิดเห็น ข้อเสนอแนะและแลกเปลี่ยนเรียนรู้ นำไปพัฒนาแผนปฏิบัติการฯ ของแต่ละจังหวัดให้เหมาะสมกับสถานการณ์ในพื้นที่ โดยมี นายแพทย์เกียรติภูมิ วงศ์รจิต ปลัดกระทรวงสาธารณสุข คณะผู้บริหาร สธ. และหน่วยงานที่เกี่ยวข้อง ร่วมประชุมทั้ง Onsite และ Onlineรวม 400 คน อาทิ คณะกรรมการโรคติดต่อจังหวัด ผู้ว่าราชการจังหวัด รวมถึงผู้แทนภาคธุรกิจเอกชน
นายอนุทิน กล่าวว่า กระทรวงสาธารณสุขดำเนินงานภายใต้ข้อสั่งการนายกรัฐมนตรี จัดหาวัคซีนให้ประชาชนทุกคนอย่างเพียงพอ แต่พบว่ายังมีบางคนที่ไม่ประสงค์จะฉีดวัคซีน ซึ่งต้องเร่งทำความเข้าใจโดยเร็ว เพราะการฉีดวัคซีนได้ครอบคลุม เมื่อติดเชื้อจะช่วยให้สามารถควบคุมดูแลได้ ทั้งนี้ หลังจากการเปิดประเทศทุกหน่วยงานยังต้องควบคุมการระบาดให้ดี พร้อมกับสร้างความเชื่อมั่น เพื่อให้ประเทศไทยเดินหน้าต่อไปได้
ด้านนายแพทย์เกียรติภูมิ กล่าวว่า สถานการณ์โควิด 19 ภายหลังจากการเปิดประเทศ แนวโน้มผู้ติดเชื้ออาการหนักและผู้เสียชีวิตลดลง ส่วนผู้ที่เดินทางเข้าประเทศพบอัตราการติดเชื้อต่ำ และยังไม่พบการแพร่เชื้อ อย่างไรก็ตาม ยังต้องดำเนินงานภายใต้หลัก VUCA ได้แก่ ภาครัฐฉีด Vaccine ให้ครอบคลุมประชากรในประเทศ 70% หรือ 100 ล้านโดส ประชาชนใช้มาตรการ Universal Prevention ป้องกันตนเองสูงสุดกับทุกคน ทุกที่ ทุกเวลา เพื่อลดการติดเชื้อ ลดการระบาด สถานบริการ/สถานที่ต่างๆ ใช้มาตรการ Covid-free Setting สร้างพื้นที่ปลอดภัยจากเชื้อโควิด และใช้ ATK ตรวจคัดกรองในชุมชน สถานที่เสี่ยง ทั้งนี้ กระทรวงสาธารณสุขจะจัดสัปดาห์แห่งการฉีดวัคซีน 27 พฤศจิกายน ถึง 5 ธันวาคม 2564 นี้ เพื่อเร่งรัดการฉีดวัคซีนให้มากที่สุด โดยเฉพาะผู้สูงอายุ ผู้ป่วยติดเตียง และขยายไปถึงกลุ่มแรงงานต่างด้าว ซึ่งจะช่วยให้เราเปิดประเทศได้อย่างปลอดภัย ทุกคนได้กลับมาใช้ชีวิตอย่างมีความสุขด้วยวิถี New normal
****************************** 22 พฤศจิกายน 2564

ที่มา : https://www.thaigov.go.th/news/contents/details/48564