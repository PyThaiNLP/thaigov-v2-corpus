รัฐบาลไทย-ข่าวทำเนียบรัฐบาล-กรมทางหลวง ขยายทางหลวงหมายเลข 348 สายอำเภอปะคำ - อำเภอนางรอง จังหวัดบุรีรัมย์ แล้วเสร็จ


วันพฤหัสบดีที่ 24 มิถุนายน 2564
กรมทางหลวง ขยายทางหลวงหมายเลข 348 สายอำเภอปะคำ - อำเภอนางรอง จังหวัดบุรีรัมย์ แล้วเสร็จ
เพิ่มประสิทธิภาพการคมนาคมและระบบโลจิสติกส์ สนับสนุนการพัฒนาเศรษฐกิจจังหวัดบุรีรัมย์
กรมทางหลวง กระทรวงคมนาคม โดยสำนักก่อสร้างทางที่ 2 ดำเนินการโครงการก่อสร้างขยายทางหลวงหมายเลข 348 สายอำเภอปะคำ - อำเภอนางรอง จังหวัดบุรีรัมย์ เป็นทางมาตรฐาน 4 ช่องจราจร รวมระยะทาง 26.625 กิโลเมตร เพิ่มประสิทธิภาพการคมนาคมขนส่งในพื้นที่จังหวัดบุรีรัมย์ รองรับการเดินทางระหว่างอีสานใต้และภาคตะวันออก แล้วเสร็จ ทางหลวงหมายเลข 348 สายอรัญ - นางรอง หรือถนนธนะวิถี มีจุดเริ่มต้นจากแยกทางหลวงหมายเลข 33 อำเภออรัญประเทศ จังหวัดสระแก้ว เข้าสู่จังหวัดบุรีรัมย์ ที่อำเภอโนนแดง สิ้นสุดที่อำเภอนางรอง จังหวัดบุรีรัมย์ ระยะทางรวม 141 กิโลเมตร เป็นเส้นทางสำคัญในการคมนาคมและขนส่งสินค้าเชื่อมโยงระหว่างภาคตะวันออกเฉียงเหนือตอนใต้กับภาคตะวันออก
จากการเปิดประชาคมเศรษฐกิจอาเซียน ในปี 2558 ทำให้เศรษฐกิจสังคมภายในภูมิภาคอาเซียนมีความสัมพันธ์กันมากขึ้น ส่งผลให้การเดินทางและการขนส่งสินค้าเพิ่มขึ้น ปัจจุบันทางหลวงหมายเลข 348 ช่วง อำเภอปะคำ - อำเภอนางรองส่วนใหญ่เป็นถนนขนาด 4 ช่องจราจรอยู่แล้ว ยกเว้นช่วง กม. ที่ 112+000 - กม. ที่ 113+763 และ กม. ที่ 119+750 - กม. ที่ 129+535 มีขนาด 2 ช่องจราจร และ 4 ช่องจราจร เป็นช่วง ๆ เกาะกลางเป็นแบบเกาะสี ทำให้การรองรับปริมาณจราจรค่อนข้างจำกัด ส่งผลต่อประสิทธิภาพในการพัฒนาทางเศรษฐกิจของจังหวัดบุรีรัมย์ ทล. จึงดำเนินการก่อสร้างขยายทางหลวงสายดังกล่าว ช่วง กม. ที่ 112+000 - กม. ที่ 117+025 และ กม. ที่ 118+541 - กม. ที่ 140+141 เป็นมาตรฐานทางชั้นพิเศษ 4 ช่องจราจร ไป - กลับ ผิวทางแอสฟัลท์คอนกรีต กว้างข้างละ 7 เมตร  ไหล่ทาง กว้างข้างละ 2.5 เมตร แบ่งทิศทางการจราจรด้วยเกาะกลางแบบยก (RAISED MEDIAN) กว้าง 3 เมตร และ 4.2 เมตร มีการก่อสร้างจุดกลับรถและติดตั้งไฟฟ้าแสงสว่าง ใช้งบประมาณก่อสร้าง 476,383,000 บาท
โครงการนี้จะช่วยเพิ่มประสิทธิภาพในการรองรับปริมาณการจราจร บรรเทาปัญหาการจราจรติดขัด สามารถลดต้นทุนในการขนส่งสินค้า สนับสนุนการเดินทางระหว่างเมืองหลักในจังหวัดบุรีรัมย์ ได้แก่ อำเภอเมืองบุรีรัมย์ อำเภอนางรอง และอำเภอปะคำ อีกทั้งเพิ่มความสะดวกในการเดินทางของผู้ใช้เส้นทางระหว่างจังหวัดบุรีรัมย์และจังหวัดสระแก้วได้อย่างมีประสิทธิภาพ

ที่มา : https://www.thaigov.go.th/news/contents/details/43045