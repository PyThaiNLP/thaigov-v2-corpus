รัฐบาลไทย-ข่าวทำเนียบรัฐบาล-สธ.ดัน “หมอพร้อม” สู่ Digital Health Pass แสดงข้อมูลวัคซีน-ผลตรวจเชื้อก่อนใช้บริการ รองรับเปิดประเทศ


วันจันทร์ที่ 18 ตุลาคม 2564
สธ.ดัน “หมอพร้อม” สู่ Digital Health Pass แสดงข้อมูลวัคซีน-ผลตรวจเชื้อก่อนใช้บริการ รองรับเปิดประเทศ
กระทรวงสาธารณสุขยกระดับ “หมอพร้อม” เป็น Digital Health Pass แสดงหลักฐานการรับวัคซีนโควิด 19 ผลการตรวจหาเชื้อทั้ง RT-PCR และ ATK รวมถึงประวัติการติดเชื้อ ช่วยอำนวยความสะดวกในการเดินทางและเข้ารับบริการในสถานที่ต่างๆ ตามมาตรการ COVID Free Setting
กระทรวงสาธารณสุขยกระดับ “หมอพร้อม” เป็น Digital Health Pass แสดงหลักฐานการรับวัคซีนโควิด 19 ผลการตรวจหาเชื้อทั้ง RT-PCR และ ATK รวมถึงประวัติการติดเชื้อ ช่วยอำนวยความสะดวกในการเดินทางและเข้ารับบริการในสถานที่ต่างๆ ตามมาตรการ COVID Free Setting เพื่ออยู่ร่วมกับโควิดอย่างปลอดภัย
วันนี้ (18 ตุลาคม 2564) นายแพทย์เกียรติภูมิ วงศ์รจิต ปลัดกระทรวงสาธารณสุข กล่าวว่า ขณะนี้ประเทศไทยสามารถควบคุมโรคโควิด 19 ให้อยู่ในระดับทรงตัว มีการทยอยเปิดกิจการกิจกรรมต่างๆ เพิ่มมากขึ้น เพื่อมุ่งสู่การเปิดประเทศ โดยยึดหลักว่าประชาชนสามารถใช้ชีวิตร่วมกับโรคโควิด 19 อย่างปลอดภัย สิ่งสำคัญคือการเข้มมาตรการป้องกันตนเองสูงสุดตลอดเวลา (Universal Prevention) การฉีดวัคซีนให้ครอบคลุมตามเป้าหมาย
เพื่อช่วยลดการป่วยรุนแรงและการเสียชีวิต และสถานประกอบการต่างๆ ใช้มาตรการองค์กรปลอดเชื้อโควิด หรือ COVID Free Setting ซึ่งจำเป็นต้องมีระบบมารองรับให้สามารถตรวจสอบประวัติการรับวัคซีน ผลการตรวจหาเชื้อ และการวินิจฉัยโควิด 19 ได้
นายแพทย์เกียรติภูมิกล่าวต่อว่า กระทรวงสาธารณสุขจึงพัฒนาระบบ “หมอพร้อม” ซึ่งเดิมเป็นระบบที่รวบรวมรายงานผลการฉีดวัคซีนโควิด 19 และอาการไม่พึงประสงค์ ให้เป็น Digital Health Pass เพื่อรองรับการเปิดประเทศ อำนวยความสะดวกแก่สถานประกอบการในการตรวจสอบและประชาชนในการแสดงหลักฐานข้อมูล ประกอบด้วย 3 ส่วน คือ 1.การรับวัคซีนโควิด 19 ซึ่งจะถูกบันทึกโดยหน่วยบริการวัคซีนโควิด 19 ทั่วประเทศหากประชาชนได้รับวัคซีนครบ ระบบจะแสดงสถานะสีเขียวว่า “รับวัคซีนแล้ว (Vaccinated)” 2.ผลตรวจหาเชื้อโควิด 19 ทั้งแบบ RT-PCR และ ATK โดยข้อมูลจะถูกส่งมาจากโรงพยาบาล คลินิก ร้านขายยา และหน่วยงานอื่นๆ ที่ร่วมโครงการ “หมอพร้อม Station” ในการบันทึกข้อมูลการตรวจหาเชื้อโควิด 19 และ 3.ประวัติการวินิจฉัยโควิด 19 ที่จะแสดงสถานะการวินิจฉัยโควิด 19 โดยแพทย์ สำหรับผู้ที่หายป่วยแล้ว
“ข้อมูลที่แสดงบน Digital Health Pass เป็นข้อมูลแบบย่อเพื่อให้ผู้ให้บริการตรวจสอบ และสามารถสแกน QR Code ที่อยู่ด้านล่างสุด เพื่อตรวจสอบรายละเอียดเพิ่มเติมได้ ซึ่งการแสดงข้อมูลบนแพลตฟอร์มเดียว ช่วยลดการพกพาเอกสารหลายฉบับ โดยหมอพร้อมได้เพิ่มระบบความปลอดภัยในการแสดงข้อมูลส่วนบุคคล ประชาชนสามารถกดปุ่มเปิดปิดการแสดงข้อมูลส่วนบุคคลได้ มีระบบเข้ารหัสเพื่อป้องกันการปลอมแปลงและอ่านข้อมูล จัดเก็บข้อมูลด้วยเทคโนโลยี Blockchain ที่เป็นมาตรฐานความปลอดภัยระดับสากล ตรวจสอบที่มาที่ไปของข้อมูลได้ ที่ผ่านมามีการนำ Digital Health Pass มาใช้ตรวจสอบการเดินทางโดยสารการบินภายในประเทศไทย และหลังจากนี้สามารถนำมาใช้แสดงสถานะสุขภาพเพื่อเดินทางเข้าจังหวัด หรือเข้าใช้บริการสถานที่ต่างๆ ได้” นายแพทย์เกียรติภูมิกล่าว
*********************************** 18 ตุลาคม 2564

ที่มา : https://www.thaigov.go.th/news/contents/details/47123