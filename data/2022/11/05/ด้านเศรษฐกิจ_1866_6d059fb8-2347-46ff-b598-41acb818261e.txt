รัฐบาลไทย-ข่าวทำเนียบรัฐบาล-ออมสินจัดโปรแรงร่วม Thailand Smart Money ขอนแก่น กระตุ้นเศรษฐกิจภาคอีสาน


วันพฤหัสบดีที่ 18 พฤศจิกายน 2564
พิมพ์
ออมสินจัดโปรแรงร่วม Thailand Smart Money ขอนแก่น กระตุ้นเศรษฐกิจภาคอีสาน
ออมสินจัดโปรแรงร่วม Thailand Smart Money ขอนแก่น กระตุ้นเศรษฐกิจภาคอีสาน เงินฝากเผื่อเรียกพิเศษดอกเบี้ยสูงสุด 10.80% ต่อปี เทียบเท่าฝากประจำ 3.00% ต่อปี ดอกเบี้ยบ้านปีแรก 0.250% สินเชื่อ SMEs ดอกเบี้ยต่ำสุด 2 ปีแรก 2.99%
นายวิทัย รัตนากร ผู้อำนวยการธนาคารออมสิน เปิดเผยว่า ธนาคารได้เข้าร่วมงาน Thailand Smart Money ขอนแก่น ครั้งที่ 8 ที่เซ็นทรัลพลาซา ขอนแก่น ระหว่างวันที่ 19-21 พฤศจิกายน 2564 อีกหนึ่งงานสำคัญที่จะกระตุ้นเศรษฐกิจ และช่วยเหลือให้พี่น้องประชาชนได้เข้าถึงแหล่งเงินกู้ในระบบด้วยอัตราดอกเบี้ยที่เป็นธรรมได้อย่างทั่วถึง รวมถึงมีอัตราดอกเบี้ยจูงใจเพื่อคนฝากเงิน สำหรับ Thailand Smart Money ขอนแก่นปีนี้ โปรโมชันไฮไลท์เงินฝาก คือ เงินฝากเผื่อเรียกพิเศษ 108 ดอกเบี้ยแบบ Step up สูงสุด 10.80% ต่อปี หรืออัตราดอกเบี้ยเฉลี่ยเท่ากับ 2.55% ต่อปี เทียบเท่าเงินฝากประจำ 3.00% ต่อปี และ สลากออมสินพิเศษ 2 ปี (แบบมีใบสลาก) ได้ร่วมลุ้นเงินรางวัลพิเศษ 1 ล้านบาท จำนวน 20 รางวัล ซึ่งออกรางวัลพิเศษนี้ 2 ครั้ง ในวันที่ 1 ธ.ค.64 จำนวน 10 รางวัล และ วันที่ 30 ธ.ค.64 อีก 10 รางวัล นอกเหนือจากการลุ้นรางวัลสลากปกติรวม 24 ครั้ง รางวัลที่ 1 เป็นเงิน 5,000,000 บาท โดยดอกเบี้ยและเงินรางวัลจะได้รับการยกเว้นภาษี
ส่วนโปรโมชันไฮไลท์ในด้านสินเชื่อประกอบด้วย สินเชื่อเคหะดอกเบี้ยพิเศษ ปีแรก 0.250% ต่อปี เฉลี่ย 3 ปี เท่ากับ 2.250% ต่อปี สินเชื่อ GSB Smooth BIZ เพื่อเป็นเงินทุนหมุนเวียนหรือลงทุนในธุรกิจอัตราดอกเบี้ยต่ำสุด 2 ปีแรก 2.99% ต่อปี ระยะเวลาผ่อนชำระนานสูงสุด 10 ปี วงเงินกู้สูงสุดถึง 20 ล้านบาท พร้อมด้วยสินเชื่อเพื่อเป็นทุนประกอบอาชีพ โดยเฉพาะสำหรับผู้ที่ได้รับผลกระทบจากโควิด-19 ได้แก่ สินเชื่อโครงการธนาคารประชาชน สินเชื่อ SMEs สำหรับภาคการท่องเที่ยว และโครงการสินเชื่อ SMEs มีที่มีเงิน สำหรับธุรกิจ Small SMEs รวมถึง สินเชื่อจำนำทะเบียนรถยนต์/รถจักรยานยนต์ ที่นำเงินไปใช้จ่ายหมุนเวียนหรือเสริมสภาพคล่องในยามฉุกเฉิน
ธนาคารออมสิน จึงขอเชิญชวนลูกค้าและประชาชนผู้สนใจ ทั้งในจังหวัดขอนแก่นและพื้นที่ใกล้เคียงเยี่ยมชมงาน Thailand Smart Money ขอนแก่น และใช้บริการทางการเงินต่าง ๆ ที่บูธธนาคารออมสิน ด้วยโปรโมชันน่าสนใจส่งท้ายปี โดยทุกธุรกรรมและกิจกรรมต่าง ๆ มีของที่ระลึกและรางวัลพิเศษสุดเฉพาะลูกค้าในงานเท่านั้น
https://www.gsb.or.th/news/gsbpr65-2/

ที่มา : https://www.thaigov.go.th/news/contents/details/48428