รัฐบาลไทย-ข่าวทำเนียบรัฐบาล-พม.ชลบุรี เร่งช่วยเด็กหญิงขอน้ำซุปก๋วยเตี๋ยวให้ครอบครัว 5 ชีวิต นำไปกินกับข้าว


วันศุกร์ที่ 1 เมษายน 2565
พม.ชลบุรี เร่งช่วยเด็กหญิงขอน้ำซุปก๋วยเตี๋ยวให้ครอบครัว 5 ชีวิต นำไปกินกับข้าว
พม.ชลบุรี เร่งช่วยเด็กหญิงขอน้ำซุปก๋วยเตี๋ยวให้ครอบครัว 5 ชีวิต นำไปกินกับข้าว
วันนี้ (1 เม.ย. 65) นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยว่า เจ้าหน้าที่ กระทรวง พม. จากสำนักงานพัฒนาสังคมและความมั่นคงของมนุษย์จังหวัดชลบุรี และทีม พม. One Home จังหวัดชลบุรี รวมทั้งหน่วยงานที่เกี่ยวข้อง ได้ลงพื้นที่เยี่ยมครอบครัวเด็กหญิงอายุ 6 ขวบ ที่มาขอน้ำซุปที่ร้านก๋วยเตี๋ยวเพื่อนำไปกินเป็นกับข้าว ซึ่งอาศัยอยู่กับ พ่อ แม่ พี่อายุ 10 ขวบ และน้องอายุ 1 ขวบ ภายในเพิงพักบนที่ดินของนายจ้าง โดยไม่คิดค่าเช่า และยังได้รับทุนการศึกษาจากทางโรงเรียน 2,000 บาท  อีกทั้งได้พูดคุยถึงปัญหาและความต้องการของครอบครัว เพื่อร่วมวางแผนให้ความช่วยเหลืออย่างต่อเนื่องตามภารกิจด้านเด็กและครอบครัวของกระทรวง พม. ต่อไป
ในเบื้องต้น ได้มอบนม เครื่องอุปโภคบริโภคที่จำเป็น และเงินช่วยเหลือผู้ประสบปัญหาทางสังคมกรณีฉุกเฉิน จำนวน 3,000 บาท จากนั้น จะเร่งดำเนินเรื่องพิจารณาให้เด็กๆ ในครอบครัวเข้ากองทุนคุ้มครองเด็กเพื่อรับทุนการศึกษาอย่างต่อเนื่อง นอกจากนี้ ได้ให้คำแนะนำเรื่องการขอเงินอุดหนุนเด็กแรกเกิด ซึ่งยังไม่เคยได้รับ รวมทั้งสิทธิสวัสดิการสังคมต่างๆ ของภาครัฐ
นายจุติ กล่าวเพิ่มเติมว่า สำหรับผู้ใจบุญ 2 คน ที่เป็นเจ้าของร้านก๋วยเตี๋ยว เป็นคนมีน้ำใจ ชอบช่วยเหลือคนในชุมชน ซึ่งได้ขอสมัครเป็นอาสาสมัครพัฒนาสังคมและความมั่นคงของมนุษย์ (อพม.) ทาง กระทรวง พม. ขอขอบคุณและชื่นชมในความมีน้ำใจที่ช่วยกันแบ่งปันให้กับผู้อื่น นับเป็นผู้มีจิตอาสาเพื่อสังคม ทั้งนี้ หากท่านพบเห็นผู้ที่ตกทุกข์ได้ยาก ประสบปัญหาทางสังคม ขอให้ช่วยกันแจ้งมาที่ศูนย์ช่วยเหลือสังคม กระทรวง พม. สายด่วน โทร. 1300 ตลอด 24 ชั่วโมง

ที่มา : https://www.thaigov.go.th/news/contents/details/53212