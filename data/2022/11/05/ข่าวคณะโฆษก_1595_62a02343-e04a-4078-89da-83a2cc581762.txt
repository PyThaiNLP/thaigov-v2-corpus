รัฐบาลไทย-ข่าวทำเนียบรัฐบาล-​โฆษกรัฐบาลเผย นายกฯ ชื่นชมและให้กำลังใจทัพนักกีฬาไทย กวาดแล้ว 43 เหรียญทอง 44 เหรียญเงิน 62 เหรียญทองแดง ในครึ่งทางแรกของการแข่งขันกีฬาซีเกมส์ 2021 ณ ประเทศเวียดนาม


วันพุธที่ 18 พฤษภาคม 2565
พิมพ์
​โฆษกรัฐบาลเผย นายกฯ ชื่นชมและให้กำลังใจทัพนักกีฬาไทย กวาดแล้ว 43 เหรียญทอง 44 เหรียญเงิน 62 เหรียญทองแดง ในครึ่งทางแรกของการแข่งขันกีฬาซีเกมส์ 2021 ณ ประเทศเวียดนาม
โ​ฆษกรัฐบาลเผย นายกฯ ชื่นชมและให้กำลังใจทัพนักกีฬาไทย กวาดแล้ว 43 เหรียญทอง 44 เหรียญเงิน 62 เหรียญทองแดง ในครึ่งทางแรกของการแข่งขันกีฬาซีเกมส์ 2021 ณ ประเทศเวียดนาม
วันนี้ (18 พฤษภาคม 2565) นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ร่วมติดตามและยินดีที่นักกีฬาทีมชาติไทยสร้างผลงานที่ยอดเยี่ยมในทุกประเภทกีฬา ในการแข่งขันกีฬาซีเกมส์ 2021 ครั้งที่ 31 ที่จัดขึ้น ณ สาธารณรัฐสังคมนิยมเวียดนาม ระหว่างวันที่ 12-23 พฤษภาคม 2565 จนสามารถคว้ารางวัลในช่วงครึ่งทางแรกไปได้ทั้งหมด 149 เหรียญ แบ่งเป็น 43 เหรียญทอง 44 เหรียญเงิน 62 เหรียญทองแดง ( สถานะ ช่วงค่ำวันที่ 17 พ.ค. 2565 ) พร้อมกันนี้ นายกรัฐมนตรีเชิญชวนให้พี่น้องประชาชนร่วมส่งกำลังใจเชียร์ทัพนักกีฬาไทยในการแข่งขันกีฬาในการแข่งขันปีนี้ให้ประสบความสำเร็จ
นายธนกรฯ กล่าวถึงกีฬาซีเกมส์ในช่วงครึ่งแรกของการแข่งขันว่า นักกีฬาไทยยังคงทำผลงานได้ดีอย่างต่อเนื่อง สามารถชิงเหรียญทองมาให้ชาวไทยได้ร่วมภาคภูมิใจจากการแข่งขันหลากชนิดกีฬา อาทิ ปันจักสีลัต คูราช เปตอง เพาะกาย คิกบ็อกซิ่ง ยูยิตสู บาสเกตบอล วิ่ง ตะกร้อ เทนนิส จักรยานเสือภูเขา ตีกอล์ฟ ว่ายน้ำ กรีฑา เรือคยัค อีสปอร์ต ยิมนาสติก ลีลาศ ขว้างจักร ปิงปอง แม่นเป้า แบดมินตัน และเทควันโด เป็นต้น โดยไทยยังคงรักษาตำแหน่งที่ดีจากการแข่งขันกีฬาซีเกมส์ได้อย่างต่อเนื่อง จากกีฬาวิ่งผลัด 4x100 เมตรทีมหญิงที่สามารถรักษาแชมป์ได้เป็นสมัยที่ 24 กีฬาเซปักตะกร้อชายคว้าแชมป์ทีมชุดชายสมัยที่ 18 และทีมเดี่ยวชายสมัยที่ 15 ในส่วนเซปักตะกร้อหญิงคว้าแชมป์ทีมหญิงเดี่ยวสมัยที่ 11 และทีมชุดหญิงสมัยที่ 6 ไปครอง กีฬาขว้างจักรหญิงคว้าแชมป์เป็นสมัยที่ 6 และกีฬาเขย่งก้าวกระโดดสามารถป้องกันแชมป์ได้เป็นสมัยที่ 2
ทั้งนี้ ทัพนักกีฬาไทยยังสร้างประวัติศาสตร์ชัยชนะแรกให้แก่วงการกีฬาบ้านเรา อาทิ "บิว" ภูริพล บุญสอน เยาวชนวัย 16 ปี ชาวสมุทรปราการ ที่สามารถคว้าเหรียญทองแรกบนเวทีซีเกมส์ได้สำเร็จ เป็นสถิติใหม่ ให้นักกีฬาไทยและสถิติซีเกมส์ในรอบ 23 ปี จากรายการวิ่ง 200 เมตรชาย ถึง 2 ครั้ง ด้วยเวลา 20.37 วินาที ในส่วนของกีฬาปิงปองหญิง "หญิง" สุธาสินี เสวตรบุตร "ทิพย์" อรวรรณ พาระนัง และ "บัว" จิณห์นิภา เสวตรบุตร สร้างประวัติศาสตร์ตบชนะแชมป์เก่า คว้าเหรียญทองประเภททีมหญิงซีเกมส์ได้สำเร็จ หรือในการแข่งขันเรือพาย ฝีพายไทย “ปานวาด ทองนิ่ม” “สุธาสินี อุดหนุน” “กานต์ธิดา หนูรุ่น” และ “พรร์นับพัน พวงไม้มิ่ง” คว้าเหรียญทองแรกจากการแข่งขันเรือคยัค 4 คนหญิง ระยะ 1,000 เมตร ด้วยเวลา 3.40.540 นาที
นายธนกรฯ กล่าวเพิ่มเติมว่า นายกรัฐมนตรีติดตามการแข่งขันกีฬาซีเกมส์อย่างใกล้ชิด เชื่อมั่นในความพยายาม ตั้งใจ และทุ่มเทของทัพนักกีฬากว่าแปดร้อยชีวิต เพื่อมุ่งสู่ความสำเร็จ สร้างชื่อเสียงและความภาคภูมิใจต่อตนเอง ครอบครัว และประเทศชาติ รวมถึงเป็นแรงบันดาลใจให้กับเยาวชนคนรุ่นหลังได้ยึดเป็นแบบอย่าง ทั้งนี้ ขอให้นักกีฬาไทยทุกคนมีความสุขกับการแข่งขันไม่ว่าผลจะออกมาเป็นอย่างไร โดยนายกฯ เชิญชวนพี่น้องประชาชนให้ร่วมกันส่งแรงใจเชียร์ทัพนักกีฬาไทยต่อเนื่อง เพราะการแข่งขันในครึ่งหลังยังมีอีกหลายเกมกีฬาที่ทีมชาติไทยเข้าร่วมแข่งขัน อาทิ ฟุตบอล ฟุตซอล แบดมินตัน วอลเลย์บอล ยิงธนู เป็นต้น ซึ่งล้วนเป็นกีฬาที่น่าลุ้นผล  ร่วมกันส่งแรงใจให้กับนักกีฬาไทย

ที่มา : https://www.thaigov.go.th/news/contents/details/54673