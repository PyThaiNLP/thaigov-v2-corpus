รัฐบาลไทย-ข่าวทำเนียบรัฐบาล-โฆษกรัฐบาลแนะ “หญิงหน่อย” เลิกหยิบเพียงบางช่วงบางตอนมาวิพากษ์วิจารณ์เพื่อเรียกคะแนนนิยมให้ตัวเองได้แล้ว อัดฟังไม่ได้ศัพท์ จับไปกระเดียด ไม่ใช่คุณสมบัติของคนที่เสนอตัวเป็นว่าที่นายก


วันพฤหัสบดีที่ 26 พฤษภาคม 2565
พิมพ์
โฆษกรัฐบาลแนะ “หญิงหน่อย” เลิกหยิบเพียงบางช่วงบางตอนมาวิพากษ์วิจารณ์เพื่อเรียกคะแนนนิยมให้ตัวเองได้แล้ว อัดฟังไม่ได้ศัพท์ จับไปกระเดียด ไม่ใช่คุณสมบัติของคนที่เสนอตัวเป็นว่าที่นายก
โฆษกรัฐบาลแนะ “หญิงหน่อย” เลิกหยิบเพียงบางช่วงบางตอนมาวิพากษ์วิจารณ์เพื่อเรียกคะแนนนิยมให้ตัวเองได้แล้ว อัดฟังไม่ได้ศัพท์ จับไปกระเดียด ไม่ใช่คุณสมบัติของคนที่เสนอตัวเป็นว่าที่นายกฯ
วันนี้ (26 พฤษภาคม 2565) นายธนกร วังบุญคงชนะ โฆษกประจำสำนักนายกรัฐมนตรี กล่าวถึงกรณีที่ คุณหญิงสุดารัตน์ เกยุราพันธุ์ ประธานพรรคไทยสร้างไทย ระบุว่า อยากให้ พล.อ.ประยุทธ์ จันทร์โอชา นายกรัฐมนตรี และ รมว.กลาโหม ลองออกจากบ้านโดยไม่มีรถนำ เติมน้ำมันรถเอง อย่าเติมของหลวง จะได้รู้ว่าการที่รถติดมันดีหรือไม่ว่า คุณหญิงสุดารัตน์วางตัวเองไว้ว่าอยากเป็นนายกรัฐมนตรี แต่คนที่จะเป็นถึงระดับว่าที่นายกรัฐมนตรีนั้น สามารถคิดได้เพียงแค่นี้หรือ เพราะสิ่งที่คุณหญิงสุดารัตน์พูดนั้นแสดงให้เห็นอย่างชัดเจนว่าท่านฟังไม่ได้ศัพท์ จับไปกระเดียด แล้วก็รีบออกมาตอดนิดตอดหน่อย เสียดสีรัฐบาลรายวัน ซึ่งไม่ใช่คุณสมบัติของว่าที่นายกรัฐมนตรีที่ดี และไม่แปลกใจเลย ที่นายกรัฐมนตรีหญิงคนแรกของไทยไม่ได้ชื่อคุณหญิงสุดารัตน์ เพราะความคิดของท่านคิดได้เพียงเท่านี้
“อยากให้คุณหญิงสุดารัตน์ฟังอะไร หรืออ่านอะไรก็ฟังหรืออ่านให้จบเสียก่อน และควรเลิกนิสัยหยิบเพียงบางช่วงบางตอนมาวิพากษ์วิจารณ์เพื่อเรียกคะแนนนิยมให้กับตัวเองได้แล้ว การเลือกตั้งผู้ว่าฯ กทม. และ ส.ก.ที่ผ่านมาไม่ได้ให้บทเรียนกับพรรคไทยสร้างไทยบ้างเลยหรือ วันนี้คนไทยอยู่บนโลกแห่งความเป็นจริง ไม่ได้อยู่บนโลกมายาคติ การสร้างภาพไม่ได้ทำให้ประชาชนรู้สึกดีอีกต่อไปแล้ว ความจริงใจอย่างที่ท่านนายกฯ ทำมาตลอดต่างหาก ที่จะยืนยาว มั่นคง และยั่งยืน” นายธนกร กล่าว

ที่มา : https://www.thaigov.go.th/news/contents/details/55028