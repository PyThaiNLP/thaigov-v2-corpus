รัฐบาลไทย-ข่าวทำเนียบรัฐบาล-ธอส. ลดยกแผง..แรงจัดส่งท้ายปี!! ในงานประมูลบ้านมือสองออนไลน์ (Full Moon Full Sale)


วันพฤหัสบดีที่ 16 ธันวาคม 2564
พิมพ์
ธอส. ลดยกแผง..แรงจัดส่งท้ายปี!! ในงานประมูลบ้านมือสองออนไลน์ (Full Moon Full Sale)
ธอส. ลดยกแผง..แรงจัดส่งท้ายปี!! ในงานประมูลบ้านมือสองออนไลน์ (Full Moon Full Sale) ผ่าน Mobile Application : G H Bank Smart NPA กว่า 3,700 รายการ ลดสูงสุด 40% วันอาทิตย์ที่ 19 ธันวาคมนี้  พิเศษ!! ดอกเบี้ย 0% นานสูงสุด 48 เดือน
ธนาคารอาคารสงเคราะห์ (ธอส.) ลดราคายกแผง แรงจัดส่งท้ายปี 2564 เอาใจคนอยากมีบ้าน ในงาน “ประมูลบ้านมือสอง ธอส. ออนไลน์ (Full Moon Full Sale)” ในวันอาทิตย์ที่ 19 ธันวาคม 2564 ด้วยระบบออนไลน์ ผ่าน Mobile Application : G H Bank Smart NPA นำทรัพย์ทั่วประเทศออกประมูล 3,708 รายการ ทั้งบ้านเดี่ยว บ้านแฝด ทาวน์เฮ้าส์ ห้องชุด แฟลต อาคารพาณิชย์ และที่ดินเปล่า แบ่งเป็นทรัพย์ในพื้นที่กรุงเทพฯ และปริมณฑล จำนวน 1,018 รายการ และทรัพย์ในภูมิภาค จำนวน 2,690 รายการ ราคาเริ่มต้นประมูลลดสูงสุดถึง 40% จากราคาปกติ ราคาเริ่มต้นประมูลต่ำสุดเพียง 50,000 บาท เท่านั้น พิเศษ!! ผู้ชนะประมูลทรัพย์สามารถใช้มาตรการผ่อนดาวน์ดอกเบี้ย 0% นานสูงสุดถึง 48 เดือน พร้อมรับส่วนลดเพิ่มอีก 10% หากทำนิติกรรมภายในวันที่ 28 กุมภาพันธ์ 2565
นายฉัตรชัย ศิริไล กรรมการผู้จัดการ ธนาคารอาคารสงเคราะห์ (ธอส.) เปิดเผยว่า เพื่อมอบความสุขส่งท้ายปี 2564 ให้กับลูกค้าประชาชนที่ต้องการมีที่อยู่อาศัยเป็นของตนเอง ได้มีโอกาสเลือกซื้อที่อยู่อาศัยในทำเลที่ต้องการและระดับราคาที่เหมาะสม ธอส. ในฐานะสถาบันการเงินเฉพาะกิจของรัฐ ที่มีพันธกิจ “ทำให้คนไทยมีบ้าน” จึงได้จัดงาน “ประมูลบ้านมือสอง ธอส. ออนไลน์ (Full Moon Full Sale)” ในวันอาทิตย์ที่ 19 ธันวาคม 2564 โดยนำทรัพย์ทั่วประเทศมาออกประมูลในครั้งนี้  3,708 รายการ ทั้งบ้านเดี่ยว บ้านแฝด ทาวน์เฮ้าส์ ห้องชุด แฟลต อาคารพาณิชย์พร้อมอยู่ และที่ดินเปล่า มาประมูลในราคาลดสูงสุด 40% แบ่งเป็นทรัพย์ที่ตั้งอยู่ในพื้นที่กรุงเทพฯ และปริมณฑล จำนวน 1,018 รายการ โดยรายการทรัพย์ที่มีราคาเริ่มต้นประมูลต่ำสุดอยู่ที่เพียง 50,000 บาท ได้แก่ ห้องชุด ชั้นที่ 4 ขนาดเนื้อที่ 26.25 ตารางเมตร โครงการปลาทอง 129 อ.เมือง จ.ปทุมธานี และมีรายการทรัพย์เด่นที่น่าสนใจมากมาย อาทิ ทรัพย์ประเภทห้องชุด ชั้นที่ 6 ขนาดเนื้อที่ 63.33 ตารางเมตร ในโครงการเดอะคิทท์พลัสนวมินทร์ เขตบึงกุ่ม กรุงเทพฯ ราคาเริ่มต้นประมูลที่ 2,480,000 บาท ซึ่งเป็นโครงการที่อยู่ใกล้สิ่งอำนวยความสะดวก และเดินทางได้หลายเส้นทาง ทั้งทางถนนวงแหวนรอบนอก (มอเตอร์เวย์) และทางรถไฟฟ้าสายสีชมพู สถานีรามอินทรา และทรัพย์ประเภททาวน์เฮ้าส์ 1 ชั้น ขนาดเนื้อที่ 32.5 ตารางวา ในโครงการหมู่บ้านนริศรา อ.ธัญบุรี จ.ปทุมธานี ราคาเริ่มต้นประมูลที่ 510,000 บาท โดยเป็นทรัพย์ที่อยู่บนถนนเส้นหลัก เดินทางได้หลายเส้นทาง ทั้งถนนรังสิต-นครนายก และถนนลำลูกกา รวมถึงใกล้สถานศึกษา และสิ่งอำนวยความสะดวกครบครัน
ส่วนทรัพย์ในภูมิภาคได้นำออกประมูลจำนวน 2,690 รายการ ราคาเริ่มต้นประมูลลดสูงสุดถึง 40% จากราคาปกติ อาทิ ทรัพย์ประเภทที่ดินเปล่า เนื้อที่ 400 ตารางวา ในโครงการพรหมสุข กิ่งอำเภอสามร้อยยอด จ.ประจวบคีรีขันธ์ ราคาเริ่มต้นประมูลเพียง 240,000 บาท และทรัพย์ประเภทบ้านเดี่ยว 1 ชั้น ขนาดเนื้อที่ 400 ตารางวา อ.ขาณุวรลักษบุรี จ.กำแพงเพชร ราคาเริ่มต้นประมูลเพียง 510,000 บาท ขณะที่ทรัพย์ที่มีราคาจำหน่ายต่ำสุด ได้แก่ ทรัพย์ประเภทที่ดินเปล่า เนื้อที่ 52 ตารางวา อ.มัญจาคีรี จ.ขอนแก่น ราคาประมูลเริ่มต้นเพียง 80,000 บาท เท่านั้น ส่วนทรัพย์เด่นทำเลดี ได้แก่ ทรัพย์ประเภทบ้านเดี่ยว 1 ชั้น ขนาดเนื้อที่ 51.90 ตารางวา ในโครงการธาดาโฮม อ.เมืองบุรีรัมย์ จ.บุรีรัมย์ ราคาเริ่มต้นประมูล 2,150,000 บาท ซึ่งเป็นทรัพย์ที่อยู่ในโครงการหมู่บ้านที่มีสิ่งอำนวยความสะดวกครบครัน อาทิ สระว่ายน้ำ และฟิตเนส และอยู่ใจกลางเมืองที่เดินทางได้อย่างคล่องตัว เหมาะสำหรับคนทำงานในเมืองเป็นอย่างมาก
“เชื่อว่าการประมูลแบบออนไลน์ในครั้งนี้ จะยังคงได้รับความสนใจจากผู้ที่กำลังเลือกที่อยู่อาศัยเป็นของตัวเอง เพราะบ้านมือสองถือเป็นอีกหนึ่งทางเลือกที่ดี เห็นได้จากการขายทรัพย์ NPA ตั้งแต่ต้นปี 2564 จนถึงปัจจุบัน ณ วันที่ 30 พฤศจิกายน 2564  อยู่ที่ 3,309 ล้านบาท และคาดว่าภายในปี 2564 จะขายทรัพย์ได้ไม่ต่ำกว่า 3,500 ล้านบาท เพราะราคาบ้านมือสองของธนาคาร นอกจากจะมีราคาคุ้มค่าแล้ว ลูกค้ายังได้รับส่วนลด On Top อีก 10% (กรณีโอนกรรมสิทธิ์ภายในวันที่ 28 กุมภาพันธ์ 2565) อีกด้วย ”นายฉัตรชัย กล่าว
สำหรับผู้ที่สนใจสามารถดาวน์โหลด Application : G H Bank Smart NPA และลงทะเบียนเข้าร่วมประมูลแบบออนไลน์ และวางเงินประกันการเข้าร่วมประมูลจำนวน 5,000 บาท ต่อ 1 รายการทรัพย์ ภายในวันที่ 15 ธันวาคม 2564 ซึ่งการประมูล จะแบ่งออกเป็น 4 รอบ รอบละ 30 นาที ดังนี้ รอบที่ 1 เวลา 10.00-10.30 น. เป็นทรัพย์ ที่ตั้งอยู่ในพื้นที่ จ.จันทบุรี ชุมพร ตราด นครนายก ประจวบคีรีขันธ์ พระนครศรีอยุธยา เพชรบุรี ยโสธร ร้อยเอ็ด ระนอง ระยอง ศรีสะเกษ สระแก้ว สระบุรี สิงห์บุรี สุพรรณบุรี สุราษฎร์ธานี สุรินทร์ อ่างทอง อำนาจเจริญ และอุบลราชธานี รอบที่ 2 เวลา 11.00-11.30 น. เป็นทรัพย์ที่ตั้งอยู่ในกรุงเทพฯ นนทบุรี นครปฐม ปทุมธานี สมุทรปราการ นครปฐม และสมุทรสาคร รอบที่ 3 เวลา 12.00-12.30 น. เป็นทรัพย์ที่ตั้งอยู่ในพื้นที่ จ.กระบี่ ฉะเชิงเทรา ชลบุรี ชัยภูมิ เชียงราย ตรัง นครราชสีมา นครศรีธรรมราช น่าน บุรีรัมย์ ปราจีนบุรี พะเยา พังงา แพร่ ภูเก็ต เลย สกลนคร หนองคาย หนองบัวลำภู และอุดรธานี และรอบที่ 4 เวลา 13.00-13.30 น. เป็นทรัพย์ที่ตั้งอยู่ในพื้นที่ จ.กาญจนบุรี กาฬสินธุ์ กำแพงเพชร ขอนแก่น ชัยนาท เชียงใหม่ ตาก นครพนม นครสวรรค์ นราธิวาส ปัตตานี พัทลุง พิษณุโลก พิจิตร เพชรบูรณ์ มหาสารคาม มุกดาหาร ยะลา ราชบุรี ลพบุรี ลำปาง ลำพูน สงขลา สตูล สมุทรสงคราม สุโขทัย อุตรดิตถ์ และอุทัยธานี หรือ สามารถดูรายละเอียดรอบการประมูล ได้บนเว็บไซต์  www.ghbhomecenter.com ส่วนผู้ชนะการประมูลจะได้รับ QR Code สำหรับติดต่อกับธนาคารเพื่อชำระเงิน และทำสัญญาตามที่ธนาคารกำหนด และยังสามารถใช้โปรโมชั่นผ่อนดาวน์ดอกเบี้ย 0% ได้นานสูงสุด 48 เดือน ได้อีกด้วย ติดตามข้อมูลข่าวสารของธนาคารเพิ่มเติมได้ที่ www.ghbhomecenter.com และ www.ghbank.co.th หรือติดต่อสอบถามรายละเอียดเพิ่มเติมที่ฝ่ายบริหาร NPA โทร. 0-2202-1582-3 และ 0-2202-1016 และฝ่ายบริหารหนี้ภูมิภาค โทร.0-2202-1170 และ 0-2202-2036

ที่มา : https://www.thaigov.go.th/news/contents/details/49494