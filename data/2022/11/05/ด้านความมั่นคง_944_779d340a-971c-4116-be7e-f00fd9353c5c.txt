รัฐบาลไทย-ข่าวทำเนียบรัฐบาล-นายก ห่วงลูกจ้างเจวีซีเคนวูดที่ปทุมธานีถูกเลิกจ้าง สั่ง รมว.สุชาติ เร่งช่วยเหลือหางานใหม่รองรับ


วันอาทิตย์ที่ 10 เมษายน 2565
พิมพ์
นายก ห่วงลูกจ้างเจวีซีเคนวูดที่ปทุมธานีถูกเลิกจ้าง สั่ง รมว.สุชาติ เร่งช่วยเหลือหางานใหม่รองรับ
นายก ห่วงลูกจ้างเจวีซีเคนวูดที่ปทุมธานีถูกเลิกจ้าง สั่ง รมว.สุชาติ เร่งช่วยเหลือหางานใหม่รองรับ
นายสุชาติ ชมกลิ่น รัฐมนตรีว่าการกระทรวงแรงงาน เปิดเผยถึงกรณีที่มีการเผยแพร่ข่าวในเพจข่าวสารชลบุรี -ระยองว่า 'เจวีซีเคนวูด’ บริษัทเครื่องเสียง ปิดกิจการถาวร ย้ายฐานกลับญี่ปุ่นซึ่งในเรื่องนี้นั้น ท่าน พล.อ.ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ได้ติดตามสถานการณ์และห่วงใยพี่น้องผู้ใช้แรงงานจากกรณีดังกล่าว จึงสั่งการให้กระทรวงแรงงานเร่งตรวจสอบข้อเท็จจริง เพื่อให้มีการช่วยเหลือลูกจ้างโดยการติดตามสิทธิประโยชน์ให้ได้รับความคุ้มครองตามกฎหมายในทันที ผมจึงได้สั่งการให้หน่วยงานในสังกัดกระทรวงแรงงานจังหวัดปทุมธานี บูรณาการลงพื้นที่ไปยังสถานประกอบการเพื่ออำนวยความสะดวกนำภารกิจด้านแรงงานไปให้บริการตามอำนาจหน้าที่แก่ลูกจ้างที่ได้รับผลกระทบจากการถูกเลิกจ้าง ได้แก่ การสอบถามความต้องการด้านการสมัครงานใหม่ตามความถนัดและใกล้เคียงกับงานเดิม เตรียมตำแหน่งงานว่างในละแวกเดียวกันรองรับ การให้บริการด้านการฝึกทักษะฝีมือแรงงานตามความต้องการ ให้คำปรึกษาด้านกฎหมายคุ้มครองแรงงาน และสิทธิประโยชน์ประกันสังคม
นายสุชาติ กล่าวต่อว่า จากการรายงานของสำนักงานสวัสดิการและคุ้มครองแรงงานจังหวัดปทุมธานี ลงพื้นที่ตรวจสอบข้อเท็จจริง พบว่า กรณีบริษัท เจวีซีเคนวูด อิเล็กทรอนิกส์(ประเทศไทย) จำกัด เป็นสถานประกอบกิจการผลิตชิ้นส่วนอะไหล่และอุปกรณ์อิเล็คทรอนิคส์ที่เกี่ยวกับเครื่องรับวิทยุโทรทัศน์ ตั้งอยู่เลขที่ 107 หมู่18 นิคมอุตสาหกรรมนวนคร ปทุมธานีตำบลคลองหนึ่ง อำเภอคลองหลวง จังหวัดปทุมธานี มีลูกจ้างทั้งหมด 230 คน ชาย 72 คน หญิง158 คน ได้ประกาศปิดกิจการถาวรและย้ายฐานการผลิตกลับไปประเทศญี่ปุ่น เนื่องจากผู้ถือหุ้นเป็นชาวญี่ปุ่น โดยบริษัท ได้เรียกประชุมพนักงานทุกคนเมื่อวันที่ 29 ตุลาคม 2564 เพื่อประกาศให้ทราบความจำเป็นที่ต้องปิดกิจการ เนื่องจากประสบปัญหาด้านเศรษฐกิจและนโยบายของบริษัทแม่ ซึ่งพนักงานทุกคนรับทราบและให้ความยินยอมกับบริษัทฯ แล้ว โดยวันที่ 31 มีนาคม2565 จะเป็นวันทำงานวันสุดท้ายของพนักงานในฝ่ายผลิตและพนักงานสำนักงานที่ไม่ต้องอยู่ชำระสะสางงานคงค้าง เพื่อการปิดกิจการให้เรียบร้อย จำนวน 133 คน คงเหลือ 94 คน ส่วนวันที่ 30 มิถุนายน 2565 จะเป็นวันทำงานวันสุดท้ายของพนักงานทุกคนที่อยู่ชำระสะสางงานคงค้าง
ในส่วนผลประโยชน์ที่พนักงานได้รับจากการเลิกจ้าง ได้แก่ ค่าชดเชยตามกฎหมายคุ้มครองแรงงาน ค่าล่วงเวลาและค่าทำงานในวันหยุด เงินทดแทนค่าจ้างสำหรับวันหยุดพักผ่อนประจำปีที่ยังไม่ได้ใช้สิทธิ เงินช่วยเหลิอพิเศษ ซึ่งจะจ่ายให้เป็นกรณีพิเศษตามที่บริษัทฯ กำหนด และบริษัทได้จ่ายโบนัสให้กับพนักงานในเดือนธันวาคม อัตรา 2.8 ทั้งนี้ พนักงานตรวจแรงงานได้ดำเนินการประสานหน่วยงานในสังกัดกระทรวงแรงงานจังหวัดปทุมธานี และภาครัฐ เอกชน ที่เกี่ยวข้องในพื้นที่ เพื่อเข้าช่วยเหลือตามอำนาจหน้าที่ด้วยแล้ว
“รัฐบาลไม่ได้นิ่งนอนใจ ท่านนายกรัฐมนตรี เป็นห่วงพี่น้องผู้ใช้แรงงานและสั่งให้กระทรวงแรงงานลงพื้นที่ติดตามนำภารกิจด้านแรงงานเข้าไปให้ความช่วยเหลือ เพื่อให้ลูกจ้างได้งานใหม่และได้รับการคุ้มครองสิทธิตามกฎหมาย กระทรวงแรงงานเองได้ให้หน่วยงานในสังกัดบูรณาการกันลงพื้นที่เพื่อดูแลลูกจ้างให้ได้รับการช่วยเหลือเยียวยานอกเหนือจากสถานประกอบการแล้ว รัฐบาลและกระทรวงแรงงานเองก็เข้าไปอำนวยความสะดวกบริการด้านแรงงานให้แก่ลูกจ้างได้รับสิทธิประโยชน์ความคุ้มครองตามกฎหมายต่อไป” นายสุชาติ กล่าวในท้ายสุด
+++++++++++++++++++
กองเผยแพร่และประชาสัมพันธ์
10 เมษายน 2565

ที่มา : https://www.thaigov.go.th/news/contents/details/53478