รัฐบาลไทย-ข่าวทำเนียบรัฐบาล-ปลัด สธ. เตือนการจัดกิจกรรมที่มีคนจำนวนมาก เสี่ยงแพร่กระจายเชื้อโควิด 19 ต้องเข้ม COVID Free Setting


วันเสาร์ที่ 18 ธันวาคม 2564
ปลัด สธ. เตือนการจัดกิจกรรมที่มีคนจำนวนมาก เสี่ยงแพร่กระจายเชื้อโควิด 19 ต้องเข้ม COVID Free Setting
ปลัดสธ. เตือนการจัดกิจกรรมที่มีการรวมคนจำนวนมากทำให้เกิดความเสี่ยงการแพร่ระบาดของโรคโควิด 19 ย้ำสสจ.สุรินทร์จับตาผู้จัดให้ปรับปรุงมาตรการตามแนวทาง COVID Free Setting อย่างเคร่งครัด และให้ทุกจังหวัดใช้เป็นกรณีตัวอย่าง
ปลัดกระทรวงสาธารณสุข เตือนการจัดกิจกรรมที่มีการรวมคนจำนวนมากทำให้เกิดความเสี่ยงการแพร่ระบาดของโรคโควิด 19 ย้ำสำนักงานสาธารณสุขจังหวัดสุรินทร์จับตาผู้จัดให้ปรับปรุงมาตรการตามแนวทาง COVID Free Setting อย่างเคร่งครัด และให้ทุกจังหวัดใช้เป็นกรณีตัวอย่าง หากปฏิบัติตามมาตรการไม่ได้ ก็ต้องให้ยุติการจัดงาน
นายแพทย์เกียรติภูมิ วงศ์รจิต ปลัดกระทรวงสาธารณสุข กล่าวถึงกรณีการจัดงานคอนเสิร์ตในงานช้างแฟร์จังหวัดสุรินทร์ ประจำปี 2564 ซึ่งมีผู้เข้าชมคอนเสิร์ตจำนวนมาก และเบียดเสียดหนาแน่น ทำให้มีความเสี่ยงเกิดการแพร่ระบาดของโรคโควิด 19 ซึ่งคณะกรรมการโรคติดต่อจังหวัดสุรินทร์ได้สั่งงดการจัดงานเป็นเวลา 2 วัน เพื่อให้ผู้จัดงานปรับปรุงการเข้าร่วมงานให้เป็นไปตามมาตรการของกระทรวงสาธารณสุข ว่า การจัดงานที่มีการรวมคนจำนวนมากมีความเสี่ยงที่จะเกิดการแพร่ระบาดของโรคโควิด 19 ได้ง่าย กระทรวงสาธารณสุขจึงต้องกำหนดมาตรการในการเข้าร่วมกิจกรรมต่างๆ เพื่อเป็นการป้องกัน ซึ่งกรณีนี้ได้กำชับนายแพทย์สาธารณสุขจังหวัดสุรินทร์ให้ติดตามเรื่องอย่างใกล้ชิด ผู้จัดงานต้องมีการปรับปรุงมาตรการเข้าร่วมงานตามแนวทาง COVID Free Setting อย่างเคร่งครัด หากไม่สามารถปฏิบัติตามได้ ก็สมควรให้ยุติการจัดงาน
นายแพทย์เกียรติภูมิ กล่าวต่อว่า การจัดกิจกรรมต่างๆ ที่มีการรวมคนจำนวนมาก จะต้องมีการขออนุญาตต่อคณะกรรมการโรคติดต่อจังหวัด ซึ่งมีผู้ว่าราชการจังหวัดเป็นประธาน โดยจะต้องปฏิบัติตามมาตรการป้องกันควบคุมโรคที่กระทรวงสาธารณสุขกำหนด ซึ่งหากคณะกรรมการโรคติดต่อจังหวัดเห็นว่าการกระทำใดอาจจะทำให้เกิดปัญหาการแพร่ระบาดของโรคโควิด 19 ตามมา ผู้ว่าราชการจังหวัดมีอำนาจที่จะสั่งให้ยุติการดำเนินการได้ แต่ทั้งนี้จะเป็นไปโดยความรอบคอบรัดกุม และยึดความปลอดภัยของประชาชนในพื้นที่เป็นหลัก
“ขอให้หน่วยงานสาธารณสุขในจังหวัดต่างๆ ใช้กรณีของจังหวัดสุรินทร์เป็นตัวอย่าง หากพบว่ากิจกรรมใดไม่เป็นไปตามมาตรการที่กำหนด และจะทำให้มีความเสี่ยงเกิดการแพร่ระบาดของโรคโควิด 19 ขอให้เสนอความเห็นต่อคณะกรรมการโรคติดต่อจังหวัดเพื่อจะได้พิจารณาสั่งการปรับปรุงแก้ไขหรือยุติกิจกรรมนั้นทันที” นายแพทย์เกียรติภูมิกล่าว
*********************************** 18 ธันวาคม 2564

ที่มา : https://www.thaigov.go.th/news/contents/details/49625