รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม ฟิตจัด หลังแถลงโชว์ยึดทรัพย์ยาเสพติด โดดขึ้นเครื่องบินตรงภูเก็ต ช่วยไกล่เกลี่ยหนี้ต่อ ชี้ เป็นการช่วยฟื้นฟูการท่องเที่ยวอีกทาง


วันพุธที่ 18 พฤษภาคม 2565
พิมพ์
รัฐมนตรีว่าการกระทรวงยุติธรรม ฟิตจัด หลังแถลงโชว์ยึดทรัพย์ยาเสพติด โดดขึ้นเครื่องบินตรงภูเก็ต ช่วยไกล่เกลี่ยหนี้ต่อ ชี้ เป็นการช่วยฟื้นฟูการท่องเที่ยวอีกทาง
รัฐมนตรีว่าการกระทรวงยุติธรรม ฟิตจัด หลังแถลงโชว์ยึดทรัพย์ยาเสพติด โดดขึ้นเครื่องบินตรงภูเก็ต ช่วยไกล่เกลี่ยหนี้ต่อ ชี้ เป็นการช่วยฟื้นฟูการท่องเที่ยวอีกทาง ช่วยผู้ประกอบการ-ประชาชน แบ่งเบาภาระหนี้ เตรียมพร้อมรับนักท่องเที่ยวคึกคักอีกครั้ง ขณะ"ผู้ว่า
วันที่ 18 พฤษภาคม 2565 ที่โรงแรมโบ๊ทลากูน รีสอร์ท จังหวัดภูเก็ต นายสมศักดิ์ เทพสุทิน รัฐมนตรีว่าการกระทรวงยุติธรรม เป็นประธานเปิดงานมหกรรมไกล่เกลี่ยหนี้สินครัวเรือน ครั้งที่ 10 และ ยุติธรรมพบประชาชน โดยมี นายณรงค์ วุ่นซิ้ว ผู้ว่าราชการจังหวัดภูเก็ต นายวัลลภ นาคบัว รองปลัดกระทรวงยุติธรรม นางสาวรวิวรรณ์ ศรีวนาภิรมย์ ผู้ตรวจราชการกระทรวงยุติธรรม นายเรืองศักดิ์ สุวารี อธิบดีกรมคุ้มครองสิทธิและเสรีภาพ นายนัทธี ถิ่นสาคู ส.ส.ภูเก็ต นายสุทา ประทีป ณ ถลาง ส.ส.ภูเก็ต นายสายัณห์ ยุติธรรม ส.ส.นครศรีธรรมราช พรรคพลังประชารัฐ ข้าราชการ เจ้าหน้าที่กระทรวงยุติธรรม และประชาชน เข้าร่วมงาน ซึ่งก่อนเข้างาน ได้มีการตรวจคัดกรองโควิด-19 อย่างเข้มงวด
โดยนายณรงค์ กล่าวว่า ช่วง 2 ปีที่ผ่านมาชาวภูเก็ตเดือดร้อนอย่างหนัก จากสถานการณ์แพร่ระบาดของโควิด-19 ซึ่งจังหวัดภูเก็ต เปรียบเหมือนศาลพระภูมิที่มีเสาเดียว เพราะการท่องเที่ยวเป็นเศรษฐกิจหลักของจังหวัด แต่เมื่อมีโควิดปิดประเทศ ไม่มีนักท่องเที่ยวเข้ามา ทำให้ชาวบ้านขาดรายได้ โดยบางคนก็มีหนี้อยู่ก่อนแล้ว ยังมาขาดรายได้ช่วงโควิดอีก ทำให้กลายเป็นคนจนเฉียบพลัน ดังนั้นการที่รัฐบาลและกระทรวงยุติธรรม เดินทางมาช่วยไกล่เกลี่ย ให้ความยุติธรรม อำนวยความสะดวกรวดเร็ว ตนในนามของชาวภูเก็ตขอขอบคุณเป็นอย่างมาก
ขณะที่ นายสมศักดิ์ กล่าวว่า ตนดีใจทุกครั้งที่ได้เดินทางมายังภาคใต้ โดยงานมหกรรมไกล่เกลี่ยหนี้สินครัวเรือนครั้งนี้เป็นครั้งที่ 6 ในพื้นที่ภาคใต้ ซึ่งมีเป้าหมายประชาชน เข้าร่วมงานครั้งนี้ 2,810 ราย ทุนทรัพย์ทั้งสิ้น 223 ล้านบาท มีสถาบันการเงินที่เข้าร่วมงาน จำนวน 4 แห่ง คือ 1. กองทุนเงินให้กู้ยืมเพื่อการศึกษา (กยศ.) 2. ธนาคารออมสิน 3. บริษัท เจเอ็มที เน็ทเวอร์ค เซอร์วิสเซ็ส จำกัด และ 4. บริษัท บริหารสินทรัพย์ เจ จำกัด โดยสำหรับจังหวัดภูเก็ต รัฐบาลได้ให้ความสำคัญ เพราะเป็นแหล่งท่องเที่ยวใหญ่ของประเทศ เป็นไข่มุกแห่งอันดามัน สร้างรายได้มหาศาลจากชาวต่างชาติที่หลั่งไหลเข้ามา
"การมาช่วยแก้หนี้ให้กับพี่น้องชาวภูเก็ต เป็นเรื่องที่สำคัญ เพราะเป็นการฟื้นฟูการท่องเที่ยวของประเทศอีกทางหนึ่ง โดยวันนี้มีการเปิดรับนักท่องเที่ยวต่างชาติแล้ว ก็จะทำให้ชาวบ้านและผู้ประกอบการลืมตาอ้าปากได้ ซึ่งการไกล่เกลี่ยหนี้ ผมจะพยายามลงไปช่วยให้ได้ในทุกพื้นที่ หากใครมีความเดือดร้อน ก็สามารถแจ้ง ส.ส.ในพื้นที่ หรือ ไปยังสำนักงานยุติธรรมจังหวัดได้" นายสมศักดิ์ กล่าว
จากนั้น นายสมศักดิ์ ได้มอบเงินเยียวยาผู้เสียหายจากคดีอาญา 2 ราย รวมเป็นเงินทั้งสิ้น 186,702 บาท และมอบป้ายศูนย์ไกล่เกลี่ยข้อพิพาทภาคประชาชน จำนวน 5 ศูนย์ พร้อมเดินชมบูธนิทรรศการที่หน่วยงานต่างๆนำมาจัดแสดง ก่อนเดินทางกลับกรุงเทพฯ

ที่มา : https://www.thaigov.go.th/news/contents/details/54705