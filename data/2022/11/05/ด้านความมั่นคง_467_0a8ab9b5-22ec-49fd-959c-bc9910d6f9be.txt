รัฐบาลไทย-ข่าวทำเนียบรัฐบาล-รมว.เฮ้ง ห่วงแรงงานไทยประสบอุบัติเหตุเสียชีวิตและบาดเจ็บที่ไซต์ก่อสร้างในนครนิวไทเป สั่งทูตแรงงานช่วยเหลือติดตามสิทธิประโยชน์โดยด่วน


วันเสาร์ที่ 20 พฤศจิกายน 2564
รมว.เฮ้ง ห่วงแรงงานไทยประสบอุบัติเหตุเสียชีวิตและบาดเจ็บที่ไซต์ก่อสร้างในนครนิวไทเป สั่งทูตแรงงานช่วยเหลือติดตามสิทธิประโยชน์โดยด่วน
...
เมื่อวันที่ 20 พฤศจิกายน 2564 นายสุชาติ ชมกลิ่น รัฐมนตรีว่าการกระทรวงแรงงาน กล่าวแสดงความเสียใจถึงกรณีเกิดอุบัติเหตุเสาตอม่อที่อยู่ระหว่างเทปูนเกิดถล่ม ทำให้แรงงานไทยที่ทำงานอยู่ข้างบนร่วงตกลงมาจากความสูงประมาณตึก 3 ชั้น เสียชีวิต 1 ราย บาดเจ็บ 1 ราย ในไซต์งานก่อสร้างทางรถไฟฟ้าสายซานเสีย-อิงเกอ ในนครนิวไทเป ไต้หวันว่า ตามที่ได้รับรายงานจากนางสาวประภาวดี แก้วศิริพงษ์ อัครราชทูตที่ปรึกษา (ฝ่ายแรงงาน) สำนักงานแรงงาน (สนร.) ณ กรุงมะนิลา (ส่วนที่ 2) กรุงเทเป ว่า ในวันนี้ (20 พ.ย.64) เวลา 12.58 น. ได้เกิดอุบัติเหตุ ที่ไซต์งานก่อสร้างทางรถไฟฟ้าสายซานเสีย-อิงเกอ ในนครนิวไทเป รับเหมาก่อสร้างโดย RSEA ENGINEERING CORPORATION เสาตอม่อที่อยู่ระหว่างเทปูนเกิดถล่ม ทำให้แรงงาน 5 คนที่ทำงานอยู่ข้างบนร่วงตกลงมาจากความสูงประมาณตึก 3 ชั้น ในจำนวนนี้เป็นคนงานชาวไต้หวัน 3 คน เสียชีวิต 2 คน บาดเจ็บ 1 คน อีก 2 คนเป็นแรงงานไทย เสียชีวิต 1 คน คือ นายจักรินทร์ พวงเกต อายุ 49 ปี มีภูมิลำเนาอยู่ที่จังหวัดศรีสะเกษ ส่วนผู้บาดเจ็บ 1 ราย คือ นายนพพล นาจอมเทียนมีภูมิลำเนาอยู่ที่จังหวัดชัยภูมิ บาดเจ็บแต่ไม่มีอันตรายถึงชีวิต ขณะนี้ถูกส่งไปรักษาที่โรงพยาบาล Far Eastern Memorial Hospital ทั้งนี้ สนร.ไทเปจะได้นัดหมายโรงพยาบาลเพื่อขอเข้าเยี่ยมผู้บาดเจ็บ และจะติดตามสิทธิประโยชน์ให้แรงงานทั้ง 2 ราย ให้ได้รับสิทธิตามกฎหมายต่อไป
นายสุชาติ ยังกล่าวถึงการให้ความช่วยเหลือว่าตนได้สั่งการให้อัครราชทูตที่ปรึกษา ฝ่ายแรงงาน สนร.ไทเป เร่งดำเนินการให้ความช่วยเหลือเป็นการเร่งด่วน โดยเฉพาะการดูแลเรื่องสิทธิประโยชน์ และการประสานแจ้งญาติทราบเรื่อง ซึ่งขณะนี้ สนร.ไทเป ได้ประสานแจ้งญาติทราบเรื่องแล้ว ทั้งนี้ รมว.แรงงาน ยังได้กำชับให้ทูตแรงงาน สำนักงานแรงงาน (สนร.) ทุกแห่ง เพิ่มความเข้มงวดในการติดตามดูแลคนไทยที่ไปทำงานในต่างประเทศอย่างใกล้ชิดอีกด้วย ส่วนการจัดการศพนั้น ทูตแรงงานจะได้ประสานหน่วยงานที่เกี่ยวข้องเข้าดำเนินการตามความประสงค์ของญาติต่อไป
ด้าน นายบุญชอบ สุทธมนัสวงษ์ ปลัดกระทรวงแรงงาน ได้สั่งการให้หน่วยงานในสังกัดกระทรวงแรงงานจังหวัดศรีษะเกษและชัยภูมิลงพื้นที่เยี่ยมบ้านของนายจักรินทร์ พวงเกต แรงงานไทยที่เสียชีวิต และเยี่ยมบ้านของนายนพพร นาจอมเทียน แรงงานไทยที่ได้รับบาดเจ็บ เพื่อให้กำลังใจและแจ้งความช่วยเหลือด้านสิทธิประโยชน์ตามกฎหมายแก่ญาติพี่น้องและครอบครัวให้ได้รับทราบในทันที

ที่มา : https://www.thaigov.go.th/news/contents/details/48497