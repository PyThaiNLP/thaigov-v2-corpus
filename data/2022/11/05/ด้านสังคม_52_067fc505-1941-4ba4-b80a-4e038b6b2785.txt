รัฐบาลไทย-ข่าวทำเนียบรัฐบาล-ดีอีเอส ผนึก ศปอส.ตร-สตม. บุกจับเครือข่ายบ่อนออนไลน์ จ.ตาก


วันพุธที่ 23 มิถุนายน 2564
ดีอีเอส ผนึก ศปอส.ตร-สตม. บุกจับเครือข่ายบ่อนออนไลน์ จ.ตาก
ดีอีเอส ผนึก ศปอส.ตร-สตม. บุกจับเครือข่ายบ่อนออนไลน์ จ.ตาก
“ชัยวุฒิ” รมว.ดีอีเอส ขานรับนโยบายรัฐบาลปราบบ่อนออนไลน์ ล่าสุดประสาน ศปอส.ตร. และ สตม. บุกจับ 2 ผู้ต้องหาใน จ.ตาก เครือข่ายเว็บพนันออนไลน์นายทุนต่างชาติ
นายชัยวุฒิ  ธนาคมานุสรณ์ รัฐมนตรีว่าการกระทรวงดิจิทัลเพื่อเศรษฐกิจและสังคม (ดีอีเอส) กล่าวว่า ตามนโยบายของรัฐบาลโดย พล.อ.ประยุทธ์ จันทร์โอชา นายกรัฐมนตรี สั่งการให้หน่วยงานบูรณาการทำงานร่วมกันดำเนินการสืบสวน ติดตาม จับกุมกลุ่มกระบวนการลักลอบเปิดเว็บพนันออนไลน์ ซึ่งมอมเมาเยาวชนและประชาชนทั่วไป ซ้ำเติมปัญหาความเดือดร้อนของประชาชน ล่าสุดกระทรวงดิจิทัลฯ ได้ประสานความร่วมมือกับสำนักงานตำรวจแห่งชาติ (สตช.) โดยศูนย์ปราบปรามอาชญากรรม ทางเทคโนโลยีสารสนเทศ สำนักงานตำรวจแห่งชาติ (ศปอส.ตร.) และพล.ต.ต.พันธนะ นุชนารถ ผบก.สส.สตม พร้อมชุดสืบสวนนำกำลังเข้าตรวจค้น ตามหมายศาลจังหวัดแม่สอดตรวจค้นและจับกุมผู้ต้องหา 2 ราย ใน จ.ตาก ซึ่งเป็นเครือข่ายเว็บไซต์พนันออนไลน์ “Gothambetvip”
ก่อนหน้านี้ กองบังคับการสืบสวนสอบสวน สำนักงานตรวจคนเข้าเมือง (สตม.) ได้รับการร้องเรียนจากผู้ปกครอง กรณีบุตรหลานซึ่งเป็นเยาวชนและกำลังศึกษาเล่าเรียน มีพฤติกรรมแอบเข้าแทงผลการพนันฟุตบอลในช่วงเทศกาลฟุตบอลยูโร 2020 และคาสิโนออนไลน์ ผ่านเว็บไซต์ www.gothambetvip.com จึงได้ทำการสืบสวนจน พบว่ามีการเปิดรับแทงพนันจากเว็บไซต์ดังกล่าวจริง ซึ่งเป็นการมอมเมาเยาวชนอย่างยิ่ง
สำหรับเว็บพนันออนไลน์ดังกล่าว มีนายทุนต่างชาติหนุนหลัง และมีที่ตั้งสำนักงานอยู่แนวตะเข็บชายแดนราชอาณาจักรไทย จากการสืบสวนเส้นทางการเงินพบว่ามีเงินหมุนเวียนกว่า 20 ล้านบาทต่อเดือน จากการสืบสวนขยายผล และออกหมายค้นเข้าทำการจับกุมผู้ต้องหาวันนี้ (23 มิ.ย.64) ผู้ต้องหารับว่า เกี่ยวข้องกับเว็บไซต์พนันออนไลน์gothambetvip จริง จึงได้มีการแจ้งข้อกล่าวหาว่าร่วมกันช่วยโฆษณา หรือชักชวนโดยทางตรงหรือทางอ้อมให้ผู้อื่นเข้าเล่นพนัน และร่วมกันมียาเสพติดประเภท 5 (กัญชา) ไว้ในครอบครองโดยผิดกฎหมาย
โดยได้ทำการตรวจยึดของกลางหลายรายการ ทั้งโน๊ตบุ๊ค จอคอมพิวเตอร์ ซีพียู โทรศัพท์มือถือ บัตรเอทีเอ็มธนาคารต่างๆ รวม 19 ใบ และสมุดบัญชี 19 เล่ม
************

ที่มา : https://www.thaigov.go.th/news/contents/details/43038