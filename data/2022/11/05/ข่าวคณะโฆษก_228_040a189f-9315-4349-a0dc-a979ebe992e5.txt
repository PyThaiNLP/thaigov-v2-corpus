รัฐบาลไทย-ข่าวทำเนียบรัฐบาล-โฆษกรัฐบาลยันรัฐบาลอยู่ครบวาระ แจงยุบสภาฯ ไม่ช่วยให้สถานการณ์ดีขึ้น เผย นายกฯ กำชับเร่งคุมการแพร่ระบาดของโควิด ฉีดวัคซีนให้ได้มากที่สุด เพื่อเปิดประเทศ ประชาชนกลับมาใช้ชีวิตตามปกติ


วันอาทิตย์ที่ 12 กันยายน 2564
พิมพ์
โฆษกรัฐบาลยันรัฐบาลอยู่ครบวาระ แจงยุบสภาฯ ไม่ช่วยให้สถานการณ์ดีขึ้น เผย นายกฯ กำชับเร่งคุมการแพร่ระบาดของโควิด ฉีดวัคซีนให้ได้มากที่สุด เพื่อเปิดประเทศ ประชาชนกลับมาใช้ชีวิตตามปกติ
โฆษกรัฐบาลยัน รัฐบาลอยู่ครบวาระ แจงยุบสภาฯ ไม่ช่วยให้สถานการณ์ดีขึ้น อาจจะเป็นการซ้ำเติมให้แย่ลงไปอีก เผย นายกฯ กำชับหลังเสร็จศึกซักฟอก เร่งคุมการแพร่ระบาดของโควิด ฉีดวัคซีนให้ได้มากที่สุด เพื่อเปิดประเทศรับนักท่องเที่ยว ประชาชนกลับมาใช้ชีวิตตามปกติ
นายธนกร วังบุญคงชนะ โฆษกประจำสำนักนายกรัฐมนตรี กล่าวว่า ยืนยันว่าการอภิปรายไม่ไว้วางใจที่ผ่านมาไม่มีผลทำให้เกิดการเปลี่ยนแปลงใดๆ ในรัฐบาล ตนเชื่อว่ารัฐบาลจะอยู่ครบเทอม และไม่มีเหตุผลอะไรที่ต้องยุบสภาฯ เพราะ ส.ส.ส่วนใหญ่ยังสนับสนุน พล.อ.ประยุทธ์ จันทร์โอชา นายกรัฐมนตรี และรัฐมนตรีว่าการกระทรวงกลาโหมอยู่ ขณะนี้ พล.อ.ประยุทธ์ไม่ได้สนใจเรื่องการเมือง แต่เอาเวลาทั้งหมดไปแก้ปัญหาให้กับบ้านเมืองและประชาชน โดยเฉพาะการแก้ปัญหาโควิด-19 รวมถึงการเยียวยาและฟื้นฟูประเทศ เพราะขณะนี้งานของรัฐบาลคือ การควบคุมการแพร่ระบาด และการเร่งฉีดวัคซีนให้ประชาชนให้ได้มากที่สุด เพื่อให้ประเทศไทยสามารถเปิดประเทศได้ ประชาชนสามารถใช้ชีวิตได้ตามปกติ ซึ่งเป็นสิ่งที่ท่านนายกฯ กำชับว่าเป็นภารกิจสำคัญที่ต้องเร่งดำเนินการก่อนเป็นอันดับแรกหลังเสร็จสิ้นการอภิปรายไม่ไว้วางใจ
"วันนี้ถ้ามีการยุบสภาฯ เกิดการเปลี่ยนแปลงทางการเมือง สิ่งที่รัฐบาลกำลังเร่งดำเนินการต่างๆ ก็อาจจะต้องหยุดชะงักไปด้วย ดังนั้น การยุบสภาฯ นอกจากจะไม่ช่วยให้สถานการณ์ดีขึ้นแล้ว ยังอาจจะเป็นการซ้ำเติมสถานการณ์ให้แย่ลงไปอีกได้ ยืนยันว่า วันนี้พรรคร่วมรัฐบาลทุกพรรคยังคงช่วยกันทำงานอย่างเต็มที่ อย่างไรก็ตาม ปัญหาเล็กๆ น้อยๆ ทางการเมืองนั้นอาจจะมีบ้างเป็นธรรมดา แต่คงไม่ถึงขั้นต้องยุบสภาฯ รัฐบาลอยู่ครบวาระแน่นอน"โฆษกรัฐบาลกล่าว

ที่มา : https://www.thaigov.go.th/news/contents/details/45744