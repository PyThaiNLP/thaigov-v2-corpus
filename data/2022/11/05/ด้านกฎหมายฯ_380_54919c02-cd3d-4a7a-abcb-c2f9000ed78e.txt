รัฐบาลไทย-ข่าวทำเนียบรัฐบาล-ภรรยา นายเปรมชัย ยื่นหนังสือ-ใบรับรองแพทย์ ต่อรัฐมนตรีว่าการกระทรวงยุติธรรม ร้องขอย้ายสามีไปรักษาตัวโรงพยาบาลหลังป่วย 7 โรคเรื้อรัง


วันพุธที่ 29 ธันวาคม 2564
พิมพ์
ภรรยา นายเปรมชัย ยื่นหนังสือ-ใบรับรองแพทย์ ต่อรัฐมนตรีว่าการกระทรวงยุติธรรม ร้องขอย้ายสามีไปรักษาตัวโรงพยาบาลหลังป่วย 7 โรคเรื้อรัง
ภรรยา นายเปรมชัย ยื่นหนังสือ-ใบรับรองแพทย์ ต่อรัฐมนตรีว่าการกระทรวงยุติธรรม ร้องขอย้ายสามีไปรักษาตัวโรงพยาบาลหลังป่วย 7 โรคเรื้อรัง ด้านรัฐมนตรีว่าการกระทรวงยุติธรรม ยันต้องทำกฎระเบียบ ไม่มีสิทธิพิเศษ เชื่อเรือนจำมีมาตรฐานดูแลให้ทุกคนปลอดภัย
เมื่อเวลา 10.00 น. ที่กระทรวงยุติธรรม นางคณิตา กรรณสูต ภรรยานายเปรมชัย กรรณสูต ผู้บริหาร บริษัท อิตาเลียนไทย ดีเวล๊อปเมนต์ จำกัด (มหาชน) ที่ถูกศาลตัดสินจำคุกคดีเสือดำ เดินทางมายังกระทรวงยุติธรรม เพื่อมาดักรอ ยื่นหนังสื่อขอความเป็นธรรม ถึง นายสมศักดิ์ เทพสุทิน รัฐมนตรีว่าการกระทรวงยุติธรรม
นางคณิตา กล่าวว่า วันนี้ตนมายื่นหนังสือเพื่อขอความเห็นใจ อยากให้นายเปรมชัยอยู่ใกล้แพทย์ในโรงพยาบาล เพราะนายเปรมชัยมีปัญหาด้านสุขภาพ เป็นโรคเรื้อรัง ทั้งเบาหวาน ความดัน โรคหัวใจ และพึ่งผ่าตัดตามา โดยเฉพาะโรคเบาหวานที่เป็นหนัก เป็นแผลที่เท้าพึ่งคว้านเนื้อ นอกจากนี้ขณะนี้มีการแพร่ระบาดของไวรัสโควิด-19 ตนกลัวว่า นายเปรมชัยจะติดโควิดในเรือนจำแล้วอาการจะหนักเพราะเป็นโรคเรื้อรัง 7 ประเภทที่อันตราย เกรงว่าเครื่องมือของเรือนจำจะดูแลได้ไม่ดีพอ อยากให้สามีของตนมีความปลอดภัยในชีวิต จึงมายื่นหนังสือเพื่อขอให้ย้ายนายเปรมชัยไปรักษายังโรงพยาบาล ซึ่งที่ผ่านมาตนและลูกชายได้ยื่นหนังสือถึงกรมราชทัณฑ์ไปแล้ว 4 ครั้ง แต่ยังไม่มีความคืบหน้าเลย และวันนี้ตนได้นำใบรับรองแพทย์ของนายเปรมชัยมายื่นให้ด้วย
นายสมศักดิ์ กล่าวว่า ทุกอย่างต้องทำระเบียบของราชการเราจะทำตามใจใครไม่ได้ ต้องทำตามกฎ เพราะสังคมจะวิพากษ์วิจารณ์ได้ว่าเราให้สิทธิพิเศษกับคนบางคน ตนยืนยันไม่ให้สิทธิพิเศษกับใคร กฎต้องเป็นกฎ ทุกคนต้องเท่าเทียมกัน คดีนี้สังคมจับตามองเป็นอย่างมาก ตนก็เห็นใจแต่ทุกอย่างต้องทำตามกฎระเบียบ ส่วนการดูแลผู้ต้องขังของกรมราชทัณฑ์ตนมั่นใจว่าทำได้ดีแล้วตามมาตรฐาน มีระบบการดูแลที่ดีพยายามทำให้ทุกคนปลอดภัยที่สุดตามที่เราจะทำได้ โดยเรื่องนี้ตนมอบหมายให้ นายสหการณ์ เพ็ชรนรินทร์ รองปลัดกระทรวงยุติธรรม ดำเนินการตามขั้นตอนของกฎหมาย
นายสหการณ์ เพ็ชรนรินทร์ รองปลัดกระทรวงยุติธรรม กล่าวว่า หากพบว่าในพื้นที่ดูแลอาการไม่ไหวเราจะมีการพิจารณา แต่จากที่รับทราบรายงานมาในด้านปัญหาสุขภาพของผู้ต้องขังนั้น เราได้ดูแลตามระบบระเบียบตลอดเสมอมา ยืนยันว่าการดูแลผู้ต้องขังของกรมราชทัณฑ์ไม่เคยปล่อยปะละเลยแต่อย่างใด และไม่เคยปล่อยให้ผู้ต้องขังถึงขั้นเจ็บป่วยถึงขั้นมีอาการย่ำแย่ ส่วนบุคคลไหนมีอาการป่วยเราก็นำส่งโรงพยาบาลราชทัณฑ์ทันทีโดยมีหมอในพื้นที่คอยดูแลอย่างใกล้ชิด

ที่มา : https://www.thaigov.go.th/news/contents/details/50018