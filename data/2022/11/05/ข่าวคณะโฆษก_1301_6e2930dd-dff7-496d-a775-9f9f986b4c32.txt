รัฐบาลไทย-ข่าวทำเนียบรัฐบาล-โฆษกรัฐบาลเผย “นายกฯ” ดันเทรนด์ทำงานท่องเที่ยว ต่อยอดโครงการ Workation Paradise Throughout Thailand ภายใต้การรักษาสมดุลทางเศรษฐกิจและมาตรการสาธารณสุข


วันอาทิตย์ที่ 27 มีนาคม 2565
พิมพ์
โฆษกรัฐบาลเผย “นายกฯ” ดันเทรนด์ทำงานท่องเที่ยว ต่อยอดโครงการ Workation Paradise Throughout Thailand ภายใต้การรักษาสมดุลทางเศรษฐกิจและมาตรการสาธารณสุข
โฆษกรัฐบาลเผย “นายกฯ” ดันเทรนด์ทำงานท่องเที่ยว ต่อยอดโครงการ Workation Paradise Throughout Thailand ภายใต้การรักษาสมดุลทางเศรษฐกิจและมาตรการสาธารณสุข
วันนี้ (27 มีนาคม 2565) นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม  เดินหน้าแผนส่งเสริมการท่องเที่ยวในปีนี้ ภายใต้การรักษาสมดุลทางเศรษฐกิจและมาตรการสาธารณสุข โดยกระทรวงท่องเที่ยวและกีฬา และการท่องเที่ยวแห่งประเทศไทย ขานรับนโยบายพลิกโฉมการท่องเที่ยวมุมมองใหม่ในยุควิถีใหม่ ในโครงการ Workation Paradise Throughout Thailand เป็นการต่อยอดการท่องเที่ยวในรูปแบบท่องเที่ยวพร้อมการทำงาน ตามแนวคิดการท่องเที่ยววิถีใหม่ หรือ New Normal ตอบโจทย์การเดินทางภายใต้สถานการณ์ของโรคโควิด-19 ส่งเสริมให้นักท่องเที่ยวในประเทศไทยเดินทางท่องเที่ยวในวันธรรมดา เพื่อช่วยกระตุ้นตลาดท่องเที่ยวของไทย และช่วยให้ผู้ประกอบการท่องเที่ยวสามารถปรับเปลี่ยน พัฒนาธุรกิจ โดยเฉพาะผู้ประกอบการจากธุรกิจที่พักแบบเดิมสู่มิติใหม่ของการบริการ เพื่อตอบโจทย์ความต้องการในปัจจุบัน คือการทำงาน และท่องเที่ยว ได้ในเวลาเดียวกัน ซึ่งการนำเสนอสินค้าและบริการนี้ จะช่วยเพิ่มโอกาส สร้างรายได้เข้าสู่อุตสาหกรรมท่องเที่ยว พร้อมกับยกระดับธุรกิจท่องเที่ยวของประเทศไทย ให้สามารถเดินหน้าได้อย่างยั่งยืน
โฆษกประจำสำนักนายกรัฐมนตรี กล่าวเพิ่มเติมว่า ปีนี้กระทรวงการท่องเที่ยวฯ คาดว่าไทยจะมีรายได้จากการท่องเที่ยวอยู่ที่ราว 1.3-1.8 ล้านล้านบาท คาดว่าจะมีต่างชาติเที่ยวไทย อยู่ที่ระหว่าง 5-15 ล้านคน สร้างรายได้ราว 8 แสนล้านบาท  ส่วนการเดินทางเที่ยวในประเทศ คาดว่าจะอยู่ที่ 160 ล้านคน-ครั้ง สร้างรายได้ราว 7 แสนล้าน ทั้งนี้ โครงการ Workation Paradise Throughout Thailand จะสามารถส่งเสริมให้เกิดการเดินทางที่สามารถทำงานไปด้วยได้ เป็นโอกาสใหม่ของภาคธุรกิจโรงแรมที่พักในการพัฒนาและยกระดับการให้บริหารเพื่อให้สามารถรองรับรูปแบบการทำงานที่เป็นอิสระของนักท่องเที่ยวที่จะสามารถเลือกสถานที่ทำงานได้ตามความต้องการ เปิดประสบการณ์ สร้างแรงบันดาลใจ และเติมเต็มความสุขจากการเดินทางท่องเที่ยวไปพร้อมกัน
“รัฐบาลยังคงเดินหน้ากระตุ้นไทยเที่ยวไทยอย่างต่อเนื่อง แม้การแพร่ระบาดของโอมิครอนจะยังคงมีอยู่ แต่ก็มีการวางแผนเพื่อรองรับการเปลี่ยนผ่านการระบาดของโรคโควิด–19 สู่โรคประจำถิ่น ที่สอดคล้องกับระดับสถานการณ์ โดยคำนึงถึงสุขภาพของคนไทย และการฟื้นฟูเศรษฐกิจของประเทศอย่างเป็นรูปธรรม นายกรัฐมนตรีได้สั่งการให้ทุกหน่วยงานติดตามประเมินสถานการณ์ทั้งภายในประเทศ และศึกษากรณีของต่างประเทศอย่างใกล้ชิด เพื่อวางแผนเดินหน้าฟื้นประเทศภายใต้การรักษาสมดุลทางเศรษฐกิจและสาธารณสุขต่อไป ในส่วนของอุตสาหกรรมท่องเที่ยวไทย ได้มีการเตรียมพร้อมรองรับสถานการณ์ซึ่งทุกโครงการจะดำเนินการตามมาตรการสาธารณสุขอย่างเคร่งครัด” นายธนกรฯ กล่าว
...................

ที่มา : https://www.thaigov.go.th/news/contents/details/52970