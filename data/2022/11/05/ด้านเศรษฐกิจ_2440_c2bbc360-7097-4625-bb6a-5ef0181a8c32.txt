รัฐบาลไทย-ข่าวทำเนียบรัฐบาล-บสย. ได้รับรางวัลชมเชยองค์กรโปร่งใส ครั้งที่ 10 (NACC Integrity Awards)


วันพุธที่ 29 ธันวาคม 2564
พิมพ์
บสย. ได้รับรางวัลชมเชยองค์กรโปร่งใส ครั้งที่ 10 (NACC Integrity Awards)
บสย. ได้รับ “รางวัลชมเชยองค์กรโปร่งใส ครั้งที่ 10” (NACC Integrity Awards) จากสำนักงาน ป.ป.ช. โดย บสย. ได้รับรางวัลองค์กรโปร่งใสจากสำนักงาน ป.ป.ช. ติดต่อกัน 3 ปีซ้อน รางวัลนี้เป็นรางวัลเกียรติยศแห่งคุณธรรม จริยธรรม และความซื่อตรง
บรรษัทประกันสินเชื่ออุตสาหกรรมขนาดย่อม (บสย.) ได้รับ “รางวัลชมเชยองค์กรโปร่งใส ครั้งที่ 10” (NACC Integrity Awards) จากสำนักงานคณะกรรมการป้องกันและปราบปรามการทุจริตแห่งชาติ (สำนักงาน ป.ป.ช.)  โดย บสย. ได้รับรางวัลองค์กรโปร่งใสจากสำนักงาน ป.ป.ช. ติดต่อกัน 3 ปีซ้อน  รางวัลนี้เป็นรางวัลเกียรติยศแห่งคุณธรรม จริยธรรม และความซื่อตรง สะท้อนการเป็นองค์กรที่บริหารจัดการด้วยหลักธรรมาภิบาลอย่างต่อเนื่อง ซึ่งเป็นรางวัลอันทรงเกียรติ สะท้อนถึงความมุ่งมั่น ทุ่มเท ทำงานหนัก เต็มความสามารถ ยึดมั่น ในหลักธรรมาภิบาล โปร่งใส ถูกต้อง และมีจริยธรรม เป็นไปตามกรอบและแนวทางการบริหารองค์กร จากการประกาศผลตัดสินรางวัลองค์กรโปร่งใส ครั้งที่ 10 เมื่อวันที่ 23 ธันวาคม 2564
ที่ผ่านมา บสย. ได้รับรางวัลชมเชยองค์กรโปร่งใส ครั้งที่ 8 ปี 2561 และในปี 2562 ได้รับรางวัลองค์กรโปร่งใส ครั้งที่ 9 และในการประกาศผลรางวัลองค์กรโปร่งใส ครั้งที่ 10 นี้ บสย. ได้รับรางวัลชมเชยองค์กรโปร่งใส  ซึ่งนับเป็นอีกขั้นของความสำเร็จที่สร้างความภาคภูมิใจให้กับผู้บริหารและพนักงาน บสย. ในการเป็นองค์กรที่มุ่งเน้นเชิดชูคุณธรรม จริยธรรมและความซื่อตรง ซึ่งเหล่านี้ล้วนมาจากความร่วมมือจากคณะกรรมการ ผู้บริหารและพนักงาน บสย. ทุกคนที่ได้ร่วมมือกัน โดยยึดหลักการกำกับดูแลกิจการที่ดี ความซื่อสัตย์สุจริต ความโปร่งใสและชัดเจนในทุกขั้นตอน และสร้างความไว้วางใจกับผู้มีส่วนได้เสียทุกกลุ่ม โดยเฉพาะพนักงานทุกคนที่ถือเป็นกลไก และพลังสำคัญที่ช่วยสร้างวัฒนธรรมการยึดมั่นในพลังความดีและมุ่งมั่นทำในสิ่งที่ถูกต้องเพื่อนำไปสู่การเติบโตอย่างยั่งยืนขององค์กร โดยผู้บริหารและพนักงานพร้อมให้ปฏิญญาร่วมกันในการดำรงไว้ซึ่งคุณค่าแห่งองค์กรโปร่งใส อันเป็นเกียรติประวัตินำความภาคภูมิใจมาสู่ บสย.

ที่มา : https://www.thaigov.go.th/news/contents/details/50034