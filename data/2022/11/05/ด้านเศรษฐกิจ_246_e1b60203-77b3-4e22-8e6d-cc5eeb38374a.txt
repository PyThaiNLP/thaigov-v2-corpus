รัฐบาลไทย-ข่าวทำเนียบรัฐบาล-​“เฉลิมชัย”เร่งปั้น”โลว์คอสต์แอร์คาร์โก้สินค้าเกษตร” ผนึกภาครัฐ-เอกชน ช่วยเกษตรกรขยายตลาดส่งออกทั่วโลก


วันอาทิตย์ที่ 4 กรกฎาคม 2564
​“เฉลิมชัย”เร่งปั้น”โลว์คอสต์แอร์คาร์โก้สินค้าเกษตร” ผนึกภาครัฐ-เอกชน ช่วยเกษตรกรขยายตลาดส่งออกทั่วโลก
“เฉลิมชัย”เร่งปั้น”โลว์คอสต์แอร์คาร์โก้สินค้าเกษตร” ผนึกภาครัฐ-เอกชน” ช่วยเกษตรกรขยายตลาดส่งออกทั่วโลก
นายอลงกรณ์ พลบุตร ที่ปรึกษารัฐมนตรีว่าการกระทรวงเกษตรและสหกรณ์ เปิดเผยภายหลังการประชุมเรื่องการพัฒนาระบบขนส่งสินค้าทางอากาศ (Air cargo system) วันนี้ว่า ดร.เฉลิมชัย ศรีอ่อน รัฐมนตรีว่าการกระทรวงเกษตรและสหกรณ์ เป็นประธานการประชุมดังกล่าว ได้สั่งการให้เร่งดำเนินการพัฒนาระบบการขนส่งทางอากาศ (Air Cargo System) สำหรับการส่งออกสินค้าเกษตรและอาหาร ซึ่งประกอบด้วย โครงสร้างและระบบ 3 ส่วนสำคัญ ได้แก่ คาร์โก้เทอร์มินัล (Cargo Terminal) สายการบินคาร์โก้ (Air Cargo Fleet) และศูนย์ตรวจสอบคุณภาพสินค้าเกษตร-อาหารแบบครบวงจรในคาร์โก้เทอร์มินัล โดยร่วมมือกับภาครัฐและภาคเอกชนในพื้นที่ดำเนินการที่ท่าอากาศยานนานาชาติสุวรรณภูมิ ท่าอากาศยานนานาชาติดอนเมือง และท่าอากาศยานภูมิภาคที่มีความพร้อม เช่น เชียงใหม่ ขอนแก่น หาดใหญ่ ภูเก็ต เป็นต้น เพื่อเพิ่มขีดความสามารถในการแข่งขันของประเทศไทยในการส่งออกสินค้าเกษตรและอาหารเป็นการบริหารโอกาสของประเทศไทยภายใต้วิกฤติโควิด19 ทั้งนี้ สถาบันอาหารประเมินว่า ในปี 2564 การส่งออกสินค้าอาหารของไทยจะมีมูลค่า 1.08 - 1.10 ล้านล้านบาท เพิ่มขึ้น 10.2 - 12.2% เทียบกับปีที่ผ่านมา แม้จะได้รับผลกระทบจากวิกฤติการณ์โควิด 19 สะท้อนถึงศักยภาพของประเทศไทย
สำหรับศูนย์ตรวจสอบคุณภาพสินค้าเกษตร-อาหาร ณ คาร์โกเทอร์มินัล ซึ่งทำหน้าที่ให้บริการตรวจสอบรับรองสินค้าเกษตรและอาหารทั้งสินค้าพืช ประมง และปศุสัตว์ตามมาตรฐานสากลจะต้องบริการด่วน (Express Service) แบบวันสต็อปเซอร์วิสใช้เทคโนโลยีสมัยใหม่เพื่อลดเวลาและค่าใช้จ่ายของภาคเอกชนทั้งนำเข้าและส่งออกเพื่อบรรลุเป้าหมายการเป็นฮับการผลิตและขนส่งสินค้าเกษตรและอาหารของอาเซียน
นายอลงกรณ์ กล่าวว่า ดร.เฉลิมชัย ได้แจ้งต่อที่ประชุมว่าได้หารือเบื้องต้นกับนายศักดิ์สยาม ชิดชอบ รัฐมนตรีว่าการกระทรวงคมนาคมเกี่ยวกับโครงการแอร์คาร์โก้สินค้าเกษตร และมอบที่ปรึกษารัฐมนตรีเกษตรฯ เร่งประสานความร่วมมือกับทุกภาคส่วนต่อไปโดยเร็ว
“นอกจากนี้ ผู้ประกอบการบินได้นำเสนอสถานการณ์ของธุรกิจการบินและแนวทางการพัฒนาสายการบินขนส่งสินค้าทางอากาศในลักษณะโลคอสต์แอร์คาร์โก้ โดยมุ่งเป้าหมายตลาดจีน ญี่ปุ่น เกาหลี ตะวันออกกลาง ยุโรปและอเมริกาด้วยอัตราค่าบริการถูกกว่าอัตราค่าขนส่งในปัจจุบัน และเห็นด้วยกับนโยบายของรัฐมนตรีเกษตรฯ โดยพร้อมให้ความร่วมมืออย่างเต็มที่เนื่องจากการส่งออกสินค้าเกษตรและอาหารต้องการความสะดวกรวดเร็วส่งถึงลูกค้าปลายทางทั่วโลกด้วยคุณภาพและมาตรฐานระดับสากลซึ่งการขนส่งทางอากาศคือคำตอบ” นายอลงกรณ์ กล่าว

ที่มา : https://www.thaigov.go.th/news/contents/details/43427