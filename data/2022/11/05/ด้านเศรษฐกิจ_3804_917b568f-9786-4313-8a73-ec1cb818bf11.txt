รัฐบาลไทย-ข่าวทำเนียบรัฐบาล-ผักผลไม้อาหารฮาลาลไทยกระหึ่มซาอุดีอาระเบียทีมไทยแลนด์จับมือ ”ลูลู ไฮเปอร์มาร์เก็ต” เปิดเทศกาลอาหารไทยในกรุงริยาด


วันอังคารที่ 17 พฤษภาคม 2565
ผักผลไม้อาหารฮาลาลไทยกระหึ่มซาอุดีอาระเบียทีมไทยแลนด์จับมือ ”ลูลู ไฮเปอร์มาร์เก็ต” เปิดเทศกาลอาหารไทยในกรุงริยาด
ผักผลไม้อาหารฮาลาลไทยกระหึ่มซาอุดีอาระเบียทีมไทยแลนด์จับมือ ”ลูลู ไฮเปอร์มาร์เก็ต” เปิดเทศกาลอาหารไทยในกรุงริยาด
“อลงกรณ์” ตั้งเป้าขยายตลาดผักผลไม้อาหารฮาลาลไทย พร้อมผนึกเครือข่ายห้างยักษ์ ”ลูลู” เดินหน้าวางสินค้าไทยกว่า 2.5 พันรายการปูพรม 241 สาขาใน
นายอลงกรณ์ พลบุตร ที่ปรึกษารัฐมนตรีว่าการกระทรวงเกษตรและสหกรณ์ ในฐานะประธานคณะกรรมการส่งเสริมสินค้าเกษตรมาตรฐานฮาลาลและประธานคณะทำงานแก้ไขปัญหาผลไม้ล่วงหน้าในคณะกรรมการพัฒนาและบริหารจัดการผลไม้ (Fruit Board) เปิดเผยวันนี้ว่า ในระหว่างการเยือนซาอุดีอาระเบีย (15 - 19 พ.ค.65) ได้สำรวจตลาดผัก ผลไม้และอาหารฮาลาลพบว่า เป็นตลาดที่มีศักยภาพสูงมีรายได้ต่อหัว (Per capita) 46,000 ดอลลาร์และกำลังเร่งรัดพัฒนาทางด้านการท่องเที่ยว การเกษตร อุตสาหกรรมอาหารและเทคโนโลยีภายใต้วิสัยทัศน์ซาอุดีอาระเบีย 2030 จึงได้หารือกับผู้บริหารของห้างลูลูไฮเปอร์มาร์เก็ต ( Lulu Hypermarket )ในการขยายจำหน่ายผัก ผลไม้ ผลิตภัณฑ์การเกษตรและอาหารมาตรฐานฮาลาลของไทยซึ่งทางลูลูพร้อมที่จะร่วมมือโดยพร้อมวางจำหน่ายสินค้าไทยกว่า 2,500 รายการใน 241 สาขาที่ตั้งอยู่ในซาอุดีอาระเบียและประเทศอื่นๆในภูมิภาคตะวันออกกลาง เช่น สหรัฐอาหรับเอมิเรตส์ โอมาน การ์ตา บาห์เรน จอร์แดน เป็นต้น เท่าที่สำรวจตลาดพบผักผลไม้ไทยเกือบทุกชนิด เช่น ทุเรียน มังคุด ลำไย เงาะ ลองกอง มะม่วง ขนุน มะขามหวาน มะพร้าวน้ำหอม กระชาย ผักบุ้ง คะน้า ขิง ตะไคร้ ส่วนผลิตภัณฑ์อาหารของไทยพร้อมที่จะรุกตลาดโลกเพราะมีกว่า 1.7 แสนรายการที่ผ่านการรับรองจากสถาบันมาตรฐานฮาลาลแห่งประเทศไทยของสำนักงานคณะกรรมการกลางอิสลาม
สำหรับลูลูไฮเปอร์มาร์เก็ตเป็นบริษัทการค้าของอาบูดาบี (ประเทศสหรัฐอาหรับเอมิเรตส์) มีสำนักงานในไทยโดยจะนัดประชุมกับผู้บริหารของลูลูภายในเดือนนี้ หลังเสร็จสิ้นภารกิจในซาอุดีอาระเบีย
เมื่อค่ำวานนี้ได้มีการจัดงานส่งเสริมสินค้าและผลิตภัณฑ์อาหารฮาลาลของไทย ที่ห้าง ลูลูไฮเปอร์มาร์เก็ต ( Lulu Hypermarket )สาขาห้างสรรพสินค้าอัตยัฟมอลล์ ( Atyaf Mall )โดยมีรองนายกรัฐมนตรีและรัฐมนตรีว่าการกระทรวงการต่างประเทศ นายดอน ปรมัตถ์วินัย เป็นประธานเปิดงาน พร้อมด้วย นายอลงกรณ์ พลบุตร ที่ปรึกษารมว.เกษตรฯ ดร.วินัย ดาห์ลัน ดร.ปกรณ์ ปรียากร ทีมไทยแลนด์ฮาลาล (Thailand Halal Taskforce) คณะผู้แทนกระทรวงเกษตรและสหกรณ์ กระทรวงพาณิชย์ นายสนั่น อังอุบลกุล ประธานหอการค้าไทย นายศุภชัย เจียรวนนท์ ประธานสภาดิจิตอลประเทศไทย ผู้แทนภาครัฐและเอกชนไทยและซาอุดีอาระเบีย เข้าร่วมในพิธีเปิดงานส่งเสริมสินค้าและผลิตภัณฑ์อาหารฮาลาลของไทยเป็นครั้งแรกนับแต่มีการยกระดับความสัมพันธ์ทางการทูตระหว่าง 2 ประเทศตั้งแต่เดือนมกราคมของปีนี้.

ที่มา : https://www.thaigov.go.th/news/contents/details/54642