รัฐบาลไทย-ข่าวทำเนียบรัฐบาล-โฆษกรัฐบาลเผย สำนักงานสลากกินแบ่งรัฐบาล มอบเป็นของขวัญปีใหม่ “โครงการสลาก 80” ตามนโยบายนายกรัฐมนตรี เริ่มจำหน่ายงวดแรก 17 ม.ค. 65 ในพื้นที่ กทม. และนนทบุรี


วันพฤหัสบดีที่ 23 ธันวาคม 2564
พิมพ์
โฆษกรัฐบาลเผย สำนักงานสลากกินแบ่งรัฐบาล มอบเป็นของขวัญปีใหม่ “โครงการสลาก 80” ตามนโยบายนายกรัฐมนตรี เริ่มจำหน่ายงวดแรก 17 ม.ค. 65 ในพื้นที่ กทม. และนนทบุรี
โฆษกรัฐบาลเผย สำนักงานสลากกินแบ่งรัฐบาล มอบเป็นของขวัญปีใหม่ “โครงการสลาก 80” ตามนโยบายนายกรัฐมนตรี เริ่มจำหน่ายงวดแรก 17 ม.ค. 65 ในพื้นที่ กทม. และนนทบุรี
นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า จากการที่รัฐบาลมีนโยบายมอบของขวัญปีใหม่ 2565ให้กับประชาชนนั้นสำนักงานสลากกินแบ่งรัฐบาลภายใต้สังกัดกระทรวงการคลัง ได้จัดทำของขวัญปีใหม่ พ.ศ. 2565 ให้แก่ประชาชนคนไทย โดยได้ดำเนิน “โครงการสลาก 80” เพื่อขยายจุดจำหน่ายและกำหนดกลุ่มเป้าหมายที่จำหน่ายสลากกินแบ่งรัฐบาล โดยกำหนดหลักเกณฑ์และวิธีการดำเนินการไว้ 2 ระยะ ดังนี้
ระยะที่ 1 : ขยายในเชิงลึกในเขตกรุงเทพมหานครและจังหวัดนนทบุรี เพิ่มเติม จำนวน 34 จุดจำหน่าย (จากบัญชีสำรอง ปี 2564) รวมกับของเดิมเป็น 74 จุดจำหน่าย โดยจะเริ่มจำหน่ายสลากงวดแรกในงวดวันที่ 17 มกราคม 2565 เป็นต้นไป
ระยะที่ 2 : ขยายจุดจำหน่ายในเชิงกว้าง โดยเปิดรับสมัครตัวแทนจำหน่ายขยายทั่วประเทศ ทั้งส่วนกลางและส่วนภูมิภาค จำนวนไม่เกิน 1,000 จุดจำหน่าย โดยจะเปิดรับสมัครตั้งแต่วันที่ 24 ธันวาคม 2564 - 24 มกราคม 2565 สำหรับผู้ที่ผ่านหลักเกณฑ์แต่ไม่ได้รับการคัดเลือก จะถูกกำหนดให้เป็นผู้ขึ้นบัญชีสำรองตัวแทนจำหน่ายโครงการ “สลาก 80” โดยมีระยะเวลาในการขึ้นบัญชีสำรอง 1 ปี นับตั้งแต่วันที่มีประกาศของสำนักงานสลากกินแบ่งรัฐบาล ในกรณีที่ตัวแทนจำหน่ายโครงการ “สลาก 80” รายใดสละสิทธิ หรือถูกตรวจพบว่าไม่ปฏิบัติตามสัญญาและเงื่อนไขที่สำนักงานสลากกินแบ่งรัฐบาลกำหนด จะเรียกผู้ขึ้นบัญชีสำรองลำดับถัดไปของจังหวัดนั้นขึ้นมาทดแทน เพื่อให้จำนวนของจุดจำหน่ายโครงการ “สลาก 80” ครบถ้วนตามจำนวนที่กำหนด  โดยจุดจำหน่ายโครงการ “สลาก 80” จะเริ่มพร้อมกันทั่วประเทศ  ตั้งแต่เดือนพฤษภาคม 2565 เป็นต้นไป  สำหรับประชาชนผู้สนใจสามารถตรวจสอบรายละเอียดจุดจำหน่ายได้จากแอปพลิเคชัน GLO Lottery ในช่องค้นหาจุดจำหน่าย GLO Official Sellers
โฆษกประจำสำนักนายกรัฐมนตรี กล่าวว่า กระทรวงการคลังยังได้ดำเนินโครงการต่าง ๆ อีกหลายโครงการตามนโยบายของขวัญปีใหม่ 2565 ของรัฐบาล อาทิ กองทุนเงินให้กู้ยืมเพื่อการศึกษา ขยายระยะเวลามาตรการลดหย่อนหนี้ จากเดิมสิ้นสุดวันที่ 31 ธันวาคม 64 เป็นสิ้นสุดวันที่ 30 มิถุนายน 2565 โครงการกรมธรรม์ประกันภัยอุบัติเหตุปีใหม่อุ่นใจ (ไมโครอินชัวรันส์) สำหรับเทศกาลปีใหม่ 2565 โดยมีเงื่อนไขการทำสัญญาประกันภัย ตั้งแต่วันที่ 25 ธันวาคม 2564 – 25 กุมภาพันธ์ 2565 ระยะเวลาคุ้มครอง 30 วัน เบี้ยประกันภัย 10 บาท  รวมทั้ง โครงการช้อปดีมีคืน ปี 2565 ที่เริ่ม 1 ม.ค. -15 ก.พ. 65 รวมไปถึงโครงการคนละครึ่ง เฟส 4 ในเดือนมีนาคม-เมษายน 65
“นายกรัฐมนตรีพอใจการทำงานของกระทรวงการคลังและสำนักงานกินแบ่งรัฐบาล ที่ได้ดำเนินโครงการสลาก 80  ช่วยกระตุ้นสร้างการรับรู้ ทั้งผู้ซื้อและผู้ขายว่าสลากกินแบ่งรัฐบาลสามารถจำหน่ายในราคามาตรฐาน ตามกฎหมาย  ลดความรุนแรงของปัญหาสลากเกินราคา เป็นประโยชน์ให้กับผู้ประกอบการขายล็อตเตอรี่ และผู้ซี้อ ก็ซื้อได้ในราคาที่เป็นธรรม” นายธนกร กล่าว

ที่มา : https://www.thaigov.go.th/news/contents/details/49798