รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม ลุยหมอชิต เปิดปฏิบัติการ “ปีใหม่กลับบ้านปลอดภัย ไร้ยาเสพติดและแอลกอฮอล์”


วันพุธที่ 29 ธันวาคม 2564
พิมพ์
รัฐมนตรีว่าการกระทรวงยุติธรรม ลุยหมอชิต เปิดปฏิบัติการ “ปีใหม่กลับบ้านปลอดภัย ไร้ยาเสพติดและแอลกอฮอล์”
รัฐมนตรีว่าการกระทรวงยุติธรรม ลุยหมอชิต เปิดปฏิบัติการ “ปีใหม่กลับบ้านปลอดภัย ไร้ยาเสพติดและแอลกอฮอล์” เตือนอย่ารับฝากของจากคนแปลกหน้าอาจจะกลายเป็นผู้ต้องหาไม่รู้ตัว
เมื่อเวลา 17.30 น.ที่สถานีขนส่งผู้โดยสารกรุงเทพ (หมอชิต) นายสมศักดิ์ เทพสุทิน รัฐมนตรีว่าการกระทรวงยุติธรรม เป็นประธานพิธีเปิดปฏิบัติการป้องกันการใช้ยาเสพติดในผู้ขับขี่รถโดยสารสาธารณะ ประจำปีงบประมาณ 2565“ปีใหม่กลับบ้านปลอดภัย ไร้ยาเสพติดและแอลกอฮอล์” โดยมี น.ส.ณัฐธ์ภัสส์ ยงใจยุทธ ผู้ช่วยรมว.ยุติธรรม นายวิชัย ไชยมงคล เลขาธิการ ป.ป.ส. ผู้แทนกองบัญชาการตำรวจนครบาล ผู้แทนกองตรวจการขนส่งทางบก ผู้แทนบริษัท ขนส่ง จำกัด และผู้แทนกรุงเทพมหานคร ร่วมงาน
นายสมศักดิ์ กล่าวว่า ปฏิบัติการนี้ นายกรัฐมนตรี มีความห่วงใยต่อประชาชนในการเดินทางกลับภูมิลำเนาในช่วงเทศกาลปีใหม่ และได้กำชับให้ทุกหน่วยงานบูรณาการร่วมกันบริการ อำนวยความสะดวก ให้แก่ประชาชน รวมถึงการลดอุบัติเหตุทางถนน ขณะเดียวกัน หน่วยงานในสังกัดของกระทรวงยุติธรรม อย่าง สำนักงาน ป.ป.ส.ได้ร่วมกับ กองบัญชาการตำรวจนครบาล กรมการขนส่งทางบก บริษัท ขนส่ง จำกัด และกรุงเทพมหานคร จัดกิจกรรมรณรงค์ในผู้ขับขี่รถโดยสารสาธารณะ ภายใต้ปฏิบัติการ“ปีใหม่กลับบ้านปลอดภัย ไร้ยาเสพติดและแอลกอฮอล์” โดยมีวัตถุประสงค์เพื่อรณรงค์สร้างการรับรู้และความเข้าใจแก่ประชาชนผู้เดินทางและประชาชนในหมู่บ้านชุมชน เกี่ยวกับการป้องกันยาเสพติดและอาชญากรรม นอกจากนี้สำนักงาน ป.ป.ส. ร่วมกับหน่วยงานภาคีดำเนินกิจกรรมการตรวจปัสสาวะหาสารเสพติด ตรวจวัดแอลกอฮอล์พนักงานขับรถโดยสาร ตรวจหายาเสพติดและสิ่งผิดกฎหมายตามสัมภาระต่างๆ ของสุนัขตำรวจ
"ผมอยากฝากไปยังพี่น้องประชาชน ที่เดินทางรถสาธารณะต้องเฝ้าระวังสัมภาระ และไม่รับฝากสิ่งของจากคนแปลกหน้าในระหว่างเดินทาง เพราะอาจถูกกลุ่มผู้ค้ายาเสพติดนำยาเสพติดมาฝากไว้ ทำให้ตกเป็นผู้ต้องหาร่วม
ขนยาเสพติดโดยไม่รู้ตัว และหากเป็นผู้ขับขี่ยานพาหนะควรพักผ่อนให้เพียงพอ ไม่ใช้ยาเสพติดหรือสารกระตุ้นหรือแอลกอฮอล์ ซึ่งเป็นสาเหตุหนึ่งของการทำให้เกิดอุบัติเหตุบนท้องถนนได้ นอกจากนี้ยังอยากขอให้เจ้าหน้าที่ ป.ป.ส. และตำรวจช่วยกันสอดส่องนักค้า ที่จะฉกฉวยโอกาสช่วงเทศกาลปีใหม่ ลำเลียง และนำเข้า ซึ่งหากประชาชนทราบเบาะแสยาเสพติด สามารถแจ้งได้ที่ สายด่วนป.ป.ส.โทร.1386"นายสมศักดิ์ กล่าว
จากนั้นนายสมศักดิ์ และคณะได้ปล่อยแถวเจ้าหน้าที่เพื่อปฏิบัติงาน ซึ่งจากการสุ่มตรวจปัสสาวะหาสารเสพติดในพนักงานขับรถ 31 รายไม่พบสารเสพติด และได้เดินแจกสเปรย์แอลกอฮอล์และหน้ากากอนามัยให้กับผู้โดยสารที่รอรถ รวมทั้งการประชาสัมพันธ์โครงการ และพูดคุยกับประชาชนในสถานีขนส่งด้วย

ที่มา : https://www.thaigov.go.th/news/contents/details/50040