รัฐบาลไทย-ข่าวทำเนียบรัฐบาล-สร้างสถิติใหม่! “กรุงไทย” ขายพันธบัตรวอลเล็ต สบม.“ยิ่งออมยิ่งได้” 1 หมื่นล้านบาท หมดใน 2 ชม.45 นาที


วันจันทร์ที่ 5 กรกฎาคม 2564
พิมพ์
สร้างสถิติใหม่! “กรุงไทย” ขายพันธบัตรวอลเล็ต สบม.“ยิ่งออมยิ่งได้” 1 หมื่นล้านบาท หมดใน 2 ชม.45 นาที
“สบน.-กรุงไทย” สร้างสถิติใหม่ ขายพันธบัตรออมทรัพย์รุ่น “ยิ่งออมยิ่งได้” บนวอลเล็ต สบม. ในแอปฯ เป๋าตัง วงเงิน 10,000 ล้านบาท หมดภายใน  2 ชั่วโมง 45 นาที ตอกย้ำศักยภาพระบบ สามารถรองรับการทำธุรกรรมดิจิทัลทุกรูปแบบได้มากกว่า 50,000 รายการต่อวินาที
“สบน.-กรุงไทย” สร้างสถิติใหม่ ขายพันธบัตรออมทรัพย์รุ่น “ยิ่งออมยิ่งได้” บนวอลเล็ต สบม. ในแอปฯ เป๋าตัง วงเงิน 10,000 ล้านบาท หมดภายใน  2 ชั่วโมง 45 นาที ตอกย้ำศักยภาพระบบ สามารถรองรับการทำธุรกรรมดิจิทัลทุกรูปแบบได้มากกว่า 50,000 รายการต่อวินาที ไม่มีสะดุด หนุนประชาชนทุกกลุ่มเข้าถึงการออมผ่านดิจิทัล
นายผยง ศรีวณิช กรรมการผู้จัดการใหญ่ ธนาคารกรุงไทย เปิดเผยว่า ธนาคารประสบความสำเร็จในการเปิดขายพันธบัตรออมทรัพย์ วอลเล็ต สบม. รุ่น “ยิ่งออมยิ่งได้” ผ่านแอปพลิเคชันเป๋าตัง ประชาชนและนักลงทุนให้การตอบรับเข้าลงทุนอย่างท่วมท้น สามารถขายหมดเต็มวงเงิน 10,000 ล้านบาท ตั้งแต่วันแรกที่เปิดขาย ในวันที่ 5 กรกฎาคม 2564 พร้อมสร้างสถิติใหม่ของการขายพันธบัตรออมทรัพย์ เพียง 30 วินาทีแรก มียอดซื้อเข้ามาถึง 1,000 ล้านบาท และขายหมดภายในเวลา 2 ชั่วโมง 45 นาที โดยเริ่มเปิดขายตั้งแต่ 08.30 น. สิ้นสุดการขายในเวลา 11.15  น.
“ขอบคุณประชาชนและนักลงทุนทุกท่าน ที่ให้ความเชื่อมั่นและสนับสนุนพันธบัตรออมทรัพย์ วอลเล็ต สบม.ด้วยดีเสมอมา ทำให้การขายพันธบัตรออมทรัพย์วอลเล็ต สบม.ครั้งที่ 4  รุ่นยิ่งออมยิ่งได้ ประสบความสำเร็จอีกครั้ง สะท้อนถึงความเชื่อมั่นในพันธบัตรรัฐบาล ที่ตอบโจทย์การออม มีความเสี่ยงต่ำ ลงทุนได้ง่าย เริ่มลงทุนขั้นต่ำเพียง 100 บาท ผลตอบแทนสม่ำเสมอ รับดอกเบี้ยสูงสุดถึง 2.20% ต่อปี จ่ายดอกเบี้ยทุก 3 เดือน เป็นครั้งแรกในวงการพันธบัตรรัฐบาล นอกจากนี้การลงทุนผ่านวอลเล็ต สบม.บนแอปฯเป๋าตัง ช่วยให้ประชาชนทุกกลุ่มเข้าถึงการออมผ่านช่องทางดิจิทัลที่มีความสะดวก รวดเร็ว สามารถดูข้อมูลการซื้อขายได้แบบไม่ต้องรอ ซื้อปุ๊บดูได้ปั๊บทันที”
นายสมคิด จิรานันตรัตน์ ที่ปรึกษากรรมการผู้จัดการใหญ่ ธนาคารกรุงไทย กล่าวว่า ธนาคารได้สร้างสถิติใหม่ของการเปิดขายพันธบัตรออมทรัพย์รุ่น “รุ่นยิ่งออมยิ่งได้” หมดภายใน 2 ชั่วโมง 45 นาที สะท้อนถึงศักยภาพของระบบแอปฯเป๋าตัง ที่สามารถรองรับการทำธุรกรรมได้จำนวนมากกว่า 50,000  รายการต่อวินาที คิดเป็น 3 ล้านรายการต่อนาที ประสิทธิภาพเพิ่มขึ้นเป็น 10 เท่าของการเปิดขายพันธบัตรที่ผ่านมา  สนับสนุนการออมและการลงทุนผ่านช่องทางดิจิทัลของประชาชนเป็นไปอย่างมีประสิทธิภาพ  ด้วยศักยภาพของแอปฯเป๋าตัง  พร้อมเปิดกว้างสำหรับการเป็นตัวกลางในการซื้อขายพันบัตรร่วมกับพันธมิตรรายอื่นๆต่อไป  เพื่อสนับสนุนให้ประชาชนเข้าถึงการออมเงิน และลงทุนผ่านช่องทางดิจิทัลมากขึ้นในอนาคต
สำหรับท่านที่พลาดครั้งนี้ ธนาคารยังเปิดจำหน่ายพันธบัตรออมทรัพย์ฯ รุ่นยิ่งออมยิ่งได้ อีก 2 รุ่น วงเงินรวม 40,000 ล้านบาท ลงทุนขั้นต่ำ 1,000 บาท  ไม่จำกัดวงเงินจองซื้อสูงสุด จ่ายอัตราดอกเบี้ยทุก 6 เดือน เปิดจำหน่ายพร้อมกันระหว่างวันที่ 12 - 23 กรกฎาคม 2564 ประกอบด้วย รุ่นอายุ 4 ปี  วงเงิน 35,000 ล้านบาท จ่ายอัตราดอกเบี้ยแบบขั้นบันได ปีที่ 1 อัตราดอกเบี้ย 1.50% ต่อปี ปีที่ 2 อัตราดอกเบี้ย 1.70% ต่อปี ปีที่ 3 อัตราดอกเบี้ย 1.90% ต่อปี และปีที่ 4 อัตราดอกเบี้ย 2.50% ต่อปี คิดเป็นอัตราดอกเบี้ยเฉลี่ย 1.90% ต่อปี  จำหน่ายให้กับบุคคลธรรมดา ผ่านช่องทาง Krungthai NEXT, Internet Banking และสาขาทั่วประเทศ  รุ่นอายุ 10 ปี วงเงิน 5,000 ล้านบาท จ่ายอัตราดอกเบี้ยคงที่ 2.20% ต่อปี จำหน่ายให้กับสภากาชาดไทย มูลนิธิสมาคม สหกรณ์วัด สถานศึกษาของรัฐ โรงพยาบาลของรัฐ และองค์กรอื่นที่ไม่มีวัตถุประสงค์แสวงหากำไร ไม่จำกัดวงเงินจองซื้อสูงสุด โดยจะจ่ายดอกเบี้ยทุก 6 เดือน และสามารถซื้อพันธบัตรรุ่นวอลเล็ต สบม.รุ่นอื่น ๆ จากตลาดรอง ผ่านวอลเล็ต สบม.ในแอปฯ เป๋าตังได้แล้ววันนี้ ผู้สนใจดูรายละเอียดเพิ่มเติมที่ www.krungthai.com หรือ Krungthai Contact Center โทร. 02-111-1111

ที่มา : https://www.thaigov.go.th/news/contents/details/43453