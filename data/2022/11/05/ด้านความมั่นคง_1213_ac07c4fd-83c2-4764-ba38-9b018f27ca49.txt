รัฐบาลไทย-ข่าวทำเนียบรัฐบาล-ปลัดกระทรวงมหาดไทยชี้แจงการปลดนายกอบจ.ปราจีนบุรี ต้องทำตามขั้นตอนของกฎหมาย หลัง ป.ป.ช.ชี้มูลความผิดครอบครองที่ดินในเขตป่าสงวนโดยมิชอบโดยมิชอบ


วันพฤหัสบดีที่ 23 มิถุนายน 2565
พิมพ์
ปลัดกระทรวงมหาดไทยชี้แจงการปลดนายกอบจ.ปราจีนบุรี ต้องทำตามขั้นตอนของกฎหมาย หลัง ป.ป.ช.ชี้มูลความผิดครอบครองที่ดินในเขตป่าสงวนโดยมิชอบโดยมิชอบ
ปลัดกระทรวงมหาดไทยชี้แจงการปลดนายกอบจ.ปราจีนบุรี ต้องทำตามขั้นตอนของกฎหมาย หลัง ป.ป.ช.ชี้มูลความผิดครอบครองที่ดินในเขตป่าสงวนโดยมิชอบโดยมิชอบ ทางผู้ว่าฯปราจีนบุรีได้ขอรายงานและสำนวนการไต่สวนชี้มูลความผิดไปยังป.ป.ช.แล้ว
ปลัดกระทรวงมหาดไทยชี้แจงการปลดนายกอบจ.ปราจีนบุรี ต้องทำตามขั้นตอนของกฎหมาย หลัง ป.ป.ช.ชี้มูลความผิดครอบครองที่ดินในเขตป่าสงวนโดยมิชอบโดยมิชอบ ทางผู้ว่าฯปราจีนบุรีได้ขอรายงานและสำนวนการไต่สวนชี้มูลความผิดไปยังป.ป.ช.แล้ว ขณะเดียวกันก็ได้ตั้งคณะกรรมการฯสอบข้อเท็จจริงของจังหวัดอีกทางหนึ่ง ย้ำมหาดไทยไม่ได้นิ่งนอนใจ
เมื่อวันที่ 23 มิถุนายน 2565 นายสุทธิพงษ์ จุลเจริญ ปลัดกระทรวงมหาดไทย เปิดเผยว่า กรณีที่คณะกรรมการป้องกันและปรามปรามทุจริตแห่งชาติ (ป.ป.ช.)ได้มีมติชี้มูลความผิดนายสุนทร วิลาวัลย์ นายกองค์การบริหารส่วนจังหวัดปราจีนบุรี ที่ได้ครอบครองที่ดินในเขตอุทยานแห่งชาติเขาใหญ่และเขตป่าไม้ถาวรโดยมิชอบ ในพื้นที่ตำบลเนินหอม อำเภอเมืองปราจีนบุรี จังหวัดปราจีนบุรี ในเรื่องนี้กระทรวงมหาดไทยได้รับรายงานข้อเท็จจริงจากจังหวัดปราจีนบุรีว่า ผู้ว่าราชการจังหวัดปราจีนบุรีได้มีหนังสือขอรายงานและสำนวนการไต่สวนเรื่องดังกล่าวไปยังสำนักงาน ป.ป.ช.แล้ว แต่ยังไม่ได้รับสำนวนจากสำนักงาน ป.ป.ช.กลับมา
นายสุทธิพงษ์ กล่าวว่า นอกจากนั้นผู้ว่าราชการจังหวัดปราจีนบุรีได้แต่งตั้งคณะกรรมการสอบข้อเท็จจริงขึ้นมาพิจารณาแล้ว โดยหากผลการสอบข้อเท็จจริงปรากฏหลักฐานตามสมควรว่า มีการจงใจทอดทิ้งหรือละเลยไม่ปฏิบัติการตามอำนาจหน้าที่ อันอาจจะเป็นเหตุให้เสียหายแก่ราชการอย่างร้ายแรง หรือปฏิบัติการไม่ชอบด้วยอำนาจหน้าที่ หรือประพฤติตนฝ่าฝืนต่อความสงบเรียบร้อย ผู้ว่าราชการจังหวัดปราจีนบุรีก็จะแต่งตั้งคณะกรรมการเพื่อดำเนินการสอบสวนตาม พระราชบัญญัติองค์การบริหารส่วนจังหวัด พ.ศ. 2540 มาตรา 77 ซึ่งต้องดำเนินการให้แล้วเสร็จภายใน 60 วัน และอาจขยายเวลาได้อีกไม่เกิน 30 วัน รวมแล้วไม่เกิน 90 วัน เสนอผ่านกรมส่งเสริมการปกครองท้องถิ่น มายังกระทรวงมหาดไทย เพื่อรายงานให้รัฐมนตรีว่าการกระทรวงมหาดไทยพิจารณาสั่งพ้นจากตำแหน่งภายใน 30 วัน
“การพิจารณามีขั้นตอนและกระบวนการเพื่อให้เกิดความรอบคอบรัดกุม ขณะนี้ ผู้ว่าราชการจังหวัดปราจีนบุรีได้แต่งตั้งคณะกรรมการสอบข้อเท็จจริงในเรื่องดังกล่าวแล้ว โดยมีรองผู้ว่าราชการจังหวัดปราจีนบุรีเป็นประธานกรรมการ เพื่อรวบรวมพยานหลักฐานที่เกี่ยวข้องทั้งหมดมาพิจารณา หากผลการสอบข้อเท็จจริงปรากฏหลักฐานเบื้องต้นว่า มีการกระทำผิดตามพระราชบัญญัติองค์การบริหารส่วนจังหวัด พ.ศ. 2540 มาตรา 77 ผู้ว่าราชการจังหวัดปราจีนบุรี ก็จะแต่งตั้งคณะกรรมการเพื่อดำเนินการสอบสวน ซึ่งจะต้องดำเนินการให้แล้วเสร็จภายใน 60 วัน แต่อาจขยายเวลาได้อีกไม่เกิน 30 วัน แล้วรายงานรัฐมนตรีว่าการกระทรวงมหาดไทยพิจารณาสั่งพ้นจากตำแหน่งต่อไป ในส่วนของความผิดทางอาญายังไม่ถือเป็นที่สุด ก็ต้องมีการดำเนินการกระบวนการทางกฎหมายอาญาต่อไปอีก" นายสุทธิพงษ์ฯ กล่าว
ปลัดกระทรวงมหาดไทย กล่าวว่า กรณีมีการเรียกร้องให้ปลดนายสุนทรออกจากตำแหน่งนายกองค์การบริหารส่วนจังหวัดปราจีนบุรี ขณะนี้ยังถือว่าเร็วเกินไป เนื่องจากมีขั้นตอนของกฎหมายที่ต้องดำเนินการให้ครบเสียก่อน อย่างไรก็ตามกระทรวงมหาดไทยไม่ได้นิ่งนอนใจในเรื่องนี้หลังจากป.ป.ช.ชี้มูลความผิดก็ได้กำชับให้ทางจังหวัดเร่งดำเนินการสอบสวนให้แล้วเสร็จ เพื่อส่งเรื่องมายังกระทรวงมหาดไทยต่อไป

ที่มา : https://www.thaigov.go.th/news/contents/details/56050