รัฐบาลไทย-ข่าวทำเนียบรัฐบาล-รมว.เฮ้ง สั่ง กสร. เร่งสอบอุบัติเหตุลวดสลิงแขนเครนขาด ไซต์ก่อสร้าง ย่านปทุมวัน พร้อมประสานการช่วยเหลือลูกจ้างพม่าที่บาดเจ็บทันที


วันศุกร์ที่ 8 เมษายน 2565
พิมพ์
รมว.เฮ้ง สั่ง กสร. เร่งสอบอุบัติเหตุลวดสลิงแขนเครนขาด ไซต์ก่อสร้าง ย่านปทุมวัน พร้อมประสานการช่วยเหลือลูกจ้างพม่าที่บาดเจ็บทันที
รมว.แรงงาน สั่ง กสร. เข้าตรวจสอบอุบัติเหตุลวดสลิงแขนเครนขาด ณ ไซต์ก่อสร้างอาคารแพลทินัม มาร์เก็ต เขตปทุมวัน พร้อมประสานหน่วยงานกระทรวงแรงงานช่วยเหลือลูกจ้างพม่าที่ได้รับบาดเจ็บให้ได้รับการรักษาและได้รับสิทธิประโยชน์ตามกฎหมาย
นายสุชาติ ชมกลิ่น รัฐมนตรีว่าการกระทรวงแรงงาน เปิดเผยว่า เมื่อวันที่ 7 เมษายน 2565 เกิดอุบัติเหตุลวดสลิงแขนเครนขาด ที่ไซต์ก่อสร้างอาคารแพลทินัม มาร์เก็ต เขตปทุมวัน ซึ่งมีบริษัท สี่พระยาก่อสร้าง จำกัด เป็นผู้รับเหมา อุบัติเหตุในครั้งนี้ทำให้มีลูกจ้างสัญชาติพม่า 2 คน ได้รับบาดเจ็บขณะปฏิบัติงาน โดยทาวเวอร์เครนที่ตั้งอยู่ชั้น 8 ขนาด 6 ตัน ลวดสลิงแขนเครนขาดในขณะที่ไม่ได้ยกสิ่งของ ทำให้อุปกรณ์สลักเครนเป็นเหล็กขนาด 1×4 นิ้ว กระเด็นใส่ลูกจ้างดังกล่าว โดยลูกจ้างชายอายุ 27 ปี ศีรษะแตก เข้ารักษาตัวที่โรงพยาบาลตำรวจ และลูกจ้างหญิงอายุ 25 ปี บาดเจ็บเล็กน้อยที่แขนมีอาการฟกช้ำ และได้เดินทางกลับแคมป์ที่พักแล้ว ซึ่งพลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม มีความห่วงใยลูกจ้างที่บาดเจ็บ จึงกำชับให้กระทรวงแรงงานช่วยเหลือดูแลอย่างใกล้ชิด พร้อมมอบหมายให้กรมสวัสดิการและคุ้มครองแรงงาน (กสร.) ส่งพนักงานตรวจความปลอดภัย สำนักงานสวัสดิการและคุ้มครองแรงงานกรุงเทพมหานครพื้นที่ 1 และหน่วยงานที่เกี่ยวข้องเข้าตรวจสอบ และให้ความช่วยเหลือทันที
นายนิยม สองแก้ว อธิบดีกรมสวัสดิการและคุ้มครองแรงงาน กล่าวเพิ่มเติมว่า เบื้องต้นพนักงานตรวจความปลอดภัย สำนักงานสวัสดิการและคุ้มครองแรงงานกรุงเทพมหานครพื้นที่ 1 ไปสอบข้อเท็จจริงโดยนายบันลือศักดิ์ ปัญญาสาร ตำแหน่งผู้จัดการโครงการ บจก.สี่พระยาก่อสร้าง ได้แจ้งว่าไม่มีผู้เสียชีวิต ลูกจ้างชายยังคงรักษาตัวอยู่ที่ รพ.ตำรวจ และลูกจ้างหญิงฟกช้ำเล็กน้อยกลับไปรักษาตัวที่พักอาศัย ทั้งนี้ กสร. ได้เชิญนายจ้าง และผู้ที่เกี่ยวข้องสอบข้อเท็จจริงเพิ่มเติมในวันที่ 12 เมษายน 2565 เพื่อเตรียมรวบรวมพยานหลักฐานว่านายจ้างมีการฝ่าฝืนโดยไม่ปฏิบัติตามกฎหมายหรือไม่ ตามพระราชบัญญัติความปลอดภัย อาชีวอนามัยและสภาพแวดล้อมในการทำงาน พ.ศ. 2554 และกฎกระทรวงกำหนดมาตรฐานในการบริหารจัดการและดำเนินการด้านความปลอดภัยฯ เกี่ยวกับเครื่องจักร ปั้นจั่นและหม้อน้ำ พ.ศ.2564 ซึ่งถ้าหากนายจ้างไม่ปฏิบัติตามกฎหมายดังกล่าวจะดำเนินการตามกฎหมายต่อไป โดยมีโทษจำคุกไม่เกินหนึ่งปีหรือปรับไม่เกินสี่แสนบาท หรือทั้งจำทั้งปรับ

ที่มา : https://www.thaigov.go.th/news/contents/details/53435