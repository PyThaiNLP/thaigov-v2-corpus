รัฐบาลไทย-ข่าวทำเนียบรัฐบาล-กรมการขนส่งทางบก เตือนระวังมิจฉาชีพหลอกทำใบขับขี่ปลอมบนโลกออนไลน์ ย้ำการทำใบขับขี่ต้องดำเนินการด้วยตนเองที่สำนักงานขนส่งเท่านั้น


วันจันทร์ที่ 24 มกราคม 2565
กรมการขนส่งทางบก เตือนระวังมิจฉาชีพหลอกทำใบขับขี่ปลอมบนโลกออนไลน์ ย้ำการทำใบขับขี่ต้องดำเนินการด้วยตนเองที่สำนักงานขนส่งเท่านั้น
...
นางพรรณี พุ่มพันธ์ รองอธิบดีกรมการขนส่งทางบก กระทรวงคมนาคม เปิดเผยว่า ปัจจุบันมีกลุ่มมิจฉาชีพแอบอ้างว่ารับทำและจัดหาใบอนุญาตขับรถบนโลกออนไลน์ โดยไม่ต้องอบรมหรือทดสอบ เพียงแค่จ่ายเงินก็รอรับใบอนุญาตขับรถที่บ้านได้เลย ซึ่งไม่เป็นความจริง ขั้นตอนการขอรับใบอนุญาตขับรถทุกชนิดมีมาตรฐานเดียวกันทั่วประเทศ คือ ผู้ขอรับใบอนุญาตขับรถต้องดำเนินการด้วยตนเองทุกขั้นตอนที่สำนักงานขนส่ง ตั้งแต่การตรวจสอบเอกสาร การทดสอบสมรรถภาพของร่างกาย การอบรม การทดสอบข้อเขียน การทดสอบขับรถ และการถ่ายรูปเพื่อออกใบอนุญาตขับรถ ดังนั้น หากพบเห็นการโฆษณารับทำใบอนุญาตขับรถโดยไม่ต้องมีขั้นตอนการอบรมหรือทดสอบ ขอให้สันนิษฐานว่าเป็นมิจฉาชีพ และอย่าหลงเชื่อโอนเงินไปให้กลุ่มมิจฉาชีพโดยเด็ดขาด ซึ่งขณะนี้กรมการขนส่งทางบกได้ให้เจ้าหน้าที่รวบรวมหลักฐานเพื่อดำเนินการแจ้งความดำเนินคดีกับมิจฉาชีพที่มีพฤติกรรมดังกล่าว เพื่อลดความสูญเสียทรัพย์สินของพี่น้องประชาชน
รองอธิบดีกรมการขนส่งทางบก กล่าวเพิ่มเติมว่า ลักษณะพฤติการณ์ของมิจฉาชีพเหล่านี้ จะสร้างบัญชีไลน์ปลอม เฟซบุ๊กปลอม แอบอ้างตั้งชื่อเป็น กรมการขนส่งทางบก หรือ Department of Land Transport (DLT) รับทำใบอนุญาตขับรถทางออนไลน์ มีการเรียกค่าใช้จ่ายในการทำใบอนุญาตขับรถ 2,000 - 12,000 บาท ตามประเภทของรถ และจะต้องส่งข้อมูลส่วนบุคคล รูปถ่ายบัตรประชาชน ที่อยู่ และเบอร์โทรติดต่อ เพื่ออ้างว่านำข้อมูลเข้าระบบ และหากสอบถามข้อมูลเพิ่มเติมก็มักจะอ้างว่าเป็นเจ้าหน้าที่ของกรมการขนส่งทางบก เพื่อหลอกให้หลงเชื่อและโอนเงินให้ในที่สุด ซึ่งผู้ที่หลงเชื่อเมื่อจ่ายไปแล้วมิจฉาชีพมักเงียบหายหรือได้รับใบอนุญาตขับรถปลอม ซึ่งหากนำไปใช้จะมีความผิดตามกฎหมายอาญา อีกทั้งเสี่ยงต่อการถูกนำข้อมูลส่วนตัวไปแอบอ้างทำธุรกรรมที่ผิดกฎหมาย แอบอ้างนำข้อมูลไปกู้เงินออนไลน์ รวมไปถึงการนำไปในก่อคดีอาชญากรรมร้ายแรงได้
ทั้งนี้ ปัจจุบันการดำเนินการด้านใบอนุญาตขับรถทุกชนิดทั้งการขอใหม่และการต่ออายุใบอนุญาตขับรถ กรมการขนส่งทางบกมีบริการจองคิวล่วงหน้าผ่านแอปพลิเคชัน DLT Smart Queue ซึ่งสามารถเลือกสำนักงานขนส่ง วันที่ และเวลาที่สะดวกได้ด้วยตนเอง และสำหรับการต่ออายุใบอนุญาตขับรถ สามารถอบรมภาคทฤษฎีออนไลน์ผ่านระบบ e-Learning ทางเว็บไซต์ www.dlt-elearning.com เพื่อนำผลผ่านการอบรมมาติดต่อที่สำนักงาน ลดขั้นตอนและลดระยะเวลาในการติดต่อ ดังนั้น ขอประชาสัมพันธ์แจ้งเตือนประชาชนอย่าหลงเชื่อหากมีผู้ใดแอบอ้างอาสาดำเนินการด้านในอนุญาตขับรถให้โดยเด็ดขาดขอให้ตรวจสอบแหล่งที่มาของข้อมูลข่าวสาร หากเผยแพร่โดยบัญชีที่ไม่คุ้นเคยหรือเป็นบุคคลธรรมดาสามารถแจ้งเบาะแสมายังกรมการขนส่งทางบกได้โดยตรง หรือโทรสายด่วน 1584 ตลอด 24 ชั่วโมง

ที่มา : https://www.thaigov.go.th/news/contents/details/50804