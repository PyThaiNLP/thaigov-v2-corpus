รัฐบาลไทย-ข่าวทำเนียบรัฐบาล-โฆษกรัฐบาลลั่น นายกฯ พร้อมชี้แจงศึกซักฟอกในสภาฯ วอนพรรคเพื่อไทยอภิปรายในสภาฯ แล้วไม่ควรเล่นเกมส์นอกสภาฯ อีก ดักคอ แคมเปญชวนคนไทยไล่รัฐบาลมีช่องว่าง ชี้ไม่มีระบบยืนยันตัวตน


วันอาทิตย์ที่ 29 สิงหาคม 2564
พิมพ์
โฆษกรัฐบาลลั่น นายกฯ พร้อมชี้แจงศึกซักฟอกในสภาฯ วอนพรรคเพื่อไทยอภิปรายในสภาฯ แล้วไม่ควรเล่นเกมส์นอกสภาฯ อีก ดักคอ แคมเปญชวนคนไทยไล่รัฐบาลมีช่องว่าง ชี้ไม่มีระบบยืนยันตัวตน
โฆษกรัฐบาลลั่น นายกฯ พร้อมชี้แจงศึกซักฟอกในสภาฯ วอนพรรคเพื่อไทยอภิปรายในสภาฯ แล้วไม่ควรเล่นเกมส์นอกสภาฯ อีก ดักคอ แคมเปญชวนคนไทยไล่รัฐบาลมีช่องว่าง ชี้ไม่มีระบบยืนยันตัวตน อาจเปิดช่องให้มีการปั่นยอดให้สูงได้ เผยมีประชาชนขอผุดแคมเปญหนุนนายกฯ ทำงานต่อ
วันที่ 29 ส.ค.64 นายธนกร วังบุญคงชนะ โฆษกประจำสำนักนายกรัฐมนตรี กล่าวถึงกรณีที่พรรคเพื่อไทยผุดแคมเปญเชิญชวนประชาชนร่วมลงมติไม่ไว้วางใจรัฐบาล พล.อ.ประยุทธ์ จันทร์โอชา นายกฯ และรมว.กลาโหมว่า การอภิปรายไม่ไว้วางใจรัฐบาลเป็นกลไกหนึ่งในการตรวจสอบรัฐบาลตามระบอบประชาธิปไตยของพรรคร่วมฝ่ายค้าน ซึ่งเป็นสิทธิตามรัฐธรรมนูญที่สามารถดำเนินการได้ แต่การเชิญชวนพี่น้องประชาชนให้ร่วมลงชื่อโหวตไม่วางใจรัฐบาลด้วยนั้นไม่ควรกระทำและไม่เหมาะสม เป็นการเล่นเกมส์นอกสภาฯ เพื่อกดดันรัฐบาลต่อ และการลงชื่อทางไลน์นั้นสามารถปั่นตัวเลขให้สูงได้ตามใจชอบ เพราะไม่มีระบบยืนยันตัวตนที่เพียงพอ โดยในสมัยที่ตนเป็นเลขานุการรัฐมนตรีว่าการกระทรวงการคลัง ทำโครงการชิมช็อปใช้นั้น ก็ยังพบว่ามีรายชื่อผีโผล่มา ซึ่งจะต้องตรวจสอบยืนยันตัวตนจากหลายหน่วยงาน ดังนั้น สุดท้ายแล้วพรรคเพื่อไทยก็อาจจะนำตัวเลขสูง ๆ มาโจมตีรัฐบาลเพื่อสร้างความชอบธรรมให้กับตัวเองได้ ซึ่งเป็นสิ่งที่ไม่ควร น่าจะใช้สภาฯ ในการตรวจสอบจะดีกว่า
นายธนกร กล่าวอีกว่า มีพี่น้องประชาชนจำนวนมากโทรศัพท์มาหาตน โดยระบุว่าอยากจะขอเปิดแคมเปญสนับสนุน พล.อ.ประยุทธ์ให้อยู่ยาว ทำงานให้ประเทศชาติและประชาชนต่อไป แต่ตนได้ขอร้องไว้ เพราะไม่อยากให้เกิดความขัดแย้งขึ้นในสังคม ท่ามกลางวิกฤติโควิด-19 ที่ทุกฝ่ายจะต้องช่วยกัน โดยรัฐบาลพยายามทุกอย่างเพื่อแก้ปัญหาให้กับพี่น้องประชาชน คาดว่าอีกไม่นานสถานการณ์จะคลี่คลาย อย่างไรก็ตาม ฝ่ายค้านต้องทบทวนให้ดี เพราะการอภิปรายไม่ไว้วางใจรัฐบาลนั้นควรเป็นเรื่องที่ดำเนินการภายในที่ประชุมสภาฯ ไม่ควรนำไปขยายผลออกไปสู่นอกสภาฯ หากฝ่ายค้านมั่นใจว่ามีข้อมูลเพียงพอ ก็สามารถนำมาแสดงและอภิปรายต่อที่ประชุมสภาฯ ได้ ทั้งนี้ พล.อ.ประยุทธ์พร้อมที่จะชี้แจงในทุกเรื่อง ที่สำคัญ รัฐบาลจะใช้เวทีสภาฯ เพื่อทำความเข้าใจกับประชาชนอีกด้วย

ที่มา : https://www.thaigov.go.th/news/contents/details/45273