รัฐบาลไทย-ข่าวทำเนียบรัฐบาล-​รัฐมนตรีฯ สุริยะ ลงพื้นที่เยี่ยมชมสถานประกอบการ จ.กระบี่ เพื่อยกระดับศักยภาพอุตสาหกรรมแปรรูปไม้ยางพารา พร้อมพัฒนา SMEs เพิ่มมูลค่าผลิตภัณฑ์ท้องถิ่น


วันศุกร์ที่ 19 พฤศจิกายน 2564
พิมพ์
​รัฐมนตรีฯ สุริยะ ลงพื้นที่เยี่ยมชมสถานประกอบการ จ.กระบี่ เพื่อยกระดับศักยภาพอุตสาหกรรมแปรรูปไม้ยางพารา พร้อมพัฒนา SMEs เพิ่มมูลค่าผลิตภัณฑ์ท้องถิ่น
นายสุริยะ จึงรุ่งเรืองกิจ รัฐมนตรีว่าการกระทรวงอุตสาหกรรม นำคณะผู้บริหารกระทรวงอุตสาหกรรมลงพื้นที่เยี่ยมชมสถานประกอบการ ณ จังหวัดกระบี่
รัฐมนตรีฯ สุริยะ ลงพื้นที่เยี่ยมชมสถานประกอบการ จ.กระบี่ เพื่อยกระดับศักยภาพอุตสาหกรรมแปรรูปไม้ยางพารา พร้อมพัฒนา SMEs เพิ่มมูลค่าผลิตภัณฑ์ท้องถิ่น
กระบี่ : วันนี้ (15 พฤศจิกายน 2564) นายสุริยะ จึงรุ่งเรืองกิจ รัฐมนตรีว่าการกระทรวงอุตสาหกรรม นำคณะผู้บริหารกระทรวงอุตสาหกรรมลงพื้นที่เยี่ยมชมสถานประกอบการ ณ จังหวัดกระบี่ เพื่อพบปะและรับฟังปัญหาข้อเสนอแนะของผู้ประกอบการในพื้นที่ โดยจุดแรกได้เดินทางไปยังบริษัท วู้ดเวอร์ค จำกัด ตำบลห้วยน้ำขาว อำเภอคลองท่อม จังหวัดกระบี่ ประกอบกิจการแปรรูปไม้ยางพาราและไม้ที่ปลูกขึ้นโดยเฉพาะ 13 ชนิด (ตามมติ ครม.) อัดน้ำยา อบแห้ง ทำลังไม้ และไม้รองสินค้าเพื่อจำหน่าย โดยมีนายวิถี สุพิทักษ์ ประธานกรรมการบริษัทฯ นายธนพจน์ ศุภศรี กรรมการผู้จัดการบริษัทฯ ให้การต้อนรับ ทั้งนี้ทางบริษัทฯ ได้มีข้อเสนอให้ทางกระทรวงอุตสาหกรรมส่งเสริมและสนับสนุนในการยกระดับและเพิ่มประสิทธิภาพด้านกระบวนการผลิต ด้านบุคลากรด้วยนวัตกรรมที่มึ่งสู่อุตสาหกรรม 4.0 โดยรัฐมนตรีว่าการกระทรวงอุตสาหกรรม ได้สั่งการให้หน่วยงานที่เกี่ยวข้องให้ส่งเสริมและพัฒนาสถานประกอบการ โดยสนับสนุนเทคโนโลยี นวัตกรรม ระบบหุ่นยนต์และอัตโนมัติ เพื่อยกระดับและเพิ่มผลิตภาพการผลิต รวมถึงส่งเสริมการพัฒนาทักษะแรงงานในอุตสาหกรรมแปรรูปไม้ยางพารา
จุดที่สองได้เข้าเยี่ยมชมบริษัท จี้ออ ฟู้ด จำกัด ตำบลไสไทย อำเภอเมือง จังหวัดกระบี่ ประกอบกิจการผลิตขนมและผลิตภัณฑ์อาหารแปรรูปพื้นเมือง อาทิ น้ำพริกกุ้งเสียบแปรรูป อาหารทะเลแห้งแปรรูป ขนมเต้าส้อ ผลไม้อบแห้งแปรรูป โดยมีนายอดิศร เตี่ยวประดิษฐ์ และนางฐณผการจ เตี่ยวประดิษฐ์ กรรมการผู้จัดการบริษัทฯ ให้การต้อนรับ ทั้งนี้ทางบริษัทฯ ได้มีข้อเสนอให้ทางกระทรวงอุตสาหกรรมส่งเสริมและสนับสนุนการขยายช่องทางตลาดออนไลน์และพัฒนาผลิตภัณฑ์ใหม่ และการพัฒนาเทคโนโลยีและนวัตกรรมการผลิต โดยรัฐมนตรีว่าการกระทรวงอุตสาหกรรม ได้สั่งการให้หน่วยงานที่เกี่ยวข้องเพิ่มศักยภาพการแปรรูปอาหารจากวัตถุดิบท้องถิ่น พร้อมช่วยเหลือและให้คำแนะนำรูปแบบทางการตลาดทั้งออฟไลน์และออนไลน์ พร้องส่งเสริมการรับรองมาตรฐานการผลิตของผู้ประกอบการ
สำหรับการลงพื้นที่ในครั้งนี้มีนายธีระยุทธ วานิชชัง ผู้ช่วยรัฐมนตรีประจำกระทรวงอุตสาหกรรม นายสุชาติ ไตรแสงรุจิระ ที่ปรึกษารัฐมนตรีว่าการกระทรวงอุตสาหกรรม นายกฤชนนท์ อัยยปัญญา เลขานุการรัฐมนตรีว่าการกระทรวงอุตสาหกรรม นายกอบชัย สังสิทธิสวัสดิ์ ปลัดกระทรวงอุตสาหกรรม นายสุรพล ชามาตย์ นายภานุวัฒน์ ตริยางกูรศรี รองปลัดกระทรวงอุตสาหกรรม นายใบน้อย สุวรรณชาตรี ผู้ตรวจราชการกระทรวงอุตสาหกรรม และคณะผู้บริหารระดับสูงของกระทรวงอุตสาหกรรม ร่วมลงพื้นที่ด้วย และนายพิทักษ์ บุญคงแก้ว อุตสาหกรรมจังหวัดกระบี่ ให้การต้อนรับ

ที่มา : https://www.thaigov.go.th/news/contents/details/48278