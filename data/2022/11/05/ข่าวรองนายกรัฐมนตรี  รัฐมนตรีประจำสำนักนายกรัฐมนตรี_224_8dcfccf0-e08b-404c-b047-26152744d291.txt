รัฐบาลไทย-ข่าวทำเนียบรัฐบาล-​รองนายกฯ อนุทินฯ หารือ อุปทูตรักษาการชั่วคราว สอท. สหรัฐฯ ย้ำศักยภาพด้านสาธารณสุขไทย พร้อมสนับสนุนการท่องเที่ยวเชิงสุขภาพ – การแพทย์


วันพฤหัสบดีที่ 11 สิงหาคม 2565
​รองนายกฯ อนุทินฯ หารือ อุปทูตรักษาการชั่วคราว สอท. สหรัฐฯ ย้ำศักยภาพด้านสาธารณสุขไทย พร้อมสนับสนุนการท่องเที่ยวเชิงสุขภาพ – การแพทย์
​รองนายกฯ อนุทินฯ หารือ อุปทูตรักษาการชั่วคราว สอท. สหรัฐฯ ย้ำศักยภาพด้านสาธารณสุขไทย พร้อมสนับสนุนการท่องเที่ยวเชิงสุขภาพ – การแพทย์
วันนี้ (11 สิงหาคม 2565) เวลา 09.30 น. ณ ห้องรับรอง 1 ตึกบัญชาการ 1  ทำเนียบรัฐบาล นายไมเคิล ฮีธ (Mr. Michael Heath) อุปทูตรักษาราชการชั่วคราว สถานเอกอัครราชทูตสหรัฐอเมริกาประจำประเทศไทย เข้าเยี่ยมคารวะ นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข ในโอกาสพ้นจากหน้าที่ โดยภายหลังเสร็จสิ้นการหารือ น.ส.ไตรศุลี ไตรสรณกุล รองโฆษกประจำสำนักนายกรัฐมนตรี เปิดเผยสาระสำคัญ ดังนี้
รองนายกรัฐมนตรียินดีที่ได้พบกับอุปทูตฯ อีกครั้ง ชื่นชมความสัมพันธ์ไทย-สหรัฐฯ ที่มีมาอย่างแน่นแฟ้นยาวนาน พร้อมขอบคุณการปฏิบัติหน้าที่อย่างแข็งขันของอุปทูตฯ สหรัฐฯ ในการส่งเสริมความสัมพันธ์และสานต่อความร่วมมือต่าง ๆ ที่มีมากขึ้นในทุกมิติ โดยรองนายกรัฐมนตรียินดีสานต่อภารกิจที่อุปทูตฯ ริเริ่มไว้ เพื่อกระชับความสัมพันธ์และส่งเสริมความร่วมมือในสาขาที่เป็นประโยชน์ร่วมกันของทั้งสองประเทศ โดยเฉพาะด้านสาธารณสุขและการท่องเที่ยว ซึ่งขณะนี้สถานการณ์โควิด-19 ได้คลี่คลายลงและไทยได้ผ่อนคลายมาตรการต่าง ๆ โดยความพร้อมในการเปิดรับนักท่องเที่ยวภายใต้มาตรการทางสาธารณสุขอย่างปลอดภัย
อุปทูตสหรัฐฯ ขอบคุณรัฐบาลไทยและหน่วยงานที่เกี่ยวข้องที่ให้ความช่วยเหลือและสนับสนุนการทำงานเสมอมา ยินดีที่ได้เพิ่มพูนความร่วมมือกับไทยมากขึ้นอย่างรอบด้าน ชื่นชมไทยในการบริหารจัดการสถานการณ์โควิด-19 ได้อย่างประสิทธิภาพ ตลอดจนมีศักยภาพที่ยอดเยี่ยมในด้านสาธารณสุขที่ได้รับการยอมรับ ทั้งบุคลากรทางการแพทย์ โรงพยาบาลต่าง ๆ ที่มีมาตรฐานระดับโลก ซึ่งเชื่อมั่นว่าไทยจะสามารถส่งเสริมการท่องเที่ยวเชิงสุขภาพ – การแพทย์ (Medical and Wellness Tourism) ได้เป็นอย่างดี โดยยินดีสหรัฐฯ แลกเปลี่ยนประสบการณ์ทางสาธารณสุขร่วมกัน
ทั้งสองฝ่ายได้หารือในประเด็นความร่วมมือด้านสาธารณสุขและการท่องเที่ยว โดยกล่าวถึงการบริหารจัดการสถานการณ์โควิด-19 ซึ่งปัจจุบัน วัคซีน และยามีความสำคัญอย่างมากในการดูแลรักษา รับมือการแพร่ระบาด และลดอาการป่วยหนักของผู้ติดเชื้อ ซึ่งรองนายกรัฐมนตรียืนยันถึงประสิทธิภาพในการบริหารสถานการณ์ของภาครัฐ รวมทั้งประชาชนที่ปัจจุบันสามารถปรับตัวต่อสถานการณ์ได้ อีกทั้งในขณะนี้รัฐบาลได้เตรียมความพร้อมในเสนอตัวเป็นเจ้าภาพจัดงาน Expo วาระพิเศษ ที่จังหวัดภูเก็ต เน้นการส่งเสริมการท่องเที่ยวเชิงสุขภาพ (Medical Hub) ซึ่งรองนายกรัฐมนตรีเชื่อมั่นว่า ไทยจะสามารถส่งเสริมภาคการท่องเที่ยวให้สอดรับกับความปลอดภัยทางสาธารณสุขได้ทั้งในปัจจุบันและในอนาคต
ขณะที่อุปทูตสหรัฐฯ ชื่นชมบทบาทการควบคุมสถานการณ์โควิด-19 ของไทย และสนใจแลกเปลี่ยนความรู้ทางสาธารณสุข โดยเฉพาะด้านอุตสาหกรรมการแพทย์ครบวงจรในพื้นที่เขตพัฒนาพิเศษภาคตะวันออก (EEC) และการท่องเที่ยวเชิงสุขภาพ – การแพทย์ ซึ่งเชื่อมั่นว่า ไทยจะสามารถเป็นแบบอย่างในการใช้แผนการท่องเที่ยวเชิงสุขภาพควบคู่กับการพัฒนาศักยภาพทางสาธารณสุขได้อย่างมีประสิทธิภาพ

ที่มา : https://www.thaigov.go.th/news/contents/details/57903