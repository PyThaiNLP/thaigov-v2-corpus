รัฐบาลไทย-ข่าวทำเนียบรัฐบาล-คำกล่าวนายกรัฐมนตรีถึงประชาชนไทยเพื่อประกาศการเป็นเจ้าภาพเอเปคปี 2565 วันที่ 13 พฤศจิกายน 2564


วันเสาร์ที่ 13 พฤศจิกายน 2564
พิมพ์
คำกล่าวนายกรัฐมนตรีถึงประชาชนไทยเพื่อประกาศการเป็นเจ้าภาพเอเปคปี 2565  วันที่ 13 พฤศจิกายน 2564
คำกล่าวนายกรัฐมนตรีถึงประชาชนไทยเพื่อประกาศการเป็นเจ้าภาพเอเปคปี 2565
วันที่ 13 พฤศจิกายน 2564
คำกล่าวนายกรัฐมนตรีถึงประชาชนไทยเพื่อประกาศการเป็นเจ้าภาพเอเปคปี 2565
วันที่ 13 พฤศจิกายน 2564
ผมได้เป็นตัวแทนคนไทย รับมอบตำแหน่งเจ้าภาพเอเปคของไทยในปี ๒๕๖๕
จากนายกรัฐมนตรีนิวซีแลนด์ และผมยินดีอย่างยิ่งที่จะเรียนว่า บัดนี้ ไทยได้ดำรงตำแหน่งเจ้าภาพเอเปค
และจะปฏิบัติหน้าที่ตลอด ๑ ปี ต่อจากนี้
ผมขอขอบคุณทุกภาคส่วนที่ร่วมมือกันต่อสู้กับสถานการณ์โควิด-๑๙ อย่างเต็มที่ จนทำให้วันนี้เราสามารถเริ่มเดินหน้าใช้ชีวิตอยู่ร่วมกับโควิดได้อย่างปลอดภัยและสมดุล เปิดรับการเดินทางได้อีกครั้ง และที่สำคัญสามารถจัดประชุมเอเปคแบบพบหน้ากันอย่างเต็มรูปแบบ หลังจากที่ต้องดำเนินการผ่านระบบการประชุมทางไกลมาตลอด ๒ ปี การเป็นเจ้าภาพเอเปคในเวลานี้ ถือเป็นโอกาสสำคัญอย่างยิ่งที่ไทยจะเปิดตัวและขับเคลื่อนการฟื้นประเทศจากโควิดไปสู่อนาคต และแสดงความพร้อมในการต้อนรับชาวต่างชาติ ตั้งแต่ระดับผู้นำ นักธุรกิจระดับสูง และองคาพยพทั้งหมดของเอเปค ตลอดจนสื่อชั้นนำกว่าหมื่นคนที่จะเดินทางมาประเทศไทยตลอดปีหน้า
เอเปค เป็นเวทีส่งเสริมความร่วมมือทางเศรษฐกิจที่สำคัญที่ไทยเป็นผู้ร่วมก่อตั้ง ประกอบด้วยเขตเศรษฐกิจชั้นนำที่ตั้งอยู่ริมมหาสมุทรแปซิฟิกถึง ๒๑ เขตเศรษฐกิจ ซึ่งครอบคลุมมหาอำนาจทางเศรษฐกิจของโลก เช่น สหรัฐอเมริกา จีน ญี่ปุ่น เป็นต้น ปัจจุบัน สมาชิกเอเปคมีจีดีพีรวมกันทั้งสิ้นกว่า ๕๓ ล้านล้านดอลลาร์สหรัฐ หรือ ๑,๗๐๐ ล้านล้านบาท และมีมูลค่าการค้ารวมกันเกือบครึ่งหนึ่งของการค้าโลก ที่ผ่านมา ไทยได้ประโยชน์จากการมีพันธมิตรทางเศรษฐกิจที่เข้มแข็ง และได้ร่วมผลักดันแนวคิดใหม่ ๆ ที่ช่วยพัฒนาประเทศไปสู่การเจริญเติบโตอย่างครอบคลุมและยั่งยืน โดยเฉพาะการส่งเสริมเทคโนโลยีดิจิทัลและนวัตกรรมในการพัฒนาศักยภาพของประชาชน การเข้าถึงแหล่งเงินทุนของ SMEs การสนับสนุนบทบาทสตรีในระบบเศรษฐกิจ รวมถึงการส่งเสริมการท่องเที่ยวแบบยั่งยืนด้วย การเป็นเจ้าภาพเอเปคจึงถือเป็นเกียรติ และสะท้อนความเชื่อมั่นที่สมาชิกเอเปคมีต่อไทย โดยไทยเคยเป็นเจ้าภาพเอเปคเมื่อปี ๒๕๓๕ และ ๒๕๔๖ และในการเป็นเจ้าภาพครั้งที่สามนี้ ภาคส่วนต่าง ๆ ได้ร่วมกันเตรียมการอย่างใกล้ชิด ตั้งแต่ภาคธุรกิจ นักวิชาการ ชุมชน จนถึงคนรุ่นใหม่ เพื่อร่วมสกัดแนวคิดและวางเป้าหมายที่จะเป็นประโยชน์สูงสุดต่อคนไทย
ในการเป็นเจ้าภาพเอเปคครั้งนี้ ไทยจะขับเคลื่อนให้เอเปคพลิกวิกฤตเป็นโอกาสในการเปลี่ยนผ่านไปสู่โลกยุคหลังโควิดที่ยั่งยืนและสมดุล และทุกคนมีส่วนร่วม ผ่านแนวคิดเศรษฐกิจชีวภาพ เศรษฐกิจหมุนเวียน และเศรษฐกิจสีเขียว หรือ BCG Economy ไทยจึงได้กำหนดให้หัวข้อหลักของการประชุม คือ “เปิดกว้างสร้างสัมพันธ์  เชื่อมโยงกัน สู่สมดุล” หรือ “Open. Connect. Balance.” มุ่งผลักดันให้เกิดผลลัพธ์ที่เป็นรูปธรรมในประเด็นสำคัญ ๓ ด้าน คือ หนึ่ง การส่งเสริมการเจริญเติบโตที่ยั่งยืนและครอบคลุม โดยมุ่งสร้างความสมดุลระหว่างเศรษฐกิจ สิ่งแวดล้อม และสังคม สอง การอำนวยความสะดวกการค้าและการลงทุน ซึ่งเป็นหัวใจสำคัญของความร่วมมือในเอเปค และ สาม การฟื้นฟูความเชื่อมโยง โดยเฉพาะการเดินทางและท่องเที่ยวเพื่อช่วยฟื้นฟูเศรษฐกิจจากผลกระทบของโควิด
ผมขอใช้โอกาสนี้แสดงความยินดีกับนายชวนนท์ วงศ์ตระกูลจง นิสิตจุฬาลงกรณ์มหาวิทยาลัย
ผู้ชนะการประกวดโลโก้การเป็นเจ้าภาพเอเปค ปี ๒๕๖๕ ของไทย โดยผลงานชะลอมนี้เป็นเครื่องจักสานของไทยที่ใช้ใส่สิ่งของและเป็นสัญลักษณ์การค้าการเดินทางของไทยแต่โบราณ สะท้อนความเป็นไทยจากรุ่นสู่รุ่น โดยเส้นตอกไม้ไผ่ที่สอดประสานกันมีความแข็งแรง คงทน เหนียวแน่นและยืดหยุ่น ดังเช่นความร่วมมือของสมาชิกเอเปค
การประชุมแรกของเอเปค ๒๕๖๕ ที่ไทยจะเป็นเจ้าภาพ จะจัดขึ้นที่จังหวัดภูเก็ต ระหว่างวันที่ ๑-๓ ธันวาคมนี้ และจะมีการประชุมอื่น ๆ กว่าร้อยการประชุมในภูมิภาคต่าง ๆ ของประเทศตลอดปีหน้า ซึ่งจะช่วยกระตุ้นเศรษฐกิจในทุกพื้นที่
สุดท้ายนี้ ผมขอเชิญชวนให้ทุกท่านร่วมกันเป็นเจ้าภาพที่ดี อย่างที่คนไทยเคยเป็นเสมอมา และขอเรียนว่าพวกเราจะทำงานอย่างสุดความสามารถ เพื่อให้การเป็นเจ้าภาพครั้งนี้ประสบความสำเร็จ และสร้างประโยชน์สูงสุดแก่พี่น้องประชาชนและลูกหลานในอนาคตต่อไป
ขอบคุณครับ

ที่มา : https://www.thaigov.go.th/news/contents/details/48175