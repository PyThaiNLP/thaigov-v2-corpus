รัฐบาลไทย-ข่าวทำเนียบรัฐบาล-โฆษกรัฐบาล เผย คลังเดินหน้าข้อสั่งการ ”นายก” เปิดมาตรการแบงก์ของรัฐ “ผ่อนดี มีคืน” มอบเป็นของขวัญปีใหม่ประชาชน


วันพุธที่ 15 ธันวาคม 2564
พิมพ์
โฆษกรัฐบาล เผย คลังเดินหน้าข้อสั่งการ ”นายก” เปิดมาตรการแบงก์ของรัฐ “ผ่อนดี มีคืน” มอบเป็นของขวัญปีใหม่ประชาชน
โฆษกประจำสำนักนายกรัฐมนตรี เผย คลังเดินหน้าข้อสั่งการ ”นายก” เปิดมาตรการแบงก์ของรัฐ “ผ่อนดี มีคืน” มอบเป็นของขวัญปีใหม่ประชาชน
วันนี้ (15 ธ.ค.64) นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า พลเอกประยุทธ์  จันทร์โอชา นายกรัฐมนตรีและรัฐมนตรีว่าการกระทรวงกลาโหม ติดตามข้อสั่งการที่ให้ทุกกระทรวงจัดของขวัญปีใหม่ 2565 ให้กับประชาชน โดยสถาบันการเงินเฉพาะกิจภายใต้สังกัดกระทรวงการคลัง ได้แก่ ธนาคารออมสิน ธนาคารเพื่อการเกษตรและสหกรณ์การเกษตร และธนาคารอาคารสงเคราะห์ ได้จัดทำมาตรการ “ของขวัญปีใหม่” ให้ลูกค้าที่ชำระดี เพื่อมอบเป็นของขวัญให้กับประชาชนที่มีศักยภาพและความสามารถในการชำระหนี้ได้มีโอกาสได้รับเงินสดกลับทันทีเพื่อเสริมสภาพคล่องในการประกอบอาชีพ และเป็นค่าใช้จ่ายในครัวเรือน ซึ่งแต่ละธนาคารได้จัดทำรายละเอียดและเงื่อนไขที่น่าสนใจแตกต่างกัน ดังนี้
1)            ธนาคารออมสิน คืนเงิน 500 บาทให้กับลูกค้าที่มีประวัติการชำระดีต่อเนื่อง 3 ปี ภายใต้เงื่อนไขสัญญาสินเชื่อไม่เกิน 200,000 บาท นอกจากนี้ยังจัดแคมเปญเงินฝากสลากออมสินพิเศษ 2 ปี (ช่วงปีใหม่) ตั้งแต่วันนี้ – 29 ธ.ค. 65 โดยกำหนดรางวัลพิเศษ 1 ล้านบาท จำนวน 20 รางวัล
2)            ธนาคารเพื่อการเกษตรและสหกรณ์การเกษตร (ธกส.) จัดโครงการชำระดีมีคืน ในวงเงิน 1,200 ล้านบาท โดยคืนดอกเบี้ย 20% ของดอกเบี้ยที่ชำระจริง ไม่เกิน 1,000 บาท และโครงการ “นาทีทองลูกค้า NPLs” โดยการลดดอกเบี้ย เมื่อลูกหนี้จ่ายดอกเบี้ยตามอัตราการลดดอกเบี้ยงของโครงการ ตั้งแต่ 10-50 % ทั้ง 2 โครงการ ภายในวันที่ 15 ธ.ค. 64 -  31 มี.ค. 65
3)            ธนาคารอาคารสงเคราะห์ (ธอส.) จัดทำโครงการของขวัญปีใหม่ 2565 สำหรับลูกค้าสินเชื่อบ้านของ ธอส. ที่มีวินัยในการผ่อนชำระ แบ่งเป็น 2 กลุ่ม ได้แก่ 1) กลุ่มชำระดี 48 เดือน (นับถึงงวดเดือน พ.ย. 2564)  ได้รับเงิน 1,000 บาท ภายใต้เงื่อนไขวงเงินกู้ไม่เกิน 2 ล้านบาท ชำระเงินกุ้ผ่านแอปพลิเคชั่น GHB ALL ในงวดเดือน พ.ย.-ธ.ค. 64 หรือกรณีลูกค้าสวัสดิการหักเงินเดือนผ่อนชำระผ่านหน่วยงาน และ 2) กลุ่มชำระดี 43 เดือน ได้รับเงิน 500 บาท ภายใต้เงื่อนไขชำระเงินกู้ผ่านแอปพลิเคชั่น GHB ALL ในงวดเดือน ธ.ค. 2564 - ม.ค. 65 หรือกรณีลูกค้าสวัสดิการหักเงินเดือนผ่อนชำระผ่านหน่วยงาน
“มาตรการของขวัญปีใหม่ เป็นความร่วมมือจากธนาคารของรัฐตามการสั่งการของ นายกรัฐมนตรี ที่ต้องการให้ประชาชนไทยมีความสุขโดยเฉพาะช่วงเทศกาลปีใหม่ ซึ่งไม่ได้มีการจัดงานติดต่อกัน 2 ปีแล้ว และปีนี้เป็นปีที่สถานการณ์โควิด-19 เริ่มฟื้นตัว มีการเปิดประเทศและประชาชนเริ่มออกมาใช้ชีวิตแบบ New Normal ท่านนายกฯ กำชับทุกกระทรวงให้จัดเตรียมมาตรการ/โครงการต่างๆ เพื่อมอบเป็นของขวัญปีใหม่ 2565 ในส่วนมาตรการด้านการเงินครั้งนี้ ถือเป็นของขวัญให้กับประชาชนที่มีวินัยในการชำระหนี้ และยังมีเงินรางวัลพิเศษให้ประชาชนได้ลุ้นรับโชคเงินล้านกันในช่วงปีใหม่ด้วยเป็นการมอบความสุขอีกทาง” นายธนกรฯ กล่าว
----------------

ที่มา : https://www.thaigov.go.th/news/contents/details/49458