รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม จี้กรมราชทัณฑ์เร่งจ่ายค่าเวรรักษาการณ์ อย่าให้ค้างคาตกหล่นจนเจ้าหน้าที่เดือดร้อน


วันอาทิตย์ที่ 23 มกราคม 2565
พิมพ์
รัฐมนตรีว่าการกระทรวงยุติธรรม จี้กรมราชทัณฑ์เร่งจ่ายค่าเวรรักษาการณ์ อย่าให้ค้างคาตกหล่นจนเจ้าหน้าที่เดือดร้อน
รัฐมนตรีว่าการกระทรวงยุติธรรม จี้กรมราชทัณฑ์เร่งจ่ายค่าเวรรักษาการณ์ อย่าให้ค้างคาตกหล่นจนเจ้าหน้าที่เดือดร้อน ชี้หากจะของบกลางมาช่วยควรทำเรื่องเข้ากระทรวงก่อนสิ้นไตรมาส 2
นายสมศักดิ์ เทพสุทิน รัฐมนตรีว่าการกระทรวงยุติธรรม กล่าวถึงงบประมาณค่าอยู่เวรรักษาการณ์ผู้คุมผู้ต้องขังว่า ปีงบประมาณ 2565 กรมราชทัณฑ์ตั้งคำของบประมาณ 915 ล้านบาท ได้รับตาม พ.ร.บ.งบประมาณรายจ่าย 523 ล้านบาท ซึ่งต่ำกว่าที่เราขอไปเกือบครึ่ง และน้อยกว่าปีงบประมาณ 2564 ที่เราจ่ายจริงไป 725 ล้านบาท โดยไตรมาสแรกของปีงบประมาณ 2565 กรมราชทัณฑ์เบิกจ่ายไปแล้ว 127 ล้านบาท ซึ่งดูแล้วอาจจะไม่พอสำหรับทั้งปีงบประมาณ โดยทางกรมราชทัณฑ์ได้เสนอแนวทางการแก้ไขคือ 1.การปรับลดโครงสร้างเวรยามเฉพาะในส่วนที่ไม่กระทบต่อการปฏิบัติภารกิจการรักษาความมั่นคงของเรือนจำทัณฑสถาน 2.การพิจารณาปรับแผนการใช้จ่ายงบประมาณ เพื่อนำมาจ่ายค่าอยู่เวรรักษาการณ์ และ3.การขอรับการสนับสนุนงบกลาง รายจ่ายเงินสำรองจ่ายเพื่อการฉุกเฉินหรือจำเป็น
"เรื่องนี้ผมให้ความสำคัญ การจะขอเงินสนับสนุนจากงบกลาง หากหน่วยงานไหนยังขาด ให้เร่งทำเรื่องประสานเข้ามายังกระทรวงยุติธรรมก่อนสิ้นไตรมาส 2 นี้ และต้องขอให้กระทรวงและกรมราชทัณฑ์เร่งดำเนินการให้เสร็จ  ซึ่งเรื่องการจ่ายค่าเวรยามต้องรีบจ่ายให้พวกเขาให้ได้ อย่าให้ค้างคาจนเจ้าหน้าที่เขาเดือดร้อน เพราะจะกระทบต่อการทำงาน  ดังนั้นผู้บริหารทุกท่านต้องดูแลบริหารจัดการให้ดีให้เหมาะสมอย่าให้ขาดตกบกพร่อง"นายสมศักดิ์ กล่าว

ที่มา : https://www.thaigov.go.th/news/contents/details/50793