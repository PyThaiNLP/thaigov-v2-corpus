รัฐบาลไทย-ข่าวทำเนียบรัฐบาล-"นายกฯ" ยินดี ชื่นชม โนราไทย โชว์ไกล ถึง "เวนิส" ขอบคุณทุกฝ่ายผลักดัน ซอฟเพาเวอร์ไทย สู่สายตาชาวโลก


วันเสาร์ที่ 28 พฤษภาคม 2565
พิมพ์
"นายกฯ" ยินดี ชื่นชม โนราไทย โชว์ไกล ถึง "เวนิส" ขอบคุณทุกฝ่ายผลักดัน ซอฟเพาเวอร์ไทย สู่สายตาชาวโลก
รองโฆษกรัฐบาลเผย "นายกฯ" ยินดี ชื่นชม โนราไทย โชว์ไกล ถึง "เวนิส" ขอบคุณทุกฝ่ายผลักดัน ซอฟเพาเวอร์ไทย สู่สายตาชาวโลก
วันที่ 28 พ.ค. น.ส.ไตรศุลี ไตรสรณกุล รองโฆษกประจำสำนักนายกรัฐมนตรี เปิดเผยว่า พล.อ.ประยุทธ์ จันทร์โอชานายกรัฐมนตรีและ รมว.กลาโหม แสดงความยินดีและชื่นชมการเเสดงโนราของ ผศ.ธรรมนิตย์ นิคมรัตน์ ศิลปินแห่งชาติประจำปี 2564 ผู้มุ่งมั่นสืบสาน “มโนราห์” ในโครงการโนราไทยไปเวนิส นิทรรศการศิลปะร่วมสมัยและกิจกรรมส่งเสริมวัฒนธรรม ปี 2022 “มรดก โนรา : Spirit of NORA” ที่เมืองเวนิส ประเทศอิตาลี จัดขึ้นระหว่างวันที่ 26 พ.ค. - 3 ก.ค. 2565 ณ Palazzo Pisani Santa Marina นครเวนิส สาธารณรัฐอิตาลี ในรูปแบบเทศกาลศิลปะร่วมสมัยเบียนนาเล่(Biennale) ผ่านนิทรรศการ Spirit of NORA: Intangible Culture Heritage Of Thailand
น.ส.ไตรศุลี กล่าวว่า การแสดงดังกล่าวเกิดขึ้นจากการผลักดันของสงขลาพาวิเลียน ร่วมด้วยกรมส่งเสริมวัฒนธรรมกระทรวงวัฒนธรรม สภาวัฒนธรรมไทยในสาธารณรัฐอิตาลี ฝ่ายศิลปวัฒนธรรม มหาวิทยาลัยศิลปากรและมูลนิธิสงขลาเมืองเก่า นอกจากการแสดงรำโนราบนเรือกอนโดลา ซึ่งเป็นเหมือนสัญลักษณ์ที่สำคัญของนครเวนิสแล้ว ยังมีนิทรรศการมรดกโนรา จัดแสดงศิลปะหลากหลายรูปแบบเพื่อนำเสนอเกี่ยวกับโนรา  โดยได้รับความสนใจจากชาวนครเวนิส นักท่องเที่ยว รวมถึงคนไทยในนครเวนิส เป็นอย่างมาก
น.ส.ไตรศุลี กล่าวว่า นายกรัฐมนตรี ขอบคุณทุกฝ่ายที่เกี่ยวข้อง ที่ช่วยกันผลักดันศิลปวัฒนธรรมไทย ให้ได้เผยแพร่สู่สายตาชาวโลก อันเป็นการส่งเสริมซอฟเพาเวอร์ไทย ให้ชาวต่างชาติได้เห็นมรดกทางวัฒนธรรมของไทยที่ทรงคุณค่าและมีเอกลักษณ์โดดเด่น โดยย้ำว่ารัฐบาลมุ่งต่อยอดมรดกทางวัฒนธรรม พร้อมส่งเสริมเครือข่ายผู้สร้างงานศิลปะให้เข้มแข็ง  เพื่อพัฒนางานด้านศิลปวัฒนธรรมของไทยสู่สากล สร้างการยอมรับ ต่อยอดสู่การท่องเที่ยว นำพาสังคมไปสู่ความมั่งคั่ง ยั่งยืน ด้วยทุนทางวัฒนธรรมของคนไทย
น.ส.ไตรศุลี กล่าวว่า สำหรับโนราได้รับการยกให้เป็นมรดกภูมิปัญญาทางวัฒนธรรมที่จับต้องไม่ได้ของมนุษยชาติจากองค์การยูเนสโก มีคุณค่าและความสำคัญ ในฐานะศิลปะการแสดงที่สืบทอดทางการบูชาบรรพบุรุษและการบูชาทางศาสนาของคนในพื้นที่ภาคใต้ โดยนำเสนอนิทานชาดก วรรณกรรมท้องถิ่น ปัจจุบันมีการสืบทอดโนราทั้งการแสดง งานฝีมือ ดนตรี และพิธีกรรมจากรุ่นสู่รุ่น ทั้งนี้ การขึ้นทะเบียนโนราโดยองค์การยูเนสโก ถือเป็นการช่วยส่งเสริมคุณค่าทางวัฒนธรรมได้เป็นอย่างดี ที่จะเป็นผลดีทั้งทางด้านการสืบสาน พัฒนา และมูลค่าทางเศรษฐกิจ
———-

ที่มา : https://www.thaigov.go.th/news/contents/details/55105