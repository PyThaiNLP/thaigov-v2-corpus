รัฐบาลไทย-ข่าวทำเนียบรัฐบาล-กรมทางหลวงชนบท สร้างถนนบนเกาะลันตา จ.กระบี่ กว่า 21 กิโลเมตร แล้วเสร็จ รองรับปริมาณการจราจร ส่งเสริมเศรษฐกิจการท่องเที่ยวในอนาคต


วันอังคารที่ 24 สิงหาคม 2564
กรมทางหลวงชนบท สร้างถนนบนเกาะลันตา จ.กระบี่ กว่า 21 กิโลเมตร แล้วเสร็จ รองรับปริมาณการจราจร ส่งเสริมเศรษฐกิจการท่องเที่ยวในอนาคต
กรมทางหลวงชนบท (ทช.) ดำเนินโครงการก่อสร้างถนนสายบ้านศาลาด่าน - บ้านสังกาอู้ อำเภอเกาะลันตา จังหวัดกระบี่ แล้วเสร็จ
กรมทางหลวงชนบท (ทช.) ดำเนินโครงการก่อสร้างถนนสายบ้านศาลาด่าน – บ้านสังกาอู้ อำเภอเกาะลันตา จังหวัดกระบี่ แล้วเสร็จ
นายปฐม เฉลยวาเรศ อธิบดีกรมทางหลวงชนบท เปิดเผยว่า ถนนสายบ้านศาลาด่าน – บ้านสังกาอู้ อำเภอเกาะลันตา จังหวัดกระบี่ เป็นโครงข่ายคมนาคมขนส่งด้านทิศตะวันออกของเกาะลันตาใหญ่ แต่เดิมถนนมีสภาพเป็นถนนคอนกรีตเสริมเหล็กและผิวทางลาดยางในบางช่วง ขนาด 2 ช่องจราจร มีสภาพคับแคบ ซึ่งถนนดังกล่าวมีการสัญจรของประชาชนในพื้นที่และนักท่องเที่ยวเป็นจำนวนมาก ส่งผลให้การจราจรไม่คล่องตัว ทั้งนี้ เพื่อส่งเสริมการท่องเที่ยวบริเวณเกาะลันตาและยกระดับการคมนาคมขนส่งในเกาะลันตา
ให้มีความสะดวกรวดเร็วปลอดภัยมากยิ่งขึ้น รองรับนักท่องเที่ยวและปริมาณการจราจรที่จะเกิดขึ้นในอนาคต  สอดรับนโยบายของนายศักดิ์สยาม ชิดชอบ รัฐมนตรีว่าการกระทรวงคมนาคม
ทช. จึงได้ดำเนินโครงการก่อสร้างถนนสายบ้านศาลาด่าน – บ้านสังกาอู้ อำเภอเกาะลันตา จังหวัดกระบี่ โดยก่อสร้างเป็นถนนผิวจราจรคอนกรีต ขนาด 2 ช่องจราจร กว้าง 6 เมตร ไหล่ทางข้างละ 0 - 2 เมตร พร้อมก่อสร้างสะพานคอนกรีตเสริมเหล็ก 3 แห่ง จุดจอดรถบริการนักท่องเที่ยว 1 แห่ง ระบบระบายน้ำ ติดตั้งระบบไฟฟ้าแสงสว่างบริเวณย่านชุมชน งานเครื่องหมายจราจร งานอำนวยความปลอดภัย และปรับปรุงภูมิทัศน์ตลอดสายทาง โดยมีจุดเริ่มต้นสายทางบริเวณสามแยกที่เชื่อมต่อกับสะพานสิริลันตา (กม.ที่ 0+000) และไปสิ้นสุดสายทางที่โรงเรียนบ้านสังกาอู้ (กม.ที่ 20+498) พร้อมทางเชื่อม (บริเวณ กม.ที่ 10+668) รวมระยะทางประมาณ 21.698 กิโลเมตร ซึ่งปัจจุบันได้ดำเนินการก่อสร้างแล้วเสร็จสมบูรณ์และเปิดให้ประชาชนใช้สัญจรเรียบร้อยแล้ว

ที่มา : https://www.thaigov.go.th/news/contents/details/45096