รัฐบาลไทย-ข่าวทำเนียบรัฐบาล-กรมทางหลวงชนบท พัฒนาระบบติดตามและควบคุมน้ำหนักรถบรรทุก ลดปริมาณรถบรรทุกน้ำหนักเกินเกณฑ์มาตรฐาน ป้องกันผลกระทบต่อเส้นทางจราจรในระยะยาว


วันศุกร์ที่ 28 มกราคม 2565
กรมทางหลวงชนบท พัฒนาระบบติดตามและควบคุมน้ำหนักรถบรรทุก ลดปริมาณรถบรรทุกน้ำหนักเกินเกณฑ์มาตรฐาน ป้องกันผลกระทบต่อเส้นทางจราจรในระยะยาว
กรมทางหลวงชนบท (ทช.) กระทรวงคมนาคม พัฒนาระบบติดตามและควบคุมน้ำหนักรถบรรทุกบนโครงข่ายทางหลวงชนบท (Truck Monitoring System : TS) ยกระดับประสิทธิภาพด้านการคมนาคมขนส่งด้วยเทคโนโลยีบริหารจัดการ ควบคุมปริมาณรถบรรทุกที่มีน้ำหนักเกินพิกัด
กรมทางหลวงชนบท (ทช.) กระทรวงคมนาคม พัฒนาระบบติดตามและควบคุมน้ำหนักรถบรรทุกบนโครงข่ายทางหลวงชนบท (Truck Monitoring System : TS) ยกระดับประสิทธิภาพด้านการคมนาคมขนส่งด้วยเทคโนโลยีบริหารจัดการ ควบคุมปริมาณรถบรรทุกที่มีน้ำหนักเกินพิกัด ลดผลกระทบต่อเส้นทางในโครงข่ายและสร้างความปลอดภัยให้กับผู้ร่วมทาง ตามนโยบายของนายศักดิ์สยาม ชิดชอบ รัฐมนตรีว่าการกระทรวงคมนาคม ในการประยุกต์ใช้นวัตกรรมและเทคโนโลยีสมัยใหม่ เพื่อควบคุมติดตามรถบรรทุกน้ำหนักเกินเกณฑ์มาตรฐานได้อย่างครอบคลุมและมีประสิทธิภาพ
นายอภิรัฐ ไชยวงศ์น้อย อธิบดีกรมทางหลวงชนบท เปิดเผยว่า เนื่องจากถนนในโครงข่ายของ ทช. มีลักษณะของเส้นทางที่กระจายตัวเข้าสู่ชุมชนต่าง ๆ ที่มีการคมนาคมของยานพาหนะหลากหลายรูปแบบ และหลายเส้นทางต้องรองรับปริมาณยานพาหนะเป็นจำนวนมาก จากการศึกษาพบว่ายานพาหนะประเภทรถบรรทุกมีจำนวนเพิ่มมากขึ้นทุกปี ดังนั้น จึงพบปัญหาการบรรทุกน้ำหนักเกินกว่าที่กฎหมายกำหนด เป็นสาเหตุทำให้สภาพผิวจราจร ได้รับความเสียหายและก่อให้เกิดอันตรายต่อผู้ใช้รถใช้ถนน ทช. มีหน้าที่ควบคุมกำกับการใช้งานยานพาหนะไม่ให้เกิดการบรรทุกน้ำหนักเกินพิกัดตามพระราชบัญญัติทางหลวง พ.ศ. 2535 ด้วยเหตุนี้ จึงได้พัฒนาระบบติดตามและควบคุมน้ำหนักรถบรรทุก (Truck Monitoring System : TS) เพื่อสนับสนุนการทำงานของเจ้าหน้าที่ในการติดตามและควบคุมรถบรรทุกไม่ให้มีการบรรทุกน้ำหนักเกินพิกัดตามที่กฎหมายกำหนด ลดความเสี่ยงในการเกิดอันตรายบนท้องถนน ตลอดจนช่วยลดการใช้เอกสารและลดเวลาสำหรับผู้ประกอบการในการยื่นขออนุญาตยานพาหนะหมวดที่ 2 วิ่งบนถนนทางหลวงชนบท
ระบบ TS เป็นฐานข้อมูลอิเล็กทรอนิกส์ซึ่งถูกพัฒนาขึ้นมาให้สามารถใช้งานได้บนสมาร์ทโฟนและอุปกรณ์อิเล็กทรอนิกส์ ซึ่งผู้ใช้งานทั่วไปและผู้ประกอบการสามารถใช้ระบบดังกล่าวในการยื่นขออนุญาตยานพาหนะหมวด 2 กึ่งพ่วง 4 - 7 เพลา สำหรับสัญจรบนถนนทางหลวงชนบทได้อย่างสะดวกรวดเร็ว โดยระบบจะพิจารณาเส้นทางที่เหมาะสมกับน้ำหนักบรรทุก เส้นทางที่สามารถผ่านได้และผ่านไม่ได้จากการคำนวณน้ำหนักรถเปล่า น้ำหนักลงเพลา การผ่านโครงสร้างเส้นทาง และรัศมีวงเลี้ยวของตัวรถ นอกจากนี้ ยังสามารถใช้ระบบดังกล่าวในการวิเคราะห์ข้อมูลน้ำหนักรถบรรทุกที่ถูกตรวจสอบ ณ สถานีตรวจสอบน้ำหนัก พร้อมทั้งติดตามข้อมูลการใช้เส้นทางโดยการบูรณาการข้อมูลจากระบบ GPS Tacking ของกรมการขนส่งทางบก เพื่อวิเคราะห์พฤติกรรมการเดินทางของรถบรรทุกบนโครงข่ายทางหลวงชนบท เป็นการนำเทคโนโลยีมาประยุกต์ใช้ในการดำเนินงานควบคุม ดูแล ป้องกันและลดปริมาณรถบรรทุกที่มีน้ำหนักเกินเกณฑ์มาตรฐาน เพื่อเพิ่มอายุการใช้งานของเส้นทางในโครงข่ายทางหลวงชนบทอย่างมีประสิทธิภาพสูงสุด

ที่มา : https://www.thaigov.go.th/news/contents/details/51003