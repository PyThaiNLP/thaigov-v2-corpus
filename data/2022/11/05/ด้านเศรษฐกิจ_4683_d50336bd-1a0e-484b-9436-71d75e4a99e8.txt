รัฐบาลไทย-ข่าวทำเนียบรัฐบาล-ประธานกรรมการธนาคารอิสลามแห่งประเทศไทยเข้าเยี่ยมคารวะจุฬาราชมนตรี


วันพฤหัสบดีที่ 4 สิงหาคม 2565
พิมพ์
ประธานกรรมการธนาคารอิสลามแห่งประเทศไทยเข้าเยี่ยมคารวะจุฬาราชมนตรี
ประธานกรรมการธนาคาร พร้อมด้วยคณะกรรมการ และผู้บริหารระดับสูง ธนาคารอิสลามแห่งประเทศไทย เยี่ยมคารวะจุฬาราชมนตรีแห่งราชอาณาจักรไทย เพื่อแนะนำตัวในโอกาสเข้ารับหน้าที่ประธานกรรมการธนาคารและเพื่อกระชับความสัมพันธ์อันดีของทั้งสององค์กร
เมื่อวันที่ 4 สิงหาคม 2565 เวลา 10.30 น. ธนาคารอิสลามแห่งประเทศไทย โดยนายภูมิศักดิ์ อรัญญาเกษมสุข ประธานกรรมการธนาคาร พร้อมด้วยคณะกรรมการธนาคาร และผู้บริหารระดับสูง เข้าเยี่ยมคารวะ นายอาศิส พิทักษ์คุมพล จุฬาราชมนตรีแห่งราชอาณาจักรไทย เพื่อแนะนำตัวในโอกาสเข้ารับหน้าที่ประธานกรรมการธนาคารและเพื่อกระชับความสัมพันธ์อันดีของทั้งสององค์กร ณ ห้องรับรองสำนักจุฬาราชมนตรี ศูนย์บริหารกิจการศาสนาอิสลามแห่งชาติเฉลิมพระเกียรติ ถนนคลองเก้า เขตหนองจอก กรุงเทพฯ
ในการนี้ นายวุฒิชัย สุระรัตน์ชัย กรรมการและผู้จัดการธนาคาร ยังได้มีการรายงานความคืบหน้าผลการดำเนินโครงการตามพันธกิจของธนาคารที่ส่งเสริมความเป็นอยู่ที่ดีให้แก่พี่น้องมุสลิม ได้แก่ โครงการชุมชนซื่อสัตย์เพื่อช่วยเหลือพี่น้องมุสลิมให้หลุดพ้นจากหนี้นอกระบบ การสนับสนุนเงินสมทบ 40% สำหรับการทำประกันตะกาฟุลอัคคีภัยมัสยิดทั่วประเทศ การเพิ่มจำนวนรางวัลบัญชีเงินฝากอัลฮัจย์ส่งเสริมการประกอบพิธีฮัจย์ครั้งหนึ่งในชีวิตของมุสลิมที่มีความพร้อมทางร่างกาย โครงการเงินฝากสแปซิฟิก มุฎอรอบะฮ์ (Specific Mudharabah) ซึ่งเป็นการแมชชิ่งเงินฝากกับโครงการสินเชื่อครูสอนศาสนา ตลอดจนได้รายงานผลประกอบการในสามปีที่ผ่านมาจนถึงปัจจุบัน และทิศทางการดำเนินงานของธนาคาร
ด้านสำนักจุฬาราชมนตรีมี นายอรุณ บุญชม ประธานคณะผู้ทรงคุณวุฒิจุฬาราชมนตรี  และนายประสาน ศรีเจริญ   รองประธานคณะผู้ทรงคุณวุฒิจุฬาราชมนตรี ผู้แทนจุฬาราชมนตรีให้การต้อนรับ พร้อมให้ข้อเสนอแนะในการขับเคลื่อนธนาคารสู่ปีที่ 20 อย่างมั่นคง ด้วยหลักการทรงงานของพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร ในหลวงรัชกาลที่ 9 ที่ทรงใช้หลัก “เข้าใจ เข้าถึง พัฒนา” และทิ้งท้ายถึงความยินดีที่จะผลักดันธนาคารอิสลามแห่งประเทศไทยในทุกมิติเพื่อความเจริญก้าวหน้าของธนาคาร ให้อยู่คู่กับพี่น้องชาวไทยทุกคน

ที่มา : https://www.thaigov.go.th/news/contents/details/57648