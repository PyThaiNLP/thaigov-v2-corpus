รัฐบาลไทย-ข่าวทำเนียบรัฐบาล-รองโฆษกรัฐบาล เผยรัฐบาลพร้อมจัดหาวัคซีนไฟเซอร์สำหรับเด็ก เป้าหมาย 5 ล้านคน หลัง อย. อนุมัติวัคซีนไฟเซอร์ฉีดในกลุ่มเด็กอายุ 5 – 11 ปี การฉีดเป็นไปตามความสมัครใจของเด็กและผู้ปกครอง


วันอังคารที่ 21 ธันวาคม 2564
พิมพ์
รองโฆษกรัฐบาล เผยรัฐบาลพร้อมจัดหาวัคซีนไฟเซอร์สำหรับเด็ก เป้าหมาย 5 ล้านคน หลัง อย. อนุมัติวัคซีนไฟเซอร์ฉีดในกลุ่มเด็กอายุ 5 – 11 ปี การฉีดเป็นไปตามความสมัครใจของเด็กและผู้ปกครอง
รองโฆษกรัฐบาล เผยรัฐบาลพร้อมจัดหาวัคซีนไฟเซอร์สำหรับเด็ก เป้าหมาย 5 ล้านคน หลัง อย. อนุมัติวัคซีนไฟเซอร์ฉีดในกลุ่มเด็กอายุ 5 – 11 ปี การฉีดเป็นไปตามความสมัครใจของเด็กและผู้ปกครอง
วันที่ 21 ธ.ค. 64 นางสาวรัชดา ธนาดิเรก รองโฆษกประจำสำนักนายกรัฐมนตรี เผย สำนักงานคณะกรรมการอาหารและยา (อย.) ได้อนุมัติขยายขอบเขตข้อบ่งใช้ของวัคซีนโคเมอร์เนตี (COMIRNATY VACCINE) ของบริษัท ไฟเซอร์ จำกัด สำหรับกลุ่มเด็กอายุ 5-11 ปี เพื่อป้องกันโรคโควิด-19 จากเดิมที่ให้มีการฉีดได้ในกลุ่มเด็กอายุ 12 ปีขึ้นไปเท่านั้น ทั้งนี้ การฉีดวัคซีนไฟเซอร์ในเด็กอายุ 5 – 11 ปี จะฉีดเข้าทางกล้ามเนื้อและลดปริมาณวัคซีนลงเหลือ 10 ไมโครกรัม หรือคิดเป็น 1 ใน 3 ของจำนวนที่ฉีดในกลุ่มเด็กอายุ 12 ปีขึ้นไป โดยจะมีการเว้นระยะห่าง 21 วัน จากเข็มที่ 1 เพื่อฉีดเข็มที่ 2
ในส่วนจำนวนนักเรียน/นักศึกษา อายุ 12 – 17 ปี ที่ได้รับวัคซีน นับตั้งแต่วันที่ 28 ก.พ. – 19 ธ.ค. 64 เป็นวัคซีนเข็มที่ 1 แล้ว จำนวน 3,311,008 คน และวัคซีนเข็ม 2 จำนวน 3,059,855 คน ภาพรวมการฉีดวัคซีนป้องกันโควิด-19 สะสมกว่า 100 ล้านโดสแล้ว ตามเป้าหมายการฉีดวัคซีนภายในปีนี้
รองโฆษกประจำสำนักนายกรัฐมนตรี ยังกล่าวว่า รัฐบาลได้จัดเตรียมแผนบริการวัคซีนโควิด-19 จำนวน 120 ล้านโดสของประเทศไทย ในปี 2565 ไว้พร้อมแล้ว โดยจะมีวัคซีน Pfizer จำนวน 10 ล้านโดส สำหรับกลุ่มเด็กอายุต่ำกว่า 12 ปี เป้าหมาย 5 ล้านคน ซึ่งการฉีดวัคซีนให้กับเด็กอายุต่ำกว่า 12 ปี ต้องเป็นไปตามความสมัครใจของเด็กและผู้ปกครองต้องให้การยินยอม ทั้งนี้ ไม่ว่าเด็กหรือผู้ใหญ่ นายกรัฐมนตรี พลเอก ประยุทธ์ จันทร์โอชา ให้ความสำคัญในการดูแลความปลอดภัยด้านสุขภาพคนไทยทุกคนเช่นเดียวกัน

ที่มา : https://www.thaigov.go.th/news/contents/details/49700