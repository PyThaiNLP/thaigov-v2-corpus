รัฐบาลไทย-ข่าวทำเนียบรัฐบาล-เร่งขับเคลื่อนสร้างกลุ่มเกษตรทฤษฎีใหม่ตำบลต้นแบบ


วันพฤหัสบดีที่ 24 มิถุนายน 2564
เร่งขับเคลื่อนสร้างกลุ่มเกษตรทฤษฎีใหม่ตำบลต้นแบบ
กระทรวงเกษตรฯ เร่งขับเคลื่อนสร้างกลุ่มเกษตรทฤษฎีใหม่ตำบลต้นแบบ ภายใต้โครงการ 1 ตำบล 1 กลุ่มเกษตรทฤษฎีใหม่
นายอำพันธุ์ เวฬุตันติ รองปลัดกระทรวงเกษตรและสหกรณ์ ในฐานะประธานคณะอนุกรรมการภายใต้โครงการ 1 ตำบล 1 กลุ่มเกษตรทฤษฎีใหม่ ด้านการพัฒนาอาชีพและการตลาด เป็นประธานการประชุมชี้แจงแนวทางการดำเนินงานการส่งเสริมพัฒนาอาชีพและการตลาด โครงการ 1 ตำบล 1 กลุ่มเกษตรทฤษฎีใหม่ ให้แก่คณะทำงานขับเคลื่อนโครงการฯ ระดับจังหวัดผ่านระบบทางไกลออนไลน์ Application Zoom ณ ห้องประชุมกระทรวงเกษตรและสหกรณ์ โดยที่ประชุมได้ชี้แจงแนวทางการปฏิบัติงานส่งเสริมพัฒนาอาชีพและการตลาดเพื่อให้สามารถขับเคลื่อนการดำเนินงานโครงการให้เห็นผลเป็นรูปธรรมชัดเจน
ทั้งนี้ ได้กำหนดเป้าหมายให้จังหวัดที่มีผู้เข้าร่วมโครงการ ทั้ง 70 จังหวัด ต้องมีกลุ่มเกษตรทฤษฎีใหม่ตำบลต้นแบบอย่างน้อย จังหวัดละ 1 กลุ่ม โดยกำหนดแนวทางการปฏิบัติงานส่งเสริมพัฒนาอาชีพและการตลาด 8 ขั้นตอน ได้แก่ 1) การคัดเลือกและประเมินศักยภาพเกษตรกร 2) ส่งเสริมการรวมกกลุ่มเกษตรทฤษฎีใหม่ตำบลต้นแบบ จัดทำแผนพัฒนาและเพิ่มศักยภาพกลุ่ม 3) จัดกระบวนการเรียนรู้ด้านการผลิตและการตลาด 4) ส่งเสริมและสนับสนุนการผลิตตามแผนพัฒนากลุ่มฯ 5) เตรียมความพร้อมด้านการตลาดของกลุ่มเกษตรทฤษฎีใหม่ตำบลต้นแบบ 6) ส่งเสริมการจำหน่ายผลผลิตของกลุ่ม 7) ผลักดันกลุ่มสู่วิสาหกิจชุมชนที่พึ่งตนเองได้ และ 8) พัฒนาเป็นแหล่งเรียนต้นแบบเกษตรทฤษฎีใหม่
นอกจากนี้ ที่ประชุมยังได้ชี้แจงกลไกการทำงานที่มุ่งเน้นการบูรณาการภายในหน่วยงานของกระทรวงเกษตรและสหกรณ์โดยกำหนดหน่วยงานเจ้าภาพหลักในการประสานติดตาม ผลักดันและสนับสนุนการดำเนินงานกับคณะทำงานฯ ระดับจังหวัด และกำหนดห้วงเวลาในการดำเนินงาน เพื่อให้เกิดประสิทธิภาพในการทำงาน ซึ่งจะทำให้โครงการ 1 ตำบล 1 กลุ่มเกษตรทฤษฎีใหม่ ดำเนินการสำเร็จตามวัตถุประสงค์โครงการต่อไป

ที่มา : https://www.thaigov.go.th/news/contents/details/43074