รัฐบาลไทย-ข่าวทำเนียบรัฐบาล-กรมทางหลวงชนบท รองรับการเติบโตของเมือง เพิ่มประสิทธิภาพการคมนาคมขนส่ง แบ่งเบาการจราจรบนถนนสายหลัก


วันพุธที่ 20 เมษายน 2565
กรมทางหลวงชนบท รองรับการเติบโตของเมือง เพิ่มประสิทธิภาพการคมนาคมขนส่ง แบ่งเบาการจราจรบนถนนสายหลัก
ตามนโยบายของรัฐมนตรีว่าการกระทรวงคมนาคม สร้างถนนผังเมืองรวมเมืองอุตรดิตถ์ คืบหน้ากว่า 39% คาดแล้วเสร็จปี 2566
กรมทางหลวงชนบท (ทช.) กระทรวงคมนาคม รายงานความคืบหน้าโครงการก่อสร้างถนน สาย ง1 ผังเมืองรวมเมืองอุตรดิตถ์ จังหวัดอุตรดิตถ์ โดยปัจจุบันผลงานการก่อสร้างมีความคืบหน้าไปแล้วกว่าร้อยละ 39 ขณะนี้บางช่วงอยู่ระหว่างการปูผิวจราจร ซึ่งคาดว่าจะดำเนินการก่อสร้างแล้วเสร็จสมบูรณ์ประมาณเดือนมีนาคม 2566
นายอภิรัฐ ไชยวงศ์น้อย อธิบดีกรมทางหลวงชนบท กล่าวว่า จากนโยบายของนายศักดิ์สยาม ชิดชอบ รัฐมนตรีว่าการกระทรวงคมนาคม ในเรื่องของการแก้ไขปัญหาการจราจรติดขัดในเขตชุมชนเมืองอุตรดิตถ์แบ่งเบาการจราจรบนถนนสายหลัก เชื่อมโยงโครงข่ายการคมนาคมอย่างต่อเนื่องและมีประสิทธิภาพมากยิ่งขึ้น เป็นการรองรับการพัฒนาเมืองและการเจริญเติบโตของเมืองในอนาคต ทช. จึงได้ดำเนินโครงการก่อสร้างถนน สาย ง1 ผังเมืองรวมเมืองอุตรดิตถ์ จังหวัดอุตรดิตถ์ โดยใช้งบประมาณในการก่อสร้างรวม 336 ล้านบาท ซึ่งลักษณะการก่อสร้างเป็นถนนแอสฟัลท์ติกคอนกรีตขนาด 4 ช่องจราจร กว้างช่องละ 3.50 เมตร ไหล่ทางกว้าง 2.50 เมตร แต่สำหรับช่วงบริเวณทางแยกจะก่อสร้างเป็นผิวจราจรเป็นแบบคอนกรีตเสริมเหล็ก เขตทางทั่วไป 30 - 50 เมตร มีระบบระบายน้ำ ไฟฟ้าแสงสว่าง สัญญาณไฟจราจรและสิ่งอำนวยความปลอดภัยบนสายทาง
สำหรับโครงการดังกล่าวมีจุดเริ่มต้นจากถนนทางหลวงแผ่นดินหมายเลข 1045 บริเวณทางแยกม่อนดินแดงไปบรรจบกับถนนทางหลวงแผ่นดินหมายเลข 1041 จุดสิ้นสุดโครงการเชื่อมกับถนนทางหลวงแผ่นดินหมายเลข 102 และ 117 บริเวณห้างเทสโก้โลตัส (สาขาอุตรดิตถ์) มีความยาวพื้นที่ก่อสร้างรวมทั้งสิ้น 7.425 กิโลเมตร

ที่มา : https://www.thaigov.go.th/news/contents/details/53740