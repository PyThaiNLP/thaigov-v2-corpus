รัฐบาลไทย-ข่าวทำเนียบรัฐบาล-กรมทางหลวงชนบท สร้างถนนสาย ข9 และ ค3 ผังเมืองรวมชุมชนโคกกลอย - ท้ายเหมือง จังหวัดพังงา


วันจันทร์ที่ 18 เมษายน 2565
กรมทางหลวงชนบท สร้างถนนสาย ข9 และ ค3 ผังเมืองรวมชุมชนโคกกลอย - ท้ายเหมือง จังหวัดพังงา
ส่งเสริมเศรษฐกิจการท่องเที่ยว รองรับการขยายตัวของเมืองในอนาคต ตามนโยบายของรัฐมนตรีว่าการกระทรวงคมนาคม คาดแล้วเสร็จปี 2566
กรมทางหลวงชนบท (ทช.) กระทรวงคมนาคม ดำเนินโครงการก่อสร้างถนนสาย ข9 และ ค3 ผังเมืองรวมชุมชนโคกกลอย - ท้ายเหมือง จังหวัดพังงา เพื่อแก้ไขปัญหาการจราจรในเขตเมือง ส่งเสริมเศรษฐกิจการท่องเที่ยวในระยะยาว รองรับการขยายตัวของเมือง พัฒนาการคมนาคมขนส่งให้มีความสมบูรณ์มากยิ่งขึ้น ตามนโยบายของนายศักดิ์สยาม ชิดชอบ รัฐมนตรีว่าการกระทรวงคมนาคม
นายอภิรัฐ ไชยวงศ์น้อย อธิบดีกรมทางหลวงชนบท กล่าวว่า จังหวัดพังงาเป็นเมืองที่มีสถานที่ท่องเที่ยวที่ดึงดูดนักเที่ยวทั้งในประเทศและต่างประเทศให้เข้ามาท่องเที่ยวเป็นจำนวนมาก ประกอบกับเป็นจังหวัดที่มีแนวโน้มการขยายตัวของเมืองอย่างต่อเนื่อง จึงจำเป็นต้องมีการพัฒนาโครงสร้างพื้นฐานด้านงานทาง เพื่อส่งเสริมเศรษฐกิจการค้า การท่องเที่ยว รองรับการขยายตัวของเมืองอย่างเป็นระบบ ทช. จึงได้ดำเนินโครงการก่อสร้างถนนสาย ข9 และ ค3 ผังเมืองรวมชุมชนโคกกลอย - ท้ายเหมือง จังหวัดพังงา รวมระยะทาง 4.229 กิโลเมตร ทั้งนี้ โครงการก่อสร้างถนนสายดังกล่าวเป็นแนวถนนก่อสร้างใหม่ แบ่งการดำเนินงานออกเป็น 2 ช่วง ดังนี้
- ช่วงที่ 1 จุดเริ่มต้นโครงการ (สาย ค3 กม. ที่ 0+000 - 1+998) โดยเชื่อมต่อกับถนนทางหลวงแผ่นดินหมายเลข 4303 (บริเวณ กม. ที่ 2+512) ไปบรรจบกับถนนทางหลวงแผ่นดินหมายเลข 402
- ช่วงที่ 2 จุดเริ่มต้นโครงการ (สาย ข9 กม. ที่ 1+998 - 4+228) ต่อเนื่องกับช่วงที่ 1 สาย ค3 โดยเชื่อมต่อกับถนนทางหลวงแผ่นดินหมายเลข 402 (บริเวณ กม. ที่ 2+050) ไปสิ้นสุดช่วงที่ 2 บนสาย ข9 บรรจบกับทางหลวงชนบทสาย พง.3006 ซึ่งลักษณะการก่อสร้างถนนเป็นถนนคอนกรีตเสริมเหล็ก ขนาด 4 ช่องจราจรไป - กลับ กว้างช่องละ 3.5 เมตร ไหล่ทางกว้างข้างละ 2.5 เมตร ทางเท้ากว้างข้างละ 2.5 เมตร พร้อมทางจักรยานกว้างไม่เกิน 1.5 เมตร พร้อมก่อสร้างสะพานคอนกรีตเสริมเหล็ก 2 แห่ง งานก่อสร้างท่อลอดเหลี่ยมคอนกรีตเสริมเหล็ก 7 แห่ง งานก่อสร้างระบบระบายน้ำ ติดตั้งไฟฟ้าแสงสว่าง ป้ายจราจร เครื่องหมายจราจรอีกด้วย
ปัจจุบันผลงานการก่อสร้างมีความก้าวหน้าไปแล้วกว่าร้อยละ 21 ขณะนี้อยู่ระหว่างดำเนินการในส่วนของงานผิวจราจรคอนกรีต งานโครงสร้างสะพาน และงานระบบระบายน้ำ โดยโครงการดังกล่าวคาดว่า จะดำเนินการก่อสร้างแล้วเสร็จสมบูรณ์ประมาณเดือนกันยายน 2566 ใช้งบประมาณในการก่อสร้างรวม 282.821 ล้านบาท

ที่มา : https://www.thaigov.go.th/news/contents/details/53673