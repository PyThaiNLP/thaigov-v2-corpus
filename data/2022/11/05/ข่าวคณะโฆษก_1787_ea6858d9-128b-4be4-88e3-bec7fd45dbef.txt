รัฐบาลไทย-ข่าวทำเนียบรัฐบาล-นายกรัฐมนตรีมอบหมายหน่วยงานด้านการท่องเที่ยวเตรียมกิจกรรมทั้งท่องเที่ยวเชิงสุขภาพ กีฬา วัฒนธรรม สร้างแรงส่งถึงไฮซีซัน ดันรายได้ลงสู่เศรษฐกิจฐานราก


วันเสาร์ที่ 18 มิถุนายน 2565
พิมพ์
นายกรัฐมนตรีมอบหมายหน่วยงานด้านการท่องเที่ยวเตรียมกิจกรรมทั้งท่องเที่ยวเชิงสุขภาพ กีฬา วัฒนธรรม สร้างแรงส่งถึงไฮซีซัน ดันรายได้ลงสู่เศรษฐกิจฐานราก
นายกรัฐมนตรีมอบหมายหน่วยงานด้านการท่องเที่ยวเตรียมกิจกรรมทั้งท่องเที่ยวเชิงสุขภาพ กีฬา วัฒนธรรม สร้างแรงส่งถึงไฮซีซัน ดันรายได้ลงสู่เศรษฐกิจฐานราก
วันที่ 18 มิ.ย. 2565 น.ส.ไตรศุลี ไตรสรณกุล รองโฆษกประจำสำนักนายกรัฐมนตรี กล่าวว่า  พล.อ.ประยุทธ์ จันทร์โอชานายกรัฐมนตรีและรมว.กลาโหม ได้มอบหน่วยงานที่เกี่ยวข้องกับการท่องเที่ยวไม่ว่าจะเป็นกระทรวงการท่องเที่ยวและกีฬา การกีฬาแห่งประเทศไทย  การท่องเที่ยวแห่งประเทศไทย ให้ประเมินสถานการณ์ภายหลังรัฐบาลได้ผ่อนคลายมาตรการควบคุมโควิด-19 ต่อเนื่อง และเตรียมกิจกรรมเพื่อส่งเสริม กระตุ้นการท่องเที่ยว ไม่ว่าจะเป็นการท่องเที่ยวเชิงสุขภาพ การกีฬา หรือด้านวัฒนธรรม เพื่อให้เกิดแรงส่งต่อเนื่องไปถึงฤดูการท่องเที่ยวช่วงปลายปีและต่อเนื่องถึงต้นปีหน้า เกิดการหมุนเวียนทางเศรษฐกิจ
“นายกรัฐมนตรีให้หน่วยงานเกี่ยวข้องเตรียมกิจกรรมต่างๆ เพื่อเกิดแรงส่งต่อเนื่องไปจนถึงช่วงไฮซีซัน รักษานักท่องเที่ยวไทยให้เดินทางท่องเที่ยวในประเทศ และดึงดูดนักท่องเที่ยวต่างชาติทั้งระยะไกล และจากประเทศเพื่อนบ้าน เกิดกิจกรรมทางเศรษฐกิจ รายได้จากการท่องเที่ยวลงสู่ฐานราก มีการจ้างงานในภาคการท่องเที่ยว” น.ส.ไตรศุลี กล่าว
น.ส.ไตรศุลี กล่าวว่า การฟื้นฟูรายได้ในภาคการท่องเที่ยวเป็นโยบายที่รัฐบาลให้ความสำคัญ ซึ่งที่ผ่านมาให้ความระมัดระวัง รักษาสมดุลระหว่างการฟื้นฟูการท่องเที่ยวกับการควบคุมการแพร่ระบาดของโรคโควิด-19 ซึ่งหลังจากทยอยผ่อนคลายมาตรการควบคุมโรค นักท่องเที่ยวต่างชาติได้เดินทางเข้าประเทศไทยเพิ่มขึ้นต่อเนื่อง ซึ่งตั้งแต่วันที่1 ม.ค.-15 มิ.ย. 2565 มีผู้เดินทางจากต่างประเทศเข้ามายังประเทศไทยสะสม 1,615,913 คน เทียบกับตลอดปี 2564 ที่427,896 คน เฉพาะวันที่ 1-15 มิ.ย. 2565 ที่มีการผ่อนคลายมาตรการเปิดประเทศเต็มรูปแบบมีผู้เดินทางเข้าประเทศทุกช่องทางสะสม 348,699 คน
ส่วนรายได้จากการท่องเที่ยวใน 5 เดือนแรก ตั้งแต่ 1ม.ค.-31พ.ค. 2565 ประเทศไทยมีรายได้จากการท่องเที่ยวรวม348,695 ล้านบาทแยกเป็นรายได้จากนักท่องเที่ยวต่างชาติต่างชาติ  99,707 ล้านบาท และคนไทยเดินทางเที่ยวในประเทศ 248,988 ล้านบาท
ทั้งนี้ กระทรวงการท่องเที่ยวและกีฬาได้ประเมินว่า หลังจากที่ศูนย์บริหารสถานการณ์โควิด19 หรือ ศบค. ได้ผ่อนคลายมาตรการควบคุมโรคจากการเดินทางเข้าราชอาณาจักรโดยตั้งแต่วันที่ 1 ก.ค. 2565 จะยกเลิกการลงทะเบียนในระบบไทยแลนด์พาสของนักท่องเที่ยวต่างชาติ รวมถึงยกเลิกข้อกำหนดที่ต้องมีประกันภัยโควิด19 จะสนับสนุนนักท่องเที่ยวเดินทางเข้าประเทศไทยเพิ่มขึ้น เป็นไม่ต่ำกว่า 7.5 ล้านคน และอาจจะถึง 10 ล้านคนในปี 2565  จำนวนเฉลี่ยต่อวันจากขณะนี้ 20,000-25,000 คนต่อวัน เพิ่มเป็น 25,000-30,000 คนต่อวัน และเพิ่มเป็น 50,000 คนต่อวัน ในช่วงไฮซีซันตั้งแต่เดือน ต.ค. เป็นต้น
————

ที่มา : https://www.thaigov.go.th/news/contents/details/55841