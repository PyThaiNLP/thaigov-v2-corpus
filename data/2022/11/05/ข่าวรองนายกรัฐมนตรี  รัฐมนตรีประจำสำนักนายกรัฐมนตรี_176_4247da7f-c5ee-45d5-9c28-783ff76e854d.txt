รัฐบาลไทย-ข่าวทำเนียบรัฐบาล-"อนุชา" ย้ำ การจำหน่ายสลากฯ ผ่านแพลตฟอร์ม สลากทุกใบเป็นของตัวแทนจำหน่ายรายย่อย


วันศุกร์ที่ 3 มิถุนายน 2565
พิมพ์
"อนุชา" ย้ำ การจำหน่ายสลากฯ ผ่านแพลตฟอร์ม สลากทุกใบเป็นของตัวแทนจำหน่ายรายย่อย
"อนุชา" ย้ำ การจำหน่ายสลากฯ ผ่านแพลตฟอร์ม สลากทุกใบเป็นของตัวแทนจำหน่ายรายย่อย ยืนยันไม่ได้มอมเมา แต่สร้างโอกาสให้ซื้อสลากได้ในราคา 80 สนับสนุนผู้ขายรายย่อย
วันนี้ 3 มิ.ย.65 นายอนุชา นาคาศัย รัฐมนตรีประจำสำนักนายกรัฐมนตรี เปิดเผยปิดว่าแรกของการจำหน่ายสลากดิจิทัลผ่านแอป"เป๋าตัง" ผู้สลากกินแบ่งรัฐบาลให้การตอบรับเป็นอย่างดี สร้างความพึงพอใจต่อผู้ซื้อและผู้ขายเป็นอย่างมาก โดยยอดจำหน่ายสลากฯ ผ่านแอป "เป๋าตัง" วันแรกสามารถจำหน่ายได้ จำนวน 2,460,723 ใบ จำนวนผู้ซื้อสลาก 612,141 คน
นายอนุชาฯ ระบุการจำหน่ายสลากฯ ผ่านแพลตฟอร์มหรือสลากดิจิทัลนั้น สลากทุกใบเป็นของตัวแทนจำหน่ายรายย่อย สำนักงานสลากฯ เป็นแต่เพียงสนับสนุน จัดหาช่องทางการจำหน่ายในราคา 80 บาท ซึ่งทำให้ได้ประโยชน์ทั้งผู้ซื้อ และส่งเสริมตัวแทนรายย่อยผู้ขาย ให้สามารถวางขายในแพลตฟอร์ม ซึ่งมีผู้เข้ามาซื้อเป็นจำนวนมาก ไม่ต้องเสียเวลาและเสียค่าใช้จ่ายในการเดินทางเร่ขาย พร้อมยืนยันว่า ไม่ได้เป็นการมอมเมา เพราะปัจจุบัน ประชาชนที่ซื้อสลากตามแผงจำหน่ายก็สามารถซื้อได้แบบไม่จำกัดจำนวนอยู่แล้ว และขอย้ำว่าสลากทุกใบเป็นของตัวแทนรายย่อย ดังนั้น การจำหน่ายสลากดิจิทัล นอกจากประชาชนผู้ซื้อจะสามารถซื้อสลากได้ในราคาที่กำหนด คือ 80 บาทแล้ว ยังเป็นการช่วยส่งเสริมอาชีพ ส่งเสริมรายได้ให้กับพ่อแม่พี่น้องที่เป็นตัวแทนรายย่อยอีกด้วย
นายอนุชาฯ ให้ประชาชนมั่นใจว่า คนขายไม่สามารถนำสลากที่มีคนซื้อไปแล้ว มาขายซ้ำได้เพราะสลากที่มีคนซื้อไปแล้ว จะหายไปจากแผงของร้านนั้นทันที และจะมาอยู่ในระบบของคนซื้อ ร้านไม่สามารถนำมาขายซ้ำได้แน่นอน นอกจากนี้เพื่อความมั่นใจของผู้ซื้อสามารถใช้คำสั่งนี้สแกนสลากเก็บไว้ในแอปได้ เพื่อป้องกันการสูญหาย ทั้งนี้ เมื่อถูกรางวัล แอปฯ จะแจ้งเตือน ให้เลือกว่าจะให้โอนเงินรางวัลเข้าบัญชีกรุงไทยที่เราผูกไว้ หรือจะไปขอรับเองที่สำนักงานสลากก็ได้ กรณีต้องการสลากคืนไม่ว่าจะถูกรางวัลหรือไม่ถูกรางวัล ก็มีสิทธิ์ไปยื่นคำร้องขอรับสลากตัวจริงได้ ด้วยการนำหลักฐานการซื้อขายทางแอปฯ ไปแสดงต่อสำนักงานสลากฯ
-----------------------------------

ที่มา : https://www.thaigov.go.th/news/contents/details/55348