รัฐบาลไทย-ข่าวทำเนียบรัฐบาล-ถ้อยแถลงของพลเอก ประยุทธ์ จันทร์โอชา นายกรัฐมนตรี ในพิธีเปิดงาน China International Consumer Products Expo (Hainan Expo) ประจำปี ค.ศ. 2022 และ Global Consumption Forum ครั้งที่ 1


วันจันทร์ที่ 25 กรกฎาคม 2565
พิมพ์
ถ้อยแถลงของพลเอก ประยุทธ์ จันทร์โอชา นายกรัฐมนตรี ในพิธีเปิดงาน China International Consumer Products Expo (Hainan Expo) ประจำปี ค.ศ. 2022 และ Global Consumption Forum ครั้งที่ 1
ถ้อยแถลงของพลเอก ประยุทธ์ จันทร์โอชา นายกรัฐมนตรี ในพิธีเปิดงาน China International Consumer Products Expo (Hainan Expo) ประจำปี ค.ศ. 2022 และงาน Global Consumption Forum ครั้งที่ 1 วันจันทร์ที่ 25 กรกฎาคม 2565
ท่านผู้นำสาธารณรัฐประชาชนจีน
ท่านผู้นำมณฑลไห่หนาน
ท่านผู้แทนจากองค์กรระหว่างประเทศ ภาครัฐและภาคเอกชนของจีน ไทย และ
มิตรประเทศต่าง ๆ
แขกผู้มีเกียรติทุกท่าน
“ต้าเจีย - ห่าว”  สวัสดีครับ
ผมรู้สึกเป็นเกียรติที่ได้รับเชิญจากรัฐบาลจีนให้ร่วมกล่าวแสดงความยินดีในพิธีเปิดงาน Hainan Expo ประจำปี ค.ศ. 2022 เป็นครั้งที่สอง และงาน Global Consumption Forum เป็นครั้งแรก ซึ่งสะท้อนถึงความสัมพันธ์ทางเศรษฐกิจที่เติบโตอย่างต่อเนื่องระหว่างไทยกับจีน รวมไปถึงเจตนารมณ์ของไทยในการส่งเสริมการค้าระหว่างประเทศและการสนับสนุนข้อริเริ่มในการพัฒนาท่าเรือการค้าเสรีไห่หนานของรัฐบาลจีน โอกาสนี้ ผมขอแสดงความยินดีอย่างยิ่งกับรัฐบาลและประชาชนจีนรวมถึงนักกีฬาจีนสำหรับความสำเร็จในการจัดงานโอลิมปิกและพาราลิมปิกฤดูหนาว และขอบคุณรัฐบาลจีนที่ได้รับเสด็จสมเด็จพระกนิษฐาธิราชเจ้า กรมสมเด็จพระเทพรัตนราชสุดา ฯ สยามบรมราชกุมารี อย่างสมพระเกียรติในการเสด็จพระราชดำเนินเยือนจีนเพื่อทรงร่วมพิธีเปิดตามคำกราบบังคมทูลเชิญ    ของรัฐบาลจีนด้วย
รัฐบาลไทยให้ความสำคัญกับการส่งเสริมความร่วมมือกับมณฑลต่าง ๆ ของจีนรวมถึงกับมณฑลไห่หนานในทุกมิติ ทั้งด้านเศรษฐกิจ การค้า การท่องเที่ยวและการเกษตร จึงยินดีที่จะสนับสนุนการจัดงาน Hainan Expo และ Global Consumption Forum อย่างเต็มที่ โดยหน่วยงานภาครัฐที่เกี่ยวข้องและบริษัทชั้นนำของไทยได้นำสินค้าคุณภาพสูงของไทยเข้าร่วมแสดงในงาน ซึ่งหวังเป็นอย่างยิ่งว่า การเข้าร่วมงานทั้งสองของฝ่ายไทยจะเป็นโอกาสให้สินค้าไทยได้เป็นที่รู้จักและนิยมในจีนมากยิ่งขึ้น เพื่อไปสู่การเพิ่มพูนการค้าและการลงทุนระหว่างไทยกับมณฑลไห่หนาน ตลอดจนส่งเสริมการขับเคลื่อนความร่วมมือไทย – มณฑลไห่หนานในภาพรวมต่อไป
ผมยินดีกับพัฒนาการของท่าเรือการค้าเสรีของมณฑลไห่หนานอย่างต่อเนื่อง ซึ่งสะท้อนได้จากการที่มณฑลไห่หนานมีการขยายตัวทางเศรษฐกิจสูง และตัวเลขการค้าและการลงทุนระหว่างมณฑลไห่หนานกับต่างประเทศได้เพิ่มขึ้นอย่างมีนัยสำคัญ ประการสำคัญ เมื่อคำนึงว่าความตกลง RCEP เริ่มมีผลใช้บังคับแล้วเมื่อต้นปีนี้ การจัดงาน Hainan Expo และ Global Consumption Forum ในครั้งนี้ จึงถือว่าจัดขึ้นในจังหวะที่เหมาะสม และจะมีส่วนเพิ่มพูนการค้าและการลงทุนระหว่างจีนกับประเทศในภูมิภาค โดยการส่งเสริมห่วงโซ่อุปทานของสินค้าและบริการในภูมิภาคให้แข็งแกร่ง และขยายโอกาสสำหรับนักธุรกิจไทยและจีนในการเข้าถึงวัตถุดิบระหว่างกันโดยสะดวกยิ่งขึ้น ขณะเดียวกัน ท่าเรือการค้าเสรีไห่หนานจะมีบทบาทสำคัญในการเป็น “สะพานการค้าและการลงทุน” ที่เชื่อมระหว่างจีน   กับประเทศในอาเซียนและภูมิภาคอื่น ๆ ภายใต้ข้อริเริ่ม Belt and Road Initiative ของท่านประธานาธิบดีสี ได้อย่างลงตัว
การที่ท่าเรือการค้าเสรีไห่หนานให้ความสำคัญกับการส่งเสริมการค้าเสรี ยังสอดคล้องกับเป้าหมายการส่งเสริมความร่วมมือทางเศรษฐกิจภายใต้กรอบเอเปค ซึ่งไทยเป็นเจ้าภาพในปีนี้ ภายใต้หัวข้อหลัก “Open. Connect. Balance.” ที่มุ่งเน้นการอำนวยความสะดวกการค้าและการลงทุน การฟื้นฟูความเชื่อมโยง และการส่งเสริมการเจริญเติบโตที่ยั่งยืนและครอบคลุม
สุดท้ายนี้ ผมขออวยพรให้งาน Hainan Expo และงาน Global Consumption Forum ในปีนี้ ประสบความสำเร็จตามเป้าหมายที่ตั้งไว้ โดยเชื่อมั่นว่า มณฑลไห่หนานจะพัฒนาสู่การเป็นท่าเรือการค้าเสรีที่มีคุณภาพสูง และเป็นประตูการค้าสำคัญในการส่งเสริมความเชื่อมโยงระหว่างจีนกับไทยและต่างประเทศต่อไป
ผมขอยืนยันความมุ่งมั่นของรัฐบาลไทยที่จะพัฒนาความร่วมมือทางเศรษฐกิจกับมณฑลไห่หนานในสาขาต่าง ๆ ที่เป็นผลประโยชน์ร่วมกัน รวมถึงท่าเรือการค้าเสรี และขอยืนยันความพร้อมของรัฐบาลไทยที่จะร่วมมือกับรัฐบาลจีนในการพัฒนา “ความสัมพันธ์หุ้นส่วนเชิงยุทธศาสตร์อย่างรอบด้าน” ระหว่างไทยกับจีนให้ก้าวหน้าในทุกมิติ เพื่อประโยชน์ของประชาชนทั้งสองประเทศ ภูมิภาคและประชาคมระหว่างประเทศต่อไป
ขอบคุณครับ

ที่มา : https://www.thaigov.go.th/news/contents/details/57212