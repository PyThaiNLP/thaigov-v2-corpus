รัฐบาลไทย-ข่าวทำเนียบรัฐบาล-ธนาคารออมสินครองแชมป์ Best Retail Bank of the Year 2021


วันอังคารที่ 8 กุมภาพันธ์ 2565
พิมพ์
ธนาคารออมสินครองแชมป์ Best Retail Bank of the Year 2021
ธนาคารออมสิน ครองแชมป์ธนาคารเพื่อลูกค้ารายย่อยแห่งปี 2564 Best Retail Bank of the Year 2021 ควบธนาคารยอดเยี่ยมด้านเงินฝาก จากผลโหวตของประชาชนผู้เข้าชมงานมหกรรมการเงิน Money Expo 7 แห่ง ทั่วประเทศ
ธนาคารออมสิน ครองแชมป์ธนาคารเพื่อลูกค้ารายย่อยแห่งปี 2564 Best Retail Bank of the Year 2021 ควบธนาคารยอดเยี่ยมด้านเงินฝาก ธนาคารกสิกรไทย ครองธนาคารยอดเยี่ยมด้านสินเชื่อเอสเอ็มอี ธอส. แชมป์ธนาคารยอดเยี่ยมด้านสินเชื่อบ้าน ธนาคารไทยพาณิชย์ คว้าธนาคารยอดเยี่ยมด้านสินเชื่อบุคคลและบัตรเครดิต บมจ.เมืองไทยประกันชีวิต ชิงบริษัทยอดเยี่ยมด้านประกันชีวิต จากผลโหวตของประชาชนผู้เข้าชมงานมหกรรมการเงิน Money Expo 7 แห่ง ทั่วประเทศ
วารสารการเงินธนาคาร ฉบับเดือนกุมภาพันธ์ 2565 เผยผลการสำรวจความคิดเห็นผู้เข้าชมงานมหกรรมการเงิน Money Expo ประจำปี 2564 ว่า ธนาคารออมสิน ได้ครองตำแหน่ง ธนาคารเพื่อลูกค้ารายย่อยแห่งปี 2564 Best Retail Bank of The Year 2021 ซึ่งปรากฏว่า ธนาคารออมสินได้ตำแหน่งนี้ไปครอง โดยเป็นการครองตำแหน่งติดต่อกันเป็นปีที่ 6 แล้ว
สำหรับการจัดอันดับดังกล่าว วารสารการเงินธนาคาร ร่วมกับสวนดุสิตโพล มหาวิทยาลัยราชภัฏสวนดุสิต ได้ทำการสำรวจความคิดเห็นผู้เข้าชมงานมหกรรมการเงิน Money Expo ทั้งในกรุงเทพฯและภูมิภาค รวม 7 งาน ซึ่งผลปรากฏว่า ธนาคารออมสิน เป็นธนาคารที่ผู้เข้าชมงานชื่นชอบและตัดสินใจเลือกใช้บริการมากที่สุด โดยให้เหตุผลว่า เป็นสถาบันการเงินที่มีความมั่นคงน่าเชื่อถือ จึงมีความมั่นใจในการใช้บริการ นอกจากนี้ ยังมีบริการที่หลากหลายครบถ้วน มีแคมเปญโปรโมชั่นเด่นที่น่าสนใจ โดยเฉพาะเรื่องของอัตราดอกเบี้ยและสิทธิพิเศษต่างๆ รวมถึงพนักงานในบูธเต็มใจให้คำแนะนำบริการ มีความเป็นกันเอง และให้ข้อมูลที่เป็นประโยชน์ในการตัดสินใจใช้บริการ
นอกจากนี้ ยังมีธนาคารที่มีความยอดเยี่ยมในแต่ละบริการแห่งปี 2564 ที่ผู้เข้าชมงานมีความพึงพอใจและตัดสินใจใช้บริการในแต่ละด้าน โดยธนาคารที่มีบริการยอดเยี่ยมด้านเงินฝาก ได้แก่ ธนาคารออมสิน, ธนาคารที่มีบริการยอดเยี่ยมด้านสินเชื่อบ้าน ได้แก่ ธนาคารอาคารสงเคราะห์ (ธอส.), ธนาคารที่มีบริการยอดเยี่ยมด้านสินเชื่อเอสเอ็มอี ได้แก่ ธนาคารกสิกรไทย, ธนาคารที่มีบริการยอดเยี่ยมด้านสินเชื่อบุคคลและบัตรเครดิต ได้แก่ ธนาคารไทยพาณิชย์ และบริษัทที่มีบริการยอดเยี่ยมด้านประกันชีวิต ได้แก่ บมจ.เมืองไทยประกันชีวิต
เปิดบูธธนาคารออมสิน
ร่วมสร้างอนาคตที่มั่นคง
สำหรับบูธธนาคารออมสินปีนี้ มาในคอนเซ็ปต์ “ธนาคารออมสิน ร่วมสร้างอนาคตที่มั่นคง” โดยออกแบบพื้นที่ในลักษณะของ Pavilion เปรียบเสมือนพื้นที่แห่งนี้เป็นสังคมของ GSB Social Community ที่พร้อมมอบโอกาสให้กับคนฐานรากเพื่อการประกอบอาชีพ และต่อยอดได้ในอนาคต ทุกพื้นที่ภายใน Pavilion เป็นพื้นที่ที่ให้โอกาสในด้านต่างๆ ทั้งการเข้าถึงแหล่งเงินทุน และการเพิ่มมูลค่าทางธุรกิจเพื่อต่อยอดสู่อนาคต รวมไปถึงการให้ความรู้ คำแนะนำทางการเงิน ผลิตภัณฑ์และบริการทางการเงิน ตลอดจนกิจกรรมหลากหลายที่ก่อให้เกิดเป็นสังคมแห่งการมอบโอกาสเพื่อสร้างความสำเร็จ ในฐานะที่ธนาคารออมสินเป็นธนาคารเพื่อสังคม (Social Bank) ที่มีเจตจำนงมุ่งมั่นให้กลุ่มฐานรากเกิดการเชื่อมโยง ส่งเสริมกันและกันอย่างแข็งแกร่งมากขึ้น
ส่วนโปรโมชั่นของธนาคารออมสิน ปีนี้ยังจัดเต็มมาเช่นเคย โดยในส่วนของสินเชื่อ ได้แก่ สินเชื่อเคหะดอกเบี้ยพิเศษ ปีแรก 0.250% ต่อปี เฉลี่ย 3 ปี เท่ากับ 2.250% ต่อปี ได้ยกเว้นค่าจัดทำนิติกรรมสัญญา และค่าบริการสินเชื่อ สินเชื่อ GSB Smooth BIZ สำหรับธุรกิจภาคการผลิต การพาณิชย์ เพื่อเป็นเงินทุนหมุนเวียนหรือไถ่ถอนจำนองจากสถาบันการเงินอื่น อัตราดอกเบี้ยต่ำสุด ปีที่ 1-2 = 2.99% ต่อปี ผ่อนชำระนาน 10 ปี วงเงินกู้สูงสุด 20 ล้านบาท
พร้อมด้วยสินเชื่อเพื่อเป็นทุนประกอบอาชีพสำหรับผู้ที่ได้รับผลกระทบจากโควิด-19 ได้แก่ สินเชื่อสวัสดิการสู้ภัยโควิด, สินเชื่อธุรกิจรายย่อย, สินเชื่อ GSB Soft Loan ออมสินช่วยเหลือ SMEs ในภาคการท่องเที่ยว และสินเชื่อ GSB โครงการสินเชื่อ SMEs มีที่ มีเงิน สำหรับธุรกิจ Small SMEs เป็นต้น
โปรโมชั่นเงินฝากอัตราดอกเบี้ยจูงใจเพื่อคนออมเงิน ซึ่งเป็นผลิตภัณฑ์ยอดฮิตภายในงาน ได้แก่ เงินฝากเผื่อเรียกพิเศษ 108 ดอกเบี้ยแบบ Step up สูงสุด 10.80% ต่อปี หรืออัตราดอกเบี้ยเฉลี่ยเท่ากับ 2.55% ต่อปี เทียบเท่าเงินฝากประจำ 3.00% ต่อปี
สลากออมสินพิเศษดิจิทัล 1 ปี (ฝากในแอป MyMo) ในแคมเปญ “สลากออมสินดิจิทัล 1 ปี ฉลองปีใหม่ 2565” เป็นหนึ่งในของขวัญปีใหม่ที่ธนาคารออมสินมอบให้ประชาชน ได้ลุ้นรางวัลพิเศษ 1 ล้านบาท จำนวน 20 รางวัล ทำการออกรางวัล 2 ครั้ง ในวันที่ 16 มีนาคม 2565 จำนวน 10 รางวัล และวันที่ 16 เมษายน 2565 จำนวน 10 รางวัล ยังไม่รวมรางวัลที่ออกปกติประจำทุกเดือนอีก 12 ครั้ง มีรางวัลสูงสุด รางวัลที่ 1 เป็นเงิน 3 ล้านบาท
นอกจากนี้ ยังมี สลากออมสินพิเศษ 2 ปี (แบบมีใบสลาก) ได้ลุ้นรางวัลพิเศษ 1 ล้านบาท จำนวน 10 รางวัล รวมเป็นเงิน 10 ล้านบาท และรางวัลที่ออกปกติประจำทุกเดือนอีก 24 ครั้ง มีรางวัลสูงสุด รางวัลที่ 1 เป็นเงิน 5 ล้านบาท ฝากครบกำหนดได้รับดอกเบี้ยหน่วยละ 0.10 บาท

ที่มา : https://www.thaigov.go.th/news/contents/details/51345