รัฐบาลไทย-ข่าวทำเนียบรัฐบาล-โฆษกรัฐบาลฯ เผย นายกรัฐมนตรี พอใจภาพรวมการเปิดเทอมวันแรกคึกคัก สถานศึกษาปฏิบัติตามมาตรการป้องกันโควิด-19 อย่างเคร่งครัด ครู นักเรียนให้ความร่วมมือสวมหน้ากากอนามัยตลอดเวลา


วันอังคารที่ 17 พฤษภาคม 2565
พิมพ์
โฆษกรัฐบาลฯ เผย นายกรัฐมนตรี พอใจภาพรวมการเปิดเทอมวันแรกคึกคัก สถานศึกษาปฏิบัติตามมาตรการป้องกันโควิด-19 อย่างเคร่งครัด ครู นักเรียนให้ความร่วมมือสวมหน้ากากอนามัยตลอดเวลา
โฆษกรัฐบาลฯ เผย นายกรัฐมนตรี พอใจภาพรวมการเปิดเทอมวันแรกคึกคัก สถานศึกษาปฏิบัติตามมาตรการป้องกันโควิด-19 อย่างเคร่งครัด ครู นักเรียนให้ความร่วมมือสวมหน้ากากอนามัยตลอดเวลา โดยวันนี้พบผู้ติดเชื้อโควิด-19 รายใหม่ 3,893 ราย
วันนี้  (17 พฤษภาคม 2565)  นายธนกร วังบุญคงชนะ โฆษกประจำสำนักนายกรัฐมนตรี เผย พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม พอใจภาพรวมการเปิดภาคเรียนวันแรก ในภาคเรียนที่ 1/2565 ให้นักเรียนได้กลับมาเรียนในห้องเรียน หรือ On-Site ภายใต้สถานการณ์การแพร่ระบาดของโรคโควิด-19 พบว่า โรงเรียนทั้งในสังกัดกระทรวงศึกษาธิการ กรุงเทพมหานคร รวมทั้งโรงเรียนเอกชน มีการเตรียมพร้อมการเปิดภาคเรียน ทั้งในส่วนของมาตรการเฝ้าระวัง และควบคุมการแพร่ระบาดโควิด-19 ในโรงเรียน โดยนักเรียน ครู และบุคลากรในโรงเรียน มีการสวมหน้ากากอนามัย เว้นระยะห่างในห้องเรียนและทางเดิน มีการจัดเหลื่อมเวลาเรียน เวลาพักรับประทานอาหาร ทำความสะอาดโรงเรียนสม่ำเสมอ รวมถึงนักเรียนส่วนใหญ่ยังได้รับการฉีดวัคซีนตามที่กระทรวงสาธารณสุขแนะนำ นายกรัฐมนตรียังฝากถึงผู้ปกครองควรสังเกตอาการ และตรวจคัดกรองบุตรหลานก่อนพามาโรงเรียน เพี่อความไม่ประมาทและลดความเสี่ยงในการรับ/แพร่เชื้อโควิด-19 ในโรงเรียนด้วย
โอกาสนี้ นายกรัฐมนตรียังขอบคุณประชาชนและหน่วยงานที่เกี่ยวข้องร่วมกันปฏิบัติตามมาตรการสาธารณสุข ส่งผลให้จำนวนผู้ติดเชื้อลดลงอย่างต่อเนื่อง พร้อมขอบคุณทีมแพทย์และบุคคลกรทางการแพทย์ในการดูแลผู้ป่วยโควิด-19 จนทำให้มีจำนวนผู้ป่วยปอดอักเสบและเสียชีวิตลดต่ำลง
สำหรับสถานการณ์การแพร่ระบาดของโควิด-19 วันนี้ พบผู้ติดเชื้อโควิด-19 รายใหม่ 3,893 ราย จำแนกเป็น ผู้ติดเชื้อในประเทศ 3,890 ราย และผู้ป่วยมาจากต่างประเทศ 3 ราย ผู้เสียชีวิตเพิ่มขึ้น 38 ราย ผู้ที่กำลังรักษาตัว 63,337 ราย และมียอดผู้ที่หายป่วยกลับบ้านแล้ว 7,323 ราย ทำให้มียอดผู้ป่วย ยืนยันสะสมตั้งแต่ 1 ม.ค. 65 จำนวน 2,159,542 ราย จำนวนผู้ที่หายป่วยสะสมจำนวน 2,121,596 ราย จำนวนผู้ป่วยปอดอักเสบ รักษาตัวอยู่ในโรงพยาบาล 1,245 ราย เฉลี่ยจังหวัดละ 16 ราย
อัตราครองเตียง ร้อยละ 16.0 ขณะที่รายงานภาพรวมการฉีดวัคซีนโควิด-19 สรุปจำนวนผู้ที่ได้รับได้รับวัคซีนสะสม ตั้งแต่ 28 ก.พ. 64 - 15 พ.ค. 65 รวม 135,671,274 โดส ใน 77 จังหวัด แบ่งเป็นผู้ได้รับวัคซีนเข็มที่ 1 สะสม 56,524,179 โดส ผู้ได้รับวัคซีนเข็มที่ 2 สะสม 51,971,199 โดส และผู้ได้รับวัคซีนเข็มที่ 3 ขึ้นไป สะสม 27,175,896 โดส

ที่มา : https://www.thaigov.go.th/news/contents/details/54625