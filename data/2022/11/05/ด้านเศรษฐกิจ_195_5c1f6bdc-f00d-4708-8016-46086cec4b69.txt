รัฐบาลไทย-ข่าวทำเนียบรัฐบาล-ดีอีเอส ร่วมเสวนาหัวข้อ “รู้เท่าทันระเบียบการค้าโลกหลังโควิด – 19” ในงาน


วันพุธที่ 30 มิถุนายน 2564
ดีอีเอส ร่วมเสวนาหัวข้อ “รู้เท่าทันระเบียบการค้าโลกหลังโควิด – 19” ในงาน
ดีอีเอส ร่วมเสวนาหัวข้อ “รู้เท่าทันระเบียบการค้าโลกหลังโควิด – 19” ในงาน "เปิดประตูอาเซียน-แคนาดา โอกาสการค้าการลงทุนและความร่วมมือ”
เมื่อวันที่ 29 มิถุนายน 2564 นางปิยนุช วุฒิสอน ผู้ตรวจราชการกระทรวงดิจิทัลเพื่อเศรษฐกิจและสังคม ร่วมเป็นวิทยากรในการสัมมนา Webinar Series เรื่อง "เปิดประตูอาเซียน-แคนาดา โอกาสการค้าการลงทุนและความร่วมมือ” ครั้งที่ 2 ผ่านระบบ Video Conference โดยได้ร่วมเสวนา หัวข้อ “รู้เท่าทันระเบียบการค้าโลกหลังโควิด – 19” ร่วมกับผู้แทนจากหน่วยงานภาครัฐ ภาคเอกชน ภาควิชาการ เพื่อแลกเปลี่ยนแนวคิดและมุมมองในการส่งเสริมความร่วมมือและการแสวงหาโอกาสด้านการค้าดิจิทัลและพาณิชย์อิเล็กทรอนิกส์ระหว่างอาเซียนและแคนาดา การเตรียมความพร้อมภายหลังสถานการณ์การแพร่ระบาดของโควิด - ๑๙ และการวางบทบาทและทิศทางของอาเซียนและไทย ซึ่งผลการสัมมนาดังกล่าว จะนำไปใช้ประโยชน์สำหรับการเจรจาจัดทำความตกลงการค้าเสรียุคใหม่บนพื้นฐานของผลประโยชน์ร่วมกันทั้งสองฝ่ายต่อไป
โอกาสนี้ นางปิยนุช วุฒิสอน ผู้ตรวจราชการกระทรวงฯ ได้นำเสนอนโยบายด้านดิจิทัลและกฎระเบียบที่เกี่ยวข้อง ที่มีส่วนขับเคลื่อนเศรษฐกิจดิจิทัลและพาณิชย์อิเล็กทรอนิกส์ ผลกระทบต่อรูปแบบการค้าโลกจากวิกฤติโควิด – ๑๙ และประเด็นท้าทายสำคัญในการรับมือกับการแพร่ระบาด รวมถึงแลกเปลี่ยนมุมมองต่อแนวโน้มและหัวข้อกรอบ การเจรจาการค้าดิจิทัลที่โลกให้ความสนใจภายหลังสถานการณ์การแพร่ระบาดของโควิด - ๑๙ ตลอดจนความพร้อมของไทยในการเจรจาจัดทำความตกลงการค้าเสรีด้านพาณิชย์อิเล็กทรอนิกส์
********************

ที่มา : https://www.thaigov.go.th/news/contents/details/43258