รัฐบาลไทย-ข่าวทำเนียบรัฐบาล-คำกล่าว พลเอก ประยุทธ์ จันทร์โอชา นายกรัฐมนตรี เนื่องในวันข้าราชการพลเรือน ประจำปี 2565


วันศุกร์ที่ 1 เมษายน 2565
พิมพ์
คำกล่าว พลเอก ประยุทธ์ จันทร์โอชา นายกรัฐมนตรี เนื่องในวันข้าราชการพลเรือน ประจำปี 2565
คำกล่าว พลเอก ประยุทธ์ จันทร์โอชา นายกรัฐมนตรี เนื่องในวันข้าราชการพลเรือน ประจำปี 2565 วันศุกร์ที่ 1 เมษายน 2565
เพื่อนข้าราชการพลเรือนทุกท่าน
เนื่องในโอกาสวันข้าราชการพลเรือน วันที่ 1 เมษายนของทุกปี ได้เวียนมาบรรจบครบรอบอีกวาระหนึ่ง ในนามของรัฐบาล ผมขอแสดงความยินดีกับข้าราชการพลเรือนที่ได้รับการคัดเลือกและยกย่องให้เป็นข้าราชการพลเรือนดีเด่น ประจำปี พ.ศ. 2564  ซึ่งแสดงให้เห็นประจักษ์ชัดว่าท่านได้ประพฤติปฏิบัติตนตามหลักคุณธรรม จริยธรรม มีผลการปฏิบัติงานที่สมควรได้รับการยกย่องให้เป็นข้าราชการพลเรือนดีเด่น ซึ่งถือเป็นเกียรติและศักดิ์ศรีของข้าราชการที่สมบูรณ์ ผมหวังเป็นอย่างยิ่งว่าทุกท่านจะธำรงรักษาไว้ซึ่งคุณงามความดีของตนและเป็นแบบอย่างที่ดีให้แก่ผู้อื่นต่อไป
ข้าราชการถือเป็นผู้ที่มีเกียรติและศักดิ์ศรี มีบทบาทหน้าที่สำคัญในฐานะผู้ขับเคลื่อนการบริหารราชการแผ่นดินให้เป็นไปด้วยความเรียบร้อย เพื่อประโยชน์สุขของพี่น้องประชาชนและความเจริญก้าวหน้าของประเทศ ดังนั้น การจะทำงานเพื่อให้บรรลุเป้าหมายดังกล่าว ข้าราชการจึงต้องมีความรู้ในหน้าที่รับผิดชอบของตน พร้อมทั้งยึดมั่นในจริยธรรม มีความเสียสละ และมีจิตสาธารณะ ในปี 2565  นี้ การจัดกิจกรรมเนื่องในวันข้าราชการพลเรือน คณะกรรมการจัดงาน ฯ ได้ขอความร่วมมือจากส่วนราชการและจังหวัดในการจัดกิจกรรมจิตอาสา ภายใต้หัวข้อ “1 เมษา วันข้าราชการไทย ร่วมใจเพื่อประชาชน” เพื่อเตือนใจให้ระลึกถึงบทบาทการให้บริการประชาชนตามภารกิจของส่วนราชการ ผมเชื่อมั่นว่าถ้าข้าราชการที่มุ่งมั่นปฏิบัติราชการและประพฤติปฏิบัติตนอย่างมีวินัยและจริยธรรมแล้ว ย่อมจะส่งผลให้ประชาชนมีความเป็นอยู่ที่ดี และประเทศชาติมีความมั่นคง มั่งคั่ง อย่างยั่งยืน
สุดท้ายนี้ ผมขออาราธนาคุณพระศรีรัตนตรัยและสิ่งศักดิ์สิทธิ์ทั้งหลาย อีกทั้งพระบารมีของพระบาทสมเด็จพระเจ้าอยู่หัว และสมเด็จพระนางเจ้าฯ พระบรมราชินี โปรดดลบันดาลประทานพร
ให้ข้าราชการพลเรือนทุกท่าน พร้อมทั้งครอบครัว จงประสบแต่ความสุข มีสุขภาพกาย สุขภาพใจที่สมบูรณ์แข็งแรง และมีความเจริญก้าวหน้าในหน้าที่การงานโดยทั่วกัน และร่วมกันปฏิบัติราชการเพื่อประเทศชาติและประชาชน สมดังหัวข้องานวันข้าราชการพลเรือน ประจำปี พ.ศ. 2565  “1 เมษา วันข้าราชการไทย ร่วมใจเพื่อประชาชน”
สวัสดีครับ

ที่มา : https://www.thaigov.go.th/news/contents/details/53169