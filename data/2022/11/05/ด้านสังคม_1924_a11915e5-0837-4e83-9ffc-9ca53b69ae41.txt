รัฐบาลไทย-ข่าวทำเนียบรัฐบาล-รมว.พม. ลงพื้นที่ จ.ชลบุรี แนะผุดกองบุญทั่วประเทศ ดึงเอกชนทำ CSR ช่วยกลุ่มเปราะบาง มุ่งพัฒนามาตรฐานพี่เลี้ยงเด็ก


วันพฤหัสบดีที่ 11 สิงหาคม 2565
รมว.พม. ลงพื้นที่ จ.ชลบุรี แนะผุดกองบุญทั่วประเทศ ดึงเอกชนทำ CSR ช่วยกลุ่มเปราะบาง มุ่งพัฒนามาตรฐานพี่เลี้ยงเด็ก
รมว.พม. ลงพื้นที่ จ.ชลบุรี แนะผุดกองบุญทั่วประเทศ ดึงเอกชนทำ CSR ช่วยกลุ่มเปราะบาง มุ่งพัฒนามาตรฐานพี่เลี้ยงเด็ก
วันที่ 10 ส.ค. 65 เวลา 10.30 น. นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) พร้อมคณะผู้บริหารกระทรวง พม. ลงพื้นที่จังหวัดชลบุรี เพื่อติดตามผลการดำเนินงานและมอบนโยบายแนวทางการขับเคลื่อนงานตามภารกิจกระทรวง พม. ในพื้นที่ โดยเฉพาะการช่วยเหลือกลุ่มเปราะบาง อาทิ สำนักงานพัฒนาสังคมและความมั่นคงของมนุษย์จังหวัด (พมจ.) และหน่วยงาน ทีม One Home พม. จังหวัดชลบุรี  โครงการสร้างโอกาสโสภณซุปเปอร์สโตร์ สำหรับกลุ่มคนพิการและการส่งเสริม CSR  และศูนย์ฝึกอบรมอาเซียนด้านสังคมสงเคราะห์และสวัสดิการสังคม เป็นต้น ณ ศูนย์การเรียนรู้และฝึกอบรมด้านผู้สูงอายุ อำเภอบางละมุง จังหวัดชลบุรี
นายจุติ กล่าวว่า การส่งเสริม CSR ตนได้ให้นโยบายว่า ทุกจังหวัดให้ตั้งกองบุญอยู่ที่  พมจ. ด้วยการทำบุญแบบพอเพียง ไม่เบียดเบียนตัวเองและผู้อื่น โดยนำของส่วนที่เหลือที่ตัวเองมี รวมทั้งน้ำใจ แรงงาน และเงิน เพราะบางอย่างเงินไม่สามารถหาซื้อได้ อีกทั้งได้เสนอแนะว่า อย่าทำ CSR เพียงอย่างเดียว แต่ให้ทำกลยุทธ์การทำ CSR ด้วย โดย ตนจะทำให้คนกระทรวง พม. ทุกระดับเป็นอุตสาหกรรมการพัฒนาทุนมนุษย์ของประเทศไทย เพราะกระทรวง พม. เป็นหน่วยงานภาครัฐที่ไม่หวังผลกำไร ทำให้สามารถดำเนินการได้เต็มที่
นายจุติ กล่าวเพิ่มเติมว่า การดูแลเด็กควรพัฒนา Software คือ พี่เลี้ยงเด็กที่มีคุณภาพ ต้องจัดให้มีการอบรมมาตรฐานพี่เลี้ยงเด็ก โดยขอให้กระทรวงสาธารณสุขเข้ามาดูแลด้านจิตวิทยา สอนให้เด็กคิดบวก มีเกมส์ให้เล่น รวมทั้งด้านสุขอนามัย โภชนาการ อย่ามุ่งเน้นหรือคาดหวังให้เด็กจะต้องเรียนอย่างเดียว แต่มุ่งเน้นให้เด็กได้เปิดสมอง มีความคิดสร้างสรรค์ และให้มีจิตใจที่มั่นคงตั้งแต่เด็ก อีกทั้งมีนักสังคมสงเคราะห์คอยดูแลเด็ก นี่คือจุดแข็งของกระทรวง พม. และเด็กที่เราต้องสร้าง คือ เด็กที่มีพลังแห่งการฟื้นตัว คือ เมื่อล้มแล้วลุกได้ และรู้แพ้ รู้ชนะ รู้อภัย เพื่อเป็นมนุษย์ที่สมบูรณ์ต่อไป

ที่มา : https://www.thaigov.go.th/news/contents/details/57893