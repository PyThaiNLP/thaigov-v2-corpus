รัฐบาลไทย-ข่าวทำเนียบรัฐบาล-กรมการขนส่งทางบก เดินหน้าผลิตบุคลากรด้านความปลอดภัยในการขนส่ง จัดการอบรม “บุคลากรจัดการด้านความปลอดภัยในการขนส่ง (Transport Safety Manager: TSM)”


วันอังคารที่ 10 พฤษภาคม 2565
กรมการขนส่งทางบก เดินหน้าผลิตบุคลากรด้านความปลอดภัยในการขนส่ง จัดการอบรม “บุคลากรจัดการด้านความปลอดภัยในการขนส่ง (Transport Safety Manager: TSM)”
...
นางสิริรัตน์ วีรวิศาล รองอธิบดีกรมการขนส่งทางบก กระทรวงคมนาคม เปิดเผยว่า กระทรวงคมนาคมสนับสนุนให้ผู้ประกอบการขนส่งรถโดยสารและรถบรรทุกในประเทศไทย มีระบบการบริหารจัดการและการตรวจสอบความปลอดภัยด้านการขนส่งทางถนนในทุกขั้นตอน โดยกำหนดให้มีบุคลากรจัดการด้านความปลอดภัยในการขนส่ง (Transport Safety Manager: TSM) ซึ่งเป็นบุคลากรเฉพาะด้านที่รับผิดชอบในการวางแผน และควบคุมกำกับดูแลความปลอดภัยในการขนส่ง รวมทั้งมีแผนการจัดการและป้องกันการเกิดอุบัติเหตุหรือเหตุฉุกเฉิน โดยได้ออกประกาศกรมการขนส่งทางบก เรื่อง กำหนดคุณสมบัติ หลักสูตร ระยะเวลาการฝึกอบรม และหน้าที่ของบุคลากรจัดการด้านความปลอดภัยในการขนส่ง พ.ศ. 2564 โดยประกาศดังกล่าวจะใช้บังคับกับผู้ประกอบการขนส่งทุกราย ทั้งผู้ประกอบการขนส่งประจำทางด้วยรถที่ใช้ในการขนส่งผู้โดยสาร ผู้ประกอบการขนส่งไม่ประจำทางด้วยรถที่ใช้ในการขนส่งผู้โดยสาร ผู้ประกอบการขนส่งไม่ประจำทางด้วยรถที่ใช้ในการขนส่งสัตว์หรือสิ่งของ และผู้ประกอบการขนส่งส่วนบุคคล จะต้องจัดให้มีบุคลากรจัดการด้านความปลอดภัยในการขนส่ง (TSM) ขึ้นอยู่กับประเภทและขนาดของผู้ประกอบการขนส่ง โดยบุคลากรจัดการด้านความปลอดภัยในการขนส่ง (TSM) มีหน้าที่หลัก 5 ด้าน ได้แก่ การจัดการรถ การจัดการผู้ขับรถ การจัดการการเดินรถ การจัดการการบรรทุกและรถโดยสาร และการบริหารจัดการการวิเคราะห์และประเมินผล เพื่อให้การขนส่งเป็นไปด้วยความปลอดภัย และลดความสูญเสียที่จะเกิดขึ้นจากการขนส่งทางถนนในระยะยาวอย่างยั่งยืนจะต้องผ่านการฝึกอบรมและทดสอบในหลักสูตรที่มีมาตรฐาน ตามระยะเวลาที่กรมการขนส่งทางบก (ขบ.) กำหนด คือ หลักสูตรการอบรมบุคลากรจัดการด้านความปลอดภัยในการขนส่ง (Transport Safety Manager: TSM) โดยมีระยะเวลาการอบรม รวม 18 ชั่วโมง ประกอบด้วย 8 หัวข้อวิชา ได้แก่ ความปลอดภัยในการประกอบการขนส่ง กฎหมายเกี่ยวกับการประกอบการขนส่ง การบำรุงรักษารถและการตรวจความพร้อมของรถ การจัดการพนักงานขับรถ การวางแผนและปฏิบัติการเดินรถ ความปลอดภัยในการขนส่งสินค้าและผู้โดยสาร การจัดการเหตุฉุกเฉิน และการวิเคราะห์และป้องกันอุบัติเหตุ ซึ่ง ขบ. กำหนดจัดการอบรมดังกล่าวให้แก่ผู้ที่ประสงค์จะขึ้นทะเบียน เพื่อปฏิบัติหน้าที่เป็นบุคลากรด้านความปลอดภัยในการขนส่ง โดยไม่คิดค่าใช้จ่าย รวม 45 รุ่น จำนวนทั้งสิ้น 1,350 ราย ระหว่างเดือนพฤษภาคม - กรกฎาคม 2565 ทั้งในกรุงเทพมหานครและต่างจังหวัดในทุกภูมิภาค
รองอธิบดีกรมการขนส่งทางบก กล่าวเพิ่มเติมว่า ผู้ประสงค์จะสมัครเข้ารับการอบรมจะต้องมีสัญชาติไทย อายุไม่ต่ำกว่า 22 ปี และเป็นผู้ที่ปฏิบัติงานในส่วนที่เกี่ยวข้องกับการขนส่ง ซึ่งประสงค์จะได้รับการขึ้นทะเบียน เพื่อปฏิบัติหน้าที่เป็นบุคลากรจัดการด้านความปลอดภัยในการขนส่ง และสามารถเข้ารับการอบรมได้ตลอดระยะเวลาของหลักสูตร โดยสามารถสมัครเข้ารับการอบรมได้ที่เว็บไซต์ www.tsmthai.com กรอกข้อมูลส่วนบุคคล เลือกจังหวัดและรุ่นที่ต้องการเข้ารับการอบรม พร้อมแนบเอกสารหลักฐาน ได้แก่ รูปถ่าย ขนาด 1.5 นิ้ว บัตรประจำตัวประชาชน และหลักฐานการเป็นเจ้าหน้าที่ความปลอดภัยในการทำงานวิชาชีพ หรือหนังสือรับรองจากผู้ประกอบการ ได้ตั้งแต่บัดนี้ - วันที่ 15 พฤษภาคม 2565 และจะประกาศรายชื่อผู้ได้รับการพิจารณาคัดเลือกให้เข้ารับการอบรมทางเว็บไซต์ www.tsmthai.com โดย ขบ. ขอสงวนสิทธิ์ในการพิจารณาคัดเลือกผู้เข้ารับการอบรม และรุ่นในการอบรมตามความเหมาะสม ทั้งนี้ ผู้ประสงค์จะสมัครเข้ารับการอบรมดังกล่าว สามารถศึกษาข้อมูลและรายละเอียดเพิ่มเติมได้ทางเว็บไซต์ www.tsmthai.com

ที่มา : https://www.thaigov.go.th/news/contents/details/54435