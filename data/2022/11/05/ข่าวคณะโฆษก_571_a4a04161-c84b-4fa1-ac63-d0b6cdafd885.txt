รัฐบาลไทย-ข่าวทำเนียบรัฐบาล-โฆษกรัฐบาลย้ำ สหประชาชาติไม่ได้ขีดเส้นไทยแก้ ม.112 เตือนประชาชนอย่าเชื่อข้อมูลเท็จ


วันอาทิตย์ที่ 28 พฤศจิกายน 2564
พิมพ์
โฆษกรัฐบาลย้ำ สหประชาชาติไม่ได้ขีดเส้นไทยแก้ ม.112 เตือนประชาชนอย่าเชื่อข้อมูลเท็จ
โฆษกรัฐบาลย้ำ สหประชาชาติไม่ได้ขีดเส้นไทยแก้ ม.112 เตือนประชาชนอย่าเชื่อข้อมูลเท็จ
นายธนกร วังบุญคงชนะ โฆษกประจำสำนักนายกรัฐมนตรี เปิดเผยถึงกรณีที่มีคลิปวิดีโอในสื่อสังคมออนไลน์ เผยแพร่ “ข้อมูลเท็จ” สหประชาชาติให้ประเทศไทยแก้ไข ม.112 ว่าไม่เป็นความจริง โดยต่อกรณีดังกล่าว กระทรวงการต่างประเทศได้ชี้แจงถึงประเด็นดังกล่าวแล้ว ดังนี้ เมื่อวันที่ 10 พฤศจิกายน 2564 ไทยได้นำเสนอรายงานสิทธิมนุษยชนของไทยต่อสหประชาชาติ ภายใต้กระบวนการทบทวนรายงานสิทธิมนุษยชนตามกลไก Universal Periodic Review (UPR) รอบที่ 3 เป็นการดำเนินการตามปกติ ทั้งนี้ สหประชาชาติไม่ได้เป็นองค์การที่จะมาบังคับ หรือมาขีดเส้นตายกำหนดเวลาให้ประเทศสมาชิกต้องตอบรับข้อเสนอแนะหรือต้องไปแก้กฎหมาย โดยจากการรายงานสิทธิมนุษยชนของไทยตามกลไก Universal Periodic Review เป็นที่น่าชื่นชมที่ไทยได้รับคำชมในพัฒนาการหลาย ๆ เรื่อง โดยเฉพาะด้านการพัฒนาที่ยั่งยืน สิทธิทางเศรษฐกิจ สังคม และวัฒนธรรม นโยบายประกันสุขภาพถ้วนหน้า รวมถึงการลดความเหลื่อมล้ำ และการดูแลกลุ่มเปราะบาง
นายธนกรฯ กล่าวอีกว่า ขอให้ประชาชนอย่าหลงเชื่อ และไม่ส่งต่อข้อมูลดังกล่าว โดยขอให้ตรวจสอบข้อมูลข่าวสาร รับข้อมูลจากหน่วยงานโดยตรง ส่วนผู้ผลิตและเผยแพร่ข่าวปลอม บิดเบือน หรือเฟคนิวส์ เสี่ยงจะถูกดำเนินคดี ตามพ.ร.บ.คอมพิวเตอร์, พ.ร.ก.ฉุกเฉินฯ รวมทั้งกฎหมายอื่นๆ ที่เกี่ยวข้อง มีโทษทั้งจำและปรับ จึงขอเตือนผู้ไม่ประสงค์ดีทุกคนให้ปฏิบัติตามกฎหมาย อย่ากระทำการอันจะทำให้เกิดความสับสนในสังคม

ที่มา : https://www.thaigov.go.th/news/contents/details/48799