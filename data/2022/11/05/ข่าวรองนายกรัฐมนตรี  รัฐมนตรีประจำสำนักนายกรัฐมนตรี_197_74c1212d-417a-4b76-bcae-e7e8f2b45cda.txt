รัฐบาลไทย-ข่าวทำเนียบรัฐบาล-ทีมนักตบสาวไทยเข้าขอบคุณลุงป้อม ช่วยเชียร์ เข้ารอบ VNL 2022 หนุนศูนย์วิทยาศาสตร์การกีฬา พัฒนาศักยภาพ


วันพุธที่ 6 กรกฎาคม 2565
พิมพ์
ทีมนักตบสาวไทยเข้าขอบคุณลุงป้อม ช่วยเชียร์ เข้ารอบ VNL 2022 หนุนศูนย์วิทยาศาสตร์การกีฬา พัฒนาศักยภาพ
ทีมนักตบสาวไทยเข้าขอบคุณลุงป้อม ช่วยเชียร์ เข้ารอบ VNL 2022 หนุนศูนย์วิทยาศาสตร์การกีฬา พัฒนาศักยภาพ
วันนี้ 6 ก.ค.65 เวลา 16.30 น. นายสมพร ใช้บางยาง นายกสมาคมกีฬาวอลเลย์บอลแห่งประเทศไทย “โค้ชด่วน” นายดนัย ศรีวัชรเมธากุล หัวหน้าผู้ฝึกสอนวอลเลย์บอลหญิงทีมชาติไทย นำคณะนักกีฬาวอลเลย์บอลหญิงทีมชาติไทย อาทิ พรพรรณ เกิดปราชญ์ หัตถยา บำรุงสุข ชัชชุอร โมกศรี พิมพิชยา ก๊กรัมย์ และอัจฉราพร คงยศ เข้าเยี่ยมคารวะและขอบคุณ พล.อ.ประวิตร วงษ์สุวรรณ รองนายกรัฐมนตรี ในฐานะประธานคณะกรรมการโอลิมปิกแห่งประเทศไทยในพระบรมราชูปถัมภ์ เพื่อขอบคุณที่ให้กำลังใจ และให้การสนับสนุนกีฬาวอลเวย์บอลมาโดยตลอด โดยเฉพาะอย่ายิ่ง การสนับสนุนสร้างศูนย์วิทยาศาสตร์การกีฬาที่พัฒนาศักยภาพนักกีฬาในการแข่งขัน จนสามารถผ่านเข้ารอบ 8 ทีมสุดท้าย VNL 2022 ได้สำเร็จ ณ ห้องรับรอง ชั้น 1 ตึกบัญชาการ 1 ทำเนียบรัฐบาล
พลเอก ประวิตร กล่าวขอบคุณนักกีฬาวอลเลย์บอลหญิงทีมชาติไทยที่สามารถผ่านเข้ารอบ 8 ทีมสุดท้าย การแข่งขันวอลเลย์บอลเนชั่นลีก 2022 เป็นครั้งแรกได้สำเร็จ สร้างชื่อเสียงให้กับคนไทยและประเทศไทยไปทั้งโลก ทั้งได้กล่าวชื่นชมความตั้งใจ และความทุ่มเทในการแข่งขัน ถึงจะเป็นนักวอลเลย์เจนเนอเรชั่นใหม่ แต่ก็ไม่ได้ทำให้คนไทยทั้งประเทศผิดหวัง กลับได้รับคำชมจากนานาชาติอย่างมากมาย สามารถเป็นต้นแบบให้เยาวชนยุคใหม่นำมาพัฒนาตนเอง ทั้งนี้ พลเอก ประวิตร กล่าวต่อว่า ในฐานะที่ตนเองเป็นประธานบอร์ดการกีฬาแห่งประเทศไทยได้สนับสนุนให้มีการสร้างศูนย์วิทยาศาสตร์การกีฬา เพื่อใช้พัฒนานักกีฬาของไทยให้มีความเข้มแข็ง แข็งแรงและมีศักยภาพทัดเทียมนานาประเทศต่อไป

ที่มา : https://www.thaigov.go.th/news/contents/details/56633