รัฐบาลไทย-ข่าวทำเนียบรัฐบาล-กรมทางหลวง กระทรวงคมนาคม เร่งสร้างทางแยกต่างระดับแยกสนามบิน จังหวัดสุราษฎร์ธานี


วันพุธที่ 23 มิถุนายน 2564
กรมทางหลวง กระทรวงคมนาคม เร่งสร้างทางแยกต่างระดับแยกสนามบิน จังหวัดสุราษฎร์ธานี
รองรับการเชื่อมต่อระบบคมนาคมในอนาคต
กรมทางหลวง (ทล.) กระทรวงคมนาคม โดยสำนักก่อสร้างสะพาน เปิดเผยถึงความคืบหน้าโครงการก่อสร้างทางแยกต่างระดับจุดตัดทางหลวงหมายเลข 41 กับทางหลวงหมายเลข 417 (แยกสนามบิน) จังหวัดสุราษฎร์ธานี ปัจจุบันดำเนินการก่อสร้างไปแล้ว 23% จุดตัดเส้นทางดังกล่าวเชื่อมโยงสนามบินสุราษฎร์ธานีกับภาคใต้ฝั่งตะวันออก และเป็นเส้นทางหลักในการเดินทางลงสู่ภาคใต้ตอนล่าง ทำให้บริเวณดังกล่าวมีปริมาณการจราจรสูงขึ้น อีกทั้งในระยะ 1 กิโลเมตร ยังเป็นทางเข้าออกสนามบินสุราษฎร์ธานี ทำให้บริเวณแยกนี้มีการจราจรหนาแน่นและมีอุบัติเหตุเกิดขึ้นบ่อยครั้ง รัฐบาลจึงได้มีการอนุมัติงบประมาณก่อสร้างทางแยกต่างระดับเพื่อรองรับปริมาณจราจรและช่วยบรรเทาปัญหาดังกล่าว
โดยการออกแบบทางแยกได้มีการสำรวจและวิเคราะห์ในด้านวิศวกรรมอย่างละเอียดควบคู่กับการศึกษาผลกระทบสิ่งแวดล้อมและการดำเนินงานด้านการมีส่วนร่วมของประชาชน เพื่อให้ได้มาซึ่งรูปแบบที่มีความสอดคล้องกับความต้องการของประชาชนและเกิดผลกระทบน้อยที่สุด โครงการดังกล่าวอยู่บนทางหลวงหมายเลข 41 ระหว่าง กม. 159+460 - กม. 162+661 และทางหลวงหมายเลข 417 ระหว่าง กม. 0 - กม. 0+950 ระยะทางรวมทั้งหมด 4.16 กิโลเมตร ลักษณะโครงการก่อสร้าง 5 ส่วน ประกอบด้วย ก่อสร้างสะพานคอนกรีต 4 ช่องจราจร กว้าง 15 เมตร ยาว 477.27 เมตร ก่อสร้างสะพานคอนกรีต ขนาด 2 ช่องจราจร  ทางรถกว้าง 9.50 - 12 เมตร ยาว 627.5 เมตร ก่อสร้างสะพานคอนกรีต 1 ช่องจราจร กว้าง 6.5 - 10 เมตร ยาว 597 เมตร ก่อสร้างสะพานคอนกรีตแบบ BOX Beam ขนาด 4 ช่องจราจร กว้าง 15 เมตร ยาว 93 เมตร และก่อสร้างสะพานคอนกรีตแบบ Plank ขนาด 1 - 4 ช่องจราจร ทางรถกว้าง 11 - 17 เมตร ยาว 112 เมตร นอกจากนั้นเป็นงานก่อสร้างและขยายผิวจราจร งานระบบน้ำและบ่อพัก งานไฟฟ้าส่องสว่าง อุปกรณ์อำนวยความปลอดภัยและงานตีเส้นจราจรป้ายจราจร โดยใช้งบประมาณสร้างทั้งสิ้น 1,324,951,800 บาท คาดว่า  การก่อสร้างจะแล้วเสร็จปี 2566
โครงการดังกล่าวเป็นการเพิ่มประสิทธิภาพรองรับด้านการจราจรที่เพิ่มสูงขึ้น ให้สะดวก รวดเร็ว ปลอดภัย ป้องกันการสูญเสียที่เกิดจากอุบัติเหตุของประชาชนในพื้นที่และที่สัญจรทั่วไป เชื่อมโยงรองรับปริมาณการจราจรที่จะเพิ่มขึ้นในอนาคต เนื่องจากจุดตัดบริเวณดังกล่าวเป็นเส้นทางเชื่อมโยงภาคใต้และฝั่งตะวันออกกับทางเข้า - ออก สนามบินสุราษฎร์ธานี รวมทั้งเป็นการพัฒนาส่งเสริมให้เป็นศูนย์กลางการคมนาคมขนส่งทางถนนสู่ภาคใต้ แก้ปัญหาการจราจรติดขัด และอำนวยความปลอดภัยต่อผู้ใช้รถใช้ถนน  บนทางหลวงหมายเลข 41 และทางหลวงหมายเลข 417 เพื่อรองรับการเชื่อมต่อระบบโครงข่ายทางหลวงที่สำคัญของประเทศให้สมบูรณ์ และเป็นการสนับสนุนการกระจายความเจริญสู่ภูมิภาค ทั้งนี้ ทล. ขอความร่วมมือผู้ใช้ทาง “ชีวิตวิถีใหม่ ขับขี่อย่างปลอดภัย ไร้อุบัติเหตุ” ขับขี่ด้วยความระมัดระวังเพื่อความปลอดภัยของตัวท่านและผู้ร่วมทาง ประชาชนสามารถสอบถามเส้นทางการเดินทางได้ที่ สายด่วนกรมทางหลวง โทร. 1586 (โทรฟรีทุกเครือข่ายตลอด 24 ชั่วโมง)

ที่มา : https://www.thaigov.go.th/news/contents/details/43027