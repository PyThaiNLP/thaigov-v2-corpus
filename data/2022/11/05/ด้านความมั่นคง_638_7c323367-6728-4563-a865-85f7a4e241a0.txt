รัฐบาลไทย-ข่าวทำเนียบรัฐบาล-ปลัดมหาดไทย ขับเคลื่อนงานสื่อสารสังคมเชิงรุก บูรณาการ 13 หน่วยงานในสังกัดกระทรวงมหาดไทยและกรุงเทพมหานคร และภาคีเครือข่าย Change for Good ให้เกิดสิ่งที่ดีงามเพื่อประชาชน


วันพฤหัสบดีที่ 6 มกราคม 2565
พิมพ์
ปลัดมหาดไทย ขับเคลื่อนงานสื่อสารสังคมเชิงรุก บูรณาการ 13 หน่วยงานในสังกัดกระทรวงมหาดไทยและกรุงเทพมหานคร และภาคีเครือข่าย Change for Good ให้เกิดสิ่งที่ดีงามเพื่อประชาชน
ปลัดมหาดไทย ขับเคลื่อนงานสื่อสารสังคมเชิงรุก บูรณาการ 13 หน่วยงานในสังกัดกระทรวงมหาดไทยและกรุงเทพมหานคร และภาคีเครือข่าย Change for Good ให้เกิดสิ่งที่ดีงามเพื่อประชาชน
วันนี้ (6 ม.ค. 65) เวลา 09.00 น. ที่ห้องประชุมราชบพิธ ชั้น 5 อาคารดำรงราชานุสรณ์ กระทรวงมหาดไทย นายสุทธิพงษ์ จุลเจริญ ปลัดกระทรวงมหาดไทย เป็นประธานการประชุมมอบนโยบายแก่คณะทำงานสื่อสารสร้างความเข้าใจสังคมเชิงรุกและผู้ปฏิบัติงานด้านประชาสัมพันธ์ของกระทรวงมหาดไทย โดยมี นายอรรษิษฐ์ สัมพันธรัตน์ รองปลัดกระทรวงมหาดไทย ด้านบริหาร รองศาสตราจารย์วรวรรณ โรจนไพบูลย์ ที่ปรึกษาปลัดกระทรวงมหาดไทย ผู้ช่วยศาสตราจารย์พิเชฐ โสวิทยสกุล ที่ปรึกษาปลัดกระทรวงมหาดไทย นายบรรจบ จันทรัตน์ ผู้ช่วยปลัดกระทรวงมหาดไทย ร้อยตำรวจโท ภพชนก ชลานุเคราะห์ รองอธิบดีกรมการปกครอง นายทวี เสริมภักดีกุล รองอธิบดีกรมส่งเสริมการปกครองท้องถิ่น นายชัยยศ เหลืองภัทรเชวง รองอธิบดีกรมที่ดิน ผู้แทนกรมและหน่วยงานรัฐวิสาหกิจในสังกัดกระทรวงมหาดไทย หัวหน้าหน่วยงานด้านการประชาสัมพันธ์ส่วนราชการ หน่วยงานรัฐวิสาหกิจในสังกัดกระทรวงมหาดไทย และกรุงเทพมหานคร ร่วมประชุม
นายสุทธิพงษ์ จุลเจริญ ปลัดกระทรวงมหาดไทย กล่าวว่า ขอขอบคุณทุกส่วนราชการ หน่วยงานรัฐวิสาหกิจ ในสังกัดกระทรวงมหาดไทย อันประกอบด้วย กรมการปกครอง กรมการพัฒนาชุมชน กรมที่ดิน กรมป้องกันและบรรเทาสาธารณภัย กรมโยธาธิการและผังเมือง กรมส่งเสริมการปกครองท้องถิ่น สำนักงานปลัดกระทรวงมหาดไทย การประปานครหลวง การประปาส่วนภูมิภาค การไฟฟ้านครหลวง การไฟฟ้าส่วนภูมิภาค องค์การตลาด และองค์การจัดการน้ำเสีย รวมถึงกรุงเทพมหานคร และเมืองพัทยา ที่ได้ให้ความสำคัญและมีความตั้งใจในการที่จะช่วย Change for Good สร้างสิ่งที่ดีงามให้เกิดขึ้นกับพี่น้องประชาชน สังคมไทย และกระทรวงมหาดไทยอันเป็นที่รักยิ่ง โดยเฉพาะอย่างยิ่ง "การสื่อสาร" ที่ถือเป็นหัวใจของการอยู่ร่วมกันกับผู้อื่นในสังคม ซึ่งในขณะนี้ เราอยู่ท่ามกลางสังคมโลกที่มีความเป็นโลกาภิวัตน์ มีการสื่อสารข้อมูลข่าวสารอย่างอิสระ เสรีเป็นอย่างมาก อันอาจส่งผลกระทบต่อความเชื่อมั่น ความศรัทธา ความนับถือ ต่อองค์กรกระทรวงมหาดไทย หากไม่ให้ความสำคัญหรือทำความเข้าใจให้ดีก็อาจถือได้ว่าเป็น “ภัยคุกคามในโลกยุคปัจจุบัน” ซึ่งภัยคุกคามจากการสื่อสารจะหมดไปได้ถ้าเรามีเป้าหมายไปในทิศทาง (Direction) เดียวกัน คือ 1) ต้องสื่อสารภารกิจในงานขององค์กรเพื่อสร้างการรับรู้ สร้างความศรัทธา ความเชื่อมั่น และให้ความสำคัญกับสังคมภายนอก 2) ต้องสร้างความเข้าใจที่ถูกต้องเกี่ยวกับองค์ความรู้ บทบาทภารกิจขององค์กร และทัศนคติที่ดีของบุคลากรภายในหน่วยงาน ซึ่งถือเป็นสารตั้งต้นก่อนจะสื่อสารไปยังพี่น้องประชาชน และต้องพึงระลึกเสมอว่า พี่น้องประชาชนคือ บุคคลที่สำคัญ ที่เราต้องช่วยกันให้บริการที่ดี เพื่อสนองตอบวิสัยทัศน์ของกระทรวงมหาดไทย และปณิธาน "บำบัดทุกข์ บำรุงสุข" เพื่อสร้างความเข้มแข็งในการสื่อสารสังคม และช่วยเหลือประชาชนให้ได้มากที่สุด
"สิ่งสำคัญ คือ คนมหาดไทยต้องรู้ เข้าใจ และเป็นกลไกสำคัญในการขับเคลื่อนภารกิจการสื่อสารสังคม ทั้งการสื่อสารภายในและภายนอก ต้องมีความรัก และพร้อมในการทำหน้าที่เพื่อให้พี่น้องประชาชนได้รับสิ่งที่ดี รักษาผลประโยชน์ของประเทศชาติ รุ่นพี่ต้องเป็นแบบอย่างและถ่ายทอดสื่อสารการทำงานให้แก่รุ่นน้องได้ เพื่อให้เรามีบุคลากรที่ดีที่รักองค์กร รักเกียรติยศ รักชื่อเสียง และสำนึกตลอดเวลาว่าเราคือข้าราชการในพระบาทสมเด็จพระเจ้าอยู่หัว ที่อยากจะทำงานเพื่อตอบแทนบุญคุณแผ่นดิน" นายสุทธิพงษ์ฯ กล่าวเน้นย้ำ
นายสุทธิพงษ์ จุลเจริญ ปลัดกระทรวงมหาดไทย ยังได้กล่าวอีกว่า ทั้ง 7 กรม 6 รัฐวิสาหกิจ รวมถึงกรุงเทพมหานคร และเมืองพัทยา เราต้องหลอมรวมแขนงไม้ไผ่ ทั้ง 13 แขนงเป็นทีมเดียวกัน เหมือนคติเรื่องเล่าในอดีต ซึ่งการสร้างความแข็งแกร่งของแขนงลำไม้ไผ่ย่อยๆได้นั้น ต้องเกิดจากการนำมามัดรวมกัน ซึ่งทุกส่วนราชการและการสื่อสารองค์กรต้องรวมเป็นหนึ่ง มีทิศทางเดียวกันให้ได้ คือ "ทีมมหาดไทย" เพื่อรับมือกับภัยคุกคามและโลกที่มีการเปลี่ยนแปลงอย่างรวดเร็วในปัจจุบัน โดยทีมมหาดไทยทั้ง 13 หน่วยงาน ตลอดจนส่วนราชการที่เกี่ยวข้อง ต้องขับเคลื่อนสื่อสารสังคมเป็นไปใน Theme หรือ Core Bussiness เดียวกัน  นั่นคือ "บำบัดทุกข์ บำรุงสุข"
"ต้องให้คนมหาดไทยเข้าใจตรงกันและทุ่มเททำงานในทิศทางเดียวกัน เพื่อให้เกิดผลกระทบที่ดีอย่างกว้างขวาง ซึ่งถ้าพวกเราทำอย่างเข้มแข็ง ก็จะเป็นแรงจูงใจให้ข้าราชการคนรุ่นใหม่เป็นคนดี มีอุดมการณ์ ทำเพื่อประชาชน มีความรู้รักสามัคคี และเมื่อ 13 หน่วยงานประสานหลอมรวมกัน ผนวกกับการสนับสนุนของภาคีเครือข่ายทั้ง 7 ภาคี ได้แก่ ภาครัฐ ภาควิชาการ ภาคเอกชน ภาคศาสนา ภาคประชาชน ภาคประชาสังคม และสื่อสารมวลชน ที่มาร่วมมือช่วยงานกัน ก็ย่อมเป็นการเสริมพลังให้งานประสบความสำเร็จได้ดียิ่งขึ้น รวดเร็วทันการณ์มากขึ้น และต้องไม่ลืมว่า ณ วันนี้ รัฐวิสาหกิจหรือกรมต่าง ๆ ต้องปรับตัวในการทำงานเพื่อรองรับการปรับเปลี่ยนตามยุคสมัย ปรับตัวให้ทันต่อภัยคุกคามต่าง ๆ ที่จะเกิดขึ้นกับองค์กร
สุดท้าย นายสุทธิพงษ์ จุลเจริญ ปลัดกระทรวงมหาดไทย ได้ฝากถึงผู้บริหาร ข้าราชการ พนักงานรัฐวิสาหกิจ และเจ้าหน้าที่ ทั้ง 13 หน่วยงาน ให้ช่วยกันตั้งใจทำวันนี้ให้มีคุณค่า เพื่อใช้เวลาในวันข้างหน้าให้เป็นการสร้างรากฐานที่มั่นคงให้กับกระทรวงมหาดไทยอันเป็นที่รักยิ่งของเรา ในการที่จะเป็นคุณประโยชน์อย่างใหญ่หลวงกับพี่น้องประชาชน ทำหน้าที่ บำบัดทุกข์ บำรุงสุขให้กับประชาชน และในวาระ 130 ปีกระทรวงมหาดไทย พวกเราต้องช่วยกันทำองค์กรให้เข้มแข็ง ให้เป็นหน่วยงานหลักในการสร้างความมั่นคงให้กับประเทศชาติ ศาสนา และสถาบันพระมหากษัตริย์ พวกเราต้องร่วมไม้ร่วมมือ ช่วยเหลือเกื้อกูล ทุ่มเทอุทิศกำลังกาย กำลังใจ ร่วมกับภาคีเครือข่ายให้เต็มกำลังความสามารถ และไม่ว่าจะกี่ร้อยปีข้างหน้า การน้อมนำหลักปรัชญาของเศรษฐกิจพอเพียงมาใช้ในการขับเคลื่อนให้เกิดขึ้นในเชิงคุณภาพ ทั้งในองค์กร และต่อการดำรงชีวิตของประชาชน ก็จะเป็นอมตะอยู่เสมอ และจะเป็นหลักชัยในการค้ำจุนประเทศชาติและประชาชนให้เกิดความมั่นคงอย่างยั่งยืน
จากนั้น ที่ประชุมได้มีการชี้แจงการขับเคลื่อนงานสื่อสารสังคมและประชาสัมพันธ์ของกระทรวงมหาดไทยให้เป็นไปอย่างมีประสิทธิภาพ และเตรียมการด้านต่าง ๆ เพื่อสนับสนุนภารกิจด้านการสื่อสารสังคม โดยผู้ทรงคุณวุฒิ และผู้บริหารที่เกี่ยวข้อง
โดย ผู้ช่วยศาสตราจารย์พิเชฐ โสวิทยสกุล ที่ปรึกษาปลัดกระทรวงมหาดไทย ได้กล่าวถึง การประยุกต์ใช้กลไก 3 5 7 ในการทำงานสื่อสารสังคม พร้อมทั้งการขับเคลื่อนการทำงานของคณะกรรมการขับเคลื่อนเขตพัฒนาเศรษฐกิจพอเพียง (SEDZ) ด้วยโมเดลเศรษฐกิจใหม่ และคณะทำงานขับเคลื่อนเขตพัฒนาเศรษฐกิจพอเพียง (SEDZ) ด้วยโมเดลเศรษฐกิจใหม่
ด้าน รองศาสตราจารย์วรวรรณ โรจนไพบูลย์ ที่ปรึกษาปลัดกระทรวงมหาดไทย ได้กล่าวถึงองค์ประกอบ บทบาทหน้าที่ และภารกิจของคณะทำงานกลไกสื่อสารสร้างความเข้าใจสังคมเชิงรุก และการจัดทำแผนแม่บทสื่อสารสังคมของกระทรวงมหาดไทย ในระยะ 5 ปี ที่ใช้เป็นเสมือน Road Map ในการมีเป้าหมายร่วมกันในการสื่อสารองค์กร นอกเหนือจาก สิ่งที่ได้ดำเนินการมาตามปกติ ซึ่งเป็นการเพิ่มประสิทธิภาพและมองเห็นภาพการทำงานที่หนุนเสริมกันได้
นายไพศาล  งามจิตอนันต์ ผู้อำนวยการกลุ่มงานเผยแพร่การประชาสัมพันธ์ รักษาราชการแทนผู้อำนวยการกองสารนิเทศ สำนักงานปลัดกระทรวงมหาดไทย ได้กล่าวชี้แจง รายละเอียดการสัมมนาวิชาการเชิงปฏิบัติการเพื่อเพิ่มประสิทธิภาพการประชาสัมพันธ์เชิงรุกและการสื่อสารสังคมของกระทรวงมหาดไทย ระหว่างวันที่ 28 – 29 ม.ค. 2565
และในช่วงท้ายของการประชุม นายอรรษิษฐ์ สัมพันธรัตน์ รองปลัดกระทรวงมหาดไทย กล่าวว่า การประชุมในวันนี้ถือเป็นการสร้างประวัติศาสตร์ร่วมกันเพื่อร่วมสร้างอนาคตที่จะเกิดสิ่งที่ดีสำหรับกระทรวงมหาดไทย ทุกคนเป็นผู้ที่เสียสละ จึงขอให้ทุกคนยึดมั่นว่า เราจะเป็นผู้นำและจะไปถ่ายทอดขยายผลสื่อสารต่อไป นอกจากนี้ การที่เราจะสร้างอนาคตได้ต้องเกิดจากความสามัคคี ดังเช่นแขนงไม้ไผ่ ถ้ามีอันเดียวสามารถหักได้ง่าย แต่ถ้ามัดรวมหลาย ๆ แขนง เป็นสิบ ๆ แขนง ก็จะไม่สามารถหักได้ นั่นคือ ความสามัคคีของกรม/รัฐวิสาหกิจทั้ง 13 หน่วยงาน และ 7 ภาคีเครือข่าย อันจะนำมาซึ่งความเข้มแข็ง รวมทั้ง ทุกคนต้องมีทัศนคติที่ดี โลกต้องการคนดีเพื่อไม่ได้มารับรางวัล แต่ต้องการคนดีเพื่อทำชีวิตและสังคมให้ดีขึ้น คนดีอย่างแท้จริงเสียสละได้แม้กระทั่งการที่จะทำให้คนอื่นรู้ว่าตนได้กระทำความดี หรือปิดทองหลังพระ ซึ่งทัศนคติที่ดีจะทำให้พวกเราได้มุ่งไปสู่ Core Business นั่นคือ “บำบัดทุกข์ บำรุงสุข” จึงขอให้ทุกคนได้ช่วยกันทำให้สำเร็จด้วยความศรัทธา มีความสุขกับสิ่งที่ได้ทำ สร้างอนาคตให้เปลี่ยนแปลงไปในสิ่งที่ดี สร้างตำแหน่งให้เป็นตำนาน ภายใต้กรอบของรัฐธรรมนูญ ต้องรู้จักปรับตัวต่อภัยคุกคาม ทำให้องค์กรตอบสนองในสิ่งต่าง ๆ นำไปสู่ การ Change for Good สร้างสิ่งที่ดีให้เกิดขึ้นตามเป้าหมายการพัฒนาที่ยั่งยืน (Sustainable Development Goals :SDGs) ที่สอดคล้องกับเป้าหมายการพัฒนาที่ยั่งยืนของโลก เพื่อสามารถสื่อสารเชิงรุกให้สังคมได้รับรู้ถึงการขับเคลื่อนการทำงานของกระทรวงมหาดไทยเพื่อประชาชนอย่างยั่งยืน

ที่มา : https://www.thaigov.go.th/news/contents/details/50287