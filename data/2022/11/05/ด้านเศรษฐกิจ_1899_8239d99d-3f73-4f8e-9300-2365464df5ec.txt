รัฐบาลไทย-ข่าวทำเนียบรัฐบาล-ปลัดกระทรวงเกษตรฯ สั่งข้าราชการลงพื้นที่ทำงานเชิงรุก รับฟังปัญหาข้อร้องเรียน และความเดือดร้อนพี่น้องเกษตรกรในพื้นที่


วันจันทร์ที่ 22 พฤศจิกายน 2564
ปลัดกระทรวงเกษตรฯ สั่งข้าราชการลงพื้นที่ทำงานเชิงรุก รับฟังปัญหาข้อร้องเรียน และความเดือดร้อนพี่น้องเกษตรกรในพื้นที่
ปลัดกระทรวงเกษตรฯ สั่งข้าราชการลงพื้นที่ทำงานเชิงรุก รับฟังปัญหาข้อร้องเรียน และความเดือดร้อนพี่น้องเกษตรกรในพื้นที่ จ.นครราชสีมา และ จ.ขอนแก่น
ดร.ทองเปลว กองจันทร์ ปลัดกระทรวงเกษตรและสหกรณ์ เปิดเผยว่าได้ มอบหมายให้ นายสุธัญญ์ ฤทธิขาบ ผู้อำนวยการสำนักบริหารกองทุนเพื่อช่วยเหลือเกษตรกรและรับเรื่องร้องเรียน(สกร.) และคณะลงพื้นที่เชิงรุก เพื่อรับทราบปัญหาของกลุ่มมวลชนและเกษตรกรที่เรียกร้องให้แก้ปัญหาความเดือดร้อน และขอให้ความช่วยเหลือด้านหนี้สิน ที่ดินทำกิน และการส่งเสริมอาชีพในพื้นที่ จ.นครราชสีมา และ จ.ขอนแก่น
โดยเมื่อวันที่ 21 พฤศจิกายน 2564 ที่ผ่านมา คณะของสำนักบริหารหองทุนฯ ได้เดินทางไปยังเครือข่ายประชาชน 4 ภาค (สอส.) อ.สูงเนิน จ. นครราชสีมา มีนายประพาส โงกสูงเนิน ประธานกลุ่มเครือข่ายประชาชน 4 ภาค (สอส.) และคณะกรรรมการกลุ่มให้การต้อนรับ พบว่าทางกลุ่มต้องการให้เร่งรัดการแต่งตั้งประธานอนุกรรมการคณะกรรมการ สอส. ด้านที่ดินและป่าไม้ และด้านการส่งเสริมอาชีพ ปัญหาที่พบของเครือข่าย คือขาดระบบการกระจายน้ำจากบ่อบาดาลที่ขุดเจาะเพื่อส่งไปยังแปลงเกษตร ปัญหาเรื่องปุ๋ยที่อยู่ระหว่างการเสนอโครงการ รวมทั้งได้ตรวจเยี่ยม แปลงเกษตรด้านต่างๆ ของชุมชนเครือข่าย ส.อ.ส.
จากนั้นคณะได้เดินทางไปยัง ที่ทำการกลุ่มเครือเกษตรกรพัฒนาชาติไทยรักสันติ อ.พล จ. ขอนแก่น โดย มีนายสุพล หมื่นศรีพรหมประธานเครือข่าย และ สมาชิกจำนวน 50 คน ให้การต้อนรับ ได้รับฟังข้อมูลเกี่ยวกับการให้ความช่วยเหลือด้านหนี้สินและที่ดิน ของกองทุนหมุนเวียนเพื่อการกู้ยืมแก่เกษตรกรและผู้ยากจน การส่งเสริมฟื้นฟูอาชีพของ กองทุนสงเคราะห์เกษตรกร รวมถึงได้รับทราบปัญหาของพี่น้องเกษตรกรสมาชิกวิสาหกิจชุมชนผู้เลี้ยงโค อาทิ เรื่องที่ดินทำกิน เรื่องการชำระหนี้กองทุนฯ ซึ่งได้มอบหมายให้หน่วยงานที่เกี่ยวข้อง หาแนวทางการให้ความช่วยเหลือเกษตรกรอย่างเร่งด่วนต่อไป

ที่มา : https://www.thaigov.go.th/news/contents/details/48545