รัฐบาลไทย-ข่าวทำเนียบรัฐบาล-สธ. ชี้แจงข้อเรียกร้องเร่งจ่ายค่าเสี่ยงภัยโควิดแก่บุคลากรทางการแพทย์


วันอาทิตย์ที่ 5 มิถุนายน 2565
พิมพ์
สธ. ชี้แจงข้อเรียกร้องเร่งจ่ายค่าเสี่ยงภัยโควิดแก่บุคลากรทางการแพทย์
สธ. ยืนยันเร่งจัดสรรลงไปยังสำนักงานสาธารณสุขจังหวัดทุกจังหวัดแล้ว ตั้งแต่ 20 พ.ค.ที่ผ่านมา
จากกรณีสุวดี พันธุ์พานิช รองโฆษกพรรคไทยสร้างไทย เปิดเผยว่า ได้รับการร้องเรียนการจ่ายค่าเสี่ยงภัยโควิด-19 ของบุคลากรทางการแพทย์จำนวนมาก ส่วนใหญ่ยังไม่ได้รับค่าตอบแทนตั้งแต่เดือน ต.ค. 2564 อีกจำนวนหนึ่งไม่ได้รับค่าตอบแทนมาตั้งแต่ เม.ย. 2564 ซึ่งเป็นระยะเวลาเกิน 1 ปีแล้ว อีกทั้งไม่ได้รับความชัดเจนเรื่องระยะเวลาการจ่าย สร้างความเดือดร้อนและเสียขวัญกำลังใจ จึงขอเรียกร้องให้กระทรวงสาธารณสุขให้ตรวจสอบกระบวนการจ่ายค่าตอบแทนอย่างเป็นธรรมและรวดเร็วนั้น
วันที่ 4 มิถุนายน 2565 นายแพทย์รุ่งเรือง กิจผาติ  หัวหน้าที่ปรึกษาระดับกระทรวง และโฆษกกระทรวงสาธารณสุข กล่าวชี้แจงว่า คณะรัฐมนตรี ได้มีมติอนุมัติงบประมาณจากงบกลาง เป็นค่าตอบแทนเสี่ยงภัยผู้ปฏิบัติงานโควิด 19 รวมถึงงบฉีดวัคซีนโควิด 19 นอกสถานพยาบาล งบยารักษา และงบค่ารักษาคนไร้สิทธิ์ เมื่อวันที่ 22 มีนาคม 2565 และได้รับหนังสือจากสำนักงบประมาณ แจ้งอนุมัติให้เบิกจ่ายงบประมาณดังกล่าว เมื่อวันที่ 3 พฤษภาคม 2565 โดยสำนักงานปลัดกระทรวงสาธารณสุข ได้เร่งจัดสรรลงไปยังสำนักงานสาธารณสุขจังหวัดทุกจังหวัดแล้ว เมื่อวันที่ 20 พฤษภาคมที่ผ่านมา ประกอบด้วย ค่าตอบแทนเสี่ยงภัยค้างจ่ายของปีงบประมาณ 2563 จำนวน 7,311,312 บาท และค่าตอบแทนเสี่ยงภัยปีงบประมาณ 2565 (ตุลาคม - ธันวาคม 2564) จำนวน 1,910,996,675 บาท รวม 1,918,307,987 บาท ซึ่งทุกอย่างเป็นไปตามขั้นตอนและกระบวนตามระบบการเงินการคลัง ไม่ได้ล่าช้าแต่อย่างใด

ที่มา : https://www.thaigov.go.th/news/contents/details/55385