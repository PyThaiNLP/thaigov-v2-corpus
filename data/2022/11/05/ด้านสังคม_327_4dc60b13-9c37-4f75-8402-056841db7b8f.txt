รัฐบาลไทย-ข่าวทำเนียบรัฐบาล-ปลัด.พม. ห่วงใยเด็กกำพร้าที่พ่อแม่เสียชีวิตจากโควิด-19 สั่งหน่วยงานทั่วประเทศเร่งเข้าช่วยเหลือตามภารกิจ


วันศุกร์ที่ 13 สิงหาคม 2564
ปลัด.พม. ห่วงใยเด็กกำพร้าที่พ่อแม่เสียชีวิตจากโควิด-19 สั่งหน่วยงานทั่วประเทศเร่งเข้าช่วยเหลือตามภารกิจ
ปลัด.พม. ห่วงใยเด็กกำพร้าที่พ่อแม่เสียชีวิตจากโควิด-19 สั่งหน่วยงานทั่วประเทศเร่งเข้าช่วยเหลือตามภารกิจ
เมื่อวันที่ 7 ส.ค. 64 เวลา 10.30 น. นางพัชรี อาระยะกุล ปลัดกระทรวงการพัฒนาสังคมและความมั่นคงของมนุษย์ (ปลัด พม.) เปิดเผยว่า จากสถานการณ์การแพร่ระบาดของโรคติดเชื้อไวรัสโคโรนา 2019 (โควิด-19) ได้ส่งผลกระทบทั้งด้านเศรษฐกิจและสังคมต่อประชาชนในวงกว้างทั่วประเทศอย่างต่อเนื่องและมีแนวโน้มความรุนแรงเพิ่มมากขึ้น  กระทรวง พม. จึงมีความห่วงใยประชาชนทุกกลุ่มเป้าหมาย โดยเฉพาะกลุ่มเปราะบาง ได้แก่ เด็ก ผู้สูงอายุ คนพิการ คนเร่ร่อน คนไร้บ้าน ผู้ป่วยติดเตียง และผู้ด้อยโอกาส ที่มีความเสี่ยงสูงที่ได้รับผลกระทบโดยตรง ทั้งนี้ ปัจจุบันมีแนวโน้มที่พบว่ามีเด็กกำพร้าเนื่องจากพ่อแม่เสียชีวิตด้วยโรคโควิด-19 เพิ่มสูงขึ้น ซึ่งกระทรวง พม. โดยกรมกิจการเด็กและเยาวชน (ดย.) มีภารกิจในการช่วยเหลือดูแลเด็กดังกล่าวเพื่อให้เกิดประโยชน์สูงสุด โดยพัฒนามาตรการ กลไก และประสานความร่วมมือหน่วยงาน องค์กร เครือข่ายในการจัดบริการช่วยเหลือเด็ก และครอบครัวที่ได้รับผลกระทบจากสถานการณ์การแพร่ระบาดของโรคโควิด-19 ตั้งแต่ระยะที่ 1 ในต้นปี 2563 จนถึงปัจจุบัน โดยเน้นรูปแบบการดูแลโดยใช้ครอบครัวเป็นฐานและรักษาความสัมพันธ์ภายในครอบครัว ซึ่งเริ่มตั้งแต่กระบวนการรับแจ้ง ตรวจหาเชื้อ และการช่วยเหลือเด็ก
นางพัชรี กล่าวว่า ตนได้สั่งการให้พัฒนาสังคมและความมั่นคงของมนุษย์จังหวัด (พมจ.) ทุกจังหวัด เร่งเข้าไปช่วยเหลือเด็กกำพร้ากลุ่มดังกล่าวทั่วประเทศ ทั้งการช่วยเหลือในเบื้องต้นและในระยะยาว ซึ่งกระทรวง พม. มีแนวทางการช่วยเหลือเด็กกำพร้าโดยดำเนินการสงเคราะห์คุ้มครองสวัสดิภาพตามพระราชบัญญัติคุ้มครองเด็ก พ.ศ. 2546 เพื่อวางแผนร่วมกับทีมสหวิชาชีพ และจัดสวัสดิการสังคมที่เหมาะสมให้กับความต้องการของเด็กในด้านต่าง ๆ ทั้งนี้พระบาทสมเด็จพระเจ้าอยู่หัว ทรงมีพระราชประสงค์รับเด็กที่ผู้ปกครองชีวิตจากโรคโควิด-19 เป็นเด็กนักเรียนในพระบรมราชานุเคราะห์ ซึ่งจะได้รับการศึกษาโดยไม่เสียค่าใช้จ่ายใดๆ และสามารถเรียนได้สูงที่สุดตามความสามารถของเด็ก โดยกระทรวง พม. จะดำเนินการประสานขอทุนการศึกษาให้กับเด็กกำพร้าทั้งหมด และพิจารณาว่าแต่ละครอบครัวที่เด็กอยู่ด้วยมีญาติหรือไม่ ถ้ามีญาติดูแลก็จะเข้าสู่กองทุนคุ้มครองเด็กที่สามารถดูแลครอบครัวอุปถัมภ์ได้โดยจะมอบเงินดูแลจนกว่าเด็กจะจบการศึกษา นอกจากนี้ กระทรวง พม. โดย ดย. ร่วมกับ กองทุนเพื่อความเสมอภาคทางการศึกษา (กสศ.) สถาบันสุขภาพจิตเด็กและวัยรุ่นราชนครินทร์ กรมสุขภาพจิต และองค์การยูนิเซฟประเทศไทย ได้จัดตั้งศูนย์ช่วยเหลือเด็กโควิด-19 เพื่อดำเนินการให้ความช่วยเหลือเด็กและครอบครัวที่ได้รับผลกระทบโดยคำนึงถึงความเร่งด่วนในการแก้ไขปัญหา
นางพัชรี กล่าวเพิ่มเติมว่า ทั้งนี้ หากพบเห็นเด็กกำพร้าหรือกลุ่มเปราะบางกำลังประสบปัญหาทางสังคมและความเดือดร้อนจากผลกระทบของโรคโควิด-19 สามารถติดต่อขอความช่วยเหลือได้ที่ 1) ศูนย์ช่วยเหลือสังคม สายด่วน พม. โทร.1300 2) สายด่วนคนพิการ โทร. 1479  3) สำนักงานพัฒนาสังคมและความมั่นคงของมนุษย์จังหวัดทั่วประเทศ และ 4) อาสาสมัครพัฒนาสังคมและความมั่นคงของมนุษย์ (อพม.) ในพื้นที่

ที่มา : https://www.thaigov.go.th/news/contents/details/44734