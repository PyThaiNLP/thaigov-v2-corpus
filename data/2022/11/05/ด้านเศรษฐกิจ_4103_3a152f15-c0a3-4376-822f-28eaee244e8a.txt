รัฐบาลไทย-ข่าวทำเนียบรัฐบาล-ปลัดกอบชัยฯ นำคณะลงพื้นที่เยี่ยมชมบริษัท โชคนำชัย ผู้วิจัยและพัฒนาผลิตภัณฑ์ยานพาหนะสมัยใหม่ (Modern Vehicle) ของไทยสู่การต่อยอดในเชิงพาณิชย์


วันศุกร์ที่ 24 มิถุนายน 2565
พิมพ์
ปลัดกอบชัยฯ นำคณะลงพื้นที่เยี่ยมชมบริษัท โชคนำชัย ผู้วิจัยและพัฒนาผลิตภัณฑ์ยานพาหนะสมัยใหม่ (Modern Vehicle) ของไทยสู่การต่อยอดในเชิงพาณิชย์
ปลัดกอบชัยฯ นำคณะลงพื้นที่เยี่ยมชมบริษัท โชคนำชัย ผู้วิจัยและพัฒนาผลิตภัณฑ์ยานพาหนะสมัยใหม่ (Modern Vehicle) ของไทยสู่การต่อยอดในเชิงพาณิชย์
จ.สุพรรณบุรี : วันนี้ (15 มิถุนายน 2565 ) นายกอบชัย สังสิทธิสวัสดิ์ ปลัดกระทรวงอุตสาหกรรม และคณะ ลงพื้นที่เยี่ยมชมการดำเนินงานของบริษัท โชคนำชัย ไฮ-เทค เพรสซิ่ง จำกัด โดยมี นางสาวอารยา ไสลเพชร อุตสาหกรรมจังหวัดสุพรรณบุรี นายนำชัย สกุลฎ์โชคนำชัย ประธานกรรมการ และคณะผู้บริหารบริษัทฯ ให้การต้อนรับ พร้อมนำเสนอภาพรวมและพาเยี่ยมชมไลน์ผลิตรถโดยสารขนาดเล็กตัวถังอลูมิเนียมเครื่องยนต์ดีเซล ไฟฟ้า เรืออลูมิเนียมและเครื่องจักรสนับสนุน และเยี่ยมชมโรงงานออกแบบและผลิตแม่พิมพ์ชั้นสูงเพื่อการส่งออก
บริษัท โชคนำชัย ไฮ-เทค เพรสซิ่ง จำกัด ได้ดำเนินการผลิตงานนวัตกรรม รถอลูมิเนียมในชื่อแบรนด์สกุลฎ์ซี (Sakun C) ซึ่งได้มีการวิจัยและพัฒนาผลิตภัณฑ์ที่เป็นนวัตกรรม โดยใช้วัสดุและเทคโนโลยีสมัยใหม่และนำไปต่อยอดในเชิงพาณิชย์ มีผลิตภัณฑ์ที่เป็นเป้าหมาย คือ ยานพาหนะสมัยใหม่ (Modern Vehicle) คือ รถโดยสารตัวถังอลูมิเนียม Sakun C มีความพิเศษอยู่ที่ตัวโครงสร้างน้ำหนักเบาแข็งแกร่ง ทำมาจาก Aluminum เกรดสูง ทนการกัดกร่อนได้เป็นอย่างดี ทุกชิ้นส่วนถูกออกแบบและพัฒนาขึ้นมาใหม่ เพื่อให้เหมาะสมตอบโจทย์สำหรับการใช้งานโดยสารเน้นเรื่องความปลอดภัย เช่น การเสริมจุดเพิ่มความแข็งแรง มุมโครงสร้างหลังคา จุดรับแรงด้านข้างผู้โดยสาร หลังคากันน้ำรั่ว ชุดช่วงล่างเบรคที่มาตรฐาน นอกจากนี้รถโดยสาร Sakun C ถูกพัฒนาและผลิตแบบมาตรฐานอุตสาหกรรม เริ่มตั้งแต่การออกแบบ และคำนวณการใช้แม่พิมพ์ปั๊มและฉีดขึ้นรูปทุกส่วน มีการผลิตและประกอบแบบสายพาน มีการเชื่อมและประกอบใช้ Jig และหุ่นยนต์ ผ่านการตรวจสอบ โดยอุปกรณ์และเครื่องมือที่ทันสมัย มีกำลังการผลิตชิ้นส่วน 12 คัน/วัน (8 ชั่วโมง) หรือ 2,880 คัน / ปี
นอกจากนี้ บริษัทฯ ได้คิดค้นทำการวิจัยและพัฒนาเรือ Aluminum โดยเทคโนโลยีเข้ามาใช้ตั้งแต่การปั๊มและการฉีดขึ้นรูปชิ้นส่วนขนาดใหญ่ แบบลดรอยต่อการประกอบใช้ Jig Robot และกาวสมัยใหม่ เหมือนที่อากาศยานและ Super Car ใช้กัน ผสมผสานเทคโนโลยีชั้นสูงเข้าด้วยกัน ทำให้เรือ Aluminum ที่วิจัยและพัฒนามีคุณภาพสูง สามารถผลิตได้ตรงเวลาและเพียงพอต่อความต้องการในตลาด นอกจากนี้เพื่อเพิ่มความปลอดภัยด้วยการใส่ Foam EVA ใต้ท้องให้สามารถลอยตัว กรณีน้ำเข้าในเรือทุกลำ มีระบบช่วยลอยตัวหรือห้องอับเฉา เพื่อให้เกิดมาตรฐานและความปลอดภัยสูงสุด
ซึ่งผลิตภัณฑ์ของบริษัทฯ เป็นการยกระดับอุตสาหกรรม การออกแบบวิจัยและพัฒนา รวมถึงการผลิตแบบครบวงจรแล้ว ยังส่งเสริมการท่องเที่ยวและคมนาคมเชิงคุณภาพ ยกระดับความปลอดภัยด้านคมนาคมของประเทศไทย ซึ่งทุกยานพาหนะที่จะออกจาก Sakun C ไม่ว่าจะเป็น เรือ หรือ รถโดยสาร จะถูกพัฒนาโดยนำเรื่องความปลอดภัยมาเป็นตัวตั้งเสมอ รวมถึงยานพาหนะประเภทอื่นๆ ที่ประเทศต้องการใช้ในอนาคต
ปลัดกระทรวงอุตสาหกรรม ได้ให้ข้อเสนอแนะกับบริษัทฯ เกี่ยวกับการให้ความสำคัญกับการวิเคราะห์การตลาด (SWOT) เพื่อเจาะตลาดของประเทศที่มีการขนส่งทางน้ำ หรือแหล่งท่องเที่ยวที่มีการใช้เรือขนส่งให้เพิ่มมากขึ้น และมอบหมายให้ทางสำนักงานอุตสาหกรรมจังหวัดสุพรรณบุรีไปศึกษาการวางแผนกระบวนการ  เพื่อผลักดันแผน Roadmap รถยนต์แห่งชาติในอนาคตต่อไป

ที่มา : https://www.thaigov.go.th/news/contents/details/55734