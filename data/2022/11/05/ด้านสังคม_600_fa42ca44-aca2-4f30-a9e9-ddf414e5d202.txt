รัฐบาลไทย-ข่าวทำเนียบรัฐบาล-“ดร.สาธิต” รับมอบเครื่องผลิตออกซิเจน 868 เครื่องจากรัฐบาลญี่ปุ่น สนับสนุนการดูแลผู้ป่วยโควิด 19


วันจันทร์ที่ 27 กันยายน 2564
“ดร.สาธิต” รับมอบเครื่องผลิตออกซิเจน 868 เครื่องจากรัฐบาลญี่ปุ่น สนับสนุนการดูแลผู้ป่วยโควิด 19
รัฐมนตรีช่วยว่าการกระทรวงสาธารณสุข รับมอบเครื่องผลิตออกซิเจน จำนวน 868 เครื่อง จากรัฐบาลญี่ปุ่นภายใต้การกำกับดูแลของ UNOPS สนับสนุนการดูแลผู้ป่วยโควิด 19 ในโรงพยาบาลทั่วประเทศ
รัฐมนตรีช่วยว่าการกระทรวงสาธารณสุข รับมอบเครื่องผลิตออกซิเจน จำนวน 868 เครื่อง จากรัฐบาลญี่ปุ่นภายใต้การกำกับดูแลของ UNOPS สนับสนุนการดูแลผู้ป่วยโควิด 19 ในโรงพยาบาลทั่วประเทศ และผู้ป่วยที่เข้ารับรักษาตัวที่บ้าน (Home Isolation)/ศูนย์พักคอย (Community Isolation)
วันนี้ (27 กันยายน 2564) ที่โรงพยาบาลบางใหญ่ จ.นนทบุรี ดร.สาธิต ปิตุเตชะ รัฐมนตรีช่วยว่าการกระทรวงสาธารณสุข พร้อมด้วยคณะผู้บริหารกระทรวง รับมอบเครื่องผลิตออกซิเจนขนาด 10 ลิตร จากรัฐบาลญี่ปุ่นภายใต้การกำกับดูแลของ UNOPS จำนวน 868 เครื่อง โดยมี ฯพณฯ นายนะชิดะ คาสุยะ เอกอัครราชทูตวิสามัญผู้มีอำนาจเต็มแห่งญี่ปุ่น ประจำราชอาณาจักรไทย พร้อมด้วยนายซันเจย์ มาเธอร์ ผู้อำนวยการสำนักงานบริการโครงการแห่งสหประชาชาติ (UNOPS) ภูมิภาคเอเชีย เป็นผู้แทนส่งมอบ เพื่อสนับสนุนการดูแลรักษาผู้ป่วยโควิด 19
ดร.สาธิตกล่าววว่า ในช่วงสถานการณ์โรคโควิด 19 ที่ผ่านมา รัฐบาลญี่ปุ่นได้ให้ความช่วยเหลือประเทศไทยมาอย่างต่อเนื่อง อาทิ เงินทุนสนับสนุนผ่านองค์การอนามัยโลก วัคซีน รวมถึงเครื่องผลิตออกซิเจนที่ได้รับมอบในวันนี้
"ในนามรัฐบาล กระทรวงสาธารณสุขและประชาชนคนไทย ขอขอบคุณรัฐบาลญี่ปุ่นและUNOPS ที่ได้สนับสนุนเครื่องผลิตออกซิเจนสำหรับต่อสู้วิกฤติโรคโควิด ซึ่งเป็นอุปกรณ์ทางการแพทย์ที่มีความจำเป็นและมีประโยชน์อย่างมากสำหรับผู้ป่วยโควิด 19 ช่วยเพิ่มโอกาสการรอดชีวิต ผมเชื่อมั่นว่าความสัมพันธ์อันดีของรัฐบาลญี่ปุ่นและรัฐบาลไทยจะแน่นแฟ้นมากยิ่งขึ้น และร่วมมือกันต่อสู้กับการระบาดโรคโควิด 19 ในทุกๆ ด้านต่อไป"
ดร.สาธิตกล่าว
ทั้งนี้ กระทรวงสาธารณสุขจะรีบดำเนินการส่งมอบให้โรงพยาบาลทั่วประเทศโดยเร็ว เพื่อใช้ในการรักษาผู้ป่วยโควิด 19 รวมทั้งการนำไปใช้กับผู้ป่วยที่เข้าระบบรักษาตัวที่บ้าน (Home Isolation) และศูนย์พักคอย (Community Isolation)
*********************************** 27 กันยายน 2564

ที่มา : https://www.thaigov.go.th/news/contents/details/46267