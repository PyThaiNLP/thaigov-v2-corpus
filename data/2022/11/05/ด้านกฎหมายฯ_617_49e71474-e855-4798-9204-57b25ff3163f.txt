รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม เผย TIJ จับมือ ราชทัณฑ์ เปิดพิพิธภัณฑ์เรือนพธำมรงค์ ชวนประชาชนมาเที่ยว สร้างโอกาส-อาชีพผู้ต้องขัง


วันเสาร์ที่ 13 สิงหาคม 2565
พิมพ์
รัฐมนตรีว่าการกระทรวงยุติธรรม เผย TIJ จับมือ ราชทัณฑ์ เปิดพิพิธภัณฑ์เรือนพธำมรงค์ ชวนประชาชนมาเที่ยว สร้างโอกาส-อาชีพผู้ต้องขัง
รัฐมนตรีว่าการกระทรวงยุติธรรม เผย TIJ จับมือ ราชทัณฑ์ เปิดพิพิธภัณฑ์เรือนพธำมรงค์ ชวนประชาชนมาเที่ยว สร้างโอกาส-อาชีพผู้ต้องขัง พร้อมปรับตัวก่อนพ้นโทษ จัดนิทรรศการสะท้อนแนวคิดเปลี่ยนมุมมองสังคม เล็งพัฒนาฝีมือแรงงานต่อยอดสู่นิคมอุตสาหกรรม
นายสมศักดิ์ เทพสุทิน รัฐมนตรีว่าการกระทรวงยุติธรรม กล่าวว่า สถาบันเพื่อการยุติธรรมแห่งประเทศไทย (TIJ) ได้ร่วมกับ กรมราชทัณฑ์ เปิดพิพิธภัณฑ์เรือนพธำมรงค์ ที่ เรือนจำชั่วคราวกลางเวียง จ.เชียงใหม่ และยังมีการจัดนิทรรศการภายในพิพิธภัณฑ์ โดยคณพสถาปัตยกรรมศาสตร์ มหาวิทยาลัยกรุงเทพ ซึ่งในการจัดนิทรรศการนั้นจะบอกเล่าเรื่องราวชีวิตของผู้กระทำผิดผ่านผลงานต่างๆ และเป็นความรู้ให้กับนักศึกษา ได้เรียนรู้และเปิดมุมมองใหม่ๆเกี่ยวกับผู้กระทำผิด รวมทั้งยังเปิดโอกาสให้ผู้ต้องขังได้ฝึกทักษะอาชีพ เพราะได้เปิดเป็นสถานที่ท่องเที่ยวให้นักท่องเที่ยวมาใช้บริการ ซึ่งมีทั้งร้านกาแฟ ร้านนวด และร้านเสื้อผ้า และอีกทางหนึ่ง เป็นสถานฝึกอาชีพผู้ต้องขังที่ใกล้จะพ้นโทษให้ได้ทำงานจริง สร้างโอกาสและให้ผู้ต้องขังได้ปรับตัวก่อนที่จะกลับคืนสู่สังคมปกติ ซึ่งตนอยากเชิญชวนทุกท่านมาเยี่ยมชมและมาท่องเที่ยวด้วย
นายสมศักดิ์ กล่าวอีกว่า เรือนพธำมรงค์ เดิมเป็นที่พักของพัศดีเรือนจำ  ต่อมาได้เปลี่ยนเป็นทัณฑสถานหญิงเชียงใหม่ พิพิธภัณฑ์ถูกผลักดันให้เกิดขึ้นเพื่อสะท้อนถึงแนวคิดการลงโทษสมัยใหม่ ที่ไม่ได้เน้นการทำให้เกิดความเกรงกลัว ไม่ใช่เพียงการกันคนที่ทำผิดออกจากสังคมเพียงอย่างเดียว แต่ต้องมุ่งเน้นให้เกิดกระบวนการแก้ไขฟื้นฟูบุคคลบนหลักการ คำนึงถึงความเป็นมนุษย์ ดังนั้น TIJ จึงประสานงานเพื่อให้เกิดสถานที่จะสื่อสารกับสังคมว่า พวกเราอาจจะต้องเปลี่ยนมุมมองต่อผู้ต้องขังบางส่วน ต้องดูให้ลึกลงไปถึงสาเหตุเบื้องหลังที่ทำให้คนทำความผิด ไม่ได้ดูแค่พฤติการณ์ความผิดของพวกเขาเพียงเท่านั้น ซึ่งเป้าหมายคือ การเปลี่ยนคำว่า ทัณฑสถาน ไปเป็นคำว่า โอกาสสถาน จากพื้นที่สำหรับการจองจำ ไปเป็นพื้นที่ของการให้โอกาส
"การส่งเสริมความร่วมมือในครั้งนี้ เพราะต้องการสร้างผู้ต้องขังที่มีทักษะอาชีพที่ดี  เมื่อพ้นโทษแล้วสามารถมีอาชีพเลี้ยงตัวเองได้ ไม่กลับมาทำผิดอีก และยังเป็นการสร้างทัศนคติที่ดีจากสังคมภายนอกต่อผู้ต้องขัง ทำให้ชุมชนยอมรับ ให้โอกาสพวกเขาออกไปใช้ชีวิตตามปกติ รวมถึงการบูรณาการร่วมกับหน่วยงานต่างๆเพื่อช่วยผู้ต้องขังที่กลับตัวกลับใจ เป็นการคืนคนดีสู่สังคม นอกจากนี้ในการฝึกทักษะ พัฒนาฝีมือ เรายังสามารถต่อยอดไปสู่นิคมอุตสาหกรรมราชทัณฑ์ได้อีกด้วย"นายสมศักดิ์ กล่าว

ที่มา : https://www.thaigov.go.th/news/contents/details/57970