รัฐบาลไทย-ข่าวทำเนียบรัฐบาล-ดีอีเอส ผนึก ศปอส.ตร. บุกจับ 7 ผู้ต้องหาเครือข่ายเว็บพนัน เงินหมุนเวียน 200 ล้านบาท/เดือน


วันศุกร์ที่ 18 มิถุนายน 2564
ดีอีเอส ผนึก ศปอส.ตร. บุกจับ 7 ผู้ต้องหาเครือข่ายเว็บพนัน เงินหมุนเวียน 200 ล้านบาท/เดือน
ดีอีเอส ผนึก ศปอส.ตร. บุกจับ 7 ผู้ต้องหาเครือข่ายเว็บพนัน เงินหมุนเวียน 200 ล้านบาท/เดือน
“ชัยวุฒิ” รมว.ดีอีเอส รุกปฏิบัติการปราบปรามเว็บพนันออนไลน์ (บอลยูโร 2020)  ประสาน ศปอส.ตร. ปูพรมตรวจค้นเป้าหมาย 4 จุดเครือข่ายเว็บดัง วงเงินหมุนเวียน 200 ล้านบาทต่อเดือน  พร้อมจับกุมผู้ต้องหา 7 คน
นายชัยวุฒิ  ธนาคมานุสรณ์ รัฐมนตรีว่าการกระทรวงดิจิทัลเพื่อเศรษฐกิจและสังคม (ดีอีเอส) กล่าวว่า จากการร่วมทำงานระหว่างกระทรวงดิจิทัลฯ กับหน่วยงานของสำนักงานตำรวจแห่งชาติ (สตช.) ภายใต้ปฏิบัติการปราบปรามเว็บพนันบอลยูโร 2020 ล่าสุดได้ประสานกับศูนย์ปราบปรามอาชญากรรมทางเทคโนโลยีสารสนเทศ สำนักงานตำรวจแห่งชาติ (ศปอส.ตร.) และกองบังคับการสืบสวนสอบสวน สำนักงานตรวจคนเข้าเมือง จับกุมเครือข่ายเวบไซต์พนันออนไลน์ เครือข่ายเวบไซต์ UFABET พบเงินหมุนเวียนประมาณ 200 ล้านบาทต่อเดือน และจับกุมผู้ต้องหาได้ 7 คนตรวจยึดทรัพย์สิน/เงินสด รวมมูลค่าเกือบ 20 ล้านบาท
สำหรับปฏิบัติการฯ ตรวจค้นและจับกุมครั้งนี้ สืบเนื่องมาจาก กองบังคับการสืบสวนสอบสวน สำนักงานตรวจคนเข้าเมือง (สตม.) ได้รับการร้องเรียนจากผู้ปกครองกรณีมีเด็กนักเรียนเข้าแทงผลการพนันฟุตบอล ผ่านเวบไซต์www.UFABET.COM  ผ่าน LINE Official UFA777, UFA368, UFAR1, UBET777  จากการตรวจสอบพบว่า มีการเปิดให้แทงผลพนันฟุตบอลผ่านเวบไซต์   ดังกล่าวจริง โดยมีเงินหมุนเวียนประมาณ 200 ล้านบาทต่อเดือน จึงได้ร่วมกับชุด ศปอส.ตร. สืบสวนขยายผลและออกหมายค้นเข้าทำการจับกุมผู้ต้องหาพร้อมของกลางจำนวน 4 จุด ในพื้นที่กรุงเทพฯ นนทบุรี และประจวบคีรีขันธ์
โดยสามารถจับกุมผู้ต้องหาได้ 7 คน อายุระหว่าง 26-39 ปี พร้อมตั้งข้อกล่าวหาว่า “ร่วมกันจัดให้มีการเล่นหรือทำอุบายล่อ ช่วยประกาศโฆษณาหรือชักชวนโดยทางตรงหรือทางอ้อมให้ผู้อื่นเข้าเล่นการพนัน(ออนไลน์)ในการเล่นซึ่งมิได้รับอนุญาตจากเจ้าพนักงาน”
ในการเข้าตรวจค้นครั้งนี้ ได้ยึดของกลางมูลค่ารวมเกือบ 20 ล้านบาท ได้แก่ สมุดบัญชี  บัตรกดเงินคอมพิวเตอร์ อาวุธปืนสั้น รถยนต์ รวมถึงเงินสด  595,000 บาท และเงินสดค้างอยู่ในบัญชีของผู้ต้องหาจำนวน  1.6 ล้านบาท
“ผมกำชับให้ทุกหน่วยงานร่วมกันปราบปรามการพนันทุกรูปแบบ และบังคับใช้กฎหมายอย่างเข้มข้นอย่างต่อเนื่อง เพราะการพนันถือเป็นปัญหาระดับชาติ และส่งผลไปสู่ปัญหาในครอบครัว เนื่องจากมีการมอมเมาประชาชนทั้งผู้ใหญ่ และเยาวชน สร้างความเสียหายมากมายทั้งในแง่เศรษฐกิจ และสังคม
เรื่องนี้ผมจะดำเนินการอย่างเด็ดขาด เพราะต้องการให้ใช้โซเชียล สังคมออนไลน์ กันอย่างสร้างสรรค์ และมีประโยชน์ให้มากที่สุด" นายชัยวุฒิกล่าว
พร้อมกันนี้ อยากขอความร่วมมือจากประชาชน หากพบเห็นการกระทำความผิดหรือพบเบาะแสเกี่ยวกับการพนันออนไลน์ สามารถแจ้งเข้ามาได้ที่เพจอาสาจับตาออนไลน์ https://m.facebook.com/DESMonitor/ ตลอด 24 ชั่วโมง โดยข้อมูลจะถูกปิดเป็นความลับ
***********

ที่มา : https://www.thaigov.go.th/news/contents/details/42853