รัฐบาลไทย-ข่าวทำเนียบรัฐบาล-รัฐบาลสนับสนุนบริจาคเงินผ่าน e- Donation เข้ากองทุนเพื่อความเสมอภาคทางการศึกษา ช่วยนักเรียนยากจน ขยายสิทธิประโยชน์ภาษีถึงปี 66 หักลดหย่อนภาษีได้ 2 เท่า


วันพุธที่ 30 มิถุนายน 2564
พิมพ์
รัฐบาลสนับสนุนบริจาคเงินผ่าน e- Donation เข้ากองทุนเพื่อความเสมอภาคทางการศึกษา ช่วยนักเรียนยากจน ขยายสิทธิประโยชน์ภาษีถึงปี 66 หักลดหย่อนภาษีได้ 2 เท่า
รัฐบาลสนับสนุนบริจาคเงินผ่าน e- Donation เข้ากองทุนเพื่อความเสมอภาคทางการศึกษา ช่วยนักเรียนยากจน ขยายสิทธิประโยชน์ภาษีถึงปี 66 หักลดหย่อนภาษีได้ 2 เท่า
วันนี้ (30 มิ.ย.64) นางสาวรัชดา ธนาดิเรก รองโฆษกประจำสำนักนายกรัฐมนตรี เปิดเผยหลังการประชุมคณะรัฐมนตรี (ครม.) เมื่อวันวานนี้ (29 มิถุนายน 2564) ว่า ครม.อนุมัติขยายเวลาการให้สิทธิประโยชน์ทางภาษี สำหรับบุคคลธรรมดาและบริษัทหรือห้างหุ้นส่วนนิติบุคคลที่บริจาคเงินหรือทรัพย์สินให้แก่กองทุนเพื่อความเสมอภาคทางการศึกษา (กสศ.) โดยสามารถหักลดหย่อนหรือหักเป็นรายจ่ายได้ 2 เท่าของจำนวนเงินที่บริจาค ผ่านระบบอิเล็กทรอนิกส์ (e- Donation) ของกรมสรรพากร ตั้งแต่วันที่ 1 มกราคม 2564 ถึง 31 ธันวาคม 2566 (จากเดิมที่สิ้นสุด 31 ธันวาคม 2563) รวมทั้งเพิ่มเติมการยกเว้นภาษีมูลค่าเพิ่ม ภาษีธุรกิจเฉพาะ และอากรแสตมป์ สำหรับเงินได้ที่ได้รับจากการโอนทรัพย์สิน หรือการขายสินค้า หรือสำหรับการกระทำตราสารอันเนื่องมาจากการบริจาคให้แก่กองทุนฯ ทั้งนี้ กสศ. จัดตั้งขึ้นเพื่อใช้ในการช่วยเหลือนักเรียนผู้ขาดแคลนทุนทรัพย์ช่วยลดความเหลื่อมล้ำในการศึกษา และพัฒนาคุณภาพประสิทธิภาพครู ซึ่งได้รับการจัดสรรงบประมาณจากรัฐ หรือจากผู้บริจาคทรัพย์สินเข้ากองทุน โดยดำเนินการในลักษณะการอุดหนุนช่วยเหลือ การส่งเสริมโอกาสทางการศึกษา (มอบทุนการศึกษาและพัฒนาคุณภาพ) และการศึกษาวิจัยนวัตกรรม
สำหรับการดำเนินงานของกองทุนเพื่อความเสมอภาคทางการศึกษาในปี 2563 กสศ. ได้ช่วยเหลือโดยตรงไปแล้ว 1.07 ล้านคน ในส่วนของเงินบริจาคเข้ากองทุนในช่วงปี พ.ศ.2562-2563 มีจำนวน 23.71 ล้านบาท  กสศ. ได้นำเงินบริจาคไปใช้ในการช่วยเหลือนักเรียนรวมทั้งสิ้น 46,331 คน แบ่งเป็น (1)นักเรียนยากจนพิเศษที่มีภาวะทุพโภชนาการ จำนวน 40,167 คน (2)นักเรียนยากจนพิเศษและเด็กนอกระบบการศึกษา จำนวน 3,066 คน ที่ได้รับผลกระทบจากโควิด19 ให้กลับเข้าสู่ระบบการศึกษา สามารถพัฒนาตนเองได้อย่างเต็มศักยภาพ (3)นักเรียนยากจนและพิการ 1,298 คน ได้รับการช่วยเหลือเพื่อแบ่งเบาภาระครัวเรือนในช่วงสถานการณ์โควิด19 และป้องกันไม่ให้หลุดออกจากระบบ และ (4)นักเรียนยากจนพิเศษที่มีภาวะทุพโภชนาการในพื้นที่ห่างไกล จำนวน 1,800 คน ให้ได้รับอาหารเช้าเพื่อการเรียนรู้ที่ดีขึ้นตลอด 1 ปี
-----------------

ที่มา : https://www.thaigov.go.th/news/contents/details/43262