รัฐบาลไทย-ข่าวทำเนียบรัฐบาล-กรมทางหลวง เร่งดำเนินการก่อสร้างทางหลวงหมายเลข 3191


วันศุกร์ที่ 10 กันยายน 2564
กรมทางหลวง เร่งดำเนินการก่อสร้างทางหลวงหมายเลข 3191
ตอนตำบลมาบตาพุด - อำเภอ นิคมพัฒนา รวมทางลอดจุดตัดทางหลวงหมายเลข 3191 จังหวัดระยอง
นายศักดิ์สยาม ชิดชอบ รัฐมนตรีว่าการกระทรวงคมนาคม ได้ขับเคลื่อนโครงสร้างพื้นฐาน
ด้านคมนาคมในพื้นที่เขตพัฒนาพิเศษภาคตะวันออก โดยมอบนโยบายให้หน่วยงานที่เกี่ยวข้องเร่งดำเนินโครงการก่อสร้างที่อยู่ในความรับผิดชอบให้แล้วเสร็จตามกำหนดเวลา เพื่อลดต้นทุนการขนส่งและระบบโลจิสติกส์ และช่วยกระตุ้นเศรษฐกิจโดยเฉพาะภาคอุตสาหกรรมและการท่องเที่ยว รวมถึงยกระดับโครงสร้างพื้นฐานในพื้นที่ในภาคตะวันออก เพื่อเตรียมพร้อมเข้าสู่ประชาคมเศรษฐกิจอาเซียน (ASEAN Economic Community : AEC) ตามนโยบายของรัฐบาล
กรมทางหลวง (ทล.) กระทรวงคมนาคม รับมอบนโยบายดังกล่าว โดยสำนักก่อสร้างสะพานได้
เร่งดำเนินการก่อสร้างทางหลวงหมายเลข 3191 ตอนตำบลมาบตาพุด - อำเภอนิคมพัฒนา รวมทางลอดจุดตัดทางหลวงหมายเลข 3191 กับทางหลวงหมายเลข 3375 (เดิม) (แยกนิคมพัฒนา) ระหว่าง กม. ที่ 0+000 - กม. ที่ 13+600 รวมระยะทาง 13.6 กิโลเมตร โดยมีจุดเริ่มต้นโครงการที่ตำบลมาบตาพุด สิ้นสุดที่อำเภอนิคมพัฒนา จังหวัดระยอง ซึ่งเป็นหนึ่งในโครงการพัฒนาระเบียงเศรษฐกิจพื้นที่ภาคตะวันออก (EEC) เพื่อลดปัญหาการจราจรคับคั่งบริเวณท่าเรือมาบตาพุด นอกจากนี้เส้นทางดังกล่าวยังควบคุมการจราจรด้วยระบบสัญญาณไฟจราจร ซึ่งเป็นทางแยกที่มักเกิดอุบัติเหตุบ่อยครั้ง ประกอบกับทางหลวงหมายเลข 3191 มีการใช้ความเร็วค่อนข้างสูง อีกทั้งบนทางหลวงหมายเลข 3375 มีปริมาณรถบรรทุกและรถขนาดใหญ่จำนวนมากจึงทำให้มีอัตราการเกิดอุบัติเหตุค่อนข้างสูงและส่งผลกระทบถึงการจราจรในเส้นทางใกล้เคียง ดังนั้นเพื่อเป็นการแก้ปัญหาดังกล่าว ทล. จึงจัดทำโครงการก่อสร้างทางหลวงสายดังกล่าวเพื่อให้การเดินทางไปสู่นิคมอุตสากรรมมาบตาพุดสะดวกรวดเร็วขึ้น โดยก่อสร้างขยายความกว้างของถนนและอุโมงค์ เพื่อยกระดับตามแนวทางหลวงหมายเลข 3 ข้ามทางหลวงหมายเลข 3375 กับทางหลวงหมายเลข 3191
สำหรับรูปแบบโครงการก่อสร้างเป็นมาตรฐานทางชั้นพิเศษจากเดิม 4 ช่องจราจรเป็น 6 ช่องจราจร  ผิวทางคอนกรีตเสริมเหล็ก กว้างช่องจราจรละ 3.50 เมตร ไหล่ทางด้านนอกกว้างข้างละ 2.50 เมตร แบ่งทิศทางการจราจร ไป - กลับ กว้างฝั่งละประมาณ 13 เมตร และก่อสร้างทางลอดแบบอุโมงค์ใต้ดิน (UNDERPASS) ขนาด 4 ช่องจราจร ไป - กลับ (แยกนิคมพัฒนา) พร้อมงานก่อสร้างสะพานคอนกรีตอัดแรง 2 แห่ง สะพานลอยคนเดินข้าม 2 แห่ง ก่อสร้างศาลาทางหลวงบริเวณสองข้างทาง เพื่ออำนวยความสะดวกให้กับประชาชนจำนวน 16 แห่ง พร้อมติดตั้งไฟฟ้าแสงสว่างตลอดเส้นทาง งบประมาณโครงการ 1,447,433,600 บาท ปัจจุบันการก่อสร้าง คืบหน้าแล้วกว่า 55% คาดว่าจะก่อสร้างแล้วเสร็จประมาณเดือนมิถุนายน 2565 ทั้งนี้เส้นทางดังกล่าวมีบางช่วงที่ดำเนินการและเปิดบริการเพื่ออำนวยความสะดวกแก่ประชาชนผู้ใช้เส้นทางแล้ว
เมื่อโครงการก่อสร้างแล้วเสร็จจะช่วยเพิ่มประสิทธิภาพการคมนาคมขนส่งและระบบโลจิสติกส์ ช่วยลดปัญหาการจราจรคับคั่งการขนส่งสินค้าบริเวณทางเข้าสู่ท่าเรือตำบลมาบตาพุด ช่วยยกระดับคุณภาพ การให้บริการ อำนวยความสะดวกในการเดินทางให้กับนักลงทุนและนักท่องเที่ยวในพี้นที่จังหวัดระยอง ตามแผนพัฒนาเศรษฐกิจและสังคมแห่งชาติในการเข้าสู่ AEC

ที่มา : https://www.thaigov.go.th/news/contents/details/45695