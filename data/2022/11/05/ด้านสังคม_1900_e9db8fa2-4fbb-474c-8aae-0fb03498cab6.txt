รัฐบาลไทย-ข่าวทำเนียบรัฐบาล-ดีอีเอส น้อมรำลึกถึงพระมหากรุณาธิคุณของพระบาทสมเด็จพระปรมินทรมหาจุฬาลงกรณ์ พระจุลจอมเกล้าเจ้าอยู่หัวฯ และสมเด็จพระราชปิตุลาบรมพงศาภิมุข เนื่องในวันสื่อสารแห่งชาติ พุทธศักราช ๒๕๖๕


วันพฤหัสบดีที่ 4 สิงหาคม 2565
ดีอีเอส น้อมรำลึกถึงพระมหากรุณาธิคุณของพระบาทสมเด็จพระปรมินทรมหาจุฬาลงกรณ์ พระจุลจอมเกล้าเจ้าอยู่หัวฯ และสมเด็จพระราชปิตุลาบรมพงศาภิมุข เนื่องในวันสื่อสารแห่งชาติ พุทธศักราช ๒๕๖๕
ดีอีเอส น้อมรำลึกถึงพระมหากรุณาธิคุณของพระบาทสมเด็จพระปรมินทรมหาจุฬาลงกรณ์ พระจุลจอมเกล้าเจ้าอยู่หัว จัดพิธีถวายพานพุ่มพระบรมราชานุสาวรีย์ฯ และพระอนุสาวรีย์ สมเด็จพระราชปิตุลาบรมพงศาภิมุข เนื่องในวันสื่อสารแห่งชาติ พุทธศักราช ๒๕๖๕
วันนี้ (4 สิงหาคม 2565) นายทศพล เพ็งส้ม ผู้ช่วยรัฐมนตรีประจำนายกรัฐมนตรี ปฏิบัติหน้าที่ประจำกระทรวงดิจิทัลเพื่อเศรษฐกิจและสังคม เป็นประธานในพิธีถวายพานพุ่มพระบรมราชานุสาวรีย์ พระบาทสมเด็จพระปรมินทรมหาจุฬาลงกรณ์ พระจุลจอมเกล้าเจ้าอยู่หัว เนื่องในวันสื่อสารแห่งชาติ พุทธศักราช 2565 โดยมีนางสาวอัจฉรินทร์ พัฒนพันธ์ชัย ปลัดกระทรวงดิจิทัลเพื่อเศรษฐกิจและสังคม นางสาวกรรวี สิทธิชีวภาค ผู้ตรวจราชการกระทรวงฯ และผู้แทนจากหน่วยงานในสังกัด กระทรวงดิจิทัลเพื่อเศรษฐกิจและสังคม เข้าร่วมพิธีด้วย ณ สำนักงานคณะกรรมการกิจการกระจายเสียง กิจการโทรทัศน์ และกิจการโทรคมนาคมแห่งชาติ (กสทช.) ถ.พหลโยธิน กทม.
ทั้งนี้หน่วยงานในสังกัดที่เข้าร่วมพิธี ได้แก่ สำนักงานสถิติแห่งชาติ สำนักงานคณะกรรมการดิจิทัลเพื่อเศรษฐกิจและสังคมแห่งชาติ บริษัท โทรคมนาคมแห่งชาติ จำกัด (มหาชน) บริษัท ไปรษณีย์ไทย จำกัด สำนักงานส่งเสริมเศรษฐกิจดิจิทัล สำนักงานพัฒนาธุรกรรมทางอิเล็กทรอนิกส์ และ กองบังคับการปราบปรามการกระทำความผิดเกี่ยวกับอาชญากรรมทางเทคโนโลยี เป็นต้น
ผู้ช่วยรัฐมนตรีประจำนายกรัฐมนตรี กล่าวว่า การจัดงานในครั้งนี้ ก็เพื่อรำลึกถึงพระมหากรุณาธิคุณของพระบาทสมเด็จพระปรมินทรมหาจุฬาลงกรณ์ พระจุลจอมเกล้าเจ้าอยู่หัว ซึ่งพระองค์ได้ทรงเป็นผู้วางรากฐานด้านการสื่อสารให้กับประเทศไทย ทรงเห็นความสำคัญของการสื่อสาร ว่าเป็นหัวใจสำคัญของการพัฒนาประเทศ เพื่อบำบัดทุกข์ บำรุงสุขแก่ราษฎรในพื้นที่ห่างไกล นับจากวันที่ ๔ สิงหาคม พุทธศักราช ๒๔๒๖ เป็นต้นมา ก็ได้มีการพัฒนาอย่างรวดเร็ว เช่น การนำรถไฟมาสนับสนุนกิจการไปรษณีย์ การนำเครื่องบินมาสนับสนุนการไปรษณีย์ ที่เรียกว่า รอยัลเมล์ และจากการก่อตั้งหน่วยงานดังกล่าว กิจการเทคโนโลยีด้านการสื่อสารของประเทศไทยก็ได้พัฒนาไปอย่างรวดเร็ว และต่อเนื่อง จนเป็นสิ่งจำเป็นและมีความสำคัญสำหรับการใช้ชีวิตของคนไทยในปัจจุบัน ซึ่งการสื่อสารโทรคมนาคมของประเทศไทยได้พัฒนาเจริญก้าวหน้ามาเป็นลำดับจนถึงทุกวันนี้ มีการจัดตั้งหน่วยงานที่เกี่ยวกับกิจการสื่อสารของทางราชการขึ้นอีกหลายหน่วยงาน เช่น กรมประชาสัมพันธ์ บริษัทวิทยุการบินแห่งประเทศไทย จำกัด และองค์การโทรศัพท์
แห่งประเทศไทย เป็นต้น
จากนั้น นายทศพล เพ็งส้ม ผู้ช่วยรัฐมนตรีประจำนายกรัฐมนตรีปฎิบัติหน้าที่ประจำกระทรวงดิจิทัลเพื่อเศรษฐกิจและสังคม เป็นประธานในพิธีถวายพานพุ่มหน้าพระอนุสาวรีย์ สมเด็จพระราชปิตุลาบรมพงศาภิมุข เจ้าฟ้าภาณุรังษีสว่างวงศ์ กรมพระยาภาณุพันธุวงศ์วรเดช เนื่องในวันสื่อสารแห่งชาติ ในการนี้ นางสาวอัจฉรินทร์ พัฒนพันธ์ชัย ปลัดกระทรวงดิจิทัลเพื่อเศรษฐกิจและสังคม ดร.ณัฐพล ณัฏฐสมบูรณ์ รองปลัดกระทรวงฯ และนางสาวกรรวี สิทธิชีวภาค ผู้ตรวจราชการกระทรวงฯ เข้าร่วมพิธีด้วย ณ บริเวณเกาะกลางน้ำ บมจ.โทรคมนาคมแห่งชาติ
**************************

ที่มา : https://www.thaigov.go.th/news/contents/details/57640