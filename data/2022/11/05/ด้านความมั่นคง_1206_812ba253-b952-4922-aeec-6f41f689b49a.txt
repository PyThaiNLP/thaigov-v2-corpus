รัฐบาลไทย-ข่าวทำเนียบรัฐบาล-​รมว.เฮ้ง รับลูกนายก ดีลเอกชนรายใหญ่พร้อมรับลูกจ้าง“ดารุมะ”


วันอังคารที่ 21 มิถุนายน 2565
พิมพ์
​รมว.เฮ้ง รับลูกนายก ดีลเอกชนรายใหญ่พร้อมรับลูกจ้าง“ดารุมะ”
กระทรวงแรงงาน รุกหารือ 4 เอกชนรายใหญ่ ไมเนอร์ ไทยเบฟ เซ็นทรัล เอ็ม บี ซี แลนด์ เผยพร้อมใจช่วยเหลือ ลูกจ้างร้านซูชิ “ดารุมะ” เตรียมตำแหน่งงานในร้านอาหารและงานอื่น ๆ ร่วม 5 พันอัตรา
นายสุชาติ ชมกลิ่น รัฐมนตรีว่าการกระทรวงแรงงาน เปิดเผยว่า พล.อ.ประยุทธ์ จันทร์โอชา นายกรัฐมนตรี และพล.อ.ประวิตร วงษ์สุวรรณ รองนายกรัฐมนตรี ซึ่งกำกับดูแลกระทรวงแรงงาน ห่วงใยลูกจ้างบริษัท ดารุมะ ซูชิ จำกัด สั่งการกระทรวงแรงงานเร่งช่วยเหลือให้ลูกจ้างได้รับสิทธิประโยชน์ความคุ้มครองตามกฎหมาย และเร่งหาตำแหน่งงานที่มีความคล้ายคลึงรองรับโดยตนได้มอบหมายกรมการจัดหางานลงพื้นที่หารือร่วมกับสถานประกอบการภาคเอกชนที่มีศักยภาพในการจ้างงานจำนวนมาก อาทิ ไมเนอร์ เซ็นทรัล ไทยเบฟ และเอ็ม บี ซี แลนด์ โดยเน้นตำแหน่งงานที่ลูกจ้างร้านซูชิสามารถทำงานได้ เช่น เชฟอาหารญี่ปุ่น ผู้จัดการร้านอาหาร/ร้านค้า พนักงานร้านอาหาร แคชเชียร์ แม่บ้าน พนักงานพาร์ทไทม์ เป็นต้น
นายสุชาติ กล่าวว่า เบื้องต้นบริษัทเอกชนรายใหญ่ทั้ง 4 แห่ง ตอบรับและได้แจ้งตำแหน่งงานที่มีความต้องการทั้งสิ้น 4,524 อัตรา ดังนี้
1. บริษัท ไมเนอร์ อินเตอร์เนชั่นแนล จำกัด (มหาชน) มีตำแหน่งงานว่าง 2,000 อัตรา ได้แก่ พนักงานครัว 600 อัตรา พนักงานบริการ 900 อัตรา ผู้จัดการร้าน 100 อัตรา ผู้ช่วยผู้จัดการร้าน 200 อัตรา พนักงานขาย 100 อัตรา พนักงานประจำสำนักงานใหญ่ 100 อัตรา
2.บริษัท เซ็นทรัล รีเทล คอร์ปอเรชั่น จำกัด (มหาชน) มีตำแหน่งงานว่างกว่า 1,000 อัตรา ในตำแหน่งพนักงานหน้าร้านกว่า 500 อัตรา พนักงานออฟฟิศกว่า 150 อัตรา และพนักงานบริการร้านอาหารกว่า 100 อัตรา
3.บริษัท ไทยเบฟเวอเรจ จำกัด (มหาชน) มีตำแหน่งงานว่าง 200 อัตรา อาทิ ผู้จัดการร้านอาหาร ผู้จัดการร้านค้า หัวหน้าเชฟ เชฟอาหารญี่ปุ่น เชฟอาหารจีน เชฟเบเกอรี่ บาร์เทนเดอร์ แคชเชียร์ พนักงานบริการ เพื่อทำงานในร้านอาหารเครือไทยเบฟเวอเรจ
4.บริษัท เอ็ม บี ซี แลนด์ จำกัด ภายใต้การบริหารของ OR
ต้องการแรงงานเข้ามาทำงานในสถานประกอบการ จำนวน 1,324 อัตรา เพื่อทำงานในสถานีบริการน้ำมัน ปตท. สถานีบริการก๊าซ NGV. ร้านสะดวกซื้อ 7-Eleven ร้าน Cafe' Amazon ศูนย์บริการ FIT AUTO และร้าน Texas Chicken ในตำแหน่ง พนักงานบริการหน้าลาน (เติมน้ำมัน/ก๊าซ) พนักงานแคชเชียร์ แม่บ้าน ช่างยนต์ พนักงานประจำร้าน พนักงานพาร์ทไทม์ ผู้ช่วยผู้จัดการร้าน ผู้จัดการร้าน/ศูนย์บริการ เป็นต้น
ด้านนายไพโรจน์ โชติกเสถียร อธิบดีกรมการจัดหางาน กล่าวว่า วันนี้ผู้จัดการร้านดารุมะ ซูชิ ได้นำลูกจ้างจำนวน 50 คน มายื่นขอรับเงินประกันการว่างงานที่สำนักงานประกันสังคมกรุงเทพมหานครพื้นที่ 8 สำนักงานจัดหางานกรุงเทพมหานครพื้นที่ 3 จึงมาตั้งโต๊ะรับสมัครงาน เพื่อช่วยเหลือบรรเทาความเดือดร้อน ให้แก่ลูกจ้าง พร้อมแนะนำการใช้บริการสมัครงาน ผ่านเว็บไซต์ “ไทยมีงานทำ.doe.go.th” หรือแอปพลิเคชัน “ไทยมีงานทำ”เพื่อให้ลูกจ้างร้านซูชิทราบช่องทางการสมัครงานเพิ่มขึ้น สามารถเลือกสมัครงานทางออนไลน์ได้โดยไม่ต้องเดินทางซึ่งรวดเร็วและประหยัดค่าใช้จ่ายมากกว่า นอกจากนี้บนแพลตฟอร์ม “ไทยมีงานทำ” ยังให้บริการโดยไม่มีค่าใช้จ่าย สามารถค้นหาข้อมูลตำแหน่งงานที่เหมาะสมกับตัวเองมากที่สุด โดย Matching ตำแหน่งงานตามพื้นที่ และภูมิลำเนา รวมถึงจับคู่ตำแหน่งงานจากความรู้ ความสามารถ และทักษะที่มีอยู่
ทั้งนี้ ประชาชน คนหางานสามารถสอบถามรายละเอียดเพิ่มเติมได้ที่สำนักงานจัดหางานจังหวัดทุกจังหวัด สำนักงานจัดหางานกรุงเทพมหานครพื้นที่ 1 – 10 หรือที่สายด่วนกระทรวงแรงงาน โทร.1506 กด 2 กรมการจัดหางาน หรือสายด่วนกรมการจัดหางาน โทร. 1694

ที่มา : https://www.thaigov.go.th/news/contents/details/55949