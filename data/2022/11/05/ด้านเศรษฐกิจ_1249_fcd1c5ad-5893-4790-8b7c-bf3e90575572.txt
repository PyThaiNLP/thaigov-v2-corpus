รัฐบาลไทย-ข่าวทำเนียบรัฐบาล-การรถไฟแห่งประเทศไทยเปิดให้บริการเดินรถในเส้นทางสายเหนือที่ถูกน้ำท่วมเสียหาย


วันเสาร์ที่ 9 ตุลาคม 2564
การรถไฟแห่งประเทศไทยเปิดให้บริการเดินรถในเส้นทางสายเหนือที่ถูกน้ำท่วมเสียหาย
การรถไฟแห่งประเทศไทย (รฟท.) กระทรวงคมนาคม เปิดให้บริการเดินขบวนรถในเส้นทางสายเหนือ จำนวน 14 ขบวน หลังเจ้าหน้าที่เร่งดำเนินการซ่อมแซมทางรถไฟที่ได้ความเสียหายจากน้ำท่วม
การรถไฟแห่งประเทศไทย (รฟท.) กระทรวงคมนาคม เปิดให้บริการเดินขบวนรถในเส้นทางสายเหนือ จำนวน 14 ขบวน หลังเจ้าหน้าที่เร่งดำเนินการซ่อมแซมทางรถไฟที่ได้ความเสียหายจากน้ำท่วม โดยสามารถเปิดให้บริการได้ตามปกติในวันที่ 9 ตุลาคม 2564
นายนิรุฒ มณีพันธ์ ผู้ว่าการรถไฟแห่งประเทศไทย เปิดเผยว่า ตามที่เกิดอุทกภัยในพื้นที่หลายจังหวัดและส่งผลให้เกิดน้ำไหลเข้าท่วมทางรถไฟสายเหนือ ช่วงระหว่างสถานีบ้านหมอ - หนองโดน จังหวัดสระบุรี ได้รับความเสียหายไม่สามารถเดินรถผ่านได้ โดยได้งดเดินขบวนรถและปรับเปลี่ยนสถานีต้นทาง - ปลายทางเมื่อวันที่ 2 ตุลาคม 2564 นั้น
ล่าสุดเจ้าหน้าที่ฝ่ายการช่างโยธา และฝ่ายการอาณัติสัญญาณและโทรคมนาคมสามารถเข้าไปดำเนินการซ่อมแซมทางรถไฟและระบบอาณัติสัญญาณ รวมทั้ง ตรวจสอบสภาพทางให้มีความปลอดภัยสำหรับการเดินรถ และสามารถเปิดให้บริการเดินขบวนรถได้ตามปกติ จำนวน 14 ขบวน ดังนี้
- ขบวนรถด่วนพิเศษที่ 9/10 กรุงเทพ - เชียงใหม่ - กรุงเทพ
- ขบวนรถด่วนพิเศษที่ 7/8 กรุงเทพ - เชียงใหม่ - กรุงเทพ
- ขบวนรถเร็วที่ 109/102 กรุงเทพ - เชียงใหม่ - กรุงเทพ
- ขบวนรถธรรมดาที่ 201/202 กรุงเทพ - พิษณุโลก - กรุงเทพ
- ขบวนรถธรรมดาที่ 211/212 กรุงเทพ - ตะพานหิน - กรุงเทพ
- ขบวนรถชานเมืองที่ 301/302 กรุงเทพ - ลพบุรี - กรุงเทพ
- ขบวนรถชานเมืองที่ 317/318 กรุงเทพ - ลพบุรี - กรุงเทพ
อย่างไรก็ตาม รฟท. ได้มอบหมายให้ทุกหน่วยงานเตรียมแผนป้องกันและรับมือกับสถานการณ์น้ำท่วมในทุกพื้นที่เสี่ยง ทั้งในด้านการเดินรถ การซ่อมบำรุงทาง และระบบอาณัติสัญญาณ การลงพื้นที่เพื่อตรวจสอบความเสียหายของระบบต่าง ๆ การเตรียมความพร้อมของเจ้าหน้าที่ เครื่องมือ อุปกรณ์ให้สามารถลงพื้นที่ในการซ่อมบำรุงได้ทันที โดยให้เฝ้าระวังติดตามสถานการณ์ระดับน้ำตลอด 24 ชั่วโมง ทั้งนี้สามารถสอบถามรายละเอียดเพิ่มได้ที่ศูนย์บริการลูกค้าสัมพันธ์ หมายเลขโทรศัพท์ 1690 ตลอด 24 ชั่วโมง หรือ เฟซบุ๊ก แฟนเพจ ทีมพีอาร์การรถไฟแห่งประเทศไทย

ที่มา : https://www.thaigov.go.th/news/contents/details/46780