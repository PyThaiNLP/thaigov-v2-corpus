รัฐบาลไทย-ข่าวทำเนียบรัฐบาล-โฆษกรัฐบาลเผย นายกฯ ชื่นชม”มท.1”เดินหน้าแก้หนี้ภาคครัวเรือน ผ่านกลไกขจัดความยากจน


วันอาทิตย์ที่ 31 กรกฎาคม 2565
พิมพ์
โฆษกรัฐบาลเผย นายกฯ ชื่นชม”มท.1”เดินหน้าแก้หนี้ภาคครัวเรือน ผ่านกลไกขจัดความยากจน
โฆษกรัฐบาลเผย นายกฯ ชื่นชม”มท.1”เดินหน้าแก้หนี้ภาคครัวเรือน ผ่านกลไกขจัดความยากจนโดย ศจพ.อำเภอ  ให้คำปรึกษาแก้หนี้ปชช.  โดยเฉพาะกลุ่มเปราะบาง  ในช่วง 3 เดือนเศษ  แก้หนี้สำเร็จแล้วเพียบ
วันนี้ (31  ก.ค.65) นายธนกร วังบุญคงชนะ โฆษกประจำสำนักนายกรัฐมนตรี  เผยพลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ชื่นชมกระทรวงมหาดไทย ใช้กลไก "ศูนย์อำนวยการขจัดความยากจนและพัฒนาคนทุกช่วงวัยอย่างยั่งยืนตามหลักปรัชญาของเศรษฐกิจพอเพียงอำเภอ (ศจพ.อ.) และศูนย์ดำรงธรรมอำเภอ”  ช่วยประชาชนเข้าถึงแก้ไขปัญหาหนี้สินครัวเรือน ตามแนวทางคณะกรรมการกำกับการแก้ไขหนี้สินของประชาชนรายย่อย ควบคู่การเดินหน้าขจัดความยากจนและพัฒนาคนทุกช่วงวัยอย่างยั่งยืนตามหลักปรัชญาของเศรษฐกิจพอเพียงในมิติการแก้ไขปัญหาหนี้สินครัวเรือน  โดยล่าสุด  พลเอก อนุพงษ์ เผ่าจินดา รัฐมนตรีว่าการกระทรวงมหาดไทย รายงานการแก้ไขปัญหาหนี้สินครัวเรือนของประชาชน ผ่านกลไกศูนย์ดำรงธรรมอำเภอ   ตั้งแต่ 8 เมษายน -  21 กรกฎาคม 2565  มูลหนี้รวม 36,270,487.56 บาท รวม 296 ราย  จำแนกเป็นหนี้สินในระบบ 55 ราย มูลหนี้ 7,851,935.56 และหนี้สินนอกระบบ 241 คน 28,418,552 บาท ทั้งนี้ กระทรวงมหาดไทยจะเร่งเดินหน้าตามนโยบายและข้อสั่งการนายกรัฐมนตรี พลเอก ประยุทธ์  จันทร์โอชา ในการติดตามและให้ความช่วยเหลือประชาชนในการแก้ไขปัญหาหนี้สินครัวเรือนอย่างต่อเนื่อง
โดยประชาชนสามารถขอรับคำปรึกษาด้านการแก้ไขปัญหาหนี้สินครัวเรือนได้ที่ศูนย์ดำรงธรรมอำเภอ โทร. 1567 หรือติดต่อนายอำเภอ ปลัดอำเภอ กำนัน ผู้ใหญ่บ้าน และผู้นำชุมชน ในพื้นที่
"กระทรวงมหาดไทย ยังใช้กลไกทุกระดับในพื้นที่ ตั้งแต่ผู้ว่าราชการจังหวัดทุกจังหวัด นายอำเภอ ปลัดอำเภอ กำนันผู้ใหญ่บ้าน องค์กรปกครองส่วนท้องถิ่น รวมทั้งผู้นำชุมชน ประชาสัมพันธ์ ให้ประชาชนใช้ประโยชน์จากศูนย์อำนวยการขจัดความยากจนและพัฒนาคนทุกช่วงวัยอย่างยั่งยืนตามหลักปรัชญาของเศรษฐกิจพอเพียงอำเภอ (ศจพ.อ.) หรือศูนย์ดำรงธรรมอำเภอ  ในการขอรับคำปรึกษาหรือช่วยเหลือการแก้หนี้ครัวเรือน  ควบคู่ไปกับส่งเสริมให้ประชาชนพัฒนาตนเอง เพี่อให้บรรลุเป้าหมายของนายกรัฐมนตรี ในการแก้ไขปัญหาความยากจนในทุกระดับอย่างยั่งยืนด้วย" นายธนกร
——————

ที่มา : https://www.thaigov.go.th/news/contents/details/57435