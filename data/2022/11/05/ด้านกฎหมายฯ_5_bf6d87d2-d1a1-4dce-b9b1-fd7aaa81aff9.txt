รัฐบาลไทย-ข่าวทำเนียบรัฐบาล-กมธ.ปาล์มน้ำมัน ยื่นหนังสือ รมว.ยุติธรรม ขอดีเอสไอสอบชุมนุมสหกรณ์ปาล์มน้ำมันกระบี่ หลังพบกลุ่มบริหารทำขาดทุน 1,000 ล้าน


วันพุธที่ 16 มิถุนายน 2564
พิมพ์
กมธ.ปาล์มน้ำมัน ยื่นหนังสือ รมว.ยุติธรรม ขอดีเอสไอสอบชุมนุมสหกรณ์ปาล์มน้ำมันกระบี่ หลังพบกลุ่มบริหารทำขาดทุน 1,000 ล้าน
กมธ.ปาล์มน้ำมัน ยื่นหนังสือถึง รัฐมนตรีว่าการกระทรวงยุติธรรม ขอกรมสอบสวนคดีพิเศษสอบชุมนุมสหกรณ์ปาล์มน้ำมันกระบี่ พบมีพฤติกรรมข่มขู่ เชื่อมีทุจริตเพราะเดิมกำไรปีละ 300 ล้าน
เมื่อวานนี้ เวลา 14.30 น. ที่กระทรวงยุติธรรม นายสมศักดิ์ เทพสุทิน รัฐมนตรีว่าการกระทรวงยุติธรรม พร้อมด้วย พ.ต.ท.กรวัชร์ ปานประภากร อธิบดีกรมสอบสวนคดีพิเศษ (ดีเอสไอ) รับหนังสือจาก นายวีระกร คำประกอบ ส.ส.นครสวรรค์ พรรคพลังประชารัฐ ในฐานะประธานกรรมาธิการวิสามัญพิจารณาศึกษาการบริหารจัดการปาล์มน้ำมันอย่างเป็นระบบ นายสัณหพจน์ สุขศรีเมือง ส.ส.นครศรีธรรมราช พรรคพลังประชารัฐ และนายสาคร เกี่ยวข้อง ส.ส.กระบี่ พรรคประชาธิปัตย์
นายวีระกร กล่าวว่า ตนในฐานะประธาน กมธ.วิสามัญพิจารณาศึกษาการบริหารจัดการปาล์มน้ำมันอย่างเป็นระบบ ได้พบเห็นถึงปัญหาความเดือดร้อนของพี่น้องผู้ประกอบการและเกษตรกรชาวสวนปาล์มน้ำมัน โดยชุมนุมสหกรณ์ปาล์มน้ำมันจังหวัดกระบี่ ที่ถือเป็นองค์กรหลักในการกำหนดราคาปาล์ม แต่ที่ผ่านมามีคนกลุ่มหนึ่งเข้ามาบริหาร ทำให้จากเดิมที่สหกรณ์มีกำไรปีละประมาณ 200-300 ล้านบาท แต่เมื่อคนกลุ่มนี้เข้ามาบริหารกลับขาดทุนกว่า 1,000 ล้านบาท พนักงานไม่ได้รับเงินเดือน เกษตรกรที่นำปาล์มมาขายก็ไม่ได้เงิน จึงอยากให้ดีเอสไอช่วยตรวจสอบกรณีนี้ อยากให้เอาผิดนำเงินส่วนที่เขาโกงไปกลับคืนมา เพราะตนทราบมาว่ามีการใช้อิทธิพลข่มขู่คนในพื้นที่ด้วย
ด้านนายสมศักดิ์ กล่าวว่า เรื่องนี้ตนจะมอบหมายให้อธิบดีดีเอสไอตั้งทีมสอบสวนโดยเร็ว เพื่อตรวจสอบข้อเท็จจริงในกรณีดังกล่าว และขอข้อมูลประสานงานกับ กมธ.ฯ เพื่อให้เกิดความรวดเร็ว

ที่มา : https://www.thaigov.go.th/news/contents/details/42772