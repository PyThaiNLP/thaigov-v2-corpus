รัฐบาลไทย-ข่าวทำเนียบรัฐบาล-กรมทางหลวง ดำเนินการโครงการก่อสร้างทางหลวงหมายเลข 3 ในพื้นที่อำเภอบางบ่อ จังหวัดสมุทรปราการ ถึงอำเภอบางปะกง จังหวัดฉะเชิงเทรา


วันจันทร์ที่ 18 เมษายน 2565
กรมทางหลวง ดำเนินการโครงการก่อสร้างทางหลวงหมายเลข 3 ในพื้นที่อำเภอบางบ่อ จังหวัดสมุทรปราการ ถึงอำเภอบางปะกง จังหวัดฉะเชิงเทรา
เพื่อพัฒนาไปสู่การเป็นศูนย์กลางคมนาคมขนส่งของภูมิภาคอาเซียน เกิดวามสะดวกรวดเร็วในการเดินทาง ลดค่าใช้จ่ายและระยะเวลาในการเดินทาง ทำให้โครงข่ายทางหลวงและทางหลวงพิเศษระหว่างเมืองของประเทศมีความสมบูรณ์ยิ่งขึ้น
กรมทางหลวง (ทล.) กระทรวงคมนาคม โดย สำนักก่อสร้างทางที่ 1 ดำเนินการโครงการก่อสร้างทางหลวงหมายเลข 3 สาย บางปู - อำเภอบางปะกง ระหว่าง กม. ที่ 47+450 - 76+022 ระยะทาง 28.75 กิโลเมตร แล้วเสร็จ ในพื้นที่อำเภอบางบ่อ จังหวัดสมุทรปราการ ถึงอำเภอบางปะกง จังหวัดฉะเชิงเทรา ตามนโยบายของ นายศักดิ์สยาม ชิดชอบ รัฐมนตรีว่าการกระทรวงคมนาคม ที่ต้องการบูรณาการเขตพัฒนาพิเศษภาตะวันออก นำความเจริญมาสู่ทุกภูมิภาค ทล. ตระหนักถึงความสำคัญในการคมนาคมขนส่งที่มีความสะดวก รวดเร็ว และปลอดภัย พร้อมทั้งอำนวยความสะดวกในการเดินทางแก่ประชาชนและรองรับการพัฒนาทางหลวงรองรับพื้นที่เขตเศรษฐกิจพิเศษภาคตะวันออก ปัจจุบันทางหลวงหมายเลข 3 หรือถนนสุขุมวิท มีปริมาณการจราจรที่เพิ่มมากขึ้น ทล. จึงได้มีการปรับปรุงขยายช่องจราจรบนทางหลวงหมายเลข 3 สายบางปู - อำเภอบางปะกง ซึ่งเป็นทางหลวง ช่วงสุดท้ายที่ยังคงเป็น 2 ช่องจราจร มีโรงงานอุตสาหกรรมอยู่ในบริเวณพื้นที่เป็นจำนวนมาก จำเป็นต้องได้รับการพัฒนาโครงข่ายทางหลวงให้สมบูรณ์ต่อเนื่อง เพื่อเพิ่มประสิทธิภาพการให้บริการของทางหลวง การเดินทางและการขนส่งสินค้าได้รับความสะดวก รวดเร็ว ปลอดภัย และเป็นการพัฒนาโครงสร้างพื้นฐานตามยุทธศาสตร์การพัฒนาโครงการระเบียงเศรษฐกิจภาคตะวันออกโดยสามารถขนส่งสินค้าจากทางด้านจังหวัดฉะเชิงเทราและชลบุรี มาที่สมุทรปราการ และกรุงเทพฯ ได้อีกเส้นทางหนึ่ง
โครงการก่อสร้างสายแยกทางหลวงหมายเลข 3 สายบางปู - อำเภอบางปะกง แบ่งการก่อสร้างเป็น 5 ตอน ระหว่าง กม. ที่ 47+450 - 76+022 ระยะทางยาวประมาณ 28.75 กิโลเมตร ในพื้นที่อำเภอบางบ่อ จังหวัดสมุทรปราการ และอำเภอบางปะกง จังหวัดฉะเชิงเทรา โครงการดังกล่าวเป็นงานก่อสร้างขยายช่องจราจรบนทางหลวงหมายเลข 3 ก่อสร้างเป็นมาตรฐานทางชั้นพิเศษ 6 ช่องจราจร ขยายคันทางจาก 2 ช่องจราจร เป็น 6 ช่องจราจร (ไป - กลับ ข้างละ 3 ช่องจราจร) กว้างช่องละ 3.5 เมตร ผิวทางและไหล่ทางเป็นแอสฟัลท์คอนกรีต ไหล่ทางด้านนอกกว้าง 2.5 เมตร แบ่งทิศทางจราจรด้วยเกาะกลางแบบยก กว้าง 5.1 เมตร รวมคอนกรีตแบริออร์ กว้างข้างละ 0.7 เมตร พร้อมทั้งก่อสร้างคันกั้นน้ำและการติดตั้งไฟฟ้าแสงสว่าง เพื่อให้เกิดประโยชน์สูงสุด งบประมาณ 2,175,236,534 บาท
โครงการดังกล่าวก่อสร้างแล้วเสร็จจะช่วยเพิ่มประสิทธิภาพโครงข่ายโลจิสติกส์ของประเทศ เพื่อพัฒนาไปสู่การเป็นศูนย์กลางคมนาคมขนส่งของภูมิภาคอาเซียน เกิดวามสะดวกรวดเร็วในการเดินทาง ลดค่าใช้จ่ายและระยะเวลาในการเดินทาง ทำให้โครงข่ายทางหลวงและทางหลวงพิเศษระหว่างเมืองของประเทศมีความสมบูรณ์ยิ่งขึ้น ช่วยเพิ่มความปลอดภัยและลดการเกิดอุบัติเหตุบนถนน ช่วยแก้ไขปัญหาการจราจรติดขัด ทำให้เกิดการพัฒนาเศรษฐกิจสังคมของจังหวัดใกล้เคียง อีกทั้งยังเป็นโครงสร้างพื้นฐานสำคัญที่จะช่วยพัฒนาคุณภาพชีวิตความเป็นอยู่ของประชาชน
ในภูมิภาคให้ดีขึ้น ทล. ขอความร่วมมือผู้ใช้ทาง “ชีวิตวิถีใหม่ ขับขี่อย่างปลอดภัย ไร้อุบัติเหตุ” ขับขี่ด้วยความระมัดระวังเพื่อความปลอดภัยของตัวท่านและผู้ร่วมทาง ประชาชนสามารถสอบถามเส้นทางการเดินทางได้ที่สายด่วน ทล. โทร. 1586 (โทรฟรีทุกเครือข่ายตลอด 24 ชั่วโมง)

ที่มา : https://www.thaigov.go.th/news/contents/details/53686