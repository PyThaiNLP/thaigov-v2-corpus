รัฐบาลไทย-ข่าวทำเนียบรัฐบาล-มท. กำชับผู้ว่าฯ ทั่วประเทศ ขับเคลื่อนป้องกัน ปราบปราม และแก้ปัญหาการค้ามนุษย์ในทุกมิติ อย่างเข้มข้น ต่อเนื่อง พร้อมดึงภาคประชาชนร่วมเป็นเครือข่ายเฝ้าระวังการค้ามนุษย์ในพื้นที่


วันอาทิตย์ที่ 21 พฤศจิกายน 2564
พิมพ์
มท. กำชับผู้ว่าฯ ทั่วประเทศ ขับเคลื่อนป้องกัน ปราบปราม และแก้ปัญหาการค้ามนุษย์ในทุกมิติ อย่างเข้มข้น ต่อเนื่อง พร้อมดึงภาคประชาชนร่วมเป็นเครือข่ายเฝ้าระวังการค้ามนุษย์ในพื้นที่
มท. กำชับผู้ว่าฯ ทั่วประเทศ ขับเคลื่อนป้องกัน ปราบปราม และแก้ปัญหาการค้ามนุษย์ในทุกมิติ อย่างเข้มข้น ต่อเนื่อง พร้อมดึงภาคประชาชนร่วมเป็นเครือข่ายเฝ้าระวังการค้ามนุษย์ในพื้นที่ พบเห็นเบาะแส แจ้งสายด่วนศูนย์ดำรงธรรม 1567 หรือสายด่วน ปคม. 1191 ได้ตลอด
วันนี้ (21 พ.ย. 64) นายสุทธิพงษ์ จุลเจริญ ปลัดกระทรวงมหาดไทย เปิดเผยว่า จากรายงานสถานการณ์การค้ามนุษย์ ประจำปี ค.ศ. 2021 (Trafficking in Persons Report : TIP Report) เมื่อวันที่ 6 กรกฎาคม 2564 เผยแพร่โดยกระทรวงการต่างประเทศสหรัฐอเมริกาพบว่า ประเทศไทยถูกจัดให้อยู่ในระดับ Tier 2 Watch List (เฝ้าระวัง) ซึ่งรัฐบาลภายใต้การนำของ พลเอก ประยุทธ์ จันทร์โอชา นายกรัฐมนตรี ได้ให้ความสำคัญ และสั่งการไปยังทุกหน่วยงาน ให้เข้มงวด กวดขันอย่างจริงจังในทุกพื้นที่ที่รับผิดชอบ เพื่อช่วยกันแก้ไขปัญหาค้ามนุษย์ และในการประชุมคณะกรรมการประสานและกำกับการดำเนินงานป้องกันและปราบปรามการค้ามนุษย์ที่มี พลเอก ประวิตร วงษ์สุวรรณ รองนายกรัฐมนตรี เป็นประธาน ยังได้มีข้อสั่งการกำชับให้หน่วยงานที่เกี่ยวข้อง เพิ่มความเข้มงวดในการปฏิบัติภารกิจด้านการป้องกัน ปราบปราม และแก้ไขปัญหาการค้ามนุษย์อย่างเป็นรูปธรรม เพื่อลดปัญหาการค้ามนุษย์ในประเทศไทย
นอกจากนี้ พลเอก อนุพงษ์ เผ่าจินดา รัฐมนตรีว่าการกระทรวงมหาดไทย ยังได้เน้นย้ำในการประชุมมอบนโยบายผู้ว่าราชการจังหวัดทั่วประเทศ โดยต้องบูรณาการการทำงานร่วมกับหน่วยงานที่เกี่ยวข้อง ทั้งฝ่ายปกครอง ทหาร ตำรวจ และกลไกในระดับพื้นที่ กำนัน ผู้ใหญ่บ้าน ผู้บริหารองค์กรปกครองส่วนท้องถิ่น สมาชิกกองอาสารักษาดินแดน ให้ร่วมเฝ้าระวัง ตรวจสอบ ตรวจตรา เพื่อป้องกันและแก้ไขการค้ามนุษย์ในทุกพื้นที่อย่างเข้มข้น ต่อเนื่อง
นายสุทธิพงษ์ จุลเจริญ ปลัดกระทรวงมหาดไทย กล่าวต่ออีกว่า การป้องกันและแก้ไขปัญหาการค้ามนุษย์ในระดับพื้นที่ทั่วประเทศจะต้องเป็นไปอย่างเข้มข้น ต่อเนื่อง ตามนโยบายของรัฐบาล และข้อสั่งการของรัฐมนตรีว่าการกระทรวงมหาดไทย จึงได้สั่งการและเน้นย้ำไปยังผู้ว่าราชการจังหวัดทุกจังหวัดในการให้ความสำคัญกับการป้องกัน ปราบปราม และแก้ไขปัญหาการค้ามนุษย์ในมิติต่าง ๆ เช่น การสืบค้นข่าวสาร การติดตามจับกุม และขยายผลถึงขบวนการนำพา การลงโทษเจ้าหน้าที่รัฐที่มีส่วนเกี่ยวข้องอย่างเด็ดขาด และให้ประเมินสถานการณ์การค้ามนุษย์ภายในจังหวัดอย่างจริงจัง โดยเฉพาะอย่างยิ่งในประเด็นของการใช้แรงงานประมง การบังคับใช้แรงงาน เป็นต้น พร้อมกำชับไม่ให้ข้าราชการทุกระดับเข้าไปมีส่วนเกี่ยวข้องกับการค้ามนุษย์ นอกจากนี้ ก็ให้บูรณาการความร่วมมือกับหน่วยงานที่เกี่ยวข้องในการป้องกัน ปราบปราม และแก้ไขปัญหาการค้ามนุษย์อย่างเป็นรูปธรรม มีประสิทธิภาพและถูกต้องตามระเบียบ กฎหมาย และสร้างการรับรู้ โดยดึงภาคประชาชนร่วมเป็นเครือข่ายเฝ้าระวังการค้ามนุษย์ในพื้นที่
"กระทรวงมหาดไทยให้ความสำคัญในการป้องกันและแก้ไขปัญหาการค้ามนุษย์มาอย่างต่อเนื่อง ด้วยการดำเนินมาตรการป้องกันและปราบปรามอย่างเข้มข้นในทุกพื้นที่ โดยมีผู้ว่าราชการจังหวัดและนายอำเภอ ทำหน้าที่บูรณาการแก้ไขปัญหาร่วมกับหน่วยงานที่เกี่ยวข้อง มุ่งเน้นการลดอุปสงค์ อุปทานของขบวนการค้ามนุษย์ และการช่วยเหลือเยียวยาผู้เสียหายตามหลักมนุษยธรรม ทั้งนี้ หากพี่น้องประชาชนพบเห็นเบาะแสการค้ามนุษย์ สายด่วนศูนย์ดำรงธรรม โทร. 1567 หรือสายด่วนกองบังคับการปราบปรามการค้ามนุษย์ โทร. 1191 ได้ตลอด 24 ชั่วโมง" นายสุทธิพงษ์ กล่าวย้ำในตอนท้าย

ที่มา : https://www.thaigov.go.th/news/contents/details/48517