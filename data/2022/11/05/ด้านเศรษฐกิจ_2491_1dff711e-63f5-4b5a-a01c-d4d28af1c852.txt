รัฐบาลไทย-ข่าวทำเนียบรัฐบาล-กรมทางหลวงชนบท ปรับปรุงอาคารศูนย์ควบคุมการจราจรเพื่อการท่องเที่ยว จังหวัดเชียงใหม่


วันอังคารที่ 4 มกราคม 2565
กรมทางหลวงชนบท ปรับปรุงอาคารศูนย์ควบคุมการจราจรเพื่อการท่องเที่ยว จังหวัดเชียงใหม่
เพิ่มประสิทธิภาพการเดินทางท่องเที่ยวอย่างปลอดภัย ลดปัญหาการจราจรในสายทาง ตามนโยบายของรัฐมนตรีว่าการกระทรวงคมนาคม
กรมทางหลวงชนบท (ทช.) กระทรวงคมนาคม ปรับปรุงอาคารศูนย์ควบคุมการจราจร เพื่อการท่องเที่ยวแห่งแรกในจังหวัดเชียงใหม่ ยกระดับมาตรฐานความปลอดภัยและลดปัญหาการจราจรในสายทาง เพื่อเพิ่มประสิทธิภาพการเดินทางท่องเที่ยวภายในจังหวัด ด้วยระบบขนส่งและจราจรอัจฉริยะ (Intelligent Transportation System : ITS) ตามนโยบายของนายศักดิ์สยาม ชิดชอบ รัฐมนตรีว่าการกระทรวงคมนาคม ในการนำเทคโนโลยีมาใช้ในการพัฒนามาตรฐานความปลอดภัยในการเดินทางให้กับประชาชน
นายอภิรัฐ ไชยวงศ์น้อย อธิบดีกรมทางหลวงชนบท เปิดเผยว่า จังหวัดเชียงใหม่เป็นหนึ่งในจังหวัดที่มีปริมาณการเดินทางสูงโดยเฉพาะในช่วงเทศกาลและฤดูกาลท่องเที่ยวของทุกปี เนื่องจากมีการเดินทางท่องเที่ยวและเดินทางกลับภูมิลำเนาของประชาชนเป็นจำนวนมาก ส่งผลให้เกิดปัญหาการจราจรติดขัดในบางแห่ง และมีความเสี่ยงจากการเกิดอุบัติเหตุขณะสัญจรบนท้องถนนเพิ่มมากขึ้น โดย ทช. ได้คำนึงถึงความสำคัญด้านความปลอดภัยและการแก้ปัญหาการจราจรในอนาคตของจังหวัดเชียงใหม่ จึงได้ดำเนินการปรับปรุงอาคารศูนย์ควบคุมการจราจรเพื่อการท่องเที่ยวแห่งแรกในจังหวัดเชียงใหม่ ซึ่งเป็นศูนย์ควบคุมฯ ที่นำระบบขนส่ง และจราจรอัจฉริยะ (ITS) มาใช้ในการบริหารจัดการข้อมูลและควบคุมการจราจรให้มีประสิทธิภาพมากยิ่งขึ้น โดยศูนย์ควบคุมฯ ดังกล่าวเป็นการบูรณาการข้อมูลร่วมกันระหว่างแขวงทางหลวงชนบทเชียงใหม่กับหน่วยงานที่เกี่ยวข้อง อาทิ กรมทางหลวง องค์กรปกครองส่วนท้องถิ่น เพื่อเป็นศูนย์กลางในการควบคุมการจราจรของพื้นที่ต่าง ๆ ในจังหวัดเชียงใหม่ให้มีความเหมาะสมกับสถานการณ์แต่ละช่วงเวลา รองรับปริมาณการเดินทางท่องเที่ยว รวมถึงป้องกันและลดอุบัติเหตุที่อาจเกิดขึ้นในสายทางให้กับประชาชนผู้ใช้เส้นทาง นอกจากนี้ การนำเทคโนโลยี มาใช้ยังช่วยให้เจ้าหน้าที่สามารถเข้าถึงพื้นที่และดำเนินการแก้ไขปัญหาการจราจรได้อย่างรวดเร็วและสามารถประชาสัมพันธ์ข้อมูลการเดินทางสู่ผู้ใช้เส้นทางได้โดยตรงจากศูนย์ควบคุมฯ สำหรับบริเวณทางแยกและจุดเชื่อมโยงแหล่งท่องเที่ยวภายในจังหวัดเชียงใหม่ ทช. ได้ติดตั้งระบบ CCTV เพื่อนับปริมาณการจราจร พร้อมกับติดตั้งป้าย VMS สำหรับประชาสัมพันธ์ข้อมูลจราจรแบบ Real Time เพื่อให้ผู้ใช้เส้นทางทราบสภาพการจราจร ณ เวลาปัจจุบัน รวมทั้งมีการใช้งานระบบสัญญาณไฟจราจรอัจฉริยะที่สามารถปรับเปลี่ยนระยะเวลาของสัญญาณตามปริมาณจราจรในแต่ละช่วงเวลาได้ ซึ่งปัจจุบันอยู่ในระหว่างทดลองระบบควบคุมการจราจรผ่านศูนย์ควบคุมฯ และดำเนินการขยายผลการติดตั้งเพิ่มเติมไปยังแหล่งท่องเที่ยวและเส้นทางอื่น ๆ ในจังหวัดเชียงใหม่ อาทิ ทางหลวงชนบทสาย ชม.3024 อำเภอเชียงดาว ทางหลวงชนบทสาย ชม.4030 อุทยานแห่งชาติห้วยน้ำดัง และทางหลวงชนบทสาย ชม.4051 อำเภอแม่ริม ทั้งนี้ คาดว่าจะเปิดใช้งานศูนย์ควบคุมฯ อย่างเป็นทางการในช่วงต้นปี 2565 จึงนับว่าเป็นจุดเริ่มต้นสำคัญในการจัดตั้งศูนย์ควบคุมการจราจรเพื่อการท่องเที่ยว ด้วยการนำเทคโนโลยีมาช่วยบริหารจัดการข้อมูลจราจรบนเส้นทางในโครงข่ายทางหลวงชนบทได้อย่างมีประสิทธิภาพ เพื่อนำไปสู่การพัฒนามาตรฐานด้านการอำนวยความสะดวกปลอดภัยให้กับประชาชนในอนาคตต่อไป

ที่มา : https://www.thaigov.go.th/news/contents/details/50172