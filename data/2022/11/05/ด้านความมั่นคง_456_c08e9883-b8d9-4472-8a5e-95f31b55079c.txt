รัฐบาลไทย-ข่าวทำเนียบรัฐบาล-"​เอกอัครราชทูตภูฏานเข้าเยี่ยมคำนับปลัดกระทรวงกลาโหม"


วันพฤหัสบดีที่ 18 พฤศจิกายน 2564
"​เอกอัครราชทูตภูฏานเข้าเยี่ยมคำนับปลัดกระทรวงกลาโหม"
ในวันพฤหัสบดีที่ 18 พฤศจิกายน 2564 เวลา 11.00 น. นายคินซัง ดอร์จี (Kinzang Dorji) เอกอัครราชทูตภูฏาน ประจำกรุงเทพฯ พร้อมคณะ เดินทางเข้าเยี่ยมคำนับ พลเอก วรเกียรติ รัตนานนท์ ปลัดกระทรวงกลาโหม
ณ ห้องพระบารมีปกเกล้า ในศาลาว่าการกลาโหม ในโอกาสของการเตรียมการส่งมอบยานเกราะล้อยางที่ได้จัดซื้อจากบริษัท ไทยดีเฟนส์อินดัสตรี จำกัด ซึ่งเป็นบริษัทที่ร่วมกันจัดตั้งขึ้นระหว่าง สถาบันเทคโนโลยีป้องกันประเทศ(สทป.) กับบริษัท ชัยเสรี เม็ททอล แอนด์ รับเบอร์ จำกัด และจะมีการส่งมอบยานเกราะล้อยางแบบ 4x4 จำนวน 15 คัน ในวันศุกร์ที่ 19 พ.ย. 64 ให้กับภูฏาน เพื่อไปสนับสนุนการปฏิบัติในภารกิจรักษาสันติภาพหน่วยงาน United Nations Multidimensional Integrated Stabilization Mission(MINUSCA) ของสหประชาชาติ ณ สาธารณรัฐแอฟริกา ในห้วงเดือนธันวาคม 64 ซึ่งถือเป็นโอกาสอันดีในการพัฒนาความสัมพันธ์และความร่วมมือทางการทหารระหว่างทั้งสองประเทศ
สำหรับไทยกับภูฏานมีความสัมพันธ์ทางการฑูตกันมา 32 ปี มีความใกล้ชิดระหว่างราชวงศ์ของทั้งสองประเทศ ซึ่งได้ดำเนินมาอย่างยาวนานบนพื้นฐานมิตรภาพอันยั่งยืนระหว่างประชาชนทั้งสองประเทศ นอกจากนี้ไทยกับภูฏาน ยังมีความเชี่อมโยงกันทางพุทธศาสนา สังคม วัฒนธรรม และมีความร่วมมือทางวิชาการที่แน่นแฟ้น ซึ่งนับเป็นเสาหลักของการดำเนินความสัมพันธ์ระหว่างกัน

ที่มา : https://www.thaigov.go.th/news/contents/details/48409