รัฐบาลไทย-ข่าวทำเนียบรัฐบาล-รมต.อนุชา ลงพื้นที่ชัยนาท Kick off ปรับปรุงระบบไฟฟ้าลงดินถนนสายหลัก ตามโครงการ 1 จังหวัด 1 ถนน เฉลิมพระเกียรติฯ สร้างเมืองชัยนาทน่าอยู่


วันจันทร์ที่ 23 พฤษภาคม 2565
พิมพ์
รมต.อนุชา ลงพื้นที่ชัยนาท Kick off ปรับปรุงระบบไฟฟ้าลงดินถนนสายหลัก ตามโครงการ 1 จังหวัด 1 ถนน เฉลิมพระเกียรติฯ  สร้างเมืองชัยนาทน่าอยู่
รมต.อนุชา ลงพื้นที่ชัยนาท Kick off ปรับปรุงระบบไฟฟ้าลงดินถนนสายหลัก ตามโครงการ 1 จังหวัด 1 ถนน เฉลิมพระเกียรติฯ  สร้างเมืองชัยนาทน่าอยู่
วันนี้ (23 พฤษภาคม 2565) เวลา 09.00 น. ที่บริเวณหน้าแขวงทางหลวงชัยนาท อ.เมือง จ.ชัยนาท นายอนุชา  นาคาศัย รัฐมนตรีประจำสำนักนายกรัฐมนตรี เป็นประธานเปิดงาน Kick off งานปรับปรุงระบบไฟฟ้าเป็นเคเบิลใต้ดิน ตามโครงการ 1 จังหวัด 1 ถนนเพื่อเฉลิมพระเกียรติ เนื่องในโอกาสมหามงคลพระราชพิธีบรมราชาภิเษก พระบาทสมเด็จพระวชิรเกล้าเจ้าอยู่หัว   โดยมี นายรังสรรค์ ตันเจริญ ผู้ว่าราชการจังหวัดชัยนาท นายจรรยา วัฒนกุล รองผู้ว่าการสายงานการไฟฟ้าภาค 1 การไฟฟ้าส่วนภูมิภาค และหัวหน้าส่วนราชการจังหวัดชัยนาทร่วมให้การต้อนรับและร่วมกิจกรรม
รัฐมนตรีประจำสำนักนายกรัฐมนตรี กล่าวว่า การแก้ปัญหาความไม่เป็นระเบียบเรียบร้อยของสายไฟฟ้าและการสื่อสารบนเสาไฟฟ้า เป็นปัญหาระดับชาติที่มีมายาวนาน โครงการนี้จะช่วยให้ถนนหนทางมีระเบียบ เสริมสร้างทัศนียภาพให้สวยงาม สร้างเมืองให้น่าอยู่ เพราะถนนพหลโยธิน ถือเป็นเส้นทางคมนาคมหลักของ จ.ชัยนาท และบริเวณนี้ยังเป็นที่ตั้งของสถานที่สำคัญของจังหวัดหลายแห่ง ทั้งนี้ การนำสายไฟฟ้าลงใต้ดินจะพัฒนาเสถียรภาพ และประสิทธิภาพของระบบไฟฟ้าให้มีความมั่นคงรองรับความต้องการใช้ไฟฟ้าของภาคธุรกิจและหน่วยงานเอกชนในพื้นที่ ตลอดจนช่วยเพิ่มความปลอดภัยให้กับประชาชนในพื้นที่ตามนโยบายของ พลเอก ประยุทธ์ จันทร์โอชา นายกรัฐมนตรี ที่ได้มีนโยบายสั่งการให้เร่งดำเนินการนำสายไฟฟ้าลงดิน อย่างไรก็ตาม การสร้างบ้านเมืองให้น่าอยู่ สวยงาม ไม่เพียงแค่การปรับปรุงโครงสร้างพื้นฐานเท่านั้น ประชาชนใน จ.ชัยนาทต้องมีความร่วมมือกันรักษาและหวงแหนทรัพยากรในจังหวัด ร่วมช่วยกันสร้างเมืองชัยนาทให้เป็นระเบียบเรียบร้อย น่าอยู่ น่าเที่ยวต่อไป
สำหรับโครงการ 1 จังหวัด 1 ถนนเพื่อเฉลิมพระเกียรติ เนื่องในโอกาสมหามงคลพระราชพิธีบรมราชาภิเษก พระบาทสมเด็จพระวชิรเกล้าเจ้าอยู่หัว   เป็นโครงการที่กระทรวงมหาดไทย มีมติให้ดำเนินงานตามแผนงานขับเคลื่อนโครงการ 1 จังหวัด 1 ถนนเฉลิมพระเกียรติฯ  โดยได้รับการสนับสนุนจากการไฟฟ้าส่วนภูมิภาคในการดำเนินโครงการ และวางแผนการจัดระเบียบสายไฟฟ้า นำสายไฟฟ้าลงใต้ดิน และการติดตั้งไฟส่องสว่าง สำหรับจังหวัดชัยนาท ไฟฟ้าส่วนภูมิภาคจังหวัดชัยนาท ได้รับมอบหมายให้ดำเนินการปรับปรุงระบบไฟฟ้าเป็นเคเบิ้ลใต้ดินตาม จำนวน 1 เส้นทาง คือ ถนนพหลโยธิน ตั้งแต่สี่แยกแขวงการทางถึงสถานีขนส่งผู้โดยสารชัยนาท (แห่งใหม่) เป็นระยะทาง 1 กิโลเมตร ซึ่งเป็นเส้นทางเดียวกันกับถนนเฉลิมพระเกียรติของจังหวัดชัยนาท และเป็นเส้นทางหลักในการสัญจรของจังหวัด
--------------------------

ที่มา : https://www.thaigov.go.th/news/contents/details/54876