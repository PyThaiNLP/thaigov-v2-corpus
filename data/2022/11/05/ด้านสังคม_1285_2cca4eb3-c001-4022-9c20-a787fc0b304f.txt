รัฐบาลไทย-ข่าวทำเนียบรัฐบาล-สธ. ให้รพ. 14 จังหวัดช่วยดูแลผู้ติดเชื้อโควิดของ กทม. ที่รอเข้าระบบ แบบ “เจอ แจก จบ” เริ่ม 4 มี.ค.นี้


วันพฤหัสบดีที่ 3 มีนาคม 2565
สธ. ให้รพ. 14 จังหวัดช่วยดูแลผู้ติดเชื้อโควิดของ  กทม. ที่รอเข้าระบบ แบบ “เจอ แจก จบ” เริ่ม 4 มี.ค.นี้
กระทรวงสาธารณสุข สั่งการโรงพยาบาล 14 จังหวัดรอบ กทม. เพิ่มกำลังบริการคลินิกโรคทางเดินหายใจ ช่วยดูแลผู้ติดเชื้อโควิดใน กทม.ที่ยังรอเข้าระบบ สามารถรับบริการแบบผู้ป่วยนอก “เจอ แจก จบ” ได้ ตั้งแต่วันที่ 4 มีนาคมนี้ รองรับได้รวมวันละ 18,650 ราย
กระทรวงสาธารณสุข สั่งการโรงพยาบาล 14 จังหวัดรอบ กทม. เพิ่มกำลังบริการคลินิกโรคทางเดินหายใจ ช่วยดูแลผู้ติดเชื้อโควิดใน กทม.ที่ยังรอเข้าระบบ สามารถรับบริการแบบผู้ป่วยนอก “เจอ แจก จบ” ได้ ตั้งแต่วันที่ 4 มีนาคมนี้ รองรับได้รวมวันละ 18,650 ราย คาด 1-2 สัปดาห์ช่วยลดปัญหารอสาย ไม่ได้รับการติดต่อกว่า 3 หมื่นสายได้
วันนี้ (3 มีนาคม 2565) ที่ศูนย์แถลงข่าวสถานการณ์โรคติดเชื้อไวรัสโคโรนา 2019 กระทรวงสาธารณสุข จ.นนทบุรี นพ.เกียรติภูมิ วงศ์รจิต ปลัดกระทรวงสาธารณสุข พร้อมด้วย นพ.ธงชัย กีรติหัตถยากรรองปลัดกระทรวงสาธารณสุข แถลงข่าวการขยายบริการ “เจอ แจก จบ” รับผู้ป่วยโควิด 19 กลุ่มสีเขียวที่เพิ่มมากขึ้น ว่า จากข้อมูลสายด่วน สปสช. 1330 วันที่ 2 มีนาคม 2565 มีการโทรเข้าถึง 70,300 สาย ติดต่อเจ้าหน้าที่ 59,614 สาย เจ้าหน้าที่รับสายได้  29,688 สาย ที่เหลืออีกประมาณ 30,000 สาย ต้องรอสายนานหรือไม่ได้รับการติดต่อกลับ เพื่อบรรเทาความเดือดร้อนของผู้ติดเชื้อโควิด 19 พื้นที่ กทม.ที่ยังติดต่อ 1330 ไม่ได้หรือรอคอยนานกระทรวงสาธารณสุขจึงสั่งการให้โรงพยาบาลในสังกัด 14 จังหวัดรอบ กทม. ได้แก่ นนทบุรี, ปทุมธานี, พระนครศรีอยุธยา, สระบุรี, นครนายก, สิงห์บุรี, อ่างทอง, นครปฐม, สมุทรสงคราม, สมุทรสาคร, สุพรรณบุรี, สมุทรปราการ, ชลบุรี, ฉะเชิงเทรา, โรงพยาบาลสังกัดกรมสุขภาพจิตและสังกัดกรมควบคุมโรค เพิ่มศักยภาพให้การดูแลแบบผู้ป่วยนอก “เจอ แจก จบ” ให้เพิ่มขึ้น เริ่มตั้งแต่วันที่ 4 มีนาคม 2565 เป็นต้นไป รองรับบริการได้ประมาณ 18,650 รายต่อวัน
“วันนี้ได้มีการประชุมร่วมกับโรงพยาบาลในพื้นที่ 14 จังหวัดรอบ กทม. และสั่งการให้เตรียมพร้อมจัดบริการเจอแจกจบแล้ว โดยไม่ต้องกังวลว่าจะเป็นการข้ามเขต เพราะได้หารือกับระบบหลักประกันสุขภาพต่างๆ แล้วว่าสามารถมาดูแลรักษาในระบบผู้ป่วยนอกได้ ไม่ต้องเสียค่าใช้จ่ายใดๆ ซึ่งคาดว่าหากดำเนินการไปแล้วประมาณ 1-2 สัปดาห์ จะช่วยลดปัญหาการรอสาย ไม่ได้รับการติดต่อกลับลงได้ ทั้งนี้ การดูแลแบบผู้ป่วยนอกและกลับไปแยกกักตัวที่บ้าน สามารถทำได้ปลอดภัย เนื่องจากผู้ติดเชื้อขณะนี้เป็นสายพันธุ์โอมิครอน อาการไม่รุนแรง และการดูแลที่บ้านโอกาสที่อาการจะรุนแรงขึ้นมีน้อยมากประมาณ 0.5% เท่านั้น” นพ.เกียรติภูมิกล่าว
ด้าน นพ.ธงชัย กล่าวว่า ผู้ที่มีผลตรวจ ATK เป็นบวก ที่จะไปรับบริการ เจอ แจก จบที่โรงพยาบาลขอให้สวมหน้ากากอนามัย 2 ชั้น และปฏิบัติตนตามมาตราการป้องกันโรคตามที่กระทรวงสาธารณสุขกำหนดหรือเดินทางด้วยรถยนต์ส่วนตัวจะดีที่สุด เมื่อไปถึงคลินิกโรคทางเดินหายใจ (ARI Clinic) ของโรงพยาบาล จะได้พบแพทย์เพื่อประเมินอาการและความเสี่ยง ซึ่งส่วนใหญ่มักเป็นกลุ่มสีเขียว คือ ไม่มีอาการหรืออาการน้อยมากแพทย์จะพิจารณาจ่ายยา ซึ่งอาจเป็นฟ้าทะลายโจร ยาฟาวิพิราเวียร์ หรือยารักษาตามอาการ พร้อมทั้งให้ความรู้ในการดูแลแยกกักตัวเอง และแจกเบอร์โทรศัพท์เพื่อติดต่อกลับกรณีมีอาการมากขึ้นหรือมีข้อสงสัย ถือว่าได้เข้าสู่ระบบบริการสุขภาพ เรียบร้อย โดยจะได้รับการดูแลติดตามประเมินอาการภายใน 48 ชั่วโมง
************************************** 3 มีนาคม 2565

ที่มา : https://www.thaigov.go.th/news/contents/details/52170