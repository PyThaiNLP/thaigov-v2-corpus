รัฐบาลไทย-ข่าวทำเนียบรัฐบาล-กรมการขนส่งทางราง ลงพื้นที่ตรวจติดตามการให้บริการ ในระบบขนส่งทางราง และการดำเนินการตามมาตรการ COVID-19


วันอังคารที่ 4 มกราคม 2565
กรมการขนส่งทางราง ลงพื้นที่ตรวจติดตามการให้บริการ ในระบบขนส่งทางราง และการดำเนินการตามมาตรการ COVID-19
เพื่อตรวจการให้บริการต้อนรับการเดินทางกลับจากภูมิลำเนาของประชาชน หลังช่วงเฉลิมฉลองเทศกาลปีใหม่ปี 2565
นายพิเชฐ คุณาธรรมรักษ์ รองอธิบดีกรมการขนส่งทางราง กระทรวงคมนาคม พร้อมด้วยเจ้าหน้าที่ ขร. ลงพื้นที่ตรวจเตรียมความพร้อมการให้บริการประชาชนระบบในระบบขนส่งทางราง โดยเริ่มจากสถานีกลางบางซื่อ เพื่อตรวจความพร้อมการให้บริการประชาชน ของรถไฟฟ้าชานเมือง (สายสีแดง) ตามแผนการอำนวยความสะดวกและความปลอดภัยรองรับการเดินทางของประชาชนช่วงเทศากาลปีใหม่ 2565 ซึ่งมีนายสุเทพ พันธ์เพ็ง กรรมการผู้อำนวยการใหญ่บริษัท รถไฟฟ้า ร.ฟ.ท. จำกัด (รฟฟท.) และเจ้าหน้าที่ ให้การต้อนรับ และได้นั่งรถไฟฟ้าสายสีแดง เพื่อไปดูการจุดเชื่อมต่อรถไฟทางไกล ณ สถานีรถไฟฟ้ารังสิต
จากนั้น ได้เดินทางไปตรวจติดตามการให้บริการรถไฟทางไกล สถานีรถไฟกรุงเทพ (หัวลำโพง) เพื่อตรวจการให้บริการต้อนรับการเดินทางกลับจากภูมิลำเนาของประชาชน หลังช่วงเฉลิมฉลองเทศกาลปีใหม่ปี 2565 และการให้บริการอย่างต่อเนื่อง โดยตัวเลขผู้ใช้บริการรถไฟทางไกลในช่วงเดินทางกลับ (วันที่ 2 - 3 ม.ค. 65) อยู่ที่ประมาณ 8.8 หมื่นคน ซึ่งการให้บริการต่างๆ เป็นไปตามมาตรการของสาธารณสุข โดย ขร. ได้เน้นย้ำเรื่องการเข้มงวดการตรวจคัดกรองผู้ใช้บริการ เพื่อป้องกันการแพร่ระบาดของโรคติดเชื้อไวรัส COVID-19 ที่กลายพันธุ์เป็นสายพันธุ์โอมิครอน (Omicron) ที่สามารถแพร่ระบาดได้อย่างรวดเร็ว รวมทั้งการทำความสะอาดขบวนรถ จุดสัมผัสต่างๆ ให้เพิ่มความถี่ในการทำความสะอาด และการอำนวยความสะดวกต่างๆ เพื่อสร้างความมั่นใจต่อผู้ใช้บริการระบบขนส่งทางรางทุกกลุ่ม ทุกเพศ ทุกวัยต่อไป
กรมการขนส่งทางราง ห่วงใยผู้ใช้บริการระบบราง ปลอดภัย ห่างไกล  COVID-19

ที่มา : https://www.thaigov.go.th/news/contents/details/50198