รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม ร่วมเปิดการประชุมระดับชาติว่าด้วยธุรกิจกับสิทธิมนุษยชน ครั้งที่ ๕


วันเสาร์ที่ 18 ธันวาคม 2564
พิมพ์
รัฐมนตรีว่าการกระทรวงยุติธรรม ร่วมเปิดการประชุมระดับชาติว่าด้วยธุรกิจกับสิทธิมนุษยชน ครั้งที่ ๕
รัฐมนตรีว่าการกระทรวงยุติธรรม ร่วมเปิดการประชุมระดับชาติว่าด้วยธุรกิจกับสิทธิมนุษยชน ครั้งที่ ๕ ภายใต้ประเด็นการตรวจสอบสิทธิมนุษยชนอย่างรอบด้าน (Human Rights Due Diligence: HRDD)
ในวันศุกร์ที่ ๑๗ ธันวาคม ๒๕๖๔ ระหว่างเวลา ๑๓.๐๐ – ๑๗.๐๐ น. กระทรวงยุติธรรม โดยกรมคุ้มครองสิทธิและเสรีภาพ (กองสิทธิมนุษยชนระหว่างประเทศ) ร่วมกับ กรมยุโรป กระทรวงการต่างประเทศ คณะผู้แทนสหภาพยุโรปประจำประเทศไทย โครงการพัฒนาแห่งสหประชาชาติ สมาคมเครือข่ายโกลบอลคอมแพ็กแห่งประเทศไทย และสมาพันธ์เอสเอ็มอีไทย จัดการประชุมระดับชาติว่าด้วยธุรกิจกับสิทธิมนุษยชน ครั้งที่ ๕ ภายใต้ประเด็นการตรวจสอบสิทธิมนุษยชนอย่างรอบด้าน (Human Rights Due Diligence: HRDD) ผ่านระบบ Zoom Webinar โดยมีผู้เข้าร่วมประชุมฯ ประกอบด้วยผู้แทนภาคธุรกิจ จำนวนประมาณ ๑๘๐ คน เข้าร่วม ทั้งนี้ การประชุมฯ มีวัตถุประสงค์เพื่อสร้างความตระหนักรู้และความเข้าใจให้กับภาคธุรกิจเกี่ยวกับแนวคิดการตรวจสอบสิทธิมนุษยชนอย่างรอบด้าน แลกเปลี่ยนแนวคิดและประสบการณ์ในการตรวจสอบสิทธิมนุษยชนอย่างรอบด้าน  เรียนรู้แนวปฏิบัติที่ดี (Good Practice) และข้อท้าทายในการดำเนินการตรวจสอบสิทธิมนุษยชนอย่างรอบด้าน  ตลอดจนวิเคราะห์แนวโน้มกระแสโลกและทิศทางการขับเคลื่อนการตรวจสอบสิทธิมนุษยชนอย่างรอบด้านในประเทศไทย
สำหรับการประชุมในวันนี้ได้รับเกียรติจากนายสมศักดิ์ เทพสุทิน รัฐมนตรีว่าการกระทรวงยุติธรรม เป็นประธานกล่าวเปิดงาน ร่วมกับผู้แทนระดับสูงจากองค์กรร่วมจัด นอกจากนั้น ยังได้รับเกียรติจากผู้เชี่ยวชาญ ผู้แทนภาคธุรกิจ รวมถึงผู้แทนรัฐบาลทั้งจากประเทศไทยและต่างประเทศ ร่วมเป็นวิทยากรแลกเปลี่ยนมุมมอง แนวทาง และแน้วโน้มการตรวจสอบสิทธิมนุษยชนอย่างรอบด้านทั้งในระดับสากล และของประเทศไทย เพื่อให้ผู้เข้าร่วมการประชุมฯ ได้ตระหนักและเตรียมความพร้อมในการพัฒนาองค์กรเพื่อรองรับการตรวจสอบสิทธิมนุษยชนรอบด้านต่อไป

ที่มา : https://www.thaigov.go.th/news/contents/details/49608