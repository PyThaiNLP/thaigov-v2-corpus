รัฐบาลไทย-ข่าวทำเนียบรัฐบาล-สถาบันการบินพลเรือน จัดพิธีลงนามบันทึกข้อตกลงความร่วมมือว่าด้วยเรื่อง “การฝึกอบรมภาคปฏิบัติของหลักสูตรนายช่างภาคพื้นดิน ในสถานประกอบการจริง” กับบริษัท การบินไทย จำกัด (มหาชน)


วันศุกร์ที่ 22 กรกฎาคม 2565
สถาบันการบินพลเรือน จัดพิธีลงนามบันทึกข้อตกลงความร่วมมือว่าด้วยเรื่อง  “การฝึกอบรมภาคปฏิบัติของหลักสูตรนายช่างภาคพื้นดิน ในสถานประกอบการจริง” กับบริษัท การบินไทย จำกัด (มหาชน)
...
สถาบันการบินพลเรือน (สบพ.) รัฐวิสาหกิจสังกัด กระทรวงคมนาคม จัดพิธีลงนามบันทึกข้อตกลงความร่วมมือว่าด้วยเรื่อง “การฝึกอบรมภาคปฏิบัติของหลักสูตรนายช่างภาคพื้นดิน ในสถานประกอบการจริง”  กับบริษัท การบินไทย จำกัด (มหาชน) โดยมี นางสาวภัคณัฏฐ์  มากช่วย ผู้ว่าการสถาบันการบินพลเรือน และ นายสุวรรธนะ สีบุญเรือง ประธานเจ้าหน้าที่อาวุโส รักษาการแทน ประธานเจ้าหน้าที่บริหาร บริษัท การบินไทย จำกัด (มหาชน) เป็นผู้ร่วมลงนาม พร้อมด้วยนายเชิดพันธ์ โชติคุณ ประธานเจ้าหน้าที่สายช่าง บริษัท การบินไทย จำกัด (มหาชน) ร่วมเป็นสักขีพยาน และเรืออากาศโท ชิงชีพ บุรีรักษ์ กรรมการผู้แทน บริษัท การบินไทย จำกัด (มหาชน) ร่วมเป็นเกียรติในการลงนามครั้งนี้ด้วย เมื่อวันที่ 22 กรกฎาคม 2565  ณ สบพ. กรุงเทพฯ
การจัดพิธีลงนามครั้งนี้ เป็นการลงนามในบันทึกข้อตกลงร่วมมือว่าด้วยเรื่อง “การฝึกอบรมภาคปฏิบัติของหลักสูตรนายช่างภาคพื้นดิน ในสถานประกอบการจริง” โดยมีวัตถุประสงค์เพื่อร่วมกันผลิตบุคลากรช่างอากาศยานของไทยให้มีคุณภาพตรงตามความต้องการของอุตสาหกรรมการซ่อมบำรุงอากาศยาน และยกระดับมาตรฐานการฝึกอบรมการซ่อมบำรุงอากาศยานภาคปฏิบัติขั้นพื้นฐานในประเทศไทย พัฒนาทักษะการซ่อมบำรุงอากาศยานอย่างมีประสิทธิภาพ และเป็นปัจจุบันให้กับนักศึกษาสถาบันการบินพลเรือน โดยให้มีการฝึกอบรมในสถานประกอบการจริง รวมถึงพัฒนาศักยภาพของบุคลากรร่วมกันทั้งสองฝ่าย ได้แก่ ช่างอากาศยาน วิศวกรอากาศยาน และบุคลากรของสถานประกอบการ รวมทั้งบุคลากร ครูวิชาภาคพื้น และช่างของสถาบันการบินพลเรือน
นางสาวภัคณัฏฐ์  มากช่วย ผู้ว่าการสถาบันการบินพลเรือน  กล่าวว่า ความร่วมมือในครั้งนี้ จะสามารถส่งเสริม และสนับสนุนการจัดหลักสูตรนายช่างภาคพื้นดิน รวมถึงการพัฒนาบุคลากร การจัดหาอุปกรณ์และครุภัณฑ์ประกอบที่สนับสนุนและส่งเสริมการดำเนินงานได้ตามมาตรฐานในฐานะที่สถาบันการบินพลเรือนได้รับการรับรองให้เป็นสถาบันฝึกอบรมนายช่างภาคพื้นดินจากสำนักงานการบินพลเรือนแห่งประเทศไทย  โดยใช้ทรัพยากรร่วมกันของทั้งสองฝ่าย หรือ Synergy เพื่อส่งเสริมการดำเนินงานให้มีประสิทธิภาพ  อันนำไปสู่การเกิดผลสัมฤทธิ์  พร้อมนำเทคโนโลยี  และความเชี่ยวชาญของแต่ละหน่วยงานมาบูรณาการแลกเปลี่ยนเรียนรู้ทางด้านช่างอากาศยาน หรือสาขาอื่นที่เกี่ยวข้อง  อันจะก่อให้เกิดประโยชน์สูงสุด  และจะช่วยให้หลักสูตรที่ดำเนินการดังกล่าวมีมาตรฐาน เป็นที่ยอมรับทั้งในประเทศและต่างประเทศต่อไป

ที่มา : https://www.thaigov.go.th/news/contents/details/57159