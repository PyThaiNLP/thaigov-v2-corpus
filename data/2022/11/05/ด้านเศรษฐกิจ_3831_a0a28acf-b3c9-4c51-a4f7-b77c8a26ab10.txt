รัฐบาลไทย-ข่าวทำเนียบรัฐบาล-กรมธนารักษ์เปิดประมูลสรรหาผู้ลงทุนพัฒนาที่ดินราชพัสดุในพื้นที่เขตพัฒนาเศรษฐกิจพิเศษตาก มุกดาหาร และหนองคาย


วันพฤหัสบดีที่ 19 พฤษภาคม 2565
พิมพ์
กรมธนารักษ์เปิดประมูลสรรหาผู้ลงทุนพัฒนาที่ดินราชพัสดุในพื้นที่เขตพัฒนาเศรษฐกิจพิเศษตาก มุกดาหาร และหนองคาย
กรมธนารักษ์เปิดประมูลสรรหาผู้ลงทุนพัฒนาที่ดินราชพัสดุในพื้นที่เขตพัฒนาเศรษฐกิจพิเศษตาก มุกดาหาร และหนองคาย สร้างศักยภาพพื้นที่เขตพัฒนาเศรษฐกิจพิเศษ และกระจายความเจริญสู่ท้องถิ่น พร้อมเปิดขายเอกสารการลงทุน ระหว่างวันที่ 23 พ.ค. - 17 มิ.ย.2565
วันนี้ (19 พฤษภาคม 2565) ณ กรมธนารักษ์ นายประภาศ คงเอียด อธิบดีกรมธนารักษ์ เปิดเผยว่า คณะรักษาความสงบแห่งชาติได้แถลงยุทธศาสตร์สำคัญ 9 ด้าน เพื่อใช้เป็นหลักหรือแนวทางในการปฏิรูปและพัฒนาประเทศเพื่อให้เกิดการพัฒนาอย่างยั่งยืน สอดรับกับแผนยุทธศาสตร์ชาติ 20 ปี สร้างความเชื่อมโยงกับประเทศในภูมิภาคเพื่อความมั่นคงทางเศรษฐกิจและสังคม โดยผลักดัน ให้เกิดเขตพัฒนาเศรษฐกิจพิเศษชายแดนเพื่อยกระดับคุณภาพชีวิตและกระจายความเจริญสู่ท้องถิ่นโดยเร็ว อาศัยอำนาจตามความในมาตรา 44 ของรัฐธรรมนูญแห่งราชอาณาจักรไทย (ฉบับชั่วคราว) พุทธศักราช 2557 ได้มีคำสั่งหัวหน้าคณะรักษาความสงบแห่งชาติ ที่ 17/2558 สั่ง   ณ วันที่ 15 พฤษภาคม พ.ศ. 2558 เรื่อง การจัดหาที่ดินเพื่อใช้ประโยชน์ในเขตพัฒนาเศรษฐกิจพิเศษเพิกถอนที่ดินของรัฐประเภทอื่นให้ตกเป็นที่ราชพัสดุ ประกอบด้วย ตาก สระแก้ว ตราด มุกดาหาร และหนองคาย โดยมอบให้กรมธนารักษ์จัดให้หน่วยงานของรัฐใช้ประโยชน์ หรือจัดให้การนิคมอุตสาหกรรมแห่งประเทศไทย (กนอ.) หน่วยงานอื่นของรัฐ หรือเอกชนเช่า เพื่อใช้เป็นพื้นที่พัฒนา
อธิบดีกรมธนารักษ์กล่าวเพิ่มเติมว่า ในปี 2565 กรมธนารักษ์ได้กำหนดแผนเปิดประมูลเพื่อสรรหาเอกชนเข้าร่วมลงทุนพัฒนาที่ดินราชพัสดุ จำนวน 3 พื้นที่ ดังนี้
1. เขตพัฒนาเศรษฐกิจพิเศษตาก บนที่ดินราชพัสดุแปลงหมายเลขทะเบียนที่ ตก.590 ตำบลท่าสายลวด อำเภอแม่สอด จังหวัดตาก เนื้อที่ประมาณ 1,076-1-90.70 ไร่ โดยกำหนดการเรียกเก็บผลประโยชน์ตอบแทนเป็นค่าเช่าในอัตราไร่ละ 36,000 บาท/ปี คิดเป็นค่าเช่าปีละ 38,753,163 บาท (ปรับปรุงค่าเช่าร้อยละ 15 ทุก 5 ปี) และกำหนดค่าธรรมเนียมการประมูลเป็นเงิน 269,119,188 บาท มีกำหนดระยะเวลา การเช่า 50 ปี
2. เขตพัฒนาเศรษฐกิจพิเศษมุกดาหาร บนที่ดินราชพัสดุแปลงหมายเลขทะเบียนที่ มห.511 และ มห. 512 ตำบลคำอาฮวน อำเภอเมืองมุกดาหาร จังหวัดมุกดาหาร เนื้อที่ประมาณ 1,081-0-23.10 ไร่ กำหนดผลประโยชน์ ตอบแทนเป็นค่าเช่าในอัตราไร่ละ 1,800 บาท/ปี คิดเป็นค่าเช่าปีละ 1,945,904 บาท (ปรับปรุงค่าเช่าร้อยละ 9 ทุก 3 ปี) และกำหนดค่าธรรมเนียมการประมูล เป็นเงิน 32,431,733 บาท มีกำหนดระยะเวลาการเช่า 50 ปี
3. เขตพัฒนาเศรษฐกิจพิเศษหนองคาย บนที่ดินราชพัสดุแปลงหมายเลขทะเบียนที่ นค.1031 ตำบลสระใคร อำเภอสระใคร จังหวัดหนองคาย เนื้อที่ประมาณ 718-0-46 ไร่ กำหนดผลประโยชน์ ตอบแทนเป็นค่าเช่าในอัตรา ไร่ละ 2,100 บาท/ปี คิดเป็นค่าเช่าปีละ 1,508,042 บาท (ปรับปรุงค่าเช่าร้อยละ 9 ทุก 3 ปี) และกำหนดค่าธรรมเนียมการประมูลเป็นเงิน 25,134,025 บาท มีกำหนดระยะเวลา การเช่า 50 ปี
คุณสมบัติของผู้เสนอการลงทุน : เป็นนิติบุคคลตามกฎหมายไทย ทุนจดทะเบียนไม่ต่ำกว่า 50 ล้านบาท กรณีกิจการร่วมค้า (Joint Venture) เป็นการร่วมของธุรกิจที่มีมูลค่าทุนจดทะเบียนรวมกันไม่ต่ำกว่า 50 ล้านบาท และมีผลงานหรือประสบการณ์ในการพัฒนาอสังหาริมทรัพย์อย่างใดอย่างหนึ่ง อย่างน้อย 1 โครงการ
ทั้งนี้ กำหนดระยะเวลาการขายเอกสารการลงทุน ระหว่างวันที่ 23 พฤษภาคม 2565 ถึงวันที่ 17 มิถุนายน 2565 โดยติดต่อซื้อเอกสารการลงทุน ณ กองบริหารที่ราชพัสดุภูมิภาค กรมธนารักษ์ โทร. 0 2298 5363 และกำหนดให้ผู้ซื้อเอกสารการลงทุนยื่นซองเสนอโครงการลงทุน ณ กรมธนารักษ์ ในวันที่ 6 กันยายน 2565

ที่มา : https://www.thaigov.go.th/news/contents/details/54732