รัฐบาลไทย-ข่าวทำเนียบรัฐบาล-รัฐบาลพร้อมพิจารณาหาก “โค้ชเช” ยื่นเอกสารพร้อมหลักฐานขอสัญชาติไทยอย่างเป็นทางการ


วันอาทิตย์ที่ 25 กรกฎาคม 2564
พิมพ์
รัฐบาลพร้อมพิจารณาหาก “โค้ชเช” ยื่นเอกสารพร้อมหลักฐานขอสัญชาติไทยอย่างเป็นทางการ
รัฐบาลพร้อมพิจารณาหาก “โค้ชเช” ยื่นเอกสารพร้อมหลักฐานขอสัญชาติไทยอย่างเป็นทางการ
นายอนุชา บูรพชัยศรี โฆษกประจำสำนักนายกรัฐมนตรี เปิดเผยถึงความสำเร็จของนักกีฬาเทควันโดไทยในการแข่งขันกีฬาโอลิมปิกเกมส์ โตเกียว 2020 ซึ่งผู้ที่มีส่วนสำคัญในความสำเร็จครั้งนี้คือ ”โค้ชเช” หรือนายชเว ยอง ซอก (Mr. Choi Young Seok) หัวหน้าผู้ฝึกสอนนักกีฬาเทควันโดทีมชาติไทย ซึ่งได้ช่วยพัฒนากีฬาเทควันโดของไทยให้ได้รับการยอมรับว่ามีความก้าวหน้าเป็นอย่างมาก และถือเป็นอันดับต้นๆของโลกในขณะนี้ โดยมีผลงานสำคัญมากมาย ทั้งการนำทีมนักกีฬาเทควันโดทีมชาติไทยเข้าร่วมการแข่งขันในเอเชียนเกมส์ โอลิมปิกเกมส์ และรายการแข่งขันระดับโลกอื่น ๆ จนสร้างผลงานโดดเด่นได้รับเหรียญรางวัลอย่างต่อเนื่อง
ทั้งนี้ ในเบื้องต้นได้รับทราบจากการกีฬาแห่งประเทศไทย และสมาคมกีฬาเทควันโดแห่งประเทศไทย ว่าปัจจุบัน “โค้ชเช” ถือสัญชาติเกาหลีใต้ และได้แสดงความประสงค์ที่จะเปลี่ยนมาเป็นสัญชาติไทย แต่เนื่องจากที่ผ่านมาเอกสารและหลักฐานต่าง ๆ ซึ่งมีจำนวนมาก อาจยังรวบรวมได้ไม่ครบถ้วน จึงได้ชะลอการยื่นขออย่างเป็นทางการไว้ก่อน แต่ทราบว่าในขณะนี้ได้เตรียมเอกสารไว้จนเกือบครบแล้ว ดังนั้นเมื่อ “โค้ชเช” เดินทางกลับถึงประเทศไทยแล้ว จะเตรียมยื่นเอกสารพร้อมหลักฐานขอสัญชาติไทยอย่างเป็นทางการผ่านทางสำนักงานตำรวจแห่งชาติ เพื่อส่งต่อให้กระทรวงมหาดไทย พิจารณาต่อไป

ที่มา : https://www.thaigov.go.th/news/contents/details/44108