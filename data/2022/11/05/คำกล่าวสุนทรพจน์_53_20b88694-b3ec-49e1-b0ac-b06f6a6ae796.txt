รัฐบาลไทย-ข่าวทำเนียบรัฐบาล-คำปราศรัย พลเอก ประยุทธ์ จันทร์โอชา นายกรัฐมนตรี เนื่องใน “วันคนพิการสากล” ประจำปี 2564 วันศุกร์ที่ 3 ธันวาคม 2564


วันศุกร์ที่ 3 ธันวาคม 2564
พิมพ์
คำปราศรัย พลเอก ประยุทธ์ จันทร์โอชา นายกรัฐมนตรี เนื่องใน “วันคนพิการสากล” ประจำปี 2564 วันศุกร์ที่ 3 ธันวาคม 2564
คำปราศรัย พลเอก ประยุทธ์ จันทร์โอชา นายกรัฐมนตรี เนื่องใน “วันคนพิการสากล” ประจำปี 2564 วันศุกร์ที่ 3 ธันวาคม 2564
พี่น้องคนพิการและพี่น้องชาวไทยที่รักทุกท่าน
เนื่องในโอกาส “วันคนพิการสากล” วันที่ 3 ธันวาคม 2564 ผมขอส่งความระลึกถึงและความปรารถนาดีมายังพี่น้องคนพิการทุกคน
องค์การสหประชาชาติ กำหนดประเด็นหลัก ในปี 2564 ว่า “คนพิการร่วมนำการเปลี่ยนแปลงเพื่อการเข้าถึงโดยสะดวกถ้วนหน้า สู่โลกใหม่หลังโควิด - 19 อย่างยั่งยืน” โดยมุ่งเน้นและให้ความสำคัญต่อการมีส่วนร่วมของคนพิการในการป้องกัน พัฒนา และฟื้นฟูสังคมให้กลับคืนสู่สภาวะปกติภายหลังจากการแพร่ระบาดของเชื้อไวรัสโคโรนา 2019
รัฐบาลให้ความสำคัญในการพัฒนาศักยภาพทรัพยากรมนุษย์ของประเทศทุกคน และมีเจตนารมณ์มุ่งมั่นที่จะสร้างสังคมไทยให้เป็น “สังคมแห่งโอกาส” มีความเสมอภาคและเท่าเทียมกันในทุก ๆ ด้าน รวมทั้งสร้างความมั่นคงทางเศรษฐกิจและสังคมคุณภาพ โดยไม่ทอดทิ้งใครไว้ข้างหลัง โดยเฉพาะการดูแลคนพิการให้เข้าถึงสิทธิ สวัสดิการ และการได้รับการพัฒนาศักยภาพในทุก ๆ ด้านไปพร้อมกัน เพื่อให้มีคุณภาพชีวิตที่ดี สามารถอยู่ในสังคมได้อย่างมีความสุข
รัฐบาลได้ออกมาตรการต่าง ๆ เพื่อช่วยเหลือเยียวยาคนพิการอย่างต่อเนื่อง ทั้งในห้วงสถานการณ์การแพร่ระบาดของเชื้อไวรัสโคโรนา 2019 เช่น การพักชำระหนี้เงินกู้ยืมจากกองทุนส่งเสริมและพัฒนาคุณภาพชีวิตคนพิการ ระยะเวลา 2 ปี การกูยืมเงินกองทุนฯ คนพิการ (ฉุกเฉิน) คนละไม่เกิน 10,000 บาท โดยไม่ต้องมีผู้ค้ำประกัน และไม่มีดอกเบี้ย การขยายอายุบัตรประจำตัวคนพิการกรณีหมดอายุ ออกไปอีก 6 เดือน นับตั้งแต่บัตรประจำตัวคนพิการหมดอายุ การจัดตั้งโรงพยาบาลสนามสำหรับคนพิการ การช่วยเหลือคนพิการที่ติดเชื้อ และมีความเสี่ยงสูง ผ่านโครงการ “เรามีเรา” การช่วยเหลือเยียวยาคนพิการที่ติดเชื้อ คนละ 3,000 บาท และส่งเสริมให้คนพิการได้รับการฉีดวัคซีนป้องกันโควิด – 19
ในปี 2565 นี้ รัฐบาลมีแผนที่จะขับเคลื่อนงานด้านคนพิการ 3 ประเด็นหลัก คือ
1. การให้ความช่วยเหลือคนพิการกลุ่มเปราะบาง โดยการพัฒนาระบบการสำรวจความเป็นอยู่ของคนพิการและครอบครัว ผ่านกลไกการมีส่วนร่วมของภาครัฐ ภาคประชาสังคม และเครือข่ายอาสาสมัครทั่วประเทศ เพื่อให้คนพิการเข้าถึงระบบสวัสดิการที่พึงได้รับ พร้อมทั้งสนับสนุนกลไกครอบครัวอุปการะให้แก่คนพิการที่ไม่มีผู้ดูแล
2. การปฏิรูปการขึ้นทะเบียนคนพิการ เพื่อให้คนพิการได้รับสิทธิ สวัสดิการ และความช่วยเหลือ
ได้อย่างครอบคลุม ทั่วถึง โดยการพัฒนาแอปพลิเคชันแสดงตัวตนของคนพิการ หรือ “บัตรประจำตัวคนพิการดิจิทัล” ประเทศไทยถือเป็นประเทศในลำดับต้น ๆ ที่มีการใช้บัตรประจำตัวคนพิการดิจิทัล ซึ่งจะมีการ
เปิดใช้งานอย่างเป็นทางการในวันคนพิการสากลปีนี้
3. การพัฒนาระบบและศักยภาพคนพิการ เพื่อให้คนพิการมีงานทำ สามารถรองรับอาชีพในยุคดิจิทัล และการดำเนินชีวิตวิถีใหม่ โดยร่วมกับ Depa อบรมหลักสูตรออนไลน์การเป็น Youtuber หลักสูตรออนไลน์อื่น ๆ และหลักสูตรการขายบน platform ร่วมกับ LAZADA เพื่อเป็นการสร้างอาชีพให้คนพิการมีโอกาสทำงานยุคใหม่ในด้านปัญญาประดิษฐ์ รวมทั้งให้ความสำคัญเรื่องโมเดลเศรษฐกิจสู่การพัฒนาที่ยั่งยืน ซึ่งจะมีการพัฒนาศูนย์พัฒนาศักยภาพคนพิการให้เป็นศูนย์นำร่องเรื่องการเกษตร เพื่อเป็นการฝึกอาชีพให้กับคนพิการ
ผมขอเป็นกำลังใจให้ทุกท่าน ซึ่งถือเป็นหนึ่งในพลังสำคัญที่สามารถพัฒนาประเทศชาติให้เจริญก้าวหน้า และเนื่องในโอกาส “วันคนพิการสากล” ประจำปี 2564 ผมขออาราธนาคุณพระศรีรัตนตรัยและสิ่งศักดิ์สิทธิ์ทั้งหลาย อีกทั้งพระบารมีของพระบาทสมเด็จพระเจ้าอยู่หัว และสมเด็จพระนางเจ้า ฯ พระบรมราชินี โปรดดลบันดาลประทานพรให้ท่านและครอบครัว ตลอดจนเจ้าหน้าที่ผู้ปฏิบัติงานที่เกี่ยวข้องกับการสงเคราะห์ สวัสดิการ และการพัฒนาคุณภาพชีวิตคนพิการ ประสบแต่ความสุข ความเจริญ มีกำลังกาย กำลังใจที่เข้มแข็ง และสัมฤทธิผลในสิ่งที่พึงปรารถนาทุกประการโดยทั่วกัน
สวัสดีครับ

ที่มา : https://www.thaigov.go.th/news/contents/details/49035