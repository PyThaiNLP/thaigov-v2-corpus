รัฐบาลไทย-ข่าวทำเนียบรัฐบาล-กรมการขนส่งทางบก ร่วมกับ บริษัท พีทีจี เอ็นเนอยี จำกัด (มหาชน) เปิดจุดบริการพักรถบรรทุก PT Max Camp


วันอังคารที่ 30 พฤศจิกายน 2564
กรมการขนส่งทางบก ร่วมกับ บริษัท พีทีจี เอ็นเนอยี จำกัด (มหาชน) เปิดจุดบริการพักรถบรรทุก PT Max Camp
สำหรับพนักงานขับรถบรรทุกเข้าใช้บริการจอดพัก เพื่อความปลอดภัยในการใช้รถใช้ถนน
นายจิรุตม์ วิศาลจิตร อธิบดีกรมการขนส่งทางบก กระทรวงคมนาคม ลงพื้นที่เยี่ยมชมจุดบริการพักรถสำหรับรถบรรทุก PT Max Camp ภายในสถานีบริการพีที สาขาวังน้อย 5 จังหวัดพระนครศรีอยุธยา โดยมีนายรังสรรค์ พวงปราง ผู้ช่วยกรรมการผู้จัดการใหญ่ และคณะผู้บริหารของบริษัท พีทีจี เอ็นเนอยี จำกัด (มหาชน) ให้การต้อนรับ และนำเยี่ยมชมจุดบริการพักรถสำหรับรถบรรทุก พร้อมสิ่งอำนวยความสะดวกที่พนักงานขับรถบรรทุกสามารถเข้าใช้บริการภายในพื้นที่ PT Max Camp ที่บริษัท พีทีจี ได้พัฒนาขึ้นเพื่อรองรับการเป็นจุดพักรถขนาดใหญ่และการอำนวยความสะดวกต่าง ๆ ให้กับพนักงานขับรถโดยเฉพาะ ในวันที่ 30 พฤศจิกายน 2564 ณ สถานีบริการ พีที สาขาวังน้อย 5 จังหวัดพระนครศรีอยุธยา
นายจิรุตม์ วิศาลจิตร เปิดเผยว่า การสนับสนุนพื้นที่ภายในสถานีบริการพีที สำหรับเป็นจุดบริการพักรถบรรทุก กรมการขนส่งทางบก (ขบ.) ได้รับความร่วมมือจากบริษัท พีทีจี เอ็นเนอยี จำกัด (มหาชน) ซึ่งประกอบธุรกิจค้าปลีกน้ำมันและธุรกิจในเครืออีกหลากหลายประเภท โดยได้ให้การสนับสนุนพื้นที่ภายในสถานีบริการพีที สำหรับเป็นจุดบริการพักรถสำหรับรถบรรทุก หรือ Max Camp พร้อมจัดเตรียมพื้นที่และสิ่งอำนวยความสะดวกต่าง ๆ ไว้ให้พนักงานขับรถบรรทุกเข้าใช้บริการ ทั้งนี้ ผู้ประกอบการขนส่งสินค้าที่ได้รับรองมาตรฐาน Q Mark ซึ่งปัจจุบันมีจำนวน 443 ราย และรถบรรทุกจำนวน 59,915 คัน จะได้รับสิทธิในการเข้าใช้ PT Max Camp โดยไม่เสียค่าใช้จ่าย โดยสถานีบริการพีที ที่มีจุดบริการพักรถบรรทุก จะมีป้ายข้อมูลและการบริการแสดงสัญลักษณ์ PT Max Camp ที่สามารถเห็นได้อย่างชัดเจน ภายในพื้นที่จัดให้มีสิ่งอำนวยความสะดวกต่าง ๆ สำหรับพนักงานขับรถบรรทุกโดยเฉพาะ ความร่วมมือดังกล่าวจะช่วยส่งเสริมพัฒนาระบบการขนส่งสินค้าทางถนนผ่านกลไกระบบมาตรฐาน Q Mark และร่วมสร้างความปลอดภัยในการใช้รถใช้ถนน สอดรับกับนโยบายของ ขบ. ด้านการเตรียมความพร้อมในการปฏิบัติหน้าที่ของพนักงานขับรถ ซึ่งพนักงานขับรถที่อยู่ระหว่างการปฏิบัติหน้าที่จะต้องมีเวลาพักผ่อนที่เพียงพอ มีจุดจอดพักรถบรรทุกที่เหมาะสมและปลอดภัย นอกจากนี้ ยังสามารถใช้เป็นพื้นที่รองรับสำหรับจอดพักรถบรรทุกและรถยนต์ของประชาชน ในช่วงเทศกาลปีใหม่ 2565 ที่กำลังจะมาถึงด้วย
นายรังสรรค์ พวงปราง ผู้ช่วยกรรมการผู้จัดการใหญ่ เปิดเผยว่า บริษัท พีทีจี เล็งเห็นถึงความสำคัญของการพัฒนาระบบการขนส่งสินค้าด้วยรถบรรทุก และการสนับสนุนระบบมาตรฐานคุณภาพบริการขนส่งด้วยรถบรรทุก หรือ Q Mark ของ ขบ. จึงได้ให้การสนับสนุนพื้นที่ภายในสถานีบริการพีที สำหรับเป็นจุดบริการพักรถสำหรับรถบรรทุก PT Max Camp โดยบริษัท พีทีจี ได้เปิดให้บริการ PT Max Camp ตั้งแต่ปี 2562 จนถึงปัจจุบันมีจุดบริการพักรถสำหรับรถบรรทุก PT Max Camp ในสถานีบริการพีที จำนวนทั้งสิ้น 42 แห่ง และกำลังขยายสาขาไปตามเส้นทางหลักทั่วประเทศ ซึ่งภายในพื้นที่ PT Max Camp มีการจัดเตรียมพื้นที่และสิ่งอำนวยความสะดวกต่าง ๆ ไว้รองรับ อาทิ พื้นที่พักผ่อน ห้องอาบน้ำ ห้องสุขา โทรทัศน์ เครื่องซักผ้า จุดชาร์จโทรศัพท์ สำหรับพนักงานขับรถบรรทุกรวมถึงการจัดพื้นที่ไว้ให้รถบรรทุกขนาดใหญ่
ได้จอดพักพร้อมไฟส่องสว่างในช่วงกลางคืนเพื่อเพิ่มความปลอดภัย นอกจากนี้ ภายในบริเวณของสถานีบริการ พีทียังมีร้านสะดวกซื้อ (Max Mart) และศูนย์ซ่อมบำรุงรถบรรทุก ไว้รองรับการเข้าใช้บริการของพนักงานขับรถบรรทุก และประชาชนทั่วไป
จากความร่วมมือและการสนับสนุนดังกล่าว ระหว่าง ขบ. กับ บริษัท พีทีจี เห็นได้ชัดเจนว่าภาคเอกชนให้ความสำคัญกับการพัฒนาและส่งเสริมระบบการขนส่งสินค้าให้เกิดความปลอดภัย ภายใต้กลไกระบบมาตรฐานคุณภาพบริการขนส่งด้วยรถบรรทุก Q Mark เพื่อทำให้ระบบการขนส่งสินค้าทางถนนของประเทศสามารถดำเนินการได้อย่างมีประสิทธิภาพ และเกิดความปลอดภัยในการใช้รถใช้ถนน

ที่มา : https://www.thaigov.go.th/news/contents/details/48886