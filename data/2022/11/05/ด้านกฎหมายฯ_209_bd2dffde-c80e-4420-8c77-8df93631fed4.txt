รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม รับมอบหน้ากาก N95 2.1 ล้านชิ้น จากบริษัท ซิน เคอ หยวน สตีล เตรียมแจกจ่ายให้โรงพยาบาล 353 แห่ง พร้อมเผยเดือนนี้ราชทัณฑ์ได้วัคซีนเข็มแรกฉีดให้นักโทษครบ


วันศุกร์ที่ 17 กันยายน 2564
พิมพ์
รัฐมนตรีว่าการกระทรวงยุติธรรม รับมอบหน้ากาก N95 2.1 ล้านชิ้น จากบริษัท ซิน เคอ หยวน สตีล เตรียมแจกจ่ายให้โรงพยาบาล 353 แห่ง พร้อมเผยเดือนนี้ราชทัณฑ์ได้วัคซีนเข็มแรกฉีดให้นักโทษครบ
รัฐมนตรีว่าการกระทรวงยุติธรรม รับมอบหน้ากาก N95 2.1 ล้านชิ้น จากบริษัท ซิน เคอ หยวน สตีล เตรียมแจกจ่ายให้โรงพยาบาล 353 แห่ง พร้อมเผยเดือนนี้ราชทัณฑ์ได้วัคซีนเข็มแรกฉีดให้นักโทษได้ครบ ยันฟ้าทะลายโจรเพียงพอ
เมื่อเวลา 11.45 น. ที่กระทรวงยุติธรรม นายสมศักดิ์ เทพสุทิน รัฐมนตรีว่าการกระทรวงยุติธรรม พร้อมด้วย ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม ว่าที่ร.ต.ธนกฤต จิตรอารีย์รัตน์ เลขานุการ รมว.ยุติธรรม และ นายอายุตม์ สินธพพันธุ์ อธิบดีกรมราชทัณฑ์ รับมอบหน้ากากอนามัย N95 จำนวน 2,100,000 ชิ้น จากบริษัท ซิน เคอ หยวน สตีล จำกัด (ประเทศจีน) โดยมีนายเฉิน หลินฟง กรรมการบริษัท น.อ.มโน พันธุ์นักรบ ที่ปรึกษาบริษัท นายอิสสระ โชติบุรการ และนางศิริเพ็ญ เกียรติเฟื่องฟู เป็นตัวแทนมอบ
นายสมศักดิ์ กล่าวว่า ตนพร้อมด้วยข้าราชการกระทรวงยุติธรรม จะนำหน้ากากอนามัยเหล่านี้ไปกระจายส่งต่อกับบุคลากรทางการแพทย์ ในพื้นที่ 34 จังหวัด มีโรงพยาบาลและโรงพยาบาลส่งเสริมสุขภาพตำบล 353 แห่ง เพื่อไว้ใช้ตามความจำเป็น ซึ่งหน้ากากอนามัย N95 มีราคาตกชิ้นละ 20 บาท คิดเป็นมูลค่ากว่า 4 ล้านบาทต้องขอขอบคุณบริษัท ซิน เคอ หยวน สตีล เป็นอย่างมาก ที่ห่วงใยสถานการณ์โควิดระบาดในขณะนี้
เมื่อถามว่า ความคืบหน้าเรื่องวัคซีนโควิดของกรมราชทัณฑ์ เป็นอย่างไรบ้าง นายสมศักดิ์ กล่าวว่า ทางกรมราชทัณฑ์ได้รับการจัดสรรวัคซีน 107,400  โดส​ ให้แก่เรือนจำในพื้นที่สีแดง​ 57  แห่ง​  ระหว่างวันที่​ 15-17​กันยายน 2564​ ส่วนเรือนจำที่เหลือ​​ 118,640 โดส​ จะจัดส่งระหว่างวันที่​ 20-24​ กันยายน 2564 โดยภายในเดือนกันยายนนี้น่าจะฉีดวัคซีนเข็มแรกให้ผู้ต้องขังทุกคนได้ครบ ส่วนวัคซีนเข็มที่สองเดือนหน้าจะมีการส่งมอบมาให้
เมื่อถามว่า การบริหารจัดการยาฟ้าทะลายโจรคืบหน้าอย่างไรบ้าง นายสมศักดิ์ กล่าวว่า ตอนนี้เรามียาฟ้าทะลายโจรที่กรมราชทัณฑ์ได้ผลิต จัดหาและใช้ภายในเรือนจำซึ่งมีครบสำหรับผู้ต้องขังทุกคน 100% แล้ว รวมทั้งของ ป.ป.ส. ที่ใช้การดัดแปลงเครื่องปั๊มยาบ้ามาผลิตแบบอัดเม็ด ซึ่งสัปดาห์หน้าจะมีการแจกจ่ายให้กับหมู่บ้านกองทุนแม่ของแผ่นดินด้วยเพื่อไว้ใช้สำรองในการรักษาโควิด
เมื่อถามถึงสถานการณ์โควิดภายในเรือนจำ นายสมศักดิ์ กล่าวว่า ในช่วงนี้ถือว่าเราควบคุมได้ดี เพราะเราเร่งการให้ยารักษา โดยเฉพาะฟ้าทะลายโจรที่เรามีเพียงพอสำหรับผู้ต้องขังทุกคน ทำให้สถานการณ์ต่างๆ ดีขึ้น และจากนี้เมื่อเราได้วัคซีนครบ การทำงานของเราจะง่ายขึ้น ทั้งนี้ การบริหารจัดการเราได้ทำงานอย่างแข็งขันโดยมี ท่านปลัดกระทรวงยุติธรรมช่วยดูแล รวมถึงการที่ข้าราชการและเจ้าหน้าที่ทุกคนทุ่มเททำงานอย่างขยันขันแข็งและเต็มที่

ที่มา : https://www.thaigov.go.th/news/contents/details/45927