รัฐบาลไทย-ข่าวทำเนียบรัฐบาล-กรมทางหลวง ดำเนินการคืนค่าปรับ 10 เท่า ผู้ที่ใช้งานระบบ M-FLOW ทุกราย และชะลอการปรับเงิน


วันพฤหัสบดีที่ 24 กุมภาพันธ์ 2565
กรมทางหลวง ดำเนินการคืนค่าปรับ 10 เท่า ผู้ที่ใช้งานระบบ M-FLOW ทุกราย และชะลอการปรับเงิน
ตั้งแต่วันที่ 24 ก.พ. 65 - 31 มี.ค. 65
นายศักดิ์สยาม ชิดชอบ รัฐมนตรีว่าการกระทรวงคมนาคม รับทราบปัญหาผลกระทบที่เกิดขึ้นกับประชาชน ที่ต้องเสียเงินค่าปรับ 10 เท่า กรณีที่จ่ายเงินค่าผ่านทางเกิน 2 วัน ในการใช้ช่องทาง ระบบ M-FLOW ที่ด่านธัญบุรี และด่านทับช้าง บนมอเตอร์เวย์หมายเลข 9 วงแหวนรอบนอกด้านตะวันออก (บางปะอิน - บางพลี) ตั้งแต่วันที่ 15 กุมภาพันธ์ 2565 จึงได้สั่งการให้กรมทางหลวงดำเนินการ ดังนี้
1. ให้กรมทางหลวง ชะลอการเรียกเก็บเงินค่าปรับ 10 เท่า สำหรับผู้ที่ไม่ได้สมัครเข้าเป็นสมาชิกใช้งานระบบ
M-FLOW ที่ชำระค่าธรรมเนียมผ่านทางหลังจากที่เข้ามาใช้งานในระยะเวลา 1 สัปดาห์ ทั้งนี้
เริ่มตั้งแต่วันที่ 24 กุมภาพันธ์ 2565 จนถึง 31 มีนาคม 2565
2. สำหรับผู้ที่ชำระค่าธรรมเนียมผ่านทาง และถูกปรับไปก่อนหน้านี้ ให้กรมทางหลวงคืนเงินค่าปรับให้ทุกราย
3. ให้กรมทางหลวงแก้ไขปัญหาที่เกิดขึ้น ที่ส่งผลกระทบเกิดความเดือดร้อน และความไม่สะดวก กับประชาชนผู้ใช้ทาง และประชาสัมพันธ์ให้เกิดการรับรู้การใช้งานระบบ M-FLOW มากขึ้นในทุกช่องทาง
กรมทางหลวง กระทรวงคมนาคม ขอเชิญชวนให้ผู้ใช้ทางสมัครลงทะเบียนเป็นสมาชิกระบบ M-FLOW ผ่านทาง Line OA โดยเพิ่มเพื่อนในไลน์ @mflowthai แล้วกดเลือกช่องสมัครเป็นสมาชิก โดยจ่ายเงินผ่านบัตรเครดิต ซึ่งวิธีนี้สามารถสมัครได้อย่างสะดวกรวดเร็ว ใช้เวลาไม่เกิน 2 นาที เท่านั้น ไม่มีเอกสารที่ยุ่งยาก และสมาชิกจะได้รับทราบข้อมูลข่าวสาร ส่วนลด และโปรโมชันต่าง ๆ ผ่านทาง Line OA นี้ หากสงสัยหรือต้องการสอบถามข้อมูลเพิ่มเติมได้ที่ Call Center โทร. 1586 กด 1

ที่มา : https://www.thaigov.go.th/news/contents/details/51887