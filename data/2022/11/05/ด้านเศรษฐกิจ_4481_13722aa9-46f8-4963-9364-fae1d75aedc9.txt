รัฐบาลไทย-ข่าวทำเนียบรัฐบาล-ผู้สูงวัยแห่ชมห้องตัวอย่างโครงการที่พักอาศัยผู้สูงอายุ รามาฯ-ธนารักษ์ แนะเพิ่มห้องขนาดใหญ่มากขึ้น


วันจันทร์ที่ 18 กรกฎาคม 2565
พิมพ์
ผู้สูงวัยแห่ชมห้องตัวอย่างโครงการที่พักอาศัยผู้สูงอายุ รามาฯ-ธนารักษ์ แนะเพิ่มห้องขนาดใหญ่มากขึ้น
DAD เผยมีผู้สนใจชมห้องตัวอย่างและจองสิทธิเป็นจำนวนมาก หลังเปิดอย่างเป็นทางการตั้งแต่วันที่ 10 พ.ค.2565 ที่ผ่านมา โดย DAD เตรียมปรับเพิ่มห้องขนาด 47.42 และ 49.06 ตารางเมตร หลังจากมีผู้สนใจจองห้องขนาดใหญ่เป็นจำนวนมาก พร้อมเร่งทำสัญญาภายในเดือน ก.ย.นี้
บริษัท ธนารักษ์พัฒนาสินทรัพย์ จำกัด หรือ DAD Asset Development เผยมีผู้สนใจชมห้องตัวอย่างและจองสิทธิเป็นจำนวนมาก หลังเปิดอย่างเป็นทางการตั้งแต่วันที่ 10 พฤษภาคม 2565 ที่ผ่านมา โดย DAD เตรียมปรับเพิ่มห้องขนาด 47.42 และ 49.06 ตารางเมตร หลังจากมีผู้สนใจจองห้องขนาดใหญ่เป็นจำนวนมาก พร้อมเร่งทำสัญญาภายในเดือนกันยายนนี้ คาดว่าจะเริ่มก่อสร้างภายในเดือนพฤศจิกายน 2565
ดร.นาฬิกอติภัค แสงสนิท กรรมการผู้จัดการ บริษัท ธนารักษ์พัฒนาสินทรัพย์ จำกัด (DAD) เปิดเผยว่า ตามที่ DAD ได้เปิดให้เข้าชมห้องตัวอย่างโครงการที่พักอาศัยผู้สูงอายุ รามาฯ-ธนารักษ์ ขนาดพื้นที่ 32 ตารางเมตร และ 46 ตารางเมตร บริเวณประตูทางเข้า 4 ชั้น 2 อาคารรัฐประศาสนภักดี (อาคารบี) ศูนย์ราชการเฉลิมพระเกียรติฯ แจ้งวัฒนะ ตั้งแต่วันที่ 10 พฤษภาคม 2565 ที่ผ่านมา มีผู้สนใจเข้าชม และจองสิทธิเพิ่มเติมเป็นจำนวนมาก โดยในขั้นตอนต่อไป DAD จะดำเนินการส่งผู้จองสิทธิตรวจคัดกรองสุขภาพที่คณะแพทยศาสตร์โรงพยาบาลรามาธิบดี หลังจากนั้นจะทำการจับสลากระบุตำแหน่งห้องพักให้ผู้จองสิทธิที่ผ่านการพิจารณาในเดือนสิงหาคม 2565 พร้อมทั้งเร่งดำเนินการทำสัญญาภายในเดือนกันยายน 2565 โดยจะเริ่มก่อสร้างได้ในช่วงเดือนพฤศจิกายน 2565 คาดว่าจะก่อสร้างแล้วเสร็จในเดือนพฤษภาคม 2567 กรอบวงเงินงบประมาณ 1,345.934 ล้านบาท
ดร.นาฬิกอติภัค กล่าวว่า “หลังจากที่ DAD เปิดให้เข้าชมห้องตัวอย่างก็ได้รับข้อเสนอแนะจำนวนมากว่าห้องขนาดใหญ่มีจำนวนน้อยเกินไป ทำให้ไม่สามารถจองห้องขนาดใหญ่ได้ทัน ซึ่งห้องขนาดเล็กก็ยังไม่ตอบโจทย์ความต้องการในการพักอาศัย DAD จึงได้ดำเนินการปรับขนาดห้องเล็ก จำนวน 90 ห้อง เพื่อรวมเป็นห้องขนาดใหญ่ จำนวน 60 ห้อง โดยมีขนาดห้อง 47.42 และ 49.06 ตารางเมตร ทำให้โครงการที่พักอาศัยผู้สูงอายุ รามาฯ-ธนารักษ์ มีห้องพักอาศัยรวมทั้งสิ้น 891 ห้อง”
คุณอรณิชชา  เตชะพูลผล หนึ่งในผู้สนใจ โครงการที่พักอาศัยผู้สูงอายุ รามาฯ-ธนารักษ์ กล่าวว่า "หลังจากที่ได้เข้าชมห้องตัวอย่าง มีความประทับใจในโครงการฯเป็นอย่างมาก เพราะว่าเป็นซีเนียร์คอมเพล็กซ์ที่แท้จริงแบบครบวงจร เหมาะสำหรับพักอาศัยในช่วงเกษียณอายุ ซึ่งในปัจจุบันโครงการดี ๆ แบบนี้หายาก อีกทั้งชอบในการจัดวางแลนด์สเคปของอาคารต่าง ๆ ที่มีการปรับแต่งพื้นที่ใช้สอยให้มีประโยชน์และมีประสิทธิภาพ รวมถึงมีความร่มรื่นและสวยงาม สำหรับพื้นที่ตั้งของโครงการฯ ส่วนตัวมองว่าปัจจุบันประเทศไทยมีความเจริญก้าวหน้าทางด้านคมนาคมเป็นอย่างมาก มีทั้งวงแหวนรอบนอกที่ตัดเข้าในเมือง และถนนต่าง ๆ สามารถตัดเชื่อมถึงกันได้หมด ที่สำคัญโครงการนี้ใกล้กับสถาบันการแพทย์จักรีนฤบดินทร์ เพียง 800 เมตร ทำให้สามารถเดินทางไปพบแพทย์ได้สะดวกมากขึ้น จึงได้ตัดสินใจจองห้องพัก ซึ่งตอนแรกต้องการห้องพักขนาดใหญ่ แต่เต็มหมดแล้ว จึงได้ทำการจองห้องพักขนาดเล็กแทน"
ผู้สนใจโครงการสามารถเข้าชมห้องตัวอย่างได้ วันจันทร์-ศุกร์ (เว้นวันหยุดนักขัตฤกษ์) เวลา 08.30–17.30 น. บริเวณประตูทางเข้า 4 ชั้น 2 อาคารรัฐประศาสนภักดี (อาคารบี) ศูนย์ราชการเฉลิมพระเกียรติฯ ถนนแจ้งวัฒนะ สอบถามข้อมูลได้ที่ฝ่ายพัฒนาธุรกิจ โทร. 0 2142 2259, 0 2142 2260 หรือเว็บไซต์ https://www.dadasset.com/
ฝ่ายสื่อสารองค์กร ธพส.
โทร. 0 2142 2264

ที่มา : https://www.thaigov.go.th/news/contents/details/57003