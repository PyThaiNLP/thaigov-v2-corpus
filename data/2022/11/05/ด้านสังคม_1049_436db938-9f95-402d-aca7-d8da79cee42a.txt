รัฐบาลไทย-ข่าวทำเนียบรัฐบาล-"สาธิต"ห่วงโคราชดับจากอุบัติเหตุทางถนนช่วงปีใหม่สูงสุด ลงพื้นที่ด่านชุมชน เข้มสกัดคนเมา-คัดกรองโควิด


วันเสาร์ที่ 1 มกราคม 2565
"สาธิต"ห่วงโคราชดับจากอุบัติเหตุทางถนนช่วงปีใหม่สูงสุด ลงพื้นที่ด่านชุมชน เข้มสกัดคนเมา-คัดกรองโควิด
รัฐมนตรีช่วยว่าการกระทรวงสาธารณสุข ห่วง "นครราชสีมา" เสียชีวิตจากอุบัติเหตุทางถนนช่วงปีใหม่สูงสุดถึง 11 ราย ลงพื้นที่ตรวจเยี่ยมด่านชุมชนถนนมิตรภาพทั้งสายหลักสายรอง เน้นคัดกรองคนเมาไม่ให้ออกสู่ถนน เพื่อลดอุบัติเหตุ
รัฐมนตรีช่วยว่าการกระทรวงสาธารณสุข ห่วง "นครราชสีมา" เสียชีวิตจากอุบัติเหตุทางถนนช่วงปีใหม่สูงสุดถึง 11 ราย ลงพื้นที่ตรวจเยี่ยมด่านชุมชนถนนมิตรภาพทั้งสายหลักสายรอง เน้นคัดกรองคนเมาไม่ให้ออกสู่ถนน เพื่อลดอุบัติเหตุ พร้อมบริการตรวจ ATK แจกหน้ากากและเจลแอลกอฮอล์ รณรงค์ป้องกันตนเองจากโควิดสูงสุด ย้ำสถานพยาบาลทุกระดับเตรียมพร้อมดูแลรักษาประชาชน 24 ชั่วโมง
วันนี้ (1 มกราคม 2565) ดร.สาธิต ปิตุเตชะ รัฐมนตรีช่วยว่าการกระทรวงสาธารณสุข ตรวจเยี่ยมด่านชุมชนและด่านบริการประชาชน ที่ อ.ปากช่อง จ.นครราชสีมา เพื่อติดตามการดำเนินงานลดอุบัติเหตุทางถนนในช่วงเทศกาลปีใหม่ 2565 พร้อมแจกจ่ายหน้ากากอนามัยและเจลแอลกอฮอล์ให้แก่ประชาชน รณรงค์ให้ป้องกันตนเองเข้มข้นสูงสุด เพื่อลดการแพร่ระบาดของโรคโควิด 19 และมอบกระเช้าของขวัญเป็นกำลังใจแก่เจ้าหน้าที่ที่ปฏิบัติงาน
ดร.สาธิตกล่าวว่า ช่วงเทศกาลปีใหม่ประชาชนมีการเดินทางกลับภูมิลำเนาและท่องเที่ยวจำนวนมาก ทำให้มีโอกาสเกิดอุบัติเหตุบนท้องถนนได้ สาเหตุหลักมาจากการเมาและขับ กระทรวงสาธารณสุขจึงร่วมกับฝ่ายปกครอง กำนันผู้ใหญ่บ้าน ชุมชน จิตอาสา และ อสม. ตั้งด่านชุมชนเพื่อคัดกรองผู้ขับขี่ที่มีอาการมึนเมาไม่ให้ออกสู่ท้องถนน เพื่อความปลอดภัยจากอุบัติเหตุ โดย จ.นครราชสีมา เป็นประตูไปสู่ภาคตะวันออกเฉียงเหนือ มีการใช้รถใช้ถนนจำนวนมาก ซึ่งในช่วง 3 วันของเทศกาลปีใหม่นี้ คือ 29-31 ธันวาคม 2564 จ.นครราชสีมา มีผู้เสียชีวิตจากอุบัติเหตุทางถนนสูงสุดในประเทศ คือ 11 ราย จึงได้มาตรวจเยี่ยมด่านชุมชน ต.ขนงพระใต้ และด่านบริการประชาชน ต.หนองสาหร่าย ที่ตั้งอยู่บนถนนมิตรภาพทั้งสายหลักและสายรอง ซึ่งจัดบริการประชาชนพร้อมทั้งเรื่องอุบัติเหตุและโควิด 19 มีบริการตรวจ ATK เชิงรุก จ่ายยาสามัญ ให้การปฐมพยาบาล แจกหน้ากากอนามัย และเจลแอลกอฮอล์
ดร.สาธิต กล่าวต่อว่า สำหรับการเตรียมความพร้อมดูแลผู้ป่วยและผู้บาดเจ็บจากอุบัติเหตุทางถนน ได้เน้นย้ำให้สถานพยาบาลทุกระดับพร้อมให้บริการประชาชนตลอด 24 ชั่วโมง โดยพื้นที่ อ.ปากช่อง มีโรงพยาบาลปากช่องนานาเป็นสถานพยาบาลหลักรับดูแลส่งต่อ มีความพร้อมทั้งศูนย์รับแจ้งเหตุ 1669 ห้องฉุกเฉิน ห้องผ่าตัด หอผู้ป่วยศัลยกรรม รถพยาบาล ระบบส่งต่อ โดยจัดบุคลากรทางการแพทย์หมุนเวียนปฏิบัติหน้าที่ตลอด 24 ชั่วโมง พร้อมยกระดับงานอุบัติเหตุฉุกเฉินและระบบขนส่งผู้บาดเจ็บให้ทันสมัย รองรับการเป็นเมืองท่องเที่ยวที่มีถนนสายหลักตัดผ่าน ตั้งแต่วันที่ 29 ธันวาคม 2564 - 1 มกราคม 2565 โรงพยาบาลปากช่องนานารับผู้ป่วยอุบัติทางถนนแล้ว 57 ราย จำนวนนี้ต้องนอนพักรักษาตัว 7 ราย ไม่มีผู้เสียชีวิต ส่วนภาพรวม จ.นครราชสีมา ตั้งแต่วันที่ 29 -  31 ธันวาคม 2564 มีผู้ประสบอุบัติเหตุทางถนน 537 ราย เสียชีวิต 11 ราย ยานพาหนะที่ประสบอุบัติเหตุมากที่สุดคือ รถจักรยานยนต์ ร้อยละ 72.28
"ขอขอบคุณ อสม. บุคลากรทางการแพทย์และสาธารณสุข และเจ้าหน้าที่ที่เกี่ยวข้องทุกคน ที่เสียสละวันหยุดของตัวเองช่วยดูแลประชาชนในช่วงเทศกาลปีใหม่ ทั้งคัดกรองผู้ที่มีอาการมึนเมา ช่วยเหลือเจ้าหน้าที่ในการคัดกรองโควิด 19 เบื้องต้น เพื่อให้ทุกคนเดินทางทั้งไปและกลับได้อย่างปลอดภัยในช่วงปีใหม่นี้" ดร.สาธิตกล่าว
************************************** 1 มกราคม 2565

ที่มา : https://www.thaigov.go.th/news/contents/details/50135