รัฐบาลไทย-ข่าวทำเนียบรัฐบาล-“ชัยวุฒิ” สั่ง NT เอ็กซเรย์สายสื่อสารทั่วประเทศหวั่นเป็นปัญหาซ้ำซาก


วันอาทิตย์ที่ 14 สิงหาคม 2565
“ชัยวุฒิ” สั่ง NT เอ็กซเรย์สายสื่อสารทั่วประเทศหวั่นเป็นปัญหาซ้ำซาก
“ชัยวุฒิ” สั่ง NT เอ็กซเรย์สายสื่อสารทั่วประเทศหวั่นเป็นปัญหาซ้ำซาก
นายชัยวุฒิ ธนาคมานุสรณ์  รัฐมนตรีว่าการกระทรวงดิจิทัลเพื่อเศรษฐกิจเเละสังคม  เปิดเผยว่าภายหลังจากที่มีกรณีเสาสื่อสารหักล้ม ในซอยนนทบุรี 20  ต.บางกะสอ จ.นนทบุรี ล่าสุด  บริษัทโทรคมนาคมเเห่งชาติ จำกัด(มหาชน ) ได้ดำเนินการปักเสาใหม่และย้ายสายสื่อสารตั้งแต่เมื่อวันที่ 13 สิงหาคม 2565 เรียบร้อยเเล้ว  ล่าสุด ได้สั่งการเร่งด่วนไปยังบริษัท โทรคมนาคมเเห่งชาติ จำกัด (มหาชน ) หรือ NT ให้ตรวจตราสายสื่อสารทั่วประเทศ เน้นจุดที่เป็นชุมชนบ้านเรือนที่อยู่ในย่านการคมนาคม เนื่องจากหวั่นเกรงว่า จุดชุมชน สายไฟเเละสายสื่อสารรกรุงรังจะเป็นเหตุให้ไปกีดขวางการจราจร เเละเป็นทำให้เกิดปัญหาซ้ำเดิมอีก
ขณะเดียวกันก็ยอมรับว่า การจัดระเบียบสายสื่อสารเเละสายไฟต้องใช้งบประมาณจำนวนมาก เเต่เราก็ต้องพยายามเเก้ปัญหา เเละทำในจุดเร่งด่วน ดีกว่าไม่ทำอะไรเลย ทั้งนี้ฝากเตือนไปยังประชาชน โดยเฉพาะผู้ใช้รถหรือผู้ประกอบการรถบรรทุก หรือรถใหญ่ว่าให้ระวังการเข้าพื้นที่ชุมชน ในถนนเส้นเล็กตามต่างจังหวัดอาจเกิดเหตุการณ์ในลักษณะคล้ายๆกับที่บริเวณเเยกวุ่นวายมุ่งหน้าถนนพระลือ อำเภอเมือง จังหวัดพิษณุโลก  ดังนั้นควรช่วยกันถ้าไม่จำเป็นรถบรรทุกขนาดใหญ่ก็ไม่ควรเข้าไปในจุดเส้นทางชุมชนถนนเล็ก ควรเคารพกฎจราจร จะได้ไม่กระทบหรือสร้างเดือดร้อนให้กับชาวบ้านด้วย
*****************

ที่มา : https://www.thaigov.go.th/news/contents/details/57989