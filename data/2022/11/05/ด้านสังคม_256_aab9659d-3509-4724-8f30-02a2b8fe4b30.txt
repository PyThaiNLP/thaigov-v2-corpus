รัฐบาลไทย-ข่าวทำเนียบรัฐบาล-พม. เร่งช่วยเหลือเด็ก 4 ชีวิต ติดโควิด-19 ให้เข้าสู่กระบวนรักษา


วันอังคารที่ 3 สิงหาคม 2564
พม. เร่งช่วยเหลือเด็ก 4 ชีวิต ติดโควิด-19 ให้เข้าสู่กระบวนรักษา
พม. เร่งช่วยเหลือเด็ก 4 ชีวิต ติดโควิด-19 ให้เข้าสู่กระบวนรักษา
เมื่อวันที่ 24 ก.ค. 64 เวลา 20.00 น. นายอนุกูล ปีดแก้ว รองปลัดกระทรวงการพัฒนาสังคมและความมั่นคงของมนุษย์ เปิดเผยว่า จากกรณีมูลนิธิกระจกเงา พบเด็ก 4 คนติดโควิด-19 และพักอาศัยอยู่ในบ้านเพียงลำพัง ในจำนวนนี้มีเด็กอายุน้อยสุดเพียง 1 ขวบ โดยที่แม่ของเด็กป่วยโควิด-19 ก่อนหน้า และถูกนำตัวส่งโรงพยาบาลสนามไปแล้วนั้น  นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) ได้มอบหมายให้ตน พร้อมด้วยเจ้าหน้าที่ ศูนย์ช่วยเหลือสังคม สายด่วน พม. 1300 และเจ้าหน้าที่บ้านพักเด็กและครอบครัวกรุงเทพมหานคร ลงพื้นที่บ้านหลังดังกล่าวที่ย่านเขตจตุจักร กทม. เพื่อดำเนินการประสานติดตามให้ความช่วยเหลือ เบื้องต้นทราบว่า บ้านหลังดังกล่าว มีสมาชิกจำนวน 10 คน ในจำนวนนี้มีเด็ก 6 คน โดยที่แม่ของเด็กติดเชื้อโควิด-19  และถูกนำตัวส่งโรงพยาบาลสนามไปแล้วก่อนหน้านี้ ส่วนเด็ก 4 คน ตรวจพบเจอเชื้อโควิด-19 ในจำนวนนี้คนโตสุดเป็นพี่สาวอายุ 15 ปี อีก 3 คน มีอายุ 5 ขวบ 3 ขวบ และ 1 ขวบตามลำดับ ส่วนผู้เป็นพ่อและญาติที่เหลืออยู่ระหว่างรอผลตรวจ ทั้งนี้ กระทรวง พม. ได้จัดเตรียมนม UHT อาหารสำหรับเด็ก แพมเพิส ยา แก้ไข้สำหรับเด็กให้แก่เด็กแล้ว อีกทั้งขณะนี้อยู่ระหว่างประสานเจ้าหน้าที่เข้ามารับตัวเด็กๆ ไปรักษาต่อ โดยในวันพรุ่งนี้ (25 ก.ค. 64) เวลา 08.00 น. ตนพร้อมด้วยเจ้าหน้าที่ จะเข้าไปติดตามให้ความช่วยเหลือเด็กตามกระบวนการสังคมสงเคราะห์ต่อไป
นายอนุกูล กล่าวเพิ่มเติมว่า  สำหรับประชาชนที่กำลังประสบปัญหาความเดือดร้อนจากผลกระทบของโรคโควิด-19 สามารถติดต่อขอความช่วยเหลือได้ที่ 1)ศูนย์ช่วยเหลือสังคม สายด่วน พม. โทร. 1300 2) สำนักงานพัฒนาสังคมและความมั่นคงของมนุษย์จังหวัดทั่วประเทศ และ 3) อาสาสมัครพัฒนาสังคมและความมั่นคงของมนุษย์ (อพม.) ในพื้นที่

ที่มา : https://www.thaigov.go.th/news/contents/details/44399