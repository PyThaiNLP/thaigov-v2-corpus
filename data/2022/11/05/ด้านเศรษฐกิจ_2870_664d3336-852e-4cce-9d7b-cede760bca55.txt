รัฐบาลไทย-ข่าวทำเนียบรัฐบาล-กรมทางหลวงชนบท สนับสนุนการท่องเที่ยวเลียบชายฝั่งทะเลตะวันตก ส่งเสริมการขนส่ง ผลผลิตทางการเกษตร


วันจันทร์ที่ 14 กุมภาพันธ์ 2565
กรมทางหลวงชนบท สนับสนุนการท่องเที่ยวเลียบชายฝั่งทะเลตะวันตก ส่งเสริมการขนส่ง ผลผลิตทางการเกษตร
ยกระดับคุณภาพชีวิตให้กับประชาชน ตามนโยบายของรัฐมนตรีว่าการกระทรวงคมนาคม ลาดยางถนนสาย สส.2015 จังหวัดสมุทรสงคราม เสร็จสมบูรณ์
กรมทางหลวงชนบท (ทช.) กระทรวงคมนาคม โดยแขวงทางหลวงชนบทสมุทรสงคราม ดำเนินโครงการปรับปรุงถนนลาดยางแอสฟัลท์ติกคอนกรีต ถนนทางหลวงชนบทสาย สส.2015 แยกทางหลวงแผ่นดินหมายเลข 35 -บ้านคลองแขก อำเภออัมพวา จังหวัดสมุทรสงคราม รวมระยะทางดำเนินการ 3.115 กิโลเมตร เสร็จสมบูรณ์ พร้อมติดตั้งป้ายจราจร ไฟฟ้าแสงสว่าง ซึ่งถนนสายดังกล่าวนอกจากจะเป็นเส้นทางลัดเชื่อมระหว่างทางหลวงแผ่นดินหมายเลข 35 (ถนนพระรามที่ 2) ถึงทางหลวงแผ่นดินหมายเลข 3093 (ธนบุรี - ปากท่อ) สามารถเดินทางสู่กรุงเทพมหานคร จังหวัดเพชรบุรี และราชบุรีแล้วยังเป็นเส้นทางท่องเที่ยวเลียบชายฝั่งทะเลด้านตะวันตก ส่งเสริมการขนส่งผลผลิตทางการเกษตร อาทิ มะพร้าว มะม่วง ส้ม ปลานิล เป็นการยกระดับคุณภาพชีวิตให้กับประชาชนและนักท่องเที่ยว ให้สามารถสัญจรได้อย่างสะดวกรวดเร็วปลอดภัย สนับสนุนให้เกิดการขยายตัวด้านการท่องเที่ยวของจังหวัดและพื้นที่ใกล้เคียง ตามนโยบายของนายศักดิ์สยาม ชิดชอบ รัฐมนตรีว่าการกระทรวงคมนาคม

ที่มา : https://www.thaigov.go.th/news/contents/details/51516