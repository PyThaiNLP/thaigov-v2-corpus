รัฐบาลไทย-ข่าวทำเนียบรัฐบาล-รมช.มนัญญา ปล่อยคาราวานไรเดอร์ส่งต้นฟ้าทะลายโจรถึงบ้าน เนื่องในวันครบรอบ 49 ปี กรมวิชาการเกษตร


วันศุกร์ที่ 1 ตุลาคม 2564
รมช.มนัญญา ปล่อยคาราวานไรเดอร์ส่งต้นฟ้าทะลายโจรถึงบ้าน เนื่องในวันครบรอบ 49 ปี กรมวิชาการเกษตร
รมช.มนัญญา ปล่อยคาราวานไรเดอร์ส่งต้นฟ้าทะลายโจรถึงบ้าน เนื่องในวันครบรอบ 49 ปี กรมวิชาการเกษตร
นางสาวมนัญญา ไทยเศรษฐ์ รัฐมนตรีช่วยว่าการกระทรวงเกษตรและสหกรณ์ กล่าวในโอกาสเป็นประธานเปิดกิจกรรมส่งมอบต้นฟ้าทะลายโจรถึงบ้านและชุมชน ในโอกาสวันคล้ายวันสถาปนากรมวิชาการเกษตร ครบรอบปีที่ 49 ณ กรมวิชาการเกษตร โดยมี ดร.สมบัติ ตงเต๊า รองอธิบดีกรมวิชาการเกษตร นางสาวอิงอร ปัญญากิจ รองอธิบดีกรมวิชาการเกษตร และผู้บริหารกรมวิชาการเกษตร เข้าร่วม ว่า ในปี 2564 กระทรวงเกษตรและสหกรณ์ ได้มอบหมายกรมวิชาการเกษตร เดินหน้าขับเคลื่อนการปลูกต้นฟ้าทะลายโจร เพื่อผลิตเมล็ดพันธุ์และต้นกล้าฟ้าทะลายโจร สนับสนุนให้สถาบันเกษตรกรในสหกรณ์ต่างๆ ทั่วประเทศของกรมส่งเสริมสหกรณ์ จัดทำโครงการส่งเสริมการปลูกฟ้าทะลายโจรเพื่อป้อนเป็นวัตถุดิบให้กับกระทรวงสาธารณสุข กรมการแพทย์แผนไทย พัฒนาและผลิตเป็นยาต้านไวรัสโควิด-19 โดยกรมวิชาการเกษตรผลิตเมล็ดพันธุ์และต้นกล้าฟ้าทะลายโจรทั้งพันธุ์พื้นเมืองที่ปลูกเป็นการค้าทั่วไป และสายพันธุ์ใหม่ที่กรมวิชาการเกษตรได้มีการพัฒนาปรับปรุงพันธุ์เป็นพันธุ์รับรองของกรมวิชาการเกษตร โดยมีเป้าหมายส่งมอบต้นกล้าฟ้าทะลายโจร จำนวน 770,000 ตันให้สหกรณ์จำนวน 21 สหกรณ์ รองรับการปลูกฟ้าทะลายโจรในพื้นที่ 98 ไร่ในปี 2564
สำหรับกิจกรรมในครั้งนี้กรมวิชาการเกษตรได้จัดเตรียมต้นฟ้าทะลายโจรส่งถึงผู้ใช้ประโยชน์  ด้วยคาราวานไรเดอร์ 49 คัน ส่งต้นฟ้าทะลายโจรถึงหน้าบ้าน  และโดยรถยนต์ส่งมอบต้นฟ้าทะลายโจรให้ชุมชน 3 ชุมชน ได้แก่ 1) ชุมชนบางบัว เขตหลักสี่  2) ชุมชนปู่เจ้าสมิงพรายและสะพานปูน เขตดอนเมือง และ 3)  ชุมชนวัดดอนเมืองด้านเหนือ เขตดอนเมือง รวมจำนวนทั้งสิ้น 4,949 ต้น ซึ่งการขับเคลื่อนดังกล่าว จะเป็นการส่งเสริมการขยายตัวของวงการพืชสมุนไพรไทยที่มีคุณค่าเพื่อการพัฒนาเพิ่มมูลค่าพืชสมุนไพรไทยสู่การใช้ประโยชน์ที่หลากหลาย
ทั้งนี้ ในปี 2564 กระทรวงเกษตรและสหกรณ์ ได้มอบนโยบายให้ทุกหน่วยงานขับเคลื่อนทำงานภายใต้ 5 ยุทธศาสตร์ และ 15 แนวทางนโยบายหลักงานที่เกี่ยวข้องกับกรมวิชาการเกษตรคือ การวิจัยและพัฒนาเพื่อตอบสนองต่อการพัฒนาภาคการเกษตรของประเทศไทย รวมถึงการปฏิบัติงานเชิงรุก อาทิ การแก้ปัญหาการส่งออกผลไม้ทุเรียนและลำไยไปจีน ทำให้มีปริมาณการส่งออกทุเรียนสูงกว่าปีที่ผ่านมา และการแก้ปัญหาการตรวจสอบศัตรูพืชในลำไยทำให้ไม่ต้องระงับการส่งออกไปจีน รวมถึงการบรรเทาความเดือดร้อนของประชาชนในสถานการณ์โควิด19 ด้วยการผลิตและแจกจ่ายเมล็ดพันธุ์และต้นกล้าพืชสมุนไพรฟ้าทะลายโจรพันธุ์ดี ให้กับเกษตรกร สหกรณ์ การเกษตร และผู้ที่สนใจ

ที่มา : https://www.thaigov.go.th/news/contents/details/46453