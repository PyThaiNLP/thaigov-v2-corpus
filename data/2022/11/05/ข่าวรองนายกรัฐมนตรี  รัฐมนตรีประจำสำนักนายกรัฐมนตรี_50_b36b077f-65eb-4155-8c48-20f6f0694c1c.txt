รัฐบาลไทย-ข่าวทำเนียบรัฐบาล-รมต.นร. นายอนุชา มั่นใจ Thailand Pass พร้อมอำนวยความสะดวกนักท่องเที่ยวเข้าไทย พบต่างชาติลงทะเบียนแล้วกว่า 3 หมื่นราย


วันอังคารที่ 2 พฤศจิกายน 2564
พิมพ์
รมต.นร. นายอนุชา มั่นใจ Thailand Pass พร้อมอำนวยความสะดวกนักท่องเที่ยวเข้าไทย  พบต่างชาติลงทะเบียนแล้วกว่า 3 หมื่นราย
รมต.นร. นายอนุชา มั่นใจ Thailand Pass พร้อมอำนวยความสะดวกนักท่องเที่ยวเข้าไทย  พบต่างชาติลงทะเบียนแล้วกว่า 3 หมื่นราย
วันนี้ (2 พฤศจิกายน 2564) เวลา 10.00 น.  ณ ท่าอากาศยานสุวรรณภูมิ นายอนุชา นาคาศัย รัฐมนตรีประจำสำนักนายกรัฐมนตรี พร้อมด้วยคณะ ประกอบด้วย นายอนุรุทธิ์ นาคาศัย ที่ปรึกษารัฐมนตรีประจำสำนักนายกรัฐมนตรี ดร.วีรพงศ์ ไชยเพิ่ม ประธานคณะกรรมการสํานักงานพัฒนารัฐบาลดิจิทัล ดร.สุพจน์ เธียรวุฒิ  ผู้อำนวยการสำนักงานพัฒนารัฐบาลดิจิทัล เดินทางลงพื้นที่เพื่อติดตามการดำเนินงานของสำนักงานพัฒนารัฐบาลดิจิทัล (องค์การมหาชน) หรือ สพร. ภายใต้กิจกรรมการเตรียมความพร้อมในการต้อนรับนักท่องเที่ยวที่เดินทางเข้าประเทศไทย ช่วงสถานการณ์ระบาดของเชื้อไวรัสโควิด-19 และติดตามความพร้อมของจุดบริการ Thailand Pass โดยมี นายกิตติพงศ์ กิตติขจร ผู้อำนวยการท่าอากาศยานสุวรรณภูมิ พร้อมด้วย นพ.โรม บัวทอง แพทย์ผู้เชี่ยวชาญด้านระบาดวิทยา กรมควบคุมโรค นายนฤชัย นินนาท ผู้อำนวยการกองคุ้มครองและดูแลผลประโยชน์คนไทยในต่างประเทศ กรมการกงสุล ร่วมต้อนรับ
สำหรับ Thailand Pass เป็นระบบลงทะเบียนเข้าประเทศไทยทางอากาศ ในรูปแบบ Web-based เกิดจากความร่วมมือของกระทรวงการต่างประเทศ และสำนักงานพัฒนารัฐบาลดิจิทัล (องค์การมหาชน) เพื่อรองรับการเปิดประเทศ ในวันที่ 1 พฤศจิกายน 2564 โดยมีเป้าหมายสนับสนุนนโยบายอำนวยความสะดวกการเดินทาง ภายใต้แนวคิด Ease of Traveling หลังการเปิดประเทศ โดยให้ผู้เดินทางทั้งชาวไทยและชาวต่างชาติกรอกข้อมูลก่อนเข้าประเทศ แทนการออกเอกสาร COE เพื่อลดขั้นตอนการดำเนินการ
รัฐมนตรีประจำสำนักนายกรัฐมนตรี กล่าวว่า ระบบ Thailand Pass เป็นระบบที่จะช่วยอำนวยความสะดวกแก่นักท่องเที่ยว ซึ่งที่ผ่านมาประเทศไทยใช้ระบบ COE แต่มีความยุ่งยากเรื่องการเตรียมเอกสาร โดยพบว่าปีที่ผ่านมามีจำนวนเอกสารแจ้งเข้าประเทศกว่า 4 แสนฉบับ และพบปัญหาการดำเนินการล่าช้า การนำระบบ Thailand Pass มาช่วยจะทำให้การดำเนินการรวดเร็ว สะดวก และสร้างความประทับใจแก่นักท่องเที่ยวที่เดินทางเข้าประเทศไทย ซึ่งภายหลังเปิดประเทศวันที่ 1 พฤศจิกายนที่ผ่านมา พบว่ามีการลงทะเบียนแล้วกว่า 30,000 ราย และได้รับการอนุมัติตามระบบแล้วกว่า 4,000 ราย
ทางด้าน นายกิตติพงศ์ กิตติขจร ผู้อำนวยการท่าอากาศยานสุวรรณภูมิเปิดเผยว่า ในวันนี้มีเที่ยวบินขาเข้าประเทศไทย 31 เที่ยวบิน ผู้โดยสาร 2,600 คน เป็นชาวต่างชาติ 1,500 คน ซึ่งท่าอากาศยานเองมีความพร้อม ทั้งทางด้านระบบและบุคลากรเพื่อรองรับนักท่องเที่ยวที่ทยอยเดินทางเข้าประเทศเพิ่มขึ้น

ที่มา : https://www.thaigov.go.th/news/contents/details/47719