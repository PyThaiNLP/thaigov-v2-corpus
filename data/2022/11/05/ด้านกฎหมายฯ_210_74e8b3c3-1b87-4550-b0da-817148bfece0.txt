รัฐบาลไทย-ข่าวทำเนียบรัฐบาล-กระทรวงยุติธรรม ร่วมลงนามความร่วมมือป้องกันและแก้ไขปัญหาความรุนแรงต่อเด็ก สตรี และบุคคลในครอบครัว


วันศุกร์ที่ 17 กันยายน 2564
พิมพ์
กระทรวงยุติธรรม ร่วมลงนามความร่วมมือป้องกันและแก้ไขปัญหาความรุนแรงต่อเด็ก สตรี และบุคคลในครอบครัว
กระทรวงยุติธรรม ร่วมลงนามความร่วมมือป้องกันและแก้ไขปัญหาความรุนแรงต่อเด็ก สตรี และบุคคลในครอบครัว
ในวันศุกร์ ๑๗ กันยายน ๒๕๖๔ เวลา ๑๐.๐๐ น. นายสหการณ์ เพ็ชรนรินทร์ รองปลัดกระทรวงยุติธรรม เป็นผู้แทนกระทรวงยุติธรรมร่วมลงนามบันทึกข้อตกลงความร่วมมือการดำเนินงานป้องกันและแก้ไขปัญหาความรุนแรงต่อเด็ก สตรี และบุคคลในครอบครัว ผ่านสื่ออิเล็กทรอนิกส์ ซึ่งจัดโดยกระทรวงพัฒนาสังคมและความมั่นคงของมนุษย์ โดยมีนายจุรินทร์ ลักษณวิศิษฏ์ รองนายกรัฐมนตรี นางจินตนา จันทร์บำรุง อธิบดีกรมกิจการสตรีและสถาบันครอบครัว พร้อมด้วยผู้แทนจาก ๒๘ หน่วยงานที่เกี่ยวข้องเข้าร่วมฯ
สำหรับบันทึกความร่วมมือฯ ดังกล่าว กระทรวงพัฒนาสังคมและความมั่นคงของมนุษย์ และหน่วยงานที่เกี่ยวข้องอีก ๒๘ แห่ง ร่วมทั้งกระทรวงยุติธรรม ร่วมเห็นชอบและจัดทำขึ้น เพื่อขับเคลื่อนการดำเนินงานร่วมกับหน่วยงานภาคีเครือข่ายที่มุ่งเน้นการทำงานแบบมีส่วนร่วมและบูรณาการดำเนินงานร่วมกับหน่วยงานต่างๆ อย่างต่อเนื่อง รวมทั้งขยายการดำเนินงานด้านความรุนแรงให้ครอบคลุมการช่วยเหลือและคุ้มครองสิทธิไปยังกลุ่มเป้าหมายอื่น ให้มากยิ่งขึ้น
ทั้งนี้ กระทรวงยุติธรรม มีภารกิจหน้าที่และอำนาจตามกฎหมาย ภายใต้บันทึกความร่วมมือฯ ฉบับนี้ เกี่ยวเนื่องกับ ๕ หน่วยงานในสังกัด ได้แก่ สำนักงานกิจการยุติธรรม กรมคุมประพฤติ กรมคุ้มครองสิทธิและเสรีภาพ กรมพินิจและคุ้มครองเด็กและเยาวชน และกรมราชทัณฑ์ ซึ่งจะสนับสนุนและให้ความร่วมมือในมิติต่าง ๆ ทั้งข้อมูล แนวนโยบาย แนวทางการบริหารงานยุติธรรม การพัฒนาและเผยแพร่องค์ความรู้ต่าง ๆ การจัดกิจกรรมขับเคลื่อนในการป้องกัน และแก้ไขปัญหาความรุนแรงในครอบครัว การส่งเสริมสิทธิและเสรีภาพ การจัดการความขัดแย้งเกี่ยวกับความรุนแรงในครอบครัว รวมทั้งการแก้ไข บำบัด ฟื้นฟู ผู้ถูกกระทำความรุนแรงในครอบครัวที่เป็นเด็กและเยาวชน รวมทั้งการฟื้นฟูพฤตินิสัยผู้กระทำความรุนแรงในครอบครัวที่เป็นผู้กระทำผิดซึ่งถูกกักขังด้วย

ที่มา : https://www.thaigov.go.th/news/contents/details/45937