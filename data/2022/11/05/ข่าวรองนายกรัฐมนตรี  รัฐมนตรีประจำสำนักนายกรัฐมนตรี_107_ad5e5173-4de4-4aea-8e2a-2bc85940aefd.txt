รัฐบาลไทย-ข่าวทำเนียบรัฐบาล-รมต.นร. อนุชา ลงพื้นที่ขอนแก่นพบปะเครือข่ายประชาสัมพันธ์ ย้ำปรับตัวสู่การสื่อสารไร้พรมแดน ใช้ภาษาท้องถิ่นสร้างการรับรู้ที่เป็นประโยชน์ต่อประชาชน


วันจันทร์ที่ 21 กุมภาพันธ์ 2565
พิมพ์
รมต.นร. อนุชา ลงพื้นที่ขอนแก่นพบปะเครือข่ายประชาสัมพันธ์ ย้ำปรับตัวสู่การสื่อสารไร้พรมแดน ใช้ภาษาท้องถิ่นสร้างการรับรู้ที่เป็นประโยชน์ต่อประชาชน
รมต.นร. อนุชา ลงพื้นที่ขอนแก่นพบปะเครือข่ายประชาสัมพันธ์ ย้ำปรับตัวสู่การสื่อสารไร้พรมแดน ใช้ภาษาท้องถิ่นสร้างการรับรู้ที่เป็นประโยชน์ต่อประชาชน
วันนี้ (21 กุมภาพันธ์ 2565) นายอนุชา นาคาศัย รัฐมนตรีประจำสำนักนายกรัฐมนตรี พร้อมด้วย พลโท สรรเสริญ แก้วกำเนิด อธิบดีกรมประชาสัมพันธ์ และคณะ เดินทางลงพื้นที่ จ.ขอนแก่น เพื่อปฏิบัติราชการในพื้นที่สำนักประชาสัมพันธ์เขต 1 ของกรมประชาสัมพันธ์  เพื่อร่วมพบปะเครือข่ายด้านการประชาสัมพันธ์ชุมชนในพื้นที่และรับฟังปัญหาด้านต่างๆ ของประชาชน โดยมี ดร.สมศักดิ์ จังตระกุล ผู้ว่าราชการจังหวัดขอนแก่น นางทัศนีย์ ผลชานิโก รองอธิบดีกรมประชาสัมพันธ์ และนายพรพิทักษ์ แม้นศิริ ผู้อำนวยการสำนักประชาสัมพันธ์ เขต 1 ต้อนรับ
เมื่อเดินทางถึงรัฐมนตรีประจำสำนักนายกรัฐมนตรีและคณะได้เดินทางไปยังวัดโพธิ์ศรี ต.บ้านค้อ อ.เมือง จ.ขอนแก่น โดยได้ร่วมรับชมขบวนแห่ "หุ่นเซียงยืน" ศิลปวัฒนธรรมท้องถิ่น และเข้ากราบนมัสการ  พระครูสิริรัตนานุกูล เจ้าอาวาสวัดโพธิ์ศรี จากนั้นได้พบปะประชาชนและเครือข่ายด้านการประชาสัมพันธ์ในพื้นที่ เพื่อรับฟังสภาพปัญหาและข้อเสนอแนะชุมชน และเดินทางไปเยี่ยมชมพื้นที่การก่อสร้างสวนสาธารณะประจำตำบลบ้านค้อ ซึ่งเป็นพื้นที่ที่ประชาชนในตำบลได้ใช้ประโยชน์ร่วมกัน
รัฐมนตรีประจำสำนักนายกรัฐมนตรีและคณะได้เดินทางต่อไปยังศูนย์ประชุมและแสดงสินค้านานาชาติขอนแก่น (KICE) เพื่อร่วมพิธีเปิดอบรมรวมพลังเครือข่ายประชาสัมพันธ์ในพื้นที่สำนักประชาสัมพันธ์เขต 1 โดยรัฐมนตรีประจำสำนักนายกรัฐมนตรีได้บรรยายพิเศษในหัวข้อ "บทบาทและความสำคัญของเครือข่ายประชาสัมพันธ์"  ตอนหนึ่งว่า ความสำคัญของการสร้างเครือข่ายการประชาสัมพันธ์ให้มีบทบาทในชุมชน คือการสร้างการรับรู้ข้อมูลข่าวสารที่ถูกต้องและเป็นประโยชน์ต่อคนในชุมชน โดยเฉพาะในพื้นที่จังหวัดขอนแก่น ซึ่งถือเป็นพื้นที่ที่มีความสำคัญในเชิงยุทธศาสตร์ ทั้งด้านเศรษฐกิจ สังคม และวัฒนธรรม ที่จะส่งผลต่อประเทศชาติหลายมิติ การทำหน้าที่เผยแพร่ข้อมูลข่าวสาร เรื่องราวต่างๆ ให้คนในท้องถิ่นเกิดความเชื่อถือ จึงต้องอาศัยกลไกเครือข่ายในพื้นที่ เป็นสื่อกลางในการถ่ายทอดและส่งต่อข้อมูลต่างๆ สร้างการรับรู้ สร้างความเข้าใจ รวมถึงให้ความช่วยเหลือในการสนับสนุนข้อมูลจากภาครัฐสู่ประชาชน และต้องก้าวทันโลก ปรับตัวให้ทันต่อการสื่อสารไร้พรมแดน
รัฐมนตรีประจำสำนักนายกรัฐมนตรี เน้นย้ำการนำเสนอข้อมูลข่าวสาร ขอให้เป็นไปรูปแบบที่ง่ายๆ ผ่านสื่อต่างๆ ให้ประชาชนเข้าใจ โดยเฉพาะภาษาท้องถิ่น ช่วยทำให้ประชาชนสนใจ เข้าใจเนื้อหาที่ต้องการสื่อสารออกไปมากยิ่งขึ้น ในบริบทสถานการณ์บ้านเมืองในขณะนี้  ขอให้เครือข่ายฯ ช่วยกันสื่อสารข้อมูลที่เป็นประโยชน์ต่อประชาชน รวมถึงนำเสนอภาพลักษณ์ที่ดีและความห่วงใยของรัฐบาลที่มีต่อประชาชน ขอให้ช่วยกันทำหน้าที่เผยแพร่ข้อมูลข่าวสารของรัฐบาล รวมถึงผลงาน นโยบายต่าง ๆ ให้ประชาชนรับรู้มากที่สุดอย่างทั่วถึง
........................

ที่มา : https://www.thaigov.go.th/news/contents/details/51759