รัฐบาลไทย-ข่าวทำเนียบรัฐบาล-บขส. ช่วยลดค่าครองชีพให้ประชาชน ตรึงค่าโดยสารต่อ 3 เดือน


วันพุธที่ 29 มิถุนายน 2565
บขส. ช่วยลดค่าครองชีพให้ประชาชน ตรึงค่าโดยสารต่อ 3 เดือน
ย้ำทุกเส้นทางพร้อมให้บริการเดินรถด้วยคุณภาพ สะดวก ปลอดภัย
นายสัญลักข์ ปัญวัฒนลิขิต กรรมการผู้จัดการใหญ่ บริษัท ขนส่ง จำกัด (บขส.) กระทรวงคมนาคม เปิดเผยว่า ตามที่ คณะกรรมการควบคุมการขนส่งทางบกกลาง มีมติให้ปรับเพิ่มอัตราค่าโดยสารรถประจำทาง หมวด 2 (เส้นทางที่มีต้นทางจากกรุงเทพมหานครไปยังต่างจังหวัด) และหมวด 3 (เส้นทางระหว่างจังหวัดที่ไม่มีกรุงเทพมหานครเป็นต้นทางปลายทาง) กิโลเมตรละ 5 สตางค์ เพื่อให้ผู้ประกอบการยังคงให้บริการแก่ประชาชนได้อย่างต่อเนื่อง มีผลใช้บังคับวันที่ 4 กรกฎาคม 2565 เป็นต้นไป
ในส่วน บขส. ยังคงตรึงราคาค่าโดยสารในอัตราเดิม เป็นเวลา 3 เดือน เพื่อช่วยลดภาระค่าครองชีพ และเป็นทางเลือกในการเดินทางให้กับประชาชนตามนโยบายของนายศักดิ์สยาม ชิดชอบ รัฐมนตรีว่าการกระทรวงคมนาคม
ปัจจุบัน บขส. เปิดให้บริการเดินรถ ดังนี้
1. เส้นทางภาคเหนือ จำนวน 15 เส้นทาง รวม 40 เที่ยววิ่ง (ไป-กลับ) อาทิ กรุงเทพ-เชียงใหม่ , กรุงเทพฯ-เชียงราย , กรุงเทพฯ-สุโขทัย-อุทยานประวัติศาสตร์สุโขทัย , กรุงเทพฯ-(อุตรดิตถ์) พิษณุโลก , กรุงเทพฯ-แม่สาย , กรุงเทพฯ-หล่มเก่า ,กรุงเทพฯ-คลองลาน , กรุงเทพฯ-เชียงคำ , กรุงเทพฯ-ทุ่งช้าง , กรุงเทพฯ -เขื่อนภูมิพล , กรุงเทพฯ-สารจิตร และกรุงเทพฯ-ป่าแดด-เชียงของ เป็นต้น
2. เส้นทางภาคตะวันออกเฉียงเหนือและภาคตะวันออก จำนวน 18 เส้นทาง รวม 52 เที่ยววิ่ง (ไป-กลับ) อาทิ กรุงเทพฯ-หนองคาย , กรุงเทพฯ-เชียงคาน , กรุงเทพฯ-สุรินทร์ , กรุงเทพฯ-บุรีรัมย์ , กรุงเทพฯ-นครพนม , กรุงเทพฯ-อุบลราชธานี , กรุงเทพฯ-มุกดาหาร , กรุงเทพฯ-สระบุรี , เอกมัย-แหลมงอบ และจตุจักร-ตราด เป็นต้น
3. เส้นทางภาคใต้ จำนวน 13 เส้นทาง รวม 35 เที่ยววิ่ง (ไป-กลับ) อาทิ กรุงเทพฯ-ภูเก็ต , กรุงเทพฯ-เกาะสมุย , กรุงเทพฯ-คลองท่อม-กระบี่ , กรุงเทพฯ-สงขลา , กรุงเทพฯ-สุไหงโกลก , กรุงเทพฯ-ปัตตานี-ยะลา , กรุงเทพฯ (หมอชิต2) -หาดใหญ่ , กรุงเทพฯ (หมอชิต2)- สตูล , กรุงเทพฯ(หมอชิต2)-นครศรีฯ-หัวไทร และกรุงเทพฯ (หมอชิต 2)-ตรัง เป็นต้น
นอกจากนี้ บขส. ยอมรับว่า จากสถานการณ์ราคาน้ำมันดีเซลที่ปรับตัวสูงขึ้น ทำให้ บขส. มีค่าใช้จ่ายต้นทุนน้ำมันเพิ่มขึ้น ประมาณ 3 - 5% หรือประมาณเดือนละ 6 - 8 ล้านบาท จากเดิมที่ บขส. มีต้นทุนน้ำมันเฉลี่ยประมาณ 24 - 25 ล้านบาทต่อเดือน โดยในช่วง 8 เดือนแรกของปีงบประมาณ 2565 บขส. มีต้นทุนค่าใช้จ่ายน้ำมันประมาณเกือบ 200 ล้านบาท บขส. ยังยินดีที่จะตรึงราคาค่าโดยสารให้กับประชาชน และยังคงมุ่งมั่นที่จะให้บริการประชาชนด้วยบริการที่มีคุณภาพ สะดวก รวดเร็ว ปลอดภัย รวมทั้งให้ความสำคัญในเรื่องความปลอดภัยและมีการป้องกันและเฝ้าระวังการแพร่ระบาดของเชื้อไวรัส COVID-19 อย่างเข้มงวด ทั้งภายในสถานีขนส่งผู้โดยสารและบนรถโดยสารด้วย
ผู้โดยสารสามารถสอบถามข้อมูลการเดินทางเพิ่มเติมได้ที่ Call Center 1490 เรียก บขส. ตลอด 24 ชั่วโมง หรือ จองตั๋ว บขส. ผ่านช่องทางออนไลน์ Application : E-Ticket และ Website บขส. www.transport.co.th

ที่มา : https://www.thaigov.go.th/news/contents/details/56326