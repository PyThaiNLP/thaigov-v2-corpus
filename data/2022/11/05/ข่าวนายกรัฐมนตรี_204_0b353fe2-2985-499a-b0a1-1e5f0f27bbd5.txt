รัฐบาลไทย-ข่าวทำเนียบรัฐบาล-นายกฯ เยี่ยมชมศูนย์พัฒนาประสิทธิภาพการให้ความช่วยเหลือและสร้างความปลอดภัยทางการท่องเที่ยว จ.กระบี่ กำชับเตรียมพร้อมมาตรฐานความปลอดภัยด้านสาธารณสุขควบคู่ความปลอดภัยดูแลนักท่องเที่ยว


วันจันทร์ที่ 15 พฤศจิกายน 2564
พิมพ์
นายกฯ เยี่ยมชมศูนย์พัฒนาประสิทธิภาพการให้ความช่วยเหลือและสร้างความปลอดภัยทางการท่องเที่ยว จ.กระบี่ กำชับเตรียมพร้อมมาตรฐานความปลอดภัยด้านสาธารณสุขควบคู่ความปลอดภัยดูแลนักท่องเที่ยว
นายกฯ เยี่ยมชมศูนย์พัฒนาประสิทธิภาพการให้ความช่วยเหลือและสร้างความปลอดภัยทางการท่องเที่ยว จ.กระบี่ กำชับการเตรียมพร้อมมาตรฐานความปลอดภัยด้านสาธารณสุขควบคู่ความปลอดภัยดูแลนักท่องเที่ยว ให้บูรณาการร่วมกันทั้งทางบก ทางทะเล
วันนี้ (15 พ.ย. 64) เวลา 10.00 น. ณ ศูนย์พัฒนาประสิทธิภาพการให้ความช่วยเหลือและสร้างความปลอดภัยทางการท่องเที่ยวจังหวัดกระบี่ ต.ไสยไทย อ.เมืองกระบี่ จ.กระบี่ นายธนกร  วังบุญคงชนะ โฆษกประจำสำนักนายกรัฐมนตรี เผย พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เยี่ยมชมโครงการจัดตั้งศูนย์พัฒนาประสิทธิภาพการให้ความช่วยเหลือและสร้างความปลอดภัยทางการท่องเที่ยวจังหวัดกระบี่ และชมการสาธิตการฝึกของหน่วยอาสาสมัครของจังหวัด
นายกรัฐมนตรีกล่าวถึงศูนย์พัฒนาประสิทธิภาพการให้ความช่วยเหลือและสร้างความปลอดภัยทางการท่องเที่ยวของจังหวัดกระบี่ จัดตั้งขึ้นเพื่อเป็นประโยชน์ในการฝึกอบรมบุคลากรและอาสาสมัครให้ความช่วยเหลือดูแลความปลอดภัยในชีวิตและทรัพย์สินของประชาชนและนักท่องเที่ยวเมื่อเกิดสถานการณ์ต่าง ๆ จะต้องเตรียมความพร้อมเพื่อรองรับนักท่องเที่ยว ทั้งมาตรฐานความปลอดภัยด้านสาธารณสุข และมาตรฐานความปลอดภัยในการดูแลนักท่องเที่ยว ซึ่งเป็นตามนโยบายของรัฐบาล ทำอย่างไรให้ประเทศชาติปลอดภัยจากภัยพิบัติ วันนี้ต้องให้ความสำคัญกับความปลอดภัยทั้งทางบก ทางทะเล ทุกฝ่ายต้องศึกษาและทำงานบูรณาการการทำงานร่วมกัน การช่วยเหลือต้องมีความพร้อมในหน่วยงานที่เกี่ยวข้องทั้งภาครัฐ และภาคเอกชน ในอนาคตจะเปิดโอกาสให้ภาคเอกชนเข้ามาเปิดสถานที่ฝึกแบบนี้ขึ้น เพื่อลดปัญหางบประมาณของทางราชการ โดยผู้ที่ฝึกจะต้องมีใบรับรองการฝึกที่ครบถ้วนสมบูรณ์เหมือนในต่างประเทศที่มีมาตรฐานสากล  นายกรัฐมนตรียังกล่าวว่าทุกคนจะประมาทไม่ได้ โดยเฉพาะในช่วงที่มีการเปิดประเทศ ทุกอย่างต้องมีความพร้อมและทำงานบูรณาการร่วมกันทั้งทางบกและทางทะเล เราจะไม่เดินถอยหลังกลับไปที่เก่า  ขอขอบคุณคนไทยทุกคนที่ร่วมมือกันเปิดประเทศบนพื้นฐานความเสี่ยงสูงสุด
นายกรัฐมนตรีกล่าวว่า ขณะนี้ได้รับรายงานว่ามีนักท่องเที่ยวต้องการเดินทางมาท่องเที่ยวในไทยมากกว่าแสนคน ซึ่งจะสร้างรายได้ให้แก่ประเทศได้อีกเป็นจำนวนมาก  ขอให้ยึดมาตรฐานความปลอดภัยด้านสาธารณสุขต้องมีการตรวจคัดกรองอย่างเข้มงวด ทุกคนต้องแสดงตัวว่าปลอดเชื้อโควิด-19 พร้อมชื่นชมจังหวัดกระบี่ที่มีการบริหารจัดการเรื่องวัคซีนเป็นอย่างดี ซึ่งจะเป็นปัจจัยสำคัญในการส่งเสริมเศรษฐกิจ รวมถึงสร้างความเชื่อมั่นให้กับนักท่องเที่ยวและนักลงทุนมากขึ้น
นายกรัฐมนตรีได้แนะให้เด็กนักเรียนฝึกฝนเรียนว่ายน้ำและเน้นเรียนภาษาที่ 2 พร้อมขอให้อาจารย์สอนแนะแนวทางจริยธรรม ศีลธรรม รักชาติ ศาสนา และพระมหากษัตริย์ แก่เด็กนักเรียนด้วย
จากนั้น นายกรัฐมนตรีชมการสาธิตการฝึกซ้อมดับเพลิงและกู้ภัยในสถานการณ์ต่าง ๆ อาทิ จุดที่ 1  ฐานแท่นจำลองสถานการณ์ของก๊าซน้ำมันและก๊าซรั่วไหล ชมการจำลองเหตุการณ์เพลิงไหม้ รถบรรทุกก๊าซ LPG พลิกคว่ำ จุดที่ 2 ฐานจำลองเพลิงไหม้เรือขนาดใหญ่และการกู้ภัยทางน้ำสำหรับเรือขนาดเล็ก ชมการจำลองเหตุการณ์เพลิงไหม้เครื่องยนต์เรือ และการกู้ภัยทางน้ำสำหรับเรือขนาดเล็ก และจุดที่ 3 ฐานตู้จำลองปรากฏการณ์ Flash Over ฐานจำลองเพลิงไหม้ในอาคารบ้านเรือนสองชั้น ฐานกู้ภัยทางน้ำและการกู้ภัยงานในที่สูง ก่อนเดินทางไปเป็นประธานในพิธีเปิดศูนย์จําหน่ายผลิตภัณฑ์ชุมชน สินค้า OTOP อันดามัน (ANDAMAN OTOP SHOP) 6 จังหวัด ณ เทศบาลเมืองกระบี่ ตำบลปากน้ำ อำเภอเมืองกระบี่ จังหวัดกระบี่ ต่อไป

ที่มา : https://www.thaigov.go.th/news/contents/details/48242