รัฐบาลไทย-ข่าวทำเนียบรัฐบาล-พม. จัดงาน Gender Fair สานพลังเครือข่ายร่วมขจัดการเลือกปฏิบัติโดยไม่เป็นธรรมระหว่างเพศ พร้อมมอบประกาศเกียรติคุณแก่ 18 องค์กรเครือข่ายตัวอย่าง


วันจันทร์ที่ 11 เมษายน 2565
พม. จัดงาน Gender Fair  สานพลังเครือข่ายร่วมขจัดการเลือกปฏิบัติโดยไม่เป็นธรรมระหว่างเพศ พร้อมมอบประกาศเกียรติคุณแก่ 18 องค์กรเครือข่ายตัวอย่าง
พม. จัดงาน Gender Fair  สานพลังเครือข่ายร่วมขจัดการเลือกปฏิบัติโดยไม่เป็นธรรมระหว่างเพศ พร้อมมอบประกาศเกียรติคุณแก่ 18 องค์กรเครือข่ายตัวอย่าง
วันที่ 8 เม.ย. 65 เวลา 16.30 น. นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมวพม.) เป็นประธานเปิดกิจกรรมสานพลังเครือข่ายร่วมขจัดการเลือกปฏิบัติโดยไม่เป็นธรรมระหว่างเพศ: Gender Fair พร้อมทั้งมอบประกาศเกียรติคุณแก่องค์กรเครือข่ายตัวอย่างด้านการส่งเสริมความเท่าเทียมระหว่างเพศ จำนวน 18 หน่วยงาน โดยมีคณะผู้บริหารกระทรวง พม. นางซาร่าห์ นิบบซ์ รักษาการแทนผู้อำนวยการองค์การ UN Women สำนักงานภาคพื้นเอเชียและแปซิฟิก เอกอัครราชทูตและอุปทูตประจำประเทศไทย องค์กรเครือข่ายตัวอย่างและผู้แทนหน่วยงานภาครัฐ ภาคเอกชน องค์กรพัฒนาเอกชน (NGOs) ที่มีส่วนร่วมในการส่งเสริมความเท่าเทียมระหว่างเพศ เข้าร่วมงาน ณ บริเวณลานด้านหน้าหอศิลปวัฒนธรรมแห่งกรุง เทพมหานคร (หอศิลป์กรุงเทพฯ) สี่แยกปทุมวัน เขตปทุมวัน กรุงเทพฯ
นายจุติ กล่าวว่า กระทรวงการพัฒนาสังคมและความมั่นคงของมนุษย์ (พม.) โดยกรมกิจการสตรีและสถาบันครอบครัว (สค.)  มีภารกิจสำคัญในการขับเคลื่อนพระราชบัญญัติความเท่าเทียมระหว่างเพศ พ.ศ. 2558  เพื่อมุ่งมั่นในการประสานความร่วมมือกับภาคีเครือข่ายทุกภาคส่วน เพื่อร่วมกันสร้างความรู้ ความเข้าใจและการรับรู้ของสังคมสำหรับการเปิดโอกาสให้ทุกเพศสามารถเข้าถึงและได้รับสิทธิ หน้าที่ และทรัพยากรที่เท่าเทียมกัน ควบคู่กับการคำนึงถึงความต้องการจำเพาะระหว่างเพศที่แตกต่างกัน อีกทั้งร่วมสร้างมาตรการกลไกเพื่อขจัดอุปสรรคซึ่งเป็นผลมาจากเพศภาวะและความทับซ้อนด้วยเหตุและปัจจัยอื่นๆ ที่จะส่งผลให้บุคคลเข้าถึงสิทธิ โอกาส และทรัพยากรในการพัฒนาอย่างเต็มศักยภาพ และเกิดความเสมอภาคอย่างแท้จริง
นายจุติ กล่าวต่อไปว่า รัฐบาลได้ให้ความสำคัญกับความเท่าเทียมโดยไม่จำกัดว่าคุณเป็นใคร แต่ขอให้ทุกคนมีศักดิ์ศรีความเป็นมนุษย์เท่าเทียมกัน ตนหวังว่าผู้ที่สนับสนุนกิจกรรมในวันนี้จะร่วมกันจัดกิจกรรมเหล่านี้ เพื่อขจัดความไม่เป็นกลางหรือความต่อต้านทุกรูปแบบในการที่จะเลือกปฎิบัติ และหวังว่าวันนี้จะเป็นก้าวที่สำคัญที่ทุกคนจะทำงานร่วมกันแบบบูรณาการและจะนำพาไปสู่ความสำเร็จในอนาคต ตนขอขอบคุณทุกภาคส่วนที่ร่วมกันทำโครงการนี้จนสำเร็จและหวังว่าเราจะสามารถทำงานร่วมกันอีก และเราหวังว่าโครงการนี้จะไม่หยุดเพียงเท่านี้ แต่จะขยายไปสู่สถานศึกษาทุกระดับ และกลุ่มอาชีพบางอาชีพที่มีความต่างเรื่องวัย ให้ทุกคนมีความเสมอภาค ให้เกียรติซึ่งกะนและกัน และเมื่อทุกคนมีความสุขแล้ว ประเทศไทยก็จะยิ่งใหญ่ขึ้นเองครับ
นายจุติ กล่าวเพิ่มเติมว่า ปัจจุบัน ภาคีเครือข่ายของกระทรวง พม. ได้ดำเนินงานและประกอบกิจการที่คำนึงถึงความเท่าเทียมระหว่างเพศอย่างเป็นรูปธรรม และรณรงค์สร้างความรู้ ความเข้าใจในการส่งเสริมความเสมอภาคและขจัดการเลือกปฏิบัติโดยไม่เป็นธรรมระหว่างเพศ โดยได้นำแนวคิดความเท่าเทียมระหว่างเพศดังกล่าวไปกำหนดเป็นนโยบายการดำเนินงานและการประกอบกิจการที่สามารถหนุนเสริมเป้าหมายองค์กรและสร้างคุณภาพชีวิตที่ดีของประชาชน ภายใต้แนวคิด “We’re Different We're The Same” ทำให้ทั้งผู้หญิง ผู้ชาย และผู้มีความหลากหลายทางเพศมีชีวิตเป็นของตัวเอง สามารถทำในสิ่งที่อยากทำ เป็นในสิ่งที่อยากเป็น และทุกคนมีคุณค่าและควรได้รับการเคารพในศักดิ์ศรีเท่าเทียมกัน ซึ่งวันนี้ กระทรวง พม. จึงได้มีการมอบประกาศเกียรติคุณแก่องค์กรเครือข่ายตัวอย่างด้านการส่งเสริมความเท่าเทียมระหว่างเพศ จำนวน 18 หน่วยงาน ได้แก่ บริษัท ปตท. น้ำมันและการค้าปลีก จำกัด (มหาชน) บริษัท เครือเจริญโภคภัณฑ์ จำกัด บริษัท ไมโครซอฟท์ (ประเทศไทย) จำกัด บริษัท ยูนิลีเวอร์ไทย เทรดดิ้ง จำกัด บริษัท โทเทิ่ล แอ็คเซ็ส คอมมูนิเคชั่น จำกัด (มหาชน)  บริษัท อเด็คโก้ เพชรบุรีตัดใหม่ จำกัด บริษัท พรอคเตอร์ แอนด์ แกมเบิล (ประเทศไทย) จำกัด บริษัท หาดทิพย์ จำกัด (มหาชน) บริษัท ลอรีอัล (ประเทศไทย) จำกัด บริษัท แสนสิริ จำกัด (มหาชน), ธนาคารซิตี้แบงก์ (ประเทศไทย) บริษัท สยามพิวรรธน์ จำกัด บริษัท จัดหางาน จ๊อบส์ ดีบี (ประเทศไทย) จำกัด บริษัท ไอร่า คอนเซปท์ จำกัด แบรนด์ pynpy บริษัท ออร์กานอน (ประเทศไทย) จำกัด บริษัท ซีพีแรม จำกัด และบริษัทกรุงไทย – แอกซ่า จำกัด (มหาชน)

ที่มา : https://www.thaigov.go.th/news/contents/details/53489