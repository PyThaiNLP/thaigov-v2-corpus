รัฐบาลไทย-ข่าวทำเนียบรัฐบาล-นายกฯ ชื่นชม เหรียญทองและเงิน จากทีมวีลแชร์เรซซิ่งไทยใน “Tokyo 2020 Paralympics”


วันอาทิตย์ที่ 29 สิงหาคม 2564
พิมพ์
นายกฯ ชื่นชม เหรียญทองและเงิน จากทีมวีลแชร์เรซซิ่งไทยใน “Tokyo 2020 Paralympics”
นายกฯ ชื่นชม เหรียญทองและเงิน จากทีมวีลแชร์เรซซิ่งไทยใน “Tokyo 2020 Paralympics”
วันนี้ (29 สิงหาคม 2564) นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ภูมิใจในความสำเร็จของ พงศกร แปยอ และ อธิวัฒน์ แพงเหนือ ที่สามารถคว้าเหรียญทอง และเงินให้กับประเทศไทย
นายกรัฐมนตรี ชื่นชม พงศกร แปยอ นักกีฬาวีลแชร์เรซซิ่ง 400 เมตร T53 ได้เหรียญทองและทำลายสถิติโลก ในกีฬาพาราลิมปิก เป็นผู้ทำให้เสียงเพลงชาติไทยดังในสนามพาราลิมปิก และอธิวัฒน์ แพงเหนือ เจ้าของเหรียญเงิน วีลแชร์เรซซิ่ง 400 เมตร T 54 รวมทั้ง ภูมิใจกับผลงานของนักกีฬาไทย ทั้งทีมที่สามารถคว้ามาได้ถึง 5 เหรียญแล้ว ขอบคุณการทำหน้าที่อย่างเต็มความสามารถของคณะนักกีฬาและทีมงานเบื้องหลังทุกคนทุกชนิดกีฬา และได้ส่งกำลังใจแก่นักกีฬาทุกคนที่ได้ร่วมแข่งขัน แม้อาจจะไม่ได้รับชัยชนะ ได้แก่ พิเชษฐ์  กรุงเกตุ สายชล คนเจน และภูธเรศ คงรักษ์ นักกีฬาวีลแชร์เรซซิ่ง ซึ่งทุกคนเป็นส่วนสำคัญในการสร้างชื่อเสียงให้ประเทศไทย
โฆษกรัฐบาลกล่าวว่า ขอบคุณในความพยายาม ความทุ่มเทเพื่อสร้างผลงาน ไปยังคณะนักกีฬาและทีมงานทุกคนทุกชนิดกีฬา

ที่มา : https://www.thaigov.go.th/news/contents/details/45285