รัฐบาลไทย-ข่าวทำเนียบรัฐบาล-มหาดไทย เข้าร่วมการประชุม​ AMRDPE ครั้งที่​ 12 และการประชุมอื่นๆ ที่เกี่ยวข้อง​ พร้อมร่วมเป็นส่วนหนึ่งในการเร่งรัดการฟื้นฟูและการสร้างภูมิคุ้มกันที่เข้มแข็งของอาเซียนเพื่อการพัฒนาฯ


วันพุธที่ 24 พฤศจิกายน 2564
พิมพ์
มหาดไทย เข้าร่วมการประชุม​ AMRDPE ครั้งที่​ 12 และการประชุมอื่นๆ ที่เกี่ยวข้อง​ พร้อมร่วมเป็นส่วนหนึ่งในการเร่งรัดการฟื้นฟูและการสร้างภูมิคุ้มกันที่เข้มแข็งของอาเซียนเพื่อการพัฒนาฯ
มหาดไทย เข้าร่วมการประชุม​ AMRDPE ครั้งที่​ 12 และการประชุมอื่นๆ ที่เกี่ยวข้อง​ พร้อมร่วมเป็นส่วนหนึ่งในการเร่งรัดการฟื้นฟูและการสร้างภูมิคุ้มกันที่เข้มแข็งของอาเซียนเพื่อการพัฒนาชนบทและขจัดความยากจนอย่างยั่งยืน
เมื่อวันที่ 23 พ.ย. 64 เวลา 09.00-16.00 น. ณ ห้องประชุมดำรงธรรม ชั้น 2 ศาลาว่าการกระทรวงมหาดไทย นายสุทธิพงษ์ จุลเจริญ ปลัดกระทรวงมหาดไทย มอบหมายให้ นายชยาวุธ จันทร รองปลัดกระทรวงมหาดไทย หัวหน้ากลุ่มภารกิจด้านกิจการความมั่นคงภายใน เป็นผู้แทนกระทรวงมหาดไทย ในฐานะหน่วยประสานงานหลักด้านการพัฒนาชนบทและขจัดความยากจน ภายใต้กรอบความร่วมมืออาเซียน เข้าร่วมการประชุมระดับรัฐมนตรีอาเซียนด้านการพัฒนาชนบทและขจัดความยากจน ครั้งที่ 12 (The 12th ASEAN Ministers Meeting on Rural Development and Poverty Eradication : The 12th AMRDPE) และการประชุมอื่นๆ ที่เกี่ยวข้อง ซึ่งจัดขึ้นระหว่างวันที่ 23-26 พฤศจิกายน 2564 ผ่านระบบการประชุมทางไกล โดยมีสาธารณรัฐฟิลิปปินส์ทำหน้าที่เป็นประธานและเจ้าภาพจัดการประชุมดังกล่าว ภายใต้แนวคิดหลัก (Theme) ของการประชุม คือ "เร่งรัดการฟื้นฟูและการสร้างภูมิคุ้มกันที่เข้มแข็งของอาเซียนเพื่อการพัฒนาชนบทและขจัดความยากจนอย่างยั่งยืน (Accelerating Recovery and Strengthening Resiliency of ASEAN for Sustainable Rural Development and Poverty Eradication)" ดำเนินการโดย กองการต่างประเทศ สำนักงานปลัดกระทรวงมหาดไทย
.
สำหรับการประชุมในช่วงเช้าของวันที่ 23 พฤศจิกายน 2564 (เวลา 09.00-12.00 น.) นั้น เป็นการประชุมเจ้าหน้าที่อาวุโสอาเซียนด้านการพัฒนาชนบทและขจัดความยากจน ครั้งที่ 18 (18th ASEAN Senior Officials Meeting on Rural Development and Poverty Eradication : 18th SOMRDPE) ที่ประชุมได้มีการหารือเชิงนโยบายว่าด้วยการดำเนินการภายใต้แผนปฏิบัติการอาเซียนด้านการพัฒนาชนบทและขจัดความยากจน พ.ศ. 2564-2568 (ASEAN Framework Action Plan on Rural Development and Poverty Eradication 2021-2025 : FAPRDPE 2021-2025) อันเป็นแนวทางความร่วมมือการดำเนินงานในระดับภูมิภาคอาเซียน เพื่อเป็นกลไกสนับสนุนความพยายามในการบรรลุเป้าหมายการพัฒนาที่ยั่งยืนแห่งสหประชาชาติ (Sustainable Development Goals : SDGs) วิสัยทัศน์ของอาเซียน (ASEAN Blueprint 2025) และวิสัยทัศน์ประชาคมสังคมและวัฒนธรรมอาเซียน (ASCC Blueprint 2025) ในการเสริมสร้างความร่วมมือแบบข้ามเสา (Cross Pillar) และข้ามกรอบความร่วมมือ (Cross Sectoral Collaboration) เพื่อการพัฒนาชนบทและแก้ไขปัญหาความยากจนสำหรับประชาชนของอาเซียน​ ซึ่งประเด็นดังกล่าวเป็นภารกิจที่คณะทำงานร่วมกันดำเนินการในช่วงที่ผ่านมา​ ตั้งแต่คราวการประชุมเจ้าหน้าที่อาวุโสอาเซียนด้านการพัฒนาชนบทและขจัดความยากจน ครั้งที่ 17 (17th SOMRDPE) เมื่อวันที่ 26 มีนาคม 2564 พร้อมนี้ที่ประชุมยังได้มีการหารือประเด็นข้อริเริ่มเชิงนโยบายและยุทธศาสตร์ในระดับภูมิภาคอาเซียนว่าด้วยการพัฒนาชนบทและขจัดความยากจน ซึ่งกำหนดข้อริเริ่มโดยการจัดทำแผนแม่บทอาเซียนด้านการพัฒนาชนบทและขจัดความยากจน​ อันจะกลายมาเป็นกลยุทธ์สำคัญในการดำเนินงานอย่างเป็นรูปธรรม​ต่อไป โดยมีประเด็นสำคัญ อาทิ เป้าหมายการพัฒนาที่ยั่งยืนแห่งสหประชาชาติ (SDGs)​ การเปลี่ยนแปลงสภาพภูมิอากาศโลก (Climate Change) การป้องกันทางสังคม (Social Protection) การปฏิวัติอุตสาหกรรมโลก ครั้งที่ 4 (Fourth Industrial Revolution) บทบาทของเพศสภาพที่หลากหลายในบริบทโลกสมัยใหม่ (Gender Mainstreaming) และกรอบแผนงานอาเซียนด้านการฟื้นฟูที่ครอบคลุม (ASEAN Comprehensive Recovery Framework) และมียุทธศาสตร์ 5 ข้อ​ ในการขับเคลื่อนแผนแม่บทดังกล่าว ประกอบด้วย (1) การส่งเสริมการปรับตัวของคนในชนบทให้สามารถเข้าถึงโอกาสทางเศรษฐกิจและสังคม (FastTrack Rural Transformation to Enable Participation in Socio-Economic Opportunities) (2) การมีหลักประกันว่าคนยากจนมีโอกาสในการเข้าถึงการศึกษา สวัสดิการทางสังคมและระบบบริการด้านสุขภาพ รวมถึงการส่งเสริมสวัสดิการและสุขภาพ (Ensure Access to Education, Social Services and Healthcare towards Enhanced Welfare and Healthy Lifestyle in Rural Communities) (3) การเตรียมความพร้อมของหน่วยงาน/องค์การ เพื่อรองรับการดำเนินงานที่และสถานการณ์ต่างๆ ที่อาจเกิดขึ้น (Institutionalized Disaster Preparedness Programs to Environment and Climate Change Risks towards Resilient Communities and Households) (4) การเสริมสร้างศักยภาพในการดำเนินงานให้กับบุคลากร และการทำให้เกิดความคิดริเริ่มในการขับเคลื่อนการดำเนินงานด้านการพัฒนาชนบทและขจัดความยากจน (Good Governance Policy, Institutionalized Mechanisms & Process to Strengthen Convergence of RDPE Initiatives) และ (5) การมีกลไกด้านการพัฒนาชนบทและขจัดความยากจนที่บูรณาการความร่วมมือจากทุกภาคส่วนที่เกี่ยวข้อง ทั้งภาครัฐ ภาคเอกชน และภาคประชาสังคม (Institutionalized Multi Stakeholder Rural Development Mechanisms)
.
ในการนี้​ นายชยาวุธ จันทร รองปลัดกระทรวงมหาดไทย​ ในฐานะหัวหน้าคณะผู้แทนไทย​ กล่าวข้อความในตอนหนึ่งว่า​ ประเทศไทยได้มีการพัฒนาแผนงานตามกรอบของอาเซียนในระดับประเทศ โดยมีการจัดตั้งคณะกรรมการระดับชาติเพื่อบูรณาการดำเนินงานด้านการพัฒนาชนบทและขจัดความยากจนภายใต้กรอบความร่วมมืออาเซียน โดยมีปลัดกระทรวงมหาดไทย​และรองปลัดกระทรวงมหาดไทย​ทำหน้าที่เป็นประธานและรองประธานคณะกรรมการ ซึ่งคณะกรรมการประกอบด้วยหน่วยงานระดับกระทรวงและกรมที่เกี่ยวข้อง เพื่อร่วมบูรณาการและขับเคลื่อนตามแนวทางของแผนปฏิบัติการฯ ซึ่งถือเป็นภารกิจที่ต้องประสานงานร่วมกันทุกภาคส่วนในแนวทางวิสัยทัศน์อาเซียน​ ปี​ พ.ศ. 2568 เป้าหมายการพัฒนาที่ยั่งยืน​ของสหประชาชาติ​ (SDGs)​ และยุทธศาสตร์ 20 ปี​ ของประเทศไทย ทั้งนี้​ เพื่อให้เกิดความสมบูรณ์ทุกมิติสำหรับการขับเคลื่อนภารกิจด้านการพัฒนาชนบทและขจัดความยากจนอย่างยั่งยืน
.
ส่วนการประชุมในช่วงบ่ายของวันที่ 23 พฤศจิกายน 2564 (เวลา 13.00-16.00 น.) เป็นการประชุมย่อยคู่ขนานในหัวข้อการฟื้นฟูจากสถานการณ์แพร่ระบาดไวรัสโคโรนา 2019 สำหรับทุกภาคส่วนและกลุ่มเปราะบาง (Side-event : Symposium on COVID-19 Recovery Efforts for the Basic Sectors and Vulnerable Groups) ทั้งนี้​ ที่ประชุมได้มีการอภิปรายและนำเสนอประสบการณ์การดำเนินงานในการฟื้นฟูจากสถานการณ์แพร่ระบาดของโควิด-19 ระหว่างผู้เข้าร่วมการประชุม​จากทุกภาคส่วน ทั้งจากภาครัฐ ภาคเอกชน และภาคประชาสังคม​ พร้อมนี้ประเทศไทยได้นำเสนอการดำเนินงานในประเด็นและมาตรการช่วยเหลือเยียวยาในด้านเศรษฐกิจและสังคม การให้ความคุ้มครองสิทธิการรักษาพยาบาล การเข้าถึงวัคซีน และความคุ้มครองสวัสดิการและรายได้สำหรับประชาชนทุกกลุ่ม​ โดยเฉพาะกลุ่มเปราะบาง และผู้พลัดถิ่นหรือแรงงานต่างด้าว โดยความร่วมมือของกระทรวงมหาดไทยร่วมกับหน่วยงานต่างๆ ในระดับพื้นที่ ท้องถิ่น และชุมชน
.
โอกาสนี้​ นายชยาวุธ จันทร รองปลัดกระทรวงมหาดไทย​ ในฐานะหัวหน้าคณะผู้แทนไทย​ กล่าวข้อความในตอนหนึ่งว่า​ เพื่อให้เกิดการแก้ปัญหาอย่างยั่งยืน ประเทศไทยได้มีมาตรการที่ให้ความสำคัญกับการส่งเสริมการจ้างงานภายในประเทศ​เพื่อผลักดันให้เกิดการจ้างงานกับกลุ่มผู้มีรายได้น้อยที่ว่างงานและเดินทางกลับภูมิลำเนา โดยมีการจัดสรรงบประมาณให้หน่วยงานภาครัฐจ้างงานทั่วประเทศ และมุ่งเน้นการจ้างงานในท้องถิ่น ยกตัวอย่างโครงการที่เห็นผลเป็นรูปธรรมในการส่งเสริมศักยภาพของคน และสร้างความเข้มแข็งให้ชุมชน โดยการน้อมนำหลักปรัชญาของเศรษฐกิจพอเพียงและทฤษฎีใหม่สู่โครงการพัฒนาพื้นที่ต้นแบบการพัฒนาคุณภาพชีวิต “โคก หนอง นา” เพื่อพัฒนาคนให้สามารถไปพัฒนาพื้นที่ต้นแบบด้วยการออกแบบพื้นที่เพื่อทำการเกษตรอย่างยั่งยืน เน้นมีแหล่งน้ำเพื่อใช้ในการเกษตร เพื่อให้เกิดสมดุลของระบบนิเวศ ตลอดจนการใช้พื้นที่ให้เกิดประสิทธิภาพสูงสุด สร้างงานสร้างรายได้ให้แก่เกษตรกร และบัณฑิตจบใหม่เป็นหลักประกันในการสร้างเศรษฐกิจฐานรากให้มั่นคง ซึ่งโครงการดังกล่าวถือว่าเป็นโครงการที่ช่วยรองรับกลุ่มแรงงานที่อพยพกลับท้องถิ่นและชุมชนที่ได้รับผลกระทบจากสถานการณ์ในช่วงวิกฤตการแพร่ระบาดของโรคติดเชื้อไวรัสโคโรนา 2019 (COVID-19) และเพื่อต่อยอดการเสริมสร้างความเข้มแข็งให้กับชุมชนอย่างยั่งยืน โดยประเทศไทยมีการตั้งเป้าหมายที่จะขยายผลโครงการดังกล่าวสู่เขตเศรษฐกิจพอเพียง (Sufficiency Economy Development Zone – SEDZ) ด้วยโมเดลเศรษฐกิจใหม่ (BCG Economy Model) เพื่อขจัดความยากจน ลดความเหลื่อมล้ำทางรายได้ ยกระดับคุณภาพชีวิตของประชาชน และเสริมสร้างความมั่นคงด้านเศรษฐกิจ สังคม และสิ่งแวดล้อมในพื้นที่ทั่วประเทศ ซึ่งโครงการดังกล่าวจะช่วยเสริมสร้างศักยภาพของชุมชนให้มีความเข้มแข็ง มีความพร้อมที่จะรองรับการเปลี่ยนแปลงในอนาคต​ นอกจากนี้ ประเทศไทยได้มีการกำกับดูแลมาตรการภายใต้ข้อกำหนดด้านสาธารณสุข DMHTTA การให้ความช่วยเหลือด้านมนุษยธรรมสำหรับชาวไทยและชาวต่างชาติที่พำนักในประเทศไทย ทั้งในด้านการประกันสุขภาพ ระบบการเข้าถึงการรักษา การจัดสรรวัคซีน และชีวิตความเป็นอยู่ โดยอำนาจหน้าที่ของผู้ว่าราชการจังหวัดในการกำกับดูแลพื้นที่ของตนเอง จัดตั้งคณะกรรมการในระดับจังหวัด​ โดยการประสานงานร่วมกับหน่วยงานทั้งภาครัฐ ภาคเอกชน และภาคประชาสังคม รวมทั้งผู้ประกอบการในด้านการให้ความช่วยเหลือและความคุ้มครองต่อแรงงาน

ที่มา : https://www.thaigov.go.th/news/contents/details/48667