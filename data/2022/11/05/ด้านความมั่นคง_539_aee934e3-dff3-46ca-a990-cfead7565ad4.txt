รัฐบาลไทย-ข่าวทำเนียบรัฐบาล-รมว.สุชาติ ตรวจเยี่ยมฝ่ายแรงงานฯ และพบปะอาสาสมัครแรงงาน ที่กรุงอาบูดาบี สหรัฐอาหรับเอมิเรตส์


วันอังคารที่ 7 ธันวาคม 2564
รมว.สุชาติ ตรวจเยี่ยมฝ่ายแรงงานฯ และพบปะอาสาสมัครแรงงาน ที่กรุงอาบูดาบี สหรัฐอาหรับเอมิเรตส์
...
เมื่อวันที่ 7 ธันวาคม 2564 เวลา 13.30 น. นายสุชาติ ชมกลิ่น รัฐมนตรีว่าการกระทรวงแรงงาน ตรวจเยี่ยมฝ่ายแรงงาน ประจำสถานเอกอัครราชทูต ณ กรุงอาบูดาบี ในโอกาสเดินทางไปราชการ ณ ประเทศสหรัฐอาหรับเอมิเรตส์ โดยมี นายวราวุธ ภู่อภิญญา เอกอัครราชทูต ณ กรุงอาบูดาบี นายชัยวัฒน์ ศิริวัฒน์ กงสุลใหญ่ ณ เมืองดูไบ นางปลิดา ร่วมคำ อัครราชทูตที่ปรึกษา (ฝ่ายแรงงาน) ให้การต้อนรับ พล.ต.ต.นันทชาติ ศุภมงคล ประจำสำนักเลขาธิการนายกรัฐมนตรี ปฏิบัติหน้าที่ประจำกระทรวงแรงงาน นางเธียรรัตน์ นะวะมะวัฒน์ โฆษกกระทรวงแรงงาน (ฝ่ายการเมือง) นายบุญชอบ สุทธมนัสวงษ์ ปลัดกระทรวงแรงงาน พร้อมด้วยผู้บริหารระดับสูงกระทรวงแรงงาน เข้าร่วมด้วย สำหรับฝ่ายแรงงาน ประจำสถานเอกอัครราชทูต ณ กรุงอาบูดาบี ปัจจุบันมีประเทศในความรับผิดชอบ 4 ประเทศ ได้แก่ สหรัฐอาหรับเอมิเรตส์ กาตาร์ โอมาน และอิหร่าน มีอัตรากำลังเจ้าหน้าที่ 4 คน ได้แก่ อัครราชทูตที่ปรึกษา (ฝ่ายแรงงาน) ที่ปรึกษา (ฝ่ายแรงงาน) ล่าม และพนักงานประสานทั่วไป มีแรงงานไทยในเขตรับผิดชอบในปี พ.ศ.2564 ในสหรัฐอาหรับเอมิเรตส์ 5,228 คน กาตาร์ 2,641 คน โอมาน 590 คน และอิหร่าน 91 คน รวมทั้งสิ้น 8,550 คน แรงงานไทยที่มาทำงานในสหรัฐอาหรับเอมิเรตส์ ส่วนใหญ่เป็นภาคธุรกิจบริการ เช่น พ่อครัว แม่ครัว เชฟ นวด สปา พนักงานต้อนรับโรงแรม และช่างต่าง ๆ เป็นต้น
โอกาสนี้ รมว.แรงงาน และคณะ ได้พบปะอาสาสมัครแรงงานไทยในประเทศสหรัฐอาหรับเอมิเรตส์ พร้อมให้โอวาทและแนวทางการปฏิบัติงาน และมอบนโยบายในการปฏิบัติงานให้แก่เจ้าหน้าที่ฝ่ายแรงงาน โดยกล่าวว่า ท่านนายกรัฐมนตรีและรัฐมนตรีว่าการกระทรวงกลาโหม พล.อ.ประยุทธ์ จันทร์โอชา และกระทรวงแรงงานภายใต้การกำกับดูแลของ พล.อ.ประวิตร วงษ์สุวรรณ รองนายกรัฐมนตรี ได้ฝากความห่วงใยและให้กำลังใจเจ้าหน้าที่ฝ่ายแรงงานของสำนักงานแรงงานไทยและอาสาสมัครแรงงานในต่างประเทศทุกคน ที่ได้ปฏิบัติงานในการประสานดูแลความช่วยเหลือแรงงานไทยในต่างประเทศให้ได้รับข้อมูลข่าวสาร สิทธิประโยชน์ความคุ้มครอง และความปลอดภัยในการทำงานตามกฎหมาย ซึ่งเจ้าหน้าที่สำนักงานแรงงานและอาสาสมัครแรงงานทุกคนถือเป็นผู้ที่มีความสำคัญอย่างยิ่งในการขับเคลื่อนภารกิจของกระทรวงแรงงานให้สำเร็จบรรลุเป้าหมาย เนื่องจากอัตรากำลังข้าราชการและเจ้าหน้าที่ของกระทรวงมีจำนวนจำกัด ไม่เพียงพอต่อการดูแลให้ความคุ้มครองแรงงานทั้งหมด การมีกลุ่มอาสาสมัครเข้ามาช่วยเป็นหูเป็นตา คอยให้เบาะแส ส่งต่อข้อมูลการช่วยเหลือต่าง ๆ ของภาครัฐ ไปสู่กลุ่มพี่น้องแรงงาน ทำให้งานของกระทรวงแรงงานขับเคลื่อนได้อย่างมีประสิทธิภาพ เป็นกลไกเสริมงานภาครัฐได้เป็นอย่างดี โดยเฉพาะอย่างยิ่ง อาสาสมัครแรงงานไทยในต่างประเทศ ที่ช่วยขับเคลื่อนงานด้านแรงงานได้ดียิ่ง ทั้งยังสามารถช่วยส่งต่อข้อมูลข่าวสารที่สำคัญให้ไปถึงแรงงานไทยได้อย่างดี เป็นเครือข่ายความช่วยเหลือซึ่งกันและกัน ยามมีแรงงานไทยตกทุกข์ได้ยากในต่างประเทศ การเดินทางมาราชการในสหรัฐอาหรับเอมิเรตส์ในครั้งนี้ จึงถือเป็นโอกาสอันดีที่ได้พบปะทุกท่าน เพื่อแสดงความขอบคุณต่อการช่วยเหลืองานกระทรวงแรงงาน โดยไม่ได้รับค่าตอบแทน ถือเป็นงานจิตอาสาอย่างแท้จริง

ที่มา : https://www.thaigov.go.th/news/contents/details/49215