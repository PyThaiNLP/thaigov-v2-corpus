รัฐบาลไทย-ข่าวทำเนียบรัฐบาล-นายกรัฐมนตรีขอบคุณ 56 บริษัทธุรกิจประกันวินาศภัยไทย สนับสนุนการดำเนินงานของรัฐบาลในการควบคุมและบรรเทา สถานการณ์การแพร่ระบาดของโรคโควิด-19 อย่างต่อเนื่อง


วันพุธที่ 16 มิถุนายน 2564
พิมพ์
นายกรัฐมนตรีขอบคุณ 56 บริษัทธุรกิจประกันวินาศภัยไทย สนับสนุนการดำเนินงานของรัฐบาลในการควบคุมและบรรเทา สถานการณ์การแพร่ระบาดของโรคโควิด-19 อย่างต่อเนื่อง
นายกรัฐมนตรีขอบคุณ 56 บริษัทธุรกิจประกันวินาศภัยไทย สนับสนุนการดำเนินงานของรัฐบาลในการควบคุมและบรรเทา สถานการณ์การแพร่ระบาดของโรคโควิด-19 อย่างต่อเนื่อง
วันที่ 16 มิ.ย.64 นายอนุชา บูรพชัยศรี โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ได้รับทราบถึงการดำเนินการของภาคธุรกิจประกันวินาศภัยไทยเพื่อสนับสนุนการดำเนินงานของรัฐบาลในการควบคุมและบรรเทาสถานการณ์การแพร่ระบาดของโรคโควิด-19 โดยเฉพาะการนำระบบประกันภัยมาช่วยในการบริหารความเสี่ยงให้กับประชาชนและประเทศชาติ ซึ่งร่วมมือกับบริษัทสมาชิกประกันวินาศภัย จำนวน 56 บริษัท  ในการดำเนินการมาตรการตามที่ภาครัฐกำหนด และร่วมกันสนับสนุนการดำเนินงานของรัฐบาลในการควบคุมและบรรเทาสถานการณ์การแพร่ระบาดของโรคโควิด-19 ประกอบด้วย
1) สมาคมฯ ร่วมกับบริษัทสมาชิก 12 บริษัท มอบกรมธรรม์ประกันภัยกลุ่มให้กับบุคลากรทางการแพทย์และเจ้าหน้าที่ที่เกี่ยวข้อง จำนวน 274,000 คน โดยกรมธรรม์ดังกล่าวให้ความคุ้มครองกรณีเสียชีวิตจากโรคโควิด-19 มีระยะเวลาคุ้มครอง 6 เดือน ทุนประกันภัย 1,000,000 บาทต่อคน รวมทุนประกันภัยทั้งสิ้น 274,000 ล้านบาท
2) สมาคมฯ ร่วมกับบริษัทสมาชิก 20 บริษัท มอบเครื่องช่วยหายใจให้กับโรงพยาบาลบุษราคัม เมืองทองธานี จำนวน 50 เครื่อง รวมมูลค่า 10,500,000 บาท เพื่อสนับสนุนการดำเนินงานทางการแพทย์และเพิ่มขีดความสามารถในการรองรับผู้ป่วยโควิด-19 กลุ่มสีเหลือ ให้สามารถรับการรักษาพยาบาลได้อย่างรวดเร็วและทันท่วงที และ
3) สมาคมฯ ร่วมกับบริษัทสมาชิก 10 บริษัท จัดโครงการ “ฉีดช่วยชาติ หมอพร้อมฉีดประกันวินาศภัยพร้อมดูแล” มอบกรมธรรม์ประกันภัยคุ้มครองการแพ้วัคซีนให้กับประชาชนทั่วไปฟรี จำนวน 13 ล้านสิทธิ์ คุ้มครองกรณีเสียชีวิตจากภาวะแทรกซ้อนหรือผลข้างเคียงจากการฉีดวัคซีน ทุนประกันภัยขั้นต่ำ 1 แสนบาท เพื่อเป็นการสร้างความมั่นใจแลกระตุ้นให้ประชาชนเข้ารับการฉีดวัคซีนป้องกันโรคโควิด-19 เพิ่มมากขึ้น
“นายกรัฐมนตรีขอบคุณภาคธุรกิจประกันวินาศภัยไทยทุกหน่วยงาน ที่มุ่งมั่นในการทำหน้าที่เป็นผู้บริหารความเสี่ยงมืออาชีพให้กับภาครัฐและเอกชนอย่างต่อเนื่อง รวมทั้งยังให้ความร่วมมือและสนับสนุนการดำเนินการของรัฐบาลและทุกภาคส่วนทั้งในปัจจุบันและอนาคตอย่างเต็มความสามารถ พร้อมขอเป็นกำลังใจให้กับภาคธุรกิจประกันวินาศภัยไทยในการขับเคลื่อนภารกิจต่าง ๆ เพื่อชาติให้สำเร็จตามเป้าหมายที่กำหนดไว้ทุกประการเพื่อร่วมกันนำพาประเทศให้ก้าวข้ามผ่านวิกฤตในครั้งนี้ไปด้วยกัน” นายอนุชาฯ กล่าว

ที่มา : https://www.thaigov.go.th/news/contents/details/42766