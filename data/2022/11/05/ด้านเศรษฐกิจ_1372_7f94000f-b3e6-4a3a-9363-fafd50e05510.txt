รัฐบาลไทย-ข่าวทำเนียบรัฐบาล-กรมทางหลวง ขยาย 4 ช่องจราจร ทางหลวงหมายเลข 410 จังหวัดปัตตานี - อำเภอเบตง ตอนบ้านตือลาฆอบาต๊ะ - บ้านตะบิงติงงี จังหวัดยะลา แล้วเสร็จ


วันจันทร์ที่ 18 ตุลาคม 2564
กรมทางหลวง ขยาย 4 ช่องจราจร ทางหลวงหมายเลข 410 จังหวัดปัตตานี - อำเภอเบตง  ตอนบ้านตือลาฆอบาต๊ะ - บ้านตะบิงติงงี จังหวัดยะลา แล้วเสร็จ
เพื่อยกระดับโครงสร้างพื้นฐานด้านคมนาคมขนส่งรองรับการท่องเที่ยว และขนส่งไทย-มาเลเซีย
นายสราวุธ ทรงศิวิไล อธิบดีกรมทางหลวง กระทรวงคมนาคม เปิดเผยว่า กรมทางหลวง (ทล.)
โดยสำนักก่อสร้างทางที่ 1 ดำเนินการก่อสร้างขยายทางหลวงหมายเลข 410 สาย ปัตตานี - อำเภอเบตง
ตอนบ้านตือลาฆอบาต๊ะ - บ้านตะบิงติงงี จังหวัดยะลา ระยะทาง 18.015 กิโลเมตร แล้วเสร็จ ตามนโยบายด้านการพัฒนาโครงสร้างพื้นฐานด้านคมนาคม 3 จังหวัดชายแดนภาคใต้ของนายศักดิ์สยาม ชิดชอบ รัฐมนตรีว่าการกระทรวงคมนาคม
สำหรับทางหลวงหมายเลข 410 สายปัตตานี - เบตง เชื่อมต่อระหว่างจังหวัดปัตตานี จังหวัดยะลา  และชายแดนประเทศมาเลเซียที่อำเภอเบตง จังหวัดยะลา ระยะทางยาวประมาณ 157 กิโลเมตร อยู่ในความรับผิดชอบของ ทล. ทั้งสิ้น153 กิโลเมตร โดย ทล. ได้ทำการบุกเบิกก่อสร้างถนนดินตลอดเส้นทางกว้างประมาณ 4 เมตร เมื่อ พ.ศ. 2483 ลักษณะสภาพทางและภูมิประเทศด้านคันทางเป็นที่ราบ เนิน และภูเขา สองข้างทาง เป็นสวนยางพารา สวนผลไม้ และป่าไม้เบญจพรรณ การจราจรผ่านได้ในฤดูร้อนเป็นบางช่วงเท่านั้น และได้ปรับปรุงพื้นทางให้ดีขึ้น ก่อสร้างสะพาน ท่อเหลี่ยม และวางท่อกลมเพิ่มเติม ดำเนินการลาดยางแล้วเสร็จ ตลอดสายทางเมื่อปี 2509 สามารถใช้สัญจรได้ทุกฤดูกาล ปัจจุบันประชาชนนิยมใช้เป็นเส้นทางการค้าชายแดนไทย - มาเลเซีย ทำให้มีผู้ใช้เส้นทางสายนี้เพิ่มขึ้น ดังนั้นเพื่อเพิ่มความสะดวกในการเดินทาง ทล. เล็งเห็นความสำคัญของทางหลวงหมายเลข 410 สายปัตตานี - เบตง จึงดำเนินการก่อสร้างจากเดิมทางหลวงมาตรฐานทางชั้น 1 ปรับปรุงเป็นมาตรฐานทางชั้นพิเศษ 4 ช่องจราจร ไป - กลับ โดยแบ่งเป็น 2 ตอน ได้แก่ ตอนที่ 1 ระหว่าง กม. ที่ 50+540 - 59+955 ระยะทาง 9.415 กิโลเมตร แล้วเสร็จเดือนเมษายน 2564 และตอนที่ 2 ระหว่าง กม. ที่ 59+955 - 68+555 ระยะทาง 8.6 กิโลเมตร แล้วเสร็จเดือนกันยายน 2564 รวมระยะทางทั้งหมด 18.015 กิโลเมตร ผิวจราจรและไหล่ทางแอสฟัลท์คอนกรีต ผิวจราจรข้างละ 2 ช่อง กว้างช่องละ 3.50 เมตร ไหล่ทางด้านนอกกว้าง 2.50 เมตร พร้อมปรับปรุงเกาะกลาง และติดตั้งไฟฟ้าแสงสว่าง งบประมาณ 786,892,000 บาท
ทั้งนี้โครงการก่อสร้างแล้วเสร็จ จะเป็นประโยชน์ต่อผู้ใช้เส้นทางนักท่องเที่ยวและอำนวยความสะดวกในด้านการขนส่งสินค้าระหว่างประเทศไทย - มาเลเซีย เป็นการพัฒนาพื้นที่ 3 จังหวัดชายแดนใต้ตามนโยบายของรัฐบาล เพื่อรองรับการเข้าสู่ประชาคมอาเซียน

ที่มา : https://www.thaigov.go.th/news/contents/details/47111