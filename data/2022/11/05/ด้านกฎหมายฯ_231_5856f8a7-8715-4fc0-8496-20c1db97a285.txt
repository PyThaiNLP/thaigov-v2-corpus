รัฐบาลไทย-ข่าวทำเนียบรัฐบาล-รมว.ยุติธรรม เปิดสัมมนาพัฒนาระบบป้องกันทำผิดซ้ำ จ.ราชบุรี เร่งผลักดันศูนย์ JSOC เพื่อความปลอดภัยของ ปชช. "ธนวัชร" ชวนคนพื้นที่ร่วมเป็นอาสาคุมประพฤติ สอดส่องดูแลชุมชน


วันจันทร์ที่ 27 กันยายน 2564
พิมพ์
รมว.ยุติธรรม เปิดสัมมนาพัฒนาระบบป้องกันทำผิดซ้ำ จ.ราชบุรี เร่งผลักดันศูนย์ JSOC เพื่อความปลอดภัยของ ปชช. "ธนวัชร" ชวนคนพื้นที่ร่วมเป็นอาสาคุมประพฤติ สอดส่องดูแลชุมชน
รมว.ยุติธรรม เปิดสัมมนาพัฒนาระบบป้องกันทำผิดซ้ำ จ.ราชบุรี เร่งผลักดันศูนย์ JSOC เพื่อความปลอดภัยของ ปชช. "ธนวัชร" ชวนคนพื้นที่ร่วมเป็นอาสาคุมประพฤติ สอดส่องดูแลชุมชน
ในวันจันทร์ที่ ๒๗ กันยายน ๒๕๖๔ เวลา ๑๓.๓๐ น. นายสมศักดิ์ เทพสุทิน รัฐมนตรีว่าการกระทรวงยุติธรรม เป็นประธานพิธีเปิดสัมมนาเชิงปฏิบัติการเรื่อง “การพัฒนาระบบเฝ้าระวังการกระทำผิดซ้ำเพื่อความปลอดภัยในชุมชน ครั้งที่ ๔ จังหวัดราชบุรี” ผ่านระบบการประชุมทางไกล (Video Conference) โดยมี นางสาวณัฐธ์ภัสส์ ยงใจยุทธ ผู้ช่วยรัฐมนตรีประจำกระทรวงยุติธรรม นายธนวัชร นิติกาญจนา ที่ปรึกษารัฐมนตรีว่าการกระทรวงยุติธรรม นายวิตถวัลย์ สุนทรขจิต อธิบดีกรมคุมประพฤติ อาสาสมัครภาคประชาชน และเจ้าหน้าที่ที่เกี่ยวข้อง
นายสมศักดิ์ กล่าวว่า จากกรณีสะเทือนขวัญต่าง ๆ ที่เกิดขึ้นในช่วงระยะที่ผ่านมา หลายกรณีได้สร้างความกังวลใจแก่ประชาชนเกี่ยวกับความปลอดภัยในชีวิตและทรัพย์สิน จากการตรวจสอบข้อมูล พบว่า ผู้ที่กระทำผิดในลักษณะสะเทือนขวัญดังกล่าว มักจะเป็นผู้ที่เคยต้องโทษจนได้รับการปล่อยตัว โดยไม่มีการเฝ้าระวังหรือติดตามพฤติกรรมภายหลังพ้นโทษจนกลับไปใช้ชีวิตอยู่ในชุมชน ซึ่งกระทรวงยุติธรรมมีความห่วงใยประชาชนเรื่องความปลอดภัย โดยได้นำสภาพปัญหาและความต้องการไปกำหนดแผนและกลไกต่าง ๆ โดยมีการผลักดันร่าง พ.ร.บ.ป้องกันการกระทำผิดซ้ำของผู้กระทำผิดอุกฉกรรจ์ ซึ่งปัจจุบันได้ผ่านการพิจารณาของคณะรัฐมนตรีและอยู่ในขั้นตอนของคณะกรรมการกฤษฎีกาตรวจพิจารณา ซึ่งต้องให้เหมาะสมกับสถานการณ์และสภาพความรุนแรง แต่กระบวนการทางกฎหมายยังต้องใช้เวลาอีกระยะหนึ่ง
นายสมศักดิ์ กล่าวอีกว่า การพิจารณาจากแนวคิดตัวอย่างของต่างประเทศที่ว่า หากชุมชนรู้ถึงอันตรายในชุมชุนจะไม่มีผู้ได้รับอันตราย กระทรวงยุติธรรม จึงหาวิธีการเพื่อกำหนดเป็นนโยบายเฝ้าระวังติดตามพฤติกรรมผู้กระทำผิดที่เคยก่อเหตุสะเทือนขวัญ ด้วยการพักการลงโทษให้ออกมาปรับตัวใช้ชีวิตร่วมกับประชาชนระยะหนึ่งแต่ต้องสวมใส่กำไล EM เพื่อเฝ้าระวังพฤติกรรม โดยมีเจ้าหน้าที่ อาสาสมัคร ตลอดจนภาคีเครือข่ายภาคประชาชนช่วยกันสอดส่อง และผ่านการดูแลของ ศูนย์ JSOC จะทำให้สังคมสร้างการรับรู้ว่ามีบุคคลอันตรายอยู่ในพื้นที่ ดีกว่าสังคมไม่รู้อะไรเลย
นายธนวัชร กล่าวว่า บริบทการทำงานของกรมคุมประพฤติจังหวัดราชบุรี ได้สนองนโยบายการทำงานจาก นายสมศักดิ์ ที่ต้องการดูแลผู้ต้องขังอย่างมีประสิทธิภาพสูงสุด ซึ่งในหนึ่งปีที่ผ่านมาเราได้นำกำไล EM มาใช้กับผู้ต้องขังที่ได้รับการพักโทษ ๕๒๑ ราย ได้แก่ ผู้ถูกคุมประพฤติที่ศาลสั่งรอลงอาญาของจังหวัดราชบุรี ๑ ราย ผู้ได้รับการพักโทษ ๕๑๐ ราย และผู้เข้ารับการตรวจพิสูจน์อีก ๑๐ ราย ทั้งนี้ ในส่วนของอาสาสมัครจังหวัดราชบุรี เรามีด้วยกัน ๑๐ อำเภอ แต่ยังขาดอีก ๒ อำเภอ คือ อ.วัดเพลง และ อ.สวนผึ้ง ตนจึงอยากเชิญชวนคนในพื้นที่ที่มีใจรักในงานอาสาเข้ามาร่วมเป็นส่วนหนึ่งกับอาสาสมัครคุมประพฤติราชบุรี เพื่อช่วยกันทำประโยชน์ร่วมกันสอดส่องดูแลชุมชุนของเราให้เข้มแข็งมากยิ่งขึ้น ตนมั่นใจว่าไม่มีใครรู้จักตรอก ซอก ซอย หรือแม้กระทั่งทางเข้าออกของหมู่บ้านดีไปกว่าคนในพื้นที่ตัวเองแน่นอน
"เรายังมีนโยบายที่สำคัญอีกเรื่องคือ กรณีของผู้ต้องขังที่ก่อคดีอุจฉกรรจ์แล้วกลับไปใช้ชีวิตร่วมกับผู้อื่นในสังคมหลังพ้นโทษ ซึ่งแน่นอนว่าตอนนี้สังคมยังหวาดระแวงกับเรื่องดังกล่าว เพราะบางเคสยังกลับตัวกลับใจไม่ได้และไปก่อเหตุซ้ำ ทางกระทรวงยุติธรรมโดยท่านรัฐมนตรีสมศักดิ์ จึงได้เร่งผลักดันกฎหมายฉบับใหม่เพื่อควบคุมผู้ต้องขังคดีอุจฉกรรจ์ในกรณีกระทำผิดซ้ำ โดยจะต้องถูกนำตัวใส่กำไล EM อีกครั้ง และอาจมีโทษถึง ๑๕ ปี "

ที่มา : https://www.thaigov.go.th/news/contents/details/46271