รัฐบาลไทย-ข่าวทำเนียบรัฐบาล-มหาดไทยจัดฝึกอบรมแพทย์ประจำตำบลตามโครงการพัฒนาศักยภาพแพทย์ประจำตำบล...การสาธารณสุขเพื่อแผ่นดิน เพื่อเป็นการเพิ่มพูนศักยภาพให้แก่แพทย์ประจำตำบลในพื้นที่จังหวัดภาคตะวันออกเฉียงเหนือ


วันศุกร์ที่ 19 สิงหาคม 2565
พิมพ์
มหาดไทยจัดฝึกอบรมแพทย์ประจำตำบลตามโครงการพัฒนาศักยภาพแพทย์ประจำตำบล...การสาธารณสุขเพื่อแผ่นดิน เพื่อเป็นการเพิ่มพูนศักยภาพให้แก่แพทย์ประจำตำบลในพื้นที่จังหวัดภาคตะวันออกเฉียงเหนือ
กระทรวงมหาดไทยจัดฝึกอบรมแพทย์ประจำตำบลตามโครงการพัฒนาศักยภาพแพทย์ประจำตำบล...การสาธารณสุขเพื่อแผ่นดิน เพื่อเป็นการเพิ่มพูนศักยภาพให้แก่แพทย์ประจำตำบลในพื้นที่จังหวัดภาคตะวันออกเฉียงเหนือ
เมื่อวันที่ 18 ส.ค. 2565 เวลา 10.00 น. นายสุทธิพงษ์ จุลเจริญ ปลัดกระทรวงมหาดไทย มอบหมายให้ นายธนาคม จงจิระ อธิบดีกรมการปกครอง เป็นประธานเปิดโครงการ "พัฒนาศักยภาพแพทย์ประจำตำบล...การสาธารณสุขเพื่อแผ่นดิน" รุ่นที่ 3 ณ โรงแรมเพลาเพลิน บูติค รีสอร์ท อำเภอคูเมือง จังหวัดบุรีรัมย์ ระหว่างวันที่ 17 - 18 ส.ค. 65 โดยมี นายปิยะ ปิจนำ ปลัดจังหวัดบุรีรัมย์ กล่าวต้อนรับ และนายบุญลือ ธรรมธรานุรักษ์ ผู้อำนวยการสำนักบริหารการปกครองท้องที่ เป็นผู้กล่าวรายงานโครงการฯ มีนายคมสัน ทินกร ณ อยุธยา วิทยากรจากสถานพยาบาลคลีนิคการแพทย์แผนไทยหม่อมราชวงค์สอาด ทินกร และวิทยากรจากสำนักบริหารการปกครองท้องที่ กรมการปกครอง บรรยายให้ความรู้เรื่องแพทย์แผนไทยและระเบียบ กฎหมาย ที่เกี่ยวข้องกับแพทย์ประจำตำบลให้ผู้เข้าอบรม มีกลุ่มเป้าหมายแพทย์ประจำตำบล จำนวน 20 จังหวัด 322 คน
อธิบดีกรมการปกครอง กล่าวว่า โครงการอบรมแพทย์ประจำตำบลดังกล่าวได้ดำเนินการอบรมมาแล้วจำนวน 2 รุ่น ได้แก่ รุ่นที่ 1 ภาคเหนือ 196 คน และ รุ่นที่ 2 ภาคกลาง 209 คน รวม 405 คน ส่งผลให้แพทย์ประจำตำบลที่ผ่านการฝึกอบรมมีองค์ความรู้ ความเข้าใจทฤษฎีการแพทย์แผนไทยเบื้องต้น และได้นำความรู้ที่ได้รับไปขยายผลต่อยอดให้กับราษฎรในหมู่บ้าน ตำบล ตามหลักการพึ่งพาตนเองได้ รวมทั้งสามารถใช้สมุนไพรในท้องถิ่นอันเป็นภูมิปัญญาชาวบ้านในการดูแลรักษาโรคโดยตนเองได้ เป็นการเสริมสร้างองค์ความรู้ ความเข้าใจ บทบาทและอำนาจหน้าที่ของแพทย์ประจำตำบลตามกฎหมายลักษณะปกครองท้องที่ ฯลฯ และกฎหมายอื่น ๆ ที่เกี่ยวข้อง เพื่อให้สามารถนำความรู้ไปสู่การแก้ไขปัญหาพื้นที่ได้ ทั้งนี้ กรมการปกครอง จะได้ดำเนินการจัดอบรมให้แก่แพทย์ประจำตำบลทั่วทุกภาคของประเทศต่อไป

ที่มา : https://www.thaigov.go.th/news/contents/details/58234