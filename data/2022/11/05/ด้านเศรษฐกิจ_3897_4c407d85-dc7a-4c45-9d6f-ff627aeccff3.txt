รัฐบาลไทย-ข่าวทำเนียบรัฐบาล-รมว.เฉลิมชัย นำทีมกระทรวงเกษตรฯ เข้าพบนายกรัฐมนตรี ประชาสัมพันธ์กิจกรรม “วันดื่มนมโลก ประจำปี 2565 (World Milk Day 2022)”


วันอังคารที่ 24 พฤษภาคม 2565
รมว.เฉลิมชัย นำทีมกระทรวงเกษตรฯ เข้าพบนายกรัฐมนตรี ประชาสัมพันธ์กิจกรรม “วันดื่มนมโลก ประจำปี 2565 (World Milk Day 2022)”
เชิญชวนคนไทยให้หันมาดื่มนม เพื่อสุขภาพที่ดี พร้อมร่วมสร้างความเข้มแข็งและยั่งยืนให้เกษตรกรโคนมไทย
ดร.เฉลิมชัย ศรีอ่อน รัฐมนตรีว่าการกระทรวงเกษตรและสหกรณ์ พร้อมด้วย นายประภัตร โพธสุธน รัฐมนตรีช่วยว่าการกระทรวงเกษตรและสหกรณ์ ดร.ทองเปลว กองจันทร์ ปลัดกระทรวงเกษตรและสหกรณ์ ผู้บริหารกระทรวงเกษตรและสหกรณ์ ผู้แทนองค์การส่งเสริมกิจการโคนมแห่งประเทศไทย (อ.ส.ค.) ผู้แทนผู้ประกอบการผลิตภัณฑ์นม ประธานชุมนุมสหกรณ์โคนมแห่งประเทศไทย จำกัด และผู้ช่วยอธิการบดีฝ่ายบริหาร มหาวิทยาลัยเกษตรศาสตร์ เข้าพบ พล.อ.ประยุทธ์ จันทร์โอชา นายกรัฐมนตรี ณ บริเวณโถงกลาง ตึกสันติไมตรี ทำเนียบรัฐบาล เพื่อประชาสัมพันธ์กิจกรรม “วันดื่มนมโลก ประจำปี 2565 (World Milk Day 2022)” พร้อมทั้งกล่าวเชิญชวนคนไทยทุกเพศ ทุกวัย หันมาดื่มนมให้มากยิ่งขึ้น เพื่อสุขภาพที่ดีของประชาชน และยังเป็นส่วนสำคัญในการสร้างความเข้มแข็ง ความยั่งยืนให้กับเกษตรกรโคนมไทยได้อีกด้วย พร้อมขอบคุณหน่วยงานที่เกี่ยวข้องและกำชับขอให้ช่วยกันดำเนินการขับเคลื่อนตามนโยบายของรัฐบาล โดยให้ความสำคัญตั้งแต่กระบวนการผลิต การแปรรูป ช่องทางการจัดจำหน่ายและการส่งออก เพื่อดูแลเกษตรกรโคนมไทยอย่างครอบคลุมและทั่วถึงทุกด้าน
จากนั้นนายกรัฐมนตรีได้เดินเยี่ยมชมกิจกรรมร้านนมหน้าฟาร์ม ซึ่งเป็นธุรกิจชุมชนบนฐานวิถีชีวิตใหม่ที่มีการเปิดจำหน่ายนม การฝึกอบรมหลักสูตรร้านและการส่งเสริมการขาย เป็นศูนย์เรียนรู้ผลิตภัณฑ์นมที่ส่งเสริมการผลิตนมตลอดห่วงโซ่ที่มีคุณภาพได้มาตรฐาน อีกทั้งยังมีส่วนในการขับเคลื่อนเศรษฐกิจในระดับชุมชน และเป็นร้านที่คนในชุมชนเข้าถึงได้ง่าย ผลิตภัณฑ์นมราคาไม่แพง ซึ่งจะเป็นแนวทางการรณรงค์ให้คนไทยดื่มนมมากขึ้นได้อีกทางหนึ่ง และได้เยี่ยมชมการส่งเสริมการบริโภคนมอย่างยั่งยืน Milk Corner ร้านจำหน่ายผลิตภัณฑ์นม เพื่อให้ประชาชนทั่วไปได้เข้าถึงการดื่มนมและส่งเสริมการดื่มนมอย่างต่อเนื่อง ซึ่งเป็นการดำเนินงานเพื่อมุ่งสู่การเป็นธุรกิจแนวใหม่ตามโมเดล BCG สนับสนุนการขับเคลื่อนตามนโยบายของรัฐบาล โดยการสร้างสรรค์นวัตกรรมนมเพื่อพัฒนาต่อยอดเป็นผลิตภัณฑ์ที่มีมูลค่าและคุณค่าสูงขึ้น อันจะเกิดประโยชน์แก่ผู้บริโภคต่อไป

ที่มา : https://www.thaigov.go.th/news/contents/details/54941