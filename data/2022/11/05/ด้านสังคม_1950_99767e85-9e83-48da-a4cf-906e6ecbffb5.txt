รัฐบาลไทย-ข่าวทำเนียบรัฐบาล-ปลัด สธ. ให้แนวคิดบุคลากร รพ. “จัดบริการมีประสิทธิภาพ บุคลากรปฏิบัติหน้าที่ด้วยความภาคภูมิใจ”


วันอังคารที่ 16 สิงหาคม 2565
ปลัด สธ. ให้แนวคิดบุคลากร รพ. “จัดบริการมีประสิทธิภาพ บุคลากรปฏิบัติหน้าที่ด้วยความภาคภูมิใจ”
ปลัดกระทรวงสาธารณสุข บรรยายพิเศษ “ทิศทางโรงพยาบาลไทย เรื่องเล่าจากพี่สู่น้อง” มอบแนวคิดให้บุคลากรการแพทย์ รพ.สมุทรปราการ ยึดหลัก EMS จัดระบบบริการก้าวหน้า ให้ประชาชนได้รับบริการที่ทันสมัย มีประสิทธิภาพและประทับใจ บุคลากรภาคภูมิใจในการปฏิบัติหน้าที่
ปลัดกระทรวงสาธารณสุข บรรยายพิเศษ “ทิศทางโรงพยาบาลไทย เรื่องเล่าจากพี่สู่น้อง” มอบแนวคิดให้บุคลากรการแพทย์ รพ.สมุทรปราการ ยึดหลัก EMS จัดระบบบริการก้าวหน้า ให้ประชาชนได้รับบริการที่ทันสมัย มีประสิทธิภาพและประทับใจ บุคลากรภาคภูมิใจในการปฏิบัติหน้าที่ พร้อมเปิดศูนย์รับบริจาคอวัยวะ รพ.บางพลี เพิ่มโอกาสเข้าถึงการรักษาด้วยการเปลี่ยนถ่ายอวัยวะให้ประชาชน
วันนี้ (16 สิงหาคม 2565) ที่ โรงพยาบาลสมุทรปราการ จังหวัดสมุทรปราการ นายแพทย์เกียรติภูมิ วงศ์รจิต ปลัดกระทรวงสาธารณสุข บรรยายพิเศษ เรื่อง “ทิศทางโรงพยาบาลไทย เรื่องเล่าจากพี่สู่น้อง” และเปิดกิจกรรม Mission to Smart and Modernized Hospital โดยมี นายแพทย์ณรงค์ อภิกุลวณิชย์ ผู้ตรวจราชการกระทรวงสาธารณสุข เขตสุขภาพที่ 6 นายแพทย์นเรศฤทธิ์ ขัดธะสีมา นายแพทย์สาธารณสุขจังหวัดสมุทรปราการ นายแพทย์นำพล แดนพิพัฒน์ ผู้อำนวยการโรงพยาบาลสมุทรปราการ ให้การต้อนรับ
นายแพทย์เกียรติภูมิกล่าวว่า ในฐานะปลัดกระทรวงสาธารณสุข ได้มีนโยบายให้สถานบริการจัดระบบบริการสุขภาพก้าวหน้า (Innovative Healthcare Management ) ซึ่งมีองค์ประกอบสำคัญ 3 ส่วน คือ EMS : Environment พัฒนาอาคารสถานที่และสิ่งแวดล้อมให้มีความร่มรื่น สะอาด, Modernization มีความทันสมัยในการบริการ และ Smart Service ให้ความสำคัญกับระบบและพฤติกรรมบริการ เพื่อให้ประชาชนได้รับบริการที่มีประสิทธิภาพทัดเทียมสถานพยาบาลเอกชน มีความสะดวก รวดเร็ว ทันสมัย ลดความแออัดและเกิดความประทับใจ ส่วนบุคลากรผู้ให้บริการได้เกิดความภาคภูมิใจในการปฏิบัติหน้าที่ และยังจะเป็นจุดเริ่มต้นของการต่อยอดพัฒนางานในด้านอื่นๆ อาทิ ความเชี่ยวชาญเฉพาะด้าน และงานวิชาการ ต่อไป
สำหรับการจัดกิจกรรม Mission to Smart and Modernized Hospital ของโรงพยาบาลสมุทรปราการครั้งนี้ เป็นการดำเนินงานที่สอดรับกับนโยบายของกระทรวงสาธารณสุข ทั้งการพัฒนาอาคารสถานที่และสิ่งแวดล้อมในโรงพยาบาล รวมถึงการนำเทคโนโลยีมาใช้ในการบริการ เช่น หุ่นยนต์คัดกรองอาการเบื้องต้น ระบบคิวอัตโนมัติ ตู้ชำระเงินอัตโนมัติ เป็นต้น ช่วยอำนวยความสะดวกให้กับผู้มารับบริการ และช่วยลดความแออัดในจุดบริการต่างๆ ได้เป็นอย่างดี
นอกจากนี้ ปลัดกระทรวงสาธารณสุขยังได้เปิดศูนย์รับบริจาคอวัยวะและดวงตา โรงพยาบาลบางพลี ซึ่งเป็นศูนย์ประสานงานเกี่ยวกับการรับบริจาคอวัยวะและดวงตา บูรณาการการทำงานร่วมกับศูนย์การรักษาแบบประคับประคอง โดยในปี 2566 มีแผนที่จะลงพื้นที่เชิงรุกเพื่อเก็บดวงตาผู้ป่วยระยะประคับประคองที่เสียชีวิตถึงบ้าน เป็นการช่วยให้ผู้ที่มีความประสงค์จะบริจาคอวัยวะได้เข้าถึงการบริจาคมากขึ้น และเพิ่มโอกาสให้ผู้ป่วยที่รอคิวได้รับรักษาด้วยการเปลี่ยนถ่ายอวัยวะมากขึ้นด้วย
************************************  16 สิงหาคม 2565

ที่มา : https://www.thaigov.go.th/news/contents/details/58098