รัฐบาลไทย-ข่าวทำเนียบรัฐบาล-ประกันสังคม คืนเงินลดอัตราสมทบ ม.40 ให้ผู้ที่จ่ายเต็ม เริ่ม 8 ส.ค.นี้


วันอาทิตย์ที่ 7 สิงหาคม 2565
พิมพ์
ประกันสังคม คืนเงินลดอัตราสมทบ ม.40 ให้ผู้ที่จ่ายเต็ม เริ่ม 8 ส.ค.นี้
ประกันสังคม คืนเงินลดอัตราสมทบ ม.40 ให้ผู้ที่จ่ายเต็ม เริ่ม 8 ส.ค.นี้
วันที่ 7 ส.ค. 2565 น.ส.ไตรศุลี ไตรสรณกุล รองโฆษกประจําสํานักนายกรัฐมนตรี กล่าวว่า สำนักงานประกันสังคม กระทรวงแรงงาน เตรียมคืนเงินกรณีลดอัตราเงินสมทบ สำหรับผู้ประกันตนมาตรา 40 ที่ชำระเงินสมทบเต็มจำนวน งวดเดือน ส.ค. 2564 - ม.ค. 2565 และ งวดเดือน ก.พ. - ก.ค. 2565  โดยผู้ประกันตนจะได้รับเงินคืนในส่วนที่ชำระเกิน ผ่านบัญชีพร้อมเพย์ที่ผูกกับเลขประจำตัวประชาชน โดยมีกำหนดวันโอนดังนี้
ผู้ที่ผูกบัญชีก่อนวันที่ 1 ส.ค. 2565 จะได้รับการคืนเงินผ่านบัญชีพร้อมเพย์ ระหว่างวันที่ 8-11  ส.ค. 2565
ผู้ที่ผูกบัญชีก่อน 8 ก.ย. 2565 จะได้รับการคืนเงินผ่านบัญชีพร้อมเพย์ ระหว่างวันที่ 14-16 ก.ย. 2565
น.ส.ไตรศุลี กล่าวว่า สำหรับผู้ประกันตนมาตรา 40 ที่ยังไม่มีบัญชีธนาคารที่ผูกพร้อมเพย์กับเลขประจำตัวประชาชน สามารถดาวน์โหลดแบบฟอร์ม (สปส.1-40/7) ได้ที่เว็บไซต์ www.sso.go.th หรือขอรับได้ที่สำนักงานประกันสังคมทุกแห่งทั่วประเทศ
ทั้งนี้ การคืนเงินกรณีลดอัตราเงินสมทบดังกล่าว สืบเนื่องจากมติคณะรัฐมนตรี(ครม.) เห็นชอบลดอัตราเงินสมทบประกันสังคมของผู้ประกันตนตามมาตรา 40 เพื่อบรรเทาความเดือดร้อนผู้ประกันตน ซึ่งเป็นแรงงานนอกระบบ ผู้ประกอบอาชีพอิสระ ที่ได้รับผลกระทบจากสถานการณ์โควิด-19 ให้เหลือร้อยละ 60 ของเงินสมทบ (เดิม) เป็นระยะเวลา 6 เดือน ส.ค. 2564 - ม.ค. 2565 และต่อเนื่องอีก 6 เดือน ก.พ.- ก.ค. 2565

ที่มา : https://www.thaigov.go.th/news/contents/details/57729