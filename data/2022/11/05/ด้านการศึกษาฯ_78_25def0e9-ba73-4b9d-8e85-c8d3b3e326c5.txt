รัฐบาลไทย-ข่าวทำเนียบรัฐบาล-“ดร.เอนก” เผยนโยบายการพัฒนาอุดมศึกษาไทย ต้องมีเป้าหมาย และแผนยุทธศาสตร์ที่ชัดเจน จึงจะชนะผู้ที่เหนือกว่าได้


วันศุกร์ที่ 1 กรกฎาคม 2565
“ดร.เอนก” เผยนโยบายการพัฒนาอุดมศึกษาไทย ต้องมีเป้าหมาย และแผนยุทธศาสตร์ที่ชัดเจน จึงจะชนะผู้ที่เหนือกว่าได้
“ดร.เอนก” เผยนโยบายการพัฒนาอุดมศึกษาไทย ต้องมีเป้าหมาย และแผนยุทธศาสตร์ที่ชัดเจน จึงจะชนะผู้ที่เหนือกว่าได้
วันที่ 17 มิถุนายน 2565 ศ. (พิเศษ) ดร.เอนก เหล่าธรรมทัศน์ รัฐมนตรีว่าการกระทรวงการอุดมศึกษา วิทยาศาสตร์ วิจัยและนวัตกรรม (รมว.อว.) ได้รับเกียรติกล่าวบรรยายพิเศษ “นโยบายการพัฒนาอุดมศึกษาไทย” ในโครงการฝึกอบรมหลักสูตร “การพัฒนาผู้บริหารสถาบันผลิตแพทย์แห่งประเทศไทย” รุ่นที่ 21 จัดโดย กลุ่มสถาบันการแพทยศาสตร์แห่งประเทศไทย คณะแพทยศาสตร์ จุฬาลงกรณ์มหาวิทยาลัย และ คณะแพทยศาสตร์ มหาวิทยาลัยศรีนครินทรวิโรฒ ณ ห้องประชุมยาใจ ณ สงขลา ชั้น 25 อาคารหอพักและพัฒนาคณาจารย์ คณะแพทยศาสตร์ จุฬาลงกรณ์มหาวิทยาลัย
ศ. (พิเศษ) ดร.เอนก กล่าวว่า ประการแรกก็คือ กระทรวง อว. เรามีเป้าหมาย มีทิศทางที่ชัดเจน เรื่องที่สำคัญ เรื่องแรกก็คือปี 2580 เราต้องทำให้ประเทศไทยเป็นประเทศที่มีรายได้ค่อนข้างสูง และเป็นประเทศที่พัฒนาแล้ว ซึ่งเป็นเป้าหมายที่เราประกาศและเป็นแผนยุทธศาสตร์ของชาติ นั่นเป็นสิ่งที่ผู้บริหารกระทรวงการอุดมศึกษาต้องรับทราบทุกคน คือต้องไม่ใช่เป็นการทำงานไปเรื่อยๆ แต่เพื่อความพรั่งพร้อม ความสมบูรณ์ จึงจำเป็นต้องมีเป้าหมาย เราทำอะไรต้องคิดถึงเรื่องโอกาส ปัญหาเป็นสำคัญด้วย ในปี 2570 อว. จะต้องเป็น อว. ในแบบที่เป็น ประเทศที่พัฒนาแล้วเช่นกัน ยุทธศาสตร์เป็นเรื่องสำคัญมาก ถ้าเราไม่มียุทธศาสตร์ เราทำงานไปเรื่อยๆ เตรียมความพร้อม สร้างความพร้อมไปเรื่อยๆ อาจจะไปไม่ถึงไหนหรืออาจจะไปถึงช้ามาก เราควรจะคิดว่าทุกอย่างไม่ได้อยู่แค่ที่ความพร้อม เราไม่พร้อมเราก็ชนะได้ สำเร็จได้ ไปได้เร็วได้ ดังนั้นยุทธศาสตร์ของเราไม่เพียงต้องสะสมความพร้อม ความก้าวหน้าเท่านั้น เราต้องหาจุดเด่นที่จะทำให้เราชนะ และเราต้องมีทางเลี่ยง ทางเบี่ยง ทางลัด เพื่อจะแข่งกับคนในประเทศที่เหนือกว่า
นอกเหนือจากนั้นเราจะต้องก้าวใหญ่ๆ ก้าวยาวๆ เพราะประเทศอื่นเดินไปไกลกว่าเรา ถ้าจะตามให้ทันจะต้องก้าวให้ยาว ต้องไม่กลัวการเปลี่ยนแปลงทางเทคโนโลยี การเปลี่ยนแปลงของยุคสมัย สิ่งสำคัญของผู้บริหาร คือ เรื่องของ mine set ซึ่งบางทีอาจจะสำคัญกว่าเทคนิคหรือความรู้ ยุทธศาสตร์อีกประการหนึ่งก็คือ ต้องพยายามใช้ภาคเอกชน ภาคสังคม อย่าอาศัยแต่ภาครัฐ เพราะฉะนั้นภาคอุดมศึกษา วิทยาศาสตร์ การวิจัยและนวัตกรรม ต้องคิดว่าทำอย่างไรจึงจะเชิญชวนให้ภาคเอกชนมาร่วมลงทุนกับเรา แต่เราจะต้องรู้ว่าเรามีดีอะไรให้เขามาลงทุน และเขาต้องการอะไรเพื่อที่จะลงทุน และเราจึงปรับเปลี่ยนให้เข้ากับเขา นอกจากนั้นเราต้องไม่ทำอะไรที่ซ้ำซาก

ที่มา : https://www.thaigov.go.th/news/contents/details/56399