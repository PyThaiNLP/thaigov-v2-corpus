รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม เผยเตรียมจัดมหกรรมไกล่เกลี่ยหนี้ 25-26 กุมภาพันธ์นี้ ที่ไบเทคบางนา


วันศุกร์ที่ 7 มกราคม 2565
พิมพ์
รัฐมนตรีว่าการกระทรวงยุติธรรม เผยเตรียมจัดมหกรรมไกล่เกลี่ยหนี้ 25-26 กุมภาพันธ์นี้ ที่ไบเทคบางนา
รัฐมนตรีว่าการกระทรวงยุติธรรม เผยเตรียมจัดมหกรรมไกล่เกลี่ยหนี้ 25-26 กุมภาพันธ์นี้ ที่ไบเทคบางนา ลูกหนี้ 80,000 รายร่วมงาน พร้อม กยศ. ธนาคาร สถาบันการเงิน หลังนายกฯให้นโยบายช่วยแก้หนี้ประชาชน เล็งจัดให้ครบทุกภาคทั่วประเทศ
นายสมศักดิ์ เทพสุทิน รัฐมนตรีว่าการกระทรวงยุติธรรม กล่าวถึงการช่วยแก้ปัญหาหนี้สินให้กับประชาชนว่า กระทรวงยุติธรรม โดยกรมคุ้มครองสิทธิและเสรีภาพและกรมบังคับคดี จะจัดงาน มหกรรมไกล่เกลี่ยลูกหนี้ ในวันที่ 25-26 ก.พ. 2565 ที่ไบเทค บางนา โดยจะมีการแก้ปัญหาหนี้กองทุนเงินให้กู้ยืมเพื่อการศึกษา (กยศ.) การแก้ปัญหาหนี้สินบัตรเครดิตและสินเชื่อส่วนบุคคล การแก้ปัญหาหนี้สินเช่าซื้อรถยนต์ และการปรับปรุงบริหารอำนวยความสะดวกการไกล่เกลี่ย จัดตั้งศูนย์ไกล่เกลี่ย 722 ศูนย์ทั่วประเทศ โดยเบื้องต้นได้แจ้งลูกหนี้ให้เข้าร่วมงานประมาณ 80,000 รายในเขต กทม.และปริมณฑล ซึ่งมีสถาบันการเงิน ธนาคารต่างๆและกยศ. เข้าร่วมงานในครั้งนี้
นายสมศักดิ์ กล่าวอีกว่า พล.อ.ประยุทธ์ จันทร์โอชา นายกรัฐมนตรี ได้ให้ความสำคัญกับการแก้หนี้สินให้ประชาชน และไม่ทิ้งใครไว้ข้างหลัง ซึ่งรัฐบาลได้กำหนดนโยบายหนี้ 8 กลุ่มในการดำเนินการช่วยเหลือของรัฐบาลปี 2565 ซึ่งในกระทรวงของเรามีส่วนเกี่ยวข้อง 4 กลุ่มที่เราได้ดำเนินการ ซึ่งในตอนแรกจะจัดในช่วงหลังปีใหม่ แต่เนื่องจากสถานการณ์โควิด-19 เราจึงต้องมีการเลื่อนออกไป ขอให้พี่น้องประชาชนอดใจรออีกนิด รัฐบาลและกระทรวงยุติธรรมกำลังจะจัดการช่วยเหลือแก้ปัญหาหนี้สินให้กับทุกคน โดยงานนี้เราเริ่มในเขตกรุงเทพและปริมณฑณก่อน และจะจัดกระจายไปยังทุกภาคทั่วประเทศภายในปีนี้

ที่มา : https://www.thaigov.go.th/news/contents/details/50294