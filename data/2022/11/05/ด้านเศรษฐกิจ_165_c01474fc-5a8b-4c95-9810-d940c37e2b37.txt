รัฐบาลไทย-ข่าวทำเนียบรัฐบาล-กรมการขนส่งทางบก เตรียมยกระดับคุมเข้มกลุ่มรถจักรยานยนต์เดลิเวอรี กำหนดข้อปฏิบัติในการขนส่งอาหารและพัสดุ สร้างมาตรฐานความปลอดภัยในการขนส่งและการใช้รถใช้ถนน


วันจันทร์ที่ 28 มิถุนายน 2564
กรมการขนส่งทางบก เตรียมยกระดับคุมเข้มกลุ่มรถจักรยานยนต์เดลิเวอรี กำหนดข้อปฏิบัติในการขนส่งอาหารและพัสดุ สร้างมาตรฐานความปลอดภัยในการขนส่งและการใช้รถใช้ถนน
...
นายจิรุตม์ วิศาลจิตร อธิบดีกรมการขนส่งทางบก กระทรวงคมนาคม เปิดเผยว่า ปัจจุบันธุรกิจรับส่งสินค้า พัสดุภัณฑ์ และอาหาร ได้รับความนิยมอย่างแพร่หลายตามการขยายตัวของธุรกิจร้านค้าบนแพลตฟอร์มดิจิทัล ซึ่งส่วนใหญ่มีการนำรถจักรยานยนต์มาติดตั้งกล่องหรืออุปกรณ์สำหรับบรรจุสินค้าเพื่อใช้ในการขนส่ง จากการสำรวจที่ผ่านมาพบว่าบางคันติดตั้งกล่องหรืออุปกรณ์ที่มีขนาดใหญ่หรือมีความกว้างยื่นจากตัวรถเกินสมควรทำให้ปริมาณหรือน้ำหนักที่บรรทุกส่งผลกระทบต่อความปลอดภัยในการขับขี่ กรมการขนส่งทางบก (ขบ.) ตระหนักถึงความสำคัญของธุรกิจดังกล่าวต่อระบบเศรษฐกิจและสังคม ซึ่งมีส่วนช่วยสร้างงานสร้างรายได้ ขณะเดียวกันก็คำนึงถึงความปลอดภัยของผู้ใช้รถใช้ถนนร่วมกัน จึงกำหนดแนวทางปฏิบัติสำหรับผู้ประกอบธุรกิจรับส่งสินค้าพัสดุภัณฑ์และอาหารด้วยรถจักรยานยนต์ให้เป็นมาตรฐานเดียวกัน ดังนี้
1. การบริหารจัดการผู้ขับรถต้องมีใบอนุญาตขับรถจักรยานยนต์ที่ยังไม่สิ้นอายุ ไม่อยู่ระหว่างถูกพักใช้ใบอนุญาต และต้องไม่เป็นบุคคลที่เป็นอันตรายต่อสังคม เช่น มีประวัติกระทำความผิดเกี่ยวกับลักทรัพย์ ฉ้อโกง หรือติดยาเสพติด เป็นต้น ซึ่งผู้ประกอบธุรกิจต้องมีระบบการตรวจสอบและมีส่วนรับผิดชอบหากผู้ขับรถกระทำความผิดก่อให้เกิดความเสียหายต่อทรัพย์สินหรือร่างกายของบุคคลอื่น นอกจากนี้ ต้องมีการอบรมให้ความรู้เบื้องต้นเกี่ยวกับการขับขี่ การให้บริการขนส่งอย่างปลอดภัย มีมาตรการป้องกันการขนส่งสิ่งของผิดกฎหมายและการจัดการเมื่อเกิดอุบัติเหตุหรือเหตุฉุกเฉิน ในส่วนของการจัดกิจกรรมส่งเสริมการขายต้องไม่เป็นเหตุให้ผู้ขับขี่ใช้ความเร็วเกินกฎหมายกำหนดหรือทำผิดกฎจราจร
2. การบริหารจัดการตัวรถที่นำมาใช้ขนส่งต้องจดทะเบียนถูกต้อง มีการชำระภาษีรถประจำปีและจัดทำประกันภัยตามพระราชบัญญัติคุ้มครองผู้ประสบภัยจากรถ พ.ศ. 2535 กล่องหรืออุปกรณ์ที่นำมาบรรจุสินค้าต้องไม่มีส่วนแหลมคม สันคม หรือขรุขระ ที่อาจก่อให้เกิดอันตรายกับผู้ขับขี่เองหรือผู้ใช้รถใช้ถนนอื่น สำหรับขนาดที่เหมาะสมหากเป็นกล่องที่ติดตั้งด้านท้าย ต้องมีขนาดความกว้างไม่เกิน 60 เซนติเมตร ความยาวไม่เกิน 60 เซนติเมตร ซึ่งจะยื่นเกินส่วนท้ายสุดของรถได้ไม่เกิน 30 เซนติเมตร ส่วนความสูงต้องไม่เกิน 70 เซนติเมตร หากเป็นกล่องติดตั้งด้านข้าง ความกว้างจากขอบซ้ายถึงขอบขวาต้องไม่เกิน 90 เซนติเมตร กรณีรถที่มีความกว้างเกิน 90 เซนติเมตร ให้มีความกว้างสูงสุดได้ไม่เกิน 110 เซนติเมตร ในการติดตั้งต้องยึดตรึงมั่นคงแข็งแรง อยู่ในแนวสมมาตรตามแนวกึ่งกลางของตัวรถ ไม่บดบังทัศนวิสัย ไม่บดบังการให้แสงสว่างของอุปกรณ์ส่องสว่างและแสงสัญญาณใด ๆ ของรถ เพื่อไม่ให้มีผลกระทบต่อการขับขี่อย่างปลอดภัย ดังนั้น ขอให้ผู้ขับขี่และผู้ประกอบธุรกิจดังกล่าวตรวจสอบกล่องหรืออุปกรณ์บรรจุสินค้าให้มีขนาดและการติดตั้งตามที่กำหนดก่อนกฎหมายจะมีผลใช้บังคับ เพื่อไม่ให้มีความผิดตามกฎหมายซึ่งจะมีโทษสำหรับผู้ฝ่าฝืนปรับไม่เกิน 1,000 บาท
อธิบดีกรมการขนส่งทางบก กล่าวเพิ่มเติมว่า ขบ. จะรวบรวมข้อมูลผู้ประกอบธุรกิจรับส่งสินค้า พัสดุภัณฑ์ และอาหาร ที่ดำเนินธุรกิจในปัจจุบัน เพื่อเป็นการยกระดับมาตรฐานการขนส่งและความปลอดภัยในการใช้รถใช้ถนน โดยขอให้ผู้ประกอบธุรกิจดังกล่าวจัดส่งสำเนาหนังสือรับรองการจดทะเบียนหุ้นส่วนบริษัท ชื่อผู้ประสานงาน หมายเลขโทรศัพท์ ข้อมูลผู้ขับขี่และทะเบียนรถจักรยานยนต์ที่เป็นปัจจุบัน ให้ ขบ. ตั้งแต่บัดนี้เป็นไป โดยส่งข้อมูลได้ที่ส่วนประกอบการขนส่งสินค้า สำนักการขนส่งสินค้า ขบ.

ที่มา : https://www.thaigov.go.th/news/contents/details/43162