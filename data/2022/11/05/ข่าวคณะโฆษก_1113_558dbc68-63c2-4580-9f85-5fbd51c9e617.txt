รัฐบาลไทย-ข่าวทำเนียบรัฐบาล-รัฐบาลเดินหน้าฟื้นฟูภาคการท่องเที่ยว รุกหาตลาดศักยภาพสูง ปี 2565 ตั้งเป้าหมายดึงตะวันออกกลางเที่ยวไทย 1 ล้านคน


วันอาทิตย์ที่ 27 กุมภาพันธ์ 2565
พิมพ์
รัฐบาลเดินหน้าฟื้นฟูภาคการท่องเที่ยว รุกหาตลาดศักยภาพสูง ปี 2565 ตั้งเป้าหมายดึงตะวันออกกลางเที่ยวไทย 1 ล้านคน
รัฐบาลเดินหน้าฟื้นฟูภาคการท่องเที่ยว รุกหาตลาดศักยภาพสูง ปี 2565 ตั้งเป้าหมายดึงตะวันออกกลางเที่ยวไทย 1 ล้านคน ปลายเดือน มี.ค. รัฐมนตรี “พิพัฒน์” เตรียมนำคณะนักธุรกิจไทยพบภาคท่องเที่ยวซาอุดีอาระเบีย
วันที่ 27 ก.พ. 2565 น.ส.ไตรศุลี ไตรสรณกุล รองโฆษกประจำสำนักนายกรัฐมนตรี กล่าวว่า ตามที่ พล.อ.ประยุทธ์ จันทร์โอชา นายกรัฐมนตรีและรมว.กลาโหม มีนโยบายฟื้นฟูเศรษฐกิจในประเทศควบคู่กับการควบคุมการแพร่ระบาดการดูแลรักษาประชาชนจากโควิด-19 ขณะนี้ในภาคของเศรษฐกิจการท่องเที่ยว กระทรวงการท่องเที่ยวและกีฬาได้เดินหน้าฟื้นฟูทั้งภาคธุรกิจในประเทศและการหาตลาดต่างประเทศเพิ่มเติมอย่างต่อเนื่อง
โดยล่าสุด เมื่อวันที่ 24 ก.พ. 2565  นายพิพัฒน์ รัชกิจประการ รมว.การท่องเที่ยวและกีฬาได้เป็นสักขีพยานในพิธีลงนามบันทึกความร่วมมือ (MOC) ระหว่างการท่องเที่ยวแห่งประเทศไทย (ททท.) กับสายการบินเอมิเรตส์ ณ เมืองดูไบ สหรัฐอาหรับเอมิเรตส์ ในการส่งเสริมความร่วมมือระหว่าง ททท. กับสายการบินในการจัดกิจกรรมส่งเสริมการตลาดดึงดูดนักท่องเที่ยวซึ่งเป็นลูกค้าของสายการบินเอมิเรตส์ทั่วโลกเข้ามาท่องเที่ยวประเทศไทย ตลอดจนความร่วมมือในการโปรโมตแคมเปญ Visit Thailand Year 2022 : Amazing New Chapters ซึ่งเป็นแคมเปญพลิกโฉมประเทศไทยด้านการท่องเที่ยวตามนโยบายของนายกรัฐมนตรี
ทั้งนี้ สายการบินเอมิเรตส์นับเป็นสายการบินแห่งที่ 2 ถัดจากสายการบินเอทิฮัด ที่ททท. ลงนามเพื่อความร่วมมือดึงดูดนักท่องเที่ยวที่มีศักยภาพกำลังการใช้จ่ายสูงโดยเฉพาะจากตะวันออกกลาง เข้ามาท่องเที่ยวในประเทศไทย และเร็ว ๆ นี้จะมีการลงเพิ่มเติมกับสายการบินจากซาอุดีอาระเบีย
น.ส.ไตรศุลี กล่าวว่า การฟื้นฟูความสัมพันธ์ระหว่างไทยกับซาอุดีอาระเบียในรอบกว่า 30 ปี เป็นโอกาสสำคัญในการเพิ่มนักท่องเที่ยวจากตะวันออกกลาง ซึ่งในช่วงปลายเดือน มี.ค.ที่จะถึงนี้ รมว.การท่องเที่ยวและกีฬา มีกำหนดที่จะนำคณะนักธุรกิจในภาคการท่องเที่ยวจากประเทศไทยเดินทางไปเชื่อมความสัมพันธ์และเจรจาความร่วมมือกับธุรกิจการท่องเที่ยวของซาอุดีอาระเบีย ซึ่งการเชื่อมความสัมพันธ์ทั้งระดับรัฐบาลและเอกชนจะส่งผลอย่างสำคัญต่อการฟื้นฟูธุรกิจการท่องเที่ยวและธุรกิจที่ต่อเนื่องของไทย
“ในวันพรุ่งนี้ (28 ก.พ.) เที่ยวบินปฐมฤกษ์ของสายการบินซาอุดี อาราเบียน แอร์ไลน์สจากกรุงริยาดซาอุดีอาระเบียจะนำนักท่องเที่ยวประมาณ 120 คนมาถึงประเทศไทย โดยทางสายการบินได้วางตารางการบินไว้สัปดาห์ละ 3 เที่ยวบิน และคาดว่าจะเพิ่มขึ้นเมื่อสถานการณ์โควิด-19 คลี่คลาย การฟื้นฟูความสัมพันธ์ระหว่างไทยและซาอุดีอาระเบียจะมีส่วนสำคัญอย่างยิ่งในการเพิ่มนักท่องเที่ยวจากตะวันออกกลาง ซึ่งรมว.การท่องเที่ยวได้ให้เป้าหมายหน่วยงานที่เกี่ยวข้องว่าในปี 2565 จะต้องเพิ่มกลุ่มตะวันออกกลางให้เข้ามาท่องเที่ยวไทยให้ได้ถึง 1 ล้านคน” น.ส.ไตรศุลี กล่าว

ที่มา : https://www.thaigov.go.th/news/contents/details/51984