รัฐบาลไทย-ข่าวทำเนียบรัฐบาล-รองนายกฯ “อนุทิน” พร้อมคณะ หารือทวิภาคีเพื่อแสวงหาความร่วมมือด้านสาธารณสุขกับนานาประเทศต่อเนื่อง ระหว่างการเข้าร่วมประชุมสมัชชาอนามัยโลก สมัยที่ 75 ณ นครเจนีวา สมาพันธรัฐสวิส


วันอังคารที่ 24 พฤษภาคม 2565
พิมพ์
รองนายกฯ “อนุทิน” พร้อมคณะ หารือทวิภาคีเพื่อแสวงหาความร่วมมือด้านสาธารณสุขกับนานาประเทศต่อเนื่อง ระหว่างการเข้าร่วมประชุมสมัชชาอนามัยโลก สมัยที่ 75 ณ นครเจนีวา สมาพันธรัฐสวิส
รองนายกรัฐมนตรี “อนุทิน” พร้อมคณะ หารือทวิภาคีเพื่อแสวงหาความร่วมมือด้านสาธารณสุขกับนานาประเทศต่อเนื่อง ระหว่างการเข้าร่วมประชุมสมัชชาอนามัยโลก สมัยที่ 75 ณ นครเจนีวา สมาพันธรัฐสวิส
วันที่ 24 พ.ค. 2565 น.ส.ไตรศุลี ไตรสรณกุล รองโฆษกประจำสำนักนายกรัฐมนตรี กล่าวว่า เวลา10.00 น. ตามเวลาท้องถิ่น นครเจนีวา สมาพันธรัฐสวิส ระหว่างการเข้าร่วมประชุมสมัชชาอนามัยโลก (WHA) สมัยที่ 75 นายอนุทิน ชาญวีรกูล รองนายกรัฐมนตรีและรมว.สาธารณสุข พร้อมคณะได้พบหารือแบบทวิภาคีกับกับ Ms. Azhar Giniyat รมว.สาธารณสุข ประเทศคาซัคสถาน ซึ่งเป็นการหารือคู่ขนานระหว่างการเข้าร่วมประชุมเพื่อแสวงหาความร่วมมือด้านสาธารณสุขของไทยกับนานาประเทศ ต่อเนื่องจากวานนี้ (23 พ.ค.) ที่ได้หารือกับ รมว.สาธารณสุขมาเลเซีย และผู้อำนวยการองค์การอนามัยโลก (WHO) ประจำภูมิภาคเอเชียตะวันออกเฉียงใต้
ทั้งนี้ การหารือระหว่างไทยและคาซัคสถาน ได้แลกเปลี่ยนประสบการณ์ในการดำเนินนโยบายหลักประกันสุขภาพถ้วนหน้า (Universal Health Coverage : UHC) และนโยบายการดูแลสุขภาพประชาชนขั้นปฐมภูมิ ซึ่งรัฐบาลไทยได้ให้ความสำคัญกับการดำเนินทั้ง 2 นโยบายมาต่อเนื่องในเวลาหลายปีที่ผ่านมา เพื่อความมั่นคงด้านสุขภาพของประชาชน โดยประเทศไทยมีอาสาสมัครสาธารณสุขประจำหมู่บ้าน (อสม.) เป็นกลไกที่แข็งแกร่งในการดูแลสุขภาพขั้นปฐมภูมิ มีการพัฒนาระบบให้แข็งแรงและยั่งยืน และพร้อมแบ่งปันประสบการณ์ แนวทางปฏิบัติแก่ประเทศอื่น ๆ ด้วย
น.ส.ไตรศุลี กล่าวว่า จากนั้นเวลา 11.00 น. นายอนุทิน พร้อมคณะได้หารือกับ นาย Birodh Khatiwada รมว.สาธารณสุข ประเทศเนปาล โดยฝ่ายไทยได้แสดงความยินดีที่จะให้ความช่วยเหลือและแบ่งปันประสบการณ์เกี่ยวกับการพัฒนาด้านสาธารณสุข การพัฒนาบุคลากรทางการแพทย์แก่เนปาล ตลอดจนสนับสนุนการจัดการภัยพิบัติ ซึ่งเนปาลต้องการความช่วยเหลือจากนานาประเทศเนื่องด้วยภูมิประเทศอยู่ในพื้นที่ที่เกิดภัยพิบัติธรรมชาติบ่อยครั้ง
พร้อมกันนี้ ทั้ง 2 ฝ่ายยังได้หารือถึงความคืบหน้าของโครงการก่อสร้างโรงพยาบาลมายาเทวี ซึ่งเป็นโรงพยาบาลสำหรับการคลอดบุตร (Maya Devi Maternity Hospital) ในเขตลุมพินี ประเทศเนปาล ซึ่งล่าสุดคณะกรรมาธิการร่วมไทย-เนปาล ได้มีข้อตกลงในการร่วมกันผลักดันให้โครงการบรรลุผลสำเร็จเร็วที่สุด โดยในตอนท้ายการหารือ นาย Birodh ได้แนะนำผู้สมัครรับเลือกตั้งในตำแหน่งผู้อำนวยการ WHO ภูมิภาคเอเชียตะวันออกเฉียงใต้ จากเนปาล ต่อคณะจากประเทศไทยด้วย
น.ส.ไตรศุลี กล่าวว่า WHO ภูมิภาคฯ ปัจจุบันมีสมาชิกทั้งหมด 11 ประเทศ โดยในจำนวนนี้เป็นประเทศจากอาเซียน 3 ประเทศได้แก่ ไทย เมียนมา และอินโดนีเซีย ส่วนอีก 8 ประเทศอยู่นอกอาเซียน โดยส่วนใหญ่เป็นประเทศในเอเชียใต้ อาทิ อินเดีย บังคลาเทศ อินเดีย เนปาล ศรีลังกา ภูฎาน
โดยผู้อำนวยการ WHO ภูมิภาคฯ คนปัจจุบันได้แก่ Dr. Poonam Khetrapal Singh จากอินเดีย ได้ดำรงตำแหน่งมา 2 วาระแล้ว และจะหมดวาระในเดือน ม.ค. 2567 ซึ่งประมาณเดือน มี.ค. 2566 WHO จะเริ่มประกาศรับสมัครผู้รับเลือกเป็นผู้อำนวยการคนใหม่ และมีการเลือกตั้งในระหว่างการประชุมคณะกรรมการ WHO ภูมิภาคฯ สมัยที่ 76 ที่ กรุงนิวเดลี ประเทศอินเดีย ในเดือน ก.ย. 2566
ในการร่วมประชุมสมัชชาอนามัยโลกในครั้งนี้ คณะรองนายกรัฐมนตรีและรมว.สาธารณสุขของไทย ได้พบหารือเพื่อรับการแนะนำผู้ที่จะสมัครตำแหน่งผู้อำนวยการ WHO ภูมิภาคฯ จาก 2 ประเทศ ได้แก่ เนปาล และบังคลาเทศ

ที่มา : https://www.thaigov.go.th/news/contents/details/54958