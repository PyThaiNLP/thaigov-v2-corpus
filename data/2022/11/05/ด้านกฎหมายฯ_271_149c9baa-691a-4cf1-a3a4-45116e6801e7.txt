รัฐบาลไทย-ข่าวทำเนียบรัฐบาล-การประชุมสำหรับคณะผู้แทนไทย เพื่อเข้าร่วมการประชุมรัฐมนตรีอาเซียนด้านกฎหมาย (ASEAN Law Ministers Meeting - ALAWMM) ครั้งที่ ๑๑


วันพฤหัสบดีที่ 28 ตุลาคม 2564
พิมพ์
การประชุมสำหรับคณะผู้แทนไทย เพื่อเข้าร่วมการประชุมรัฐมนตรีอาเซียนด้านกฎหมาย (ASEAN Law Ministers Meeting - ALAWMM) ครั้งที่ ๑๑
การประชุมสำหรับคณะผู้แทนไทยเพื่อเข้าร่วมการประชุมรัฐมนตรีอาเซียนด้านกฎหมาย (ASEAN Law Ministers Meeting - ALAWMM) ครั้งที่ ๑๑
วันพุธที่ ๒๗ ตุลาคม ๒๕๖๔ นายสมศักดิ์ เทพสุทิน รัฐมนตรีว่าการกระทรวงยุติธรรม ในฐานะหัวหน้าคณะผู้แทนไทย พร้อมด้วยศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม รวมทั้งผู้บริหารและผู้แทนหน่วยงาน อาทิ กระทรวงยุติธรรม กระทรวงการต่างประเทศ สำนักงานศาลยุติธรรม สำนักงานอัยการสูงสุด สำนักงานคณะกรรมการกฤษฎีกา สถาบันเพื่อการยุติธรรมแห่งประเทศไทย เข้าร่วมการประชุมรัฐมนตรีอาเซียนด้านกฎหมาย (ASEAN Law Ministers Meeting - ALAWMM) ครั้งที่ ๑๑ ผ่านระบบการประชุมทางไกล ณ ห้องประชุมกระทรวงยุติธรรม ๑๐-๐๑ ชั้น ๑๐ อาคารที่ทำการกระทรวงยุติธรรม
การประชุม ALAWMM ครั้งที่ ๑๑ มี Yang Berhormat Dato’s Sri Dr. Haji Wan Junaidi Tuanku Jaafar  รัฐมนตรีประจำสำนักนายกรัฐมนตรีมาเลเซีย เป็นประธาน พร้อมด้วยเลขาธิการอาเซียน รัฐมนตรีว่าการกระทรวงกฎหมาย รัฐมนตรีว่าการกระทรวงยุติธรรม และอัยการสูงสุด ของประเทศสมาชิกอาเซียนเข้าร่วมการประชุมฯ
โดยการประชุมฯ ครั้งนี้ ที่ประชุมมุ่งเน้นให้ความสำคัญกับการส่งเสริมความตระหนักรู้และความเข้าใจในเรื่องกฎหมายและระบบกฎหมายของประเทศสมาชิกอาเซียน การเสริมสร้างขีดความสามารถของอาเซียนในการป้องกันอาชญากรรม ความยุติธรรมทางอาญา และหลักนิติธรรม โดยเฉพาะอย่างยิ่งการดำเนินการตามวิสัยทัศน์ประชาคมอาเซียน พ.ศ. ๒๕๖๘ อย่างครอบคลุมและมีประสิทธิภาพ และการจัดเตรียมการดำเนินงานเพื่อพัฒนาวิสัยทัศน์ดังกล่าว รวมถึงการดำเนินการตามกรอบการฟื้นฟูที่ครอบคลุมของอาเซียน เพื่อจำกัดอุปสรรคและข้อท้ายที่เกิดขึ้นจากสถานการณ์การแพร่ระบาดของโรคติดเชื้อไวรัสโคโรนา 2019 (โควิด-19) ซึ่งจำเป็นต้องใช้ความพยายามร่วมกันของอาเซียนที่มีมาอย่างต่อเนื่อง เพื่อยับยั้ง ตอบสนอง และฟื้นตัวอย่างรวดเร็วจากการแพร่ระบาดของโรคดังกล่าว นอกจากนี้ ที่ประชุมยังได้ให้ความสำคัญกับการทำงานร่วมกันของอาเซียนแบบข้ามเสาข้ามสาขา การประสานงานข้ามภาคส่วนในประเด็นคาบเกี่ยว และการขยายความความร่วมมือของอาเซียนกับหน่วยงานภายนอก จะเป็นโอกาสและสร้างรากฐานความเข้มแข็งให้กับอาเซียนในกระบวนการสร้างประชาคมและส่งเสริมการเป็นศูนย์กลางของภูมิภาค
ในโอกาสนี้ ประเทศไทยได้แสดงบทบาทในการผลักดันประเด็นที่ประเทศไทยให้ความสำคัญ อาทิ การจัดทำสนธิสัญญาอาเซียนว่าด้วยการส่งผู้ร้ายข้ามแดน การจัดตั้งคณะทำงานการจัดทำอนุสัญญาอาเซียนว่าด้วยการโอนตัวนักโทษ ในกลุ่มประเทศสมาชิกอาเซียน เพื่อเสริมสร้างความเข้มแข็งและศักยภาพในการรับมือกับปัญหาอาชญากรรมข้ามชาติในภูมิภาค รวมถึงสร้างความเชื่อมั่นในกระบวนการยุติธรรมทางอาญาระหว่างประเทศสมาชิกภายใต้หลักนิติธรรม (rule of law) อันจะนำไปสู่ความมั่นคง ความสงบสุข และความปลอดภัยในภูมิภาคอาเซียนต่อไป พร้อมทั้งได้นำเรียนที่ประชุมทราบการดำเนินงานของฝ่ายไทยในฐานะเจ้าภาพการจัดการประชุมอาเซียนว่าด้วยการป้องกันอาชญากรรมและความยุติธรรมทางอาญา (ACCPCJ) ครั้งที่ ๓ ซึ่งมีกำหนดจะจัดในปี ๒๕๖๕ โดยเวทีการประชุมนี้จะมีส่วนช่วยยกระดับความเป็นเอกภาพและความเชื่อมโยงกันของประเทศสมาชิกอาเซียนไปสู่อีกขั้นหนึ่ง และจะนำไปสู่การทำงานร่วมกันในประเด็นคาบเกี่ยวที่เกี่ยวข้องภายในกลุ่มประเทศสมาชิกอาเซียน นอกจากนี้ จากมติที่ประชุมเจ้าหน้าที่อาวุโสอาเซียนด้านกฎหมาย (ASEAN Law Officials’ Meeting – ASLOM) ครั้งที่ ๑๙ เมื่อปี ๒๕๖๓ ที่ได้เห็นชอบให้เพิ่มความถี่ในการจัดการประชุม ASLOM จากเดิมทุก ๑๘ เดือน เป็นทุก ๑๒ เดือน และการประชุม ALAWMM จากทุก ๓๖ เดือน เป็นทุก ๒๔ เดือน ซึ่งเป็นประเด็นที่ฝ่ายไทยผลักดัน และนำไปสู่การดำเนินการตามกำหนดเวลาดังกล่าว โดยผลลัพธ์ในประเด็นนี้ที่สะท้อนให้เห็นการให้ความสำคัญของประเทศอาเซียนในการคำนึงถึงขอบเขตงาน และความจำเป็นในการประสานงานกับองค์กรข้ามสาขาในประเด็นที่เกี่ยวข้องกับด้านกฎหมายที่เพิ่มมากขึ้น ซึ่งจะนำไปสู่การเสริมสร้างความร่วมมือด้านการเมืองและความมั่นคงของอาเซียนให้แข็งแกร่ง รวมถึงการส่งเสริมสันติภาพและความเสถียรภาพทางการเมืองและความมั่นคงของอาเซียนต่อไป

ที่มา : https://www.thaigov.go.th/news/contents/details/47518