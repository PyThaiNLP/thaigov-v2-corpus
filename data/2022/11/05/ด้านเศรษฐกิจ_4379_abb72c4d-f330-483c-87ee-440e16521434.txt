รัฐบาลไทย-ข่าวทำเนียบรัฐบาล-นายศักดิ์สยาม ชิดชอบ รัฐมนตรีว่าการกระทรวงคมนาคม เป็นประธานการประชุมคณะอนุกรรมการแก้ไขปัญหาด้านที่ดินที่เกี่ยวข้องกับกระทรวงคมนาคม ครั้งที่ 2/2565


วันพฤหัสบดีที่ 7 กรกฎาคม 2565
นายศักดิ์สยาม ชิดชอบ รัฐมนตรีว่าการกระทรวงคมนาคม เป็นประธานการประชุมคณะอนุกรรมการแก้ไขปัญหาด้านที่ดินที่เกี่ยวข้องกับกระทรวงคมนาคม ครั้งที่ 2/2565
...
นายศักดิ์สยาม ชิดชอบ รัฐมนตรีว่าการกระทรวงคมนาคม เป็นประธานการประชุมคณะอนุกรรมการแก้ไขปัญหาด้านที่ดินที่เกี่ยวข้องกับกระทรวงคมนาคม ครั้งที่ 2/2565 เพื่อติดตามความคืบหน้าการแก้ไขปัญหาความเดือดร้อนของประชาชนที่ได้รับผลกระทบจากการดำเนินโครงการต่าง ๆ ของกระทรวงคมนาคม โดยมี นายชยธรรม์ พรหมศร ปลัดกระทรวงคมนาคม พร้อมด้วยผู้แทนจากกรมทางหลวง (ทล.) กรมทางหลวงชนบท (ทช.) สำนักงานนโยบายและแผนการขนส่งและจราจร (สนข.) การรถไฟแห่งประเทศไทย (รฟท.) สำนักงานปลัดสำนักนายกรัฐมนตรี สถาบันพัฒนาองค์กรชุมชน (องค์การมหาชน) (พอช.) การเคหะแห่งชาติ (กคช.) และหน่วยงานที่เกี่ยวข้องเข้าร่วมประชุมผ่านระบบ Zoom Cloud Meeting ในวันที่ 7 กรกฎาคม 2565
นายศักดิ์สยาม ชิดชอบ กล่าวว่า สืบเนื่องจากการลงนามในคำสั่งที่ 789/2564 เมื่อวันที่ 8 ตุลาคม 2564 และคำสั่ง (เพิ่มเติม) ที่ 887/2564 เมื่อวันที่ 3 พฤศจิกายน 2564 เรื่อง แต่งตั้งคณะทำงานแก้ไขปัญหาที่อยู่อาศัยผู้ที่ได้รับผลกระทบจากการพัฒนาพื้นที่ของ รฟท. การประชุมในวันนี้จึงเป็นการติดตามความคืบหน้าการดำเนินการภายใต้คณะอนุกรรมการแก้ไขปัญหาด้านที่ดินที่เกี่ยวข้องกับกระทรวงคมนาคม ซึ่งที่ประชุมได้รายงานผลการดำเนินงานของคณะทำงานเพื่อแก้ไขปัญหาที่อยู่อาศัยของชุมชนที่ได้รับผลกระทบจากการพัฒนาพื้นที่ในการก่อสร้างโครงการต่าง ๆ ของกระทรวงฯ ดังนี้
1. การแก้ปัญหาที่อยู่อาศัยชุมชนในที่ดินของ รฟท. โดย รฟท. ได้ร่วมกับ กคช. ลงพื้นที่สำรวจชุมชนที่ได้รับผลกระทบจากการก่อสร้างโครงการต่าง ๆ ได้แก่ 1) ชุมชนที่ได้รับผลกระทบจากการพัฒนาพื้นที่ย่านพหลโยธิน เขตบางซื่อ กรุงเทพฯ และพื้นที่บริเวณนิคมรถไฟ กม.11 เขตจตุจักร กรุงเทพฯ 2) ชุมชนที่ได้รับผลกระทบจากโครงการก่อสร้างรถไฟความเร็วสูงเชื่อมสามสนามบิน (EEC) 3) ชุมชนที่จะได้รับผลกระทบจากโครงการก่อสร้างพัฒนาบึงมักกะสัน กรุงเทพฯ รวมถึงการตรวจสอบพื้นที่โดย รฟท. ในชุมชนที่ได้รับผลกระทบจากโครงการก่อสร้างรถไฟความเร็วสูง ช่วงนครราชสีมา - หนองคาย นอกจากนี้ยังได้รับความร่วมมือจาก พอช. และขบวนการประชาชนเพื่อสังคมที่เป็นธรรม (P-MOVE) ในการสำรวจพื้นที่ในชุมชนที่ได้รับผลกระทบจากโครงการก่อสร้างรถไฟทางคู่ ช่วงสุราษฎร์ธานี - หาดใหญ่ - สงขลา ทั้งนี้ จากการประชุมคณะกรรมการด้านการบริหารจัดการ รฟท. ได้พิจารณากรณีการขอเช่าที่ดินเพื่อที่อยู่อาศัยชุมชนโรงปูนตะวันออก กรุงเทพฯ และเห็นว่า ควรนำนโยบายของกระทรวงฯ มาใช้ในการพัฒนาที่พักอาศัยในแนวสูงเพื่อสภาพความเป็นอยู่ที่ดี และสามารถพัฒนาพื้นที่ดังกล่าวในเชิงธุรกิจ เพื่อสร้างโอกาสด้านอาชีพให้กับชุมชนควบคู่กันไป ซึ่ง รฟท. จะได้หารือกับหน่วยงานที่เกี่ยวข้องเพื่อร่วมกันพิจารณาดำเนินโครงการพัฒนาที่อยู่อาศัย และคุณภาพชีวิตของประชาชนในชุมชนต่อไป นอกจากนี้ รฟท. ยังได้รายงานปัญหาการใช้ประโยชน์ของชุมชนที่เช่าที่ดินของ รฟท. ได้แก่ 1) ชุมชนที่ได้รับผลกระทบจากโครงการก่อสร้างรถไฟสายสีแดง ช่วงชุมทางตลิ่งชัน - ศิริราช กรุงเทพฯ (บางระมาด และพุทธมณฑลสาย 2 กรุงเทพฯ) 2) กรณีการคิดอัตราค่าเช่าใหม่ให้เป็นไปตามอัตราค่าเช่าสำหรับผู้มีรายได้น้อยของชุมชนพระราม 6 เขตบางซื่อ กรุงเทพฯ 3) การแก้ปัญหาพื้นที่เช่าชุมชนตลาดบ่อบัว จังหวัดฉะเชิงเทรา ชุมชนพื้นที่ในจังหวัดตรัง และชุมชนรถไฟสามัคคี จังหวัดเชียงใหม่ และ 4) กรณีการดำเนินการทางกฎหมายกับสมาชิกที่ไม่ชำระค่าเช่า และกรณีการขอคืนพื้นที่เช่าในส่วนที่เป็นถนนสาธารณประโยชน์ และในส่วนที่ชุมชนไม่ประสงค์จะขอเช่าพื้นที่ โดย พอช. และชุมชนจะสำรวจข้อมูลเพื่อเสนอแนวทางการแก้ปัญหาแก่ รฟท. ต่อไป
2. การแก้ปัญหาที่อยู่อาศัยชุมชนในที่ดินของ ทล. ได้แก่ 1) ชุมชนที่ได้รับผลกระทบจากโครงการก่อสร้างทางด่วนยกระดับพระรามสอง - วังมะนาว ตำบลท่าจีน อำเภอเมือง จังหวัดสมุทรสาคร โดยคณะทำงานของ ทล. ได้ประชุมร่วมกับ พอช. และภาคประชาชน เมื่อวันที่ 29 เมษายน 2565 ซึ่งที่ประชุมพิจารณาแล้ว ขอให้แต่ละฝ่ายพิจารณารายละเอียดเวลาที่ชัดเจน เมื่อได้กรอบระยะเวลาที่ชัดเจนจะนัดประชุมอีกครั้ง และ 2) กรณีโครงการก่อสร้างสำนักงานแขวงการทาง ชุมชนสะพานร่วมใจ เขตดอนเมือง กรุงเทพฯ โดยคณะทำงานของ ทล. ได้ลงพื้นที่ร่วมกับผู้แทนชุมชนสะพานร่วมใจ ผู้แทน P-MOVE ผู้แทนกรมธนารักษ์ และผู้แทน พอช. เมื่อวันที่ 27 เมษายน 2565 และได้เชิญกรมธนารักษ์มาร่วมประชุม เมื่อวันที่ 23 มิถุนายน 2565เพื่อหารือแนวทางการดำเนินงาน ทั้งนี้ ทล. อยู่ระหว่างการประสานกับผู้แทน P-MOVE เพื่อจัดทำแผนผังแสดงขอบเขตที่ดินที่ชัดเจน เพื่อนำเสนอกรมธนารักษ์พิจารณาในส่วนที่เกี่ยวข้อง
ทั้งนี้ รัฐมนตรีว่าการกระทรวงคมนาคม ได้มีข้อสั่งการให้แต่ละหน่วยงานดำเนินงานตามระเบียบ คำสั่ง และข้อกฎหมายต่าง ๆ เพื่อบรรเทาความเดือดร้อนของชุมชนที่ได้รับผลกระทบต่อไป

ที่มา : https://www.thaigov.go.th/news/contents/details/56671