รัฐบาลไทย-ข่าวทำเนียบรัฐบาล-สาธิต รับมอบผลิตภัณฑ์ซุปไก่สกัด และน้ำดื่ม ส่งต่อกำลังใจให้บุคลากรทางการแพทย์


วันพุธที่ 16 มิถุนายน 2564
สาธิต รับมอบผลิตภัณฑ์ซุปไก่สกัด และน้ำดื่ม ส่งต่อกำลังใจให้บุคลากรทางการแพทย์
รัฐมนตรีช่วยว่าการกระทรวงสาธารณสุข รับมอบผลิตภัณฑ์ซุปไก่สกัด และน้ำดื่ม เพื่อส่งต่อกำลังใจให้บุคลากรทางการแพทย์ และเจ้าหน้าที่อาสาสมัครที่ปฏิบัติงานป้องกัน ดูแล รักษาผู้ป่วยโควิด 19 ในโรงพยาบาล โรงพยาบาลสนาม และหน่วยงานสาธารณสุข
วันนี้ (16 มิถุนายน 2564) ที่ สำนักงานปลัดกระทรวงสาธารณสุข ดร.สาธิต ปิตุเตชะ รัฐมนตรีช่วยว่าการกระทรวงสาธารณสุข พร้อมด้วย นายธนิตพล ไชยนันทน์ ที่ปรึกษารัฐมนตรีช่วยว่าการกระทรวงสาธารณสุข นางสุพัชรี ธรรมเพชร ผู้ช่วยเลขานุการรัฐมนตรีว่าการกระทรวงสาธารณสุข นายแพทย์ณรงค์ สายวงศ์ รองปลัดกระทรวงสาธารณสุข และคณะผู้บริหาร รับมอบผลิตภัณฑ์แบรนด์ซุปไก่สกัด จำนวน 14,688 ขวด มูลค่า 543,456 บาท และน้ำดื่มอควาฟิน่า จำนวน 8,250 แพ็ค มูลค่า 495,000 บาท จาก นายอชิต โจชิ ประธานเจ้าหน้าที่บริหาร และคณะผู้บริหาร บริษัท ซันโทรี่ เป๊ปซี่โค เบเวอเรจ (ประเทศไทย) จำกัด และ นายแอชวิน ราชโกปาล ประธานเจ้าหน้าที่บริหาร และคณะผู้บริหาร บริษัทแบรนด์ ซันโทรี่ (ประเทศไทย) จำกัด เพื่อสนับสนุนและส่งต่อกำลังใจให้แก่บุคลากรทางการแพทย์ และเจ้าหน้าที่อาสาสมัครด่านหน้าที่ปฏิบัติงานป้องกัน ดูแล รักษาผู้ป่วยโควิด 19 ในโรงพยาบาล โรงพยาบาลสนาม และหน่วยงานสาธารณสุข ดร.สาธิตกล่าวว่า แม้ขณะนี้จะมีการฉีดวัคซีนโควิด 19 แล้วเป็นจำนวนมาก แต่ยังคงพบการระบาดต่อเนื่อง โดยเฉพาะในเขตกทม. และปริมณฑล ที่มีการพบคลัสเตอร์ใหม่ๆ ในกลุ่มผู้ประกอบการโรงงาน มาตรการป้องกัน ควบคุมโรคและความร่วมมือของทุกภาคส่วนยังคงเป็นเรื่องสำคัญที่จะหยุดการระบาดของโรคโควิด 19 ได้ ในส่วนของกระทรวงสาธารณสุขยังคงทำหน้าที่อย่างเข้มข้นทั้งการป้องกัน ควบคุม จำกัดวงการระบาดให้โดยเร็ว และพร้อมดูแลผู้ติดเชื้อให้เข้าสู่ระบบการรักษาอย่างเหมาะสม
“ในนามกระทรวงสาธารณสุข ขอขอบคุณคณะผู้บริจาค ที่มีความห่วงใยต่อบุคลากรทางการแพทย์ที่ปฏิบัติหน้าที่ดูแลผู้ป่วยในสถานการณ์โรคโควิด19 นำผลิตภัณฑ์ที่มีประโยชน์มามอบให้อีกครั้ง ทำให้รู้สึกว่าได้รับการดูแลและความใส่ใจ เป็นการส่งต่อกำลังใจให้ผู้ที่ปฏิบัติหน้าที่ มีพลังในการดูแลประชาชนต่อไป”ดร.สาธิตกล่าว
ทั้งนี้ กระทรวงสาธารณสุขได้ดำเนินการจัดส่งสิ่งของบริจาคไปยังพื้นที่ต่างๆ ซึ่งผลิตภัณฑ์ซุปไก่สกัด มอบให้โรงพยาบาล โรงพยาบาลสนาม และหน่วยงานสาธารณสุขรวม 17 แห่ง ในพื้นที่ 15 จังหวัด และน้ำดื่ม มอบให้โรงพยาบาล โรงพยาบาลสนาม และหน่วยงานสาธารณสุขรวม 48 แห่ง ในพื้นที่ 36 จังหวัด ตามเจตนารมณ์ของผู้บริจาคเรียบร้อยแล้ว
******************************** 16 มิถุนายน 2564

ที่มา : https://www.thaigov.go.th/news/contents/details/42780