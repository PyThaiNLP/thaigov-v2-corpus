รัฐบาลไทย-ข่าวทำเนียบรัฐบาล-"กลาโหมแสดงความยินดีแก่นายทหารสัญญาบัตรที่ได้รับพระราชทานยศทหารชั้นนายพล ประจำปีงบประมาณ 2565"


วันศุกร์ที่ 1 ตุลาคม 2564
"กลาโหมแสดงความยินดีแก่นายทหารสัญญาบัตรที่ได้รับพระราชทานยศทหารชั้นนายพล ประจำปีงบประมาณ 2565"
ตามที่มีพระบรมราชโองการโปรดเกล้าโปรดกระหม่อมพระราชทานยศทหารชั้นนายพล ในสำนักงานปลัดกระทรวงกลาโหม
จำนวน 117 นาย แบ่งเป็น พลเอก 22 นาย พลเรือเอก 1 นาย พลอากาศเอก 1 นาย พลโท 30 นาย พลเรือโท 3 นาย พลอากาศโท 5 นาย พลตรี 39 นาย พลเรือตรี 5 นาย พลอากาศตรี 3 นาย และ พลตรีหญิง 8 นาย
ในวันศุกร์ที่ 1 ตุลาคม 2564 พลเอก วรเกียรติ รัตนานนท์ ปลัดกระทรวงกลาโหม เป็นประธานในพิธีแสดงความยินดีแก่นายทหารสัญญาบัตรที่ได้รับพระราชทานยศทหารชั้นนายพล ประจำปีงบประมาณ พ.ศ. 2565 ครั้งที่ 1 (ต.ค.64) และพิธีรายงานตัวของนายทหารสัญญาบัตรที่ได้รับพระกรุณาโปรดเกล้าโปรดกระหม่อม ย้ายเข้ามารับราชการในสำนักงานปลัดกระทรวงกลาโหม ณ ห้องพินิตประชานาถ ในศาลาว่าการกลาโหม
ทั้งนี้ ปลัดกระทรวงกลาโหมได้กล่าวแสดงความยินดีและให้โอวาทกับข้าราชการสำนักงานปลัดกระทรวงกลาโหมที่ได้รับพระราชทานยศสูงขึ้น และตระหนักว่าเกียรติยศที่ได้มาพร้อมหน้าที่ความรับผิดชอบที่มากขึ้น จึงต้องนำมาพัฒนาตนเองในการปฏิบัติหน้าที่ เพื่อนำไปพัฒนาระบบงานที่ทางราชการมอบให้ได้อย่างมีประสิทธิภาพและปกครองผู้ใต้บังคับบัญชาด้วยความเอาใจใส่อย่างใกล้ชิด อีกทั้งเป็นผู้นำที่มีคุณธรรมและเป็นแบบอย่างที่ดีให้กับผู้ใต้บังคับบัญชา สร้างความเป็นเอกภาพและความสามัคคีให้กับหน่วยงานต่อไป

ที่มา : https://www.thaigov.go.th/news/contents/details/46465