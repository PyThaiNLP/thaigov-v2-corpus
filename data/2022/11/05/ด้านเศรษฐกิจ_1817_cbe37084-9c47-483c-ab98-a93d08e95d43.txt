รัฐบาลไทย-ข่าวทำเนียบรัฐบาล-บริษัท ขนส่ง จำกัด จับมือผู้ประกอบการโรงแรม 23 แห่ง


วันอังคารที่ 16 พฤศจิกายน 2564
บริษัท ขนส่ง จำกัด จับมือผู้ประกอบการโรงแรม 23 แห่ง
จัดโครงการแพ็กเกจส่วนลดโรงแรมที่พัก ปีที่ 3 ลดค่าห้องพักสูงสุด 50% ถึงวันที่ 30 กันยายน 2565
นายสัญลักข์ ปัญวัฒนลิขิต กรรมการผู้จัดการใหญ่ บริษัท ขนส่ง จำกัด (บขส.) กระทรวงคมนาคม เปิดเผยว่า บขส. ได้ร่วมกับสมาคมโรงแรมไทยและผู้ประกอบการโรงแรม จำนวน 23 แห่ง จัดโครงการ “แพ็กเกจส่วนลดโรงแรมที่พัก ปีที่ 3” มอบสิทธิ์ส่วนลดค่าที่พักเริ่มต้นตั้งแต่ 10% - 50% ให้กับลูกค้าของ บขส. ที่แสดงตั๋วโดยสาร บขส. ณ โรงแรมที่ร่วมรายการ อาทิ โรงแรมเฉลงน้อยพูลวิลล่า จังหวัดสุราษฎร์ธานี โรงแรมอมารีหัวหิน จังหวัดประจวบคีรีขันธ์ และโรงแรมสยามเบย์ชอร์ รีสอร์ท พัทยา จังหวัดชลบุรี เป็นต้น ทั้งนี้ตั้งแต่บัดนี้จนถึงวันที่ 30 กันยายน 2565 สำหรับเงื่อนไขการใช้สิทธิ์ในโครงการนี้สามารถใช้ได้เฉพาะลูกค้า บขส. ที่ซื้อตั๋วโดยสารเดินทางระหว่างวันที่ 1 สิงหาคม 2564 ถึงวันที่ 30 กันยายน 2565 และต้องมีชื่อในตั๋วโดยสารตรงกับบัตรประชาชน หรือหนังสือเดินทางที่ใช้จองห้องพัก โดยตั๋วโดยสาร 1 ใบ สามารถใช้กับที่พัก 1 ห้องเท่านั้น สิทธิ์ส่วนลดดังกล่าวไม่สามารถเปลี่ยนแปลงเป็นเงินสดได้ ทั้งนี้ บขส. ขอสงวนสิทธิ์ในการเปลี่ยนแปลงเงื่อนไขและยกเลิกสิทธิ์ โดยไม่ต้องแจ้งให้ทราบล่วงหน้า สอบถามข้อมูลเพิ่มเติมได้ที่งานการตลาดและลูกค้าสัมพันธ์ โทรศัพท์ 0 2537 8737 หรือ Call center 1490 เรียก บขส. ตลอด 24 ชั่วโมง
กรรมการผู้จัดการใหญ่ บขส. กล่าวเพิ่มเติมว่า บขส. พร้อมให้บริการด้วยรถโดยสาร
ที่มีคุณภาพ ได้มาตรฐานความปลอดภัยด้านสุขอนามัย SHA และจัดการเดินรถตามมาตรการสาธารณสุขอย่างเคร่งครัด ทั้งนี้ขอความร่วมมือผู้ใช้บริการ สวมหน้ากากอนามัย สแกนแอปพลิเคชันไทยชนะ ก่อนและหลัง ใช้บริการ เพื่อความปลอดภัยในการเดินทาง

ที่มา : https://www.thaigov.go.th/news/contents/details/48320