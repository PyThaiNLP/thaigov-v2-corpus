รัฐบาลไทย-ข่าวทำเนียบรัฐบาล-สธ. รับมอบรถพยาบาล จาก บ.ฟอร์ด ประเทศไทย มูลค่ากว่า 12 ล้านบาท


วันพฤหัสบดีที่ 24 มิถุนายน 2564
สธ. รับมอบรถพยาบาล จาก บ.ฟอร์ด ประเทศไทย มูลค่ากว่า 12 ล้านบาท
กระทรวงสาธารณสุข รับมอบรถยนต์ดัดแปลงเป็นรถพยาบาล 10 คัน มูลค่ากว่า 12 ล้านบาท จากบริษัท ฟอร์ด ประเทศไทย จำกัด และบริษัท เอส.เอส.เอส. ออโตโมทีฟ อินดัสตรี จำกัด เพื่อสนับสนุนภารกิจในการปฏิบัติงานสถานการณ์โรคโควิด 19
วันนี้ (24 มิถุนายน 2564) ที่กระทรวงสาธารณสุข จ.นนทบุรี นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข พร้อมด้วยดร.สาธิต ปิตุเตชะ รัฐมนตรีช่วยว่าการกระทรวงสาธารณสุข นายแพทย์เกียรติภูมิ วงศ์รจิต และคณะผู้บริหาร รับมอบรถยนต์กระบะดัดแปลงเป็นรถพยาบาล จำนวน 10 คัน มูลค่ารวม 12,580,000 บาท จากนายวิชิต ว่องวัฒนาการ กรรมการผู้จัดการบริษัท ฟอร์ด ประเทศไทย จำกัด และนายจักริศวร์ โลจนะโกสินทร์ ผู้จัดการทั่วไปบริษัท เอส.เอส.เอส. ออโตโมทีฟ อินดัสตรี จำกัด
นายอนุทินกล่าวว่า ในช่วงวิกฤตโควิด 19 ได้เห็นน้ำใจคนไทยว่าไม่เคยทอดทิ้งกัน มีการสนับสนุนช่วยเหลือบริจาคเงิน สิ่งของ อุปกรณ์และเวชภัณฑ์ทางการแพทย์มาโดยตลอด วันนี้ถือเป็นโอกาสดีที่กระทรวงสาธารณสุขได้รับมอบรถพยาบาล จำนวน 10 คันจากผู้จิตศรัทธา โดยการประสานงานของท่านรัฐมนตรีช่วยว่าการกระทรวงสาธารณสุข ขอขอบคุณ บริษัท ฟอร์ด ประเทศไทย จำกัด และบริษัท เอส.เอส.เอส. ออโตโมทีฟ อินดัสตรี จำกัด ได้เห็นถึงความสำคัญในการช่วยชีวิตผู้ป่วย เราซาบซึ้งในกุศลจิตที่ท่านได้นำนวัตกรรมดีๆ มามอบให้กับคนไทยและกระทรวงสาธารณสุข ซึ่งรถพยาบาลเป็นสิ่งที่มีความจำเป็นและสำคัญอย่างมากในการรับส่งต่อผู้ป่วยเข้าสู่ระบบการรักษาไปยังโรงพยาบาลที่เหมาะสมและทันท่วงที
“รถพยาบาล 10 คันที่ได้รับจะช่วยเสริมการปฏิบัติภารกิจการรับส่งต่อผู้ป่วยให้เป็นไปอย่างมีประสิทธิภาพ กระทรวงสาธารณสุขจะนำไปใช้ให้เกิดประโยชน์สูงสุดกับระบบการสาธารณสุขและประชาชน ทำให้เรามีขวัญและกำลังใจในการทำงาน ทุกวันนี้ หมอ แพทย์ บุคลากรสาธารณสุขได้ต่อสู้อย่างหนักและไม่เคยย่อท้อ เพราะเรามั่นใจว่า เรามีหน่วยงานทุกภาคส่วนคอยในการสนับสนุนอย่างต่อเนื่อง” อนุทินกล่าว
ทั้งนี้ รถพยาบาลที่ได้รับในวันนี้ เป็นรถขนาดเล็ก กะทัดรัด เพิ่มความคล่องตัวให้กับเจ้าหน้าที่ขณะช่วยชีวิตผู้ป่วย โครงสร้างมีความแข็งแรง ผนังภายในทุกด้านทำจากแผ่นไฟเบอร์กลาสคุณภาพสูงชนิดเดียวกับที่ใช้ในห้องไอซียูของโรงพยาบาลในยุโรปมีคุณสมบัติป้องกันแบคทีเรียตามมาตรฐานสากล และออกแบบอย่างเหมาะสม โดยเฉพาะการขนส่งผู้ป่วยโควิด 19 มีการแบ่งกั้นห้องคนขับและห้องพยาบาล แยกระบบเครื่องปรับอากาศไม่ให้อากาศไหลเวียนปนกัน ลดการแพร่กระจายเชื้อ ลดความเสี่ยงจากการปฏิบัติงานของเจ้าหน้าที่ ภายในรถมีเครื่องมือและอุปกรณ์ช่วยชีวิตที่ได้มาตรฐาน อาทิ ชุดช่วยหายใจ เครื่องวัดความดันโลหิต ชุดป้องกันกระดูกคอเคลื่อน ชุดเฝือกลม เป็นต้น โดยกระทรวงสาธารณสุขจะจัดส่งไปยังโรงพยาบาลทั้ง 10 แห่ง ตามที่ผู้บริจาคมีความประสงค์ คือ รพ.ราชวิถี, รพ.นพรัตน์ราชธานี กรมการแพทย์, รพ.ศรีธัญญา กรมสุขภาพจิต, รพ.สมุทรปราการ, รพ.พุทธโสธร จ.ฉะเชิงเทรา, รพ.ชลบุรี, รพ.พระปกเกล้า จ.จันทบุรี, รพ.ตราด, รพ.ระยอง และรพ.ปลวกแดง จ.ระยอง
******************************** 24 มิถุนายน 2564

ที่มา : https://www.thaigov.go.th/news/contents/details/43057