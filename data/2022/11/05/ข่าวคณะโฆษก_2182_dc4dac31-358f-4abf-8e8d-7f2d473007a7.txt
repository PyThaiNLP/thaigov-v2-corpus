รัฐบาลไทย-ข่าวทำเนียบรัฐบาล-รัฐบาลรับฟังข้อเสนอป้องกันผลกระทบ จากการพัฒนาอีอีซี ของกรรมาธิการแก้ไขปัญหาความยากจนฯ วุฒิสภา เน้นย้ำขับเคลื่อนโครงการเชิงยุทธศาสตร์เศรษฐกิจ ควบคู่การดูแลสังคม


วันอาทิตย์ที่ 14 สิงหาคม 2565
พิมพ์
รัฐบาลรับฟังข้อเสนอป้องกันผลกระทบ จากการพัฒนาอีอีซี ของกรรมาธิการแก้ไขปัญหาความยากจนฯ วุฒิสภา เน้นย้ำขับเคลื่อนโครงการเชิงยุทธศาสตร์เศรษฐกิจ ควบคู่การดูแลสังคม
รัฐบาลรับฟังข้อเสนอป้องกันผลกระทบจากการพัฒนาอีอีซี ของกรรมาธิการแก้ไขปัญหาความยากจนฯ วุฒิสภา เน้นย้ำขับเคลื่อนโครงการเชิงยุทธศาสตร์เศรษฐกิจ ควบคู่การดูแลสังคม ประชาชนในพื้นที่ได้ประโยชน์ 15 ส.ค. นายกฯ เตรียมประชุมติดตามความคืบหน้าโครงการสำคัญ
วันที่ 14 สิงหาคม 2565 น.ส.ไตรศุลี ไตรสรณกุล รองโฆษกประจำสำนักนายกรัฐมนตรี กล่าวว่า ตามที่รัฐบาลได้มีนโยบายส่งเสริมเขตพัฒนาพิเศษภาคตะวันออก หรือ อีอีซี เพื่อให้เป็นพื้นที่รองรับการลงทุนอุตสาหกรรมเป้าหมายเพิ่มศักยภาพการแข่งขัน พล.อ.ประยุทธ์ จันทร์โอชา นายกรัฐมนตรีและรมว.กลาโหม ได้ให้ความสำคัญและกำชับทุกหน่วยงานที่เกี่ยวข้อง ให้ดำเนินการขับเคลื่อน อีอีซี ควบคู่ไปกับการรับฟังข้อเสนอแนะหน่วยงานต่าง ๆ เพื่อดูแลสังคม สิ่งแวดล้อม และการยกระดับคุณภาพชีวิตของประชาชนในพื้นที่ให้ได้รับประโยชน์จากโครงการพัฒนาต่าง ๆ
ทั้งนี้ รัฐบาลได้รับรายงานการพิจารณาการศึกษา พร้อมข้อเสนอแนะของคณะกรรมาธิการการแก้ไขปัญหาความยากจนและความเหลื่อมล้ำ วุฒิสภา เรื่องแนวทางการเฝ้าระวังและป้องกันผลกระทบทางสังคม สิ่งแวดล้อมและสุขภาพในระดับท้องถิ่น กรณีอีอีซี และได้ให้สำนักงานคณะกรรมการนโยบายเขตพัฒนาพิเศษภาคตะวันออก (สกพอ.) รับเรื่องไปพิจารณาร่วมกับกระทรวงอุตสาหกรรม กระทรวงมหาดไทย กระทรวงการพัฒนาสังคมและความมั่นคงของมนุษย์ กระทรวงทรัพยากรธรรมชาติและสิ่งแวดล้อม และหน่วยงานที่เกี่ยวข้อง เพื่อให้ข้อเสนอแนะได้ไปสู่การปฏิบัติ
น.ส.ไตรศุลี กล่าวว่า ตามรายงานได้วิเคราะห์ถึงสถานการณ์เชิงลบในอนาคตที่อาจเกิดขึ้นในพื้นที่อีอีซี อาทิ การขยายตัวของเมือง การสูญเสียที่ดินทำกิน การเสื่อมโทรมของทรัพยากรธรรมชาติ ปัญหาคุณภาพสิ่งแวดล้อม ความเพียงพอของทรัพยากรน้ำ ความกังวลต่อการบริหารจัดการด้านมลพิษ
พร้อมกับมีข้อเสนอแนะเพื่อป้องกันปัญหาที่จะเกิดขึ้นในอนาคต อาทิ การมีแนวทางจัดการเชิงรุกเน้นผลกระทบล่วงหน้า นำแนวทางการประเมินสิ่งแวดล้อมระดับยุทธศาสตร์ (Strategic Environmental Assessment : SEA) เป็นเครื่องมือสำคัญในการตัดสินใจเชิงนโยบาย ส่งเสริมอุตสาหกรรมที่เป็นมิตรโดยคำนึงถึงสิ่งแวดล้อมและคุณภาพชีวิตของประชาชน ส่งเสริมกระบวนการมีส่วนร่วมของคนในพื้นที่ในการตัดสินใจ ประเมินผลในเรื่องสำคัญที่ส่งผลต่อวิถีชีวิต จูงใจให้ผู้ประกอบการเกิดความรับผิดชอบในมิติต่าง ๆ พัฒนาศักยภาพประชาชนให้สามารถรับกับการเติบโตของพื้นที่ได้
ทั้งนี้ สกพอ. ได้หารือกับหน่วยงานเกี่ยวข้องตามที่รัฐบาลมอบหมาย ได้เห็นด้วยกับข้อเสนอของคณะกรรมาธิการแก้ปัญหาความยากจนและความเหลื่อมล้ำ วุฒิสภา ซึ่งหลายประเด็นสอดคล้องกับแผนงานของ สกพอ. และหน่วยงานที่เกี่ยวข้อง ซึ่งสามารถดำเนินการได้ทันที ส่วนข้อเสนอแนะที่เพิ่มเติมเข้ามาและเป็นประโยชน์กับคนในพื้นที่จะได้ปรับไปอยู่ในแผนงานต่อไป
“อีอีซีเป็นพื้นที่พัฒนาเชิงยุทธศาสตร์เศรษฐกิจที่รัฐบาลให้ความสำคัญ ได้จัดมาตรการส่งเสริมและจูงใจให้เกิดการลงทุนควบคู่ไปกับการดูแลสังคม สิ่งแวดล้อม การสร้างโอกาสให้กับคนในพื้นที่ให้ได้รับประโยชน์จากโครงการพัฒนาต่าง ๆ ซึ่งในวันพรุ่งนี้ (15 ส.ค.) นายกรัฐมนตรีจะเป็นประธานการประชุมคณะกรรมการอีอีซี ที่ทำเนียบรัฐบาล จะมีการติดตามความคืบหน้าทั้งโครงการลงทุน และมาตรการเชิงสังคมที่สำคัญ” น.ส.ไตรศุลี กล่าว

ที่มา : https://www.thaigov.go.th/news/contents/details/57978