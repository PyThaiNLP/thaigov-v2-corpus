รัฐบาลไทย-ข่าวทำเนียบรัฐบาล-นายกรัฐมนตรีชื่นชมวิถีชีวิตชุมชนท่องเที่ยว ต.หนองทะเล อ.เมืองกระบี่ เป็นชุมชนต้นแบบวิถีอนุรักษ์ แนะให้ร่วมกันพัฒนาพื้นที่ เป็นเจ้าบ้านที่ดี สร้างความประทับใจแก่นักท่องเที่ยว


วันจันทร์ที่ 15 พฤศจิกายน 2564
พิมพ์
นายกรัฐมนตรีชื่นชมวิถีชีวิตชุมชนท่องเที่ยว ต.หนองทะเล อ.เมืองกระบี่ เป็นชุมชนต้นแบบวิถีอนุรักษ์ แนะให้ร่วมกันพัฒนาพื้นที่ เป็นเจ้าบ้านที่ดี สร้างความประทับใจแก่นักท่องเที่ยว
นายกรัฐมนตรีชื่นชมวิถีชีวิตชุมชนท่องเที่ยว ต.หนองทะเล อ.เมืองกระบี่ เป็นชุมชนต้นแบบวิถีอนุรักษ์ แนะให้ร่วมกันพัฒนาพื้นที่ เป็นเจ้าบ้านที่ดี สร้างความประทับใจแก่นักท่องเที่ยวที่มาเยือน
วันนี้ (15 พ.ย. 64) เวลา 13.30 น. ณ ชุมชนท่องเที่ยวบ้านคลองหรูด (คลองน้ำใส) ต.หนองทะเล อ.เมืองกระบี่ จ. กระบี่ นายธนกร วังบุญคงชนะ โฆษกประจำสำนักนายกรัฐมนตรี เผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม พร้อมคณะ ตรวจเยี่ยมวิถีชีวิตชุมชนท่องเที่ยวตำบลหนองทะเล และผลิตภัณฑ์ของดีชุมชนตำบลหนองทะเล 7 หมู่บ้าน โดยมีนายพุฒิพงศ์ ศิริมาตย์ ผู้ว่าราชการจังหวัดกระบี่ หัวหน้าส่วนราชการ เจ้าหน้าที่ และประชาชนในพื้นที่ร่วมให้การต้อนรับ โดยประชาชนได้ถือป้ายให้กำลังใจ พร้อมส่งเสียง “รักลุงตู่ ลุงตู่สู้ ๆ”
เมื่อนายกรัฐมนตรีเดินทางมาถึง ได้ชมนิทรรศการผลิตภัณฑ์ของดีชุมชนตำบลหนองทะเล 7 หมู่บ้าน และไฮไลท์ร้านโรตี 2-1 @บ้านในไร่ ซึ่งเป็นร้านโรตีเก่าแก่ในย่านหนองทะเล โดยมีนายบรรจบ บ่อหนา หรือ “บังหีม” อายุ 63 ปี เจ้าของร้าน รอให้การต้อนรับ โดยนายกรัฐมนตรีได้สาธิตการทำไข่ดาวบนใบตอง และชิมโรตีแกง พร้อมกล่าว “หรอยจังฮู้”
นายกรัฐมนตรีกล่าวทักทายประชาชนที่มารอให้การต้อนรับว่า มีความยินดีที่ได้มาพบและได้เห็นพี่น้องประชาชนในพื้นที่มีความสุข พร้อมชื่นชมกลุ่มวิสาหกิจชุมชนเป็นชุมชนที่มีความสวยงามตามธรรมชาติ ดำรงชีวิตด้วยวิถีเกษตรแบบพอเพียง ถือเป็นชุมชนต้นแบบวิถีอนุรักษ์ ตามแนวทางนโยบายของรัฐบาลที่ขับเคลื่อนวิสาหกิจในชุมชน ให้สามารถสร้างรายได้ให้กับชุมชนของตนเอง และเน้นส่งเสริมการท่องเที่ยวชุมชนที่สามารถสร้างรายได้ให้ชุมชน นายกรัฐมนตรียังขอให้คนในพื้นที่ร่วมมือร่วมใจกันพัฒนาพื้นที่ รณรงค์กระตุ้นให้เกิดจิตสำนึกเป็นเจ้าบ้านที่ดี และสร้างความประทับใจแก่นักท่องเที่ยวที่มาเยือน ให้เกิดการกระจายรายได้สู่ประชาชน ซึ่งเป็นการช่วยลดความเหลื่อมล้ำด้วย

ที่มา : https://www.thaigov.go.th/news/contents/details/48254