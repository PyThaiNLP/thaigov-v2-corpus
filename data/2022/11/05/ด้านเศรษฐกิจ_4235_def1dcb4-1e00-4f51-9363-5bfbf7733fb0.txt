รัฐบาลไทย-ข่าวทำเนียบรัฐบาล-“เกษตรฯ” เร่งขับเคลื่อน “นโยบายอาหารแห่งอนาคต”


วันจันทร์ที่ 27 มิถุนายน 2565
“เกษตรฯ” เร่งขับเคลื่อน “นโยบายอาหารแห่งอนาคต”
“เกษตรฯ” เร่งขับเคลื่อน “นโยบายอาหารแห่งอนาคต” เล็งเจาะตลาด “สาหร่าย” มูลค่า 5 แสนล้าน “กรมประมง” คิกออฟงาน “อนาคตสาหร่ายทะเลในประเทศไทย Seawed : The Next Future”
“เกษตรฯ” เร่งขับเคลื่อน “นโยบายอาหารแห่งอนาคต” เล็งเจาะตลาด “สาหร่าย” มูลค่า 5 แสนล้าน “กรมประมง” คิกออฟงาน “อนาคตสาหร่ายทะเลในประเทศไทย Seawed : The Next Future”
นายอลงกรณ์ พลบุตร ที่ปรึกษารัฐมนตรีว่าการกระทรวงเกษตรและสหกรณ์ เปิดเผยวันนี้ (27 มิ.ย.) ว่า ภายใต้“นโยบายอาหารแห่งอนาคต” ของ ดร.เฉลิมชัย ศรีอ่อน รัฐมนตรีว่าการกระทรวงเกษตรและสหกรณ์ ที่มุ่งยกระดับอัพเกรดภาคเกษตรของไทยสู่เกษตรมูลค่าสูง เพื่อสร้างงานสร้างอาชีพเพิ่มรายได้ใหม่ให้เกษตรกรและพัฒนาเศรษฐกิจฐานรากให้เข้มแข็ง รวมทั้งตอบโจทย์วาระเศรษฐกิจมหาสมุทรที่ยั่งยืน (Sustainable Ocean Economy) เพื่อเป็นส่วนร่วมในทศวรรษวิทยาศาสตร์มหาสมุทรแห่งสหประชาชาติ เพื่อการพัฒนาที่ยั่งยืน (พ.ศ. 2564 – พ.ศ. 2573) และการลดภาวะโลกร้อนจากผลกระทบของก๊าซเรือนกระจก จึงดำเนินการสนับสนุนส่งเสริมการผลิตและแปรรูปสาหร่ายทะเล (seaweed) เป็นอาหารแห่งอนาคตตัวใหม่ เนื่องจากปัจจุบัน การผลิตสาหร่ายทะเลเติบโตอย่างรวดเร็ว มีผลผลิตทั้งหมดทั่วโลกในปี 2562 ไม่น้อยกว่า 35 ล้านตัน มีมูลค่ารวมของอุตสาหกรรมอยู่ที่ 5 แสนล้านบาท เนื่องจากมีศักยภาพที่จะนำไปใช้ในอาหาร อาหารเสริม อาหารสัตว์ ปุ๋ย เชื้อเพลิงชีวภาพ เวชภัณฑ์ เครื่องสำอางซีรั่มชะลอความแก่ เป็นต้น อีกทั้งการเพาะปลูกสาหร่ายสามารถช่วยฟื้นฟูสภาพแวดล้อมที่เสื่อมโทรม เพิ่มความหลากหลายทางชีวภาพในทะเลและลดผลกระทบจากการเปลี่ยนแปลงสภาพภูมิอากาศ โดยดักจับคาร์บอนไดออกไซด์ ดังนั้นอุตสาหกรรมสาหร่ายทะเลจึงมีศักยภาพในวงกว้างสาหร่าย ไม่เพียงเป็นแหล่งที่ให้ปริมาณโปรตีนในระดับสูงเท่านั้น หากยังมีสารอาหารที่สำคัญต่อร่างกาย ได้แก่ วิตามินบี แคลเซียม ธาตุเหล็ก กรดไขมันที่จำเป็น และใยอาหารสูง นอกจากนี้ สาหร่ายยังมีกรดไขมันบางชนิดที่พบไม่ได้ในพืชชนิดอื่น ได้แก่ กรดไขมันที่มีโอเมก้า 3 และ 6 เช่นEPA และ DHA ทำให้ผลิตภัณฑ์เนื้อเทียมจากสาหร่ายมีคุณค่าทางอาหารเพิ่มขึ้น ช่วยเพิ่มรสชาติของอาหารให้อร่อยยิ่งขึ้นด้วยกรดกลูตามิก ซึ่งเป็นกรดอะมิโนที่ทำให้เกิดรสอูมามิหรือรสกลมกล่อมในอาหารอีกด้วย
นายอลงกรณ์ ยังกล่าวต่อไปว่า กรมประมง จึงได้ผนึกความร่วมมือกับทุกภาคส่วนคิกออฟ “นโยบายอาหารแห่งอนาคต” ด้วยการจัดงาน “อนาคตสาหร่ายทะเลในประเทศไทย Seaweed : The Next Future”  ในวันอังคาร ที่ 28 มิถุนายน พ.ศ. 2565 เวลา 09.00 – 16.00 น. โดยกรมประมงเป็นเจ้าภาพร่วมกับ มูลนิธิเวิลด์วิว ไคลเมท (WCF : Worldview Climate Foundation) และมูลนิธิเวิลด์วิว อินเตอร์เนชั่นแนล (WIF : Worldview International Foundation) งานเสวนาครั้งนี้จะฉายภาพสถานการณ์ของสาหร่ายทะเลในระดับประเทศ ภูมิภาคจนถึงระดับโลกที่เกี่ยวข้องกับสาหร่ายทะเลตั้งแต่ต้นน้ำถึงปลายน้ำเพื่อพัฒนาและยกระดับสาหร่ายทะเลจากหลากหลายภาคส่วนในมิติต่าง ๆ ทั้งมิติเศรษฐกิจ สังคม สิ่งแวดล้อม วิชาการ ตั้งแต่ระดับผู้ปฏิบัติการ ผู้ประกอบการ นักวิจัย ผู้พัฒนานวัตกรรมการแปรรูป ภาครัฐ ภาคเอกชน ไปจนถึงองค์กรระหว่างประเทศที่มีบทบาทสำคัญในการขับเคลื่อนนโยบาย เช่น องค์การอาหารและเกษตรแห่งสหประชาชาติ (FAO) สถาบันอาหาร กระทรวงอุตสาหกรรม สภาอุตสาหกรรมแห่งประเทศไทย มหาวิทยาลัยต่าง ๆ  เพื่อร่วมกันพัฒนาและยกระดับสาหร่ายทะเลของประเทศไทย รวมทั้งขยายความรู้ความเข้าใจขอบเขตความร่วมมือด้านสาหร่ายทะเล ตลอดจนโอกาสในการเสริมสร้างรายได้ให้แก่เกษตรกรชาวประมงของไทยอย่างยั่งยืน
สำหรับผู้สนใจสามารถลงทะเบียนโดยสแกน QR Code หรือทาง : https://forms.gle/6H9HfsP9AqC6bNSq8 หรือรับฟังการบรรยายและร่วมเสวนา ได้ด้วยระบบซูม Join Zoom Meeting "อนาคตสาหร่ายทะเลในประเทศไทยSeaweed : The Next Future” ที่ลิ้งค์ https://zoom.us/j/97924709603?pwd=NzUwTDFxeWtSL2FVQ3A0aFliMGtKdz09 Meeting ID: 979 2470 9603
Passcode: 997009         การบรรยายมีทั้งหัวข้อที่บรรยายภาษาไทยและภาษาอังกฤษ โดยมีการแปลภาษาอังกฤษ-ไทย ไทย-อังกฤษ เพื่ออำนวยความสะดวกต่อผู้ฟังกลุ่มต่าง ๆ
นอจากนี้ยังสามารถติดตามข่าวสารจากกรมประมง ได้ที่เพจเฟซบุ๊ก กลุ่มเผยแพร่และประชาสัมพันธ์ กรมประมงhttps://www.facebook.com/227334884050780/posts/pfbid0BRtDGof65ajqV8jmqXnqzS6GkRMywiB8zY4dMJCvwAGnxLAfYhMXxa1murQ36uKtl/
QR CODE ลงทะเบียน

ที่มา : https://www.thaigov.go.th/news/contents/details/56211