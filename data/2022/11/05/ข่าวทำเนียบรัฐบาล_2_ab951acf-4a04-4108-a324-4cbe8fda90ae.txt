รัฐบาลไทย-ข่าวทำเนียบรัฐบาล-ศบค. ขอความร่วมมือไปยังครอบครัว ชุมชน โรงพยาบาลที่ดูแลคนกลุ่มเปราะบางให้ได้รับวัคซีนโดยเร็ว เพื่อไม่ให้มีกลุ่มใดตกหล่น


วันอังคารที่ 15 มิถุนายน 2564
พิมพ์
ศบค. ขอความร่วมมือไปยังครอบครัว ชุมชน โรงพยาบาลที่ดูแลคนกลุ่มเปราะบางให้ได้รับวัคซีนโดยเร็ว เพื่อไม่ให้มีกลุ่มใดตกหล่น
ศบค. ขอความร่วมมือไปยังครอบครัว ชุมชน โรงพยาบาลที่ดูแลคนกลุ่มเปราะบางให้ได้รับวัคซีนโดยเร็ว เพื่อไม่ให้มีกลุ่มใดตกหล่น
วันที่ (15 มิถุนายน 2564) ณ โถงกลาง ตึกสันติไมตรี ทำเนียบรัฐบาล แพทย์หญิงอภิสมัย ศรีรังสรรค์ ผู้ช่วยโฆษกศูนย์บริหารสถานการณ์การแพร่ระบาดของโรคติดเชื้อไวรัสโคโรนา 2019 (โควิด-19) ตอบคำถามสื่อมวลชน กรณีการเข้าถึงวัคซีนของผู้พิการทางสายตา ผู้พิการทางสมอง ผู้พิการอื่นๆ โดยได้กล่าวถึงการดูแลคุณครูที่กำลังจะเปิดการเรียนการสอนและคุณครูที่ดูแลเด็กพิเศษ ทางกรุงเทพมหานครและคณะกรรมการโรคติดต่อจังหวัดจะพยายามระดมฉีดวัคซีนให้ครบ ทั้งนี้ ขอเรียกกลุ่มผู้พิการว่า กลุ่มเปราะบาง โดยรวมกลุ่ม พิการทางร่างกาย ทางสายตา ทางสมอง เด็กพิเศษ ออทิสติก ได้มีการหารือแนวทางการให้ความช่วยเหลือเพื่อให้คนกลุ่มนี้ได้รับวัคซีนอย่างรวดเร็ว จะช่วยลดอัตราเสี่ยงการติดเชื้อไปยังผู้ดูแลด้วย
กรมสุขภาพจิต สมาคมจิตแพทย์แห่งประเทศไทย และราชวิทยาลัยจิตแพทย์ ได้แสดงความห่วงใยถึงเด็กจิตเวช ผู้บกพร่องทางจิต เชาว์ปัญญา หรือ กลุ่มโรคอารมณ์ ซึ่งจะเป็นกลุ่มที่เข้าถึงวัคซีนได้ยากลำบาก และหากไม่ได้รับวัคซีน หรือ หากติดเชื้อจะมีความเสี่ยงที่จะมีอาการรุนแรง โดยขอความร่วมมือไปยังครอบครัว ชุมชน โรงพยาบาลที่ดูแลอยู่ ช่วยกันเป็นปากเป็นเสียงให้คนกลุ่มเปราะบางนี้เข้าถึงวัคซีน ทั้งนี้ รัฐบาลได้เตรียมจุดฉีดวัคซีนเฉพาะ เช่น โรงพยาบาลราชานุกูลในสังกัดกรมสุขภาพจิต เพื่อให้ความช่วยเหลือกลุ่มดังกล่าว ครอบคลุมทั้งผู้ป่วย ผู้พิการ และครอบครัวที่ดูแลเด็ก หรือกลุ่มเปราะบางนี้ด้วย อย่างไรก็ตาม หากมีคนกลุ่มใดที่ยังตกหล่น ขอให้สังคม หรือสื่อมวลชนช่วยเป็นกระบอกเสียง โดยภาครัฐจะพยายามดูแลให้ครบถ้วน

ที่มา : https://www.thaigov.go.th/news/contents/details/42743