รัฐบาลไทย-ข่าวทำเนียบรัฐบาล-7 หน่วยงานภาครัฐ ผนึกกำลังอำนวยความสะดวกประชาชน เปิดช่องทางใหม่รับเรื่องร้องทุกข์จากผู้บริโภค บน ‘แอปฯ ทางรัฐ’ สะดวก ครบ จบในแอปฯ เดียว


วันอังคารที่ 12 กรกฎาคม 2565
พิมพ์
7 หน่วยงานภาครัฐ ผนึกกำลังอำนวยความสะดวกประชาชน เปิดช่องทางใหม่รับเรื่องร้องทุกข์จากผู้บริโภค บน ‘แอปฯ ทางรัฐ’ สะดวก ครบ จบในแอปฯ เดียว
7 หน่วยงานภาครัฐ ผนึกกำลังอำนวยความสะดวกประชาชน เปิดช่องทางใหม่รับเรื่องร้องทุกข์จากผู้บริโภค บน ‘แอปฯ ทางรัฐ’ สะดวก ครบ จบในแอปฯ เดียว
วันนี้ (12 กรกฎาคม 2565) เวลา 08.00 น. ณ ห้องประชุม 301 ตึกบัญชาการ 1 ทำเนียบรัฐบาล นายอนุชา นาคาศัย รัฐมนตรีประจำสำนักนายกรัฐมนตรี พร้อมด้วย พลเอก อกนิษฐ์ หมื่นสวัสดิ์ ประธานคณะกรรมาธิการการบริหารราชการแผ่นดิน วุฒิสภา ร่วมเป็นสักขีพยานในพิธีลงนามบันทึกความร่วมมือ (MOU) การให้บริการอำนวยความสะดวกประชาชนระดับพื้นที่ ผ่านการใช้งาน ‘แอปพลิเคชันทางรัฐ’ ระหว่าง 7 พันธมิตรสำคัญ ได้แก่ กระทรวงดิจิทัลเพื่อเศรษฐกิจและสังคม กระทรวงมหาดไทย สำนักงานปลัดสำนักนายกรัฐมนตรี สำนักงานคณะกรรมการพัฒนาระบบราชการ กรมประชาสัมพันธ์ สำนักงานคณะกรรมการคุ้มครองผู้บริโภค และสำนักงานพัฒนารัฐบาลดิจิทัล (องค์การมหาชน)
พิธีการลงนามความร่วมมือ การให้บริการอำนวยความสะดวกประชาชนระดับพื้นที่ครั้งนี้ เป็นการผนึกกำลังของ 7 หน่วยงานข้างต้น เพื่ออำนวยความสะดวกและให้บริการประชาชน สะดวก ครบ จบในแอปฯ เดียว โดยรวมศูนย์บริการเบ็ดเสร็จ (One Stop Service) เพื่อให้ประชาชนสามารถเข้าถึงการใช้งานได้อย่างทั่วถึง คลอบคลุม ผ่านช่องทาง ‘แอปพลิเคชันทางรัฐ’ ที่พัฒนาโดยสำนักงานพัฒนารัฐบาลดิจิทัล (องค์การมหาชน) โดยนำบริการต่างๆ มารวบรวมในแอปพลิเคชัน อาทิ ศูนย์รับเรื่องราวร้องทุกข์ของรัฐบาล 1111 ศูนย์ดำรงธรรมจังหวัด การรับและติดตามเรื่องราวร้องทุกข์ของ สคบ. ระบบศูนย์รวมข้อมูลเพื่อติดต่อราชการ (info.go.th) ระบบพอร์ทัลกลางเพื่อประชาชน (Citizen Portal) การตรวจสอบเบี้ยยังชีพ การชำระค่าอุปโภคบริโภค การชำระค่าปรับ เป็นต้น
รัฐมนตรีประจำสำนักนายกรัฐมนตรี กล่าวว่า ตามที่รัฐบาลได้กำหนดไว้ในยุทธศาสตร์ชาติ 20 ปี เรื่องการบริการประชาชนและประสิทธิภาพภาครัฐ (พ.ศ.2561 - 2580) ในด้านการพัฒนาการให้บริการภาครัฐผ่านการนำเทคโนโลยีดิจิทัลมาประยุกต์ใช้ตั้งแต่ต้นจนจบกระบวนการ รัฐบาลให้จึงให้ความสำคัญในการขับเคลื่อนการพัฒนาภาครัฐสู่การเป็น “รัฐบาลดิจิทัล” ก้าวข้ามขีดจำกัดการบริการภาครัฐที่จะเพิ่มความสะดวกให้ภาคประชาชนและภาคเอกชน จากแบบแอนะล็อกสู่บริการภาครัฐแบบเบ็ดเสร็จ ครบวงจร ณ จุดเดียว หรือ One Stop Service (OSS)  เพื่อลดภาระค่าใช้จ่ายของประชาชน ลดขั้นตอนที่ยุ่งยาก ลดข้อจำกัดที่เป็นปัญหาอุปสรรคต่อการทำธุรกิจและการดำรงชีวิตของประชาชน
ด้าน พลเอก อกนิษฐ์ฯ  กล่าวว่า รู้สึกยินดีที่รัฐบาลให้ความสนใจและผลักดันการบริการประชาชนเบ็ดเสร็จในจุดเดียวได้สำเร็จ สำหรับหน้าที่และอำนาจของวุฒิสภา คือ การติดตาม เร่งรัดนโยบายการปฏิรูปประเทศ ตามรัฐธรรมนูญ มาตรา 270 ซึ่งจากการติดตามและเสนอแนะ พบว่าวันนี้เป็นก้าวแรกของความสำเร็จที่จะทำให้การบริการประชาชนแบบเบ็ดเสร็จบรรลุตามวัตถุประสงค์ และสามารถพัฒนาสู่การเป็นรัฐบาลดิจิทัลในอนาคตได้ ทั้งนี้ประโยชน์สูงสุดต้องเกิดขึ้นกับประชาชน ให้สามารถเข้าถึงบริการภาครัฐได้อย่างสะดวก รวดเร็ว และไม่ยุ่งยาก

ที่มา : https://www.thaigov.go.th/news/contents/details/56799