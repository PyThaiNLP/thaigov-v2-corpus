รัฐบาลไทย-ข่าวทำเนียบรัฐบาล-ถ้อยแถลงของนายกรัฐมนตรี สำหรับการประชุมผู้นำเขตเศรษฐกิจเอเปค ประจำปี ค.ศ. 2021


วันจันทร์ที่ 15 พฤศจิกายน 2564
พิมพ์
ถ้อยแถลงของนายกรัฐมนตรี สำหรับการประชุมผู้นำเขตเศรษฐกิจเอเปค ประจำปี ค.ศ. 2021
วันศุกร์ที่ 12 พฤศจิกายน 2563 เวลา 18.00 – 21.00 น. (เวลาประเทศไทย)
ผ่านระบบการประชุมทางไกล
เคีย-โอ-รา สวัสดีครับ
ขอบคุณครับท่านประธาน
ใต้ฝ่าละอองธุลีพระบาท
และผู้นำเอเปคทุกท่าน
ผมขอชื่นชมการจัดการประชุมในครั้งนี้และที่ผ่านมา ตั้งแต่ที่เราได้ประชุมกันเมื่อเดือนกรกฎาคมที่ผ่านมา เราได้เห็นพัฒนาการที่ดีขึ้นทั่วโลก รวมถึงภูมิภาคเอเชีย-แปซิฟิก เราเริ่มมองเห็นถึงอนาคตที่ปกติหลังโควิด-19 ถึงแม้ว่าภัยคุกคามจากไวรัสโควิด-19 ยังคงมีอยู่ แต่เราน่าจะสามารถอยู่กับมันได้และก้าวข้ามวิกฤตเหล่านี้ไปด้วยกันได้ เราจะเห็นว่า การฉีดวัคซีนที่เพิ่มขึ้นเรื่อย ๆ ซึ่งในปัจจุบันในประเทศไทย ได้ฉีดไปแล้วกว่า 83 ล้านโดส และจะครบ 100 ล้านโดส ภายในเดือนพฤศจิกายน โดยเป็นการฉีดให้กับคนไทย ผู้ที่มีถิ่นพำนักในประเทศไทย ผู้ประกอบการและนักธุรกิจจากต่างประเทศ รวมถึงแรงงานต่างด้าว และเราก็ได้จัดเตรียมไว้ล่วงหน้าสำหรับปี 2565 แล้ว วัคซีนโควิด-19 ของไทยนี้มาจากการจัดหาเอง และขอขอบคุณมิตรประเทศสำหรับความช่วยเหลือในช่วงที่ผ่านมาด้วย นอกจากนี้ จากการรายงานของ World Bank และ IMF ไทยได้ใช้มาตรการทางการเงินการคลังในการเยียวยาและฟื้นฟูมากกว่า 10 เปอร์เซ็นของ GDP ซึ่งขณะนี้เขตเศรษฐกิจต่าง ๆ กำลังทยอยฟื้นตัว โดยไทยให้ความสำคัญกับการเปิดประเทศและฟื้นฟูการท่องเที่ยวที่ปลอดภัย เราจะต้องคำนึงถึงมิติด้านสุขภาพและเศรษฐกิจไปพร้อม ๆ กัน ดังนั้น เราต้องรีบตักตวง ใช้เวลา และใช้ประโยชน์จากพัฒนาการเชิงบวกนี้ เพื่อจะเร่งฟื้นฟูและพลิกโฉมเศรษฐกิจของเราไปสู่การเจริญเติบโตในระยะยาว
ดังนั้น ผมมองว่า เอเปคควรให้ความสำคัญกับ 3 ประเด็นดังต่อไปนี้
ประการแรกที่เร่งด่วนที่สุด ก็คือ เราต้องกลับมาเชื่อมโยงกัน หากเราต้องการเร่งฟื้นฟูเศรษฐกิจ ประชาชน ภาคธุรกิจของเรา โดยเฉพาะวิสาหกิจเอ็มเอสเอ็มอี สนับสนุนผู้ประกอบการสตรี กลุ่มเปราะบาง ลดปัญหาความเหลื่อมล้ำ ความยากจน อย่างยั่งยืน ตามหลักปรัชญาของเศรษฐกิจพอเพียงและเกษตรทฤษฎีใหม่ ตามแนวทางของพระบาทสมเด็จพระบรมชนกาธิเบศน์ฯ และสืบสาน รักษา ต่อยอดจนถึงรัชกาลปัจจุบัน เราจำเป็นต้องสามารถกลับมาเดินทางข้ามพรมแดนกันได้อีกครั้งอย่างปลอดภัยและไร้รอยต่อ ซึ่งคงไม่สามารถเกิดขึ้นได้หากภาครัฐไม่ให้การสนับสนุนในเรื่องนี้ ไทยเล็งเห็นประโยชน์ของการมีมาตรการด้านการเดินทางร่วมกันในภูมิภาคเพื่อจะอำนวยความสะดวกและกระตุ้นการเดินทางและการท่องเที่ยวระหว่างเขตเศรษฐกิจเอเปค ไทยมุ่งมั่นที่จะผลักดันประเด็นนี้อย่างเต็มที่ โดยปัจจุบัน ไทยได้เปิดพรมแดนเพื่อรับนักเดินทางต่างชาติตั้งแต่วันที่ 1 พฤศจิกายนที่ผ่านมา ตามมาตรการและข้อกำหนดด้านสาธารณสุขอย่างระมัดระวังและเคร่งครัด นอกจากนี้ ไทยจะจัดการประชุมเอเปคในรูปแบบกายภาพเป็นครั้งแรกในเดือนธันวาคมที่จะถึงนี้ ซึ่งนับว่าเป็นเรื่องที่ท้าทาย แต่เราจะต้องเดินหน้าต่อไปและฟื้นฟูเอเปคของเราให้กลับมามีชีวิตชีวาอีกครั้ง ที่ผ่านมา ไทยก็ได้พยายามอย่างเต็มที่เพื่อผลักดันให้มีการกลับมาเชื่อมโยงกันในภูมิภาค และจะร่วมมือกับเขตเศรษฐกิจต่าง ๆ เพื่อผลักดันเรื่องนี้ต่อไปในวาระการเป็นเจ้าภาพเอเปคของไทย
ประการที่สอง เราต้องกระตุ้นการค้าและการลงทุน เพื่อสนับสนุนการฟื้นฟูและ เร่งการเจริญเติบโตทางเศรษฐกิจ เอเปคต้องคงบทบาทนำในการที่จะผลักดันการเปิดเสรีทางการค้าและการลงทุน การพัฒนาทรัพยากรมนุษย์ การพัฒนาฝีมือแรงงานทั้ง upskill และ reskill การส่งเสริมสิทธิมนุษยชน ตลอดจนการสร้างความเข้มแข็งให้กับระบบการค้าเสรีและพหุภาคีที่อยู่บนพื้นฐานของกฎระเบียบ เอเปคต้องสนับสนุนและส่งสัญญาณที่เข้มแข็งไปยังการประชุมระดับรัฐมนตรีขององค์การการค้าโลก ครั้งที่ 12 ที่กำลังจะจัดขึ้น ซึ่งจะเป็นแรงผลักดันสำคัญเพื่อให้เกิดผลลัพธ์ที่เป็นรูปธรรมจากการประชุมดังกล่าว
ภายในเอเชีย-แปซิฟิก เอเปคต้องผลักดันการรวมตัวทางเศรษฐกิจในภูมิภาค โดยมีเป้าหมายก็คือการบรรลุเขตการค้าเสรีเอเชีย-แปซิฟิก ไทยเชื่อว่าเอเปคมีโอกาสที่จะฟื้นการหารือเรื่องเอฟแทปผ่านมุมมองของโลกหลังโควิด-19 และคำนึงถึงพัฒนาการใหม่ ๆ เช่น การเปลี่ยนแปลงด้านดิจิทัลและเทคโนโลยี
ประการที่สาม เราต้องพลิกโฉมเศรษฐกิจของเราเพื่อนำมาซึ่งการเจริญเติบโตในระยะยาวที่ยั่งยืน สมดุล และครอบคลุมไปด้วยกัน เมื่อสัปดาห์ที่แล้ว ในการประชุมค็อป 26 ผู้นำโลกได้ย้ำถึงความมุ่งมั่นร่วมกันในการผลักดันการดำเนินการด้านความยั่งยืนและด้านสภาพภูมิอากาศ ผมยินดีที่ได้ร่วมหารือกับผู้นำท่านอื่น ๆ และประกาศนโยบายและเป้าหมายที่มีความท้าทายเพื่อมุ่งสู่ความเป็นกลางทางคาร์บอนและการปล่อยก๊าซเรือนกระจกสุทธิให้เป็นศูนย์ของไทย ตลอดจนได้ให้คำมั่นในการนำนวัตกรรมมาสนับสนุนการใช้ทรัพยากรหมุนเวียนอย่างมีประสิทธิภาพสูงสุด รวมไปถึงการเปลี่ยนของเสียให้มีมูลค่า และการเร่งการเปลี่ยนผ่านไปสู่การเติบโตสีเขียว ตามแนวคิดเศรษฐกิจชีวภาพ เศรษฐกิจหมุนเวียน และเศรษฐกิจสีเขียว หรือบี-ซี-จี ซึ่งจะเป็นแนวทางใน การปรับกระบวนทัศน์ไปสู่โลกหลังโควิด-19 ที่ยั่งยืนและสมดุล เพื่อประโยชน์ของประชาชนทุกคนและคนรุ่นใหม่ในอนาคต
เอเปคสนับสนุนให้เขตเศรษฐกิจมีนโยบายด้านเศรษฐกิจและสิ่งแวดล้อมที่ส่งเสริมซึ่งกันและกันมาช้านาน นอกจากนี้ เอเปคยังมีความมุ่งมั่นร่วมกันในการสนับสนุนความพยายามระดับโลก เพื่อจัดการกับการเปลี่ยนแปลงของสภาพภูมิอากาศและความท้าทายด้านสิ่งแวดล้อมที่ร้ายแรงอื่น ๆ บนพื้นฐานนี้ เอเปคมีศักยภาพมหาศาลที่จะยกระดับความพยายามเหล่านี้ นำความมุ่งมั่นนี้ไปดำเนินการและทำให้เกิดผลลัพธ์ที่เป็นรูปธรรม ในปีที่จะถึงนี้ ไทยมุ่งมั่นที่จะนำประสบการณ์ของเรามาใช้ประโยชน์ในการผลักดันภารกิจของเอเปคในเรื่องการเจริญเติบโตที่ยั่งยืนและครอบคลุมให้มี ความคืบหน้าต่อไป
ท่านประธานครับ
ท่านผู้นำเอเปคทุกท่านครับ
สถานการณ์โควิดทำให้เอเปคต้องเผชิญและรับมือกับความท้าทายหลากหลายในหลายปีที่ผ่านมา เราต้องพยายามผลักดันให้เกิดความคืบหน้าในประเด็นสำคัญหลายประเด็น ที่โดดเด่นที่สุด คือความสำเร็จในการจัดทำแผนปฏิบัติการ เพื่อแปลงวิสัยทัศน์ปุตราจายา ค.ศ. 2040 ให้เป็น การดำเนินการที่เป็นรูปธรรม ซึ่งเป็นผลจากความสามารถในฐานะผู้นำของนิวซีแลนด์ที่เป็นเจ้าภาพเอเปคในปีนี้ ผมขอขอบคุณและแสดงความยินดีกับท่านประธานและทีมงานนิวซีแลนด์ทุกท่านสำหรับการทำงานที่ประสบความสำเร็จด้วยดีนี้ ไทยมุ่งมั่นที่จะต่อยอดจากความสำเร็จของนิวซีแลนด์ ร่วมมืออย่างใกล้ชิดกับเขตเศรษฐกิจทั้งหมดในปีหน้า เพื่อนำเอเปคไปสู่อนาคตที่ยั่งยืนหลังโควิด-19 เพื่อความเจริญรุ่งเรืองร่วมกันของภูมิภาคและประชาชนของเราต่อไป
ท้ายที่สุดนี้ ผมยินดีสนับสนุนข้อเสนอของสหรัฐฯ และเปรูในการเป็นเจ้าภาพเอเปคในปี 2566 และ 2567 ตามลำดับ
ขอบคุณครับ สวัสดีครับ

ที่มา : https://www.thaigov.go.th/news/contents/details/48169