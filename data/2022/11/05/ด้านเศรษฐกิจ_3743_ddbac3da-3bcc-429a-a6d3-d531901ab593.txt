รัฐบาลไทย-ข่าวทำเนียบรัฐบาล-กรมท่าอากาศยานจัดการประชุมรับฟังคิดเห็นของประชาชน ครั้งที่ 1 (ปฐมนิเทศโครงการ)


วันพุธที่ 11 พฤษภาคม 2565
กรมท่าอากาศยานจัดการประชุมรับฟังคิดเห็นของประชาชน ครั้งที่ 1 (ปฐมนิเทศโครงการ)
งานจ้างที่ปรึกษาออกแบบผังแม่บททางวิ่ง ทางขับ ลานจอดเครื่องบิน ฯ โครงการก่อสร้างท่าอากาศยานมุกดาหาร
นายจรุณ มีสมบูรณ์ รองอธิบดีกรมท่าอากาศยาน กระทรวงคมนาคม พร้อมด้วยนายอาทิตย์ วินิจสร ผู้อำนวยการกองก่อสร้างและบำรุงรักษา เป็นผู้แทนกรมท่าอากาศยานเข้าร่วมการประชุมรับฟังคิดเห็นของประชาชน ครั้งที่ 1 (ปฐมนิเทศโครงการ) โครงการงานจ้างที่ปรึกาาออกแบบผังแม่บททางวิ่ง ทางขับ ลานจอดเครื่องบิน และองค์ประกอบอื่น ๆ และศึกษารายงานการประเมินผลกระทบสิ่งแวดล้อม โครงการก่อสร้างท่าอากาศยานมุกดาหาร จังหวัดมุกดาหาร โดยได้รับเกียรติจาก นายเฉลิมพล มั่งคั่ง ผู้ว่าราชการจังหวัดมุกดาหาร เป็นประธานเปิดการประชุม พร้อมด้วยหน่วยงานภาครัฐ ภาคเอกชน และประชาชนที่สนใจเข้าร่วมการประชุม เมื่อวันที่ 10 พฤษภาคม 2565 ณ โรงแรมริเวอร์ซิตี้ มุกดาหาร จังหวัดมุกดาหาร
โครงการงานจ้างที่ปรึกษาออกแบบผังแม่บททางวิ่ง ทางขับ ลานจอดเครื่องบิน และองค์ประกอบอื่น ๆ และศึกษารายงานการประเมินผลกระทบสิ่งแวดล้อม โครงการก่อสร้างท่าอากาศยานมุกดาหาร จังหวัดมุกดาหาร มีวัตถุประสงค์เพื่อออกแบบผังแม่บททางวิ่ง ทางขับ ลานจอดเครื่องบิน แบบร่างอาคารที่พักผู้โดยสาร และองค์ประกอบอื่น ๆ และศึกษารายงานการประเมินผลกระทบสิ่งแวดล้อมให้เหมาะกับสภาพปัจจุบัน พร้อมประเมินผลกระทบสิ่งแวดล้อม เพื่อพัฒนาท่าอากาศยานให้สามารถรองรับผู้โดยสารและสายการบินภายในและระหว่างประเทศได้อย่างเต็มประสิทธิภาพและมีมาตรฐานตามที่กฎหมายกำหนด สำหรับการประชุมในครั้งนี้แบ่งเป็น 3 ส่วน คือ 1) การนำเสนอความเป็นมา วัตถุประสงค์ และแนวคิดเบื้องต้นของโครงการ 2) การรับฟังข้อคิดเห็นเกี่ยวกับพื้นที่จากกลุ่มเป้าหมาย 3) การสร้างความเข้าใจที่ถูกต้องเกี่ยวกับโครงการ
โดยที่ผ่านมากรมท่าอากาศยาน (ทย.) ได้ศึกษาความเป็นไปได้ในการจัดตั้งสนามบินมุกดาหาร พบว่าพื้นที่ ๆ มีความเหมาะสมตั้งอยู่ในตำบลคำป่าหลาย อำเภอเมืองมุกดาหาร จังหวัดมุกดาหาร ทางด้านทิศเหนือของตัวเมืองมุกดาหาร และทิศตะวันของแนวเส้นทางโครงการก่อสร้างรถไฟทางคู่ (สายบ้านไผ่  -นครพนม) ซึ่งจะสามารถเชื่อมโยงกับโครงการพัฒนาด้านการคมนาคมขนส่งและระบบโลจิสติกส์ต่างๆ เช่น โครงการจัดตั้งเขตเศรษฐกิจพิเศษชายแดนมุกดาหาร เส้นทางระเบียงเศรษฐกิจแนวตะวันออก - ตะวันตก (EWEC) โครงการทางหลวงแหลมฉบัง - สระแก้ว - มุกดาหาร โครงการรถไฟสายใหม่บ้านไผ่ - มุกดาหาร - นครพนม โครงการออกแบบถนนสาย มท.3019 (แยก ทล.212-บ้านทรายใหญ่) เป็นต้น และจากการพัฒนาโครงการฯคาดว่าจะสามารถก่อให้เกิดโอกาสการสร้างมูลค่าทางเศรษฐกิจในพื้นที่ ส่งเสริมและกระจายรายได้ให้กับประชาชนอย่างทั่วถึง
ซึ่งหลังจากนี้จะได้มีกิจกรรมการดำเนินงานการรับฟังความคิดเห็นของประชาชนและผู้มีส่วนได้ส่วยเสียในพื้นที่ เพื่อนำแนวคิด ความคิดเห็น ข้อเสนอแนะ มาประกอบการพิจารณาจัดทำรายงานให้มีความสมบูรณ์ต่อไป

ที่มา : https://www.thaigov.go.th/news/contents/details/54452