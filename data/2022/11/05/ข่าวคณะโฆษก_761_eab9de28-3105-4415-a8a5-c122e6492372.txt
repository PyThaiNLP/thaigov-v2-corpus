รัฐบาลไทย-ข่าวทำเนียบรัฐบาล-โฆษกรัฐบาล เผย “นายกฯ” ยินดีดัชนีความเชื่อมั่นอนาคตเศรษฐกิจภูมิภาค เดือน ธ.ค. 64 ปรับตัวเพิ่มขึ้นเกือบทุกภูมิภาค สะท้อนความเข้มแข็งภาคเกษตรกรรม อุตสาหกรรม และภาคบริการ


วันอาทิตย์ที่ 2 มกราคม 2565
พิมพ์
โฆษกรัฐบาล เผย “นายกฯ” ยินดีดัชนีความเชื่อมั่นอนาคตเศรษฐกิจภูมิภาค เดือน ธ.ค. 64  ปรับตัวเพิ่มขึ้นเกือบทุกภูมิภาค สะท้อนความเข้มแข็งภาคเกษตรกรรม อุตสาหกรรม และภาคบริการ
โฆษกรัฐบาลเผยนายกฯ ยินดีดัชนีความเชื่อมั่นอนาคตเศรษฐกิจภูมิภาค เดือน ธ.ค. 64  ปรับตัวเพิ่มขึ้นเกือบทุกภูมิภาค สะท้อนความเข้มแข็งภาคเกษตรกรรม อุตสาหกรรม และภาคบริการ โดยเฉพาะภาคใต้ ภาคตะวันออก ภาคเหนือ เชื่อมั่นทิศทางเศรษฐกิจไทยปี 65 ฟื้นตัวต่อเนื่อง
วันที่ 2 ม.ค. 65 นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า พลเอกประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ยินดีกับรายงานดัชนีความเชื่อมั่นอนาคตเศรษฐกิจภูมิภาคประจำเดือนธันวาคม 2564 จากการประมวลผลข้อมูลการสำรวจภาวะเศรษฐกิจรายจังหวัดจากสำนักงานคลังจังหวัด 76 จังหวัดทั่วประเทศ สภาอุตสาหกรรมแห่งประเทศไทย และสภาหอการค้าแห่งประเทศไทย เพื่อจัดทำดัชนีความเชื่อมั่นอนาคตเศรษฐกิจภูมิภาค พบว่า “ดัชนีความเชื่อมั่นอนาคตเศรษฐกิจภูมิภาค เดือนธันวาคม 2564 ปรับตัวเพิ่มขึ้นจากเดือนก่อนหน้าเกือบทุกภูมิภาค สะท้อนความเชื่อมั่นทางเศรษฐกิจที่ดีขึ้นในอนาคตทั้งในภาคเกษตรกรรม ภาคอุตสาหกรรม และภาคบริการ โดยเฉพาะภาคใต้ ภาคตะวันออก และภาคเหนือ จากนโยบายการเปิดรับนักท่องเที่ยวต่างชาติ และจำนวนผู้ที่ได้รับวัคซีนป้องกันโรคติดเชื้อไวรัสโคโรนา 2019 ที่เพิ่มขึ้นอย่างต่อเนื่อง”
โฆษกประจำสำนักนายกรัฐมนตรี กล่าวเพิ่มเติมว่า ดัชนีความเชื่อมั่นอนาคตเศรษฐกิจภาคใต้ปรับเพิ่มจากเดือนก่อนหน้ามาอยู่ที่ระดับ 76.7 โดยได้รับปัจจัยจากภาคอุตสาหกรรมและภาคบริการ ภาคตะวันออก ปรับเพิ่มจากเดือนก่อนหน้ามาอยู่ที่ระดับ 72.1 แนวโน้มเศรษฐกิจขยายตัวโดยได้รับปัจจัยจากภาคอุตสาหกรรมและภาคเกษตรกรรม ภาคเหนือ อยู่ที่ระดับ 72.0 แนวโน้มเศรษฐกิจขยายตัวโดยได้รับปัจจัยจากภาคอุตสาหกรรมและภาคบริการ ภาคตะวันออกเฉียงเหนือ อยู่ที่ 69.6 แนวโน้มเศรษฐกิจขยายตัวโดยได้รับปัจจัยจากภาคบริการและการลงทุน ภาคกลางอยู่ที่ 67.9 แนวโน้มเศรษฐกิจขยายตัวโดยได้รับปัจจัยจากภาคบริการและภาคอุตสาหกรรม ภาคตะวันตกอยู่ที่ 67.2 แนวโน้มเศรษฐกิจขยายตัวโดยได้รับปัจจัยจากภาคบริการและภาคเกษตรกรรม ส่วนกรุงเทพฯ และปริมณฑล อยู่ที่ 55.1 แนวโน้มเศรษฐกิจขยายตัวโดยได้รับปัจจัยจากภาคอุตสาหกรรมและภาคเกษตรกรรม
“ความเชื่อมั่นอนาคตเศรษฐกิจภูมิภาค เดือนธันวาคม 2564 ปรับตัวเพิ่มขึ้นจากเดือนก่อนหน้าเกือบทุกภูมิภาค สะท้อนความเชื่อมั่นทางเศรษฐกิจที่ดีขึ้นในอนาคตทั้งภาคเกษตรกรรม ภาคอุตสาหกรรม และภาคบริการ ตามสถานการณ์การแพร่ระบาดของโรคโควิด-19 ที่ปรับตัวดีขึ้นและจำนวนผู้ได้รับวัคซีนที่เพิ่มมากขึ้น  นักท่องเที่ยวมีจำนวนเพิ่มขึ้นจากการเปิดรับนักท่องเที่ยวต่างชาติ และภาครัฐมีนโยบายส่งเสริมการท่องเที่ยวในประเทศ อีกด้วย รัฐบาลยังคงมุ่งมั่นเดินหน้านโยบายต่าง ๆ เพื่อขับเคลื่อนเศรษฐกิจไทยในปี2565 และเชื่อมั่นว่ากิจกรรมทางเศรษฐกิจมีแนวโน้มขยายตัวต่อเนื่องอย่างแน่นอน” โฆษกประจำสำนักนายกรัฐมนตรีกล่าว

ที่มา : https://www.thaigov.go.th/news/contents/details/50143