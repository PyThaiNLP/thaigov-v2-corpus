รัฐบาลไทย-ข่าวทำเนียบรัฐบาล-รมช.ประภัตร มอบโค "โครงการธนาคารโค - กระบือ เพื่อเกษตรกร ตามพระราชดำริ " จังหวัดร้อยเอ็ด ช่วยเหลือเกษตรกร ส่งความสุข รับปีใหม่ 2565


วันเสาร์ที่ 18 ธันวาคม 2564
รมช.ประภัตร มอบโค "โครงการธนาคารโค - กระบือ เพื่อเกษตรกร ตามพระราชดำริ " จังหวัดร้อยเอ็ด ช่วยเหลือเกษตรกร ส่งความสุข รับปีใหม่ 2565
รมช.ประภัตร มอบโค "โครงการธนาคารโค - กระบือ เพื่อเกษตรกร ตามพระราชดำริ " จังหวัดร้อยเอ็ด ช่วยเหลือเกษตรกร ส่งความสุข รับปีใหม่ 2565 เผยกรมการข้าวเตรียมเปลี่ยนเมล็ดพันธ์ข้าว ปี 2565 -2567 ส่งเสริมให้ชาวนาเปลี่ยนใช้เมล็ดพันธุ์คุณภาพ
นายประภัตร โพธสุธน รัฐมนตรีช่วยว่าการกระทรวงเกษตรและสหกรณ์ เป็นประธานในพิธีมอบโค ในโครงการธนาคารโค - กระบือ เพื่อเกษตรกร ตามพระราชดำริ และมอบเวชภัณฑ์ฟื้นฟูสุขภาพสัตว์ ณเทศบาลตำบลสีแก้ว อำเภอเมือง จังหวัดร้อยเอ็ด โดยมีนายสุรเดช สมิเปรม รองอธิบดีกรมปศุสัตว์นางสาวเสาวลักษณ์ ศุภกมลเสนีย์ รองเลขาธิการสำนักงานมาตรฐานสินค้าเกษตรและอาหารแห่งชาติ(มกอช.) นายภูสิต สมจิตต์ ผู้ว่าราชการจังหวัดร้อยเอ็ด ตลอดจนหัวหน้าส่วนราชการกระทรวงเกษตรและสหกรณ์ ผู้นำภาคประชาชน และเกษตรกรเข้าร่วม
ทั้งนี้ นายประภัตร กล่าวว่า โครงการธนาคารโค - กระบือ เพื่อเกษตรกร ตามพระราชดำริ เกิดขึ้นจากพระมหากรุณาธิคุณ พระบาทสมเด็จพระปรเมนทรรามาธิบดีศรีสินทรมหาวชิราลงกรณ พระวชิรเกล้าเจ้าอยู่หัวที่ทรงพระราชทานมอบโค ให้แก่เกษตรกร ตำบลสีแก้ว และตำบลปอภาร เพื่อช่วยเหลือเกษตรกรที่ยากจน ให้มีโคเป็นของตนเอง และขยายผลให้กับเกษตรกรข้างเคียงเป็นปัจจัยในการประกอบอาชีพเกษตรกรรม เพิ่มผลผลิตทางการเกษตร ทำให้เกษตรกรมีรายได้และมีความเป็นอยู่ที่ดีขึ้น ได้มูลโคเป็นปุ๋ยคอก ได้โคเป็นทรัพย์สินของตนเอง เป็นการเพิ่มรายได้ ลดรายจ่าย รวมถึงเป็นการสนับสนุนให้เกษตรกรมีส่วนร่วมในการรวมกลุ่ม สร้างความเข้มแข็งให้กับชุมชน
"วันนี้มีการส่งมอบโค ในโครงการธนาคารโค - กระบือ เพื่อเกษตรกร ตามพระราชดำริ 70 ตัว มอบเวชภัณฑ์ฟื้นฟูสุขภาพสัตว์ จำนวน 70 ชุด หญ้าอาหารสัตว์พระราชทาน จำนวน 100 ฟ่อน นอกจากนี้ ยังมีข่าวดี ซึ่งนับเป็นของขวัญปีใหม่ มามอบให้เกษตรกรตำบลสีแก้ว และตำบลปอภาร อำเภอเมือง จังหวัดร้อยเอ็ด โดยก่อนปีใหม่ 2565 กระทรวงเกษตรฯ ภายใต้โครงการธนาคารโค - กระบือ เพื่อเกษตรกรตามพระราชดำริ จะจัดโคมามอบให้อีก 140 ตัว เพื่อจัดสรรเพิ่มเติมให้ครบอย่างน้อยหมู่บ้านละ 5 ตัว" รมช.ประภัตร กล่าว
นายประภัตร กล่าวด้วยว่าเพื่อเป็นการส่งเสริมการปลูกข้าวที่มีประสิทธิ์ภาพมากขึ้นตนได้มอบหมายให้กรมการข้าว ที่อยู่ในการกำกับดูแล เร่งดำเนินโครงการส่งเสริมการเปลี่ยนเมล็ดพันธุ์ข้าว ปี 2565 -2567 เพื่อส่งเสริมให้ชาวนาเปลี่ยนเมล็ดพันธุ์ข้าวคุณภาพดีสำหรับใช้เพาะปลูก และเพิ่มประสิทธิภาพการผลิตข้าวให้สามารถแข่งขันในตลาดโลก ในพื้นที่ปลูกข้าว 76 จังหวัด ซึ่งศูนย์เมล็ดพันธุ์ข้าวที่ผลิตและจำหน่ายเมล็ดพันธุ์ข้าว 29 แห่ง ได้มึการเตรียมพร้อม ในช่วงเดือนมกราคม 2565 - กันยายน 2567 โดยมีเป้าหมายใน ปี2565 จำนวน 5 ล้านไร่ เมล็ดพันธุ์ข้าว 75,000 ตัน ปี 2566 จำนวน 10 ล้านไร่ เมล็ดพันธุ์ข้าว 150,000 ตัน และปี2567 จำนวน 12 ล้านไร่ เมล็ดพันธุ์ข้าว 180,000 ตัน รวมทั้งสิ้น 27 ล้านไร่เมล็ดพันธุ์ข้าว 405,000 ตัน

ที่มา : https://www.thaigov.go.th/news/contents/details/49611