รัฐบาลไทย-ข่าวทำเนียบรัฐบาล-โฆษกรัฐบาลเผย 2 มิ.ย.นี้ เตรียม “เป๋าตัง” ให้พร้อม เริ่มขายสลากดิจิทัล 80 บาท วันแรก กว่า 5 ล้านฉบับ


วันพุธที่ 1 มิถุนายน 2565
พิมพ์
โฆษกรัฐบาลเผย 2 มิ.ย.นี้ เตรียม “เป๋าตัง” ให้พร้อม เริ่มขายสลากดิจิทัล 80 บาท วันแรก กว่า 5 ล้านฉบับ
โฆษกรัฐบาลเผย 2 มิ.ย.นี้ เตรียม “เป๋าตัง” ให้พร้อม เริ่มขายสลากดิจิทัล 80 บาท วันแรก กว่า 5 ล้านฉบับ
วันที่ 1 มิ.ย. 65 นายธนกร วังบุญคงชนะ โฆษกประจำสำนักนายกรัฐมนตรี กล่าวว่า ตามที่ พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม มีนโยบายในการแก้ไขปัญหาจำหน่ายสลากเกินราคาจริงจัง ส่งผลอย่างเป็นรูปธรรมในโครงการสลาก 80 โดยขณะนี้รัฐบาลได้ดำเนินการจัดทำระบบจำหน่ายสลากกินแบ่งรัฐบาลผ่านแพลตฟอร์มดิจิทัล (Digital Lottery) เอื้อประโยชน์อำนวยความสะดวกให้ประชาชนสามารถเข้าถึงการซื้อสลากกินแบ่งรัฐบาลง่ายขึ้น โดยในวันที่ 2 มิถุนายนนี้ จะเริ่มมีการซื้อขายสลากกินแบ่งรัฐบาลหรือสลากดิจิทัลกว่า 5 ล้านฉบับ ผ่านแอปพลิเคชัน “เป๋าตังและถุงเงิน” ในราคา 80 บาท เป็นวันแรก เวลา 06.00 น. เป็นต้นไป ขณะนี้มีตัวแทนจำหน่ายสลากดิจิทัล จำนวน 10,258 ราย  ในเบื้องต้นจะมีสลากจำหน่ายผ่านแพลตฟอร์มการจำหน่ายสลากของสำนักงานฯ ไม่น้อยกว่า 5,279,500 ฉบับ
โฆษกประจำสำนักนายกรัฐมนตรีกล่าวเพิ่มเติมว่า สำหรับโครงการสลาก 80 ซึ่งเป็นจุดจำหน่ายสลากกระจายไปทุกจังหวัด ทั่วทุกภูมิภาคของประเทศ เพื่อให้ประชาชนสามารถหาซื้อสลากในราคา 80 บาท ผ่านแอพเป๋าตังและถุงเงินนั้น ขณะนี้เป็นที่รู้จักและได้รับการตอบรับจากผู้ซื้อดีขึ้นมาก ปัจจุบัน มีทั้งหมด 362 จุดในกรุงเทพมหานคร ภาคกลาง ภาคตะวันออก และภาคตะวันออกเฉียงเหนือ ส่วนที่ภาคเหนือ และภาคใต้ เพิ่งทำสัญญาเสร็จเรียบร้อย คาดว่าจำหน่ายได้ครบทุกจังหวัดทั่วประเทศ ในงวด 1 กรกฎาคม 2565
“โครงการสลาก 80 จะทำให้ผู้ซื้อสามารถหาซื้อสลาก 80 บาทได้  และสลากเป็นกรรมสิทธิ์ของผู้ซื้อ  ลดความเสี่ยงในการถูกแอบอ้าง และยังเป็นการช่วยส่งเสริมอาชีพ ส่งเสริมรายได้ ให้กับตัวแทนรายย่อยที่นำสลากมาขายในแพลตฟอร์มอีกด้วย ในส่วนของผู้ขาย ก็มีช่องทางการจำหน่ายที่สะดวก มีอัตราการมองเห็นกว้างขวาง ทำให้ขายได้มากขึ้น โดยไม่ต้องเสียค่าใช้จ่ายใด ๆ ถือเป็นความสำเร็จของรัฐบาลในการเดินหน้าแก้ปัญหาหวยแพงอย่างเป็นรูปธรรม และเกิดประโยชน์กับประชาชนอย่างแท้จริง” นายธนกร กล่าว

ที่มา : https://www.thaigov.go.th/news/contents/details/55236