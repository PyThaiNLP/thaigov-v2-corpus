รัฐบาลไทย-ข่าวทำเนียบรัฐบาล-ลดมลพิษ “เตาเผาศพ” เรื่องจำเป็นเพื่อสุขภาพ เปิด 3 แนวทาง แยกวัสดุ - คุมความร้อน ยืนยัน! ไม่เป็นภาระประชาชน


วันอังคารที่ 28 มิถุนายน 2565
ลดมลพิษ “เตาเผาศพ” เรื่องจำเป็นเพื่อสุขภาพ เปิด 3 แนวทาง แยกวัสดุ - คุมความร้อน ยืนยัน! ไม่เป็นภาระประชาชน
.....
การเผาศพ มักเผาไหม้ไม่สมบูรณ์จึงสร้างมลพิษ เช่น ฝุ่นละออง เขม่าควัน ก๊าซคาร์บอนมอนอกไซด์ และก๊าซซัลเฟอร์ไดออกไซด์ ประกอบกับ การเผาวัสดุตกแต่งโลง ก่อให้เกิดโลหะหนัก เช่น ตะกั่ว ปรอท สารไดออกซินและฟิวแรน เป็นพิษต่อร่างกาย และเป็นสารก่อมะเร็ง กระทรวงทรัพยากรธรรมชาติและสิ่งแวดล้อม (ทส.) จึงจำเป็นต้องออกประกาศ เรื่อง กำหนดให้เตาเผาศพเป็นแหล่งกำเนิดมลพิษที่ต้องถูกควบคุมการปล่อยทิ้งอากาศเสียออกสู่สิ่งแวดล้อม พ.ศ.2565 โดยมีผลใช้บังคับกับ กทม. พัทยา เขตเทศบาลนคร และเทศบาลเมือง ตั้งแต่ 24 มิ.ย. 65 เป็นต้นมา ส่วนพื้นที่อื่น ๆ ใช้บังคับเมื่อพ้นกำหนด 3 ปีนับจากวันที่ 23 มิ.ย. 65
.
แนวทางปฏิบัติสำหรับฌาปนสถาน มีดังนี้
1.แยกวัสดุที่ไม่ควรเผาออก เช่น โฟม พลาสติก กระดาษเงิน/ทอง วัสดุตกแต่งโลง
2.อุ่นห้องเผาควัน ก่อนห้องเผาศพ และคุมอุณหภูมิ ไม่ให้ต่ำกว่า 850 องศาเซลเซียสตลอดการเผา
3.ติดไฟห้องเผาศพ และควบคุมอุณหภูมิไม่ให้ต่ำกว่า 800 องศาเซลเซียสตลอดการเผา เพื่อให้เกิดการเผาไหม้อย่างสมบูรณ์ตลอดกระบวนการ ไม่สร้างเขม่าและมลพิษ เป็นมิตรสิ่งแวดล้อมและสุขภาพประชาชน
ทั้งนี้ ทส. จะประสานหน่วยงานที่เกี่ยวข้องเพื่อดำเนินการปรับปรุงมาตรฐานการควบคุมมลพิษ โดยไม่ส่งผลกระทบต่อภาระค่าใช้จ่ายของประชาชน
Cr. TOP Varawut - ท็อป วราวุธ ศิลปอาชา รมว.ทส.
#ไทยคู่ฟ้า #ร่วมต้านโควิด19
-------------------

ที่มา : https://www.thaigov.go.th/news/contents/details/56224