รัฐบาลไทย-ข่าวทำเนียบรัฐบาล-รมช.ธรรมนัส ลงพื้นที่โคราช มอบ ส.ป.ก.4-01


วันเสาร์ที่ 26 มิถุนายน 2564
รมช.ธรรมนัส ลงพื้นที่โคราช มอบ ส.ป.ก.4-01
รมช.ธรรมนัส ลงพื้นที่โคราช มอบ ส.ป.ก.4-01 ให้พี่น้องเกษตรกรชาวปากช่อง เพื่อให้เกษตรกรมีอาชีพ มีรายได้ มีความเป็นอยู่ที่ดีขึ้น
ร้อยเอก ธรรมนัส พรหมเผ่า รัฐมนตรีช่วยว่าการกระทรวงเกษตรและสหกรณ์ เปิดเผยภายหลังเป็นประธานการมอบหนังสืออนุญาตให้เข้าทําประโยชน์ในเขตปฏิรูปที่ดินจังหวัดนครราชสีมา ณ สหกรณ์การเกษตรในเขตปฏิรูปที่ดินปากช่อง (คทช.) จํากัด ว่า กระทรวงเกษตรและสหกรณ์ โดย สํานักงานการปฏิรูปที่ดินเพื่อเกษตรกรรม (ส.ป.ก.) นอกจากจะดําเนินการจัดที่ดินให้กับเกษตรกรแล้ว ยังมีหน้าที่ในการพัฒนาโครงสร้างพื้นฐานและอาชีพให้เกษตรกรมีความเป็นอยู่ที่ดีขึ้น การให้สิทธิในที่ดิน จัดเป็นนโยบายที่สําคัญของรัฐบาล ที่ต้องการให้ประชาชนมีสิทธิในที่ดินอย่างถูกต้องตามกฎหมายและมีที่ดินทํากินและอยู่อาศัยเป็นของตนเอง ซึ่งเป็นการลดความเหลื่อมล้ำในการถือครองที่ดิน โดยรัฐจะนําที่ดินของรัฐ ที่ไม่สามารถสงวน หวงห้ามไว้ได้อีกต่อไป หรือรัฐจัดซื้อที่ดินจากผู้มีมากและไม่ใช้ประโยชน์ นํามาจัดให้กับผู้ที่เป็นเกษตรกร ผู้ยากจน หรือผู้ไม่มีที่ดินทํากิน ได้มีที่ดินในการประกอบอาชีพหรืออยู่อาศัย
“วันนี้ มีความยินดีเป็นอย่างยิ่งกับเกษตรกรผู้ที่ได้รับมอบหนังสืออนุญาตให้เข้าทําประโยชน์ในเขตปฏิรูปที่ดิน ส.ป.ก. 4-01 โดยเกษตรกรที่มารับนั้นเป็นเกษตรกรในท้องที่อําเภอปากช่อง จํานวนทั้งสิ้น 92 ราย เนื้อที่ประมาณ2,020-1-16 ไร่ การได้รับสิทธิในที่ดิน ทุกท่านที่ได้รับสามารถนําไปเป็นเอกสารแสดงสิทธิในที่ดินได้อย่างถูกกฎหมาย ใช้ประกันการกู้เงินจากธนาคารเพื่อการเกษตรและสหกรณ์ หรือ ธ.ก.ส.ได้ ทั้งยังใช้ร่วมโครงการของรัฐได้ทุกกรณีเช่น การให้ความช่วยเหลือในการประกอบอาชีพ การช่วยเหลือด้านการเกิดภัยพิบัติ หรือการช่วยเหลือในด้านราคา ผลผลิตทางการเกษตรตกต่ำ เป็นต้นทั้งนี้ขอให้เกษตรกรใช้ที่ดิน เพื่อการประกอบอาชีพให้เกิดรายได้ มีชีวิตความเป็นอยู่ที่ดีขึ้นกว่าเดิม และขอให้รักและหวง แหนที่ดินไว้เพื่อให้ลูกหลานใช้ประกอบอาชีพและอยู่อาศัยตลอดไป” ร้อยเอก ธรรมนัส กล่าว
สําหรับหนังสืออนุญาตให้เข้าทําประโยชน์ในเขตปฏิรูปที่ดิน ส.ป.ก. 4-01 ที่นำมามอบให้กับเกษตรกรในวันนี้ ได้รับรายงานจากเลขาธิการสํานักงานการปฏิรูปที่ดินเพื่อเกษตรกรรม ว่า เป็นกรณีที่ดินของรัฐ ซึ่งเดิมรัฐสงวนหวงห้ามไว้เป็นป่าสงวนแห่งชาติซึ่งเสื่อมโทรมลง ทั้งมีผู้อยู่อาศัยประกอบอาชีพการเกษตรเต็มพื้นที่ รัฐไม่สามารถสงวนหวงห้ามไว้ได้อีกต่อไป จึงมอบที่ดิน ดังกล่าว ให้สํานักงานการปฏิรูปที่ดินเพื่อเกษตรกรรมหรือ ส.ป.ก.นํามาจัดให้สิทธิในที่ดินกับผู้ถือครองทําประโยชน์และเป็นเกษตรกรต่อไป

ที่มา : https://www.thaigov.go.th/news/contents/details/43127