รัฐบาลไทย-ข่าวทำเนียบรัฐบาล-สธ. กำหนดกลยุทธ์ 5 Smart เปิดประเทศปลอดภัย


วันพุธที่ 10 พฤศจิกายน 2564
สธ. กำหนดกลยุทธ์ 5 Smart เปิดประเทศปลอดภัย
ปลัดกระทรวงสาธารณสุข ใช้กลยุทธ์ 5 Smart รองรับการเปิดประเทศสร้างความเชื่อมั่นด้านสุขภาพให้ประชาชนใช้ชีวิตวิถีใหม่ โดยประสานกับหน่วยงานทั้งภาครัฐ ภาคเอกชน และภาคประชาชน ให้เกิดการขับเคลื่อนด้านเศรษฐกิจ ควบคู่กับการเปิดประเทศอย่างปลอดภัย
ปลัดกระทรวงสาธารณสุข ใช้กลยุทธ์ 5 Smart รองรับการเปิดประเทศสร้างความเชื่อมั่นด้านสุขภาพให้ประชาชนใช้ชีวิตวิถีใหม่ โดยประสานกับหน่วยงานทั้งภาครัฐ ภาคเอกชน และภาคประชาชน ให้เกิดการขับเคลื่อนด้านเศรษฐกิจ ควบคู่กับการเปิดประเทศอย่างปลอดภัย
วันนี้ (10 พฤศจิกายน 2564) ที่ โรงแรม แกรนด์ริชมอนด์ นายแพทย์เกียรติภูมิ วงศ์รจิต ปลัดกระทรวงสาธารณสุข กล่าวในการประชุมเชิงปฏิบัติการเตรียมความพร้อมการเปิดประเทศ ว่า กระทรวงสาธารณสุขได้เตรียมมาตรการสนับสนุนนโยบายรัฐบาลในการเปิดประเทศรับนักท่องเที่ยว เมื่อวันที่ 1 พฤศจิกายน เป็นต้นมา ซึ่งในอนาคตจะมีการเปิดพื้นที่ต่าง ๆ เพิ่มมากขึ้น เพื่อให้ทุกภาคส่วนกลับมาใช้ชีวิตแบบ New Normal โดยเร็ว โดยกระทรวงสาธารณสุขจะเป็นผู้ประสานการเชื่อมต่อระหว่างหน่วยงานภาครัฐ เช่น กระทรวงการต่างประเทศ กระทรวงการท่องเที่ยวและกีฬา ภาคเอกชน และภาคประชาชน ให้เกิดการขับเคลื่อนด้านเศรษฐกิจ ควบคู่กับการเปิดประเทศอย่างปลอดภัย โดยมีเป้าหมาย เพื่อสร้างความเชื่อมั่นในการใช้ชีวิตวิถีใหม่ New Normal,สร้างความเชื่อมั่นด้านสุขภาพ ลดการเสียชีวิตจากโรคโควิด19, ฟื้นฟูเศรษฐกิจของประเทศให้ฟื้นตัว และเสริมสร้างสังคมและวัฒนธรรม โดยปฏิบัติตามมาตรการ ป้องกันและควบคุมโรคแบบครอบจักรวาล Universal Prevention
นายแพทย์เกียรติภูมิ กล่าวต่อว่า เพื่อให้การดำเนินงานบรรลุตามเป้าหมายได้กำหนดกลยุทธ์ 5 Smart  ประกอบด้วย 1.การเปิดประเทศอย่างปลอดภัย (smart Reopening) 2.มุ่งเน้นเฝ้าระวังป้องกันควบคุมโรคในกลุ่มเสี่ยง/เปราะบาง พื้นที่เสี่ยง กิจกรรมเสี่ยง และกิจการเสี่ยง (Smart Control ) 3.การยกระดับความพร้อมด้านการแพทย์และสาธารณสุข (Smart Health Preparedness) 4.การพัฒนาระบบข้อมูลเทคโนโลยีสารสนเทศ และการสื่อสารความเสี่ยง (Smart Information Technology and Communication) 5.การสร้างกลไกการบริหารจัดการแบบบูรณาการ (Smart Mechanism and Participation) วัดความสำเร็จได้จาก 1. ประชาชนร่วมมือร่วมใจใช้ชีวิตและดำเนินกิจกรรม/กิจการ ภายใต้มาตรการควบคุมโรค 2.ประชาชนในประเทศได้รับวัคซีนโควิด 19 ครบตามเกณฑ์ 70% ภายใน ปี 2564  3.ทุกจังหวัดสามารถควบคุมสถานการณ์โควิด 19 ให้สงบตามแนวทางที่กำหนด 4.มีผู้ป่วยโควิด 19 อาการรุนแรงครองเตียงในโรงพยาบาลไม่เกิน 60 - 80% 5.อัตราเติบโต GDP เพิ่มขึ้น 6.ประชาชนมีความรู้เกี่ยวกับเรื่องโควิด 19 ถึง 80% และปฏิบัติตามมาตรการ Universal Prevention โดยขับเคลื่อนพร้อมกับมาตรการหลักกระทรวงสาธารณสุข คือ V: Vaccine ทุกภาคส่วนร่วมมือกันนำประชาชนเข้ารับการฉีดวัคซีนให้ได้มากที่สุดเพื่อสร้างความปลอดภัย U: Universal Prevention ป้องกันตัวเองตลอดเวลา C : Covid Free Setting สถานที่บริการมีความพร้อม ผู้ให้บริการฉีดวัคซีนครบ และ A: ATK  เพื่อเฝ้าระวังและตรวจหาเชื้อในกลุ่มเสี่ยง
******************************10 พฤศจิกายน 2564
**************************************

ที่มา : https://www.thaigov.go.th/news/contents/details/48060