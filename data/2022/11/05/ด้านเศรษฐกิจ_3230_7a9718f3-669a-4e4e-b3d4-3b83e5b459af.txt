รัฐบาลไทย-ข่าวทำเนียบรัฐบาล-ปลัดกระทรวงคมนาคม เป็นประธานการประชุมคณะอนุกรรมการส่งเสริมคุณธรรมกระทรวงคมนาคม


วันอังคารที่ 22 มีนาคม 2565
ปลัดกระทรวงคมนาคม เป็นประธานการประชุมคณะอนุกรรมการส่งเสริมคุณธรรมกระทรวงคมนาคม
...
นายชยธรรม์ พรหมศร ปลัดกระทรวงคมนาคม เป็นประธานการประชุมคณะอนุกรรมการส่งเสริมคุณธรรมกระทรวงคมนาคม โดยมี นายอานนท์ เหลืองบริบูรณ์ รองปลัดกระทรวงคมนาคม นางจตุพร เนียมสุข ผู้ช่วยปลัดกระทรวงคมนาคม และผู้แทนหัวหน้าหน่วยงานในสังกัดกระทรวงคมนาคม เข้าร่วมประชุม ผ่านระบบประชุมทางไกล (Video Conference) ในวันที่ 21 มีนาคม 2565
ปลัดกระทรวงคมนาคม กล่าวว่า ตามนโยบายของ นายศักดิ์สยาม ชิดชอบ รัฐมนตรีว่าการกระทรวงคมนาคม ที่ได้มอบให้ทุกหน่วยงานและข้าราชการในสังกัดกระทรวงคมนาคมดำเนินงานโดยยึดหลักความถูกต้องตามระเบียบ กฎหมาย และเน้นย้ำการให้ความสำคัญในเรื่องหลักธรรมาภิบาล (Good Governance) ในทุกมิติ ทั้งด้านความโปร่งใส (Transparency) และตรวจสอบได้ (Accountability)
โดยในการประชุมครั้งนี้ เป็นการประชุมเพื่อพิจารณาแนวทางการประเมินองค์กรคุณธรรม ประจำปีงบประมาณ 2565 ซึ่งกระทรวงฯ ยังคงนโยบายไม่รับของขวัญและของกำนัลจากการปฏิบัติหน้าที่ (No Gift Policy) โดยผู้บริหารของกระทรวง และหน่วยงานในสังกัดมีความมุ่งมั่นในการปฏิบัติตามนโยบายดังกล่าว และได้ประกาศเป็นเจตนารมณ์หลักของกระทรวงฯ พร้อมกันนี้ที่ประชุมได้เห็นชอบให้มีการแต่งตั้งคณะทำงานเพื่อขับเคลื่อนคุณธรรมและส่งเสริมการประเมินองค์กรคุณธรรมกระทรวงคมนาคม ซึ่งคณะทำงานดังกล่าวจะมีหน้าที่ในการขับเคลื่อนการดำเนินงานให้กระทรวงฯ เป็นองค์กรคุณธรรมตามที่ได้ตั้งเป้าหมายไว้
ทั้งนี้ ที่ผ่านมาหน่วยงานในสังกัดกระทรวงฯ ได้รับการประเมินผลองค์กรคุณธรรม ประจำปีงบประมาณ 2564 จากคณะกรรมการส่งเสริมคุณธรรมแห่งชาติ กรมการศาสนา กระทรวงวัฒนธรรม ในระดับส่งเสริมคุณธรรม ระดับคุณธรรม และระดับคุณต้นแบบ โดย บริษัท รถไฟฟ้า ร.ฟ.ท. จำกัด ได้รับการประเมินให้เป็นองค์กรคุณธรรมต้นแบบโดดเด่น ซึ่งปลัดกระทรวงคมนาคมได้ลงนามในเกียรติบัตรเพื่อเป็นการประกาศยกย่ององค์กรคุณธรรมของหน่วยงานในสังกัด และเป็นขวัญกำลังใจให้คณะทำงานผู้ปฏิบัติหน้าที่มุ่งมั่นในการขับเคลื่อนองค์กรของตนเองให้บรรลุเป้าหมายในปีต่อ ๆ ไป อันจะส่งผลต่อภาพลักษณ์อันดีของกระทรวงฯตามนโยบายที่ได้รับมอบหมายจากรัฐมนตรีว่าการกระทรวงคมนาคม

ที่มา : https://www.thaigov.go.th/news/contents/details/52788