รัฐบาลไทย-ข่าวทำเนียบรัฐบาล-กสร. ห่วงใยลูกจ้างช่วงเทศกาลปีใหม่ ขอความร่วมมือนายจ้างให้ลูกจ้างหยุดงานในปีใหม่นี้


วันจันทร์ที่ 27 ธันวาคม 2564
พิมพ์
กสร. ห่วงใยลูกจ้างช่วงเทศกาลปีใหม่ ขอความร่วมมือนายจ้างให้ลูกจ้างหยุดงานในปีใหม่นี้
กรมสวัสดิการและคุ้มครองแรงงาน (กสร.) ห่วงใยลูกจ้างช่วงเทศกาลปีใหม่ ออกประกาศกรมสวัสดิการและคุ้มครองแรงงาน เรื่อง ขอความร่วมมือสถานประกอบกิจการให้ลูกจ้างหยุดงานในช่วงเทศกาลวันปีใหม่พร้อมกำหนดชั่วโมงทำงานลูกจ้างสำหรับงานขนส่งทางบก
นายนิยม สองแก้ว อธิบดีกรมสวัสดิการและคุ้มครองแรงงาน เปิดเผยว่า ช่วงเทศกาลส่งท้ายปีเก่าต้อนรับปีใหม่ พ.ศ. 2565 ในวันศุกร์ที่ 31 ธันวาคม 2564 และวันเสาร์ที่ 1 มกราคม 2565 ถือเป็นเทศกาลแห่งความสุขของทุกคน ซึ่งสถานประกอบกิจการส่วนใหญ่ประกาศให้เป็นวันหยุดตามประเพณี ตามพระราชบัญญัติคุ้มครองแรงงาน พ.ศ. 2541 เพื่อให้ลูกจ้างได้หยุดต่อเนื่อง และเป็นโอกาสอันดีที่ลูกจ้างจะได้เดินทางกลับไปเยี่ยมครอบครัว ณ ภูมิลำเนาของตนเอง และร่วมกิจกรรมเฉลิมฉลองงานตามประเพณีนิยมที่ปฏิบัติสืบต่อกันมา กสร. ได้เล็งเห็นถึงความสำคัญของเทศกาลแห่งความสุขนี้ จึงมีประกาศกรมสวัสดิการและคุ้มครองแรงงาน เรื่อง ขอความร่วมมือสถานประกอบกิจการให้ลูกจ้างหยุดงานในช่วงเทศกาลวันปีใหม่ โดยขอความร่วมมือให้นายจ้างพิจารณาจัดให้วันศุกร์ที่ 31 ธันวาคม 2564 และวันเสาร์ที่ 1 มกราคม 2565 เป็นวันหยุดตามประเพณีในช่วงเทศกาลวันปีใหม่ให้แก่ลูกจ้าง หากวันหยุดดังกล่าวตรงกับวันหยุดประจำสัปดาห์ ให้เลื่อนวันหยุดตามประเพณีไปหยุดในวันทำงานถัดไป ตามมาตรา 29 แห่งพระราชบัญญัติคุ้มครองแรงงาน พ.ศ. 2541 และที่แก้ไขเพิ่มเติม และสำหรับงานขนส่งทางบก นายจ้างต้องจัดให้ลูกจ้างซึ่งทำหน้าที่ขับขี่ยานพาหนะทำงานไม่เกินวันละ 8 ชั่วโมง หากจะให้ทำงานล่วงเวลาต้องไม่เกินวันละ 2 ชั่วโมง โดยได้รับความยินยอมเป็นหนังสือจากลูกจ้าง และในวันทำงานถัดไปห้ามไม่ให้นายจ้างให้ลูกจ้างเริ่มต้นทำงานก่อนครบเวลา 10 ชั่วโมง หลังสิ้นสุดการทำงานของวันทำงานที่ล่วงมาแล้ว เพื่อลดความเสี่ยงในการเกิดอุบัติเหตุทางถนน และลดความสูญเสียต่อร่างกาย ชีวิตและทรัพย์สิน ตามนโยบายการป้องกัน และลดอุบัติเหตุทางถนน “ชีวิตวิถีใหม่ ขับขี่อย่างปลอดภัย ไร้อุบัติเหตุ”
อธิบดี กสร. กล่าวเพิ่มเติมว่า ในการเดินทางกลับภูมิลำเนา ขอให้ลูกจ้างใช้ความระมัดระวังในการขับขี่ยานพาหนะไม่ดื่มเครื่องดื่มแอลกอฮอล์ขณะเดินทาง และขอให้วางแผนการเดินทางไปและกลับเพื่อความสะดวกและปลอดภัย ให้ปฏิบัติตามมาตรการการควบคุมและป้องกันการแพร่ระบาดของโรคติดเชื้อไวรัสโคโรนา 2019 (COVID - 19) อย่างเคร่งครัด เพื่อป้องกันผลกระทบจากการเดินทาง อันเนื่องมาจากการรวมตัวของบุคคลจำนวนมากและอาจส่งผลให้เกิดความยุ่งยากในการสอบสวนโรค และการควบคุมการแพร่ระบาดของโรค ทั้งนี้ ขอให้นายจ้าง ลูกจ้าง ผู้ใช้แรงงานทุกท่านมีสุขภาพพลานามัยที่สมบูรณ์ แข็งแรง ปราศจากโรคภัยไข้เจ็บทั้งปวง และมีความสุขกับเทศกาลปีใหม่ 2565 ที่จะมาถึงนี้

ที่มา : https://www.thaigov.go.th/news/contents/details/49943