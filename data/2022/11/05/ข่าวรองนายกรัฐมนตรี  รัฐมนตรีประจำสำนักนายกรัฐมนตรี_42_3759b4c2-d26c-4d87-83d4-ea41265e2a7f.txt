รัฐบาลไทย-ข่าวทำเนียบรัฐบาล-รองนรม. สุพัฒนพงษ์ฯ กล่าวปาฐกถาพิเศษ เน้นย้ำทิศทางของประเทศ พร้อมเปลี่ยนวิกฤตเป็นโอกาส พลิกโฉมประเทศไทยให้พร้อมรับความท้าท้ายใหม่


วันพฤหัสบดีที่ 7 ตุลาคม 2564
พิมพ์
รองนรม. สุพัฒนพงษ์ฯ กล่าวปาฐกถาพิเศษ เน้นย้ำทิศทางของประเทศ พร้อมเปลี่ยนวิกฤตเป็นโอกาส พลิกโฉมประเทศไทยให้พร้อมรับความท้าท้ายใหม่
รองนรม. สุพัฒนพงษ์ฯ กล่าวปาฐกถาพิเศษ เน้นย้ำทิศทางของประเทศ พร้อมเปลี่ยนวิกฤตเป็นโอกาส พลิกโฉมประเทศไทยให้พร้อมรับความท้าท้ายใหม่
วันนี้ (7 ตุลาคม 2564) เวลา 13.15 น. นายสุพัฒนพงษ์ พันธ์มีเชาว์ รองนายกรัฐมนตรีและรัฐมนตรีว่าการกระทรวงพลังงาน เป็นประธานและกล่าวปาฐกถาพิเศษ ในงาน Bangkok Post Forum 2021 โอกาสครบรอบ 75 ปี หนังสือพิมพ์บางกอกโพสต์ ภายใต้หัวข้อ “ประเทศไทยจะกลับมา” (Resilient Thailand: Ways to Bounce Back) ผ่านการจัดในรูปแบบสัมมนาออนไลน์ โดยสรุปสาระสำคัญของปาฐกถา ดังนี้
รองนายกรัฐมนตรี แสดงความยินดีในโอกาสครบรอบ 75 ปี หนังสือพิมพ์บางกอกโพสต์ เชื่อมั่นว่าการจัดงานในครั้งนี้จะเป็นประโยชน์ต่อการถ่ายทอดนโยบายและประเด็นที่สำคัญของรัฐบาล ตลอดจนสร้างความเชื่อมั่นแก่ภาคส่วนต่าง ๆ ทั้งนักธุรกิจ นักลงทุน นักท่องเที่ยว รวมถึงประชาชนทั้งในและต่างประเทศ โดยสถานการณ์โควิด-19 ที่เกิดขึ้นทั่วโลกเป็นระยะเวลาเกือบ 2 ปี ซึ่งในช่วงแรกประเทศไทยรับมือได้ดี อย่างไรก็ตาม ถือเป็นความท้าทายใหม่ที่เกิดขึ้น การที่จะเอาชนะความท้าท้ายนี้ได้ ต้องอาศัยความร่วมมือกันของทุกภาคส่วน โอกาสนี้ รองนายกรัฐมนตรีกล่าวให้กำลังใจบุคลากรทางการแพทย์ เจ้าหน้าที่สาธารณสุขต่าง ๆ ที่เป็นกำลังสำคัญของประเทศในการเผชิญหน้ากับความท้าทาย ทั้งนี้ สถานการณ์ในปัจจุบันมีแนวโน้มดีขึ้นอย่างต่อเนื่อง โดยรัฐบาลเชื่อมั่นว่าจะจัดหาวัคซีนได้ประมาณ 180 ล้านโดส ภายในปีนี้ ขณะเดียวกัน รัฐบาลเจรจาจัดหายาโมลนูพิราเวียร์ และจัดเตรียมยาสำหรับผู้มีอาการหนักไว้อย่างเพียงพอ และสำหรับปี 2565 รัฐบาลตั้งเป้าหมายจัดหาวัคซีนเพิ่มเติมอีกประมาณ 150 ล้านโดส สำหรับเป็นบูสเตอร์ และสำรองในกรณีต้องฉีดเพิ่มภูมิคุ้มกัน ทั้งนี้ ในอนาคตอันใกล้ เมื่อสถานการณ์โควิด-19 ควบคุมได้ ทั้งโลกก็จะมีการฟื้นฟูประเทศ และเติบโตทางเศรษฐกิจต่อไปได้ โดยในระหว่างปีที่ผ่านมา ประเทศไทยก็ได้รับผลกระทบพอสมควร จากความจำเป็นในการล็อกดาวน์ อย่างไรก็ดี ตอนนี้รัฐบาลได้มีการผ่อนคลายมาตรการต่าง ๆ มากขึ้นซึ่งจะทำให้เศรษฐกิจและการส่งออกดีขึ้น
การเตรียมความพร้อมในการเปิดประเทศเพื่อรองรับเศรษฐกิจ สำหรับการท่องเที่ยว ประเทศไทยได้เปิดการท่องเที่ยวที่ภูเก็ต (Phuket SandBox) ไปเมื่อวันที่ 1 กรกฎาคม ที่ผ่านมา ซึ่งประสบความสำเร็จ และในไตรมาสที่ 4 ของปีนี้ และไตรมาสที่ 1 ของปี 2565 รัฐบาลตั้งเป้าหมายดึงดูดนักท่องเที่ยวที่มีคุณภาพและมีรายจ่ายต่อหัวสูงเข้ามาในประเทศ ประมาณ 1 ล้านคน รวมถึงกำลังอยู่ในระหว่างการพิจารณาแผนเปิดเมืองท่องเที่ยวในพื้นที่จังหวัดอื่น ๆ ต่อไป อย่างไรก็ดี การเปิดพื้นที่ต้องอาศัยความมือกันในทุกภาคส่วน และต้องคำนึงถึงความปลอดภัยด้านสาธารณสุขเป็นหลัก สำหรับความเดือดร้อนของภาคประชาชน ที่ผ่านมา รัฐบาลได้ออกมาตรการต่าง ๆ เพื่อให้ความช่วยเหลือเยียวยาอย่างเต็มที่ โดยเฉพาะกลุ่ม SMEs มีมาตรการเพื่อเสริมสภาพคล่อง การแก้ปัญหาหนี้ที่เกิดขึ้นในช่วงสถานการณ์โควิด-19 ซึ่งธนาคารแห่งประเทศไทยมีทิศทางให้สถาบันการเงินร่วมมือกันแก้ปัญหาหนี้ให้สอดคล้องกับความเป็นไปได้ในการชำระหนี้ ยืนยันว่ารัฐบาลทำเต็มที่ในส่วนนี้ และยังทำต่อไป ในส่วนการผ่อนคลายมาตรการ จะทยอยผ่อนคลายไปเรื่อย ๆ ทั้งนี้ ขึ้นอยู่กับสถานการณ์ของการแพร่ระบาด ในส่วนความมั่นคงทางการเงิน ฐานะการเงินการคลังของไทยยังอยู่ในเกณฑ์ดี โดย Fitch Ratings และ S&P Global Ratings ทำการจัดอันดับความน่าเชื่อถือของไทยทางการเงิน ซึ่งอยู่ในเกณฑ์ดีและมีเสถียรภาพ
นอกจากนี้ ราคาพลังงานโลก จากความต้องการที่มีมากขึ้น ประกอบกับการผลิตได้รับผลกระทบจากสภาพภูมิอากาศที่เปลี่ยนไป ทำให้เกิดความชะงักงันในการผลิต ทั้งในสหรัฐอเมริกา ยุโรป และรัสเซีย ทำให้ราคาพลังงานสูงขึ้น รวมถึงสินแร่อื่น ๆ ราคาสูงขึ้นไปด้วย ซึ่งสถานการณ์ดังกล่าวถือเป็นความท้าทายใหม่ โดยรัฐบาลได้ติดตามสถานการณ์อย่างใกล้ชิด และพยายามลดผลกระทบที่จะเกิดกับประชาชน เพื่อรักษาเสถียรภาพ ขณะเดียวกันก็ไม่อยากเห็นอัตราเงินเฟ้อที่สูงขึ้นจนเกิดไปจนเป็นภาระต่อภาคประชาชน
สำหรับการขับเคลื่อนไทยในระยะต่อไป รัฐบาลกำลังเขียนแผนพัฒนาเศรษฐกิจและสังคมแห่งชาติ ฉบับที่ 13 อยู่ ซึ่งเป็นแผนฯ ที่มีทิศทางการพลิกโฉมประเทศไทยอย่างชัดเจน โดยประเด็นที่รัฐบาลให้ความสำคัญ คือ การลดการปล่อยก๊าซเรือนกระจก (Decarbonization) โดยไทยมีเป้าหมายลดการปล่อยก๊าซเรือนกระจก ภายในปี ค.ศ. 2065-2070 โดยไทยจะพลิกฟื้นอุตสาหกรรมใหม่ ๆ ให้เกิดขึ้น ทั้งอุตสาหกรรมพลังงานทดแทน ซึ่งไทยมีศักยภาพ ทั้งในด้านพลังงานจากชีวมวล พลังงานจากก๊าซชีวภาพ และพลังงานแสงอาทิตย์ (Solar Cell) และพลังงานน้ำจากประเทศเพื่อนบ้าน ไทยมุ่งเป้าที่จะมีพลังงานทดแทนมากกว่า 50% ภายในอีก 10 ปี การเพิ่มการผลิตยานยนต์ไฟฟ้าในประเทศไทย 30% ของกำลังการผลิตทั้งหมด ในปี 2030 และจะต้องมีการวางโครงสร้างของ Ecosystem ของยานยนต์ไฟฟ้า ทั้งสถานีบรรจุไฟฟ้า ระบบสายส่งที่หยืดหยุ่น ซึ่งตรงนี้จะเกิดเป็นอุตสาหกรรมใหม่ โดยรัฐบาลได้ดำเนินการพูดคุยกับผู้ประกอบการรถยนต์ในประเทศ และเชิญชวนผู้ประกอบการจากต่างประเทศที่สนใจ โดยคาดว่าสิ้นปีนี้จะมีนโยบายการส่งเสริมที่ชัดเจนออกมา นอกจากนี้ การลดการใช้พลังงานทุกสาขาลง 30% ภายในปี 2037 ซึ่งรัฐบาลจะดำเนินการเร่งรัดอย่างจริงจัง การเพิ่มพื้นที่ปลูกป่ามากขึ้น ซึ่งจะเพิ่มรายได้ให้แก่เกษตรกร
ในเรื่องอุตสาหกรรมใหม่ ๆ นั้น ตลอดระยะเวลา 7 ปีที่ผ่านมา รัฐบาลได้วางรากฐานการลงทุนในโครงสร้างพื้นฐานไว้ในทุก ๆ ด้าน ทั้งการโทรคมนาคม การคมนาคม โครงข่ายพลังงานไฟฟ้าต่าง ๆ วันนี้รัฐบาลกำลังดำเนินการอยู่ ทั้งหมดนี้เป็นการสร้างระบบนิเวศที่จะเอื้อต่อการดึงดูดการลงทุนในประเทศไทย โดยเฉพาะอุตสาหกรรมใหม่ ๆ ทั้งอุตสาหกรรมอิเล็กทรอนิกส์ การแพทย์ ยานยนต์ไฟฟ้า และอุตสาหกรรมอื่น ๆ ที่เราเข้มแข็งอยู่แล้ว ได้แก่ อุตสาหกรรมอาหาร การท่องเที่ยว เป็นต้น ทั้งนี้ สิ่งที่รัฐบาลได้ทำมาทั้งหมดเป็นการสร้างฐานสำคัญในการดึงดูดนักลงทุนทั้งในและต่างประเทศ รวมทั้งเป็นการขยายความเจริญเข้าสู่ภูมิภาค และเชื่อมโยงภูมิภาค โดยมีความคืบหน้าในหลายโครงการ ทั้งรถไฟรางคู่ ขนส่งมวลชน เส้นทางคมนาคมเชื่อมโยงทางถนนสู่ชายแดน โครงข่ายทางพลังงาน รัฐบาลพยายามผลักดันให้ประเทศไทยเป็นศูนย์กลางของภูมิภาค
ในขณะเดียวกัน รัฐบาลพยายามสร้างระบบนิเวศการลงทุนภายในประเทศ โดยมีการสร้างเขตเศรษฐกิจพิเศษต่าง ๆ ทั้ง EEC และบริเวณชายแดน เป็นต้น นอกจากนี้ยังมีการปรับปรุงระบบประสิทธิภาพในการทำงานของรัฐบาล หรือ Ease of Doing Business ซึ่งแม้ว่า World Bank จะยุติการประเมินนี้ไปแล้ว แต่รัฐบาลยังคงทำต่อ เพื่อให้ประเทศไทยเกิดการพัฒนา ปรับปรุง ระบบการทำงานให้รวดเร็วขึ้น มีขั้นตอนที่น้อยลงไป ผ่านการใช้เทคโนโลยีดิจิทัลเข้ามาช่วย และสิ่งสำคัญคือ การพัฒนาด้านทรัพยากรมนุษย์ ซึ่งมีการพัฒนาเตรียมการโดยมีสถาบันนวัตกรรมต่าง ๆ เกิดขึ้นในประเทศไทย
ในตอนท้าย รองนายกรัฐมนตรีเชื่อว่า ประเทศไทยจะก้าวไปสู่การพลิกโฉมประเทศ ให้ก้าวไปสู่สังคมในบริบทใหม่ ที่จะสอดคล้องกับลักษณะของประเทศไทยในอนาคตที่จะมีผู้สูงอายุมากขึ้น ใช้เทคโนโลยีมากขึ้น พร้อมขอให้ประชาชนร่วมมือกัน ช่วงนี้อยู่ในช่วงรอยต่อ แม้สถานการณ์โควิด-19 จะคลี่คลายขึ้น แต่ก็ไม่ควรประมาท รัฐบาลมีการเตรียมความพร้อม นอกจากนี้ ยังมีความท้าทายใหม่ ๆ ที่เกิดขึ้น อาทิ ราคาพลังงาน อัตราเงินเฟ้อ ซึ่งรัฐบาลยืนยันจะทำให้ดีที่สุดเพื่อให้ลดผลกระทบต่อประชาชน และเพื่อที่จะก้าวผ่านและเติบโตอย่างยั่งยืนต่อไปในอนาคต
****************************

ที่มา : https://www.thaigov.go.th/news/contents/details/46680