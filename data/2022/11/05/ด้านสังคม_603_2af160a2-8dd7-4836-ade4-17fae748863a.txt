รัฐบาลไทย-ข่าวทำเนียบรัฐบาล-ก.แพทย์-รพ.นพรัตนราชธานี-โออาร์ เปิดโครงการ “โมบายสโตรคยูนิต” เพิ่มโอกาสการรักษาโรคหลอดเลือดสมอง รองรับผู้ป่วยกทม.ฝั่งตะวันออกและพื้นที่ใกล้เคียง


วันอังคารที่ 28 กันยายน 2564
ก.แพทย์-รพ.นพรัตนราชธานี-โออาร์ เปิดโครงการ “โมบายสโตรคยูนิต” เพิ่มโอกาสการรักษาโรคหลอดเลือดสมอง รองรับผู้ป่วยกทม.ฝั่งตะวันออกและพื้นที่ใกล้เคียง
รัฐมนตรีช่วยว่าการกระทรวงสาธารณสุข เปิดหน่วยรักษาโรคหลอดเลือดสมองเฉียบพลันเคลื่อนที่ โรงพยาบาลนพรัตนราชธานี พร้อมลงนามร่วมโครงการโมบายสโตรคยูนิต รองรับผู้ป่วยกทม.ฝั่งตะวันออกและพื้นที่ใกล้เคียง ให้ได้รับการรักษาทันท่วงที เพิ่มโอกาสการรักษา
รัฐมนตรีช่วยว่าการกระทรวงสาธารณสุข เปิดหน่วยรักษาโรคหลอดเลือดสมองเฉียบพลันเคลื่อนที่ โรงพยาบาลนพรัตนราชธานี พร้อมลงนามร่วมโครงการโมบายสโตรคยูนิต รองรับผู้ป่วยกทม.ฝั่งตะวันออกและพื้นที่ใกล้เคียง ให้ได้รับการรักษาทันท่วงที เพิ่มโอกาสการรักษา ลดความพิการและเสียชีวิต
วันนี้ (28 กันยายน 2564) ที่โรงพยาบาลนพรัตนราชธานี กทม. ดร.สาธิต ปิตุเตชะ รัฐมนตรีช่วยว่าการกระทรวงสาธารณสุข ประธานพิธีเปิดหน่วยรักษาโรคหลอดเลือดสมองเฉียบพลันเคลื่อนที่ (NRH Mobile Stroke Unit)  และพิธีลงนามบันทึกข้อตกลงความร่วมมือโครงการ “โมบายสโตรคยูนิต: หน่วยรักษาโรคหลอดเลือดสมองเฉียบพลันเคลื่อนที่” ระหว่างกรมการแพทย์ โดยนายแพทย์สมศักดิ์ อรรฆศิลป์ อธิบดีกรมการแพทย์ โรงพยาบาลนพรัตนราชธานี โดยนายแพทย์สมบูรณ์ ทศบวร ผู้อำนวยการโรงพยาบาลนพรัตนราชธานี และบริษัท ปตท. น้ำมันและการค้าปลีก จำกัด (มหาชน) โดยนางสาวจิราพร ขาวสวัสดิ์ ประธานเจ้าหน้าที่บริหารและกรรมการผู้จัดการใหญ่ บริษัท ปตท. น้ำมันและการค้าปลีก จำกัด (มหาชน) และนายบุญมา พนธนกรกุล รองกรรมการผู้จัดการใหญ่ธุรกิจค้าปลีกน้ำมัน
ดร.สาธิตกล่าวว่า ความร่วมมือของทั้ง 3 หน่วยงานในวันนี้ มีวัตถุประสงค์ที่จะร่วมกันดูแลประชาชนพื้นที่กรุงเทพมหานครฝั่งตะวันออก ได้แก่ เขตคันนายาว เขตมีนบุรี เขตคลองสามวา เขตหนองจอก เขตลาดกระบังและพื้นที่ใกล้เคียง นำรถโมบายสโตรคยูนิต ออกให้บริการรับ-ส่งต่อผู้ป่วยที่มีอาการสงสัยโรคหลอดเลือดสมองเฉียบพลัน เช่น อ่อนแรงแขนขาครึ่งซีก ปากหรือใบหน้าเบี้ยว พูดไม่ชัด เฉียบพลันภายใน 4 ชม. โดยสามารถโทรแจ้ง 1669 ศูนย์กู้ชีพจะประสานงานหน่วยเฉพาะกิจรักษาโรคหลอดเลือดสมองเคลื่อนที่ของโรงพยาบาลนพรัตนราชธานี เพื่อนำรถโมบายสโตรคยูนิตที่จอด ณ สถานีบริการ พีทีที สเตชั่น ใกล้จุดเกิดเหตุของผู้ป่วย ออกปฏิบัติการรับผู้ป่วยโดยเร็ว หากได้รับการรักษาและได้รับยาสลายลิ่มเลือดทันท่วงที ทำให้มีโอกาสหายได้ ลดโอกาสเกิดความพิการและการสูญเสียชีวิต
โดยกรมการแพทย์ให้การสนับสนุนในการจัดหารถโมบายสโตรคยูนิต ระบบปรึกษาทางไกล ข้อมูลทางการแพทย์ ประสานการทำงานเชื่อมต่อโรงพยาบาล ทั้งในและนอกสังกัดในการรับส่งต่อเพื่อรักษาผู้ป่วยกรณีที่มีความจำเป็นต้องรักษาที่ซับซ้อนตามข้อบ่งชี้ทางการแพทย์ ในส่วนบริษัทปตท.น้ำมันและการค้าปลีก จำกัด (มหาชน) สนับสนุนให้ใช้พื้นที่และสาธารณูปโภคที่จำเป็นภายในสถานีบริการ PTT Station สำหรับจอดรถ EMS รถกู้ชีพ และรถโมบายสโตรคยูนิต เพื่อรับ-ส่งต่อผู้ป่วยตามจุดที่กำหนด โดยโรงพยาบาลนพรัตนราชธานีสนับสนุนทีมแพทย์ร่วมออกปฏิบัติการ พร้อมเปิดหน่วยรักษาผู้ป่วยโรคหลอดเลือดสมองเฉียบพลัน (Stroke Unit) ไว้รองรับการรักษา สำหรับความร่วมมือดังกล่าวมีกำหนดระยะเวลา 3 ปี
ด้านนายแพทย์สมศักดิ์ อรรฆศิลป์ อธิบดีกรมการแพทย์ กล่าวว่า โรคหลอดเลือดสมองเฉียบพลันเป็นปัญหาสุขภาวะที่สำคัญของประเทศไทยและของโลก เนื่องจากมีอุบัติการณ์การเกิดโรคสูงขึ้น มีจำนวนผู้ป่วยเพิ่มมากขึ้นในกลุ่มผู้สูงอายุ ส่วนใหญ่เป็นโรคหลอดเลือดสมองอุดตันถึงร้อยละ 70-80 ของโรคหลอดเลือดสมองทั้งหมด ซึ่งความรุนแรงของโรคหลอดเลือดสมองอุดตันมีหลากหลาย  หากไม่ได้รับการวินิจฉัยและรักษาอย่างเหมาะสมและรวดเร็ว ส่งผลให้ผู้ป่วยพิการและเสียชีวิตได้ เพื่อให้เป็นไปตามการขับเคลื่อนแผนพัฒนาระบบบริการสุขภาพ (Service plan) ของเขตสุขภาพที่ 13 กรมการแพทย์ พร้อมสนับสนุนจัดสรรงบประมาณดำเนินการจัดซื้อรถรักษาโรคหลอดเลือดสมองเคลื่อนที่ (Mobile stroke unit) เพื่อประโยชน์การขยายบริการรักษาโรคหลอดเลือดสมองให้ทั่วถึงมากยิ่งขึ้น และมีการประสานงานร่วมกับโรงพยาบาลอื่นๆ ในเขตบริการสุขภาพที่ 13 ให้ครอบคลุมเขตกรุงเทพมหานคร ปัจจุบันมีโมบายสโตรคยูนิตอยู่ในพื้นที่ กทม.จำนวน 3 คัน ได้แก่ โรงพยาบาลศิริราช สถาบันประสาทวิทยา และโรงพยาบาลนพรัตนราชธานี
ทั้งนี้ ภายในรถโมบายสโตรคยูนิต  (Mobile Stroke Unit) มีอุปกรณ์การแพทย์ที่ทันสมัย สามารถเอกซเรย์สมองได้ทันที ให้ยาสลายลิ่มเลือด (Thrombolytic drug) เพื่อเปิดเส้นเลือดโดยการดูแลของแพทย์และพยาบาลผู้เชี่ยวชาญ มีการประสานงานผ่านระบบรักษาทางไกล (Telemedicine) ร่วมกับแพทย์เฉพาะทางโรคสมอง รวมทั้งสามารถตรวจเอกซเรย์เส้นเลือดสมองเพื่อพิจารณาการรักษาเพิ่มเติมได้โดยเร็วอีกด้วย
***************************************** 28 กันยายน 2564

ที่มา : https://www.thaigov.go.th/news/contents/details/46319