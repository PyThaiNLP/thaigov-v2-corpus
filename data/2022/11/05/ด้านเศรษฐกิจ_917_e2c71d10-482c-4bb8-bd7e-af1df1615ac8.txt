รัฐบาลไทย-ข่าวทำเนียบรัฐบาล-นายอธิรัฐ รัตนเศรษฐ รัฐมนตรีช่วยว่าการกระทรวงคมนาคม เข้าร่วมประชุมคณะกรรมการ นโยบายการรักษาผลประโยชน์ของชาติทางทะเล ครั้งที่ 1/2564


วันอังคารที่ 14 กันยายน 2564
นายอธิรัฐ รัตนเศรษฐ รัฐมนตรีช่วยว่าการกระทรวงคมนาคม เข้าร่วมประชุมคณะกรรมการ นโยบายการรักษาผลประโยชน์ของชาติทางทะเล ครั้งที่ 1/2564
...
นายอธิรัฐ รัตนเศรษฐ รัฐมนตรีช่วยว่าการกระทรวงคมนาคม ได้รับมอบหมายจากนายศักดิ์สยาม ชิดชอบ รัฐมนตรีว่าการกระทรวงคมนาคม เข้าร่วมประชุมคณะกรรมการนโยบายการรักษาผลประโยชน์ของชาติทางทะเล (นปท.) ครั้งที่ 1/2564 ผ่านการประชุมทางไกลระบบ Zoom โดยมี พลเอกประวิตร วงษ์สุวรรณ รองนายกรัฐมนตรี เป็นประธาน เมื่อวันที่ 13 กันยายน 2564 โดยที่ประชุมได้รับทราบสถานะ Flagship จำนวน 5 โครงการที่สำคัญของกระทรวงคมนาคมดังนี้
1. โครงการศึกษาวิเคราะห์การให้เอกชนร่วมทุนการพัฒนาท่าเทียบเรือรองรับเรือสำราญขนาดใหญ่ (Cruise Terminal) อำเภอเกาะสมุย จังหวัดสุราษฏร์ธานี
2. โครงการวางแผนแม่บทเพื่อพัฒนาท่าเรือ สำรวจออกแบบ Cruise Terminal ฝั่งอันดามัน
3. โครงการศึกษาสำรวจออกแบบท่าเรือต้นทาง (Home Port) สำหรับ Cruise Terminal อ่าวไทยตอนบน
4. โครงการปรับปรุงท่าเทียบเรือ เพื่อการท่องเที่ยวและบริหารจัดการภายในท่าเทียบเรือเพื่อความปลอดภัยที่ท่าเทียบเรือปากคลองจิหลาด จังหวัดกระบี่
5. โครงการปรับปรุงท่าเทียบเรือ เพื่อการท่องเที่ยวและบริหารจัดการภายในท่าเทียบเรือเพื่อความปลอดภัยที่ท่าเทียบเรือท้องศาลา และท่าเทียบเรือหาดริ้น อำเภอเกาะพงัน จังหวัดสุราษฏร์ธานี
กรมเจ้าท่าได้ร่วมกับศูนย์อำนวยการรักษาผลประโยชน์ของชาติทางทะเล (ศรชล.) แก้ไขปัญหาต่าง ๆ แล้วเสร็จ ดังนี้
1. ควบคุมเรือสำราญและกีฬา (เรือยอร์ช) ในช่วงการแพร่ระบาดของโรคติดเชื้อไวรัส COVID-19 ซึ่งผลการปฏิบัติงานเป็นไปด้วยความเรียบร้อย
2. สนับสนุนโครงการ Phuket Sandbox
3. บูรณาแก้ไขปัญหาการบุกรุกที่สาธารณะบริเวณอ่าวบ้านดอน จังหวัดสุราษฎร์ธานี โดยได้รื้อถอนขนำ จำนวน 465 หลัง สามารถส่งคืนพื้นที่อ่าวบ้านดอนกว่า 200,000 ไร่ ประกอบด้วย อำเภอเมืองสุราษฎร์ธานี 28,265 ไร่ อำเภอกาญจนดิษฐ์ 23,378 ไร่ อำเภอท่าฉาง 23,457 ไร่ และอำเภอไชยา 8,164 ไร่
4. แก้ไขปัญหาการใช้ร่องน้ำเดินเรือในทะเลสาบสงขลา โดยได้แก้ไขปัญหาประมงผิดกฎหมาย และหารือร่วมหลายฝ่าย รวมทั้วสำรวจเปิดร่องน้ำสัญจรเร่งด่วน 2 ครั้ง
5. แก้ไขปัญหาระหว่างประมงพื้นบ้านกับโครงการพัฒนาท่าเรืออุตสาหกรรมมาบตาพุด โดยจัดทำแนวทางแก้ไขปัญหาที่ส่งผลกระทบต่อโครงการฯ ระยะที่ 3 เกี่ยวกับการเรียกร้องการเยียวยาประมงพื้นบ้าน และนำเป็นโมเดลเพื่อเยียวยาให้กับชาวประมงต่อไป
6. การบูรณาการให้ความช่วยเหลือ กรณีเรือสันทัดสมุทรอับปาง บริเวณเกาะสมุย จังหวัดสุราษฎร์ธานี ซึ่งขณะนี้ได้ดำเนินการเก็บกู้เรียบร้อยแล้ว
ทั้งนี้ ที่ประชุมฯ ได้มีข้อสั่งการให้ดำเนินการขับเคลื่อนอย่างรอบคอบ โดยให้เป็นไปตามแผนความมั่นคงแห่งชาติทางทะเลอย่างเคร่งครัดต่อไป

ที่มา : https://www.thaigov.go.th/news/contents/details/45809