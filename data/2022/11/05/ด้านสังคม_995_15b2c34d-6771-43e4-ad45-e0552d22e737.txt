รัฐบาลไทย-ข่าวทำเนียบรัฐบาล-พม.เจ้าภาพจัดการประชุมเจ้าหน้าที่อาวุโสอาเซียนบวกสามด้านสวัสดิการสังคมและการพัฒนา (SOMSWD+3) ครั้งที่ 16


วันจันทร์ที่ 20 ธันวาคม 2564
พม.เจ้าภาพจัดการประชุมเจ้าหน้าที่อาวุโสอาเซียนบวกสามด้านสวัสดิการสังคมและการพัฒนา (SOMSWD+3) ครั้งที่ 16
พม.เจ้าภาพจัดการประชุมเจ้าหน้าที่อาวุโสอาเซียนบวกสามด้านสวัสดิการสังคมและการพัฒนา (SOMSWD+3) ครั้งที่ 16
เมื่อวันที่ 17 ธันวาคม 2564 เวลา 09.00 น. นางสาวแรมรุ้ง วรวัธ รองปลัดกระทรวงการพัฒนาสังคมและความมั่นคงของมนุษย์ ปฏิบัติหน้าที่ในฐานะหัวหน้าเจ้าหน้าที่อาวุโสอาเซียนด้านสวัสดิการสังคมและการพัฒนาของประเทศไทย (SOMSWD Leader of Thailand) เป็นประธานการประชุมเจ้าหน้าที่อาวุโสอาเซียนบวกสามด้านสวัสดิการสังคมและการพัฒนา ครั้งที่ 16 (16th ASEAN Plus Three Senior Officials Meeting on Social Welfare and Development : SOMSWD+3) ในรูปแบบการประชุมแบบผสมผสาน พร้อมด้วยผู้แทนกรมต่าง ๆ สังกัดกระทรวง พม. เข้าร่วมประชุม ณ ห้องประชุมชั้น 2 อาคารกรมพัฒนาสังคมและสวัสดิการ กระทรวงการพัฒนาสังคมและความมั่นคงของมนุษย์ (พม.)  สะพานขาว ถนนกรุงเกษม กรุงเทพฯ อีกทั้งมีผู้เข้าร่วมผ่านระบบการประชุมทางไกลจากต่างประเทศ ประกอบด้วย SOMSWD Leaders รองเลขาธิการอาเซียนสำหรับประชาคมสังคมและวัฒนธรรมอาเซียน ผู้แทนจากประเทศอาเซียนบวกสาม คณะผู้แทนจากประเทศสมาชิกอาเซียนบวกสาม เจ้าหน้าที่สำนักเลขาธิการอาเซียน ผู้แทนจากสถานทูตของประเทศสมาชิกอาเซียน และอาเซียนบวกสามในประเทศไทย
นางสาวแรมรุ้ง กล่าวว่า การประชุม SOMSWD+3 ครั้งที่ 16 เป็นการประชุมระดับเจ้าหน้าที่อาวุโสระหว่างหน่วยงานผู้รับผิดชอบด้านสวัสดิการสังคมและการพัฒนา จาก 10 ประเทศสมาชิกอาเซียน สำนักเลขาธิการอาเซียน และประเทศอาเซียนบวกสาม ได้แก่ สาธารณรัฐประชาชนจีน ประเทศญี่ปุ่น และสาธารณรัฐเกาหลี สำหรับประเทศไทย โดยกระทรวง พม. ได้รับหน้าที่การเป็นประธาน SOMSWD ต่อจากประเทศฟิลิปปินส์ ทั้งนี้ มีผลลัพธ์ที่สำคัญจากการประชุมครั้งนี้ ประกอบด้วย 1) การนำเสนอผลลัพธ์ของการประชุม SOMSWD ครั้งที่ 17 และการประชุมร่วมระหว่างภาครัฐและเอกชนด้านสวัสดิการสังคมและการพัฒนา ครั้งที่ 16 (16th ASEAN GO-NGO Forum on Social Welfare and Development: 16th GO-NGO Forum) เมื่อวันที่ 15 และ 16 ธันวาคม 2564 ในส่วนที่เกี่ยวข้องกับประเทศอาเซียนบวกสาม โดยนางสาววิมลรัตน์ รัชชุกูล ผู้อำนวยการกองการต่างประเทศ สำนักงานปลัดกระทรวง พม. ในฐานะ SOMSWD Thailand  2) การรายงานความก้าวหน้าของกิจกรรมและโครงการที่เกี่ยวข้องกับประเทศอาเซียนบวกสาม ภายใต้แผนงานขององค์กรอาเซียนเฉพาะสาขาด้านสวัสดิการสังคมและการพัฒนา พ.ศ. 2559 - 2563 และการนำเสนอข้อริเริ่มใหม่ๆ ที่มีส่วนร่วมกับประเทศอาเซียนบวกสาม ภายใต้แผนงานขององค์กรอาเซียนเฉพาะสาขาด้านสวัสดิการสังคมและการพัฒนา พ.ศ. 2564 - 2568 โดยมีผู้แทนจากหน่วยงานสังกัดกระทรวง พม. ได้แก่ กรมกิจการผู้สูงอายุ กรมส่งเสริมและพัฒนาคุณภาพชีวิตคนพิการ กองการต่างประเทศ สำนักงานปลัดกระทรวง พม.  ศูนย์ฝึกอบรมอาเซียนด้านสังคมสงเคราะห์และสวัสดิการสังคม (ATCSW) ได้รายงานผลการดำเนินงานที่เกี่ยวข้องของประเทศไทย ต่อที่ประชุม และ 3) การรายงานสถานะของการดำเนินงานโครงการหารือกิจกรรมในกรอบความร่วมมืออาเซียนบวกสามด้านสวัสดิการสังคมและการพัฒนา โดยประเทศบวกสาม ซึ่งประเทศญี่ปุ่นได้นำเสนอผลลัพธ์ของการเป็นเจ้าภาพผู้จัดการประชุมเจ้าหน้าที่ระดับสูงอาเซียน - ญี่ปุ่น ในเรื่องสังคมเอื้ออาทร ครั้งที่ 18 และ 19 (18th and 19th ASEAN & Japan High Level Officials Meetings on Caring Societies)
นางสาวแรมรุ้ง กล่าวเพิ่มเติมว่า สำหรับการประชุม SOMSWD+3 ครั้งนี้ เป็นการจัดประชุมที่ต่อเนื่องกับการประชุม 16th GO-NGO Forum และการประชุม SOMSWD ครั้งที่ 17 ภายใต้แนวคิดหลัก "การเสริมสร้างความเข้มแข็งให้กับหุ้นส่วนเพื่อความเป็นอยู่ที่ดีขึ้นของอาเซียน (Strengthening Partnerships towards the Betterment of ASEAN) ในรูปแบบการประชุมแบบผสมผสาน ซึ่งประเทศไทย โดยกระทรวง พม. เป็นเจ้าภาพจัดการประชุม ทั้งนี้ สำหรับการประชุม SOMSWD+3 ครั้งที่ 17 การประชุมรัฐมนตรีอาเซียนด้านสวัสดิการสังคมและการพัฒนา ครั้งที่ 11 (11th AMMSWD) และการประชุมอื่นที่เกี่ยวข้องในครั้งต่อไป ประเทศมาเลเซียจะเป็นเจ้าภาพจัดการประชุมในเดือนตุลาคม 2565

ที่มา : https://www.thaigov.go.th/news/contents/details/49656