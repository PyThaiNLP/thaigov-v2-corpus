รัฐบาลไทย-ข่าวทำเนียบรัฐบาล-พม. จัดประชุมด่วน หลังสหรัฐอเมริกาจัดระดับไทยอยู่ Tier 2 Watch List ใน TIP Report ประจำปี 2564


วันพฤหัสบดีที่ 8 กรกฎาคม 2564
พม. จัดประชุมด่วน หลังสหรัฐอเมริกาจัดระดับไทยอยู่ Tier 2 Watch List ใน TIP Report ประจำปี 2564
พม. จัดประชุมด่วน หลังสหรัฐอเมริกาจัดระดับไทยอยู่ Tier 2 Watch List ใน TIP Report ประจำปี 2564
วันที่ 3 ก.ค. 64 เวลา 16.00 น. ณ กระทรวงการพัฒนาสังคมและความมั่นคงของมนุษย์ สะพานขาว ถนนกรุงเกษม กทม.  นางพัชรี  อาระยะกุล ปลัดกระทรวงการพัฒนาสังคมและความมั่นคงของมนุษย์ (ปลัด พม.) เปิดเผยว่า กระทรวงการต่างประเทศ  สหรัฐอเมริกา ได้เผยแพร่รายงานสถานการณ์การค้ามนุษย์ (Trafficking in Persons Report: TIP Report) ประจำปี 2564 โดยประเทศไทยถูกจัดให้อยู่ระดับ Tier 2 Watch List ลดระดับจาก Tier 2 เมื่อปีที่แล้ว ซึ่งภายหลังเมื่อทราบผลดังกล่าว นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พ.ม.) ได้ให้มีการจัดประชุมด่วน ระหว่างกระทรวง พม. และหน่วยงานที่เกี่ยวข้อง อาทิ กระทรวงการต่างประเทศ กระทรวงแรงงาน และสำนักงานตำรวจแห่งชาติ เป็นต้น เพื่อวิเคราะห์ข้อมูลและพิจารณาร่วมกันว่าประเทศไทยดำเนินการเรื่องใดบ้างที่เป็นจุดอ่อน ทำให้ถูกจัดให้อยู่ระดับ Tier 2 Watch List และเรื่องใดบ้างที่ดำเนินการได้เป็นอย่างดีแล้ว อีกทั้ง ที่ประชุมได้พบว่ามีบางข้อมูลในรายงานฯ  ไม่สอดคล้องกับข้อมูลที่ไทยได้นำเสนอ ที่ระบุว่าไทยขาดการดำเนินการบางเรื่อง ซึ่งไม่ตรงกับข้อเท็จจริง เพราะไทยได้ดำเนินการเรียบร้อยแล้ว ทั้งนี้ ในเบื้องต้น กระทรวงการต่างประเทศจะได้แจ้งไปยังสถานเอกอัครราชทูตสหรัฐอเมริกาประจำประเทศไทย เพื่อชี้แจงข้อมูลบางส่วนที่ไม่เป็นไปตามรายงานฯ
นางพัชรี  กล่าวต่อไปว่า  สำหรับรายงานผลการดำเนินงานป้องกันและปราบปรามการค้ามนุษย์ของประเทศไทย ประจำปี 2563 ที่ส่งให้กระทรวงการต่างประเทศ  สหรัฐอเมริกา ประกอบการพิจารณาจัดระดับ Tier ใน TIP Report ประจำปี 2564  กระทรวง พม. ได้รายงานผลการดำเนินงาน ได้มุ่งเน้นการนำเสนอความก้าวหน้าและผลการดำเนินงาน 3 ด้านสำคัญของไทย ประกอบด้วย 1) ด้านดำเนินคดีและบังคับใช้กฎหมาย 2) ด้านคุ้มครองช่วยเหลือผู้เสียหายจากการค้ามนุษย์ และ 3) ด้านป้องกัน ทั้งนี้ กระทรวง พม. มีภารกิจสำคัญในการดำเนินงานด้านคุ้มครองช่วยเหลือผู้เสียหายจากการค้ามนุษย์ โดยเฉพาะในสถานการณ์การแพร่ระบาดของโรคติดเชื้อไวรัสโคโรนา 2019 (โควิด-19) โดยยึดหลักการให้ผู้เสียหายเป็นศูนย์กลาง (Victim-centered approach) และคำนึงถึงบาดแผลทางจิตใจ (Trauma-informed care) โดยบูรณาการความร่วมมือกับภาคประชาสังคมในการจัดบริการและคุ้มครองช่วยเหลือผู้เสียหาย อาทิ การขับเคลื่อนนโยบาย Happy Shelter บ้านแห่งความสุขสำหรับทุกคน การเตรียมการรองรับการดูแลผู้เสียหายจากการค้ามนุษย์ที่มีความหลากหลายทางเพศ การพัฒนาแนวทางการใช้ระยะเวลาฟื้นฟูและไตร่ตรอง (Reflection Period) เพื่อให้บุคคลที่อาจเป็นผู้เสียหายจากการค้ามนุษย์ได้มีระยะเวลาที่เหมาะสมในการทบทวนเรื่องราว ก่อนที่จะเข้าสู่กระบวนการคุ้มครองช่วยเหลือและดำเนินคดี และการขยายผลกลไกของ Mobile Application PROTECT-U เพื่อเข้าถึงกลุ่มเป้าหมายในพื้นที่เสี่ยง เป็นต้น

ที่มา : https://www.thaigov.go.th/news/contents/details/43568