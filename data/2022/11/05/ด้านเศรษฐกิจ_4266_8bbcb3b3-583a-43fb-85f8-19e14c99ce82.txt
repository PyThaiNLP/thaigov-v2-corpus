รัฐบาลไทย-ข่าวทำเนียบรัฐบาล-กระทรวงคมนาคม ร่วมการประชุมเจ้าหน้าที่อาวุโสด้านการขนส่งอาเซียน ครั้งที่ 53


วันพุธที่ 29 มิถุนายน 2565
กระทรวงคมนาคม ร่วมการประชุมเจ้าหน้าที่อาวุโสด้านการขนส่งอาเซียน ครั้งที่ 53
และการประชุมเจ้าหน้าที่อาวุโสด้านการขนส่งระหว่างอาเซียน - สหรัฐฯ ครั้งที่ 1
กระทรวงคมนาคม เข้าร่วมการประชุมเจ้าหน้าที่อาวุโสด้านการขนส่งอาเซียน (ASEAN Senior Transport Official Meeting : STOM) ครั้งที่ 53 และการประชุมเจ้าหน้าที่อาวุโสด้านการขนส่งระหว่างอาเซียน - สหรัฐฯ (ASEAN - U.S. Senior Transport Officials Dialogue : STOD) ครั้งที่ 1 โดยมี นางจตุพร เนียมสุข ผู้ช่วยปลัดกระทรวงคมนาคม ทำหน้าที่เป็นหัวหน้าคณะผู้แทนประเทศไทย และผู้แทนจากหน่วยงานในสังกัดกระทรวงคมนาคมเข้าร่วมการประชุม ระหว่างวันที่ 28 - 29 มิถุนายน 2565 ในรูปแบบการประชุมทางไกล (VDO Conference) ณ ห้องราชดำเนิน กระทรวงคมนาคม
การประชุมเจ้าหน้าที่อาวุโสด้านการขนส่งอาเซียน (ASEAN Senior Transport Official Meeting : STOM) ครั้งที่ 53 มี Mr. Novie Riyanto R. ปลัดกระทรวงคมนาคมอินโดนีเซีย ทำหน้าที่ประธานการประชุม ซึ่งที่ประชุมได้หารือประเด็นสำคัญในการดำเนินการตามแผนยุทธศาสตร์ด้านการขนส่งของอาเซียน หรือแผนยุทธศาสตร์ด้านการขนส่งกัวลาลัมเปอร์ ปี 2559 - 2568 ซึ่งเป็นแนวทางส่งเสริมความเชื่อมโยงด้านการขนส่งระหว่างกันในอาเซียนและการเป็นประชาคมเศรษฐกิจอาเซียนอย่างยั่งยืน โดยที่ประชุมได้รับทราบผลการประชุมคณะทำงานด้านการคมนาคมขนส่งสาขาต่าง ๆ ได้แก่ ทางบก ทางน้ำ ทางอากาศ รวมถึงการอำนวยความสะดวกด้านการคมนาคมขนส่ง สำหรับการประชุมเจ้าหน้าอาวุโสด้านการขนส่งระหว่างอาเซียน - สหรัฐฯ (ASEAN - U.S. Senior Transport Officials Dialogue : STOD)  ครั้งที่ 1 ได้พิจารณาให้การรับรองเอกสารแผนการดำเนินงานระหว่างอาเซียน - สหรัฐฯ ปี 2565 - 2568 เพื่อเน้นย้ำความเป็นหุ้นส่วนระหว่างกัน ตลอดจนกำหนดแนวทางการดำเนินความร่วมมือและการขนส่งที่เป็นมิตรต่อสิ่งแวดล้อมเพื่อความยั่งยืน
ทั้งนี้ ที่ประชุมได้มอบหมายให้คณะทำงานสาขาต่าง ๆ เร่งพิจารณาหาข้อยุติการจัดทำร่างเอกสาร/ความตกลง โดยให้พิจารณาการรับรองและลงนามให้แล้วเสร็จ เพื่อนำเสนอต่อที่ประชุมรัฐมนตรีขนส่งอาเซียน ครั้งที่ 28 ที่มีกำหนดจะจัดขึ้นในเดือนตุลาคม 2565 ณ ประเทศอินโดนีเซีย อาทิ ร่างความตกลงว่าด้วยการขนส่งทางอากาศระหว่างอาเซียน - สหภาพยุโรป ร่างความตกลงอาเซียนว่าด้วยความร่วมมือในการค้นหาและช่วยเหลือผู้ประสบภัยทางอากาศและทางทะเล

ที่มา : https://www.thaigov.go.th/news/contents/details/56304