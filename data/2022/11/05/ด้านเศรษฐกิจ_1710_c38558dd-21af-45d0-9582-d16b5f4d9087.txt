รัฐบาลไทย-ข่าวทำเนียบรัฐบาล-บขส. เตรียมเปิดให้บริการเดินรถเส้นทางกรุงเทพฯ - สวรรคโลก - สารจิตร หลังจากหยุดเดินรถชั่วคราวจากสถานการณ์แพร่ระบาดเชื้อไวรัส COVID-19


วันพุธที่ 10 พฤศจิกายน 2564
บขส. เตรียมเปิดให้บริการเดินรถเส้นทางกรุงเทพฯ - สวรรคโลก - สารจิตร หลังจากหยุดเดินรถชั่วคราวจากสถานการณ์แพร่ระบาดเชื้อไวรัส COVID-19
พร้อมปรับเพิ่มเที่ยววิ่งเส้นทางภาคเหนือ รองรับปริมาณการเดินทางที่มากขึ้น เริ่ม 12 พฤศจิกายนนี้ เป็นต้นไป จะเปิดให้บริการเดินรถเส้นทางภาคเหนือ รวมทั้งสิ้น 11 เส้นทาง จำนวน 30 เที่ยววิ่ง
นายสัญลักข์ ปัญวัฒนลิขิต กรรมการผู้จัดการใหญ่ บริษัท ขนส่ง จำกัด (บขส.) กระทรวงคมนาคม เปิดเผยว่า บขส. เตรียมกลับมาเปิดให้บริการเดินรถเส้นทางภาคเหนือ กรุงเทพฯ - สวรรคโลก - สารจิตร อีกครั้งหลังหยุดเดินรถชั่วคราวจากสถานการณ์แพร่ระบาดเชื้อไวรัส COVID-19 และจะปรับเพิ่มเที่ยววิ่ง จำนวน 3 เส้นทาง คือ กรุงเทพฯ - เชียงใหม่ กรุงเทพฯ - แม่สอด และกรุงเทพฯ - อุตรดิตถ์ จากเดิมให้บริการวันละ 2 เที่ยววิ่ง เป็น 4 เที่ยววิ่ง เพื่อรองรับการเดินทางของประชาชนที่เพิ่มขึ้น หลังรัฐบาลผ่อนคลายมาตรการล็อกดาวน์และมีนโยบายเปิดประเทศ ซึ่งจะส่งผลให้ตั้งแต่วันที่ 12 พฤศจิกายน 2564 บขส. จะเปิดให้บริการเดินรถเส้นทางภาคเหนือ รวมทั้งสิ้น 11 เส้นทาง จำนวน 30 เที่ยววิ่ง
สำหรับตารางเวลาเดินรถ บขส. เปิดให้บริการเส้นทางกรุงเทพฯ - สวรรคโลก - สารจิตร เวลาต้นทาง 10.30 น. เวลาปลายทาง 21.00 น. เส้นทางกรุงเทพฯ - เชียงใหม่ เวลาต้นทาง 07.30 น. และ 19.50 น. เวลาปลายทาง 07.30 น. และ 19.00 น. เส้นทางกรุงเทพฯ - แม่สอด เวลาต้นทาง 09.00 น. และ 20.20 น. เวลาปลายทาง 09.00 น. และ 19.00 น. และเส้นทางกรุงเทพฯ - อุตรดิตถ์ เวลาต้นทาง 08.30 น. และ 20.30 น. เวลาปลายทาง 08.00 น. และ 19.00 น.
กรรมการผู้จัดการใหญ่ บขส. กล่าวเพิ่มเติมว่า บขส. พร้อมให้บริการด้วยรถโดยสารที่มีคุณภาพ ได้มาตรฐานความปลอดภัยด้านสุขอนามัย SHA และจัดการเดินรถตามมาตรการสาธารณสุข เพื่อควบคุม และป้องกันการแพร่ระบาดของเชื้อไวรัส COVID-19 ทั้งนี้ผู้ใช้บริการสามารถจองตั๋วเดินทางกับ บขส. ได้ผ่านทาง แอปพลิเคชัน E-Ticket Website บขส. ร้าน 7-Eleven หรือตัวแทนจำหน่ายตั๋วของ บขส. และสามารถชำระค่าโดยสาร บขส. โดยใช้สิทธิ์โครงการคนละครึ่ง ผ่านแอปพลิเคชัน “เป๋าตัง” ได้ โดยสิทธิ์ดังกล่าวไม่สามารถใช้กับการจองตั๋วล่วงหน้า และไม่สามารถยกเลิก คืน เปลี่ยนแปลงตั๋วได้ทุกกรณี รวมทั้งผู้โดยสารที่ฉีดวัคซีนครบ 2 เข็ม สามารถใช้สิทธิ์รับส่วนลดค่าโดยสาร 20% (ไม่รวมค่าธรรมเนียม) จำกัดจำนวนที่นั่งต่อเที่ยววิ่ง ได้จนถึงวันที่ 30 พฤศจิกายนนี้ ณ ช่องจำหน่ายตั๋วของ บขส. ทั่วประเทศ สอบถามข้อมูลการเดินทางเพิ่มเติมได้ที่ Call Center 1490 เรียก บขส. ตลอด 24 ชั่วโมง

ที่มา : https://www.thaigov.go.th/news/contents/details/48045