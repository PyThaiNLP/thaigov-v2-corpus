รัฐบาลไทย-ข่าวทำเนียบรัฐบาล-“รมช.ประภัตร” นำทีมกระทรวงเกษตรฯ ลุยแดนอีสาน ส่งมอบโคให้เกษตรกรในโครงการธนาคารโค - กระบือ เพื่อเกษตรกร ตามพระราชดำริ


วันอาทิตย์ที่ 24 กรกฎาคม 2565
“รมช.ประภัตร” นำทีมกระทรวงเกษตรฯ ลุยแดนอีสาน ส่งมอบโคให้เกษตรกรในโครงการธนาคารโค - กระบือ เพื่อเกษตรกร ตามพระราชดำริ
“รมช.ประภัตร” นำทีมกระทรวงเกษตรฯ ลุยแดนอีสาน ส่งมอบโคให้เกษตรกรในโครงการธนาคารโค - กระบือ เพื่อเกษตรกร ตามพระราชดำริ พร้อมแนะโครงการสานฝันสร้างอาชีพฯ เป็นตัวเลือกแหล่งเงินทุนในการประกอบอาชีพให้กับเกษตรกร
นายประภัตร โพธสุธน รัฐมนตรีช่วยว่าการกระทรวงเกษตรและสหกรณ์ เปิดเผยภายหลังเป็นประธานมอบโคให้กับเกษตรกรในโครงการธนาคารโค - กระบือเพื่อเกษตรกรตามพระราชดำริ ณ องค์การบริหารส่วนตำบลโคกสี อำเภอเมือง จังหวัดขอนแก่น และเทศบาลตำบลหนองบัว อำเภอเมือง จังหวัดอุดรธานี โดยมีนายสุเทพ มณีโชติ รองผู้ว่าราชการจังหวัดขอนแก่น นายจำรัส กังน้อย รองผู้ว่าราชการจังหวัดอุดรธานี หัวหน้าส่วนราชการกระทรวงเกษตรและสหกรณ์ในพื้นที่ ผู้นำภาคประชาชน ตลอดจนเกษตรกรเข้าร่วม ว่า โครงการธนาคารโค - กระบือเพื่อเกษตรกรตามพระราชดำริ เกิดขึ้นจากพระมหากรุณาธิคุณพระบาทสมเด็จพระปรเมนทรรามาธิบดีศรีสินทรมหาวชิราลงกรณ พระวชิรเกล้าเจ้าอยู่หัว ที่ทรงพระราชทานมอบโค กระบือให้แก่เกษตรกร เพื่อช่วยเหลือเกษตรกรที่ยากจน ทำให้เกษตรกรมีรายได้และมีความเป็นอยู่ที่ดีขึ้น ได้กระบือเป็นทรัพย์สินของตนเอง เป็นการเพิ่มรายได้ ลดรายจ่าย รวมถึงเป็นการสนับสนุนให้เกษตรกรมีส่วนร่วมในการรวมกลุ่ม สร้างความเข้มแข็งให้กับชุมชน
“การมอบโคให้กับเกษตรกรในโครงการธนาคารโค - กระบือเพื่อเกษตรกรตามพระราชดำริ อำเภอเมืองขอนแก่น จังหวัดขอนแก่นในครั้งนี้ กรมปศุสัตว์ได้ดำเนินการส่งมอบโคจำนวน 54 ตัว และส่งมอบให้กับเกษตรกรในพื้นที่อำเภอเมืองอุดรธานี จังหวัดอุดรธานี จำนวน 54 ตัว เพื่อให้เกษตรกรที่เข้าร่วมโครงการฯ ได้นำโคไปใช้ในการประกอบอาชีพ สร้างความมั่นคงในครัวเรือน โดยกรมปศุสัตว์จะส่งเจ้าหน้าที่คอยให้คำแนะนำทั้งในเรื่องการเลี้ยง การดูแล ตลอดจนเรื่องสุขภาพสัตว์อย่างใกล้ชิด” รมช.ประภัตร กล่าว
นอกจากนี้ รมช.ประภัตร ยังได้ชี้แจงและขอความร่วมมือกับหน่วยงานในพื้นที่จังหวัดขอนแก่น และอุดรธานี ให้ช่วยกันผลักดันโครงการ “สานฝันสร้างอาชีพ และยกระดับรายได้เกษตรกร” ซึ่งมีวัตถุประสงค์ในการปล่อยสินเชื่อสำหรับใช้ในการประกอบอาชีพการเกษตร หรืออาชีพนอกภาคเกษตร หรือการลงทุนค้าขาย เพื่อเสริมรายได้ในครัวเรือน เน้นอาชีพที่มีตลาดรองรับชัดเจน มีการประกันราคารับซื้อผลผลิต สามารถสร้างรายได้ในระยะเวลา ไม่เกิน 6 เดือน มีผลตอบแทนเบื้องต้นเพียงพอต่อการดำรงชีพ และสามารถต่อยอดเป็นอาชีพที่มั่นคงต่อไปได้ในอนาคต ซึ่งโครงการดังกล่าว มีเมนูทางเลือกให้กับเกษตรกรในด้านต่าง ๆ ทั้งเมนูอาชีพด้านปศุสัตว์ เมนูอาชีพด้านพืช และเมนูอาชีพด้านประมง โดยสามารถยื่นความประสงค์ขอกู้ตามโครงการได้ 2 ช่องทาง ได้แก่ 1) ยื่นขอกู้เงินที่ธนาคาร ธ.ก.ส. สาขาที่ตนเองมีภูมิลำเนาหรือที่ตั้งของโครงการ (Walk In) และ 2) ให้ผู้ขอกู้ลงทะเบียนยื่นขอสินเชื่อผ่านช่องทาง Line Official : BAAC Family และนัดหมายผู้ขอกู้ผ่านระบบนัดหมาย โดยวงเงินกู้สูงสุดรายละไม่เกิน จำนวน 100,000 บาท แต่ต้องไม่เกินค่าใช้จ่ายและหรือค่าลงทุนจริงของลูกค้าแต่ละราย

ที่มา : https://www.thaigov.go.th/news/contents/details/57191