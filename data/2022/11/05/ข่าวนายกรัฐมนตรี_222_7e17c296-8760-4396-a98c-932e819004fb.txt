รัฐบาลไทย-ข่าวทำเนียบรัฐบาล-นายกรัฐมนตรีมอบนโยบาย “อนาคต และโอกาสในการทำงานของคนพิการไทย ในทศวรรษหน้า” สนับสนุนการใช้ปัญญาประดิษฐ์ (AI) เพื่อส่งเสริมอาชีพกลุ่มเปราะบาง ตามแนวทาง “ไม่ทิ้งใครไว้ข้างหลัง”


วันอังคารที่ 23 พฤศจิกายน 2564
พิมพ์
นายกรัฐมนตรีมอบนโยบาย “อนาคต และโอกาสในการทำงานของคนพิการไทย ในทศวรรษหน้า” สนับสนุนการใช้ปัญญาประดิษฐ์ (AI) เพื่อส่งเสริมอาชีพกลุ่มเปราะบาง ตามแนวทาง “ไม่ทิ้งใครไว้ข้างหลัง”
นายกรัฐมนตรีมอบนโยบาย “อนาคต และโอกาสในการทำงานของคนพิการไทย ในทศวรรษหน้า” สนับสนุนการใช้ปัญญาประดิษฐ์ (AI) เพื่อส่งเสริมอาชีพกลุ่มเปราะบาง ตามแนวทาง “ไม่ทิ้งใครไว้ข้างหลัง”
วันนี้ (23 พ.ย. 64) เวลา 14.00 น. พลเอก ประยุทธ์ จันทร์โอชา นายกรัฐมนตรีและรัฐมนตรีกระทรวงกลาโหม มอบนโยบายในหัวข้อ “อนาคต และโอกาสในการทำงานของคนพิการไทย ในทศวรรษหน้า” ในงานแถลงข่าว “การเตรียมความพร้อมและพัฒนาศักยภาพของคนพิการ เพื่อส่งเสริมอาชีพและการมีงานทำด้านการจัดเตรียมข้อมูลสำหรับพัฒนาปัญญาประดิษฐ์ (AI) FUTURE OF WORK : อนาคต และโอกาสในการทำงานของคนพิการไทย ในทศวรรษหน้า” ผ่านการถ่ายทอดสดทาง Facebook Live เพจ กรมส่งเสริมและพัฒนาคุณภาพชีวิตคนพิการ นายธนกร วังบุญคงชนะ โฆษกประจำสำนักนายกรัฐมนตรี สรุปสาระสำคัญ ดังนี้
นายกรัฐมนตรี กล่าวว่า การเปลี่ยนแปลงของเทคโนโลยี การเมือง เศรษฐกิจและสังคมของโลก โดยเฉพาะในช่วงการแพร่ระบาดระบาดของโรคติดเชื้อไวรัสโคโรนา 2019 ส่งผลกระทบในวงกว้าง ยิ่งเร่งให้ทุกประเทศเกิดการเปลี่ยนแปลงในทุกมิติเร็วมากยิ่งขึ้น รัฐบาลได้เล็งเห็นความสำคัญของการสร้างและพัฒนาทรัพยากรบุคคลให้มีความสามารถเท่าทันการเปลี่ยนแปลงที่เกิดขึ้น ซึ่งรวมถึงผู้พิการ ที่ผ่านมารัฐบาลได้มีมาตรการเร่งด่วนเพื่อช่วยเหลือเยียวยาผู้พิการที่ได้รับผลกระทบ  ได้มอบเงินช่วยเหลือเยียวยา การพักชำระหนี้ และการให้กู้ยืมเงินฉุกเฉินจากกองทุนส่งเสริมและพัฒนาคนพิการ โดยไม่ต้องมีผู้ค้ำประกันและไม่มีดอกเบี้ย พร้อมปรับเพิ่มสวัสดิการเบี้ยคนพิการจากคนละ 800 บาท เป็น 1,000 บาท
ทั้งนี้ รัฐบาลผลักดันนโยบายเพื่อสร้างสภาพแวดล้อม ที่ทุกคนเข้าถึงและใช้ประโยชน์ได้ ซึ่งถือเป็นหนึ่งในแผนการปฏิรูปประเทศตามยุทธศาสตร์ชาติ 20 ปี และเป็นไปตามเป้าหมายการพัฒนาที่ยั่งยืนของสหประชาชาติ ที่มีเจตนารมณ์อย่างชัดเจนจะ “ไม่ทิ้งใครไว้ข้างหลัง” เพื่อสร้างความเสมอภาคเท่าเทียมให้แก่กลุ่มเปราะบางทุกกลุ่ม
โอกาสนี้ นายกรัฐมนตรีกล่าวชื่นชมกระทรวงพัฒนาสังคมและความมั่นคงของมนุษย์ และภาคเอกชนที่ได้เล็งเห็นถึงศักยภาพของผู้พิการที่ไม่ได้ด้อยไม่กว่าคนปกติ และร่วมขับเคลื่อนการนำเทคโนโลยีขั้นสูงมาเสริมสร้างประสิทธิภาพการทำงานของผู้พิการ และส่งเสริมให้แสดงความรู้ความสามารถ
นายกรัฐมนตรียังหวังว่า ผู้พิการจะใช้โอกาสนี้ในการเรียนรู้และพัฒนาตน เพื่อสร้างความมั่นคงทางอาชีพ และเป็นส่วนหนึ่งในการพัฒนาประเทศชาติด้วย
.........................

ที่มา : https://www.thaigov.go.th/news/contents/details/48595