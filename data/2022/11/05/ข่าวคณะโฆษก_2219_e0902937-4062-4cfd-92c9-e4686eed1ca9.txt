รัฐบาลไทย-ข่าวทำเนียบรัฐบาล-โฆษกรัฐบาลย้อน “เสรีพิศุทธ์” ใครสับสน ประชาชนหรือตัวท่านเอง วอนอย่าก้าวล่วง-กดดัน ศาล รธน. เหน็บ ประเทศยังมีคนเก่งอีกมาก คงไม่จำเป็นต้องไปรบกวนให้ท่านต้องเดือดร้อนมาเป็นนายกฯ


วันพุธที่ 17 สิงหาคม 2565
พิมพ์
โฆษกรัฐบาลย้อน “เสรีพิศุทธ์” ใครสับสน ประชาชนหรือตัวท่านเอง วอนอย่าก้าวล่วง-กดดัน ศาล รธน. เหน็บ ประเทศยังมีคนเก่งอีกมาก คงไม่จำเป็นต้องไปรบกวนให้ท่านต้องเดือดร้อนมาเป็นนายกฯ
โฆษกรัฐบาลย้อน “เสรีพิศุทธ์” ใครสับสน ประชาชนหรือตัวท่านเอง วอนอย่าก้าวล่วง-กดดัน ศาล รธน. เหน็บ ประเทศยังมีคนเก่งอีกมาก คงไม่จำเป็นต้องไปรบกวนให้ท่านต้องเดือดร้อนมาเป็นนายกฯ
วันที่ 17 สิงหาคม 2565 นายธนกร วังบุญคงชนะ โฆษกประจำสำนักนายกรัฐมนตรี กล่าวถึงกรณีที่ พล.ต.อ.เสรีพิศุทธ์ เตมียเวส  หัวหน้าพรรคเสรีรวมไทย ระบุว่า เรื่อง 8 ปี นายกฯ อ่านภาษาไทยไม่ออกหรืออย่างไร เพราะเป็นนายกฯ ครบ 8 ปีแล้ว ถ้าตนเป็น พล.อ.ประยุทธ์ จันทร์โอชา จะประกาศลาออกในวันที่ครบ 8 ปี เพื่อให้สรรหานายกฯ คนใหม่ได้ ซึ่งจะไม่สร้างปัญหาและความสับสนให้ประชาชนและรัฐสภาว่า เพราะท่านนายกฯ อ่านภาษาไทยออก จึงไม่เคยคิดตอบโต้ พล.ต.อ.เสรีพิศุทธ์ ที่มักจะออกมาให้สัมภาษณ์เหมือนคนไม่เข้าใจภาษาไทยหรืออย่างไร แม้ว่าจะอธิบายชัดเจนอย่างไร ประชาชนเข้าใจและหายสับสนอย่างไร แต่ พล.ต.อ.เสรีพิศุทธ์ ก็ไม่เคยเข้าใจอยู่ดี จึงไม่แน่ใจว่า ทุกวันนี้ที่อ้างว่าสับสนนั้น คนที่สับสนคือประชาชนหรือ พล.ต.อ.เสรีพิศุทธ์ กันแน่ ส่วนที่บอกว่าถ้าหากเป็นท่านนายกฯ จะประกาศลาออกในวันที่ครบ 8 ปี เพื่อให้สรรหานายกฯ คนใหม่ได้นั้น เชื่อว่าหลายคนก็อาจจะคิดแบบเดียวกันว่า ถ้าหากตัวเองเป็น พล.ต.อ.เสรีพิศุทธ์ คงจะประกาศลาออกตั้งแต่วันที่อภิปรายแต่เรื่องการถวายสัตย์แบบไม่ลืมหูลืมตาจนเกือบถูกเชิญออกจากห้องประชุมสภาฯ มาแล้ว จะได้เปิดโอกาสให้คนอื่นได้มาทำหน้าที่แทน พล.ต.อ.เสรีพิศุทธ์ เช่นกัน
ส่วนกรณีที่ระบุว่า ถ้าเป็นศาลรัฐธรรมนูญ จะสั่งให้ พล.อ.ประยุทธ์หยุดปฏิบัติหน้าที่และรีบพิจารณาข้อร้องเรียนนี้เพื่อไม่ให้ประชาชนสับสนนั้น นายธนกร กล่าวว่า ถือเป็นเรื่องโชคดีมากเรื่องหนึ่งของประเทศไทย ที่ไม่มีชื่อ พล.ต.อ.เสรีพิศุทธ์เป็นศาลรัฐธรรมนูญ อย่างไรก็ตาม ไม่อยากให้ก้าวล่วงอำนาจ หรือกดดันการวินิจฉัยของศาลรัฐธรรมนูญ และหากศาลวินิจฉัยออกมาอย่างไร ก็ควรเคารพคำวินิจฉัยของศาลด้วย และที่บอกว่า หากสรรหาคนอื่นมาเป็นนายกฯ แทนไม่ได้ ให้ใช้รัฐธรรมนูญมาตรา 152 วรรค 2 ในการสรรหาคนนอก แต่อย่ามาสรรหา พล.ต.อ.เสรีพิศุทธ์ เพราะจะเป็นนายกฯ ให้ดูนั้น ตนเชื่อว่าประเทศไทยยังมีคนที่มีความรู้ความสามารถอีกมากมาย คงไม่จำเป็นต้องไปรบกวนสรรหา พล.ต.อ.เสรีพิศุทธ์มาให้ท่านต้องเดือดร้อน
..................................

ที่มา : https://www.thaigov.go.th/news/contents/details/58119