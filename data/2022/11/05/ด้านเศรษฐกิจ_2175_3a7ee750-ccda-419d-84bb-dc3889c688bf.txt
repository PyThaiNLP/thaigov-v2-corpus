รัฐบาลไทย-ข่าวทำเนียบรัฐบาล-"เอนก" เรียกรวมพล เบอร์ 1 หน่วยงานในสังกัด ลั่น! อว. จะเป็นกระทรวงหลักผลักประเทศก้าวข้ามกับดักรายได้ปานกลางตามวิถีไทยใน 7 ปี


วันพฤหัสบดีที่ 9 ธันวาคม 2564
"เอนก" เรียกรวมพล เบอร์ 1 หน่วยงานในสังกัด ลั่น! อว. จะเป็นกระทรวงหลักผลักประเทศก้าวข้ามกับดักรายได้ปานกลางตามวิถีไทยใน 7 ปี
"เอนก" เรียกรวมพล เบอร์ 1 หน่วยงานในสังกัด ลั่น! อว. จะเป็นกระทรวงหลักผลักประเทศก้าวข้ามกับดักรายได้ปานกลางตามวิถีไทยใน 7 ปี
7 ธันวาคม 2564 : ศ. (พิเศษ) ดร. เอนก เหล่าธรรมทัศน์ รัฐมนตรีว่าการกระทรวงการอุดมศึกษา วิทยาศาสตร์ วิจัยและนวัตกรรม (อว.) หารือผู้บริหารสูงสุดของทุกหน่วยงานในสังกัดของ อว. เพื่อร่วมพลังขับเคลื่อนและบูรณาการความร่วมมือ อว. ในการพัฒนาประเทศ ณ สถาบันดนตรีกัลยาณิวัฒนา กรุงเทพฯ
ศ.(พิเศษ) ดร.เอนก กล่าวในที่ประชุมว่า การหารือในครั้งนี้เป็นการรวมพลังผู้บริหารสูงสุดของหน่วยงานในสังกัด อว. ทั้งหมด เพื่อให้ทราบแนวนโยบาย และทิศทางการเป็นองค์กรหลักในการขับเคลื่อนประเทศเชิงบูรณาการในทุกมิติ โดยใช้ความได้เปรียบเชิงทรัพยากรและวัฒนธรรม เป็นฐานในการพัฒนา ที่มีเป้าหมายร่วมคือ "ก้าวพ้นกับดักรายได้ปานกลางสู่ประเทศที่พัฒนาแล้วอย่างยั่งยืน ภายใน 7 ปี"
ประเด็นสำคัญในการหารือแนวทางการเป็นผู้นำองค์การที่กำหนดตัวชี้วัดผลลัพธ์ความสำเร็จสูงสุด (super indicator) การวิจัยและพัฒนาต่างๆ การขยายผลงานสู่เชิงพาณิชย์ รวมถึงความร่วมมือในการดำเนินงานตามนโยบายเร่งด่วนของรัฐบาลให้ประสบผลสำเร็จ ตนอยากเห็น อว. เป็นองค์กรหลักในการพัฒนาทุนมนุษย์ เน้นการใช้ความได้เปรียบเชิงสังคมและวัฒนธรรม โบราณคดี และทรัพยากรธรรมชาติ ที่เป็นโอกาสและความได้เปรียบของประเทศเสริมด้วยวิทยาศาสตร์และเทคโนโลยี สู่การพัฒนาเศรษฐกิจสร้างสรรค์ควบคู่ความสุขของชาวไทยในการก้าวข้ามกับดักรายได้ปานกลางอย่างมีประสิทธิภาพ
"ตนขอบคุณทุกหน่วยงานตลอดระยะเวลาที่ผ่านมา ที่ตั้งใจปฏิบัติหน้าที่ของตนอย่างดีเยี่ยม โดยเฉพาะเรื่องของการบริหารจัดการสถานการณ์ของโรค Covid-19 ทัังในส่วนของการสร้าง รพ.สนาม การให้บริการฉีดวัคซีน ร่วมถึงแพทย์ พยาบาล บุคลากรและผู้เกี่ยวข้องในการดูแลรักษาผู่ป่วย นักวิจัยและพัฒนาในการสร้างชุด PPE เครื่องมือแพทย์ต่างๆ ตลอดจนสามารถผลิตวัคซีนขึ้นมาใช้เอง ตนอยากเห็นความร่วมมือเช่นนี้ต่อไปในภาวะวิกฤติต่างๆ และเชื่อมั่นว่าคนไทยทุกคน โดยเฉพาะชาว อว. เอง จะร่วมกันก้าวผ่านในทุกๆเรื่องได้อย่างแน่นอน" ศ.(พิเศษ) ดร.เอนก กล่าวในตอนท้าย
ในช่วงค่ำของวันเดียวกัน ได้มีกิจกรรมพิเศษ "ดนตรี อว. เทิดพระเกียรติ" เพื่อน้อมรำลึกถึงพระมหากรุณาธิคุณของพระบาทสมเด็จพระปรมินทรมหาภูมิพลอดุลยเดชมหาราช “อัครศิลปิน” ของปวงชนชาวไทย และพระปรีชาสามารถในด้านศาสตร์และศิลป์ของดนตรีด้วย ซึ่งเป็นช่วงเดียวกับการจัดงาน "ดนตรี อว. เทิดพระเกียรติ” 15 วัน ซึ่งในวันที่ 5 ธ.ค. ที่ผ่านมาเป็นการแสดงดนตรีแจสของมหาวิทยาลัยมหิดลและอัญเชิญบทเพลงพระราชนิพนธ์อย่างงดงาม ได้รับความสนใจจากทั้งคนไทยและชาวต่างชาติ วันที่ 5-7 ธ.ค. 64 จัดที่สยามพารากอน แล้วจะไปจัดที่ไอคอนสยาม ริเวอร์พาร์ค วันที่ 8 - 12 ธ.ค. 64 ตามด้วยที่ลานหน้าเซ็นทรัลเวิลด์ 13 -19 ธ.ค. 64 ทุกวันเวลา 17.00-19.00 โดย อว. จะขนทัพวงดนตรีจากหลายมหาวิทยาลัยในสังกัด อว. มาจัดแสดงกันอย่างอุ่นหนาฝาคั่ง

ที่มา : https://www.thaigov.go.th/news/contents/details/49271