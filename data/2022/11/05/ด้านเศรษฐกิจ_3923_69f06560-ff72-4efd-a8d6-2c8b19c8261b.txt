รัฐบาลไทย-ข่าวทำเนียบรัฐบาล-“ภาพรวมการเบิกจ่ายงบลงทุนปี 2565 ของรัฐวิสาหกิจเป็นไปตามเป้าหมาย”


วันพฤหัสบดีที่ 26 พฤษภาคม 2565
พิมพ์
“ภาพรวมการเบิกจ่ายงบลงทุนปี 2565 ของรัฐวิสาหกิจเป็นไปตามเป้าหมาย”
ผลการเบิกจ่ายงบลงทุนสะสม ณ สิ้นเดือนเมษายน 2565 เป็นไปตามเป้าหมาย โดยสามารถเบิกจ่ายได้ 99,703 ล้านบาท หรือคิดเป็นร้อยละ 100 ของแผนการเบิกจ่ายสะสม
นางปานทิพย์ ศรีพิมล ผู้อำนวยการสำนักงานคณะกรรมการนโยบายรัฐวิสาหกิจ (สคร.) เปิดเผยว่า การเบิกจ่ายงบลงทุนของรัฐวิสาหกิจ 43 แห่ง ที่ สคร. กำกับดูแลโดยตรง สำหรับปี 2565 รัฐวิสาหกิจมีผลการเบิกจ่ายงบลงทุนสะสม ณ สิ้นเดือนเมษายน 2565 เป็นไปตามเป้าหมาย โดยสามารถเบิกจ่ายได้ 99,703 ล้านบาท หรือคิดเป็นร้อยละ 100 ของแผนการเบิกจ่ายสะสม ประกอบด้วยการเบิกจ่ายงบลงทุนของรัฐวิสาหกิจระบบปีงบประมาณ (ตั้งแต่เดือนตุลาคม 2564 – เดือนเมษายน 2565) 34 แห่ง จำนวน 56,981 ล้านบาท หรือคิดเป็นร้อยละ 99 ของแผนเบิกจ่ายสะสม และรัฐวิสาหกิจระบบปีปฏิทิน (ตั้งแต่เดือนมกราคม 2565 - เดือนเมษายน 2565) 9 แห่ง จำนวน 42,722 ล้านบาท หรือคิดเป็นร้อยละ 102 ของแผนเบิกจ่ายสะสม
ผลการเบิกจ่ายงบลงทุนของรัฐวิสาหกิจประจำปี 2565 ณ สิ้นเดือนเมษายน 2565 (หน่วย : ล้านบาท)
รัฐวิสาหกิจ         กรอบลงทุนทั้งปี        แผนเบิกจ่ายสะสม         ผลเบิกจ่ายสะสม %         เบิกจ่ายสะสม/แผนเบิกจ่ายสะสม
ปีงบประมาณ (ต.ค. 64 – เม.ย. 65)
จำนวน 34 แห่ง          125,332             57,629             56,981                 99%
ปีปฏิทิน (ม.ค. 65 – เม.ย. 65)
จำนวน 9 แห่ง          212,794             41,849             42,722                 102%
รวม 43 แห่ง         338,126             99,478             99,703                 100%
นางสาวปิยวรรณ ล่ามกิจจา ที่ปรึกษาด้านพัฒนารัฐวิสาหกิจ กล่าวเพิ่มเติมว่า ในช่วงนี้รัฐวิสาหกิจหลายแห่งมีการปรับปรุงกรอบลงทุนให้สอดคล้องกับความสามารถในการเบิกจ่ายและวงเงินที่ได้เร่งเบิกจ่ายไปบางส่วนแล้วในปี 2564 โดย ณ เดือนเมษายน 2565 โครงการลงทุนขนาดใหญ่หลายโครงการสามารถเบิกจ่ายเป็นไปตามแผน อาทิ โครงการก่อสร้างรถไฟสายเด่นชัย - เชียงราย - เชียงของ โครงการระบบขนส่งมวลชนทางรางในพื้นที่กรุงเทพมหานครและปริมณฑล ช่วงบางซื่อ - รังสิต (โครงการระบบรถไฟฟ้าชานเมือง (สายสีแดง)) โครงการก่อสร้างรถไฟ สายบ้านไผ่ - มหาสารคาม - ร้อยเอ็ด - มุกดาหาร - นครพนม โครงการก่อสร้างรถไฟทางคู่ ช่วงนครปฐม - ชุมพร ของการรถไฟแห่งประเทศไทย และโครงการรถไฟฟ้าสายสีส้มช่วงศูนย์วัฒนธรรม - มีนบุรี ของการรถไฟฟ้าขนส่งมวลชนแห่งประเทศไทย
นางปานทิพย์ ศรีพิมล ผู้อำนวยการ สคร. กล่าวสรุปว่า ในเดือนเมษายน 2565 ภาพรวมของรัฐวิสาหกิจสามารถเบิกจ่ายงบลงทุนได้เป็นไปตามแผน ทั้งนี้ กระทรวงการคลังโดย สคร. จะยังคงติดตามการเบิกจ่ายงบลงทุนของรัฐวิสาหกิจอย่างใกล้ชิดเพื่อให้การลงทุนของรัฐวิสาหกิจเป็นไปตามเป้าหมายและช่วยในการกระตุ้นเศรษฐกิจของประเทศต่อไป

ที่มา : https://www.thaigov.go.th/news/contents/details/55041