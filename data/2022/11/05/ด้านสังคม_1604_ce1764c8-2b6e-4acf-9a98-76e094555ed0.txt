รัฐบาลไทย-ข่าวทำเนียบรัฐบาล-“อนุทิน” เผย ผลตรวจผู้ป่วยสงสัยจากประเทศเฝ้าระวังยังไม่พบ “ฝีดาษวานร”


วันศุกร์ที่ 27 พฤษภาคม 2565
“อนุทิน” เผย ผลตรวจผู้ป่วยสงสัยจากประเทศเฝ้าระวังยังไม่พบ “ฝีดาษวานร”
รองนายกรัฐมนตรีและรัฐมนตรีว่าการกระทรวงสาธารณสุข เผย ไทยมีมาตรการเฝ้าระวังคัดกรองโรคฝีดาษวานรในผู้เดินทางจากประเทศเฝ้าระวัง ผลตรวจเชื้อของผู้ป่วยสงสัยยังไม่พบฝีดาษวานร แต่เป็นเชื้อเริม เตรียมการรับมือโดยส่งวัคซีนฝีดาษคนที่องค์การเภสัชกรรมแช่แข็งรักษา
รองนายกรัฐมนตรีและรัฐมนตรีว่าการกระทรวงสาธารณสุข เผย ไทยมีมาตรการเฝ้าระวังคัดกรองโรคฝีดาษวานรในผู้เดินทางจากประเทศเฝ้าระวัง ผลตรวจเชื้อของผู้ป่วยสงสัยยังไม่พบฝีดาษวานร แต่เป็นเชื้อเริม เตรียมการรับมือโดยส่งวัคซีนฝีดาษคนที่องค์การเภสัชกรรมแช่แข็งรักษาไว้กว่า 40 ปี ตรวจสอบคุณภาพที่กรมวิทยาศาสตร์การแพทย์
วันนี้ (27 พฤษภาคม 2565) ที่กระทรวงสาธารณสุข นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข ให้สัมภาษณ์ถึงการเฝ้าระวังโรคฝีดาษวานร (Monkeypox) ว่า หลังเดินทางกลับจากการประชุมสมัชชาอนามัยโลก (WHA) สมัยที่ 75 มาถึงท่าอากาศยานสุวรรณภูมิ เมื่อวันที่ 26 พฤษภาคมที่ผ่านมา ได้รับรายงานการเฝ้าระวังโรคฝีดาษวานรและมาตรการเฝ้าระวังคัดกรองโรค จาก นายแพทย์โรม บัวทอง ผู้อำนวยการกองด่านควบคุมโรคติดต่อระหว่างประเทศและกักกันโรค กรมควบคุมโรค ซึ่งผู้ที่เดินทางเข้าประเทศไทยยังต้องลงทะเบียนผ่าน Thailand pass หากพบผู้ป่วยที่สงสัยโรคฝีดาษวานร จะส่งมายังสถาบันบำราศนราดูร เพื่อเก็บตัวอย่างส่งตรวจที่กรมวิทยาศาสตร์การแพทย์ โดยขณะนี้ผลการตรวจผู้ป่วยสงสัยที่เดินทางมาจากประเทศที่เฝ้าระวังยังไม่พบเชื้อโรคฝีดาษวานร แต่พบเป็นเชื้อเริม ซึ่งไม่ว่าจะเป็นเชื้อโรคใดก็ต้องระวังเรื่องการสัมผัสใกล้ชิด ดังนั้น การสวมหน้ากากอนามัย การล้างมือบ่อยๆ และการเว้นระยะห่าง สามารถช่วยป้องกันได้
นายอนุทินกล่าวต่อว่า ในการประชุมสมัชชาอนามัยโลก ได้เข้าพบ นายเท็ดรอส อัดฮานอม เกเบรเยซุส ผู้อำนวยการใหญ่องค์การอนามัยโลก หารือเรื่องการขอสนับสนุนวัคซีนฝีดาษ ซึ่งรับปากว่าหากมีความจำเป็นจะให้การสนับสนุนตามสถานการณ์ของแต่ละประเทศ อย่างไรก็ตาม ประเทศไทยได้เตรียมการพึ่งพาตนเองด้วยโดยองค์การเภสัชกรรมมีการเก็บวัคซีนโรคฝีดาษคนแช่แข็งไว้กว่า 40 ปี ได้ส่งไปยังกรมวิทยาศาสตร์การแพทย์เพื่อตรวจสอบคุณภาพแล้ว
******************************************** 27 พฤษภาคม 2565

ที่มา : https://www.thaigov.go.th/news/contents/details/55092