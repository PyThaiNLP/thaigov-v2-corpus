รัฐบาลไทย-ข่าวทำเนียบรัฐบาล-นางสุขสมรวย วันทนียกุล เลขานุการรัฐมนตรีว่าการกระทรวงคมนาคม หารือร่วมกับตัวแทนสมาคมผู้ขับขี่รถจักรยานยนต์ไฟฟ้า (EV) รับจ้างสาธารณะ


วันเสาร์ที่ 23 กรกฎาคม 2565
นางสุขสมรวย วันทนียกุล เลขานุการรัฐมนตรีว่าการกระทรวงคมนาคม หารือร่วมกับตัวแทนสมาคมผู้ขับขี่รถจักรยานยนต์ไฟฟ้า (EV) รับจ้างสาธารณะ
สมาคมผู้ขับขี่รถจักรยานยนต์รับจ้างแห่งประเทศไทย ชมรมเพื่อนแท้ชาววิน และชมรมพิทักษ์สิทธิ์
นายศักดิ์สยาม ชิดชอบ รัฐมนตรีว่าการกระทรวงคมนาคม มอบหมายให้ นางสุขสมรวย วันทนียกุล เลขานุการรัฐมนตรีว่าการกระทรวงคมนาคม เป็นผู้แทน ให้สมาคมผู้ขับขี่รถจักรยานยนต์ไฟฟ้า (EV) รับจ้างสาธารณะ สมาคมผู้ขับขี่รถจักรยานยนต์รับจ้างแห่งประเทศไทย ชมรมเพื่อนแท้ชาววิน และชมรมพิทักษ์สิทธิ์ เข้าพบ เพื่อยื่นหนังสือทวงถามความคืบหน้าเรื่องการประกาศให้บริษัท แกร็บ (Grab) ออกจากระบบแอปพลิเคชัน ภายในวันที่ 15 กรกฎาคม 2565 ที่ผ่านมา โดยมี นางสิริรัตน์ วีรวิศาล รองอธิบดีกรมการขนส่งทางบก และเจ้าหน้าที่ที่เกี่ยวข้อง ร่วมรับหนังสือ ในวันที่ 22 กรกฎาคม 2565 ณ ห้องประชุมกระทรวงคมนาคม
เลขานุการรัฐมนตรีว่าการกระทรวงคมนาคม ได้เน้นย้ำว่ารัฐมนตรีว่าการกระทรวงคมนาคมให้ความสำคัญและมีความตั้งใจอย่างยิ่งในการสั่งการให้หน่วยงานในสังกัดกระทรวงฯ ที่เกี่ยวข้อง ร่วมกันพิจารณาแนวทางในการช่วยเหลือการประกอบอาชีพให้ถูกต้องตามกฎหมาย โดยมีเป้าหมายในการจัดระเบียบรถจักรยานยนต์สาธารณะให้ทุกกลุ่มสามารถประกอบอาชีพภายใต้กรอบของกฎหมาย ให้เกิดความเป็นธรรมกับทุกฝ่าย และสอดคล้องกับวิถีชีวิตของสังคมไทยในปัจจุบัน ทั้งนี้ ได้มอบหมายให้กรมการขนส่งทางบกนำข้อหารือของกลุ่มผู้มายื่นหนังสือไปนำเรียนหารือกับอธิบดีกรมการขนส่งทางบกอีกครั้ง โดยกำหนดกรอบระยะเวลาในการหารือเพื่อให้ได้ข้อสรุปร่วมกันภายในวันที่ 15 สิงหาคม 2565 และให้รายงานผลการดำเนินงานมายังกระทรวงฯ จากนั้นกระทรวงฯ จะได้นัดหมายกลุ่มผู้มายื่นหนังสือดังกล่าวเข้าร่วมประชุมหารืออีกครั้ง เพื่อพิจารณาแนวทางที่เหมาะสมที่สุดในการให้ผู้ประกอบอาชีพขับรถจักรยานยนต์สาธารณะสามารถประกอบอาชีพร่วมกันได้ มีการให้บริการถูกต้องตามกฎหมาย เป็นธรรม และประชาชนได้รับประโยชน์สูงสุด

ที่มา : https://www.thaigov.go.th/news/contents/details/57167