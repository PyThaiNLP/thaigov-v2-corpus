รัฐบาลไทย-ข่าวทำเนียบรัฐบาล-รองปลัดกระทรวงคมนาคมประชุมติดตามความคืบหน้าการตรวจสอบข้อเท็จจริง กรณีเกิดอุบัติเหตุคานสะพานกลับรถบนทางหลวงหมายเลข 35 ตอน สะพานข้ามแม่น้ำท่าจีน - นาโคก ถล่ม


วันพุธที่ 3 สิงหาคม 2565
รองปลัดกระทรวงคมนาคมประชุมติดตามความคืบหน้าการตรวจสอบข้อเท็จจริง กรณีเกิดอุบัติเหตุคานสะพานกลับรถบนทางหลวงหมายเลข 35 ตอน สะพานข้ามแม่น้ำท่าจีน - นาโคก ถล่ม
.....
นายพิศักดิ์ จิตวิริยะวศิน รองปลัดกระทรวงคมนาคม (หัวหน้ากลุ่มภารกิจการพัฒนาโครงสร้างพื้นฐานด้านทางหลวง) เป็นประธานการประชุมติดตามความคืบหน้าการตรวจสอบข้อเท็จจริง กรณีเกิดอุบัติเหตุคานสะพานกลับรถบนทางหลวงหมายเลข 35 (ถนนพระราม 2) ตอน สะพานข้ามแม่น้ำท่าจีน - นาโคก ที่ กม. 34+000 บริเวณสะพานกลับรถหน้าโรงพยาบาลวิภาราม อำเภอเมือง จังหวัดสมุทรสาคร ถล่ม เมื่อวันที่ 31 กรกฎาคม 2565 โดยมี นายอภิสิทธิ์ พรหมเสน ผู้ตรวจราชการกระทรวง นายชาครีย์ บำรุงวงศ์ รักษาการที่ปรึกษาด้านเศรษฐกิจการขนส่งทางบก นางสาวรัชนีพร ธิติทรัพย์ ผู้ช่วยปลัดกระทรวงคมนาคม นายอภิชาติ จันทรทรัพย์ รองอธิบดีกรมทางหลวง ฝ่ายดำเนินงาน นายอภิชัย วชิระปราการพงษ์ ผู้อำนวยการสำนักก่อสร้างสะพาน กรมทางหลวงชนบท นายสมิตร ส่งพิริยะกิจ ประธานคณะกรรมการสาขาวิศวกรรมโยธา สมาคมวิศวกรรมสถานแห่งประเทศไทย (วสท.) นายเอนก ศิริพานิชกร ผู้อำนวยการสำนักวิจัยและบริการวิทยาศาสตร์และเทคโนโลยี มหาวิทยาลัยเทคโนโลยีพระจอมเกล้าธนบุรี และนายพิสุทธิ์ สุขุม กรรมการสภาวิศวกร เข้าร่วมประชุม ในวันที่ 3 สิงหาคม 2565 ณ ห้องประชุมกระทรวงคมนาคม และผ่านระบบประชุมทางไกล (Video Conference)
นายพิศักดิ์ จิตวิริยะวศิน กล่าวว่า นายศักดิ์สยาม ชิดชอบ รัฐมนตรีว่าการกระทรวงคมนาคม มีความห่วงใยและขอแสดงความเสียใจต่อครอบครัวผู้เสียชีวิตและผู้ที่ได้รับบาดเจ็บจากเหตุการณ์ดังกล่าว จึงมีข้อสั่งการให้กระทรวงฯ จัดตั้งคณะกรรมการพิจารณาตรวจสอบข้อเท็จจริงเพื่อตรวจสอบมาตรฐานการก่อสร้าง วิเคราะห์ข้อเท็จจริงเกี่ยวกับสาเหตุของการถล่มของคานสะพานกลับรถดังกล่าว และรายงานผลให้ทราบโดยเร็ว ทั้งนี้ กระทรวงฯ ไม่ได้นิ่งนอนใจกับเหตุการณ์ที่เกิดขึ้นได้มีการติดตามความคืบหน้าการดำเนินงานอย่างต่อเนื่อง และปลัดกระทรวงคมนาคมได้มอบหมายให้ผู้ตรวจราชการกระทรวงคมนาคมลงพื้นที่เกิดอุบัติเหตุแล้ว สำหรับการประชุมในวันนี้ (3 สิงหาคม 2565) เป็นการประชุมเพื่อวางกรอบแนวทางการดำเนินงานของคณะกรรมการ และหน่วยงานต่าง ๆ ที่เกี่ยวข้องทั้งในระยะสั้น และระยะยาว เพื่อเร่งหาสาเหตุของการเกิดอุบัติ แนวทางการซ่อมบำรุง และแผนการเยียวยาผู้ที่ได้รับผลกระทบ โดยหน่วยงานที่เกี่ยวข้องได้รายงานความคืบหน้าการตรวจสอบข้อเท็จจริง ดังนี้
1. กรมทางหลวง (ทล.) รายงานผลการรื้อย้ายคานสะพานกลับรถแล้วเสร็จ เมื่อเวลาประมาณ 03.00 น. ของวันที่ 3 สิงหาคม 2565 และได้คืนผิวการจราจรให้ผู้ใช้ทางสัญจรได้ตามปกติเมื่อเวลาประมาณ 09.00 น. ของวันเดียวกัน เพื่ออำนวยสะดวกและความปลอดภัยด้านการจราจรให้กับผู้ใช้ทาง โดยผู้ใช้เส้นทางสามารถกลับรถได้ที่จุดกลับรถใต้สะพานข้ามคลองขุดบ้านบ่อ ที่ กม. 39+338 ทดแทน สำหรับแผนการซ่อมบำรุง ทล. อยู่ระหว่างการพิจารณาออกแบบคานสะพานใหม่ที่เหมาะสม นอกจากนี้ นายสราวุธ ทรงศิวิไล อธิบดีกรมทางหลวง ได้เข้าร่วมพิธีสวดพระอภิธรรมศพ นางสาวสุวรรณี รักท้วม ประชาชนผู้เสียชีวิตในเหตุการณ์ดังกล่าว พร้อมมอบเงินช่วยเหลือเบื้องต้นแล้ว
2. ผู้แทน วสท. (นายเอนก ศิริพานิชกร) แจ้งว่า ได้ลงพื้นที่เกิดเหตุ เมื่อวันที่ 2 สิงหาคม 2565 แล้ว และขอเสนอให้มีการแต่งตั้งคณะอนุกรรมการเพื่อพิจารณาตรวจสอบข้อเท็จจริงและตรวจสอบหาสาเหตุของเหตุการณ์ที่เกิดขึ้นเพิ่มเติมอีกหนึ่งคณะ โดยเชิญผู้ทรงคุณวุฒิ ผู้เชี่ยวชาญ และผู้แทนจาก วสท. และ ทล. ร่วมด้วย และจะรายงานผลการวิเคราะห์หาสาเหตุทางวิศวกรรมและข้อเท็จจริงภายใน 7 วัน หลังจากนี้
ทั้งนี้ รองปลัดกระทรวงคมนาคม ได้สั่งการให้หน่วยงานที่เกี่ยวข้องพิจารณาปรับปรุงการดำเนินงาน เพื่อป้องกันไม่ให้เกิดอุบัติเหตุในลักษณะดังกล่าวเกิดขึ้นอีกในอนาคต และมอบหมายให้ ทล. จัดตั้งคณะกรรมการเพื่อพิจารณาแผนเยียวยาครอบครัวผู้เสียชีวิตและผู้ได้รับบาดเจ็บตามกฎ ระเบียบ หรือกฎหมายที่เกี่ยวข้อง พร้อมแจ้งสิทธิประโยชน์ทางกฎหมายให้ผู้ที่ได้รับความเสียหายทราบด้วย รวมถึงให้ดำเนินงานตรวจสอบข้อเท็จจริงตามขั้นตอนและหลักเกณฑ์ทางวิศวกรรมด้วยความโปร่งใสตามนโยบายของรัฐมนตรีว่าการกระทรวงคมนาคม และจะมีการประชุมเพื่อติดตามความคืบหน้าการตรวจสอบข้อเท็จจริงของการเกิดอุบัติเหตุและการแต่งตั้งคณะอนุกรรมการตามข้อเสนอของ วสท. อีกครั้ง ภายในวันที่ 15 สิงหาคม 2565 เพื่อรายงานความคืบหน้าการดำเนินงานให้รัฐมนตรีว่าการกระทรวงคมนาคมทราบต่อไป

ที่มา : https://www.thaigov.go.th/news/contents/details/57592