รัฐบาลไทย-ข่าวทำเนียบรัฐบาล-‘นายก’ ห่วงแรงงานไทย ส่ง ‘รมว.เฮ้ง’ เยี่ยมให้กำลังใจ ขยายตลาดภาคบริการในยูเออี


วันอังคารที่ 7 ธันวาคม 2564
‘นายก’ ห่วงแรงงานไทย ส่ง ‘รมว.เฮ้ง’ เยี่ยมให้กำลังใจ ขยายตลาดภาคบริการในยูเออี
...
เมื่อวันที่ 7 ธันวาคม 2564 เวลา 17.00 น. นายสุชาติ ชมกลิ่น รัฐมนตรีว่าการกระทรวงแรงงาน พบปะนายจ้างและตรวจเยี่ยมแรงงานไทยที่ทำงานด้านบริการ ณ ชั้น 5 โรงแรม Anatara Mangroves ในโอกาสเดินทางเยือนประเทศสหรัฐอาหรับเอมิเรตส์ โดยมี Mr.Khaled Sharabassy, General Manager ให้การต้อนรับ พล.ต.ต.นันทชาติ ศุภมงคล ประจำสำนักเลขาธิการนายกรัฐมนตรี ปฏิบัติหน้าที่ประจำกระทรวงแรงงาน นางเธียรรัตน์ นะวะมะวัฒน์ โฆษกกระทรวงแรงงาน (ฝ่ายการเมือง) นายบุญชอบ สุทธมนัสวงษ์ ปลัดกระทรวงแรงงาน นางปลิดา ร่วมคำ อัครราชทูตที่ปรึกษา (ฝ่ายแรงงาน) พร้อมด้วยผู้บริหารระดับสูงกระทรวงแรงงาน เข้าร่วมด้วย สำหรับแรงงานไทยที่ไปทำงานด้านบริการในโรงแรมดังกล่าว เป็นการจ้างตรงและเดินทางผ่านกรมการจัดหางาน 12 คน อยู่ในส่วนการต้อนรับของโรงแรม 5 คน ร้านอาหารแม่โขง 4 คน และอนันตราสปา 3 คน ปัจจุบันมีความต้องการแรงงานไทยประมาณ 6-8 คน ในส่วนของโรงแรม ร้านอาหารและสปา พร้อมหารือกับผู้ประกอบการเพื่อขยายตลาดแรงงานในภาคบริการด้วย
นายสุชาติ กล่าวว่า รัฐบาลไทยและกระทรวงแรงงานมีความห่วงใยแรงงานไทย แม้ว่าจะเป็นแรงงานไทยที่ทำงานในต่างประเทศก็ตาม แรงงานไทยที่ทำงานในต่างประเทศถือว่ามีความสำคัญ เนื่องจากแต่ละปีมีรายได้ส่งกลับประเทศไทยเพื่อพัฒนาประเทศประมาณปีละ 200,000 ล้านบาท กระทรวงแรงงานได้มีการก่อตั้งสำนักงานแรงงานไทยในต่างประเทศ 12 แห่งทั่วโลก และฝ่ายแรงงาน ณ กรุงอาบูดาบี คือหนึ่งในสำนักงานแรงงานไทยในต่างประเทศ ที่มีหน้าที่ช่วยแรงงานไทยดูแลผลประโยชน์ในการจ้างงาน ป้องกันการถูกเอารัดเอาเปรียบ และช่วยเรียกร้องสิทธิประโยชน์ กรณีลูกจ้างไม่ได้รับความเป็นธรรม
“การเดินทางมาเยี่ยมแรงงานไทยในประเทศสหรัฐอาหรับเอมิเรตส์ในครั้งนี้ เพื่อต้องการพบปะพูดคุยกับแรงงานไทยที่จากบ้านมาทำงานต่างแดน สอบถามสารทุกข์สุกดิบ พร้อมส่งกำลังใจและความห่วงใยจากท่านรองนายก พลเอก ประวิตร วงศ์สุวรรณ รวมถึงท่านนายก พลเอก ประยุทธ์ จันทร์โอชา ที่มีความห่วงใย และกำชับมอบหมายให้มาสอบถามพูดคุยกับทุกท่านด้วยตัวเอง”นายสุชาติ กล่าวในท้ายสุด
นางสาวลลิตา พลอยโต Guest Service Agent หนึ่งในพนักงานต้อนรับส่วนหน้าของโรงแรม Anatara Mangroves ที่เมืองอาบูดาบี สหรัฐอาหรับเอมิเรตส์ กล่าวถึงคนไทยที่สนใจจะเดินทางไปทำงานในต่างประเทศ ขอให้เดินทางไปอย่างถูกต้องตามกฎหมายจะได้รับการคุ้มครอง และขอให้ตั้งใจ ขยันทำงาน เพื่อจะได้นำความรู้ ประสบการณ์ และนำรายได้ไปดูแลครอบครัว
นางสาวผกาวดี น้อยต้อย Guest Service Agent อีกหนึ่งพนักงานต้อนรับส่วนหน้าของ โรงแรม Anatara Mangroves ที่เมืองอาบูดาบี สหรัฐอาหรับเอมิเรตส์ กล่าวถึงคนไทยที่สนใจจะไปทำงานในต่างประเทศ ในปัจจุบันมีหลายวิธีที่จะเดินทางไปอย่างถูกต้อง ซึ่งไม่ได้เป็นเรื่องยาก หากดำเนินการตามขั้นตอนที่ถูกต้องตามกฎหมาย ซึ่งเกิดจากความมุ่งมั่น ตั้งใจที่จะไปทำงานจริง ๆ

ที่มา : https://www.thaigov.go.th/news/contents/details/49217