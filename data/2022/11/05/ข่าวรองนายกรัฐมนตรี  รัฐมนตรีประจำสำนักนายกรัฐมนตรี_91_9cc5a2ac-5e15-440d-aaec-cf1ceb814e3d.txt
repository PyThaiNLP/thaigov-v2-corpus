รัฐบาลไทย-ข่าวทำเนียบรัฐบาล-รองนายกรัฐมนตรีและรมว.สาธารณสุข เปิดโอกาสให้คณะนักธุรกิจภาคการท่องเที่ยวเข้าหารือ รับข้อเสนอเพื่อภาครัฐสนับสนุนการฟื้นตัว พร้อมขอความร่วมมือดำเนินการตามมาตรการเข้ม


วันศุกร์ที่ 28 มกราคม 2565
พิมพ์
รองนายกรัฐมนตรีและรมว.สาธารณสุข เปิดโอกาสให้คณะนักธุรกิจภาคการท่องเที่ยวเข้าหารือ รับข้อเสนอเพื่อภาครัฐสนับสนุนการฟื้นตัว พร้อมขอความร่วมมือดำเนินการตามมาตรการเข้ม
รองนายกรัฐมนตรีและรมว.สาธารณสุข เปิดโอกาสให้คณะนักธุรกิจภาคการท่องเที่ยวเข้าหารือ รับข้อเสนอเพื่อภาครัฐสนับสนุนการฟื้นตัว พร้อมขอความร่วมมือดำเนินการตามมาตรการเข้ม เพื่อสร้างความเชื่อมั่นประชาชนปลอดภัยและเศรษฐกิจฟื้นตัวไปด้วยกัน
วันที่ 28 ม.ค. 65 น.ส.ไตรศุลี ไตรสรณกุล รองโฆษกประจำสำนักนายกรัฐมนตรี กล่าวว่า วันนี้ (28 ม.ค.65) เวลา 14.00 น. นายอนุทิน ชาญวีรกูล รองนายกรัฐมนตรีและรมว.สาธารณสุข ได้เปิดโอกาสให้ นางมาริสา สุโกศล หนุนภักดี รองประธา สภาอุตสาหกรรมท่องเที่ยวแห่งประเทศไทย (สทท.) นำคณะผู้บริหาร สทท. ผู้บริหารสมาคมธุรกิจด้านการท่องเที่ยวในภาคตะวันออก เข้าพบ ณ ห้องประชุม 302 ตึกบัญชาการ ทำเนียบรัฐบาล เพื่อขอบคุณที่รัฐบาลได้ผลักดันให้มีการเปิดรับนักท่องเที่ยวจากต่างประเทศผ่านระบบ Test&Go อีกครั้ง รวมถึงการมีข้อเสนอในประเด็นต่าง ๆ เพื่อให้ภาครัฐให้การสนับสนุนเพื่อฟื้นฟูภาคการท่องเที่ยว
ทั้งนี้ นายอนุทิน ได้รับข้อที่ภาคธุรกิจเสนอเกี่ยวกับการขอยกเว้นภาษีมูลค่าเพิ่ม (VAT) ให้แก่โรงแรมที่ได้ปรับมาเป็น Hospitel เพื่อเป็นการจูงใจและลดภาระให้กับผู้ประกอบการมากขึ้น โดยจะได้นำเรียนหารือกับ พล.อ.ประยุทธ์ จันทร์โอชา นายกรัฐมนตรีและรมว.กลาโหม รวมถึงคณะรัฐมนตรี (ครม.) ถึงมาตรการที่ทางเอกชนเสนอในครั้งนี้และมาตรการอื่น ๆ ต่อไป
พร้อมกันนี้ รองนายกรัฐมนตรีได้กล่าวในการหารือถึงแนวทางของรัฐบาลว่า ขณะนี้ได้อยู่ในทิศทางของการผ่อนคลายมาตรการเพื่อให้เศรษฐกิจทุกด้านรวมถึงการท่องเที่ยวสามารถเดินหน้าต่อไปได้ แต่ประเด็นที่ยังคงให้ความสำคัญมากที่สุดก็คือความปลอดภัยและความเชื่อมั่นของประชาชน ดังนี้ เมื่อรัฐบาลได้ผ่อนคลายมาตรการต่าง ๆ ให้แล้วก็อยากขอให้ผู้ประกอบการร่วมกับรัฐในการควบคุมดูแลนักท่องเที่ยว ดำเนินการคัดกรองตามมาตรการที่เข้มงวด ไม่ให้เกิดการแพร่ระบาดที่มาจากคลัสเตอร์การท่องเที่ยว ซึ่งหากควบคุมได้ดีประชาชนเกิดความเชื่อมั่นทุกอย่างก็จะเดินหน้าไปได้ และภาคธุรกิจการท่องเที่ยว เศรษฐกิจในภาพรวมก็จะกลับมาฟื้นตัวได้เร็วขึ้น
น.ส.ไตรศุลี กล่าวว่า รองนายกรัฐมนตรียังได้ขอให้ผู้ประกอบการได้เข้มงวดในมาตรการ Covid Free Setting ซึ่งเป็นมาตรการสำคัญที่จะสร้างความเชื่อมั่นต่อสถานประกอบการภาคการท่องเที่ยว ส่วนบุคลากรก็ขอให้เข้ารับวัคซีนให้ครบเพราะขณะนี้รัฐบาลโดยกระทรวงสาธารณสุขก็ได้จัดเตรียมวัคซีนไว้ให้เพียงพอแล้ว
นอกจากนี้ รองนายกรัฐมนตรียังได้ฝากให้ผู้ประกอบการพิจารณาถึงแนวทางการปรับเปลี่ยนตลาดมาเน้นนักท่องเที่ยวไทยมากขึ้น เพราะช่วงการแพร่ระบาดของโควิด-19 นี้ ได้ทำให้คนไทยสนใจเที่ยวในประเทศ และได้เกิดแหล่งท่องเที่ยวใหม่ที่น่าสนใจมากมาย ซึ่งการปรับตัวมาเน้นนักท่องเที่ยวในประเทศนี้หากมีโครงการหรือมาตรการใดที่ต้องการให้รัฐช่วยก็พร้อมจะสนับสนุน

ที่มา : https://www.thaigov.go.th/news/contents/details/51020