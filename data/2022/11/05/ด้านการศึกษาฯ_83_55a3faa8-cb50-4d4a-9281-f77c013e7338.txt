รัฐบาลไทย-ข่าวทำเนียบรัฐบาล-“รมว.เอนก” ตรวจเยี่ยมสถาบันการจัดการปัญญาภิวัฒน์ ชี้การเรียนการสอนในรูปแบบ work base education


วันอังคารที่ 2 สิงหาคม 2565
“รมว.เอนก” ตรวจเยี่ยมสถาบันการจัดการปัญญาภิวัฒน์ ชี้การเรียนการสอนในรูปแบบ work base education
“รมว.เอนก” ตรวจเยี่ยมสถาบันการจัดการปัญญาภิวัฒน์ ชี้การเรียนการสอนในรูปแบบ work base education
เมื่อวันที่ 7 กรกฎาคม 2565 ศ.(พิเศษ) ดร.เอนก เหล่าธรรมทัศน์ รัฐมนตรีว่าการกระทรวงการอุดมศึกษา วิทยาศาสตร์ วิจัยและนวัตกรรม (อว.) พร้อมด้วย ดร.พัชรินรุจา จันทโรนานนท์ ที่ปรึกษารัฐมนตรีว่าการกระทรวง อว., ศ.ดร.ศุภชัย ปทุมนากุล รองปลัดกระทรวง อว. และคณะ เข้าตรวจเยี่ยมการจัดการเรียนการสอนในรูปแบบ work based education การเรียนรู้ควบคู่ไปกับการปฏิบัติงานจริง และเยี่ยมชมห้องปฏิบัติการทางด้านวิชาเฉพาะต่างๆ ของสถาบันการจัดการปัญญาภิวัฒน์ โดยมี นายก่อศักดิ์ ไชยรัศมีศักดิ์ ประธานกรรมการบริหาร บริษัท ซีพี ออลล์ จํากัด (มหาชน), รศ.ดร.สมภพ มานะรังสรรค์ อธิการบดีสถาบันการจัดการปัญญาภิวัฒน์ และคณะผู้บริหารสถาบันฯ ร่วมให้การต้อนรับ ณ สถาบันการจัดการปัญญาภิวัฒน์
ศ.(พิเศษ) ดร.เอนก เผยว่า ยินดีเป็นอย่างยิ่งที่ได้มาตรวจเยี่ยมและให้กำลังใจสถาบันการจัดการปัญญาภิวัฒน์ ในยุคที่มาเป็นรัฐมนตรีว่าการกระทรวงการอุดมศึกษาฯ ได้ให้ความสำคัญกับมหาวิทยาลัยเอกชนมากขึ้น เพราะได้เห็นถึงการที่มหาวิทยาลัยเอกชนนั้น ให้การสนับการและช่วยเหลือทางภาครัฐ ทั้งการสร้างสถานที่ให้ผู้คนได้เรียน ฝึกอาชีพและปรับตัวเข้ากับโลกสมัยใหม่ เพราะนับวันความรู้ยิ่งเป็นสิ่งสำคัญที่ไม่ได้เป็นแค่ปัจจัยเสริมแต่เป็นปัจจัยหลัก ซึ่งในวันนี้ถือเป็นวันที่ดี เนื่องจากในช่วงเช้าทางกระทรวง อว. ได้มีการลงนามความร่วมมือกับเครือเจริญโภคภัณฑ์ ในงานวิจัยเชิงลึก 4  เรื่องสำคัญ คือ 1.เนื้อสัตว์ทางเลือก เพื่อตอบโจทย์การบริโภคเนื้อสัตว์ให้กับผู้บริโภคแห่งอนาคต 2.แบตเตอรี่ ชิป และยานยนต์ไฟฟ้า 3.อาหารเป็นยา หรือศาสตร์แห่งอายุวัฒนะ และ 4.การเกษตรแห่งอนาคต
สำหรับสถาบันแห่งนี้ไม่ได้โดดเด่นในเรื่องของการเรียนการสอนเพียงเท่านั้น แต่สิ่งสำคัญที่มากกว่า คือ คณาจารย์ทั้งหลายที่มีความทุ่มเทและให้ความสำคัญกับการเรียนการสอนเป็นหลัก นอกจากการสอนในห้องเรียนแล้วนั้น ยังต้องปรับตัวให้เท่าทันต่อการพัฒนาของนิสิต นักศึกษา ที่ได้รับประสบการณ์จากการฝึกปฏิบัติงานในด้านต่างๆ ที่เพิ่มมากขึ้นกลับมากอีกด้วย ต้องขอชื่นชมและขอบคุณทุกท่านที่ช่วยนำพาการศึกษาให้เติบโตอย่างรวดเร็ว ที่สำคัญในตอนนี้ระบบใหม่ของกระทรวง อว. สามารถนำรูปแบบการเรียนการสอนเช่นนี้ หรือทำวิจัย นวัตกรรมในการเรียนด้านๆ ไปทำการขอตำแหน่งทางวิชาการได้ โดยไม่จำเป็นต้องถอดเป็นตำราก็ได้
โดย นายก่อศักดิ์ กล่าวว่า สถาบันการจัดการปัญญาภิวัฒน์รู้สึกเป็นเกียรติอย่างยิ่งที่ได้ต้อนรับคณะผู้บริหารและคณะทำงานจากกระทรวง อว. ที่ได้มาตรวจเยี่ยมสถาบันฯ และให้คำแนะนำต่อการดำเนินงาน สำหรับการเรียนการสอนในรูปแบบของ work base education คิดว่าหลายๆ สถาบันควรนำไปปรับใช้ เนื่องจากการเรียนการสอนในภาคทฤษฎีเพียงอย่างเดียวอาจไม่สามารถตอบโจทย์ต่อการเปลี่ยนแปลงและวิวัฒนาการของสังคมได้ พร้อมทั้งยินดีให้สถาบันต่างๆ เข้ามาศึกษาดูงานกับสถาบันการจัดการปัญญาภิวัฒน์
ด้าน รศ.ดร.สมภพ กล่าวว่า สถาบันการจัดการปัญญาภิวัฒน์ ความได้เปรียบอย่างหนึ่ง คือ การใช้เครือข่ายในการสร้างความเชื่อมโยงแลกเปลี่ยนความรู้ทางด้านการเรียนการสอน เพราะนอกจากภาคทฤษฎียังต้องมีภาคปฏิบัติควบคู่กันไป ซึ่งเป็นไปในรูปแบบการพึ่งพาซึ่งกันและกัน ระหว่างโลกวิชาการกับโลกของการปฏิบัติงานจริง "การทำงานไม่ใช่เพื่อการเลี้ยงชีพ การทำงานคือความดีงามแห่งชีวิต" นี่คือสิ่งที่ทางสถาบันฯ พยายามบ่มเพาะขึ้นมา

ที่มา : https://www.thaigov.go.th/news/contents/details/57516