รัฐบาลไทย-ข่าวทำเนียบรัฐบาล-ทอท. ชี้แจงข้อวิจารณ์ความล่าช้าในการบริหารจัดการกรณีเครื่องบินลื่นไถลตกรันเวย์


วันพฤหัสบดีที่ 4 สิงหาคม 2565
ทอท. ชี้แจงข้อวิจารณ์ความล่าช้าในการบริหารจัดการกรณีเครื่องบินลื่นไถลตกรันเวย์
ทอท. ยืนยันปฏิบัติตามมาตรฐานความปลอดภัยขององค์กรการบินระหว่างประเทศ
จากกรณี น.อ.อนุดิษฐ์ นาครทรรพ ส.ส.กทม. พรรคเพื่อไทย โพสต์เฟซบุ๊คถึงกรณีเครื่องบินของสายการบินนกแอร์ลื่นไถลตกรันเวย์ ที่มีการปิดสนามบินยาวถึง 5 วัน หลังเกิดเหตุการณ์ ทั้งที่น่าจะจัดการเสร็จภายในคืนเดียว โดยพบว่าเหตุที่ล่าช้าเกิดจากความไม่พร้อมเรื่องอุปกรณ์ของการท่าอากาศยาน กระทั่งต้องไปขอยืมอุปกรณ์จากศูนย์ซ่อมใหญ่ของการบินไทย  เหตุการณ์ดังกล่าวสะท้อนความไม่มีมาตรฐานด้านการบินของไทย โดยเฉพาะมาตรฐานความปลอดภัย ซึ่งอาจทำให้องค์กรการบินระหว่างประเทศ (ICAO) ติดธงแดง จนส่งผลผลกระทบต่อธุรกิจการบินของประเทศนั้น
วันที่ 4 สิงหาคม 2565 นายนิตินัย ศิริสมรรถการ กรรมการผู้อำนวยการใหญ่ บริษัท ท่าอากาศยานไทย จำกัด (มหาชน) กระทรวงคมนาคม ชี้แจง ดังนี้
1. ความล่าช้าการเคลื่อนย้ายอากาศยาน ตามมาตรฐานสากล องค์การการบินพลเรือนระหว่างประเทศ (ICAO) กำหนดไว้ตาม ICAO DOC 9137 part 7 ว่าด้วยการเคลื่อนย้ายอากาศยาน ในบริบทหน้าที่เคลื่อนย้ายอากาศยานไว้ดังนี้ ผู้รับผิดชอบในการเคลื่อนย้ายอากาศยาน full Responsibility กำหนดให้เป็นเจ้าของอากาศยานหรือสายการบินที่มีหน้าที่หลักในการเคลื่อนย้ายโดยท่าอากาศยานจะมาเป็นผู้ประสานงานในเรื่องของการสนับสนุนการเคลื่อนย้ายอากาศยานนั้น ได้กำหนดไว้ใน DOC 9137 ICAO เช่นกัน ในกรณีนี้ผู้รับผิดชอบในการเคลื่อนย้ายอากาศยาน คือสายการบินโดย License Engineer ซึ่งเป็นผู้มีความรู้ความชำนาญเครื่องบินแบบที่เกิดอุบัติเหตุโดยเฉพาะ ซึ่งทราบถึงจุดต่าง ๆ ในการโยง การยึด การยก ในการเคลื่อนย้าย เพื่อไม่ให้เกิดความเสียหายเพิ่มเติม เช่นเดียวกันกับในกรณีนี้ ทางสายการบินได้พิจารณาแล้วว่าอุบัติเหตุครั้งนี้เป็นอุบัติเหตุที่ค่อนข้างมีความซับซ้อน อันแรกคือเครื่องออกนอกทางวิ่ง ข้อ 2 ปีกเอียงและสิ่งสำคัญ Nose Gear ของเครื่องเสียหายหมด ในการพิจารณาความเสียหายนี้ค่อนข้างละเอียดซับซ้อน ในการกู้ ทางสายการบินพิจารณาประสานงานในหน่วยของ Recovery ของสายการบิน TG เข้ามาเป็นผู้เชี่ยวชาญ และมีอุปกรณ์พิเศษในการเคลื่อนย้ายอุปกรณ์พิเศษ เช่น เบาะลม ซึ่งการดำเนินการร่วมกันภายใต้การกำกับดูแลของ License Engineer จะทำตามคู่มือ Aircraft Recovery Manual ของเครื่องบินแบบนั้น ๆ ซึ่งทุกอย่างในการดำเนินการต้องทำอย่างเป็นขั้นตอน และได้ตามมาตรฐานตามที่กำหนดไว้และสิ่งที่สำคัญคือให้มีความปลอดภัย คือสาเหตุสำคัญของเวลาในการกู้อากาศยาน
2. การดำเนินงานสนามบิน ท่าอากาศยานแม่ฟ้าหลวง เชียงราย ได้รับรองการดำเนินงานสนามบินสาธารณะ และหน่วยงานกำกับดูแลในด้านมาตรฐานและในเรื่องของธงแดง ICAO ในการตรวจ ICAO ตรวจรัฐหรือประเทศ ซึ่งองค์ประกอบหนึ่งในการตรวจสนามบินเป็นการตรวจการกำกับดูแลการดำเนินงานของสนามบินว่าได้มาตรฐานหรือไม่และสิ่งสำคัญตรวจเรื่องของ Rescue Fire Fighting และแผนฉุกเฉินซึ่งในการตรวจการดำเนินการทุกอย่างเป็นไปตามมาตรฐานในหัวข้อคะแนนการตรวจต่าง ๆ ใน Website ICAO และสิ่งสำคัญเมื่อท่าอากาศยานเกิดเหตุฉุกเฉินโดยเฉพาะในครั้งนี้ท่าอากาศยานได้ปฏิบัติการตามแผนฉุกเฉินที่ได้รับการรับรองจากรัฐเพื่อให้เกิดความปลอดภัย และการช่วยเหลือกู้ภัยต่อผู้ประสบเหตุ

ที่มา : https://www.thaigov.go.th/news/contents/details/57625