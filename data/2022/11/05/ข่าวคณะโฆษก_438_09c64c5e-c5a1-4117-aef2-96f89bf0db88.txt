รัฐบาลไทย-ข่าวทำเนียบรัฐบาล-โฆษกรัฐบาลเผยบอร์ด SME เห็นชอบแผนการส่งเสริม SME ฉบับที่ 5 ช่วยเหลือ SME ตรงตามศักยภาพแต่ละกลุ่ม เร่งฟื้นฟู SME ที่ประสบปัญหาให้กลับมาฟื้นตัวอย่างเข้มแข็ง


วันพุธที่ 3 พฤศจิกายน 2564
พิมพ์
โฆษกรัฐบาลเผยบอร์ด SME เห็นชอบแผนการส่งเสริม SME ฉบับที่ 5   ช่วยเหลือ SME ตรงตามศักยภาพแต่ละกลุ่ม  เร่งฟื้นฟู SME ที่ประสบปัญหาให้กลับมาฟื้นตัวอย่างเข้มแข็ง
โฆษกรัฐบาลเผยบอร์ด SME เห็นชอบแผนการส่งเสริม SME ฉบับที่ 5   ช่วยเหลือ SME ตรงตามศักยภาพแต่ละกลุ่ม  เร่งฟื้นฟู SME ที่ประสบปัญหาให้กลับมาฟื้นตัวอย่างเข้มแข็ง
นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า วันนี้ (3 พ.ย.64) เวลา 13.30 น. พลเอก ประยุทธ์ จันทร์โอชา  นายกรัฐมนตรีและรัฐมนตรีว่าการกระทรวงกลาโหม มอบหมายให้นายสุพัฒนพงษ์ พันธ์มีเชาว์ รองนายกรัฐมนตรีและรัฐมนตรีว่าการกระทรวงพลังงาน เป็นประธานการประชุมคณะกรรมการส่งเสริมวิสาหกิจขนาดกลางและขนาดย่อม ครั้งที่ 5/2564 (ผ่านระบบ Video Conference) ณ ห้องรับรอง 2 ชั้น 25 อาคาร B ศูนย์ Energy Complex กระทรวงพลังงาน ถนนวิภาวดีรังสิต เขตจตุจักร กรุงเทพฯ โดยที่ประชุมได้มีการพิจารณาประเด็นสำคัญสรุป ดังนี้
ที่ประชุมมีมติเห็นชอบร่างแผนส่งเสริมวิสาหกิจขนาดกลางและขนาดย่อม ฉบับที่ 5 (พ.ศ. 2566 – 2570) เพื่อนำเสอคณะรัฐมนตรีพิจารณาต่อไป และนำไปสู่แผนปฏิบัติการส่งเสริม SME ให้เกิดผลเป็นรูปธรรมตามเป้าหมายที่กำหนดไว้  โดยร่างแผนส่งเสริม SME ฉบับที่ 5  มีความสอดคล้องกับยุทธศาสตร์ชาติ 20 ปี แผนแม่บทภายใต้ยุทธศาสตร์ชาติ และร่างแผนพัฒนาเศรษฐกิจและสังคมแห่งชาติ ฉบับที่ 13 (พ.ศ. 2566 - 2570) หมุดหมายที่ 7 ไทยมี SME ที่เข้มแข็งมีศักภาพสูงและสามารถแข่งขันได้ รวมทั้งเป็นไปตามนโยบายนายกรัฐมตรี ที่ให้ความสำคัญกับการจัดกลุ่ม SME ตามศักยภาพ/ปัญหา (กำหนด Segment) เพื่อให้ความช่วยเหลือที่เหมาะสมกับแต่ละกลุ่ม ทั้งกลุ่ม Startup กลุ่มที่รายได้พออยู่ได้ ยังสามารถจ้างงานได้อยู่ กลุ่มที่เข้มแข็งและมีรายได้ดีอยู่ กลุ่มที่ขาดทุนต่อเนื่อง มีหนี้สิน (ไม่ใช่จากสถานการณ์โควิด-19) กลุ่มธุรกิจดั้งเดิมที่ขายได้ไปเรื่อย ๆ เช่น ธุรกิจในครัวเรือน ครอบคลุมถึงกลุ่มผู้สูงอายุพึ่งพาตนเองได้  และเกษตรกรปรับไปสู่ธุรกิจ ตลอดจนให้ความสำคัญกับเรื่องการพัฒนานวัตกรรม เพื่อพัฒนาผลิตภัณฑ์ใหม่ ๆ นอกจากนี้แผนดังกล่าวยังมุ่งเร่งฟื้นฟู SME ที่ประสบปัญหาให้ฟื้นตัวอย่างเข้มแข็ง ช่วยทุกกลุ่ม SME ทุกรายมีส่วนร่วมของการเติบโต ขยับขนาดการเติบโตของธุรกิจ ยกระดับกลุ่มศักยภาพสู่สากล และเน้นช่วย SME ในระบบ ควบคู่จูงใจ SME ที่อยู่นอกระบบให้เข้ามาในระบบด้วย
โฆษกประจำสำนักนายกรัฐมนตรี กล่าวว่า ที่ประชุมได้ให้ข้อเสนอแนะให้เน้นปรับปรุงข้อมูลเกี่ยวกับสถาบันการเงินและธนาคารที่ให้การสนับสนุนเงินทุนและสินเชื่อผู้ประกอบการ SME ให้เป็นปัจจุบันเพื่อนำไปประกอบการพิจารณาบริหารดำเนินการในการช่วยเหลือ SME ได้เข้าถึงแหล่งเงินทุนเพื่อสามารถฟื้นฟูธุรกิจ SME ภายใต้สถานการณ์การแพร่ระบาดของโรคโควิด-19 และนำไปต่อยอดธุรกิจรับการเปลี่ยนแปลงก้าวสู่ชีวิติวิถีใหม่อย่างยั่งยืนตามนโยบายรัฐบาลด้วย
------------------------------------
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/47777