รัฐบาลไทย-ข่าวทำเนียบรัฐบาล-ดีอีเอส เผยพฤติกรรมปชช.สนใจข่าวปลอมที่เป็นเรื่องใกล้ตัว-ข่าวประเด็นร้อน


วันศุกร์ที่ 3 กันยายน 2564
ดีอีเอส เผยพฤติกรรมปชช.สนใจข่าวปลอมที่เป็นเรื่องใกล้ตัว-ข่าวประเด็นร้อน
ดีอีเอส เผยพฤติกรรมปชช.สนใจข่าวปลอมที่เป็นเรื่องใกล้ตัว-ข่าวประเด็นร้อน
“นพวรรณ” โฆษกดีอีเอสฝ่ายการเมือง สรุปสถานการณ์ข่าวปลอมรอบสัปดาห์ ส่องพฤติกรรรมผู้บริโภคสื่อผ่านการมีส่วนร่วมในหน้าเพจศูนย์ต่อต้านข่าวปลอม พบคนไทยสนใจเป็นพิเศษกับข่าวที่เป็นเรื่องใกล้ตัว เศรษฐกิจปากท้องและข่าวประเด็นร้อนในสังคม
นางสาวนพวรรณ หัวใจมั่น โฆษกกระทรวงดิจิทัลเพื่อเศรษฐกิจและสังคมฝ่ายการเมือง (ดีอีเอส) กล่าวว่า สรุปผลการมอนิเตอร์ และรับแจ้งข่าวปลอม ระหว่างวันที่ 27 ส.ค. – 2 ก.ย. 64 โดยศูนย์ต่อต้านข่าวปลอม จำนวนข้อความที่เข้ามา 11,513,581 ข้อความ หลังจากคัดกรองพบมีข้อความที่เข้าเกณฑ์ต้องดำเนินการตรวจสอบ 189 ข้อความ รวมจำนวนเรื่องที่ต้องตรวจสอบ 110 เรื่อง โดยจำนวน 67 เรื่องเป็นประเด็นเกี่ยวกับโควิด-19
ด้านภาพรวมของจำนวนข่าว 110 เรื่องที่เข้าเกณฑ์ตรวจสอบของรอบสัปดาห์ที่ผ่านมา พบการเผยแพร่ข่าวปลอม/ข่าวบิดเบือนในหมวดหมู่ข่าวกลุ่มนโยบายรัฐ/ข่าวสารทางราชการเพิ่มขี้นมาอยู่ที่อันดับ 1 จำนวน 59 เรื่องขณะที่ กลุ่มสุขภาพขยับลงไปอยู่อันดับ 2 จำนวน 47 เรื่อง ตามมาด้วยกลุ่มภัยพิบัติ และกลุ่มเศรษฐกิจ อย่างละ  2 เรื่อง อย่างไรก็ตาม เมื่อดูจากการมีส่วนร่วม (Engagement) ของประชาชน ผ่านเพจเฟซบุ๊กของศูนย์ต่อต้านข่าวปลอมที่เป็นหนึ่งในช่องทางเผยแพร่ข้อมูลที่ถูกต้อง พบว่า ประชาชนจะให้ความสนใจเป็นพิเศษกับข่าวที่เป็นเรื่องใกล้ตัวและเศรษฐกิจปากท้อง รวมทั้งข่าวที่กำลังเป็นประเด็นร้อนในสังคม
โดยข่าวปลอมที่ได้รับความสนใจ 3 อันดับแรกในรอบสัปดาห์ล่าสุดนี้  ได้แก่  อันดับ 1 เรื่องเบอร์อันตรายห้ามรับสาย หากรับสายเงินหายหมดทั้งบัญชี อันดับที่ 2 เรื่องหมวดยิ้ม ทศพร แก้วเกิด ผู้กู้ข้อมูลกล้องวงจรปิดคดีอดีตผกก. โจ้ จมน้ำเสียชีวิตแล้ว และอันดับ 3 เรื่องหากผู้อื่นรู้เบอร์มือถือที่ผูกพร้อมเพย์ ทำให้รู้ยอดเงินในธนาคารได้
“อยากขอความร่วมมือจากประชาชนในการแก้ปัญหาข่าวปลอม เมื่อได้รับข่าวสารข้อมูลผ่านโซเชียล ควรตรวจสอบให้รอบด้าน เลือกเชื่อ เลือกแชร์ และสามารถติดตามและแจ้งเบาะแสข่าวปลอม ได้ผ่านช่องทางต่างๆ ของศูนย์ต่อต้านข่าวปลอม ดังนี้ ไลน์ @antifakenewscenter  เว็บไซต์ https://www.antifakenewscenter.com/ ทวิตเตอร์https://twitter.com/AFNCThailand
เฟซบุ๊ก Anti-Fake News Center Thailand และช่องทางโทรศัพท์โทรสายด่วน GCC 1111 ต่อ 87” นางสาวนพวรรณกล่าว
**********

ที่มา : https://www.thaigov.go.th/news/contents/details/45519