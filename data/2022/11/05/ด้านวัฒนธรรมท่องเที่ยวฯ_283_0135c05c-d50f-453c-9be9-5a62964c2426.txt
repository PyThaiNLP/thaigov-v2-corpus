รัฐบาลไทย-ข่าวทำเนียบรัฐบาล-วธ.จัดการแสดงโขนรามเกียรติ์ ชุด ลักษมีสีดา สนองพระราชดำริสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง หนุนคนรุ่นใหม่สืบสานมรดกวัฒนธรรมของมนุษยชาติ


วันศุกร์ที่ 17 ธันวาคม 2564
วธ.จัดการแสดงโขนรามเกียรติ์ ชุด ลักษมีสีดา สนองพระราชดำริสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง หนุนคนรุ่นใหม่สืบสานมรดกวัฒนธรรมของมนุษยชาติ
วธ.จัดการแสดงโขนรามเกียรติ์ ชุด ลักษมีสีดา สนองพระราชดำริสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง หนุนคนรุ่นใหม่สืบสานมรดกวัฒนธรรมของมนุษยชาติ
วธ.จัดการแสดงโขนรามเกียรติ์ ชุด ลักษมีสีดา สนองพระราชดำริสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง หนุนคนรุ่นใหม่สืบสานมรดกวัฒนธรรมของมนุษยชาติ
เมื่อวันที่ ๑๖ ธันวาคม ๒๕๖๔ นายอิทธิพล คุณปลื้ม รัฐมนตรีว่าการกระทรวงวัฒนธรรม เป็นประธานแถลงข่าวการจัดโครงการเผยแพร่ศิลปวัฒนธรรมทั่วทิศแผ่นดินไทย การแสดงโขนเรื่อง รามเกียรติ์ ชุด ลักษมีสีดา ตั้งแต่เดือนธันวาคม ๒๕๖๔ - กันยายน ๒๕๖๕ ใน ๔ ภูมิภาค ได้แก่ ภาคกลาง ภาคเหนือ ภาคใต้ และภาคตะวันออกเฉียงเหนือ โดยมีนายกิตติพันธ์ พานสุวรรณ อธิบดีกรมศิลปากร  นางนิภา โสภาสัมฤทธิ์ อธิการบดีสถาบันบัณฑิตพัฒนศิลป์ ผู้บริหาร ศิลปินแห่งชาติ สาขาศิลปะการแสดง และผู้แทนหน่วยงานที่เกี่ยวข้อง เข้าร่วม ณ บริเวณหน้าพระอุโบสถบวรสถานสุทธาวาส (วัดพระแก้ววังหน้า) สถาบันบัณฑิตพัฒนศิลป์ กรุงเทพฯ
นายอิทธิพล กล่าวว่า กระทรวงวัฒนธรรม (วธ.) มีนโยบายในการสืบสาน รักษา ต่อยอดงานศิลปวัฒธรรมของชาติให้คงอยู่อย่างยั่งยืน โดยเฉพาะการอนุรักษ์ ส่งเสริม ฟื้นฟู สืบสานและพัฒนาการแสดงโขนในทุกมิติ เพื่อสนองพระราชดำริในสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง และส่งเสริมความเป็นไทยที่มีศักยภาพด้านศิลปะการแสดง โดยนำทุนทางวัฒนธรรมมาต่อยอดสร้างสรรค์เพื่อเพิ่มคุณค่าและมูลค่าทางเศรษฐกิจ
รัฐมนตรีว่าการกระทรวงวัฒนธรรม กล่าวอีกว่า วธ.โดยสถาบันบัณฑิตพัฒนศิลป์ (สบศ.) จึงจัดโครงการเผยแพร่ศิลปวัฒนธรรมทั่วทิศแผ่นดินไทย การแสดงโขน เรื่องรามเกียรติ์ ชุด ลักษมีสีดา ตั้งแต่เดือนธันวาคม 2564 - กันยายน 2565 จำนวน 14 ครั้งใน 4 ภูมิภาค ได้แก่ ภาคกลาง เช่น งานยอยศยิ่งฟ้าอยุธยามรดกโลก วันที่ 18 ธันวาคม 2564 ณ ลานวัฒนธรรม หน้าพระบรมราชานุสาวรีย์สมเด็จพระรามาธิบดีที่ 1 (พระเจ้าอู่ทอง)  จ.พระนครศรีอยุธยา งานวันสมเด็จพระนางเจ้ารำไพพรรณี วันที่ 20 ธันวาคม 2564  ณ มหาวิทยาลัยราชภัฏรำไพพรรณี จ.จันทบุรี งานเที่ยวทั่วไทย สไตล์พรีเมี่ยม ครั้งที่ 27 วันที่  23 ธันวาคม 2564 ณ ศูนย์การค้าไอคอนสยาม ชั้น 7 ทรูไอคอนฮอลล์ กรุงเทพฯ  ภาคเหนือ เช่น งานฤดูหนาว วันที่ 26 ธันวาคม 2564  ณ อนุสาวรีย์สามกษัตริย์  จ.เชียงใหม่  ภาคใต้ อาทิ งานวันอนุรักษ์มรดกไทย ณ วังเก่า - วังใหม่ จ.พัทลุงในวันที่ 2 เมษายน 2565 และภาคตะวันออกเฉียงเหนือ
นายอิทธิพล กล่าวด้วยว่า โครงการเผยแพร่ศิลปวัฒนธรรมทั่วทิศแผ่นดินไทย การแสดงโขนเรื่อง รามเกียรติ์ ชุด ลักษมีสีดา เพื่ออนุรักษ์การแสดงโขนให้ได้รับการสืบทอดไปสู่ชนรุ่นหลัง เพื่อสนองพระราชดำริในสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง อีกทั้งในปี 2561 องค์การการศึกษาวิทยาศาสตร์และวัฒนธรรมแห่งสหประชาชาติ (ยูเนสโก) ประกาศขึ้นบัญชี “Khon, masked dance drama in Thailand” หรือการแสดงโขนในประเทศไทย เป็นมรดกวัฒนธรรมที่จับต้องไม่ได้ของมนุษยชาติ อันเป็นเอกลักษณ์ของชาติไทย รวมทั้งเพื่อปลูกฝังจิตสำนึกให้แก่เด็ก เยาวชนและประชาชนได้ตระหนักถึงคุณค่าและความสำคัญในการมีส่วนร่วมอนุรักษ์ และเผยแพร่มรดกทางศิลปวัฒนธรรมไทยของชาติให้คงอยู่อย่างยั่งยืน โดยการจัดงานในครั้งนี้ได้ดำเนินการตามมาตรการการป้องกันการแพร่ระบาดของโรคติดเชื้อไวรัสโคโรนา 2019 (โควิด-19) อย่างเคร่งครัด ดูรายละเอียดเพิ่มเติมได้ที่เว็บไซต์ www.dpi.ac.th หรือ สายด่วนวัฒนธรรม 1765

ที่มา : https://www.thaigov.go.th/news/contents/details/49558