รัฐบาลไทย-ข่าวทำเนียบรัฐบาล-รมต.อนุชา รับมอบหนังสือสภาสื่อออนไลน์ จี้ตรวจสอบหมอปลาให้ร้ายหลวงปู่แสง ทำวงการสงฆ์เสื่อมเสีย


วันพุธที่ 25 พฤษภาคม 2565
พิมพ์
รมต.อนุชา รับมอบหนังสือสภาสื่อออนไลน์ จี้ตรวจสอบหมอปลาให้ร้ายหลวงปู่แสง ทำวงการสงฆ์เสื่อมเสีย
รมต.อนุชา รับมอบหนังสือสภาสื่อออนไลน์ จี้ตรวจสอบหมอปลาให้ร้ายหลวงปู่แสง ทำวงการสงฆ์เสื่อมเสีย
วันนี้ (25 พฤษภาคม 2565) เวลา 15.00 น. ณ อาคารรัฐสภา  นายอนุชา นาคาศัย รัฐมนตรีประจำสำนักนายกรัฐมนตรี  รับมอบหนังสือจากสภาสื่อออนไลน์เพื่อความยุติธรรมไทย นำโดย นายกริช พลเดชวิสัย เลขาธิการสภาสื่อออนไลน์เพื่อความยุติธรรมไทย ขอให้ช่วยตรวจสอบกรณี นายจีรพันธ์ เพชรขาว หรือหมอปลาและพวก กระทำการไม่เหมาะสม บุกเข้าไปภายในที่พักสงฆ์ดงสว่างธรรม ต.โคกนาโก อ.ป่าติ้ว จ.ยโสธร ใช้ถ้อยคำไม่สุภาพให้ร้ายหลวงปู่แสง ญาณวโร และสร้างพยานหลักฐานเท็จ  โดยมีนายอนุชา น้อยวงษ์ สมาชิกสภาผู้แทนราษฎรจังหวัดพิษณุโลก นายชูศักดิ์ คีรีมาศทอง สมาชิกสภาผู้แทนราษฎรจังหวัดสุโขทัย และนายภูดิท อินสุวรรณ์  สมาชิกสภาผู้แทนราษฎรจังหวัดพิจิตร เข้าร่วม
จากกรณีดังกล่าวสภาสื่อออนไลน์เพื่อความยุติธรรมไทย พร้อมด้วยเครือข่าย 67 แห่ง มีความเห็นว่ากรณีที่หมอปลาและพวกได้กระทำไป ส่งผลกระทบต่อความเชื่อมั่นและศรัทธาต่อพระพุทธศาสนา สร้างความเสื่อมเสียและก่อให้เกิดความแตกแยกในสังคม จึงเป็นสาเหตุให้มีการรวมกลุ่มกันเพื่อยื่นหนังสือต่อรัฐมนตรีประจำสำนักนายกรัฐมนตรี ในฐานะที่กำกับดูแลสำนักงานพระพุทธศาสนาแห่งชาติ โดยขอให้เร่งดำเนินการตรวจสอบกรณีดังกล่าวโดยด่วน
รัฐมนตรีประจำสำนักนายกรัฐมนตรี กล่าวยืนยันต่อกรณีดังกล่าวว่า  ได้มอบหมายให้สำนักงานพระพุทธศาสนาแห่งชาติดำเนินคดีตามกฎหมายต่อไป พร้อมกล่าวขอบคุณเครือข่ายภาคประชาชนที่มีความห่วงใยและร่วมกันทำนุบำรุงพระพุทธศาสนา ซึ่งเป็นศาสนาหลักของประเทศ ภายหลังเกิดเหตุการดังกล่าว ตนในฐานะที่กำกับดูแลสำนักงานพระพุทธศาสนาแห่งชาติ ได้มีการหารือคณะผู้บริหารทั้งส่วนกลางและส่วนภูมิภาค โดยกำชับให้พื้นที่ประสานความร่วมมือกับพระสังฆาธิการในพื้นที่ปกครองคณะสงฆ์ (เจ้าคณะตำบล เจ้าคณะอำเภอ เจ้าคณะจังหวัด) อย่างใกล้ชิด เพื่อสอดส่องดูแลบุคคลที่อาจเป็นภัยหรือสร้างความเสื่อมเสียต่อพระพุทธศาสนา ขณะที่ในวงการสงฆ์เองก็ได้มีบทบัญญัติพระวินัยของคณะสงฆ์อย่างชัดเจน ซึ่งหากพระสงฆ์กระทำผิดหรือไม่เหมาะสมอย่างหนึ่งอย่างใด จะเป็นไปตามกฎเกณฑ์ที่คณะสงฆ์ได้กำหนดและได้ระบุบทลงโทษไว้ ตามที่มีการถือปฏิบัติมากว่า 2,500 ปี  ในส่วนของการกระทำที่มีการกล่าวหาหรือประจานคณะสงฆ์นั้น เป็นสิ่งที่ไม่ควรปฏิบัติอย่างยิ่ง โดยอาจทำให้สังคมเกิดความเข้าใจผิด และทำให้ภาพลักษณ์ของพระพุทธศาสนาเสียหาย
รัฐมนตรีประจำสำนักนายกรัฐมนตรี กล่าวเพิ่มเติมว่า หากพี่น้องประชาชนท่านใดพบเห็นการกระทำดังเช่นกรณีของหมอปลา  ขอให้แจ้งมายังสำนักงานพระพุทธศาสนาแห่งชาติ พร้อมขอให้ชาวพุทธร่วมกันทำนุบำรุงพระพุทธศาสนา  ไม่ให้กลุ่มผู้ไม่หวังดียุแยงให้เกิดความเสื่อมเสียเช่นนี้อีก
..................

ที่มา : https://www.thaigov.go.th/news/contents/details/55007