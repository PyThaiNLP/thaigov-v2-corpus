รัฐบาลไทย-ข่าวทำเนียบรัฐบาล-โฆษกรัฐบาลสวน “พิธา” มือไม่พายอย่าเอาเท้าราน้ำจ้องดิสเครดิตรัฐบาลรายวัน ลั่นไม่ใช่อยู่จนถึงจบเอเปค แต่อาจได้อยู่จนครบเทอม เพราะฝ่ายค้านไม่รู้จักทำหน้าที่ตัวเอง


วันอาทิตย์ที่ 20 มีนาคม 2565
พิมพ์
โฆษกรัฐบาลสวน “พิธา” มือไม่พายอย่าเอาเท้าราน้ำจ้องดิสเครดิตรัฐบาลรายวัน ลั่นไม่ใช่อยู่จนถึงจบเอเปค แต่อาจได้อยู่จนครบเทอม  เพราะฝ่ายค้านไม่รู้จักทำหน้าที่ตัวเอง
โฆษกรัฐบาลสวน “พิธา” มือไม่พายอย่าเอาเท้าราน้ำจ้องดิสเครดิตรัฐบาลรายวัน ลั่นไม่ใช่อยู่จนถึงจบเอเปค แต่อาจได้อยู่จนครบเทอม  เพราะฝ่ายค้านไม่รู้จักทำหน้าที่ตัวเอง
วันที่ 20 มีนาคม 2565 นายธนกร วังบุญคงชนะ โฆษกประจำสำนักนายกรัฐมนตรี กล่าวถึงกรณีที่นายพิธา ลิ้มเจริญรัตน์ ส.ส.บัญชีรายชื่อ และหัวหน้าพรรคก้าวไกล ระบุว่า การที่ พล.อ.ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ร่วมงานเลี้ยงพรรคร่วมรัฐบาล เป็นกระบวนการสร้างความมั่นใจของรัฐบาล แต่ประชาชนไม่มั่นใจในเสถียรภาพของรัฐบาลว่า คนที่ไม่มั่นใจในเสถียรภาพของรัฐบาลคงไม่ใช่ประชาชนอย่างที่นายพิธากล่าวอ้าง แต่น่าจะเป็นความหวังลม ๆ แล้ง ๆ ของฝ่ายค้านที่อยากจะให้เป็นอย่างนั้นมากกว่า เพราะที่ผ่านมาจากการที่ตนได้ลงพื้นที่ในหลายจังหวัดนั้น ประชาชนต่างให้กำลังใจนายกฯ และอยากให้สานต่อนโยบายของรัฐบาลต่อไป ทั้งนี้ การออกมาดิสเครดิตรายวันของฝ่ายค้านไม่ได้ช่วยให้ปัญหาของประชาชนหายไป ตรงกันข้าม ยิ่งสร้างความสับสนให้กับประชาชนมากขึ้นไปอีก ดังนั้น หากนายพิธามือไม่พายก็อย่าเอาเท้าราน้ำ
ส่วนกรณีที่นายพิธาระบุว่า เป็นเรื่องยากที่รัฐบาลจะอยู่ถึงการประชุมเอเปค เพราะรัฐบาลไม่มีเสถียรภาพนั้น ยืนยันว่าไม่ใช่แค่รัฐบาลจะอยู่ถึงการประชุมเอเปคเท่านั้น แต่หากฝ่ายค้านยังไม่รู้จักหน้าที่ตัวเอง ยังแยกแยะไม่ออกว่าเรื่องไหนควรทำหน้าที่ในสภาฯ เรื่องไหนที่ไม่ควรออกไปผสมโรงกับม็อบบนท้องถนน มีแต่จะยิ่งส่งเสริมให้รัฐบาลอยู่จนครบเทอม ทั้งนี้ หากนายพิธายังไม่รีบปรับเปลี่ยนวิธีการทำงาน ยังเน้นการอภิปรายในสภาฯ แบบเสียดสี สาดโคลน มากกว่าคุณภาพของเนื้อหาในการอภิปราย ยังคงหลอกตัวเองว่ามีหมัดเด็ดแบบพร่ำเพรื่ออยู่เรื่อย ๆ ระวังกระแสสังคมจะทนไม่ไหว สุดท้ายแม้แต่จะรักษาเก้าอี้ตัวเองไว้ในการเลือกตั้งสมัยหน้าก็อาจจะทำไม่ได้ด้วยซ้ำ เพราะประชาชนคงรู้สึกว่าไม่รู้จะเลือกเข้ามาทำไม

ที่มา : https://www.thaigov.go.th/news/contents/details/52739