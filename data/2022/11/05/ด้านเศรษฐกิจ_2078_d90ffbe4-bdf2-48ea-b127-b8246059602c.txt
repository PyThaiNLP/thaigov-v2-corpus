รัฐบาลไทย-ข่าวทำเนียบรัฐบาล-กรมทางหลวงชนบทเดินหน้าพัฒนาระบบติดตามความก้าวหน้าโครงการขนาดใหญ่ ยกระดับประสิทธิภาพการบริหารจัดการความปลอดภัยในสายทาง ตามนโยบายของรัฐมนตรีว่าการกระทรวงคมนาคม


วันพฤหัสบดีที่ 2 ธันวาคม 2564
กรมทางหลวงชนบทเดินหน้าพัฒนาระบบติดตามความก้าวหน้าโครงการขนาดใหญ่ ยกระดับประสิทธิภาพการบริหารจัดการความปลอดภัยในสายทาง ตามนโยบายของรัฐมนตรีว่าการกระทรวงคมนาคม
ลดผลกระทบจากการก่อสร้างและมุ่งพัฒนาประสิทธิภาพการบริหารจัดการระบบคมนาคมให้มีความสะดวกรวดเร็วและปลอดภัย
กรมทางหลวงชนบท (ทช.) กระทรวงคมนาคม ดำเนินการพัฒนาระบบติดตามความก้าวหน้าโครงการขนาดใหญ่ ยกระดับประสิทธิภาพการบริหารจัดการความปลอดภัยในสายทาง พร้อมประเมินติดตามสภาพการจราจรและผลกระทบต่อสิ่งแวดล้อมบริเวณพื้นที่ก่อสร้าง ตามนโยบายของนายศักดิ์สยาม ชิดชอบ รัฐมนตรีว่าการกระทรวงคมนาคม ในการลดผลกระทบจากการก่อสร้างและมุ่งพัฒนาประสิทธิภาพการบริหารจัดการระบบคมนาคมให้มีความสะดวกรวดเร็วและปลอดภัยให้กับประชาชนผู้ใช้เส้นทาง
นายอภิรัฐ ไชยวงศ์น้อย อธิบดีกรมทางหลวงชนบท เปิดเผยว่า เนื่องจาก ทช. มีโครงการก่อสร้างขนาดใหญ่หลายโครงการที่ใช้ระยะเวลาในการก่อสร้างและมีแนวโน้มที่อาจส่งผลกระทบต่อการจราจรและพื้นที่โดยรอบ กระทรวงคมนาคมจึงได้มีนโยบายให้ ทช. บริหารจัดการจราจรในงานก่อสร้างโดยเฉพาะอย่างยิ่ง ในช่วงระหว่างดำเนินการก่อสร้าง เพื่อให้การดำเนินงานเป็นไปตามแผนอย่างมีประสิทธิภาพ ลดผลกระทบด้านการจราจร สังคม และสิ่งแวดล้อม ดังนั้น ทช. จึงได้พัฒนาระบบติดตามโครงการขนาดใหญ่โดยมีเป้าหมายในการติดตามประเมินความก้าวหน้าผลการก่อสร้าง สภาพการจราจร ประเมินความเสี่ยงของอุบัติเหตุและผลกระทบต่อสิ่งแวดล้อม ด้วยการจัดเก็บข้อมูลผ่านเครื่องมืออัตโนมัติที่ติดตั้งในพื้นที่ก่อสร้าง เช่น กล้องวงจรปิด CCTV อุปกรณ์ตรวจวัดสิ่งแวดล้อมและสภาพอากาศ เป็นต้น โดยข้อมูลต่าง ๆ จะถูกส่งไปยังระบบวิเคราะห์และประมวลผลข้อมูลด้วยระบบปัญญาประดิษฐ์ (AI) แบบ Real Time ซึ่งผู้รับผิดชอบโครงการ และเจ้าหน้าที่สามารถติดตามความก้าวหน้าของโครงการ ดำเนินการป้องกันแก้ไขปัญหาที่อาจเกิดขึ้นในบริเวณการก่อสร้างได้อย่างรวดเร็วผ่านทางคอมพิวเตอร์พกพาหรือสมาร์ตโฟน จากการเปรียบเทียบสภาพการจราจรสภาพอากาศบริเวณโครงการทั้งก่อนดำเนินการและระหว่างดำเนินการได้อย่างต่อเนื่อง
ทั้งนี้ ทช. ได้พิจารณาคัดเลือกโครงการนำร่องในปีงบประมาณ 2564 จำนวน 3 โครงการ ซึ่งมีปริมาณการจราจรสูง ได้แก่ โครงการขยายถนนชัยพฤกษ์ จังหวัดนนทบุรี โครงการก่อสร้างถนนทางหลวงชนบทสาย สป.4002 แยก ทล.3344 - บ้านบางพลีใหญ่ อำเภอเมือง และบางพลี จังหวัดสมุทรปราการ และโครงการก่อสร้างถนนทางหลวงชนบทสาย ปท.3004 แยก ทล.305 - บ้านลำลูกกา อำเภอธัญบุรี และลำลูกกา จังหวัดปทุมธานี และปัจจุบันอยู่ระหว่างการขยายผลการติดตั้งอุปกรณ์ไปยังโครงการในปีงบประมาณ 2565 ได้แก่ โครงการก่อสร้างถนนสายเชื่อมศูนย์ซ่อมอากาศยาน - ศูนย์กลางการค้าส่งชายแดนบริเวณสะพานมิตรภาพแห่งที่ 3 - ถนนเชื่อมแผ่นดินหมายเลข 212 อำเภออุเทน จังหวัดนครพนม และโครงการก่อสร้างสะพานเหล็กข้ามคลองมหาสวัสดิ์ จังหวัดนนทบุรี

ที่มา : https://www.thaigov.go.th/news/contents/details/49000