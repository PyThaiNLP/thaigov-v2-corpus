รัฐบาลไทย-ข่าวทำเนียบรัฐบาล-ขสมก. ปรับเปลี่ยนเวลาให้บริการรถโดยสารประจำทาง เพื่อให้สอดคล้องกับมติที่ประชุม ศบค.


วันพฤหัสบดีที่ 30 กันยายน 2564
ขสมก. ปรับเปลี่ยนเวลาให้บริการรถโดยสารประจำทาง เพื่อให้สอดคล้องกับมติที่ประชุม ศบค.
เป็นให้บริการ เวลา 05.00 - 22.00 น. (เวลา 22.00 น. คือ เวลาที่รถโดยสารคันสุดท้าย ออกจากท่าปลายทาง) ตั้งแต่วันที่ 1 ตุลาคม 2564 เป็นต้นไป
องค์การขนส่งมวลชนกรุงเทพ (ขสมก.) กระทรวงคมนาคม ปรับเปลี่ยนเวลาให้บริการรถโดยสารประจำทาง จากเดิมให้บริการ เวลา 05.00 - 21.00 น. (เวลา 21.00 น. คือ เวลาที่รถโดยสารคันสุดท้าย ออกจากท่าปลายทาง) เป็นให้บริการ เวลา 05.00 - 22.00 น. (เวลา 22.00 น. คือ เวลาที่รถโดยสารคันสุดท้าย ออกจากท่าปลายทาง) ตั้งแต่วันที่ 1 ตุลาคม 2564 เป็นต้นไป เพื่อให้สอดคล้องกับมติที่ประชุมศูนย์บริหารสถานการณ์การแพร่ระบาดของโรคติดเชื้อไวรัสโคโรนา 2019 (ศบค.)
นางพนิดา ทองสุข รองผู้อำนวยการฝ่ายบริหาร รักษาการแทน ผู้อำนวยการองค์การขนส่งมวลชนกรุงเทพ เปิดเผยว่า ตามมติที่ประชุม ศบค. เมื่อวันที่ 27 กันยายน 2564 เห็นชอบให้มีการลดระยะเวลา การห้ามออกนอกเคหสถาน จากเดิม เวลา 21.00 - 04.00 น. ปรับลดลงเป็นเวลา 22.00 - 04.00 น. และอนุญาตให้ห้างสรรพสินค้า เปิดกิจการได้ถึง เวลา 21.00 น. ตั้งแต่วันที่ 1 ตุลาคม 2564 เป็นต้นไป ขสมก. จึงจัดแผนการเดินรถโดยสาร ให้สอดคล้องกับมติที่ประชุม ศบค. โดยมีรายละเอียด ดังนี้
1. ปรับเปลี่ยนเวลาให้บริการรถโดยสารประจำทาง จากเดิมให้บริการ เวลา 05.00 - 21.00 น. (เวลา 21.00 น. คือ เวลาที่รถโดยสารคันสุดท้าย ออกจากท่าปลายทาง) เป็นให้บริการ เวลา 05.00 - 22.00 น. (เวลา 22.00 น. คือ เวลาที่รถโดยสารคันสุดท้าย ออกจากท่าปลายทาง) ตั้งแต่วันที่ 1 ตุลาคม 2564 เป็นต้นไป หรือจนกว่าจะมีคำสั่งเปลี่ยนแปลงเป็นอย่างอื่น โดยเพิ่มความถี่ในการปล่อยรถ ช่วงเวลาเร่งด่วนเช้า (05.00 - 08.00 น.) และช่วงเวลาเร่งด่วนเย็น ถึงเวลาก่อนรถโดยสารหยุดให้บริการ (16.00 - 22.00 น.) ให้มีระยะห่างกัน    ไม่เกิน 5 - 10 นาที หรือจัดเดินรถให้สอดคล้องกับความต้องการใช้บริการของประชาชน
2. ให้บริการรถโดยสาร วันธรรมดา 22,000 เที่ยว/วัน วันเสาร์ - วันอาทิตย์ 18,000 - 20,000 เที่ยว/วัน  หรือจัดเดินรถให้สอดคล้องกับความต้องการใช้บริการของประชาชนในแต่ละช่วงเวลา
3. ปล่อยรถโดยสารคันสุดท้าย ออกจากท่าปลายทาง จากเดิม เวลา 21.00 น. เป็นเวลา 22.00 น. พร้อมปรับเพิ่มความถี่ ในช่วงการปล่อยรถ 3 คันสุดท้ายให้มีระยะห่างกัน 5 - 10 นาที ซึ่งรถโดยสาร 3 คันสุดท้าย จะติดป้ายข้อความบ่งชี้บริเวณหน้ารถโดยสาร ดังนี้
3.1 เหลือรถ 2 คันสุดท้าย
3.2 เหลือรถ 1 คันสุดท้าย
3.3 รถคันสุดท้าย
ทั้งนี้ ขอความร่วมมือผู้ใช้บริการปฏิบัติตามมาตรการเว้นระยะห่างทางสังคม (Social Distancing) อย่างเคร่งครัด เพื่อป้องกันการแพร่ระบาดของโรคติดเชื้อไวรัส COVID-19 ได้แก่ การสวมหน้ากากอนามัยทุกครั้งขณะใช้บริการรถโดยสาร นั่งหรือยืนตามจุดที่กำหนด กรณีผู้ใช้บริการเต็มจะต้องรอใช้บริการรถโดยสารคันถัดไป รวมทั้งขอความร่วมมือผู้ใช้บริการ เตรียมตัวกลับบ้านก่อนเวลา 20.00 น. เพื่อลดความแออัดของผู้ใช้บริการบนรถโดยสาร ในช่วงเวลาก่อนรถโดยสารหยุดให้บริการ (21.00 - 22.00 น.) ซึ่งจะทำให้การดำเนินการตามมาตรการเว้นระยะห่างทางสังคมบนรถโดยสาร เป็นไปอย่างมีประสิทธิภาพ

ที่มา : https://www.thaigov.go.th/news/contents/details/46397