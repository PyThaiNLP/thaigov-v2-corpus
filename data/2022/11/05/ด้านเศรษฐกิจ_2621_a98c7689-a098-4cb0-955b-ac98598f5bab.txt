รัฐบาลไทย-ข่าวทำเนียบรัฐบาล-กรมทางหลวงชนบทสร้างถนนกว่า 32 กิโลเมตร เชื่อมจังหวัดแพร่ - อุตรดิตถ์ ยกระดับการคมนาคม ให้สัญจรได้อย่างสะดวกปลอดภัยในทุกฤดู


วันพุธที่ 19 มกราคม 2565
กรมทางหลวงชนบทสร้างถนนกว่า 32 กิโลเมตร เชื่อมจังหวัดแพร่ - อุตรดิตถ์ ยกระดับการคมนาคม ให้สัญจรได้อย่างสะดวกปลอดภัยในทุกฤดู
เสริมเศรษฐกิจการท่องเที่ยวภาคเหนือ ตามนโยบายของรัฐมนตรีว่าการกระทรวงคมนาคม คาดแล้วเสร็จปี 2566
กรมทางหลวงชนบท (ทช.) กระทรวงคมนาคม ได้ดำเนินโครงการก่อสร้างถนนทางหลวงชนบทสาย พร.4001 แยกทางหลวงแผ่นดินหมายเลข 1022 - บ้านกลาง อำเภอเมือง จังหวัดแพร่ เพื่อยกระดับการคมนาคมระหว่างจังหวัดแพร่ไปยังจังหวัดอุตรดิตถ์ให้ประชาชนและนักท่องเที่ยวสามารถเดินทางได้อย่างสะดวกรวดเร็วปลอดภัย   มากยิ่งขึ้นในทุกฤดูกาล รวมถึงส่งเสริมเศรษฐกิจการท่องเที่ยวในพื้นที่ เพิ่มคุณภาพชีวิตที่ดีให้กับประชาชนอย่างยั่งยืน ตามนโยบายของนายศักดิ์สยาม ชิดชอบ รัฐมนตรีว่าการกระทรวงคมนาคม
นายอภิรัฐ ไชยวงศ์น้อย อธิบดีกรมทางหลวงชนบท กล่าวว่า ถนนสายดังกล่าวเป็นถนนที่เชื่อมระหว่างอำเภอเมือง จังหวัดแพร่ ไปยังอำเภอท่าปลา จังหวัดอุตรดิตถ์ และเป็นเส้นทางที่มีแหล่งท่องเที่ยวเชิงธรรมชาติในสายทางที่สำคัญ ได้แก่ ภูพญาพ่อ อุทยานแห่งชาติลำน้ำน่าน ซึ่งในช่วงฤดูฝนจะมีน้ำป่าไหลเข้าเส้นทางส่งผลให้ประชาชน นักท่องเที่ยว และเจ้าหน้าที่ตรวจการณ์อุทยานเดินทางด้วยความยากลำบาก ทั้งนี้เพื่อยกระดับมาตรฐานทางหลวงชนบท เพิ่มคุณภาพชีวิตที่ดีและเพิ่มประสิทธิภาพในการเดินทางให้กับประชาชน สนับสนุนการท่องเที่ยวในพื้นที่ภาคเหนือ ทช. จึงได้ดำเนินการก่อสร้างถนนทางหลวงชนบทสาย พร.4001 แยกทางหลวงแผ่นดินหมายเลข 1022 - บ้านกลาง อำเภอเมือง จังหวัดแพร่ ระยะทางรวม 32.457 กิโลเมตร โดยก่อสร้างเป็นถนนคอนกรีตเสริมเหล็ก ขนาด 2 ช่องจราจร ไป - กลับ ผิวจราจรกว้าง 5 เมตร พร้อมติดตั้งเครื่องหมายจราจรและสิ่งอำนวยความปลอดภัยให้กับประชาชน ปัจจุบัน ทช. ได้เริ่มเข้าดำเนินการก่อสร้างไปแล้วเมื่อช่วงปลายปี 2564 ที่ผ่านมา โดยใช้งบประมาณในการก่อสร้างรวม 126.100 ล้านบาท เป็นงบผูกพันปี 2564 - 2567 คาดว่าจะก่อสร้างแล้วเสร็จประมาณเดือนธันวาคม 2566 ต่อไป

ที่มา : https://www.thaigov.go.th/news/contents/details/50679