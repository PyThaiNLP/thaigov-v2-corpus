รัฐบาลไทย-ข่าวทำเนียบรัฐบาล-กรมทางหลวงชนบท เตรียมความพร้อมเส้นทางในพื้นที่จังหวัดสมุทรสงคราม แบ่งเบาการจราจรบนถนนสายหลัก อำนวยความสะดวกปลอดภัยให้กับประชาชนช่วงเทศกาลสงกรานต์ 2565


วันพฤหัสบดีที่ 7 เมษายน 2565
กรมทางหลวงชนบท เตรียมความพร้อมเส้นทางในพื้นที่จังหวัดสมุทรสงคราม แบ่งเบาการจราจรบนถนนสายหลัก อำนวยความสะดวกปลอดภัยให้กับประชาชนช่วงเทศกาลสงกรานต์  2565
ทั้งนี้ ประชาชนสามารถติดต่อสอบถามเส้นทางของ ทช. หรือแจ้งเหตุได้ที่สายด่วน ทช. โทร. 1146
กรมทางหลวงชนบท (ทช.) กระทรวงคมนาคม โดยแขวงทางหลวงชนบทสมุทรสงคราม เตรียมความพร้อมของถนนและสะพาน เพื่อรองรับการเดินทางของประชาชนและนักท่องเที่ยวที่เดินทางในช่วงเทศกาลสงกรานต์ 2565 ภายใต้การรณรงค์ “เดินทางสะดวก ปลอดภัย ห่างไกล COVID-19” ตามนโยบายของนายศักดิ์สยาม ชิดชอบ รัฐมนตรีว่าการกระทรวงคมนาคม โดยได้จัดเจ้าหน้าที่ตรวจสอบป้ายจราจร เครื่องหมายจราจร ไฟฟ้าแสงสว่าง สัญญาณไฟจราจรในเส้นทางลัดทางเลี่ยงและเส้นทางเข้าสู่แหล่งท่องเที่ยว รวมถึงได้วางแผน การดำเนินงานในบริเวณโครงการก่อสร้างให้แล้วเสร็จก่อนเทศกาลสงกรานต์ ซึ่งปัจจุบันแขวงทางหลวงชนบทสมุทรสงคราม มีโครงการที่อยู่ระหว่างการก่อสร้าง จำนวน 3 โครงการ ได้แก่ โครงการงานปรับปรุงถนนทางหลวงชนบทสาย สส.4005 แยก ทล.3088 - บ้านบางนกแขวก โครงการก่อสร้างสะพานคลองตาจ่า อำเภอบางคนที และโครงการงานปรับปรุงเชิงลาดสะพานสาย สส.001 สะพานสมเด็จพระศรีสุริเยนทร์ อำเภออัมพวา จังหวัดสมุทรสงคราม ซึ่งจะดำเนินการให้แล้วเสร็จสมบูรณ์ก่อนเทศกาลสงกรานต์นี้ เป็นการอำนวยความสะดวกปลอดภัยให้ประชาชนเดินทางบนถนนทางหลวงชนบทได้อย่างมั่นใจต่อไป
อย่างไรก็ตาม ประชาชนสามารถใช้เส้นทางเลี่ยง ทล.4 เริ่มจาก ทล.35 (ถนนพระราม 2) กม. ที่ 73+070 เลี้ยวซ้ายเข้าสู่ทางหลวงชนบทสาย สส.2021 เดินทางต่อไปเป็นระยะทาง 23.7 กิโลเมตร จนถึง กม. ที่ 23+700 เลี้ยวขวาเข้าสู่ ทล.3176 เดินทางต่อไปเป็นระยะทาง 12.6 กิโลเมตร เพื่อเข้าสู่จังหวัดเพชรบุรี และสามารถเลี่ยงการจราจรจากจังหวัดเพชรบุรีไปยังอำเภอชะอำ โดยเริ่มจากทางหลวงชนบทสาย สส.2021 เดินทางต่อไปเป็นระยะทาง 36.3 กิโลเมตร จนถึง กม. ที่ 60+000 เลี้ยวขวาเข้าสู่ ทล.3187 เดินทางต่อไป เป็นระยะทาง 18.5 กิโลเมตร เลี้ยวซ้ายเข้าสู่ ทล.4 กม. ที่ 169+070 เพื่อมุ่งสู่อำเภอชะอำ จังหวัดเพชรบุรี ทั้งนี้ ประชาชนสามารถติดต่อสอบถามเส้นทางของ ทช. หรือแจ้งเหตุได้ที่สายด่วน ทช. โทร. 1146

ที่มา : https://www.thaigov.go.th/news/contents/details/53386