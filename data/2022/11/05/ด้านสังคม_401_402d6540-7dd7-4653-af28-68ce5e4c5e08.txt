รัฐบาลไทย-ข่าวทำเนียบรัฐบาล-โฆษกดีอีเอสเตือนอย่าหลงเชื่อข่าวปลอมตลาดหลักทรัพย์เปิดให้ลงทะเบียนรับเงิน 1,000 บาท ผ่าน SMS


วันพุธที่ 25 สิงหาคม 2564
โฆษกดีอีเอสเตือนอย่าหลงเชื่อข่าวปลอมตลาดหลักทรัพย์เปิดให้ลงทะเบียนรับเงิน 1,000 บาท ผ่าน SMS
โฆษกดีอีเอสเตือนอย่าหลงเชื่อข่าวปลอมตลาดหลักทรัพย์เปิดให้ลงทะเบียนรับเงิน 1,000 บาท ผ่าน SMS
นางสาวนพวรรณ หัวใจมั่น โฆษกกระทรวงดิจิทัลเพื่อเศรษฐกิจและสังคมฝ่ายการเมือง (ดีอีเอส) กล่าวว่า ตามที่มีการส่งต่อข้อความเกี่ยวกับประเด็นเรื่อง ตลาดหลักทรัพย์แห่งประเทศไทย เปิดให้ลงทะเบียนรับเงิน 1,000 บาท ทางศูนย์ต่อต้านข่าวปลอมได้ดำเนินการตรวจสอบข้อเท็จจริงโดย ตลาดหลักทรัพย์แห่งประเทศไทย กระทรวงการคลัง พบว่าประเด็นดังกล่าวนั้น เป็นข้อมูลเท็จ
กรณีชวนเชื่อระบุว่าตลาดหลักทรัพย์แห่งประเทศไทย เปิดให้ประชาชนลงทะเบียนรับเงินฟรี 1,000 บาท ผ่านSMS พร้อมทั้งได้ระบุลิงก์เพื่อให้กดรับสิทธิ ทางตลาดหลักทรัพย์แห่งประเทศไทย ได้ตรวจสอบและชี้แจงว่าเป็นข้อมูลเท็จและแอบอ้าง เนื่องจากตลาดหลักทรัพย์ฯ ไม่เคยมีการส่ง SMS หรือเผยแพร่ข้อความใด ๆ ในลักษณะดังกล่าว อีกทั้ง ตลาดหลักทรัพย์ฯ ไม่มีโครงการที่เปิดให้ลงทะเบียนเพื่อรับสิทธิใด ๆ ทั้งสิ้น โปรดอย่าหลงเชื่อ SMS หรือข้อความที่แอบอ้างชื่อตลาดหลักทรัพย์ฯ
ดังนั้นขอให้ประชาชนอย่าหลงเชื่อข้อมูลดังกล่าว และขอความร่วมมือไม่ส่ง หรือแชร์ข้อมูลดังกล่าวต่อในช่องทางสื่อสังคมออนไลน์ต่างๆ และเพื่อให้ประชาชนได้รับข้อมูลข่าวสารจากตลาดหลักทรัพย์แห่งประเทศไทย สามารถติดตามได้ที่เว็บไซต์ www.set.or.th หรือโทร 02-009-9999
นอกจากนี้ หากพี่น้องประชาชนพบเบาะแสการกระทำความผิด สามารถแจ้งผ่าน 4 ช่องทาง ได้แก่ เว็บไซต์https://www.antifakenewscenter.com ,เฟซบุ๊ก ANTI-FAKE NEWS CENTER, ทวิตเตอร์ @AFNCThailand, ไลน์@antifakenewscenter และช่องทางโทรศัพท์โทรสายด่วน GCC 1111 ต่อ 87 ได้ตลอด 24 ชั่วโมง
**********

ที่มา : https://www.thaigov.go.th/news/contents/details/45164