รัฐบาลไทย-ข่าวทำเนียบรัฐบาล-ไทย - จีน สานสัมพันธ์ทางวัฒนธรรมต่อเนื่อง วธ. จับมือจุฬาฯ จัดเสวนาใหญ่ตั้ง “ศูนย์วัฒนธรรมไทย ในประเทศจีน” 1 ก.ย. 2564 นี้


วันศุกร์ที่ 27 สิงหาคม 2564
ไทย - จีน สานสัมพันธ์ทางวัฒนธรรมต่อเนื่อง วธ. จับมือจุฬาฯ จัดเสวนาใหญ่ตั้ง “ศูนย์วัฒนธรรมไทย ในประเทศจีน” 1 ก.ย. 2564 นี้
ไทย - จีน สานสัมพันธ์ทางวัฒนธรรมต่อเนื่อง วธ. จับมือจุฬาฯ จัดเสวนาใหญ่ตั้ง “ศูนย์วัฒนธรรมไทย ในประเทศจีน” 1 ก.ย. 2564 นี้
ไทย - จีน สานสัมพันธ์ทางวัฒนธรรมต่อเนื่อง วธ. จับมือจุฬาฯ จัดเสวนาใหญ่ตั้ง “ศูนย์วัฒนธรรมไทย  ในประเทศจีน” 1 ก.ย. 2564 นี้ เปิดรับฟังความคิดเห็นจากหน่วยงานและเครือข่ายวัฒนธรรมทุกภาคส่วนเพื่อนำข้อมูลจัดทำแนวทางดำเนินการของศูนย์วัฒนธรรมไทยในประเทศจีนต่อไป
นายอิทธิพล คุณปลื้ม รัฐมนตรีว่าการกระทรวงวัฒนธรรม (รมว.วธ.) เปิดเผยว่า ไทยและจีนเป็นมิตรประเทศที่มีความใกล้ชิดกันมาช้านาน และยิ่งใกล้ชิดกันมากขึ้นตั้งแต่การสถาปนาความสัมพันธ์ทางการทูตระหว่างกัน เมื่อวันที่ 1 กรกฎาคม 2518 ในด้านความสัมพันธ์ทางวัฒนธรรม มีการแลกเปลี่ยนการเยือนในระดับต่าง ๆ ระหว่างกันอยู่อย่างสม่ำเสมอ ประกอบกับนโยบายวัฒนธรรมของทั้งสองประเทศที่สอดคล้องกัน ทำให้การดำเนินงานความร่วมมือด้านวัฒนธรรมเป็นไปด้วยความราบรื่นและมีความต่อเนื่องตลอดมา ทั้งในระดับประชาชน ระดับรัฐบาล และระดับสถาบัน ทำให้ความร่วมมือในด้านต่าง ๆ เป็นไปอย่างดี โดยที่ผ่านมานายกรัฐมนตรีมอบหมายกระทรวงวัฒนธรรม (วธ.) ศึกษาเรื่องการยกระดับ soft power ด้านวัฒนธรรมของชาติ และการสร้างระบบโครงสร้างอุตสาหกรรมวัฒนธรรมที่ทันสมัย ซึ่ง วธ. และกระทรวงวัฒนธรรมและการท่องเที่ยวแห่งสาธารณรัฐประชาชนจีน จัดทำแผนปฏิบัติการว่าด้วยความร่วมมือทางวัฒนธรรมระหว่างกันอย่างต่อเนื่องหลายฉบับ รวมถึงแผนปฏิบัติการว่าด้วยความร่วมมือทางวัฒนธรรมระหว่างกระทรวงวัฒนธรรมรัฐบาลแห่งราชอาณาจักรไทยกับกระทรวงวัฒนธรรมและการท่องเที่ยวแห่งสาธารณรัฐประชาชนจีน สำหรับปี พ.ศ. 2562 - 2564 ซึ่งจะสิ้นสุดการบังคับใช้ในวันที่ 31 ธันวาคม 2564 นี้
นายอิทธิพล กล่าวต่อไปว่า ขณะนี้ วธ. จึงอยู่ระหว่างการเตรียมการจัดทำแผนปฏิบัติการฯ ฉบับใหม่ โดยจะเสนอให้ขยายความร่วมมืออย่างต่อเนื่องในระยะเวลา 4 ปี สำหรับปี พ.ศ. 2565 - 2568 เพื่อให้รองรับกับการดำเนินกิจกรรมเนื่องในโอกาสฉลองครบรอบ 50 ปี การสถาปนาความสัมพันธ์ทางการทูตไทย - จีน ในปี 2568 ด้วย และพิจารณาบรรจุเนื้อหาเกี่ยวกับการส่งเสริมกิจกรรมที่เกิดขึ้นภายใต้ความตกลงระหว่างกันว่าด้วยการจัดตั้งและสถานะของศูนย์วัฒนธรรมระหว่างสองประเทศ เพื่อการแลกเปลี่ยนกิจกรรม และองค์ความรู้ทางวัฒนธรรมซึ่งกันและกัน ในปัจจุบันฝ่ายจีน ได้ดำเนินการจัดตั้งศูนย์วัฒนธรรมจีนในประเทศไทยเรียบร้อยแล้ว ดังนั้น วธ.จึงจะมีการศึกษาและพิจารณาความเป็นไปได้ในการจัดตั้งศูนย์วัฒนธรรมไทยในประเทศจีน เพื่อเป็นหน่วยงานสำคัญในการเผยแพร่องค์ความรู้และกิจกรรมด้านวัฒนธรรมไทยให้เป็นที่ประจักษ์แก่ชาวจีน เป็นการกระชับความสัมพันธ์ระหว่างประเทศทั้งสองให้แน่นแฟ้นมากยิ่งขึ้น โดย วธ. ร่วมกับ สถาบันไทยศึกษา จุฬาลงกรณ์มหาวิทยาลัย จัดโครงการเสวนาระดมความคิดแนวทางการจัดตั้งศูนย์วัฒนธรรมไทยในประเทศจีน (ผ่านระบบประชุมออนไลน์) ในวันที่ 1 กันยายน 2564 เพื่อเปิดพื้นที่ในการรับฟังความคิดเห็นจากหน่วยงานและเครือข่ายวัฒนธรรมทุกภาคส่วนเพื่อนำข้อมูลที่ได้มาประเมินและสังเคราะห์เป็นข้อสรุปแนวทางในการดำเนินการของศูนย์วัฒนธรรมไทยในประเทศจีนต่อไป
รมว.วธ. กล่าวอีกว่า รัฐบาลทั้งสองประเทศให้ความสำคัญกับการเสริมสร้างและต่อยอดความสัมพันธ์ทางวัฒนธรรมระหว่างกันอย่างไม่หยุดนิ่ง ไม่ว่าจะเป็น นาฏศิลป์ ภาพยนตร์ จิตรกรรม ประติมากรรม และมรดกภูมิปัญญา โดยมีผลการดำเนินงานที่สำคัญ ซึ่งประกอบด้วยกิจกรรมตามแผนปฏิบัติการฯ และกิจกรรมความร่วมมือกับฝ่ายจีนอื่นๆ ทั้งภาครัฐและเอกชน เช่นเดียวกับที่ วธ. กำลังดำเนินการศึกษาและพิจารณาความเป็นไปได้ในการจัดตั้งศูนย์วัฒนธรรมไทยในประเทศจีน ทั้งนี้ เพื่อให้สอดคล้องกับนโยบายรัฐบาลปัจจุบันที่มุ่งเน้นการเสริมสร้างความสัมพันธ์อันดีกับนานาประเทศ ภายใต้ยุทธศาสตร์ชาติ 20 ปี ด้านความมั่นคง และการสร้างความสามารถทางการแข่งขัน และนโยบายของ วธ. ที่มุ่งเน้นการพัฒนาความสัมพันธ์และส่งเสริมเกียรติภูมิและภาพลักษณ์ไทยในเวทีโลก รวมทั้งการส่งเสริมอุตสาหกรรมวัฒนธรรมเชิงสร้างสรรค์ เพื่อสร้างมูลค่าเพิ่มทางเศรษฐกิจ

ที่มา : https://www.thaigov.go.th/news/contents/details/45208