รัฐบาลไทย-ข่าวทำเนียบรัฐบาล-“อนุทิน” ติดตามความคืบหน้า โครงการก่อสร้างศูนย์แพทย์ฯ วิทยาลัยแพทยศาสตร์ สถาบันพระบรมราชชนก วิทยาเขตอุดรธานี


วันศุกร์ที่ 25 กุมภาพันธ์ 2565
“อนุทิน” ติดตามความคืบหน้า โครงการก่อสร้างศูนย์แพทย์ฯ วิทยาลัยแพทยศาสตร์ สถาบันพระบรมราชชนก วิทยาเขตอุดรธานี
รองนายกรัฐมนตรีและรัฐมนตรีว่าการกระทรวงสาธารณสุข ลงพื้นที่ จ.อุดรธานี ติดตามความคืบหน้า โครงการก่อสร้างศูนย์แพทย์เพื่อการเรียนการสอน วิทยาลัยแพทยศาสตร์ สถาบันพระบรมราชชนก วิทยาเขตอุดรธานี เพื่อผลิตแพทย์เวชศาสตร์ครอบครัว รวมทั้งเป็น รพ.ขนาด 300 เตียง
รองนายกรัฐมนตรีและรัฐมนตรีว่าการกระทรวงสาธารณสุข ลงพื้นที่ จ.อุดรธานี ติดตามความคืบหน้า โครงการก่อสร้างศูนย์แพทย์เพื่อการเรียนการสอน วิทยาลัยแพทยศาสตร์ สถาบันพระบรมราชชนก วิทยาเขตอุดรธานี เพื่อผลิตแพทย์เวชศาสตร์ครอบครัว รวมทั้งเป็น รพ.ขนาด 300 เตียง รองรับการดูแลสุขภาพประชาชนในพื้นที่ จังหวัดใกล้เคียง และประเทศเพื่อนบ้าน เริ่มก่อสร้างเดือนกรกฎาคมนี้
วันนี้ (25 กุมภาพันธ์ 2565) ณ วัดเกษรศีลคุณ (วัดป่าบ้านตาด) จังหวัดอุดรธานี นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข พร้อมคณะผู้บริหารกระทรวงสาธารณสุข ลงพื้นที่ติดตามความคืบหน้าโครงการก่อสร้างศูนย์แพทย์เพื่อการจัดการเรียนการสอน วิทยาลัยแพทยศาสตร์ สถาบันพระบรมราชชนกวิทยาเขตอุดรธานี โดยมี นายสยาม ศิริมงคล ผู้ว่าราชการจังหวัดอุดรธานี ศ.ดร.นพ.วิชัย เทียนถาวร อธิการบดีสถาบันพระบรมราชชนก และคณะเจ้าหน้าที่ให้การต้อนรับ
นายอนุทิน กล่าวว่า การลงพื้นที่ในครั้งนี้ เพื่อติดตามความคืบหน้า โครงการก่อสร้างศูนย์แพทย์เพื่อการเรียนการสอน วิทยาลัยแพทยศาสตร์ สถาบันพระบรมราชชนก วิทยาเขตอุดรธานี  ซึ่งจะเริ่มก่อสร้างในเดือนกรกฎาคม 2565 นี้ โดยจะเป็นโรงพยาบาลขนาด 300 เตียง ให้บริการดูแล รักษาประชาชนทั้งในพื้นที่ จังหวัดใกล้เคียง และจากประเทศเพื่อนบ้าน เนื่องจากจังหวัดอุดรธานี เป็นศูนย์กลางทางด้านเศรษฐกิจของอนุภูมิภาคลุ่มแม่น้ำโขง 5 ประเทศ ได้แก่ กัมพูชา ลาว เมียนมา เวียดนาม และไทย จึงมีนักธุรกิจ และนักท่องเที่ยว เดินทางเข้ามาในจังหวัดจำนวนมาก ที่สำคัญ ยังเป็นสถานที่จัดการเรียนการสอนของสถาบันพระบรมราชชนก ในการผลิตบัณฑิตแพทย์ในสาขาเวชศาสตร์ครอบครัว รองรับนโยบายหมอครอบครัวของกระทรวงสาธารณสุข ที่ต้องการให้ประชาชนได้รับบริการด้านการแพทย์ที่มีคุณภาพใกล้บ้าน ลดแออัด ลดระยะเวลารอคอย
สำหรับศูนย์แพทย์ฯ แห่งนี้เกิดจากความร่วมมือของหน่วยงานภาครัฐ ภาคเอกชน ประชาชนผู้มีจิตศรัทธาในจังหวัดอุดรธานี และได้รับความเมตตาจาก พระราชภาวนาวชิรากร (หลวงพ่ออินทร์ถวาย สันตุสสโก) วัดป่านาคำน้อย เป็นองค์อุปถัมภ์ในการก่อสร้าง ได้รับการสนับสนุนที่ดินจากกรมธนารักษ์จำนวน 500 ไร่ ที่ ตำบลสามพร้าว อำเภอเมือง จังหวัดอุดรธานี โดยในส่วนของโรงพยาบาล จะแล้วเสร็จในปี 2568 และศูนย์แพทย์ฯ จะแล้วเสร็จในปี 2575
**************************************** 25 กุมภาพันธ์ 2565

ที่มา : https://www.thaigov.go.th/news/contents/details/51944