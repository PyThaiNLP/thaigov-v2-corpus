รัฐบาลไทย-ข่าวทำเนียบรัฐบาล-นายกฯ ชื่นชม ทางหลวง เตรียมจุดเช็คอินรับปีใหม่ หนุน ปลูกต้นไม้ประจำถิ่น สร้างความประทับใจในการเดินทาง


วันจันทร์ที่ 6 ธันวาคม 2564
พิมพ์
นายกฯ ชื่นชม ทางหลวง เตรียมจุดเช็คอินรับปีใหม่ หนุน ปลูกต้นไม้ประจำถิ่น สร้างความประทับใจในการเดินทาง
นายกฯ ชื่นชม ทางหลวง เตรียมจุดเช็คอินรับปีใหม่ หนุน ปลูกต้นไม้ประจำถิ่น สร้างความประทับใจในการเดินทาง
เมื่อวันที่ 6 ธ.ค. 64  น.ส.ไตรศุลี ไตรสรณกุล รองโฆษกประจำสำนักนายกรัฐมนตรี เปิดเผยว่า พล.อ.ประยุทธ์ จันทร์โอชา นายกรัฐมนตรีและ รมว.กลาโหม ชื่นชมโครงการเตรียมความพร้อมจุดเช็คอินรองรับการเดินทางท่องเที่ยวของประชาชนในช่วงเทศกาลปีใหม่ 2565 ของกรมทางหลวง กระทรวงคมนาคม ตามนโยบาย “คมนาคมสีสัน สร้างสรรค์ประเทศไทย” ที่ได้ให้หน่วยงานในสังกัดพิจารณาพื้นที่เพื่อพัฒนาเป็นจุดพักรถและให้เป็นสถานที่ท่องเที่ยว ตามนโยบายของรัฐบาล ในการส่งเสริมการท่องเที่ยวปลายปี อำนวยความสะดวกการเดินทางของประชาชน ส่งเสริมทัศนียภาพระหว่างการเดินทาง กระตุ้นเศรษฐกิจท้องถิ่น
น.ส.ไตรศุลี กล่าวว่า ปัจจุบันกรมทางหลวง ได้เริ่มตกแต่ง ปรับปรุงป้ายและจัดเตรียมจุดเช็คอินให้อยู่ในสภาพสมบูรณ์เพื่อรองรับการเดินทางท่องเที่ยวของประชาชนในช่วงฤดูหนาวและเทศกาลปีใหม่ 2565 แล้ว 11 จังหวัด จำนวน 11 จุด เช่น ดอยอินทนนท์ จ.เชียงใหม่ บนทางหลวงหมายเลข 1009 ตอน จอมทอง – ดอยอินทนนท์ บริเวณ กม.ที่ 30 – 31 , แยกไดโนเสาร์ จ.ขอนแก่น บนทางหลวงหมายเลข 12 ตอน ขอนแก่น – พรหมนิมิตร บริเวณ กม.ที่ 562 , จุดพักสูดอากาศบริสุทธ์เขาช้างสี จ.นครศรีธรรมราช บนทางหลวงหมายเลข 4238 ตอน ลานสกา – ไม้หลา บริเวณ กม.ที่ 10 เป็นต้น
น.ส.ไตรศุลี กล่าวว่า นายกรัฐมนตรี ให้ความสำคัญกับการพัฒนาปรับปรุงภูมิทัศน์เมือง รวมถึงพัฒนาทัศนียภาพถนนหนทาง เพื่อความปลอดภัยและส่งเสริมการท่องเที่ยวในประเทศ  สำหรับนโยบาย “คมนาคมสีสัน สร้างสรรค์ประเทศไทย” ของกระทรวงคมนาคม ยังได้ดำเนินการปรับปรุงภูมิทัศน์พื้นที่ 2 ฝั่งถนน เขตทางรถไฟ และท่าเรือ ให้มีความสวยงามและปลอดภัยในการสัญจร เพื่อส่งเสริมคุณภาพชีวิตและสร้างเส้นทางการท่องเที่ยวใหม่ ๆ นอกจากนี้ ยังมีโครงการปรับปรุงทางหลวง เพื่อความสวยงาม และแผนงานเพิ่มศักยภาพถนนสายต้นไม้และดอกไม้ โดยบำรุงรักษารวมทั้งปลูกต้นไม้เพิ่มในจังหวัดที่มีไม้ยืนต้นออกดอกสีสันสวยงามในสองข้าง ด้วยพันธุ์ไม้ประจำถิ่น ตามนโยบายของนายกรัฐมนตรี เพื่อให้สองข้างทางมีทัศนียภาพที่สวยงาม สร้างเอกลักษณ์ของเส้นทาง สร้างความประทับใจในการเดินทางให้กับนักท่องเที่ยว โดยคำนึงถึงความปลอดภัย

ที่มา : https://www.thaigov.go.th/news/contents/details/49150