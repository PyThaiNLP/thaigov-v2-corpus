รัฐบาลไทย-ข่าวทำเนียบรัฐบาล-บขส. เผยตัวเลขผู้โดยสารเดินทางออกจากกรุงเทพฯ เมื่อวันที่ 13 เมษายน 2565


วันพฤหัสบดีที่ 14 เมษายน 2565
บขส. เผยตัวเลขผู้โดยสารเดินทางออกจากกรุงเทพฯ เมื่อวันที่ 13 เมษายน 2565
...
นายสัญลักข์ ปัญวัฒนลิขิต กรรมการผู้จัดการใหญ่ บริษัท ขนส่ง จำกัด กระทรวงคมนาคม เปิดเผยข้อมูลการเดินทาง วันที่ 13 เมษายน 2565 ซึ่งวันหยุดยาวในช่วงเทศกาลสงกรานต์ว่า มีผู้โดยสารเดินทางเข้า-ออก กรุงเทพฯ จำนวน 66,103 คน ใช้รถโดยสารของ บริษัท ขนส่ง จำกัด (บขส.) รถร่วม และรถตู้ จำนวน 5,884 เที่ยว โดยเป็นการเดินทางขาออก จำนวน 2,864 เที่ยว มีผู้โดยสารเดินทาง จำนวน 36,290 คน ส่วนการเดินทางขาเข้ากรุงเทพฯ จำนวน 3,020 เที่ยว มีผู้โดยสารเดินทาง 29,813 คน
ส่วนการเดินทางเที่ยวกลับ บขส. คาดการณ์ว่า ผู้โดยสารจะเริ่มทยอยเดินทางกลับในวันที่ 16-18 เมษายน 2565 เฉลี่ยวันละ 38,000 คน และใช้รถโดยสารประมาณ 3,700 เที่ยว จึงได้มีการสั่งการไปยังนายสถานีเดินรถให้เตรียมความพร้อมและจัดหารถโดยสารไว้ให้บริการอย่างเพียงพอ รวมทั้งได้ขอความร่วมมือไปยังหน่วยงานที่เกี่ยวข้องร่วมกันอำนวยความสะดวกและให้บริการประชาชนตลอดเทศกาลสงกรานต์นี้ด้วย ทั้งนี้ผู้โดยสารสามารถซื้อตั๋วล่วงหน้า เพื่อเตรียมเดินทางกลับเข้ากรุงเทพฯ ผ่านระบบจองตั๋วออนไลน์ Application: E-Ticket หรือ Website: บขส. ได้ง่าย เพื่อลดการสัมผัส และพิเศษกว่าใคร สมาชิก บขส. Card เมื่อซื้อตั๋วจะได้รับส่วนลดค่าโดยสาร 5% (ตลอดอายุสมาชิก) และหากซื้อตั๋วผ่านช่องทางออนไลน์ Application: E-Ticket และ Website: บขส. จะได้รับคะแนนคูณสองตลอดเดือนเมษายนนี้ สอบถามข้อมูลการเดินทางเพิ่มเติม โทร. Call Center 1490 เรียก บขส. ตลอด 24 ชั่วโมง
อย่างไรก็ดี ขอความร่วมมือผู้ใช้บริการปฏิบัติตามมาตรการสาธารณสุข อาทิ สวมหน้ากากอนามัย เว้นระยะห่าง สแกนแอพพลิเคชัน "ไทยชนะ" ทั้งนี้ หากมีอาการป่วย เช่น มีไข้ ไอจาม ปวดหัว อ่อนเพลีย หรือมีอาการเสี่ยงติดเชื้อไวรัส COVID-19 ควรเลื่อนการเดินทาง เพื่อลดการแพร่กระจายเชื้อไปยังผู้อื่น สอบถามข้อมูลการเดินทางเพิ่มเติม โทร. Call Center 1490 เรียก บขส. ตลอด 24 ชั่วโมง

ที่มา : https://www.thaigov.go.th/news/contents/details/53603