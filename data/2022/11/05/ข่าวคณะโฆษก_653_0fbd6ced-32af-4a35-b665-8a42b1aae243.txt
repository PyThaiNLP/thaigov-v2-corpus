รัฐบาลไทย-ข่าวทำเนียบรัฐบาล-โฆษกรัฐบาลเผยนายกฯ ยินดีที่กรมควบคุมโรคได้รับรางวัล UNPSA จากผลงานการสกัดกั้นโรคโควิด-19 พร้อมขอบคุณบุคลากรทางด้านสาธารณสุขที่ช่วยสร้างความมั่นคงปลอดภัยทางด้านสาธารณสุขให้คนไทย


วันอังคารที่ 14 ธันวาคม 2564
โฆษกรัฐบาลเผยนายกฯ ยินดีที่กรมควบคุมโรคได้รับรางวัล UNPSA จากผลงานการสกัดกั้นโรคโควิด-19 พร้อมขอบคุณบุคลากรทางด้านสาธารณสุขที่ช่วยสร้างความมั่นคงปลอดภัยทางด้านสาธารณสุขให้คนไทย
โฆษกรัฐบาลเผยนายกฯ ยินดีที่กรมควบคุมโรคได้รับรางวัล UNPSA จากผลงานการสกัดกั้นโรคโควิด-19 พร้อมขอบคุณบุคลากรทางด้านสาธารณสุขที่ช่วยสร้างความมั่นคงปลอดภัยทางด้านสาธารณสุขให้คนไทย
นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ชื่นชมที่กรมควบคุมโรค กระทรวงสาธารณสุข ได้รับรางวัล United Nations Public Service Awards หรือ UNPSA ในหัวข้อเรื่อง "Intelligent Sustainable in Public Health Emergency System in Thailand" เมื่อวันที่ 13 ธันวาคม 2564 ที่ผ่านมา จากผลงานการสกัดกั้นโรคไวรัสโคโรนา 2019 ถือว่ารางวัลดังกล่าวสะท้อนถึงมาตรการ และการทำงานที่สำคัญอย่างยิ่งของกระทรวงสาธารณสุข ตลอดจนการดำเนินนโยบายของรัฐบาลที่ตอบโต้ภาวะฉุกเฉินอย่างมีประสิทธิภาพของจนทำให้เป็นที่ยอมรับในระดับโลก
โฆษกรัฐบาลกล่าวว่า รัฐบาลให้ความสำคัญกับการดูแลสุขภาพและสาธารณสุขของพี่น้องคนไทยมาโดยตลอด นายกรัฐมนตรีได้มอบนโยบายให้กระทรวงสาธารณสุขขับเคลื่อนการทำงานตาม พ.ร.บ.โรคติดต่อ พ.ศ. 2558 ซึ่งเป็นกลไกสำคัญของไทยในการขับเคลื่อนกฎหมายและดำเนินการสร้างความเข้มแข็งทางด้านสาธารณสุขและระบบป้องกันควบคุมโรคให้ประเทศไทย ส่งผลให้การดำเนินการด้านสาธารณสุขของไทยมีผลงานเป็นที่ประจักษ์ในระดับโลกมาอย่างต่อเนื่อง ทั้งการได้รับการจัดอันดับให้เป็นประเทศที่มีระดับความเข้มแข็งด้านความมั่นคงด้านสุขภาพ (Health Security) เป็นอันดับที่ 5 จากทั้งหมด 195 ประเทศ รวมทั้งเป็นประเทศกำลังพัฒนาประเทศเดียวที่ถูกจัดอยู่ในอันดับ Top 10 ของโลก และที่ 1 ของเอเชีย ที่มีความพร้อมในการรับมือการระบาดของโรคมากที่สุด ซึ่งมีเพียง 13 ประเทศทั่วโลกเท่านั้น
โฆษกรัฐบาลยังกล่าวเพิ่มเติมว่า นายกรัฐมนตรีขอขอบคุณและให้กำลังใจบุคลากรทางด้านสาธารณสุขทุกคนที่มีส่วนสำคัญในการเสริมสร้างประสิทธิภาพทางด้านสาธารณสุขและระบบป้องกันควบคุมโรคให้ประเทศไทย รัฐบาลยืนยันที่จะดูแลสุขภาพและคุณภาพชีวิตของพี่น้องชาวไทยให้ดีขึ้น รวมทั้งพร้อมพัฒนา ปรับเปลี่ยนแนวทางการดำเนินนโยบายตามสถานการณ์เพื่อให้รับมือกับสถานการณ์ได้อย่างดีที่สุด พร้อมจะนำบทเรียนจากความสำเร็จครั้งนี้ไปเป็นแบบอย่างให้แก่หน่วยงานอื่น ๆ ที่ดำเนินการด้านการให้บริการสาธารณะของไทยต่อไป เพื่อส่งเสริมและสนับสนุนหน่วยงานภาครัฐพัฒนาคุณภาพการให้บริการประชาชนได้อย่างมีประสิทธิภาพ

ที่มา : https://www.thaigov.go.th/news/contents/details/49423