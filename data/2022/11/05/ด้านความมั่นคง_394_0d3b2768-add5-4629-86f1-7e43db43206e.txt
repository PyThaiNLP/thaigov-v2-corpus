รัฐบาลไทย-ข่าวทำเนียบรัฐบาล-รมว.สุชาติ ปาฐกถาพิเศษ “ปลุกพลัง สร้างทางรอด SMEs” ลั่น รัฐเร่งเยียวยาผู้ประกอบการรักษาการจ้างงาน


วันเสาร์ที่ 30 ตุลาคม 2564
รมว.สุชาติ ปาฐกถาพิเศษ “ปลุกพลัง สร้างทางรอด SMEs” ลั่น รัฐเร่งเยียวยาผู้ประกอบการรักษาการจ้างงาน
..
เมื่อวันที่ 30 ตุลาคม 2564 นายสุชาติ ชมกลิ่น รัฐมนตรีว่าการกระทรวงแรงงาน ปาฐกถาพิเศษในหัวข้อ “ปลุกพลัง สร้างทางรอด SMEs” ภายในงานสัมมนาออนไลน์ รู้แล้วรวย ฮีโร่ SMEs กู้วิกฤตไปต่อแบบไม่มีร่วง โดยเส้นทางเศรษฐีออนไลน์ ในงานเกษตรมหัศจรรย์ วันเส้นทางเศรษฐี ซึ่งจัดโดยบริษัท มติชน จำกัด (มหาชน) ณ อาคารศูนย์อาชีพและธุรกิจมติชน หมู่บ้านประชานิเวศน์ 1 แขวงลาดยาว เขตจตุจักรกรุงเทพมหานคร โดยมี นายสุเทพ ชิตยวงษ์ เลขานุการรัฐมนตรีว่าการกระทรวงแรงงาน นางเธียรรัตน์ นะวะมะวัฒน์ โฆษกกระทรวงแรงงาน (ฝ่ายการเมือง) นายบุญชอบ สุทธมนัสวงษ์ ปลัดกระทรวงแรงงาน พร้อมด้วยผู้บริหารระดับสูงกระทรวงแรงงาน เข้าร่วมในครั้งนี้ด้วย
นายสุชาติ กล่าวว่า ขอขอบคุณบริษัท มติชน จำกัด (มหาชน) ที่ได้จัดงานนี้ขึ้น ซึ่งถือเป็นกิจกรรมที่มีประโยชน์กับประชาชน เพื่อสร้างพลังใจให้ธุรกิจ SMEs ได้เดินต่อ เป็นธุรกิจที่มีคุณค่าต่อฐานรากของประเทศไทยอย่างยิ่ง รวมถึงนานาประเทศด้วย เพราะธุรกิจรายใหญ่ หรือธุรกิจสตาร์ทอัพ (Start Up) ทั่วโลก จะเติบโตได้จะต้องโตมาจาก SMEs ทั้งนี้ นโยบายของรัฐบาลภายใต้การนำของ พล.อ.ประยุทธ์ จันทร์โอชา นายกรัฐมนตรีและ รมว.กลาโหม ให้ความสำคัญกับธุรกิจ SMEs อย่างมาก ซึ่งนโยบายการแก้ไขปัญหานำไปสู่การผลักดันธุรกิจ SMEs จะต้องมาจากข้อมูลที่จับต้องได้ และเสถียรที่สุด
“ที่ผ่านมาพบว่า ธุรกิจ SMEs ประเภทการท่องเที่ยว ธุรกิจบริการ ร้านอาหาร มีความอ่อนไหวที่สุด ช่วงโควิด-19 ที่มีมาตรการต่าง ๆ ส่งผลต่อการเลิกจ้างและปิดตัวลง เนื่องจากความแข็งแรงธุรกิจ เงินทุนไม่เพียงพอต่อการหล่อเลี้ยงธุรกิจ โครงการเยียวยาให้กับผู้ประกอบและลูกจ้างในธุรกิจ SMEs จะช่วยประคับประคองให้ผ่านวิกฤตนี้เพื่อให้ตั้งหลักเดินต่อได้”นายสุชาติ กล่าวในท้ายสุด

ที่มา : https://www.thaigov.go.th/news/contents/details/47627