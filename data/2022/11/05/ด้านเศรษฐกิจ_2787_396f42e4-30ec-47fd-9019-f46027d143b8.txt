รัฐบาลไทย-ข่าวทำเนียบรัฐบาล-การใช้สิทธิโครงการคนละครึ่ง ระยะที่ 4 ในช่วง 3 วันแรกที่ผ่านมา


วันพฤหัสบดีที่ 3 กุมภาพันธ์ 2565
พิมพ์
การใช้สิทธิโครงการคนละครึ่ง ระยะที่ 4 ในช่วง 3 วันแรกที่ผ่านมา
โครงการคนละครึ่ง ระยะที่ 4 ณ วันที่ 3 กุมภาพันธ์ 2565 ณ เวลา 15.00 น. มีผู้ใช้สิทธิจำนวน 11.51 ล้านราย โดยมียอดการใช้จ่ายรวม 3,782.9 ล้านบาท แบ่งเป็นเงินที่ประชาชนจ่าย 1,913 ล้านบาท และรัฐร่วมจ่าย 1,869.9 ล้านบาท
นายพรชัย ฐีระเวช ผู้อำนวยการสำนักงานเศรษฐกิจการคลัง ในฐานะโฆษกกระทรวงการคลัง เปิดเผยว่า โครงการคนละครึ่ง ระยะที่ 4 (โครงการฯ) ที่ได้เปิดให้ประชาชนใช้จ่ายวันแรกเมื่อวันอังคารที่ 1 กุมภาพันธ์ 2565 ที่ผ่านมาพบว่าจากข้อมูลสะสม ณ วันที่ 3 กุมภาพันธ์ 2565 ณ เวลา 15.00 น. มีผู้ใช้สิทธิจำนวน 11.51 ล้านราย โดยมียอดการใช้จ่ายรวม 3,782.9 ล้านบาท แบ่งเป็นเงินที่ประชาชนจ่าย 1,913 ล้านบาท และรัฐร่วมจ่าย 1,869.9 ล้านบาท ทั้งนี้ มีประชาชนที่กดยืนยันสิทธิเข้าร่วมโครงการคนละครึ่ง ระยะที่ 4 แล้ว จำนวน 22.62 ล้านราย จากจำนวนผู้ใช้จ่ายโครงการคนละครึ่งระยะที่ 3 จำนวน 26.35 ล้านคน และมีผู้ประกอบการเข้าร่วมโครงการคนละครึ่ง ระยะที่ 4 แล้วจำนวน 1.33 ล้านราย โดยเป็นผู้ประกอบการรายใหม่ 37 ราย
โฆษกกระทรวงการคลังได้กล่าวเพิ่มเติมว่า ขณะนี้กระทรวงการคลังได้ตรวจสอบพบหลักฐานผู้ประกอบการกระทำความผิดเงื่อนไขโครงการฯ ในลักษณะไม่มีการซื้อขายสินค้าหรือบริการจริงซึ่งกระทรวงการคลังได้มีการระงับสิทธิผู้ประกอบการดังกล่าวเรียบร้อยแล้ว และจะเข้าสู่กระบวนการตามหลักเกณฑ์ที่กำหนดและกฎหมายที่เกี่ยวข้องต่อไป ดังนั้น จึงขอให้ประชาชนและผู้ประกอบการปฏิบัติตามหลักเกณฑ์เงื่อนไขของโครงการคนละครึ่ง ระยะที่ 4 และอย่าหลงเชื่อการเชิญชวนตามโฆษณาผ่านช่องทางต่าง ๆ ของผู้ไม่หวังดีที่เสนอจะช่วยหาประโยชน์จากโครงการฯ โดยไม่ได้ทำการซื้อขายสินค้าหรือบริการจริงอย่างเด็ดขาดเพราะอาจตกเป็นเหยื่อในการสนับสนุนให้เกิดการกระทำความผิด เนื่องจากภาครัฐมีระบบการติดตามตรวจสอบพฤติกรรมหรือธุรกรรมที่ผิดปกติอย่างต่อเนื่อง ซึ่งหากพบการกระทำความผิดจะไม่สามารถเข้าร่วมโครงการฯ ได้อีก และมีโทษตามกฎหมายที่เกี่ยวข้องด้วย
ทั้งนี้ สำหรับประชาชนที่เข้าร่วมโครงการคนละครึ่ง ระยะที่ 3 แต่ยังไม่ได้กดยืนยันและเริ่มใช้จ่ายภายใต้โครงการคนละครึ่ง ระยะที่ 4 โฆษกกระทรวงการคลังได้กล่าวเชิญชวนให้ประชาชนรีบกดยืนยันสิทธิเข้าร่วมโครงการคนละครึ่ง ระยะที่ 4 ผ่านแอปพลิเคชัน “เป๋าตัง” โดยสามารถเริ่มใช้จ่ายได้ในช่วงเวลา 6.00 – 23.00 น. ของทุกวัน ตั้งแต่วันนี้จนถึงวันที่ 30 เมษายน 2565 สำหรับประชาชนทั่วไปที่ไม่ได้เข้าร่วมโครงการคนละครึ่ง ระยะที่ 3 ขอให้เตรียมรอลงทะเบียนผ่านแอปพลิเคชัน“เป๋าตัง” หรือ ผ่านเว็บไซต์ www.คนละครึ่ง.com ได้ตั้งแต่วันที่ 10 กุมภาพันธ์ 2565
สำนักงานเศรษฐกิจการคลัง
โทร. 08-5842-7102 , 08-5842-7103, 08-5842-7104 ,08-5842-7105
08-5842-7106, 08-5842-7107, 08-5842-7108 , 08-5842-7109 (เวลาทำการ 08.30 – 16.30 น.)
ไปรษณีย์อิเล็กทรอนิกส์ halfhalf@fpo.go.th
ธนาคารกรุงไทย จำกัด (มหาชน) โทร. 02-111-1122 (ตลอด 24 ชั่วโมง)

ที่มา : https://www.thaigov.go.th/news/contents/details/51217