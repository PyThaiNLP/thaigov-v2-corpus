รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม ขันน็อต กระทรวงยุติธรรม นำเทคโนโลยี มาปรับใช้ เพิ่มอำนวยความสะดวก-แก้ปัญหาให้ประชาชน


วันศุกร์ที่ 15 กรกฎาคม 2565
พิมพ์
รัฐมนตรีว่าการกระทรวงยุติธรรม ขันน็อต กระทรวงยุติธรรม นำเทคโนโลยี มาปรับใช้ เพิ่มอำนวยความสะดวก-แก้ปัญหาให้ประชาชน
รัฐมนตรีว่าการกระทรวงยุติธรรม ขันน็อต กระทรวงยุติธรรม นำเทคโนโลยี มาปรับใช้ เพิ่มอำนวยความสะดวก-แก้ปัญหาให้ประชาชน โชว์ผลงาน เปิดไกล่เกลี่ยออนไลน์ มีคนไทยวิดีโอคอลมาจากอเมริกา จี้ ต่อยอดนำเทคโนโลยีของต่างประเทศมาปรับใช้
วันที่ 15 กรกฎาคม 2565 นายสมศักดิ์ เทพสุทิน รัฐมนตรีว่าการกระทรวงยุติธรรม กล่าวว่า ขณะนี้ รัฐบาล อยากให้ทุกภาคส่วนนำเทคโนโลยี มาปรับใช้ในการอำนวยความสะดวกให้กับประชาชน รวมถึงให้ศึกษาเทคโนโลยีของต่างประเทศ เพื่อนำมาพัฒนาปรับใช้ ให้ทันกับความเปลี่ยนแปลงของยุคสมัย ตนจึงสั่งการให้ทุกกรม ของกระทรวงยุติธรรม เร่งขับเคลื่อนเพิ่มเติมในเรื่องนี้
นายสมศักดิ์ กล่าวอีกว่า การนำเทคโนโลยีมาปรับใช้นั้น เราได้มีการนำมาใช้เพื่ออำนวยความสะดวกประชาชน รวมถึงช่วยแก้ปัญหาแล้ว เช่น การร้องทุกข์ออนไลน์ เราได้มีศูนย์ยุติธรรมสร้างสุข ที่เปิดให้ประชาชนที่ได้รับความเดือดร้อนต่างๆ สามารถมาขอความช่วยเหลือได้ หากเป็นคดีความ เราก็มีให้คำปรึกษาการดำเนินคดี พร้อมมีทนายช่วยเหลือแบบไม่มีค่าใช้จ่าย
“หรือล่าสุด กระทรวงยุติธรรม มีการจัดงานไกล่เกลี่ยหนี้สิน ซึ่งเปิดให้ผู้ที่ไม่สะดวกเดินทางมา หรือ อยู่ต่างประเทศ สามารถเข้าร่วมไกล่เกลี่ยแบบออนไลน์ได้ โดยผลการไกล่เกลี่ย ก็เหมือนกับคนที่เดินทางมาด้วยตัวเองทุกอย่าง ซึ่งก็เป็นการเพิ่มความสะดวกให้กับประชาชน อย่างบางราย วิดีโอคอลมาจากอเมริกา ผมก็ช่วยไกล่เกลี่ยด้วยตัวเอง ดังนั้น จากนี้ ผมจะเร่งให้ทุกหน่วยงาน นำเทคโนโลยี มาใช้ให้มากขึ้น เพื่อให้ประชาชนเข้าถึงการบริการของภาครัฐ และเข้าถึงสิทธิประโยชน์ของตัวเอง” รมว.ยุติธรรม กล่าว

ที่มา : https://www.thaigov.go.th/news/contents/details/56894