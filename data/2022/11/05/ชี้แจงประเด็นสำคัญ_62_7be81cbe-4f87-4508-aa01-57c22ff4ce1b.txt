รัฐบาลไทย-ข่าวทำเนียบรัฐบาล-องค์การขนส่งมวลชนกรุงเทพ ชี้แจงกรณีการคัดค้านการจ้างเอกชนให้บริการรถโดยสาร EV400 คัน


วันพฤหัสบดีที่ 21 เมษายน 2565
พิมพ์
องค์การขนส่งมวลชนกรุงเทพ ชี้แจงกรณีการคัดค้านการจ้างเอกชนให้บริการรถโดยสาร EV400 คัน
ขสมก. เผยเป็นการแก้ไขปัญหาระยะเร่งด่วน เพื่อไม่ให้ ขสมก.เสียสิทธิในการเป็นผู้ประกอบการขนส่งในเส้นทาง 90 เส้นทาง ยืนยันเป็นการดำเนินการที่เหมาะสมที่สุด
จากกรณีประธานสหภาพแรงงานรัฐวิสาหกิจองค์การขนส่งมวลชนกรุงเทพ (สร.ขสมก.) เคลือบแคลงสงสัยเหตุใดกระทรวงคมนาคมจึงจ้างเหมารถโดยสารเอกชน (EV) 400 คัน มาวิ่งให้บริการผู้โดยสารในอัตราคันละ 6,000 บาท/วัน ซึ่งคาดว่าจะประกวดราคาจัดหารถใหม่ภายในเดือน พ.ค.นี้ และอยู่ระหว่างรอแผนฟื้นฟูฯ โดยสหภาพแรงงานฯ ตั้งข้อสังเกตว่า อาจมีวาระซ่อนเร้นหรือเป็นการแปรรูป ขสมก.หรือไม่ จึงเรียกร้องให้กระทรวงคมนาคมชี้แจงนั้น
วันที่ 21 เมษายน 2565 นายกิตติกานต์ จอมดวง จารุวรพลกุล ผู้อำนวยการองค์การขนส่งมวลชนกรุงเทพ ชี้แจง ดังนี้
การดำเนินการของ ขสมก. ในครั้งนี้เป็นการแก้ไขปัญหาระยะเร่งด่วนที่มีความจำเป็นต้องจัดหารถใหม่เข้ามาบรรจุในเส้นทาง ตามหลักเกณฑ์และเงื่อนไขการขออนุญาตประกอบการขนส่งประจำทางฯ ของกรมการขนส่งทางบก หาก ขสมก. ไม่เร่งรัดการจัดหารถโดยสารใหม่ดังกล่าว อาจส่งผลให้ ขสมก.เสียสิทธิในการเป็นผู้ประกอบการขนส่งในเส้นทาง จำนวน 90 เส้นทาง จาก 107 เส้นทางของ ขสมก. ซึ่งการดำเนินการจ้างเหมาบริการ (การจ้างเหมาบริการจะต้องมีคนขับรถมาพร้อมกับรถโดยสารประจำทาง ส่วนพนักงานเก็บค่าโดยสารยังคงเป็นพนักงานของ ขสมก.) เป็นการใช้งบดำเนินงานของ ขสมก. โดยนำรายได้จากการเดินรถ และส่วนต่างของค่าเชื้อเพลิง มาจ่ายเป็นค่าจ้างให้กับเอกชน หากเป็นการซื้อหรือเช่ารถโดยสาร อาจต้องใช้ระยะเวลาในการดำเนินงานนานกว่าการจ้างเหมาบริการ ในขั้นตอนของการของบประมาณรัฐบาล รวมทั้งการพิจารณาจากหน่วยงานที่เกี่ยวข้อง ซึ่งจะบรรจุรถไม่ทันภายในระยะเวลาที่กรมการขนส่งทางบกได้กำหนดไว้ในหลักเกณฑ์ข้างต้น
การจ้างเหมาบริการนี้ จะส่งผลให้ ขสมก. สามารถลดค่าใช้จ่ายด้านการเหมาซ่อม (ภาระการเหมาซ่อมเป็นของเอกชน) ลดต้นทุนของพนักงานขับรถ และลดค่าใช้จ่ายด้านเชื้อเพลิง (น้ำมันดีเซล) ลงประมาณ 6,774 บาทต่อคันต่อวัน เมื่อเปรียบเทียบกับการจ้างเหมาบริการเอกชน ที่มีต้นทุนน้อยกว่าการที่ ขสมก. ซื้อหรือเช่ารถใหม่มาให้บริการเดินรถที่ต้องแบกรับภาระด้านการเหมาซ่อมเอง อีกทั้งการจ้างเหมาบริการนี้ส่งผลให้รายได้เพียงพอกับรายจ่าย ไม่เป็นการลงทุนเพิ่ม ไม่ต้องกู้เงินเพิ่มในการลงทุนซื้อหรือเช่า ทำให้ลดภาระด้านงบประมาณของภาครัฐ ไม่เป็นภาระผูกพันในระยะยาว เนื่องจากเป็นการทำสัญญา ระยะสั้น (2 ปี) ในช่วงที่รอให้แผนฟื้นฟูได้รับความเห็นชอบจาก ครม. ให้ดำเนินการ ดังนั้น การจ้างเหมาบริการจึงเป็นแนวทาง / โครงการ ที่สามารถแก้ไขปัญหาในระยะเร่งด่วนนี้ได้ ประกอบกับปัจจุบัน ขสมก. มีพนักงานขับรถไม่เพียงพอต่อการให้บริการ จึงมีความจำเป็นต้องให้เอกชนจัดหารถโดยสารพร้อมพนักงานขับรถในช่วงสัญญาระยะสั้น ซึ่งการจ้างเหมาบริการนี้ ไม่ส่งผลกระทบกับพนักงานขับรถของ ขสมก. เพราะไม่มีการลดจำนวนพนักงานขับรถแต่อย่างใด จึงไม่เข้าข่ายเป็นการแปรรูป ขสมก. จึงสามารถสรุปได้ว่าการดำเนินการครั้งนี้ เป็นทางเลือกที่มีความเหมาะสมที่สุดกับสถานการณ์ของ           ขสมก. ในปัจจุบัน ต่อมาหากแผนฟื้นฟูได้รับความเห็นชอบให้ดำเนินการต่อได้  ขสมก. จะดำเนินการตามกรอบและแนวทางตามแผนฟื้นฟูให้เกิดประสิทธิภาพต่อไป

ที่มา : https://www.thaigov.go.th/news/contents/details/53771