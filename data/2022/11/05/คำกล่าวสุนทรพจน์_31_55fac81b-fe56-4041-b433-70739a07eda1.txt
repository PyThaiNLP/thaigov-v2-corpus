รัฐบาลไทย-ข่าวทำเนียบรัฐบาล-ถ้อยแถลงนายกรัฐมนตรี สำหรับการประชุมสุดยอดอาเซียน-สหรัฐอเมริกา ครั้งที่ ๙ ผ่านระบบการประชุมทางไกล วันอังคารที่ ๒๖ ตุลาคม ๒๕๖๔


วันอังคารที่ 26 ตุลาคม 2564
พิมพ์
ถ้อยแถลงนายกรัฐมนตรี สำหรับการประชุมสุดยอดอาเซียน-สหรัฐอเมริกา ครั้งที่ ๙  ผ่านระบบการประชุมทางไกล วันอังคารที่ ๒๖ ตุลาคม ๒๕๖๔
ถ้อยแถลงนายกรัฐมนตรี
สำหรับการประชุมสุดยอดอาเซียน-สหรัฐอเมริกา ครั้งที่ ๙
ผ่านระบบการประชุมทางไกล
วันอังคารที่ ๒๖ ตุลาคม ๒๕๖๔
ถ้อยแถลงนายกรัฐมนตรี
สำหรับการประชุมสุดยอดอาเซียน-สหรัฐอเมริกา ครั้งที่ ๙
ผ่านระบบการประชุมทางไกล
วันอังคารที่ ๒๖ ตุลาคม ๒๕๖๔
* * * * *
ใต้ฝ่าละอองธุลีพระบาท
ท่านประธานาธิบดีโจ ไบเดน
และ ฯพณฯ ทั้งหลาย
ผมยินดีต้อนรับท่านประธานาธิบดีไบเดนเข้าร่วมการประชุมสุดยอดอาเซียน-สหรัฐฯ ในครั้งนี้ ซึ่งถือเป็นการส่งสัญญาณที่ชัดเจนว่า สหรัฐฯ ให้ความสำคัญกับการเสริมสร้างความสัมพันธ์กับอาเซียนให้แน่นแฟ้นยิ่งขึ้น โดยเป็นความสัมพันธ์ที่ตั้งอยู่บนพื้นฐานของความไว้เนื้อเชื่อใจและผลประโยชน์ร่วมกัน
เพื่อสร้างสันติภาพ เสถียรภาพ และความเจริญรุ่งเรืองที่มั่นคงและยั่งยืนในภูมิภาค
เป็นเวลา ๔๔ ปีแล้วที่อาเซียนกับสหรัฐฯ เริ่มความร่วมมือกันในฐานะคู่เจรจา โดยความสัมพันธ์ ของอาเซียนและสหรัฐฯ ผ่านความท้าทายมาหลายประการ และอาเซียนยินดียิ่งที่รัฐบาลของท่านประธานาธิบดีมีนโยบายที่แสดงให้เห็นถึงความมุ่งมั่นในการมีบทบาทในทางสร้างสรรค์ในภูมิภาคอินโด-แปซิฟิกท่ามกลางความแปรเปลี่ยนหลายประการทางภูมิรัฐศาสตร์ในภูมิภาคนี้
ความสำคัญที่อาเซียนและสหรัฐฯ มีต่อกันและกันนั้น ครอบคลุมทั้งด้านความมั่นคงและเศรษฐกิจ และในยุคโควิดก็จะต้องรวมเรื่องสาธารณสุขและการฟื้นฟูประเทศและภูมิภาคหลังโรคระบาดด้วย ในโอกาสนี้ ผมจึงขอเสนอแนวทางความร่วมมือระหว่างอาเซียนและสหรัฐฯ ใน ๓ ประเด็น ดังนี้
ประการแรก อนาคตของโลกยุคหลังโควิด-๑๙ ขึ้นอยู่กับความร่วมมือของเราในการกระจายวัคซีน    ให้แก่ประชาชนอย่างทั่วถึงและรวดเร็ว ผมขอขอบคุณท่านประธานาธิบดีไบเดนที่สนับสนุนวัคซีนจำนวนมากให้แก่ประเทศต่าง ๆ ในอาเซียน รวมถึงไทย ซึ่งได้แสดงให้เห็นว่า สหรัฐฯ มิได้เพิกเฉยต่อความจำเป็นอันเร่งด่วนในการสกัดการแพร่ระบาดของโควิด-๑๙ และการเสียชีวิตของประชาชนของเรา นอกจากนี้ เมื่อเดือนกันยายน
ที่ผ่านมา ผมยังได้มีโอกาสเข้าร่วมการประชุมสุดยอดว่าด้วยการยุติการแพร่ระบาดของโควิด-๑๙ และการฟื้นตัว ซึ่งท่านประธานาธิบดีจัดขึ้น และผมยินดีที่สหรัฐฯ ตั้งเป้าหมายจะขยายฐานการผลิตวัคซีนไปยังภูมิภาคต่าง ๆ ซึ่งไทยพร้อมร่วมมือกับสหรัฐฯ ในเรื่องนี้ ทั้งในด้านการวิจัยและพัฒนา และการกระจายวัคซีนอย่างมีประสิทธิภาพในห่วงโซ่อุปทานของภูมิภาค
ประการที่สอง เพื่อให้เราก้าวไปสู่ “Next Normal” ได้อย่างยั่งยืน เราต้องหันมาให้ความสำคัญกับการเติบโตสีเขียว ผมขอชื่นชมที่ท่านประธานาธิบดีประกาศกลับเข้าร่วมความตกลงปารีสตั้งแต่วันแรกที่ท่านเข้ารับตำแหน่ง และหวังว่าสหรัฐฯ และอาเซียนจะขยายความร่วมมือกันในด้านการฟื้นฟูสิ่งแวดล้อมและสภาพภูมิอากาศให้กลับมาเป็นปกติและสมบูรณ์ขึ้นได้อีกคราหนึ่ง แม้ว่านักดาราศาสตร์สหรัฐฯ ชื่อ คาร์ล เซแกน จะบรรยายภาพโลกของเราจากมุมมองในอวกาศว่าเป็นเพียงจุดสีฟ้าซีด ๆ เท่านั้น แต่นี่ก็เป็นโลกใบเดียว
ที่เราทุกคนมีชีวิตอยู่ร่วมกันมาช้านาน เราทุกคนจึงมีหน้าที่ร่วมกันในการธำรงรักษาไว้ซึ่งความอยู่รอดของโลกใบนี้ โดยส่งเสริมการลงทุนและการสร้างงานในอุตสาหกรรมที่เป็นมิตรกับสิ่งแวดล้อม ซึ่งแผนการเงินระหว่างประเทศด้านสภาพภูมิอากาศของสหรัฐฯ จะมีส่วนช่วยให้อาเซียนบรรลุเป้าหมายสำคัญ อาทิ การลดความเข้มข้นในการใช้พลังงานที่ปล่อยก๊าซเรือนกระจกลงร้อยละ ๓๒ และการเพิ่มสัดส่วนการใช้พลังงานหมุนเวียนเป็นร้อยละ ๒๓ ภายในปี ค.ศ. ๒๐๒๕ ได้
ในส่วนของไทย เรามีความมุ่งมั่นที่จะ “พลิกโฉมประเทศ” โดยใช้แนวทางของโมเดลเศรษฐกิจ BCG ที่เน้นความสมดุลระหว่างการพัฒนาเศรษฐกิจกับการรักษาสิ่งแวดล้อมเพื่อการฟื้นฟูเศรษฐกิจหลังโควิด-๑๙ อย่างเข้มแข็งและยั่งยืน ซึ่งผมเชื่อว่าจะสามารถสนับสนุนข้อริเริ่มBuild Back Better World ของท่านได้ โดยไทยจะผลักดันประเด็นเศรษฐกิจ BCG ในการเป็นเจ้าภาพการประชุมเอเปคปี ค.ศ. ๒๐๒๒ และพร้อมที่จะร่วมมือกับสหรัฐฯ ในการขับเคลื่อนและต่อยอดวาระสำคัญนี้ในปี ค.ศ. ๒๐๒๓ ต่อไป ผมหวังเป็นอย่างยิ่งว่าจะได้ต้อนรับท่านประธานาธิบดีไบเดนที่ประเทศไทยในปีหน้านี้ครับ
ประการสุดท้าย การเปลี่ยนแปลงโครงสร้างเศรษฐกิจครั้งใหญ่ของโลกจากวิวัฒนาการของเทคโนโลยีและปัญญาประดิษฐ์ รวมทั้งการแพร่ระบาดของโควิด-๑๙ ได้ตอกย้ำความสำคัญของการพัฒนาเศรษฐกิจดิจิทัล และในวันนี้ ผมยินดีที่เราจะร่วมรับรองแถลงการณ์ผู้นำอาเซียน-สหรัฐฯ ว่าด้วยการพัฒนาด้านดิจิทัล ซึ่งจะเป็นพื้นฐานต่อยอดไปสู่ความร่วมมือที่เป็นรูปธรรม โดยเฉพาะการพัฒนาเศรษฐกิจดิจิทัล ซึ่งจะเป็นแรงขับเคลื่อนสำคัญที่จะช่วยให้  GDP อาเซียนขยายตัวได้ถึงกว่า ๑ ล้านล้านดอลลาร์สหรัฐ ภายในปี ค.ศ. ๒๐๒๕ ตลอดจนส่งเสริมความก้าวหน้าด้านดิจิทัลและนวัตกรรมในประเทศและในภูมิภาคต่อไป โดยประเทศไทยมุ่งผลักดันโครงการ “ดิจิทัลพาร์คไทยแลนด์” ในเขตพัฒนาพิเศษภาคตะวันออก หรือ อีอีซี เพื่อให้เป็นศูนย์กลางความร่วมมือของเศรษฐกิจที่สร้างสรรค์และการสร้างดิจิทัลสตาร์ทอัพในภูมิภาค
สุดท้ายนี้ ผมขอเน้นย้ำประเด็นสำคัญไว้อีกประเด็นหนึ่ง ซึ่งเป็นสิ่งที่ทุกคนคาดหวังจากบทบาทที่สร้างสรรค์ของสหรัฐฯ ในภูมิภาค คือ การทำงานร่วมกันของมหาอำนาจเพื่อสร้างภูมิรัฐศาสตร์ที่มีสันติสุข และเอื้ออำนวยต่อการฟื้นตัวหลังโควิด-๑๙ โดยผมหวังว่า พัฒนาการต่าง ๆ ที่เกิดขึ้น ซึ่งรวมถึงการจัดทำยุทธศาสตร์อินโด-แปซิฟิก ฉบับใหม่ของสหรัฐฯ และหุ้นส่วนไตรภาคีด้านความมั่นคง หรือ “ออคัส” จะเป็นไปในเชิงสร้างสรรค์ สนับสนุนความเป็นแกนกลางของอาเซียน และหลักการภายใต้มุมมองอาเซียนต่ออินโด-แปซิฟิก ตลอดจนส่งเสริมความสงบสุข สันติภาพ และความเป็นอยู่ที่ดีของประชาชนในภูมิภาค ซึ่งเป็นเป้าหมายร่วมกันของทุกประเทศ ทั้งนี้ ผมเห็นว่า อนาคตของความร่วมมือระหว่างอาเซียนกับสหรัฐฯ จะขึ้นอยู่กับความสามารถของพวกเราทุกคนที่จะรักษาแรงขับเคลื่อนในสามด้านไว้ได้ ได้แก่ การบูรณาการทางเศรษฐกิจและความเชื่อมโยง ความร่วมมือเชิงยุทธศาสตร์ที่ครอบคลุมและทุกฝ่ายมีส่วนร่วม และการส่งเสริมความสัมพันธ์ระหว่างประชาชนของเรา
* * * * * * *

ที่มา : https://www.thaigov.go.th/news/contents/details/47432