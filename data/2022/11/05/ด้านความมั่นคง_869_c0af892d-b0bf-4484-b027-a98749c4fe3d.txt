รัฐบาลไทย-ข่าวทำเนียบรัฐบาล-แรงงานนอกระบบกลุ่มแท็กซี่ วินมอไซค์ หาบเร่แผงลอย ปลื้ม!! นายกตู่ ช่วยค่าครองชีพ


วันพุธที่ 23 มีนาคม 2565
พิมพ์
แรงงานนอกระบบกลุ่มแท็กซี่ วินมอไซค์ หาบเร่แผงลอย ปลื้ม!! นายกตู่ ช่วยค่าครองชีพ
แรงงานนอกระบบกลุ่มแท็กซี่ วินมอไซค์ หาบเร่แผงลอย ปลื้ม!! นายกตู่ ช่วยค่าครองชีพ
เมื่อวันที่ 23 มีนาคม 2565 นายสุชาติ ชมกลิ่น รัฐมนตรีว่าการกระทรวงแรงงาน เปิดเผยว่า ที่ประชุมคณะรัฐมนตรี (ครม.) เมื่อวานนี้ (22 มี.ค.65) ได้ออกมาตรการช่วยเหลือประชาชนจากสถานการณ์ความผันผวนของราคาพลังงานกรณีสถานการณ์ความขัดแย้งระหว่างยูเครนและรัสเซียจนส่งผลกระทบต้นทุนการผลิตสินค้า การขนส่ง และบริการต่างๆ ทำให้ประชาชนได้รับความเดือดร้อนจากค่าครองชีพที่ปรับตัวสูงขึ้น ในเรื่องนี้นั้น ท่านพล.อ.ประยุทธ์ จันทร์โอชานายกรัฐมนตรีและรัฐมนตรีว่าการกระทรวงกลาโหม และกระทรวงแรงงานภายใต้การกำกับดูแลของท่าน พล.อ.ประวิตร วงษ์สุวรรณ รองนายกรัฐมนตรี ได้ให้ความห่วงใยกับพี่น้องแรงงานทั้งในและนอกระบบ
นายสุชาติ กล่าวต่อว่า ปัจจุบันกระทรวงแรงงานดูแลแรงงานนอกระบบที่มีอยู่เกือบ 20 ล้านคนมีทั้ง ผู้ขับรถแท็กซี่ มอเตอร์ไซค์รับจ้าง หาบเร่แผงลอย และผู้ประกอบอาชีพอิสระ ซึ่งจากมติครม.ดังกล่าว ทำให้แรงงานนอกระบบกลุ่มนี้ได้รับประโยชน์เพื่อช่วยบรรเทาความเดือดร้อนแบ่งเบาภาระค่าใช้จ่ายในชีวิตประจำวัน ที่รัฐบาลช่วยเหลือค่าก๊าซหุงต้ม ค่าไฟฟ้า ตรึงราคาน้ำมัน แก่ผู้ขับขี่จักรยานยนต์รับจ้าง แท็กซี่ ผู้ค้าหาบเร่แผงลอย เป็นเวลา 3 เดือน ตั้งแต่เดือนพฤษภาคม - กรกฎาคม 2565 โดยเฉพาะมอเตอร์ไซค์รับจ้างในระบบที่มีอยู่ 157,000 คัน ในแต่ละวันมีประชาชนใช้บริการคันละประมาณ 20 คน เท่ากับว่าเราสามารถควบคุมราคาค่าโดยสารนั่งมอเตอร์ไซค์ให้แก่ประชาชนได้วันละ 3.1 ล้านคน โดยการควบคุมราคาไม่ให้มอเตอร์ไซค์ขึ้นค่าโดยสาร ทำให้ประชาชนได้รับประโยชน์จำนวน 3.1 ล้านคนต่อวัน
ขณะที่ นายสันติ ปฏิภาณรัตน์ เลขาสมาคมผู้ขับขี่รถจักรยานยนต์รับจ้างแห่งประเทศไทย กล่าวว่า ปัจจุบันเรามีผู้ขับขี่รถจักรยานยนต์รับจ้างที่ขึ้นทะเบียนไว้กับกรมการขนส่งทางบก จำนวน157,000 คน ซึ่งเป็นผู้ที่ได้รับประโยชน์ในครั้งนี้ ทุกคนรู้สึกดีใจและฝากขอบคุณท่านนายกฯเนื่องจากตลอดระยะเวลาหลายปีที่ผ่านมาเราไม่เคยได้รับการช่วยเหลือในเรื่องราคาพลังงานแม้เราเป็นกลุ่มแรก ๆ ที่ได้รับผลกระทบแต่เราก็ไม่ได้ขอปรับขึ้นราคา วันนี้มีรัฐบาลเข้ามาช่วยเหลือเราดีใจ แม้เงินจะไม่มากแต่อย่างน้อยทำให้เห็นว่ารัฐบาลมีความจริงใจในการแก้ปัญหาต้องขอบคุณท่านรัฐมนตรี สุชาติ ชมกลิ่น ที่ท่านเป็นหัวใจสำคัญในการนำปัญหาความเดือดร้อนของพวกเราสะท้อนไปยังรัฐบาล จึงเป็นที่มาที่ก่อนหน้านี้พวกเราได้รับการเยียวยาทั้งได้รับถุงยังชีพ ข้าวกล่อง ช่วยผลักดัน พ.ร.บ.คุ้มครองแรงงานนอกระบบ รวมถึงครั้งนี้ด้วย
นายอนุวัตร ยาวุฒิ สมาคมแท็กซี่ยานยนต์ไฟฟ้า กล่าวว่า ปัจจุบันรถแท็กซี่ทั้งเช่าซื้อและเช่าขับมีอยู่ประมาณ 80,000 คัน นโยบายลดค่าครองชีพในครั้งนี้ถือว่ารัฐบาลทำได้ดี ต้องขอชื่นชมท่านนายกฯ ที่ท่านตั้งใจจริงในการแก้ไขปัญหา เพราะการเยียวยาแต่ละโครงการจำเป็นจะต้องใช้งบประมาณเป็นจำนวนมาก ซึ่งที่ผ่านมาท่านช่วยเหลือมาหลายๆ เรื่อง รวมทั้งท่านรัฐมนตรีสุชาติ ชมกลิ่น ท่านก็ช่วยเหลือซึ่งไม่ใช่แรงงานเพียงกลุ่มเดียว แต่ท่านช่วยเหลือแรงงานทุกกลุ่ม ทั้งแรงงานในระบบและแรงงานนอกระบบ ซึ่งท่านตั้งใจทำงานมาตลอดโดยเฉพาะในช่วงโควิด-19 ที่เราได้รับการเยียวยา
+++++++++++++++++++
กองเผยแพร่และประชาสัมพันธ์
23 มีนาคม 2565

ที่มา : https://www.thaigov.go.th/news/contents/details/52853