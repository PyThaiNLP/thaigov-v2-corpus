รัฐบาลไทย-ข่าวทำเนียบรัฐบาล-โฆษกรัฐบาลเผยนายกฯ ห่วงผู้ป่วยใหม่ ขอให้เข้าสู่ระบบการรักษา เตือนอย่าหลงเชื่อมิจฉาชีพ แอบอ้างมาจากหน่วยงานสาธารณสุข โทรขอข้อมูลส่วนบุคคลหรือหลอกให้โอนเงิน ขณะที่ สปสช. แจ้งจะโทรหาผู้ป่วยเมื่อมีการลงทะเบียนแล้วเท่านั้น


วันพุธที่ 4 พฤษภาคม 2565
พิมพ์
โฆษกรัฐบาลเผยนายกฯ ห่วงผู้ป่วยใหม่ ขอให้เข้าสู่ระบบการรักษา เตือนอย่าหลงเชื่อมิจฉาชีพ แอบอ้างมาจากหน่วยงานสาธารณสุข โทรขอข้อมูลส่วนบุคคลหรือหลอกให้โอนเงิน  ขณะที่ สปสช. แจ้งจะโทรหาผู้ป่วยเมื่อมีการลงทะเบียนแล้วเท่านั้น
โฆษกรัฐบาลเผยนายกฯ ห่วงผู้ป่วยใหม่ ขอให้เข้าสู่ระบบการรักษา เตือนอย่าหลงเชื่อมิจฉาชีพ แอบอ้างมาจากหน่วยงานสาธารณสุข โทรขอข้อมูลส่วนบุคคลหรือหลอกให้โอนเงิน  ขณะที่ สปสช. แจ้งจะโทรหาผู้ป่วยเมื่อมีการลงทะเบียนแล้วเท่านั้น
วันที่ 4 พฤษภาคม 2565 นายธนกร วังบุญคงชนะ โฆษกประจำสำนักนายกรัฐมนตรี เผยสถานการณ์การแพร่ระบาดของโควิด – 19 วันนี้ (4 พฤษภาคม 2565) พบผู้ป่วยติดเชื้อรายใหม่ รวม 9,288 ราย จำแนกเป็น ผู้ป่วยจากในประเทศ 9,268 ราย ผู้ป่วยมาจากต่างประเทศ 20 ราย ผู้ป่วยสะสม 2,067,389 ราย (ตั้งแต่ 1 มกราคม 2565) หายป่วยกลับบ้าน 19,119 ราย หายป่วยสะสม 1,984,816 ราย (ตั้งแต่ 1 มกราคม 2565) ผู้ป่วยกำลังรักษา 108,654 ราย เสียชีวิต 82 ราย จำนวนผู้ป่วยปอดอักเสบรักษาตัวอยู่ในโรงพยาบาล 1,638 ราย เฉลี่ยจังหวัดละ 21 ราย อัตราครองเตียง ร้อยละ 20.4
ทั้งนี้ พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ยังขอให้ผู้ป่วยใหม่ทุกคนเข้าสู่ระบบการรักษาตามระดับอาการหรือลงทะเบียนในระบบ Home Isolation  พร้อมเตือนอย่าหลงเชื่อมิจฉาชีพแก๊งคอลเซ็นเตอร์ ที่ขณะนี้มีการแอบอ้างมาจากหน่วยงานสาธารณสุข โทรหาผู้ป่วยเพื่อขอข้อมูลส่วนบุคคลหรือให้โอนเงิน หากพบกรณีเช่นนี้ อย่าให้ข้อมูลส่วนบุคคล เพราะอาจถูกมิจฉาชีพนำไปสวมรอยทำธุรกรรมสูญเสียทรัพย์สิน หรืออาจถูกนำไปก่ออาชญากรรมอื่น ๆ ได้ ซึ่งจะทำให้เดือดร้อนหรือยุ่งยากภายหลัง จึงฝากให้ทุกคนระมัดระวังทั้งด้านสุขภาพและการดำเนินชีวิต ตรวจสอบข้อเท็จจริงก่อนให้ประวัติหรือข้อมูลส่วนตัวกับบุคคลอื่น ๆ รวมทั้งเตือนผู้ที่คิดหาประโยชน์ อย่าซ้ำเติมผู้ป่วย และการหลอกหลวงใช้ข้อมูลบุคคลอื่นเป็นความผิดทางกฎหมายและมีโทษทางอาญาด้วย
โฆษกประจำสำนักนายกรัฐมนตรียังกล่าวเพิ่มเติมว่า  ได้รับการชี้แจงจาก สำนักงานหลักประกันสุขภาพแห่งชาติ (สปสช) หรือจากสายด่วน สปสช. 1330  ว่า จะโทรหาประชาชนเฉพาะในกรณีเมื่อบุคคลนั้นลงทะเบียนเข้ารับการดูแลในระบบ Home Isolation การโทรหาผู้ป่วยก็จะไม่สอบถามข้อมูลส่วนบุคคลเนื่องจากได้รับแจ้งข้อมูลผู้ป่วยตั้งแต่ขั้นตอนการลงทะเบียนแล้ว ดังนั้น อย่าได้ให้ข้อมูลส่วนบุคคลกับคนที่อ้างโทรมาจาก สปสช. รวมไปถึงหากพบมีการแจ้งให้โอนเงินไม่ว่าจะกรณีใด ๆ อย่าได้หลงเชื่อโดยเด็ดขาด
……………......

ที่มา : https://www.thaigov.go.th/news/contents/details/54199