รัฐบาลไทย-ข่าวทำเนียบรัฐบาล-รฟท. จัดเดินขบวนพิเศษรถจักรไอน้ำนำเที่ยว 3 มิถุนายน 2565 เส้นทางกรุงเทพ - นครปฐม


วันอังคารที่ 10 พฤษภาคม 2565
รฟท. จัดเดินขบวนพิเศษรถจักรไอน้ำนำเที่ยว 3 มิถุนายน 2565 เส้นทางกรุงเทพ - นครปฐม
โดยเริ่มเปิดจำหน่ายตั๋วโดยสารแล้วตั้งแต่บัดนี้เป็นต้นไป ที่สถานีรถไฟทุกแห่งทั่วประเทศ
นายเอกรัช  ศรีอาระยันพงษ์ ผู้อำนวยการศูนย์ประชาสัมพันธ์ การรถไฟแห่งประเทศไทย (รฟท.) กระทรวงคมนาคม เปิดเผยว่า เนื่องในวันที่ 3 มิถุนายน 2565 ตรงกับวันคล้ายวันเฉลิมพระชนมพรรษา สมเด็จพระนางเจ้าสุทิดา พัชรสุธาพิมลลักษณพระบรมราชินี รฟท. ได้จัดเดินขบวนพิเศษรถจักรไอน้ำนำเที่ยว เส้นทางกรุงเทพ - นครปฐม พร้อมเปิดโอกาสให้ประชาชน นักท่องเที่ยว ได้ร่วมเป็นส่วนหนึ่งของการเดินทางเพื่อร่วมเฉลิมพระเกียรติและแสดงความจงรักภักดี สำนึกในพระมหากรุณาธิคุณของพระองค์ ที่ทรงสร้างประโยชน์สุขต่อประชาชนและประเทศชาติตลอดมา
สำหรับขบวนพิเศษรถจักรไอน้ำนำเที่ยวเส้นทางกรุงเทพ - นครปฐม - กรุงเทพ ขบวนที่ 907/908 เริ่มออกจากสถานีกรุงเทพ (หัวลำโพง) ตั้งแต่เวลา เวลา 08.10 น. ถึงสถานีนครปฐม เวลา 10.10 น. ซึ่งนักท่องเที่ยวสามารถเดินทางไหว้พระปฐมเจดีย์ แลนด์มาร์คของจังหวัดนครปฐม และท่องเที่ยวภายในจังหวัดนครปฐม ประมาณ 6 ชั่วโมง จากนั้นเที่ยวกลับออกจากสถานีนครปฐม เวลา 16.30 น. ถึงกรุงเทพ เวลา 18.30 น. โดยมีสถานีที่หยุดรับ - ส่งผู้โดยสาร ได้แก่ สถานีสามเสน บางซื่อ บางบำหรุ ศาลายา ซึ่งนักท่องเที่ยวสามารถขึ้นหรือลงตามสถานีดังกล่าว ขณะเดียวกันยังขอเชิญชวนประชาชนทั่วไป ที่อาศัยอยู่ใกล้เส้นทางรถไฟสายกรุงเทพ - นครปฐม สามารถร่วมบันทึกความทรงจำในเส้นทางที่ขบวนรถวิ่งผ่านได้เช่นกัน
นายเอกรัช กล่าวต่อว่า การจัดเดินขบวนพิเศษรถจักรไอน้ำนำเที่ยว เส้นทางกรุงเทพ - นครปฐม ถือเป็น 1 ใน 6 โอกาสพิเศษ ที่ รฟท. นำหัวรถจักรไอน้ำ รุ่นแปซิฟิก หมายเลข 824 และ 850 รุ่นหลังสงครามโลกครั้งที่ 2 ผลิตโดยบริษัท นิปปอน ชาร์เรียว จำกัด ซึ่งปัจจุบันได้เก็บรักษาและซ่อมบำรุงอยู่ที่โรงรถจักรธนบุรีมาเปิดให้บริการแก่ประชาชน จึงขอเชิญชวนร่วมเดินทางย้อนวันวาน โดยสามารถจองตั๋วล่วงหน้าได้แล้วตั้งแต่บัดนี้ที่สถานีรถไฟทุกแห่ง หรือผ่านระบบ D-Ticket อัตราค่าโดยสารไป - กลับ (รถนั่งชั้น 3) 299 บาทต่อคน พร้อมบริการอาหารว่างและเครื่องดื่มบนรถไฟทั้งเที่ยวไป - กลับ
ทั้งนี้ ผู้ร่วมเดินทางต้องเป็นผู้ได้รับการฉีดวัคซีนครบ 2 เข็ม และสามารถแสดงหลักฐานผ่าน Digital Health Pass บน หมอพร้อม แอพพลิเคชั่น หรือแสดงผลตรวจ ATK ไม่เกิน 72 ชั่วโมง ต่อเจ้าหน้าที่ ณ จุดคัดกรอง ในวันเดินทาง สอบถามข้อมูลเพิ่มเติมได้ที่ ศูนย์บริการลูกค้าสัมพันธ์ โทร. 1690 ตลอด 24 ชั่วโมงหรือเว็บไซต์ www.railway.co.th หรือเฟซบุ๊ก แฟนเพจ ทีมพีอาร์การรถไฟแห่งประเทศไทย

ที่มา : https://www.thaigov.go.th/news/contents/details/54420