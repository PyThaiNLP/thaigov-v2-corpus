รัฐบาลไทย-ข่าวทำเนียบรัฐบาล-“ชัยวุฒิ” ประกาศ “โทรฟรี” พรุ่งนี้ 8 เบอร์สายด่วนโควิด


วันเสาร์ที่ 24 กรกฎาคม 2564
“ชัยวุฒิ” ประกาศ “โทรฟรี” พรุ่งนี้ 8 เบอร์สายด่วนโควิด
“ชัยวุฒิ” ประกาศ “โทรฟรี” พรุ่งนี้ 8 เบอร์สายด่วนโควิด
“ชัยวุฒิ” รมว.ดีอีเอส แจ้งประชาชนโทรฟรี 8 เบอร์สายด่วนโควิดได้แล้ว ตั้งแต่วันพรุ่งนี้ (25 ก.ค.64) ขอบคุณ กสทช. และเครือข่ายมือถือ ร่วมมือยกเว้นค่าบริการช่วงสถานการณ์วิกฤตโควิด-19
นายชัยวุฒิ ธนาคมานุสรณ์ รัฐมนตรีว่าการกระทรวงดิจิทัลเพื่อเศรษฐกิจและสังคม (ดีอีเอส) กล่าวว่า ตั้งแต่วันพรุ่งนี้ (25 ก.ค. 64) เป็นต้นไป ประชาชนสามารถใช้บริการ “โทรฟรี” สายด่วนของหน่วยงานรัฐทั้ง 8 เลขหมาย ได้แก่1330, 1323, 1422, 1442, 1646, 1668, 1669 และ1506 ที่รองรับการให้บริการข้อมูล ตรวจสอบสิทธิประโยชน์ ให้คำปรึกษาแนะนำ และประสานงานกับเจ้าหน้าที่  การหาเตียง สำหรับผู้ติดเชื้อโควิด เพื่อให้การดูแล ป้องกัน แจ้งเตือนและให้ความช่วยเหลือประชาชน ในภาวะสถานการณ์ที่ฉุกเฉินและเร่งด่วน
“จากกรณีมีประชาชนร้องเรียน เรื่องการติดต่อเบอร์สายด่วนเพื่อเข้ารับการรักษาของผู้ป่วยโควิดที่ต้องรอสายนาน และมีค่าใช้จ่ายในการโทร จึงได้เร่งติดตามความคืบหน้าที่ผมได้ส่งหนังสือประสานขอความอนุเคราะห์ ไปยังสำนักงานคณะกรรมการกิจการกระจายเสียง กิจการโทรทัศน์ และกิจการโทรคมนาคมแห่งชาติ (กสทช.) ตั้งแต่วันที่20 ก.ค.ที่ผ่านมา ให้พิจารณาขอความร่วมมือเครือข่ายผู้ให้บริการมือถือ ยกเว้นค่าบริการสำหรับการใช้บริการสายด่วนขอคำปรึกษา และประสานขอเตียงสำหรับผู้ป่วยติดเชื้อโควิด-19 และเลขหมายอื่นที่เกี่ยวข้อง รวมทั้งค่าบริการข้อความสั้นหรือ SMS สำหรับระบบบริหารจัดการผู้ป่วยติดเชื้อโควิด ที่ต้องกักตัวที่บ้าน” นายชัยวุฒิกล่าว
ล่าสุด กระทรวงฯ ได้รับการประสานตอบรับการช่วยเหลือยกเว้นค่าบริการสายด่วน เกี่ยวกับโควิดจาก กสทช. และผู้ให้บริการเครือข่ายโทรศัพท์มือถือแล้ว ประกอบด้วย  บริษัท โทรคมนาคมแห่งชาติ จำกัด (มหาชน) หรือ NT เอไอเอส  ทรู และดีแทค โดยจะเริ่มยกเว้นค่าบริการสายด่วน ให้โทรฟรีได้ตั้งแต่วันพรุ่งนี้เป็นต้นไป
ทั้งนี้ ที่ผ่านมารัฐบาลมีนโยบายให้จัดทำระบบบริหารจัดการผู้ป่วยติดเชื้อโควิด-19 ที่ต้องกักตัวที่บ้าน (Home Isolation) โดยมอบหมายให้ NT เป็นผู้ดำเนินการในเรื่อง SMS Gateway สำหรับส่ง OTP ไปยังผู้ป่วยเพื่อใช้สำหรับการยืนยันตัวตนบนระบบออนไลน์ และเพื่อให้แพทย์สามารถติดต่อกับผู้ป่วยได้โดยสะดวกและไม่ผิดคน
"ส่วนที่ก่อนหน้านี้ที่ยังไม่ได้รับการยกเว้นค่าโทรฯ ได้รับทราบข้อมูลจาก กสทช. ว่า เนื่องจากต้นสังกัดแต่ละหน่วยงานที่รับผิดชอบสายด่วน ไม่ทำเรื่องขอความอนุเคราะห์ไปยัง กสทช. กระทรวงดิจิทัลฯ จึงเห็นควรว่า เพื่อลดภาระค่าใช้จ่ายประชาชนและผู้ป่วยโควิดในขณะนี้ จึงได้ประสานไปยัง กสทช.เพื่อขอความอนุเคราะห์ดังกล่าว และต้องขอขอบคุณ กสทช.และบริษัทผู้ให้บริการมือถือทุกค่ายที่ร่วมกันช่วยเหลือประชาชนในสถานการณ์วิกฤตโควิดในครั้งนี้ด้วย" นายชัยวุฒิกล่าว
************

ที่มา : https://www.thaigov.go.th/news/contents/details/44091