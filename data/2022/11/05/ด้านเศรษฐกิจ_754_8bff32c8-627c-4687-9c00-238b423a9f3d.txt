รัฐบาลไทย-ข่าวทำเนียบรัฐบาล-นายอธิรัฐ รัตนเศรษฐ รัฐมนตรีช่วยว่าการกระทรวงคมนาคม เป็นประธานเปิดและมอบพื้นที่ศูนย์ดูแลผู้ติดเชื้อ COVID-19 ของการท่าเรือแห่งประเทศไทย


วันศุกร์ที่ 27 สิงหาคม 2564
นายอธิรัฐ รัตนเศรษฐ รัฐมนตรีช่วยว่าการกระทรวงคมนาคม เป็นประธานเปิดและมอบพื้นที่ศูนย์ดูแลผู้ติดเชื้อ COVID-19 ของการท่าเรือแห่งประเทศไทย
...
นายอธิรัฐ รัตนเศรษฐ รัฐมนตรีช่วยว่าการกระทรวงคมนาคม เป็นประธานเปิดและมอบพื้นที่ศูนย์ดูแลผู้ติดเชื้อ COVID-19 ของการท่าเรือแห่งประเทศไทย โดยมี พลเรือเอก โสภณ วัฒนมงคล ประธานกรรมการการท่าเรือแห่งประเทศไทย เรือโท กมลศักดิ์ พรหมประยูร ผู้อำนวยการการท่าเรือแห่งประเทศไทย ดร.หิมาลัย ผิวพรรณ ประธานคณะกรรมการอำนวยการศูนย์ดูแลผู้ติดเชื้อโควิด-19 ชุมชนคลองเตย คุณครูประทีป อึ้งทรงธรรม ฮาตะ ประธานคณะทำงานศูนย์ฯ และหน่วยงานที่เกี่ยวข้อง เมื่อวันที่ 27 สิงหาคม 2564 ณ บริเวณลานหน้าอาคารโกดังสเตเดียมของการท่าเรือแห่งประเทศไทย
นายอธิรัฐ รัตนเศรษฐ กล่าวว่า ด้วยสถานการณ์การแพร่ระบาดของโรคติดเชื้อไวรัส COVID-19 ในปัจจุบัน มีผู้ติดเชื้อและรอรับการรักษาเป็นจำนวนมาก การท่าเรือแห่งประเทศไทย (กทท.) ได้ร่วมกับหน่วยงานภาคีเครือข่ายทั้งภาครัฐและเอกชนดำเนินการจัดตั้งศูนย์ฯ บริเวณลานหน้าอาคารโกดังสเตเดียม โดย กทท. ได้ให้การสนับสนุนพื้นที่บริเวณดังกล่าว จำนวน 15 ไร่ รวมทั้งงบประมาณ ระบบสาธารณูปโภค ระบบการป้องกันควบคุมการติดเชื้อการแพร่กระจายเชื้อ ระบบสุขาภิบาลและสิ่งแวดล้อม สิ่งอำนวยความสะดวก วัสดุอุปกรณ์และเวชภัณฑ์ที่จำเป็นและอื่น ๆ ซึ่งเป็นไปตามนโยบายของรัฐบาล รวมทั้งเป็นไปตามมาตรฐานและแนวทางของกระทรวงสาธารณสุข เพื่อเป็นสถานที่พักรักษาและช่วยเหลือผู้ป่วย COVID-19 ในชุมชน รวมทั้งพนักงาน กทท. ในกลุ่มอาการสีเขียวและสีเหลืองที่มีอาการไม่รุนแรง นอกจากนี้ ได้กล่าวขอบคุณ กทท. ที่ให้การสนับสนุนพื้นที่และสิ่งอำนวยความสะดวก รวมทั้งได้ช่วยเหลือชาวชุมชนโดยแจกอุปกรณ์ป้องกันการติดเชื้อ COVID-19 อาหารและน้ำดื่มมาอย่างต่อเนื่อง กระทรวงสาธารณสุข กรุงเทพมหานคร การไฟฟ้านครหลวง การประปานครหลวง บริษัท ปูนซีเมนต์ไทย จำกัด (มหาชน) บริษัท ปตท.น้ำมันและการค้าปลีก จำกัด (มหาชน) โรงพยาบาลเกษมราษฎร์ โรงพยาบาลนวเวช บริษัท เมืองไทยประกันภัย จำกัด (มหาชน) มูนิธิมาดามแป้ง มูลนิธิบุณยะจินดา และหน่วยงานภาคีเครือข่ายทั้งภาครัฐและเอกชน ที่ให้ความร่วมมือสนับสนุนจัดตั้งศูนย์ฯ ทั้งนี้ รัฐมนตรีช่วยว่าการกระทรวงคมนาคมได้มอบเอกสารการอนุญาตให้ใช้พื้นที่ให้กับประธานคณะกรรมการอำนวยการศูนย์ฯ เพื่อดำเนินการบริหารจัดการศูนย์ฯ ช่วยเหลือบรรเทาความเดือดร้อนของประชาชนต่อไป

ที่มา : https://www.thaigov.go.th/news/contents/details/45244