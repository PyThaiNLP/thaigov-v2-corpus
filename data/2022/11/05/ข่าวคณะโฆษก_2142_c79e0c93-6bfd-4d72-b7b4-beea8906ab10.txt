รัฐบาลไทย-ข่าวทำเนียบรัฐบาล-รัฐบาลจัดให้! ขยายระบบดูแลผู้ป่วยโควิด19ใช้สิทธิข้าราชการ พบหมอผ่านระบบออนไลน์ได้แล้ว จัดยาตามอาการส่งถึงบ้านฟรี


วันจันทร์ที่ 8 สิงหาคม 2565
พิมพ์
รัฐบาลจัดให้! ขยายระบบดูแลผู้ป่วยโควิด19ใช้สิทธิข้าราชการ พบหมอผ่านระบบออนไลน์ได้แล้ว จัดยาตามอาการส่งถึงบ้านฟรี
สปสช.ร่วมกรมบัญชีกลาง ขยายระบบดูแลผู้ป่วยโควิด19 สิทธิข้าราชการ พบหมอออนไลน์ผ่านสามแอปพลิเคชัน หรือจะรับยาตามโครงการ เจอ-แจก-จบ เช่นเดียวกับประกันสังคมและสิทธิบัตรทองก็ได้
วันที่ 8 สิงหาคม 2565 นางสาวรัชดา ธนาดิเรก รองโฆษกประจำสำนักนายกรัฐมนตรี เปิดเผยว่า จากสถานการณ์ผู้ติดเชื้อโควิด19 ที่มีจำนวนเพิ่มมากขึ้นแต่อาการไม่รุนแรง รัฐบาลได้มุ่งมั่นจัดระบบการให้บริการทางการแพทย์ให้เพียงพอต่อความต้องการและเป็นไปอย่างมีคุณภาพ ที่ผ่านมาได้เสริมการให้บริการระบบ Telemedicine หรือพบแพทย์ออนไลน์ ซึ่งมีผู้ใช้บริการเพิ่มขึ้นเรื่อยๆ และขณะนี้ ทางสำนักงานหลักประกันสุขภาพแห่งชาติ (สปสช.) ได้ประสานกับกรมบัญชีกลาง เพื่อให้ผู้ป่วยโควิดที่มีสิทธิรักษาพยาบาลสวัสดิการข้าราชการ ทั้งผู้ที่ไม่ใช่กลุ่มเสี่ยงและผู้ที่อยู่ในกลุ่ม 608 สามารถเข้ารับบริการรักษาพยาบาลในระบบ Telemedicine ได้แล้ว โดยไม่เสียค่าใช้จ่ายใดๆ จากเดิมที่ให้เฉพาะผู้ป่วยสิทธิบัตรทองเท่านั้น
ผู้ป่วยที่ต้องการเข้ารับบริการ Telemedicine จะต้องดาวน์โหลดแอปพลิเคชัน เมื่อลงทะเบียนก็จะได้พบแพทย์ผ่านออนไลน์  และรับยารักษาตามอาการ หากแพทย์มีความเห็นว่าอาการเข้าเกณฑ์ที่ได้รับยาฟาวิพิราเวียร์หรือโมนูลพิราเวียร์ ก็จะมีการจัดส่งยาให้ถึงที่บ้าน โดยเป็นยาที่ได้รับการสนับสนุนจากกระทรวงสาธารณสุข ทั้งนี้ พื้นที่การดูแลของแต่ละแอปพลิเคชันจะแตกต่างกัน  ซึ่งแอป Clicknic (คลิกนิก) จะรับดูแลทั้งผู้ป่วยโควิดกลุ่มอาการสีเขียว และผู้ป่วยโควิดที่เป็นกลุ่มเสี่ยง 608 โดยให้บริการทั่วประเทศ ขณะที่แอป MorDee (หมอดี) และแอป Good Doctor (กู๊ด ด็อกเตอร์) จะดูแลผู้ป่วยโควิดกลุ่มอาการสีเขียว แต่ไม่รับกลุ่ม 608 และดูแลเฉพาะในพื้นที่ กทม. และปริมณฑล 5 จังหวัด (นนทบุรี ปทุมธานี นครปฐม สมุทรปราการ และสมุทรสาคร)
มากไปกว่านั้น ผู้ป่วยโควิด19 สิทธิข้าราชการ สามารถรับยาโควิด19 แบบเจอ-แจก-จบ จากร้านยาที่ร่วมโครงการกับ สปสช.ทั่วประเทศได้แล้ว ซึ่งก่อนหน้าได้เพิ่มการครอบคลุมสิทธิประกันสังคม จากที่เริ่มแรกครอบคลุมเฉพาะสิทธิบัตรทองเท่านั้น ซึ่งขั้นตอนการดำเนินการคือ 1) ติดต่อร้านยาที่เข้าร่วมโครงการเพื่อส่งผลตรวจ ATK คู่กับบัตรประชาชนผ่านไลน์ของร้านยา 2) ร้านยาซักประวัติข้อมูลทั่วไป แนะนำและให้คำปรึกษาการใช้ยา 3) ญาติหรือคนอื่นมารับแทน ไม่มีการจัดส่งยาทางไปรษณีย์ ทั้งนี้ ผู้ป่วยโควิดทั้งสิทธิข้าราชการ ประกันสังคมและสิทธิบัตรทอง สามารถตรวจสอบรายชื่อร้านยาที่เข้าร่วมโครงการกับ สปสช. ได้ที่ https://www.nhso.go.th/downloads/197
นางสาวรัชดา กล่าวด้วยว่า กระบวนการดูแลระบบ Telemedicine ที่รัฐบาลจัดให้นี้ ไม่ต่างจากการไปรับบริการที่โรงพยาบาล เพียงแต่ทุกอย่างทำผ่านออนไลน์ ซึ่งจะช่วยอำนวยความสะดวกแก่ผู้ป่วยได้มาก ที่สำคัญลดการไปแออัดที่โรงพยาบาล ไม่เสี่ยงต่อกระจายเชื้อ และการติดเชื้อของญาติที่พาผู้ป่วยไปโรงพยาบาล

ที่มา : https://www.thaigov.go.th/news/contents/details/57745