รัฐบาลไทย-ข่าวทำเนียบรัฐบาล-โฆษกรัฐบาลวอนโซเซียลเข้าใจเป้าหมาย “นายกฯ” ต้องการแก้ปัญหาความยากจน ลดหนี้สินครัวเรือน เพิ่มรายได้ ด้วยรูปแบบ/วิธีการ ที่ประชาชนในท้องถิ่นสามารถทำได้


วันพฤหัสบดีที่ 16 ธันวาคม 2564
พิมพ์
โฆษกรัฐบาลวอนโซเซียลเข้าใจเป้าหมาย “นายกฯ” ต้องการแก้ปัญหาความยากจน ลดหนี้สินครัวเรือน เพิ่มรายได้ ด้วยรูปแบบ/วิธีการ ที่ประชาชนในท้องถิ่นสามารถทำได้
โฆษกรัฐบาลวอนโซเซียลเข้าใจเป้าหมาย “นายกฯ” ต้องการแก้ปัญหาความยากจน ลดหนี้สินครัวเรือน เพิ่มรายได้ ด้วยรูปแบบ/วิธีการ ที่ประชาชนในท้องถิ่นสามารถทำได้ แนะการเลี้ยงไก่ เป็นวิถีชีวิตพี่น้องคนไทยในต่างจังหวัดอยู่แล้ว
วันที่ 16 ธ.ค.64 นายธนกร วังบุญคงชนะ โฆษกประจำสำนักนายกรัฐมนตรี เปิดเผยกระแสโซเชียล บิดเบือนคำกล่าวของพลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ที่ช่วงหนึ่งกล่าวให้ประชาชนเลี้ยงไก่บ้านละ 2 ตัว ซึ่งนายกรัฐมนตรีมีความตั้งใจดี ต้องการให้ประชาชนสามารถลดรายจ่ายในครัวเรือน เพิ่มรายได้ พึ่งพาตนเอง ซึ่งเป็นเพียงแนวทางหนึ่งที่พี่น้องประชาชนในพื้นที่อื่น ๆ สามารถปรับเปลี่ยนรูปแบบ/วิธีการ ให้เหมาะสมสอดคล้องกับวิถีชีวิตของตนเองได้ โดยนายกรัฐมนตรีเสนอแนะการเลี้ยงไก่ เพราะเป็นวิถีชีวิตพี่น้องคนไทยในต่างจังหวัด ตั้งแต่อดีตจนถึงปัจจุบัน เช่นเดียวกับการปลูกพืชผักสวนครัว เพื่อประกอบอาหารกินเองภายในครอบครัว
“การลงพื้นที่แต่ละครั้ง ท่านนายกรัฐมนตรีมีการศึกษาข้อมูล ศักยภาพ รวมทั้งปัญหา อุปสรรค ในแต่ละพื้นที่อย่างละเอียด เพื่อการจัดทำแผนงาน/โครงการภาครัฐที่เหมาะสมกับสภาะเศรษฐกิจ สังคมและชุมชน ซึ่งท่านเองก็จะมีข้อแนะนำเพิ่มเติมให้แต่ละท้องถิ่น ซึ่งแนวทาง/วิธีการก็สามารถปรับให้เข้ากับวิถีชีวิตของพี่น้องประชาชน ซึ่งระหว่างการลงพื้นที่ตรวจราชการจังหวัดยะลาและปัตตานี นายกรัฐมนตรีได้ย้ำว่า รัฐบาลเห็นปัญหาคนไทยส่วนใหญ่ทั้งประเทศขณะนี้คือ ปัญหาความยากจน ปัญหาหนี้ครัวเรือน และปัญหาหนี้นอกระบบ นายกรัฐมนตรีจึงให้ความสำคัญในการแก้ปัญหาความยากจนด้วยการลดค่าใช้จ่าย เพิ่มรายได้ ซึ่งวิธีการแนวทางก็จะมีความแตกต่างกันไปในแต่ละพื้นที่ ซึ่งประชาชนคนในพื้นที่ที่ต้อนรับท่านนายกรัฐมนตรี เข้าใจความหมายและความปรารถนาดีของท่านนายกรัฐมนตรีที่ต้องการคนในพื้นที่พึ่งพาตนเอง มีชีวิตอย่างมีกินมีใช้ มีคุณภาพชีวิตที่ดีขึ้น” นายธนกร กล่าว

ที่มา : https://www.thaigov.go.th/news/contents/details/49530