รัฐบาลไทย-ข่าวทำเนียบรัฐบาล-สำนักงานสลากฯ จัดเวทีรับฟังความคิดเห็นประชาชนและศึกษาผลกระทบทางสังคม เกี่ยวกับสลากกินแบ่งรัฐบาล แบบ N3 และ L6


วันพุธที่ 20 กรกฎาคม 2565
พิมพ์
สำนักงานสลากฯ จัดเวทีรับฟังความคิดเห็นประชาชนและศึกษาผลกระทบทางสังคม เกี่ยวกับสลากกินแบ่งรัฐบาล แบบ N3 และ L6
สำนักงานสลากฯ จัดเวทีรับฟังความคิดเห็นประชาชนและศึกษาผลกระทบทางสังคม เกี่ยวกับสลากกินแบ่งรัฐบาล แบบ N3 และ L6 เริ่มครั้งแรกที่เชียงใหม่ และเปิดรับความคิดเห็นผ่านช่องทางออนไลน์ตั้งแต่บัดนี้ ถึง 10 สค. 65
วันนี้  (20 กรกฎาคม 2565) เวลา 09.30 น.ที่โรงแรมกรีนนิมมาน อำเภอเมือง จังหวัดเชียงใหม่ นายธนวรรธน์ พลวิชัย กรรมการและโฆษกคณะกรรมการสลากกินแบ่งรัฐบาล พร้อมด้วยพันโท หนุน ศันสนาคม ผู้อำนวยการสำนักงานสลากกินแบ่งรัฐบาล นายทวีป วุฒิบาทุกาจิตต์ รองผู้อำนวยการสำนักงานสลากกินแบ่งรัฐบาล ร่วมประชุมรับฟังความคิดเห็นของผู้มีส่วนได้ส่วนเสียและศึกษาผลกระทบทางสังคม เกี่ยวกับการกำหนดประเภทและรูปแบบสลากกินแบ่งรัฐบาล จังหวัดเชียงใหม่ โดยกิจกรรมแบ่งออกเป็นสองส่วน คือ การรับฟังความคิดเห็นและตอบข้อซักถามในช่วงเช้า และการสนทนากลุ่มย่อย (focus Group) ในช่วงบ่าย โดยมีกลุ่มผู้มีส่วนได้ส่วนเสียที่เข้าร่วมกิจกรรม ประกอบด้วย ตัวแทนจำหน่ายสลาก ผู้ซื้อจองล่วงหน้า ตัวแทนส่วนราชการที่เกี่ยวข้อง สื่อมวลชน และประชาชนผู้ซื้อสลาก
นายธนวรรธน์ พลวิชัย กรรมการและโฆษกคณะกรรมการฯ กล่าวต่อผู้สื่อข่าวว่า จากการ ที่สำนักงานสลากฯ ได้วางแนวทางในการแก้ไขปัญหาสลากเกินราคา เป็น 3ระยะ โดยในระยะสั้น เป็นการตั้งจุดจำหน่ายสลาก 80 ซึ่งขณะนี้มีอยู่ 754 จุดทั่วประเทศ และจะครบ 1,000 จุด ในเดือนสิงหาคมนี้ ส่วนการแก้ไขปัญหาระยะกลาง คือการจำหน่ายสลากผ่านแพลตฟอร์มออนไลน์ หรือสลากดิจิทัล ที่มีกระแสตอบรับเป็นอย่างดีจากพี่น้องประชาชนที่ต้องการซื้อสลากในราคา 80 บาท รวมถึงการคัดเลือกผู้ซื้อจองล่วงหน้าที่ใกล้จะดำเนินการแล้วเสร็จ สำหรับมาตรการแก้ปัญหาสลากเกินราคาในระยะยาว คือ การออกผลิตภัณฑ์ใหม่เพื่อเป็นทางเลือกให้กับผู้ที่ต้องการเสี่ยงโชคอย่างถูกกฎหมาย  โดยที่ พระราชบัญญัติสํานักงานสลากกินแบ่งรัฐบาล พ.ศ.2517 และที่แก้ไขเพิ่มเติม กําหนดไว้ว่า “การออกประกาศ กําหนดประเภทและรูปแบบสลากกินแบ่งรัฐบาลโดยความเห็นชอบของคณะรัฐมนตรี ทั้งนี้ ต้องจัดให้มีการรับฟังความคิดเห็นของผู้มีส่วนได้เสียและศึกษาผลกระทบทางสังคม เพื่อนํามาประกอบการพิจารณาก่อนออกประกาศ รวมทั้งต้องให้ผู้ด้อยโอกาสและคนพิการเข้าถึงการเป็นตัวแทน จําหน่ายสลากกินแบ่งรัฐบาลด้วย” ดังนั้น สํานักงานสลากกินแบ่งรัฐบาลจึได้กําหนดประเภทและรูปแบบสลากกินแบ่งรัฐบาลที่จะรับฟังความคิดในครั้งนี้ คือสลากกินแบ่งรัฐบาลตัวเลข 3 หลัก (Number 3 : N3) และสลากกินแบ่งรัฐบาล  6 หลัก (Lottery 6 : L6)
พันโท หนุน ศันสนาคม ผู้อำนวยการสำนักงานสลากกินแบ่งรัฐบาล กล่าวว่า  สำหรับการจัดประชุมรับฟังความคิดเห็นและศึกษาผลกระทบทางสังคม จะจัดขึ้นอีก 5 ครั้ง ในภูมิภาคต่างๆ ได้แก่ ชลบุรี ขอนแก่น เลย นครศรีธรรมราช และกรุงเทพมหานคร ตั้งแต่วันที่ 24 กรกฎาคม  – 10 สิงหาคม 2565  สำหรับประชาชนที่สนใจ สามารถเดินทางไปร่วมแสดงความคิดเห็นในพื้นที่ดังกล่าวได้  หรือติดตามรายละเอียดเกี่ยวกับประเภทและรูปแบบสลากกินแบ่งรัฐบาล  พร้อมทั้งแสดงความคิดเห็นได้ที่เว็ปไซต์สำนักงานฯ www.glo.or.th หรือ newlottery.glo.or.th ตั้งแต่บัดนี้ จนถึงวันที่ 10 สิงหาคม 2565 หลังจากนั้น สำนักงานฯ จะรวบรวมความคิดเห็น รวมทั้งผลการศึกษาผลกระทบทางสังคมในทุกมิติ ตลอดจนมาตรการต่างๆ ที่เกี่ยวข้อง เสนอคณะกรรมการสลากกินแบ่งรัฐบาล และกระทรวงการคลัง เพื่อพิจารณานำเข้าที่ประชุมคณะรัฐมนตรีต่อไป

ที่มา : https://www.thaigov.go.th/news/contents/details/57060