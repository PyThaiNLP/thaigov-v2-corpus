รัฐบาลไทย-ข่าวทำเนียบรัฐบาล-กรมการขนส่งทางบก ร่วมกับผู้ประกอบการขนส่งรถโดยสารสาธารณะ ดำเนินมาตรการจูงใจประชาชนให้ปฏิบัติตามนโยบาย “บ้านใกล้ ออกทีหลัง - กลับไว บ้านไกล ออกไว - กลับทีหลัง”


วันจันทร์ที่ 11 เมษายน 2565
กรมการขนส่งทางบก ร่วมกับผู้ประกอบการขนส่งรถโดยสารสาธารณะ ดำเนินมาตรการจูงใจประชาชนให้ปฏิบัติตามนโยบาย “บ้านใกล้ ออกทีหลัง - กลับไว บ้านไกล ออกไว - กลับทีหลัง”
เพื่อลดปัญหาการจราจรติดขัดในช่วงเทศกาลสงกรานต์ 2565
นางพรรณี พุ่มพันธ์ รองอธิบดีกรมการขนส่งทางบก กระทรวงคมนาคม เปิดเผยว่า กรมการขนส่งทางบก (ขบ.) เตรียมความพร้อมดำเนินการตามแผนอำนวยความสะดวกและความปลอดภัย รองรับการเดินทางของประชาชนช่วงเทศกาลสงกรานต์ 2565 ได้จัดประชุมร่วมกับผู้ประกอบการขนส่ง จำนวน 39 ราย และสมาคมผู้ประกอบการขนส่ง จำนวน 3 สมาคม โดยขอความร่วมมือผู้ประกอบการขนส่งดำเนินการตามที่กระทรวงคมนาคมได้กำหนดมาตรการรณรงค์คนบ้านใกล้เดินทางออกจากกรุงเทพฯ ทีหลัง และเดินทางกลับเข้ากรุงเทพฯ ก่อน เพื่อกระจายการเดินทางและเหลื่อมเวลาการเดินทาง ในเส้นทางเข้า - ออกกรุงเทพฯ โดยขอความร่วมมือประชาชนที่เดินทางกลับภูมิลำเนาหรือท่องเที่ยว ซึ่งมีจุดหมายปลายทางอยู่ภายในรัศมี 200 - 300 กิโลเมตร จากกรุงเทพฯ ให้ปฏิบัติตามมาตรการ “บ้านใกล้ ออกทีหลัง - กลับไว” โดยให้เดินทางออกจากกรุงเทพฯ ในวันที่ 14 เมษายน 2565 และกลับกรุงเทพฯ ในวันที่ 16 เมษายน 2565 สำหรับมาตรการ “บ้านไกล ออกไว - กลับทีหลัง” ให้เดินทางออกจากกรุงเทพฯ ระหว่างวันที่ 12 - 13 เมษายน 2565 และกลับเข้ากรุงเทพฯ ระหว่างวันที่ 16 - 17 เมษายน 2565 โดยการเหลื่อมเวลาในการเดินทางดังกล่าวจะช่วยกระจายปริมาณการจราจรบนท้องถนน และบรรเทาปัญหาการจราจรติดขัดในช่วงเทศกาลสงกรานต์ 2565
รองอธิบดีกรมการขนส่งทางบก กล่าวเพิ่มเติมว่า ขบ. ได้ขอความร่วมมือผู้ประกอบการขนส่งในการปรับลดอัตราค่าบริการ โดยผู้ประกอบการขนส่งรถโดยสารประจำทางสามารถปรับลดอัตราค่าโดยสารรถประจำทาง หมวด 2 และหมวด 3 ได้ไม่เกินร้อยละ 20 ของอัตราค่าโดยสารที่กำหนด ในช่วงเทศกาลสงกรานต์ ระหว่างวันที่ 11 - 17 เมษายน 2565 เบื้องต้น บริษัท NEX Express จำกัด ผู้ให้บริการรถโดยสารประจำทาง หมวด 2 สายที่ 21 กรุงเทพฯ - นครราชสีมา ประกาศลดค่าโดยสาร 20% เหลือเพียง 168 บาท ในช่วงเทศกาลสงกรานต์ 2565 ระหว่างวันที่ 11 - 17 เมษายน 2565 รายละเอียดเป็นไปตามเงื่อนไขที่บริษัทกำหนด และบริษัท พันทิพย์ (1970) จำกัด ผู้ให้บริการรถโดยสารประจำทาง หมวด 3 สายที่ 745 สุราษฎร์ธานี - นครศรีธรรมราช สายที่ 488 สุราษฎร์ธานี - ตรัง และสายที่ 727 สุราษฎร์ธานี - ภูเก็ต ประกาศลดค่าโดยสาร 20% ทั้งนี้ การปรับลดเป็นไปตามวันเวลาและเงื่อนไขที่บริษัทกำหนด นอกจากนี้ ได้ขอความร่วมมือสมาคมผู้ประกอบการรถขนส่งทั่วไทย ให้ผู้ประกอบการขนส่งรถโดยสารไม่ประจำทางปรับลดอัตราค่าเช่าเหมาในช่วงเทศกาลสงกรานต์ 2565 ซึ่งสมาคมผู้ประกอบการรถขนส่งทั่วไทยได้ตอบรับเข้าร่วมมาตรการดังกล่าว โดยกำหนดอัตราค่าเช่าเหมาพิเศษสำหรับการเดินทาง ระหว่างวันที่ 6 - 12 เมษายน 2565 วันละ 4,999 บาท ไม่รวมค่าน้ำมันและค่าผ่านทาง วันละไม่เกิน 400 กิโลเมตร ซึ่งมีสมาชิกเข้าร่วมโครงการทั้งสิ้นจำนวน 34 ราย

ที่มา : https://www.thaigov.go.th/news/contents/details/53517