รัฐบาลไทย-ข่าวทำเนียบรัฐบาล-โฆษกรัฐบาลเผย “นายกฯ” สั่งช่วยเหลือน้ำท่วมภาคใต้ กำชับ มท. เร่งสำรวจความเสียหายในพื้นที่เพื่อเยียวยาช่วยเหลือตามระเบียบกระทรวงการคลังฯ บรรเทาความเดือดร้อนประชาชนโดยด่วน


วันจันทร์ที่ 15 พฤศจิกายน 2564
พิมพ์
โฆษกรัฐบาลเผย “นายกฯ”  สั่งช่วยเหลือน้ำท่วมภาคใต้ กำชับ มท. เร่งสำรวจความเสียหายในพื้นที่เพื่อเยียวยาช่วยเหลือตามระเบียบกระทรวงการคลังฯ บรรเทาความเดือดร้อนประชาชนโดยด่วน
โฆษกรัฐบาลเผย “นายกฯ”  สั่งช่วยเหลือน้ำท่วมภาคใต้ กำชับ มท. เร่งสำรวจความเสียหายในพื้นที่เพื่อเยียวยาช่วยเหลือตามระเบียบกระทรวงการคลังฯ บรรเทาความเดือดร้อนประชาชนโดยด่วน
วันที่ 15 พ.ย. 64 นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ได้รับรายงานสถานการณ์อุทกภัยภาคใต้เริ่มคลี่คลาย การรถไฟแห่งประเทศไทย และบริษัท ขนส่ง จำกัด  สามารถเดินรถได้ตามปกติ แต่ยังคงเหลือพื้นที่น้ำท่วมใน 4 จังหวัด  ได้แก่ ชุมพร สุราษฎร์ธานี นครศรีธรรมราช และสงขลา จึงได้สั่งการให้กระทรวงมหาดไทย กรมป้องกันและบรรเทาสาธารณภัย และกองทัพบก ดำเนินการเร่งระบายน้ำออกจากพื้นที่ พร้อมจัดชุดถุงยังชีพ อาหาร และน้ำดื่มแจกจ่ายให้กับประชาชน เพื่อบรรเทาความเดือดร้อนผู้ประสบอุทกภัยในพื้นที่ ทั้งนี้ กระทรวงคมนาคม โดยกรมทางหลวงและกรมทางหลวงชนบท ได้ทำความสะอาดถนนหนทางและนำเครื่องจักรเข้าซ่อมแซมถนนที่ได้รับความเสียหาย เพื่อให้การจราจรสามารถกลับมาสัญจรผ่านได้ตามปกติ
“นายกรัฐมนตรีย้ำถึงการเตรียมพร้อมรับมือกับการเปลี่ยนผ่านของสภาพอากาศในช่วงนี้ที่เป็นช่วงของปลายฝนต้นหนาว ทำให้เกิดฝนตกในพื้นที่ภาคใต้ต่อเนื่อง ขอให้ทุกหน่วยงานบูรณาการร่วมกันติดตามทั้งสภาพอากาศและสถานการณ์น้ำ กำชับให้ ปภ.จังหวัด และองค์กรปกครองส่วนท้องถิ่นในฐานะหน่วยงานที่ใกล้ชิดกับประชาชนในพื้นที่ เร่งสำรวจความเสียหายหลังน้ำลด เพื่อรวบรวมข้อมูลสำหรับเยียวยาพี่น้องประชาชนที่ได้รับผลกระทบตามระเบียบกระทรวงการคลังฯ ให้รวดเร็วที่สุดด้วย” โฆษกประจำสำนักนายกรัฐมนตรี กล่าว

ที่มา : https://www.thaigov.go.th/news/contents/details/48235