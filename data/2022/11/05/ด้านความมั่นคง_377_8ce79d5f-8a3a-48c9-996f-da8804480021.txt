รัฐบาลไทย-ข่าวทำเนียบรัฐบาล-ปลัดแรงงาน เป็นผู้แทนองค์ประธานในพิธีกาศผลการประกวดโครงการ TO BE NUMBER ONE ระดับภาคกลางและตะวันออก


วันจันทร์ที่ 25 ตุลาคม 2564
พิมพ์
ปลัดแรงงาน เป็นผู้แทนองค์ประธานในพิธีกาศผลการประกวดโครงการ TO BE NUMBER ONE ระดับภาคกลางและตะวันออก
. .
วันที่ 25 ตุลาคม 2564 นายบุญชอบ สุทธมนัสวงษ์ ปลัดกระทรวงแรงงาน เป็นผู้แทนองค์ประธานในพิธีประกาศผลการประกวดผลงานโครงการ TO BE NUMBER ONE ในทูลกระหม่อมหญิงอุบลรัตนราชกัญญา สิริวัฒนาพรรณวดี ระดับภาคกลางและภาคตะวันออก ประจำปี 2564 โดยมีนายภูมา ธรรมกุล หัวหน้าผู้ตรวจราชการกระทรวงแรงงาน และผู้บริหารระดับสูงสังกัดกระทรวงแรงงาน เข้าร่วมในครั้งนี้ ณ โรงแรมแอมบาสเดอร์ ซิตี้ จอมเทียน พัทยา จังหวัดชลบุรี
นายบุญชอบ กล่าวว่า ในฐานะหน่วยงานหลักโครงการ TO BE NUMBER ONE กระทรวงแรงงาน ได้ร่วมสนับสนุนและดำเนินโครงการ TO BE NUMBER ONE สนองพระปณิธานขององค์ประธานโครงการอย่างต่อเนื่อง โดยมอบหมายให้สำนักงานแรงงานจังหวัดเป็นกลไกสำคัญในการบูรณาการและดำเนินงานร่วมกับหน่วยงานเครือข่ายในพื้นที่ เพื่อเป้าหมายพัฒนาแรงงานไทยห่างไกลยาเสพติด
นายบุญชอบ กล่าวเพิ่มเติมว่า ผมขอแสดงความยินดีกับจังหวัด อำเภอ ชมรม TO BE NUMBER ONE ที่ได้รับรางวัลพระราชทาน และขอแสดงความชื่นชมกับทุกทีมที่เข้าร่วมประกวดแม้จะไม่ได้รางวัล แต่สิ่งที่ทุกคนได้รับในวันนี้คือการมีโอกาสได้แลกเปลี่ยน เรียนรู้ แนวคิด แนวทางการดำเนินงาน ป้องกัน แก้ไขปัญหายาเสพติดที่มีคุณค่าทั้งในระดับจังหวัด อำเภอ ชุมชน สถานศึกษา สถานประกอบการ สถานพินิจ เรือนจำ และสำนักงานคุมประพฤติ เพื่อนำไปใช้พัฒนา ต่อยอดการดำเนินงานของตนเอง
"ขออาราธนาคุณพระศรีรัตนตรัย และอำนาจแห่งคุณความดีที่ทุกท่านได้ร่วมดำเนินงานโครงการ TO BE NUMBER ONE เพื่อสร้างคนรุ่นใหม่ของชาติให้เป็นคนเก่ง คนดี มีคุณภาพ ให้ทุกท่านประสบแต่ความสุข ความสำเร็จในทุกประการ" ปลัดกระทรวงแรงงาน กล่าวทิ้งท้าย

ที่มา : https://www.thaigov.go.th/news/contents/details/47366