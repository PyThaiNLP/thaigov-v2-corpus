รัฐบาลไทย-ข่าวทำเนียบรัฐบาล-อนุทิน” กำชับทุกจังหวัดเฝ้าระวังแรงงานต่างด้าวเข้าพื้นที่ ป้องกันแพร่โควิด


วันจันทร์ที่ 28 มิถุนายน 2564
อนุทิน” กำชับทุกจังหวัดเฝ้าระวังแรงงานต่างด้าวเข้าพื้นที่ ป้องกันแพร่โควิด
รองนายกรัฐมนตรีและรัฐมนตรีว่าการกระทรวงสาธารณสุข กำชับนายแพทย์สาธารณสุขทุกจังหวัดเฝ้าระวังผู้เดินทางและแรงงานต่างด้าวเข้าพื้นที่ เตรียมพร้อมการรักษาผู้ป่วยโควิดเป็นเครือข่ายในจังหวัดและเขตสุขภาพ ช่วยแบ่งเบาภาระ กทม.
รองนายกรัฐมนตรีและรัฐมนตรีว่าการกระทรวงสาธารณสุข กำชับนายแพทย์สาธารณสุขทุกจังหวัดเฝ้าระวังผู้เดินทางและแรงงานต่างด้าวเข้าพื้นที่ เตรียมพร้อมการรักษาผู้ป่วยโควิดเป็นเครือข่ายในจังหวัดและเขตสุขภาพ ช่วยแบ่งเบาภาระ กทม. พร้อมเพิ่มจำนวนเตียง รพ.บุษราคัมและต่อสัญญาใช้สถานที่ เปิดไอซียูสนามเพิ่ม ตั้งเป้าฉีดวัคซีนกลุ่มผู้สูงอายุและ 7 กลุ่มโรคให้ครบใน 2 เดือน
วันนี้ (28 มิถุนายน 2564) ที่ กระทรวงสาธารณสุข จ.นนทบุรี นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข พร้อมด้วย ดร.สาธิต ปิตุเตชะ รัฐมนตรีช่วยว่าการกระทรวงสาธารณสุข และนพ.เกียรติภูมิ วงศ์รจิต ปลัดกระทรวงสาธารณสุข ประชุมทางไกลผู้ตรวจราชการกระทรวงสาธารณสุข นายแพทย์สาธารณสุขจังหวัด และผู้อำนวยการโรงพยาบาลทั่วประเทศ เพื่อซักซ้อมความเข้าใจรับมือสถานการณ์โรคโควิด 19 โดยนายอนุทิน ให้สัมภาษณ์ว่า ได้สั่งการให้นายแพทย์สาธารณสุขจังหวัดสำรวจทรัพยากรให้พร้อมดูแลผู้ป่วยโควิดและบริหารจัดการการรักษาผู้ป่วยในจังหวัดเป็นเครือข่าย มอบผู้ตรวจราชการทุกเขตสุขภาพบริหารจัดการเตียงและอุปกรณ์การรักษาภาพรวมในเขตสุขภาพ นอกจากนี้ให้ทุกจังหวัดเฝ้าระวังผู้เดินทางเข้ามาในพื้นที่โดยเฉพาะกลุ่มแรงงานกลับบ้าน เนื่องจากไม่สามารถห้ามการเดินทางได้ โดยขอให้ผู้เดินทางรายงานตัว อสม. เฝ้าระวังติดตาม รวมถึงมีการกักตัวตามมาตรการซึ่งเป็นแนวทางเดียวกันกับที่ดำเนินการในปีที่ผ่านมา ถือเป็นการช่วยแบ่งเบาภาระของ กทม.ที่มีการติดเชื้อจำนวนมาก
“กระทรวงสาธารณสุขจะดูแลเรื่องการรักษาพยาบาลอย่างเต็มที่ เพื่อลดการป่วยรุนแรงและลดการเสียชีวิต โดยจะเพิ่มจำนวนเตียงในโรงพยาบาลบุษราคัม ซึ่งมีศักยภาพเพิ่มได้อีกหลายพันเตียง โดยวันนี้จะไปหารือกับทางเมืองทองธานี เพื่อขอต่อสัญญาใช้สถานที่ นอกจากนี้ ยังร่วมกับกองทัพบกจัดทำ cohort ward และไอซียูสนาม 186 เตียงที่มณฑลทหารบกที่ 11” นายอนุทินกล่าว
นายอนุทินกล่าวต่อว่า ส่วนการป้องกันไม่ให้ติดเชื้อเพิ่มขึ้น ต้องอาศัยความร่วมมือกับหน่วยงานความมั่นคงและฝ่ายปกครอง เฝ้าระวังการหลบหนีหรือลักลอบเข้าประเทศ สำหรับการฉีดวัคซีนโควิด ขณะนี้ฉีดแล้วมากกว่า 9 ล้านโดส เชื่อว่าจะสามารถฉีดได้ถึง 10 ล้านโดสตามเป้าหมายภายในเดือนมิถุนายนนี้ นอกจากนี้ได้กำชับให้ดำเนินการฉีดวัคซีนตามนโยบายของ ศบค.ในช่วงเดือนกรกฎาคม-สิงหาคม เน้นฉีดวัคซีนในกลุ่มผู้สูงอายุและ 7 กลุ่มโรค ที่ได้ลงทะเบียนผ่านหมอพร้อมให้ครบถ้วน เพื่อป้องกันการป่วยรุนแรงและลดการเสียชีวิต ส่วนยาฟาวิพิราเวียร์ องค์การเภสัชกรรมจัดหามาอย่างเพียงพอในทุกเดือน ล่าสุดมีข่าวดีว่า สำนักงานคณะกรรมการอาหารและยา (อย.) อาจจะขึ้นทะเบียนยาฟาวิพิราเวียร์ที่องค์การเภสัชกรรมใช้สารตั้งต้นมาผลิตในชื่อ“ฟาเวียร์” ได้ในกลางเดือนกรกฎาคมนี้ เนื่องจากผ่านการทดสอบชีวสมมูลแล้ว โดยเดือนสิงหาคมจะผลิตได้เดือนละ 2 ล้านเม็ด
********************************* 28 มิถุนายน 2564

ที่มา : https://www.thaigov.go.th/news/contents/details/43202