รัฐบาลไทย-ข่าวทำเนียบรัฐบาล-“ชัยวุฒิ” เผยผลงานปราบข่าวปลอม-โซเชียลผิด กม. 7 เดือน ยื่นศาลปิดกั้น 1,014 ยูอาร์แอล


วันพฤหัสบดีที่ 30 กันยายน 2564
“ชัยวุฒิ” เผยผลงานปราบข่าวปลอม-โซเชียลผิด กม. 7 เดือน ยื่นศาลปิดกั้น 1,014 ยูอาร์แอล
“ชัยวุฒิ” เผยผลงานปราบข่าวปลอม-โซเชียลผิด กม.
7 เดือน ยื่นศาลปิดกั้น 1,014 ยูอาร์แอล
“ชัยวุฒิ” รมว.ดิจิทัลฯ โชว์ผลงานดีอีเอสปราบข่าวปลอม-โซเชียลผิดกฎหมาย 7 เดือน ยื่นขอศาลปิดกั้นแล้ว 1,014 ยูอาร์แอล ร้องทุกข์กล่าวโทษผู้กระทำผิด 594 บัญชีรายชื่อ แจ้งความดำเนินคดีมือโพสต์ข่าวปลอม 47 คดี ประกาศขยายขอบเขตงานช่วยเหลือประชาชนจากภัยต้มตุ๋น และฉัอโกงผ่านออนไลน์
นายชัยวุฒิ ธนาคมานุสรณ์ รัฐมนตรีว่าการกระทรวง ดิจิทัลเพื่อเศรษฐกิจและสังคม (ดีอีเอส) เปิดเผยผลการดำเนินงานของคณะกรรมการป้องกันปราบปราม และแก้ไขปัญหาการเผยแพร่ข้อมูลเท็จทางสื่อสังคมออนไลน์ ในรอบ7 เดือนที่ผ่านมา (มี.ค. -ก.ย. 64) ว่า ได้รับความร่วมมือเป็นอย่างดีจากทุกภาคส่วนที่เกี่ยวข้อง รวมถึงผู้ประสานงานการตรวจสอบข่าวปลอม และเครือข่ายผู้ปฏิบัติงานในด้านข่าวปลอม ที่เป็นส่วนสำคัญในการขับเคลื่อนการดำเนินงานเพื่อสร้างสังคมการใช้โซเชียลสีขาวให้เกิดขึ้นได้ในประเทศไทย
ทั้งนี้ ในช่วง 7 เดือนที่ผ่านมา กระทรวงดิจิทัลฯ ดำเนินการปิดกั้นและดำเนินการต่อผู้นำเข้าข้อมูลผิดกฎหมายโดยยื่นคำร้องต่อศาลอาญาเพื่อขอให้มีคำสั่งปิดกั้น จำนวน 56 คำร้อง รวม 1,014 ยูอาร์แอล  และมีคำสั่งศาลให้ปิดกั้นแล้ว จำนวน 46 คำสั่ง รวม 787 ยูอาร์แอล ขณะที่ อยู่ระหว่างกระบวนการพิจารณาของศาลอาญา จำนวน 10 คำสั่งรวม 221 ยูอาร์แอล
สำหรับการร้องทุกข์กล่าวโทษผู้กระทำความผิดนำเข้าข้อมูลฯ ดำเนินการไปแล้ว 594 ยูอาร์แอล/บัญชีรายชื่อแบ่งเป็น ผู้กระทำความผิดผ่านเฟซบุ๊ก  309 ยูอาร์แอล/บัญชีรายชื่อ ผ่านทวิตเตอร์ 169 ยูอาร์แอล/บัญชีรายชื่อ ผ่านยูทูบ  99 ยูอาร์แอล/บัญชีรายชื่อ และผ่านเว็บอื่นๆ  17 ยูอาร์แอล/บัญชีรายชื่อ
ทางด้านการดำเนินงานของสำนักงานตำรวจแห่งชาติ โดยศูนย์ต่อต้านข่าวปลอม และความมั่นคง สำนักงานตำรวจแห่งชาติ (ศตปค.ตร.) และกองบัญชาการตำรวจสืบสวนสอบสวนอาชญากรรมทางเทคโนโลยี (บช.สอท.) รับข้อมูลข่าวปลอมและบิดเบือนจากศูนย์ต่อต้านข่าวปลอม มาดำเนินการในช่วงเดือน พ.ค. – ก.ย. 64 จำนวน 419 เรื่องประสานให้หน่วยงานผู้เสียหายแจ้งความดำเนินคดีแล้ว 47 คดี และมีการตักเตือนให้ ลบหรือแก้ไขข่าว จำนวน 34 ราย และอยู่ระหว่างสืบสวน 73 เรื่อง
นายชัยวุฒิ กล่าวว่า กระทรวงดิจิทัลฯ จะดำเนินการให้มีความเข้มข้นมากขึ้นสำหรับในปีต่อไป โดยนอกเหนือจากการปราบปรามและแก้ไขปัญหาข่าวปลอมแล้ว เตรียมขยายผลให้ครอบคลุมภารกิจให้การช่วยเหลือประชาชนที่ได้รับผลกระทบหรือความเสียหาย อันเกิดจากการฉ้อโกงหรือการกระทำผิด พ.ร.บ.คอมพิวเตอร์ฯ รวมทั้งจะมีการส่งเสริมให้ความรู้กับประชาชน รณรงค์ให้ประชาชนเข้ามามีส่วนร่วมในการแก้ไขข่าวปลอมมากขึ้นด้วย
“ในเรื่องการขยายขอบเขตงาน กระทรวง จะเร่งดำเนินการให้ ครอบคลุมการกระทำความผิดตาม พ.ร.บ.คอมพ์ฯ มากขึ้น ทั้งในเรื่องการทำธุรกิจหลอกลอง ต้มตุ๋นประชาชน ฉัอโกงประชาชน และอื่นๆ” นายชัยวุฒิกล่าว
ทั้งนี้ ประชาชนทุกคนสามารถเข้ามามีส่วนร่วมสนับสนุนการแก้ไขปัญหาการเผยแพร่ข้อมูลเท็จทางสื่อสังคมออนไลน์ ตลอดจนแจ้งเบาะแสการฉ้อโกงหรือหลอกลวงทางโซเชียล โดยแจ้งเข้ามาได้ผ่านช่องทาง ดังนี้ ไลน์@antifakenewscenter  เว็บไซต์ https://www.antifakenewscenter.com/ ทวิตเตอร์ https://twitter.com/AFNCThailand และโทรสายด่วน GCC 1111 ต่อ 87 รวมทั้งศูนย์รับเรื่องร้องเรียนปัญหาออนไลน์ โทร. 1212 เพื่อจะประสานต่อไปยังหน่วยงานที่เกี่ยวข้องต่อไป
*********

ที่มา : https://www.thaigov.go.th/news/contents/details/46444