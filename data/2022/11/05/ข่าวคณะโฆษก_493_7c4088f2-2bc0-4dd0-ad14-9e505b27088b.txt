รัฐบาลไทย-ข่าวทำเนียบรัฐบาล-​โฆษกรัฐบาล เผย "นายกฯ" แนะประชาชน เลือกซื้อชุดตรวจ ATK ที่ได้มาตรฐาน ผ่านการรับรองจาก อย. ขณะที่สธ. เร่งจัดการชุดตรวจปลอม พร้อมแนะแพทย์ในสถานพยาบาลตรวจสอบเวชภัณฑ์ก่อนให้บริการ


วันพุธที่ 10 พฤศจิกายน 2564
​โฆษกรัฐบาล เผย "นายกฯ" แนะประชาชน เลือกซื้อชุดตรวจ ATK ที่ได้มาตรฐาน ผ่านการรับรองจาก อย. ขณะที่สธ. เร่งจัดการชุดตรวจปลอม พร้อมแนะแพทย์ในสถานพยาบาลตรวจสอบเวชภัณฑ์ก่อนให้บริการ
​โฆษกรัฐบาล เผย "นายกฯ" แนะประชาชน เลือกซื้อชุดตรวจ ATK ที่ได้มาตรฐาน ผ่านการรับรองจาก อย. ขณะที่สธ. เร่งจัดการชุดตรวจปลอม พร้อมแนะแพทย์ในสถานพยาบาลตรวจสอบเวชภัณฑ์ก่อนให้บริการแก่ประชาชน
นายธนกร วังบุญคงชนะ โฆษกประจำสำนักนายกรัฐมนตรี เผย พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม มีความเป็นห่วงพร้อมแนะนำให้ประชาชนเลือกซื้อชุดตรวจ ATK ที่ได้มาตรฐาน ผ่านการรับรองโดยสำนักงานคณะกรรมการอาหารและยา (อย.)  เนื่องจากปัจจุบันสามารถหาซื้อชุดตรวจ ATK ได้ทั่วไปตามร้านขายยาและออนไลน์ ล่าสุด อย. จึงได้ร่วมกับแพลตฟอร์มซื้อของออนไลน์ อาทิ Shopee / Lazada / HDmall.co.th เพื่อสร้างความมั่นใจกับประชาชน ในการซื้อชุดตรวจ ATK ที่จะสั่งซื้อ ว่าได้รับอนุญาตอย่างถูกต้องและได้มาตรฐานทั้งตัวผลิตภัณฑ์และการโฆษณา ขณะเดียวกันองค์การเภสัชกรรมได้จัดทำโครงการ ATK คุณภาพเพื่อสังคมไทย เพื่อให้ประชาชนได้เข้าถึงการซื้อชุดตรวจ ATK โดยง่ายและเป็นชุดตรวจที่มีคุณภาพ ผ่านมาตรฐานการรับรองของ อย. อีกด้วย
โฆษกประจำสำนักนายกรัฐมนตรี กล่าวอีกว่า นายกรัฐมนตรีได้มอบหมายให้รองนายกรัฐมนตรีและรัฐมนตรีว่าการกระทรวงสาธารณสุขช่วยติดตามตรวจสอบหากมีการขายชุดตรวจ ATK ที่ไม่ได้มาตรฐาน เพื่อนำมาดำเนินคดีทางกฎหมาย เพื่อความปลอดภัยของประชาชน ล่าสุดกรมสนับสนุนบริการสุขภาพ (สบส.) ยังขอความร่วมมือให้บุคลากรทางการแพทย์ในโรงพยาบาล สถานพยาบาลต่าง ๆ ตรวจสอบที่มาของเวชภัณฑ์หรือวัคซีนที่จะนำมาบริการให้แก่ประชาชนอย่างเข้มงวด ด้วย
..................................

ที่มา : https://www.thaigov.go.th/news/contents/details/48051