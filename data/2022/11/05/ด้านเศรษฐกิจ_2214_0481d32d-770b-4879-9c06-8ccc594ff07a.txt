รัฐบาลไทย-ข่าวทำเนียบรัฐบาล-สุริยะ ปลื้มอุตฯ ยานยนต์ไทยมีสัญญาณการเติบโตดีหลังเปิดประเทศ  ผู้ผลิตและส่งออกรายใหญ่ทุ่มทุนอัพเกรดโรงงาน เตรียมผลิตรถยนต์รุ่นใหม่ปีหน้า


วันจันทร์ที่ 13 ธันวาคม 2564
พิมพ์
สุริยะ ปลื้มอุตฯ ยานยนต์ไทยมีสัญญาณการเติบโตดีหลังเปิดประเทศ  ผู้ผลิตและส่งออกรายใหญ่ทุ่มทุนอัพเกรดโรงงาน เตรียมผลิตรถยนต์รุ่นใหม่ปีหน้า
“สุริยะ” ปลื้มอุตสาหกรรมยานยนต์ไทยฟื้นตัวอย่างต่อเนื่อง จากตลาดในประเทศ การส่งออก และการลงทุนที่เพิ่มขึ้น โดยคาดว่าในปี 2564 การผลิตจะขยายตัวถึงร้อยละ 15
สุริยะ ปลื้มอุตฯ ยานยนต์ไทยมีสัญญาณการเติบโตดีหลังเปิดประเทศ  ผู้ผลิตและส่งออกรายใหญ่ทุ่มทุนอัพเกรดโรงงาน เตรียมผลิตรถยนต์รุ่นใหม่ปีหน้า สนองนโยบายส่งเสริมอุตฯ ยานยนต์สมัยใหม่
“สุริยะ” ปลื้มอุตสาหกรรมยานยนต์ไทยฟื้นตัวอย่างต่อเนื่อง จากตลาดในประเทศ การส่งออก และการลงทุนที่เพิ่มขึ้น โดยคาดว่าในปี 2564 การผลิตจะขยายตัวถึงร้อยละ 15 เนื่องจากนักลงทุนเชื่อมั่นศักยภาพอุตสาหกรรมยานยนต์และชิ้นส่วนของไทย และการผลักดันมาตรการส่งเสริมอุตสาหกรรมยานยนต์สมัยใหม่ ล่าสุดค่ายฟอร์ด มอเตอร์ ทุ่มทุน 28,000 ล้านบาท ประกาศแผนการลงทุนยกระดับกระบวนการผลิตในโรงงานด้วยเทคโนโลยีล้ำสมัยและหุ่นยนต์อุตสาหกรรม วางเป้าหมายประเทศไทยเป็นผู้นำการผลิตยานยนต์สมัยใหม่ ด้วยหุ่นยนต์และระบบอัตโนมัติของอาเซียน
นายสุริยะ จึงรุ่งเรืองกิจ รัฐมนตรีว่าการกระทรวงอุตสาหกรรม เปิดเผยว่า วิกฤตโควิด-19 ได้ส่งผลกระทบต่อเศรษฐกิจ และห่วงโซ่อุปทานในอุตสาหกรรมยานยนต์ทั่วโลกทำให้การผลิตชะลอตัว นักลงทุนจึงมีการทบทวนแผนการลงทุน และปรับแผนการผลิตในประเทศต่าง ๆ ทั่วโลก โดยมีค่ายรถยนต์หลายบริษัท หันมาให้ความสนใจเพิ่มการลงทุนในประเทศไทย แสดงให้เห็นว่า นักลงทุนมีความเชื่อมั่นศักยภาพของอุตสาหกรรมยานยนต์และชิ้นส่วนในประเทศไทย และนโยบายของรัฐบาล และกระทรวงอุตสาหกรรมในการขับเคลื่อนนโยบายและมาตรการต่าง ๆ อย่างต่อเนื่อง เพื่อเปลี่ยนผ่านประเทศไทยไปสู่อุตสาหกรรมยานยนต์สมัยใหม่ ซึ่งเป็นหนึ่งในอุตสาหกรรมเป้าหมาย (New S-Curve) ของประเทศ ตามยุทธศาสตร์ชาติที่มุ่งเสริมสร้างศักยภาพในการแข่งขันของประเทศไทย ยกระดับการเป็นฐานการผลิตยานยนต์และชิ้นส่วนสมัยใหม่ รวมทั้ง มาตรการส่งเสริมการลงทุนพัฒนาเทคโนโลยีและบุคลากรในอุตสาหกรรมยานยนต์และชิ้นส่วน เพื่อยกระดับให้ประเทศไทยเป็นผู้นำอาเซียนในการผลิตยานยนต์และชิ้นส่วนด้วยการใช้หุ่นยนต์ และระบบอัตโนมัติ ซึ่งเป็นการเตรียมพร้อมขับเคลื่อนเศรษฐกิจของประเทศหลังการเปิดประเทศ ให้เติบโตได้อย่างมั่นคง และยั่งยืน ทั้งนี้ การผลิตยานยนต์มีแนวโน้มขยายตัวอย่างต่อเนื่องเมื่อเปรียบเทียบกับช่วงเดียวกันของปีก่อน โดยตลาดในประเทศ และตลาดส่งออกฟื้นตัว มีแนวโน้มขยายตัวที่ดี คาดว่า การผลิตในปี 2564 รวม 1.6 ล้านคัน ขยายตัวร้อยละ 15 และปี 2565 คาดว่า การผลิตจะขยายตัวอยู่ที่ 1.7 ล้านคัน เมื่อวันที่ 8 ธันวาคม 2564 บริษัท ฟอร์ด มอเตอร์ คัมปะนี ได้ประกาศแผนการลงทุนมูลค่า 900 ล้านเหรียญสหรัฐ หรือประมาณ 28,000 ล้านบาท ในการยกระดับกระบวนการผลิตในโรงงานด้วยเทคโนโลยีล้ำสมัยและเพิ่มหุ่นยนต์อุตสาหกรรม เพื่อรองรับการผลิตรถกระบะ Ford Ranger และรถยนต์นั่งเอนกประสงค์ Ford Everest เจเนอเรชั่นใหม่ สำหรับจำหน่ายในประเทศและส่งออกไปตลาดสำคัญทั่วโลก โดยการลงทุนเพิ่มครั้งนี้ถือเป็นการลงทุนในประเทศไทยครั้งใหญ่ในรอบ 25 ปี ส่งผลให้บริษัท ฟอร์ดฯ เป็นหนึ่งในผู้ลงทุนในอุตสาหกรรมยานยนต์รายใหญ่ของประเทศไทย มีมูลค่าการลงทุนสะสมกว่า 3,400 ล้านเหรียญสหรัฐหรือประมาณ 100,000 ล้านบาท
นายสุริยะฯ กล่าวต่อว่า “การลงทุนพัฒนาเทคโนโลยี และเพิ่มหุ่นยนต์อุตสาหกรรมมาใช้ในส่วนของการผลิตของโรงงานประกอบรถยนต์ทั้ง 2 แห่ง สอดรับกับนโยบายของรัฐบาลในการยกระดับภาคอุตสาหกรรมด้วยการพัฒนาเทคโนโลยีสายการผลิตไปสู่ Industry 4.0 ทำให้ช่วยเพิ่มขีดความสามารถในการแข่งขันและเพิ่มผลิตภาพของภาคอุตสาหกรรมไทย รวมทั้ง มีส่วนช่วยสนับสนุนการพัฒนาอุตสาหกรรมหุ่นยนต์และระบบอัตโนมัติ ซึ่งเป็นหนึ่งในอุตสาหกรรม S-Curve โ ดยมีเป้าหมายยกระดับการผลิตภาคอุตสาหกรรมเข้าสู่อุตสาหกรรม 4.0 ให้ประเทศไทยเป็นผู้นำการผลิตและใช้หุ่นยนต์และระบบอัตโนมัติของอาเซียนภายในปี 2569 อีกด้วย”
ทั้งนี้ อุตสาหกรรมยานยนต์และชิ้นส่วนยานยนต์มีความสำคัญต่อระบบเศรษฐกิจของประเทศไทย คิดเป็นประมาณ 5.9% ของ GDP (หรือประมาณ 11% ของ GDP ภาคอุตสาหกรรม) ในปี 2563 ไทยมีการผลิตรถยนต์รวม 1.4 ล้านคัน เป็นอันดับที่ 11 ของโลก ประมาณร้อยละ 50 ของการผลิตเป็นการส่งออกไปยัง 170 ประเทศทั่วโลก มีมูลค่าการส่งออกรวม 919,000 ล้านบาท (เป็นอันดับ 1 ของสินค้าส่งออกของไทย) โครงสร้างอุตสาหกรรมยานยนต์และชิ้นส่วนยานยนต์ไทยประกอบด้วยผู้ผลิตรถยนต์ 19 ราย ผู้ผลิตรถจักรยานยนต์ 10 ราย ผู้ผลิตชิ้นส่วนมากกว่า 2,300 ราย รวมแรงงานในภาคอุตสาหกรรม 750,000 คน โดยผลิตภัณฑ์ที่เป็น Product Champion ของไทยประกอบด้วยรถปิกอัพ 1 ตัน รถยนต์ประหยัดพลังงานมาตรฐานสากล (ECO Car) และรถจักรยานยนต์คุณภาพสูง

ที่มา : https://www.thaigov.go.th/news/contents/details/49373