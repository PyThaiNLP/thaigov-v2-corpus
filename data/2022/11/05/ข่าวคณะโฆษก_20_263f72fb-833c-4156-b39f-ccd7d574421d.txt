รัฐบาลไทย-ข่าวทำเนียบรัฐบาล-นายกรัฐมนตรีเสียใจเหตุกราดยิงมีผู้เสียชีวิต เร่งสอบสวนสาเหตุ และกำชับดูแล เยียวยาครอบครัวผู้เสียชีวิต


วันพฤหัสบดีที่ 24 มิถุนายน 2564
พิมพ์
นายกรัฐมนตรีเสียใจเหตุกราดยิงมีผู้เสียชีวิต เร่งสอบสวนสาเหตุ และกำชับดูแล เยียวยาครอบครัวผู้เสียชีวิต
นายกรัฐมนตรีเสียใจเหตุกราดยิงมีผู้เสียชีวิต เร่งสอบสวนสาเหตุ และกำชับดูแล เยียวยาครอบครัวผู้เสียชีวิต
วันที่ 24 มิถุนายน 2564 นายอนุชา บูรพชัยศรี โฆษกประจำสำนักนายกรัฐมนตรีเปิดเผยว่า พลเอก ประยุทธ์ จันทร์โอชา นายกรัฐมนตรี และรัฐมนตรีว่าการกระทรวงกลาโหม รับทราบรายงานสถานการณ์บุกยิงพนักงานร้านสะดวกซื้อ เสียชีวิต 1 ราย และการกราดยิงในโรงพยาบาลสนามในพื้นที่จังหวัดปทุมธานี มีผู้เสียชีวิตอีก 1 ราย และจากนั้นได้หลบหนี เจ้าหน้าที่ตำรวจได้ระดมสรรพกำลังสืบสวน รวบรวมพยานจนพบว่าผู้ก่อเหตุชื่อนายกวิน แสงนิลกุล อดีตทหารเกณฑ์ปลดประจำการ ซึ่งเจ้าหน้าที่ได้ติดตามตัว จนสามารถควบคุมตัวที่ได้ จังหวัดระนอง ระหว่างการหลบหนี
นายกรัฐมนตรีได้แสดงความเสียใจกับครอบครัวผู้เสียชีวิตและสั่งการหน่วยงานที่เกี่ยวข้องให้การช่วยเหลือ เยียวยาครอบครัวผู้เสียชีวิต สำหรับผู้ก่อเหตุที่จับกุมได้แล้วจะต้องสอบสวนหาสาเหตุและดำเนินคดีตามกฎหมายให้ถึงที่สุด พร้อมทั้งป้องกันไม่ให้มีกรณีเช่นนี้เกิดขึ้นอีก
“ในสถานการณ์ที่ทุกคนประสบกับปัญหาการแพร่ระบาดโควิด-19 เข้าใจดีว่า ทุกคนมีความเครียด จึงอยากฝากให้คนในครอบครัว หรือคนใกล้ชิดช่วยกันสอดส่องดูแลพฤติกรรม หากพบปัญหาขอให้ปรึกษาหน่วยงานราชการ หรือผู้นำท้องถิ่นในท้องที่ รัฐบาลพยายามอย่างเต็มที่ ตั้งแต่เกิดสถานการณ์การแพร่ระบาดฯ ได้สั่งการให้ทุกส่วนราชการทำงานกันอย่างเต็มที่ ตนเอง และ ครม. ได้ติดตามสถานการณ์อย่างใกล้ชิดมาโดยตลอด ขอให้ประชาชนมั่นใจว่ารัฐบาลมีความมุ่งมั่น ทุ่มเทเพื่อแก้ไขทุกปัญหา” นายกรัฐมนตรีกล่าว

ที่มา : https://www.thaigov.go.th/news/contents/details/43065