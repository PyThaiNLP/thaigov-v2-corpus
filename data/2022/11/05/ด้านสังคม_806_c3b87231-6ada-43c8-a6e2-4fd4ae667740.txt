รัฐบาลไทย-ข่าวทำเนียบรัฐบาล-๓๑ ปี สมาคมภริยาข้าราชการสำนักงานปลัดกระทรวงกลาโหม มุ่งพัฒนานโยบาย “สานงาน สานใจ ให้กลาโหม”


วันอังคารที่ 9 พฤศจิกายน 2564
๓๑ ปี สมาคมภริยาข้าราชการสำนักงานปลัดกระทรวงกลาโหม มุ่งพัฒนานโยบาย “สานงาน สานใจ ให้กลาโหม”
ในวันที่ ๙ พฤศจิกายน ๒๕๖๔ สมาคมภริยาข้าราชการสำนักงานปลัดกระทรวงกลาโหม กำหนดจัดงานวันคล้ายวันสถาปนาสมาคมภริยาข้าราชการสำนักงานปลัดกระทรวงกลาโหม ครบรอบปีที่ ๓๑
โดยในงานประกอบด้วยพิธีบวงสรวงสักการะสิ่งศักดิ์สิทธิ์ สักการะพระพุทธไตรเสนากลาโหมพิทักษ์ ถวายราชสักการะพระบรมราชานุสาวรีย์ รัชกาลที่ ๕ และพิธีสวดพระพุทธมนต์ เพื่อความเป็นสิริมงคล โดยมีพันตำรวจเอกหญิงอังศุวรรณ รัตนานนท์ นายกสมาคมภริยาข้าราชการสำนักงานปลัดกระทรวงกลาโหม เป็นประธาน ณ สำนักงานปลัดกระทรวงกลาโหม (พื้นที่ศรีสมาน)
สมาคมภริยาข้าราชการสำนักงานปลัดกระทรวงกลาโหม ได้ก่อตั้งขึ้นเมื่อวันที่ ๙ พฤศจิกายน ๒๕๓๓ โดย คุณหญิงสรัสนันท์ เรืองตระกูล ภริยาของ พลเอก วันชัย เรืองตระกูล ปลัดกระทรวงกลาโหม ในขณะนั้นเป็นผู้ก่อตั้งสมาคมภริยาข้าราชการสำนักงานปลัดกระทรวงกลาโหม และเป็นนายกสมาคมฯท่านแรก ภายใต้ คำขวัญ “สานงาน สานใจ ให้กลาโหม” และได้กำหนดให้วันที่ ๙ พฤศจิกายนของทุกปี เป็นวันคล้ายวันสถาปนาสมาคมภริยาข้าราชการสำนักงานปลัดกระทรวงกลาโหม เป็นต้นมาจนถึงปัจจุบัน
สมาคมภริยาข้าราชการสำนักงานปลัดกระทรวงกลาโหมดำเนินงานตามคำขวัญ “สานงาน สานใจ ให้กลาโหม" โดยมีนายกสมาคมฯ ที่ร่วมสร้างสรรค์ความเจริญก้าวหน้าให้แก่สมาคมอย่างต่อเนื่องมาแล้วตั้งแต่อดีต จำนวน ๒๒ ท่าน ปัจจุบันภายใต้การบริหารงานของ พันตำรวจเอกหญิง อังศุวรรณ รัตนานนท์ นายกสมาคมภริยาข้าราชการสำนักงานปลัดกระทรวงกลาโหม ท่านที่ ๒๓ มีคติพจนในการดำเนินงานคือ "คิดดี พูดดี ทำดี"
ทั้งนี้ สมาคมภริยาข้าราชการสำนักงานปลัดกระทรวงกลาโหมมีเจตนารมณ์อย่างแน่วแน่ที่จะสร้างสรรค์งานเพื่อส่วนรวมและสังคม รวมทั้งความร่วมมือร่วมใจ ของคณะกรรมการและสมาชิกของสมาคม ในการทำงานร่วมกันอย่างเป็นระบบ ด้วยการกำกับดูแลกิจกรรมโครงการต่างๆ ให้เกิดความต่อเนื่อง และสัมฤทธิ์ผล ตามกรอบนโยบายของการดำเนินงาน ได้แก่ การจัดกิจกรรมเพื่อถวายความจงรักภักดี และเทิดทูนสถาบันพระมหากษัตริย์ โครงการสายใยรักษ์เพื่อคนพิเศษ โครงการศูนย์ส่งเสริมการเรียนรู้ โครงการบริหารจัดการขยะรักษาสิ่งแวดล้อม และโครงการครอบครัวพอเพียง
และจากสถานการณ์การแพร่ระบาดของโรคโควิด - 19 ที่ส่งผลกระทบต่อพี่น้องประชาชนคนไทยแต่เรายังมีบุคลากรทางการแพทย์ที่ทำหน้าที่เป็นด่านหน้า เสียสละทั้งเวลา แรงกาย แรงใจ คอยให้ความช่วยเหลือ ดูแล รักษา เฝ้าระวัง ตลอดจนควบคุมการแพร่ระบาดของโรคอย่างต่อเนื่อง ซึ่งทางสมาคมภริยาข้าราชการสำนักงานปลัดกระทรวงกลาโหม ได้เล็งเห็นถึงความเสียสละ ความทุ่มเทของบุคลากรเหล่านี้ จึงได้จัดกิจกรรมโครงการ "เติมพลัง เติมใจ ให้บุคลากรด่านหน้า" เพื่อแทนความห่วงใยจากสมาคมภริยาข้าราชการสำนักงานปลัดกระทรวงกลาโหม โดยมอบอาหารว่างและเครื่องดื่ม ให้กับทีมแพทย์และพยาบาล เจ้าหน้าที่หน่วยงานรัฐ รวมถึงเจ้าหน้าที่จิตอาสา ที่ให้บริการฉีดวัคซีน แก่ประชาชน ณ อาคารอเนกประสงค์ สำนักงานปลัดกระทรวงกลาโหม พื้นที่ศรีสมาน อีกด้วย
#สมาคมภริยาข้าราชการสำนักงานปลัดกระทรวงกลาโหม

ที่มา : https://www.thaigov.go.th/news/contents/details/47992