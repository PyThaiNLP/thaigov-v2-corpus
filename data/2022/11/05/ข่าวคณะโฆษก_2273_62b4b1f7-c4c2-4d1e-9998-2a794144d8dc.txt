รัฐบาลไทย-ข่าวทำเนียบรัฐบาล-“ทิพานัน” เผย “พล.อ.ประยุทธ์”ปลื้มกระแสตอบรับงานคัดสรรสุดยอด OTOP ชี้ผลงานรัฐบาลบูม OTOP พุ่ง คาดรายได้ปีนี้ทะยานสู่ 419 พันล้านบาท


วันศุกร์ที่ 26 สิงหาคม 2565
พิมพ์
“ทิพานัน” เผย “พล.อ.ประยุทธ์”ปลื้มกระแสตอบรับงานคัดสรรสุดยอด OTOP ชี้ผลงานรัฐบาลบูม OTOP พุ่ง คาดรายได้ปีนี้ทะยานสู่ 419 พันล้านบาท
“ทิพานัน” เผย “พล.อ.ประยุทธ์”ปลื้มกระแสตอบรับงานคัดสรรสุดยอด OTOP ชี้ผลงานรัฐบาลบูม OTOP พุ่ง คาดรายได้ปีนี้ทะยานสู่ 419 พันล้านบาท สร้างงาน สร้างอาชีพ ต่อยอดพัฒนาชุมชนเข้มแข็ง เป็นยุค OTOP ก้าวหน้า ยันให้ความสำคัญกับท้องถิ่นทุกมิติ
วันที่ 26 สิงหาคม 2565 น.ส.ทิพานัน ศิริชนะ รองโฆษกประจำสำนักนายกรัฐมนตรี เปิดเผยว่า พล.อ.ประยุทธ์ จันทร์โอชา รัฐมนตรีว่าการกระทรวงกลาโหม มีความยินดีที่กระแสตอบรับงานการคัดสรรสุดยอดหนึ่งตำบล หนึ่งผลิตภัณฑ์ไทย ปี พ.ศ. 2565 (OTOP Product Champion : OPC) ได้รับความสนใจจากพี่น้องประชาชนเป็นจำนวนมาก โดยในงานนี้มีผลิตภัณฑ์ส่งเข้าคัดสรรฯ กว่า 15,707 ผลิตภัณฑ์ เพื่อให้ผู้ประกอบการ OTOP มีความตื่นตัวในการพัฒนาผลิตภัณฑ์ให้มีคุณภาพและมาตรฐาน ทำให้สินค้าเป็นที่ยอมรับของพี่น้องประชาชนทั้งในและต่างประเทศ
น.ส.ทิพานัน กล่าวว่า ทั้งนี้รัฐบาล โดยพล.อ.อนุพงษ์ เผ่าจินดา รัฐมนตรีว่าการกระทรวงมหาดไทย ได้ดำเนินการตามนโยบายของพล.อ.ประยุทธ์ ในการส่งเสริมและพัฒนาเพื่อยกระดับมาตรฐานสินค้า OTOP ไทย  ซึ่งมีแนวโน้มรายได้เติบโตอย่างต่อเนื่อง กราฟพุ่งสูงขึ้นเรื่อยๆ โดยในปี 2564 ที่ผ่านมามีรายได้เฉลี่ย 323 พันล้านบาท และคาดว่าในปีนี้จะทำรายได้สูงสุดถึง 419 พันล้านบาท
น.ส.ทิพานัน กล่าวต่อว่า จากผลของความมุ่งมั่นส่งเสริม OTOP ไทยของรัฐบาล ช่วยสร้างงาน  สร้างอาชีพให้กับพี่น้องประชาชนส่งผลให้ปัจจุบันมีผู้ประกอบการทั้งหมดในฐานข้อมูล 93,988 ราย มีแรงงานอยู่ทั้งหมด 131,583 ราย แยกเป็นแรงงานทักษะ 55ม890 ราบและแรงงานทั่วไป 75,693 ราย ซึ่งเป็นการกระตุ้นเศรษฐกิจชุมชน ต่อยอดสู่การพัฒนาชุมชนให้มีความเข้มแข็งและยั่งยืน ถือเป็นยุคที่ OTOP ไทยก้าวหน้าและมีทิศทางที่สดใส
ส่วนที่พรรคเพื่อไทยออกมากล่าวหาว่าไม่ให้ความสำคัญกับท้องถิ่นนั้น น.ส.ทิพานัน กล่าวว่า รัฐบาลให้ความสำคัญกับท้องถิ่นในทุกมิติ แก้ไขปัญหาความเดือดร้อน ยกระดับคุณภาพชีวิตพี่น้องประชาชนผ่านกลไกของท้องถิ่น ที่เป็นกำลังสำคัญในการขับเคลื่อนมาตรการต่างๆในการพัฒนาประเทศ โดยเฉพาะในการป้องกันการแพร่ระบาดของเชื้อไวรัสโควิด-19ที่ผ่านมา โดยในปีงบประมาณ 2565 ที่ผ่านมาได้จัดสรรเงินอุดหนุนให้แก่ องค์การปกครองส่วนท้องถิ่น เพิ่มขึ้นร้อยละ 1.9 ขณะที่ในปีงบประมาณ 2566 แม้กระทรวงมหาดไทยถูกลดงบประมาณ 336 ล้านบาท  แต่พบว่าได้รับงบกลับคืน  กระทรวงมหาดไทย 24 ล้านบาท ให้กับ กรมส่งเสริมการปกครองท้องถิ่น เป็นเงินอุดหนุนให้ องค์การปกครองส่วนท้องถิ่นด้วย

ที่มา : https://www.thaigov.go.th/news/contents/details/58475