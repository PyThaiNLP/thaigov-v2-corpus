รัฐบาลไทย-ข่าวทำเนียบรัฐบาล-ความร่วมมือเกษตรไทย - เยอรมนี ขับเคลื่อนเกษตรอัจฉริยะเพื่อระบบอาหารที่ยั่งยืน


วันพุธที่ 17 พฤศจิกายน 2564
ความร่วมมือเกษตรไทย - เยอรมนี ขับเคลื่อนเกษตรอัจฉริยะเพื่อระบบอาหารที่ยั่งยืน
ความร่วมมือเกษตรไทย - เยอรมนี ขับเคลื่อนเกษตรอัจฉริยะเพื่อระบบอาหารที่ยั่งยืน ในการประชุมทางวิชาการAGRITECHNICA ASIA & HORTI ASIA Regional Summit
ดร.ทองเปลว กองจันทร์ ปลัดกระทรวงเกษตรและสหกรณ์ ประธานพิธีเปิดการประชุมทางวิชาการ AGRITECHNICA ASIA & HORTI ASIA Regional Summit ระหว่างวันที่ 16 – 17พฤศจิกายน 2564 ซึ่งจัดขึ้นในรูปแบบผสม ณ  โรงแรม ดิ อิมพีเรียล โฮเทล แอนด์ คอนเวนชั่น เซ็นเตอร์ โคราช จังหวัดนครราชสีมา และทางออนไลน์ผ่านระบบ DLG- Connect ภายใต้หัวข้อหลัก “เกษตรอัจฉริยะเพื่อระบบอาหารที่ยั่งยืน”(Smart Production for Sustainable Food Systems)มีผู้เข้าร่วมประชุมกว่า 20 ประเทศ จากภูมิภาคเอเชียและยุโรปโดยเปิดเผยว่า การประชุมครั้งนี้ เป็นผลจากการพัฒนาความร่วมมือแบบมุ่งผลสัมฤทธิ์ระหว่างกระทรวงเกษตรของไทยและสหพันธ์สาธารณรัฐเยอรมนีในประเด็นเกษตรอัจฉริยะและเกษตรแปลงใหญ่ ซึ่งเป็นนโยบายสำคัญของกระทรวงเกษตรและสหกรณ์ ที่สอดคล้องกับแผนแม่บทด้านเกษตร
กระทรวงเกษตรและสหกรณ์เป็นเจ้าภาพร่วม (Co-host) กับสมาคมเกษตรกรรมเยอรมัน (German Agriculture Society: DLG)และ VNU Asia Pacific จัดการประชุมสุดยอดอุตสาหกรรมเกษตรระดับภูมิภาค 2564 และ Cluster Farm Conference โดยมีเกษตรกรแปลงใหญ่ และกลุ่มเกษตรกรในพื้นที่จังหวัดนครราชสีมา ชัยภูมิ และศรีสะเกษ พร้อมด้วยผู้บริหารและข้าราชการของกระทรวงฯ และเกษตรและสหกรณ์จังหวัดทั่วประเทศ กว่า 200 บัญชีผู้ใช้งานออนไลน์ (account) เพื่อร่วมแลกเปลี่ยนและเป็นวิทยากรนำเสนอข้อมูลทางวิชาการและการขับเคลื่อนงานของกระทรวงเกษตรฯ ทั้งในเรื่องระบบอาหารที่ยั่งยืน เกษตรแม่นยำ เกษตรอินทรีย์ การบริหารจัดการน้ำ การอารักขาพืช เกษตร 4.0 การปลูกพืชในโรงเรือนและการปลูกพืชแนวตั้ง รวมไปถึงการผลิตสินค้าเศรษฐกิจ อาทิ ข้าว อ้อย มันสำปะหลัง และข้าวโพดเลี้ยงสัตว์ และเทคโนโลยีนวัตกรรมใหม่สำหรับการทำเกษตร และที่สำคัญ คือ เกษตรแปลงใหญ่
ดร. ทองเปลวฯ กล่าวว่า การพลิกโฉมการเกษตรสู่ระบบเกษตรและอาหารที่ยั่งยืนจำเป็นต้องพัฒนาใน4 ด้าน ได้แก่1)กำลังคนภาคเกษตร ให้เป็น Smart Farmer และ Smart Officer ยกระดับผู้ประกอบการเกษตรสมัยใหม่ 2) กระบวนการทำงาน โดยทำงานในพื้นที่และแบ่งปันข้อมูลที่เป็นประโยชน์กัน 3) การใช้และเข้าถึงเทคโนโลยีนวัตกรรมการเกษตร เพื่อให้ผลผลิตเพิ่มขึ้น ลดปัญหาและความเสี่ยงจากการทำเกษตร และทำเกษตรได้แม่นยำและยั่งยืนมากขึ้น และ4) การสร้างเครือข่ายกับทุกภาคส่วน ระหว่างภาครัฐ ภาคเอกชน และเกษตรกร นำจุดแข็งของทุกภาคส่วนมาสนับสนุนการพัฒนาภาคเกษตร
ดร. ทองเปลวฯ เปิดเผยต่อว่า ความร่วมมือเกษตรแปลงใหญ่ของกระทรวงเกษตรของไทยและเยอรมนี มีวัตถุประสงค์เพื่อพัฒนาระบบส่งเสริมการเกษตรในพื้นที่แปลงใหญ่ โดยกรมส่งเสริมการเกษตรเป็นหน่วยงานรับผิดชอบหลัก ดำเนินการพื้นที่นำร่องแปลงใหญ่สำหรับพืช 4 ชนิด (อ้อย มันสำปะหลัง พืชผัก ไม้ดอก) ใน 4 จังหวัด 8 อำเภอ (อ. ภูเขียว และ อ. เมือง จ. ชัยภูมิ/ อ. ด่านขุนทด อ. พระทองคำ อ. วังน้ำเขียว และ อ. สูงเนิน จ. นครราชสีมา/ อ. ผักไห่ จ. พระนครศรีอยุธยา/ อ. วารินชำราบ จ. อุบลราชธานี) ซึ่งเป็นกลุ่มเป้าหมายเกษตรกรแปลงใหญ่และเกษตรกรที่เข้าร่วมประชุมในพื้นที่ (on-site)ในครั้งนี้ ถือว่าเป็นโอกาสอันดีในการสร้างเครือข่ายร่วมกับหน่วยงานภาครัฐและภาคเอกชนกับประเทศต่างๆ เพื่อนำเทคโนโลยีนวัตกรรมเกษตรมาปรับใช้ในพื้นที่อย่างเหมาะสมต่อไป
ดร. ทองเปลว กองจันทร์ เน้นย้ำว่า การเกษตรอัจฉริยะ เป็นส่วนสำคัญหนึ่งในการพลิกโฉมระบบเกษตรและอาหารที่ยั่งยืน ตามที่กระทรวงเกษตรและสหกรณ์ เป็นหน่วยประสานหลักในการเข้าร่วมการประชุมสุดยอดผู้นำระบบอาหารของสหประชาชาติ (UN Food Systems Summit 2021)  โดยมีการจัดเวทีชวนคิดชวนคุยภายในประเทศร่วมกับผู้เกี่ยวข้องจากทุกภาคส่วน ได้แก่ ภาครัฐ ภาคเอกชน ภาคประชาสังคม และองค์กรระหว่างประเทศต่างๆ เพื่อแลกเปลี่ยนและเสนอทิศทางของประเทศไทยในการทำให้ระบบเกษตรและอาหารมีความยั่งยืน เพื่อให้ทุกคนได้ “อิ่ม...ดี..2030.” คือ อิ่มดีถ้วนหน้า อิ่มดีมีสุข อิ่มดีรักษ์โลก อิ่มดีทั่วถึง และอิ่มดีทุกเมื่อ
ทั้งนี้ ในวันแรกของการประชุมฯ มีผู้เข้าร่วมในพื้นที่ 271 คน และเข้าร่วมทางออนไลน์กว่า 400 คน และในวันที่ 17 พฤศจิกายน นี้ จะมีการนำเสนอการขับเคลื่อนงานเกษตรแปลงใหญ่ โดยมีเกษตรกรแปลงใหญ่และเกษตรกรรุ่นใหม่ (Young Smart Farmer) ประมาณ 40 คน เข้าร่วมประชุมในพื้นที่ และอีก40 คน เข้าร่วมประชุมออนไลน์ เพื่อร่วมแลกเปลี่ยนและนำเสนอผลการดำเนินงานของเกษตรแปลงใหญ่ โดยในช่วงบ่ายจะเป็นการเยี่ยมชมการสาธิตการใช้เครื่องจักรกลการเกษตร

ที่มา : https://www.thaigov.go.th/news/contents/details/48315