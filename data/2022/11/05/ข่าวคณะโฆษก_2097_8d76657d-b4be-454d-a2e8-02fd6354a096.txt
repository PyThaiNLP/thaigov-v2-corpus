รัฐบาลไทย-ข่าวทำเนียบรัฐบาล-โฆษกรัฐบาลเผย นายกฯ ส่งกำลังใจให้นักกีฬากรีฑาเยาวชนไทย ปลื้ม เทพบิว ภูริพล ฉิวเข้ารอบรองชนะเลิศ


วันอังคารที่ 2 สิงหาคม 2565
พิมพ์
โฆษกรัฐบาลเผย นายกฯ ส่งกำลังใจให้นักกีฬากรีฑาเยาวชนไทย ปลื้ม เทพบิว ภูริพล ฉิวเข้ารอบรองชนะเลิศ
โฆษกรัฐบาลเผย นายกฯ ส่งกำลังใจให้นักกีฬากรีฑาเยาวชนไทย ปลื้ม เทพบิว ภูริพล ฉิวเข้ารอบรองชนะเลิศ
วันนี้ (วันที่ 2 สิงหาคม 2565) นายธนกร วังบุญคงชนะ โฆษกประจำสำนักนายกรัฐมนตรีเปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ส่งกำลังใจให้นักกรีฑาเยาวชนไทยในการแข่งกรีฑาเยาวชนโลก รุ่นอายุไม่เกิน 20 ปี ที่เมืองคาลี ประเทศโคลอมเบีย
สมาคมกีฬากรีฑาแห่งประเทศไทย ในพระบรมราชูปถัมภ์ ได้ส่งเยาวชนดาวรุ่ง 9 คน เข้าร่วมการแข่งขันในครั้งนี้ โดยการแข่งขันกรีฑาเยาวชนอายุไม่เกิน 20 ปี ชิงแชมป์โลก 2022 จัดการแข่งขันระหว่างวันที่ 1-6 สิงหาคมนี้ ที่เอสตาดิโอ โอลิมปิโก ปาสกาล เกอร์เรโร เมืองคาลี ประเทศโคลอมเบีย โดยทัพนักกีฬาไทยไทยมีลุ้นคว้าเหรียญจาก “เทพบิว” ภูริพล บุญสอน ลมกรด วัย 16 ปี เจ้าของ 3 เหรียญทองซีเกมส์ 2021 จะลงชิงชัยครบทั้ง 3 รายการวิ่งระยะสั้น ประกอบด้วย วิ่ง 100 เมตรชาย, วิ่ง 200 เมตรชาย และวิ่งผลัด 4X100 เมตรชาย
ผลแข่งขันคืนวันที่ 1 สิงหาคมที่ผ่านมา เป็นการแข่งขันวันแรก ไฮไลต์อยู่ที่รายการวิ่ง 100 เมตรชาย รอบคัดเลือก มีทั้งหมด 8 ฮีต ผลปรากฎว่า เทพบิวลงแข่งขันในฮีตที่ 6 เข้าเส้นชัยเป็นอันดับที่ 1 ด้วยเวลา 10.20 วินาที ผ่านเข้าสู่รอบรองชนะเลิศต่อไป
“นายกรัฐมนตรีชื่นชมนักกีฬาตัวแทนไทยทุกคน เชื่อมั่นว่าทุกๆ คน จะทำได้อย่างดีที่สุดเต็มความสามารถ และขอเชิญชวนคนไทยทุกคนส่งกำลังใจให้นักกีฬาเยาวชนกรีฑาไทยในโอกาสนี้ ร่วมกัน” นายธนกรฯ กล่าว

ที่มา : https://www.thaigov.go.th/news/contents/details/57510