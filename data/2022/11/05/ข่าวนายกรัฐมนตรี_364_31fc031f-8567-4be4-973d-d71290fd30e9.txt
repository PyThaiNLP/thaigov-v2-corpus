รัฐบาลไทย-ข่าวทำเนียบรัฐบาล-นายกฯ เชื่อมั่นงาน Thailand International Health Expo 2022 สร้างภาพลักษณ์ความพร้อมด้านสาธารณสุขไทย ในการเปิดรับนักท่องเที่ยวชาวต่างชาติภายใต้สถานการณ์โควิด-19


วันอังคารที่ 15 มีนาคม 2565
พิมพ์
นายกฯ เชื่อมั่นงาน Thailand International Health Expo 2022 สร้างภาพลักษณ์ความพร้อมด้านสาธารณสุขไทย ในการเปิดรับนักท่องเที่ยวชาวต่างชาติภายใต้สถานการณ์โควิด-19
นายกฯ เชื่อมั่นงาน Thailand International Health Expo 2022 สร้างภาพลักษณ์ความพร้อมด้านสาธารณสุขไทย ในการเปิดรับนักท่องเที่ยวชาวต่างชาติภายใต้สถานการณ์โควิด-19 พร้อมชื่นชมการพัฒนาใช้เทคโนโลยีส่งเสริมการผลิตกัญชาทางการแพทย์
น.ส.ไตรศุลี ไตรสรณกุล รองโฆษกประจำสำนักนายกรัฐมนตรี กล่าวว่า วันนี้(15 มี.ค. 2565) เวลา 8.45 น. ก่อนการประชุมคณะรัฐมนตรี(ครม.) ที่ตึกสันติไมตรี ทำเนียบรัฐบาล พล.อ.ประยุทธ์ จันทร์โอชา นายกรัฐมนตรีและรมว.กลาโหมได้เยี่ยมชมกิจกรรมประชาสัมพันธ์งาน Thailand International Health Expo 2022 โดยมีพล.อ.อนุพงษ์ เผ่าจินดา รมว.มหาดไทย และนายสาธิต ปิตุเตชะ รมช.สาธารณสุข ร่วมเยี่ยมชม
นายกรัฐมนตรี กล่าวว่า งาน “Thailand International Health Expo 2022” จะเป็นโอกาสที่ดีในการสร้างภาพลักษณ์ สร้างความเชื่อมั่นต่อการบริการทางการแพทย์และสาธารณสุขของไทย สร้างความเชื่อมั่นต่อการเตรียมความพร้อมทางด้านสาธารณสุขในการเปิดรับนักท่องเที่ยวชาวต่างชาติภายใต้สถานการณ์การระบาดไวรัสโคโรนา 2019 (COVID-19) ทั้งยังเป็นส่วนหนึ่งในการสร้างรายได้เข้าสู่ประเทศไทย กระตุ้นเศรษฐกิจ ทำให้สามารถกระจายรายได้ไปสู่ผู้ประกอบการที่เกี่ยวข้องในห่วงโซ่คุณค่า จากรายได้ทั้งทางตรงและทางอ้อม อีกทั้งยังเกิดการแลกเปลี่ยนองค์ความรู้ด้านการแพทย์และสาธารณสุขไทยด้วย
โอกาสนี้ นายกรัฐมนตรีชื่นชมและให้ความสนใจการพัฒนาใช้เทคโนโลยี Blockchain เพื่อส่งเสริมการผลิตกัญชาทางการแพทย์ นับเป็นโอกาสที่ดีที่จะทำให้กลุ่มนักธุรกิจและผู้มีส่วนเกี่ยวข้องสามารถเข้าถึงผลิตภัณฑ์จากกัญชาได้ง่ายขึ้นในโลกเสมือนจริง อีกทั้งยังเป็นสัญญาณที่ดีในการพัฒนาและส่งเสริมการใช้แพลตฟอร์ม Blockchain เพื่อสร้างรายได้ต่อไปในอนาคต โดยขอให้ระมัดระวังการใช้งานเทคโนโลยีอย่างโปร่งใสและปลอดภัย
น.ส.ไตรศุลี กล่าวว่า งาน Thailand International Health Expo 2022 ซึ่งจะมีขึ้นระหว่างวันที่ 17-20 มี.ค. 2565 ณ รอยัล พารากอน ฮอลล์ ชั้น 5 ศูนย์การค้าสยามพารากอน กรุงเทพฯ เกิดขึ้นจากความร่วมมือระหว่างกระทรวงสาธารณสุข หน่วยงานรัฐและเอกชน อาทิ การท่องเที่ยวแห่งประเทศไทย (ททท.) สำนักงานส่งเสริมการจัดประชุมและนิทรรศการ (องค์การมหาชน) หรือ ทีเส็บ  กองทุนสนับสนุนการส่งเสริมสุขภาพ (สสส.) องค์การเภสัชกรรม (อภ.) โรงพยาบาลและสถานประกอบการ เพื่อแสดงถึงศักยภาพด้านเทคโนโลยีและนวัตกรรมด้านการแพทย์และสาธารณสุขของไทย รวมถึงยกระดับและเพิ่มมูลค่า ให้กับ สมุนไพรไทย การแพทย์แผนไทย ตลอดจนความพร้อมของประเทศไทยในการก้าวไปสู่การเป็นศูนย์กลางการแพทย์และสาธารณสุขของโลก (Medical and Wellness Hub) โดยพิธีเปิดงานในวันที่ 17 มี.ค. 2565  จะมีนายอนุทิน ชาญวีรกูล รองนายกรัฐมนตรีและรมว.สาธารณสุขจะเดินทางไปเป็นประธานในพิธี
น.ส.ไตรศุลี กล่าวว่า งานแสดงศักยภาพด้านการแพทย์ของไทยครั้งนี้ จัดขึ้นภายใต้แนวคิด “สร้างสุขภาพ เสริมเศรษฐกิจ เพื่อคุณภาพชีวิตประชาชน” มีกิจกรรมตลอดห่วงโซ่คุณค่า(Supply Chain) ด้านสาธารณสุข ในรูปแบบ Hybrid Expo ณ บริเวณการจัดงานดำเนินการภายใต้มาตรการ COVID Free Setting อย่างเคร่งครัด  และผู้สนใจส่วนหนึ่งสามารถติดตามกิจกรรมในงานผ่านเว็บไซต์ http://www.thailandhealthexpo.com และ Facebook : Thailand International Health Expo 2022
สำหรับมีกิจกรรมที่น่าสนใจในงาน อาทิ การสัมมนาด้านนวัตกรรมเทคโนโลยีทางการแพทย์ ซึ่งครั้งนี้ได้รับเกียรติจาก Dr.Tedros Adhanom Ghebreyesus ผู้อำนวยการใหญ่องค์การอนามัยโลก (WHO)  ในการบรรยายพิเศษในหัวข้อ Global Pandemic of COVID-19 และ COVID-19 Vaccine  มีการจัดแสดงผลงานนวัตกรรมต่างๆ เช่น 5G Technology ระบบนิเวศน์เทคโนโลยีสนับสนุนการบริการสุขภาพ, นวัตกรรมการดูแลผู้สูงอายุ มหัศจรรย์แห่งกัญชาและสมุนไพร
ตลอดจนมีบริการฉีดวัคซีนโควิด 19 ฟรี ในเด็กอายุ 5 – 11 ปี และเข็มกระตุ้นสำหรับบุคคลทั่วไป รวม 1,000 โดสต่อวัน ซึ่งได้มีการลงทะเบียนมาก่อนผ่านแอปพลิเคชั่น QueQ และเลือกศูนย์ “Thailand International Health Expo 2022” ลงทะเบียนโดยให้ข้อมูลและเลือกวันที่ต้องการเข้ารับวัคซีนได้จนถึงวันที่ 19 มี.ค. 2565 และรับวันซีนระหว่างวันที่ 17-20 มี.ค. 2565 ระหว่างเวลา 10.00-19.00 น.
.........................

ที่มา : https://www.thaigov.go.th/news/contents/details/52546