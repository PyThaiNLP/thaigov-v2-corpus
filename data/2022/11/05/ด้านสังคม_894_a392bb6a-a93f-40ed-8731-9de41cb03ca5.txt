รัฐบาลไทย-ข่าวทำเนียบรัฐบาล-พม. จับมือเชฟชุมพล และโลตัส ร่วมสร้างเชฟอาหารไทย มุ่งสร้างอาชีพ รายได้มั่นคงให้กลุ่มเปราะบาง


วันจันทร์ที่ 29 พฤศจิกายน 2564
พม. จับมือเชฟชุมพล และโลตัส ร่วมสร้างเชฟอาหารไทย มุ่งสร้างอาชีพ รายได้มั่นคงให้กลุ่มเปราะบาง
พม. จับมือเชฟชุมพล และโลตัส ร่วมสร้างเชฟอาหารไทย มุ่งสร้างอาชีพ รายได้มั่นคงให้กลุ่มเปราะบาง
วันนี้ (29 พ.ย. 64) เวลา 10.00 น. นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานแถลงข่าวเปิดโครงการสร้างเชฟอาหารไทย by พม. (Professional Thai Chef by MSDHS) โดยมีนางจินตนา จันทร์บำรุง อธิบดีกรมกิจการสตรีและสถาบันครอบครัว นายทวีพงษ์ วิชัยดิษฐ ผู้ว่าการการเคหะแห่งชาติ นายชุมพล แจ้งไพร เจ้าของสถาบันการอาหารไทย และเชฟ 2 ดาวมิชลิน และนางนภัสจิรา อิงคโรจน์ฤทธิ์ ผู้จัดการอาวุโสแผนกความยั่งยืนองค์กร โลตัส ร่วมแถลงข่าว ณ บริเวณโถงชั้น 1 อาคารกรมพัฒนาสังคมและสวัสดิการ กระทรวง พม.  สะพานขาว ถนนกรุงเกษม กทม.
นายจุติ กล่าวว่า กระทรวง พม. ได้ดำเนินภารกิจตามนโยบายของรัฐบาลที่ให้ความสำคัญกับการบูรณาการการทำงานร่วมกับภาคีเครือข่ายทุกภาคส่วนทั้งภาครัฐ ภาคเอกชน และภาคประชาสังคม เพื่อการขับเคลื่อนงานพัฒนาสังคมและความมั่นคงในชีวิตของกลุ่มเป้าหมายตั้งแต่ เด็กเยาวชน ผู้สูงอายุ คนพิการ คนเร่ร่อนไร้บ้าน และผู้ด้อยโอกาสในสังคม ตลอดจนสถาบันครอบครัว เพื่อยกระดับพัฒนาคุณภาพชีวิตที่ดีในสังคมคุณภาพ ซึ่งวันนี้ กระทรวง พม. โดย 2 หน่วยงาน ได้แก่ กรมกิจการสตรีและสถาบันครอบครัว (สค.) และการเคหะแห่งชาติ (กคช.) ได้บูรณาการความร่วมมือกับภาคเอกชน ได้แก่ โลตัส และสถาบันการอาหารไทย ดำเนินโครงการสร้างเชฟอาหารไทย by พม. (Professional Thai chef by MSDHS) ซึ่งโลตัสได้สนับสนุนเครื่องปรุง วัตถุดิบ อาหารแห้งสำหรับการประกอบอาหาร และสถาบันการอาหารไทยได้ถ่ายทอดองค์ความรู้ และสอนทักษะ เทคนิคต่าง ๆ ในการประกอบอาหาร โดยมีเป้าหมายในการฝึกอบรมให้ทักษะ ความรู้ในการประกอบอาหารให้กับกลุ่มแม่และพ่อเลี้ยงเดี่ยว ผู้ว่างงานที่ถูกเลิกจ้างจากสถานการณ์โควิด - 19  ผู้ประสบปัญหาทางสังคม และผู้อยู่อาศัยในโครงการของ กคช. เพื่อนำไปประกอบอาชีพเชฟที่สามารถสร้างความมั่นคงด้านรายได้ในการดูแลตนเองและครอบครัวให้มีคุณภาพชีวิตที่ดีต่อไป
นายจุติ กล่าวต่อไปว่า โครงการนี้เป็นโครงการที่พลิกโฉมประเทศไทย เป็นนโยบายของ พลเอก ประยุทธ์ จันทร์โอชา นายกรัฐมนตรี ที่ต้องการให้ประเทศไทยเป็นมหาอำนาจทางวัฒนธรรม เราจะสร้างผู้ที่ไม่มีโอกาสได้เรียน ซึ่งเป็นอาชีพที่สุจริตและยั่งยืน โดยใช้วัตถุดิบของประเทศไทย ซึ่งทางเชฟชุมพลตั้งเป้าหมายที่จะสอนให้กับกลุ่มเป้าหมายของกระทรวง พม. จำนวน 1,000 คน ทั่วประเทศ โดยกลุ่มแรกที่จะเข้าร่วมโครงการฯ มีการคัดเลือกตามหลักเกณฑ์ที่เหมาะสมจากคณะกรรมการ จำนวน 100 คน ซึ่งเป็นโอกาสที่ดีที่จะสร้างโอกาส รายได้ และอาชีพ  จะพลิกโฉมประเทศไทย ให้มีอาชีพที่มั่นคงและยั่งยืน นับเป็นจุดเริ่มต้นที่ดีมาก และทั้งหมดนี้จะเป็นการขยายผลให้ประเทศไทยสามารถเข้าสู่ระดับโลก เพราะร้านอาหารไทยมีทั่วโลก แต่ขาดเชฟคนไทย ฉะนั้นโครงการนี้จะทำให้คนไทยเปิดประตูสู่โลกได้ เราทิ้งโอกาสของเรามานานมาก จึงเป็นโอกาสดีหลังสถานการณ์โควิด - 19 ที่จะสร้างโอกาสใหม่ๆ ให้กับคนไทยและประเทศไทย ด้วยการสร้างอาชีพเชฟขึ้นมา และเป็นอาชีพที่มีรายได้ดีและสามารถต่อยอดในระดับต่างประเทศและสากลได้ ทั้งนี้ สำหรับประชาชนกลุ่มเป้าหมายที่สนใจเข้าร่วมโครงการนี้สามารถติดตามรายละเอียดได้ที่ Facebook ของกรมกิจการสตรีและสถาบันครอบครัว
นายชุมพล กล่าวเพิ่มเติมว่า ตนเป็นเชฟอาหารไทยที่ได้เดินทางไปกว่า 40 ประเทศทั่วโลก วันนี้ตนอยากมอบโอกาสให้กับทุกคน และอยากมอบโอกาสนี้ให้กับกลุ่มเป้าหมายของกระทรวง พม. ก่อนที่จะส่งต่อไปถึงชุมชน ตนมั่นใจว่าครัวไทยจะไปสู่ครัวโลกได้  ขณะนี้ร้านอาหารไทยทั่วโลกประสบปัญหาขาดแรงงานที่มีฝีมือ ฉะนั้นสอดคล้องกับที่มาของโครงการในวันนี้  ตนรู้สึกดีใจที่ได้เห็นตรงกันในการสร้างเชฟอาหารไทย ตนอยากเห็นการนำพาวัฒนธรรม วัตถุดิบ และองค์ความรู้ต่างๆ  ไปใช้ต่อยอด เพราะภายหลังจากสถานการณ์โควิด - 19 นั้น จะมีความต้องการในด้านนี้สูงมาก ตนขอขอบคุณทุกท่านที่ให้โอกาส รวมไปถึงทางโลตัสที่เข้ามาเป็นผู้สนับสนุนโครงการนี้ด้วย

ที่มา : https://www.thaigov.go.th/news/contents/details/48834