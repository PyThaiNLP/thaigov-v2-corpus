รัฐบาลไทย-ข่าวทำเนียบรัฐบาล-กรมเจ้าท่า กำหนดมาตรการคุมเข้มบริการเดินเรือโดยสาร รับฤดูกาลท่องเที่ยวแหล่งยอดนิยมทางน้ำหนุนเศรษฐกิจไทย


วันอังคารที่ 5 กรกฎาคม 2565
กรมเจ้าท่า กำหนดมาตรการคุมเข้มบริการเดินเรือโดยสาร รับฤดูกาลท่องเที่ยวแหล่งยอดนิยมทางน้ำหนุนเศรษฐกิจไทย
...
กรมเจ้าท่า คุมเข้มมาตรฐานความปลอดภัยเดินเรือทั้งระบบ ให้บริการนักท่องเที่ยว  พร้อมนำนวัตกรรม เทคโนโลยี ควบคุมการให้บริการ ต้อนรับฤดูกาลท่องเที่ยวไทยปี 65 หลังรัฐบาลเปิดประเทศเดือนกรกฎาคม เน้นคุมเข้มมาตรฐานความปลอดภัยตั้งแต่จุดลงเรือจนถึงปลายทาง เสริมความรู้คนเรือ กัปตัน ช่วยเหลือผู้โดยสารทุกแหล่งท่องเที่ยวทางน้ำยอดนิยม ลดการสูญเสียชีวิต และทรัพย์สิน จากอุบัติเหตุทางน้ำ
นายภูริพัฒน์ ธีระกุลพิศุทธิ์ รองอธิบดีกรมเจ้าท่า ด้านปลอดภัย เปิดเผยว่า ในการเตรียมความพร้อมที่จะเข้าสู่ช่วงฤดูกาลท่องเที่ยวของประเทศไทยในช่วงครึ่งหลังของปี 2565 จากการที่รัฐบาลได้ประกาศเปิดประเทศ ภายหลังจากสถานการณ์การแพร่ระบาดโควิด-19 คลี่คลาย  กรมเจ้าท่าได้ประกาศยกระดับมาตรฐานความปลอดภัยเพื่อการท่องเที่ยวทางน้ำให้เป็นไปตามมาตรฐานสากลในพื้นที่ท่องเที่ยวทั่วประเทศ เพื่อสร้างความเชื่อมั่นให้กับนักท่องเที่ยวทั้งไทยและต่างประเทศ  โดยการนำนวัตกรรม เทคโนโลยี มาใช้เพื่อการอำนวยความสะดวกและการติดตามการเดินทางของนักท่องเที่ยวที่ใช้บริการเรือโดยสาร ทั้งในทะเลและแม่น้ำที่เป็นแหล่งท่องเที่ยวที่สำคัญเพื่อส่งเสริมการกระตุ้นเศรษฐกิจและส่งเสริมธุรกิจภาคการท่องเที่ยวของไทยให้กลับมาสู่ภาวะปกติโดยเร็ว
ทั้งนี้ มาตรการที่กรมเจ้าท่านำมาปฏิบัติสู่การยกระดับมาตรฐานความปลอดภัย เพื่อให้บริการทางน้ำในแหล่งท่องเที่ยว โดยการถอดบทเรียนจากกรณีการเกิดอุบัติเหตุทางน้ำที่เกิดขึ้นในอดีต และเพื่อป้องกันการเกิดเหตุการณ์ซ้ำกับนักท่องเที่ยว อาทิ กรณีเรือฟินิกซ์ล่มเมื่อปี 2561 จึงได้มีการพัฒนานำเทคโนโลยีและนวัตกรรมด้านต่างๆ มาประยุกต์ใช้ในการเพิ่มประสิทธิภาพการกำกับดูแลความปลอดภัยในการเดินเรือของผู้ให้บริการ ที่มีกลไกการกำกับ ควบคุมและติดตามเรือ และนักท่องเที่ยว รวมทั้งติดตั้งอุปกรณ์ช่วยชีวิตบนเรือ และกำกับมาตรฐานคนเรือและคนขับเรือต้องมีใบอนุญาตที่ถูกต้อง ขณะเดียวกันยังได้มีการแก้ไขปรับปรุงระเบียบ กฎหมาย ที่เกี่ยวข้องให้ทันสมัย เพื่อให้เป็นไปตามมาตรฐานสากล
อย่างไรก็ตาม กรมเจ้าท่าได้จัดทำแผนประชาสัมพันธ์ เพื่อถ่ายทอดไปยังทุกภาคส่วนที่เกี่ยวข้องในการให้บริการท่องเที่ยวทางน้ำที่ต้องดำเนินการตามมาตรฐานความปลอดภัยการท่องเที่ยวทางน้ำเพื่อให้มีความพร้อมมากที่สุด จากการที่ไทยได้เปิดประเทศอย่างเป็นทางการไปแล้วในเดือนกรกฎาคม  โดยกรมเจ้าท่าจะเร่งทำการตรวจสอบ เพื่อกำกับดูแลให้เกิดผลทางปฏิบัติ เชื่อว่าในปีนี้จำนวนนักท่องเที่ยวที่จะเข้าสู่ประเทศไทยจะมีเป็นจำนวนมาก โดยเฉพาะจังหวัดที่ได้รับความนิยมอย่างภูเก็ต กระบี่ พังงา รวมทั้งกรุงเทพฯ ต้องเร่งบูรณาการร่วมกันทุกภาคส่วนที่จะนำเทคโนโลยี และเครื่องมือต่างๆ มาใช้ให้เกิดประโยชน์ โดยจะมีการติดตามตั้งแต่เรือเดินทางออกจากท่า ความมั่นคงของท่าเทียบเรือ ตัวเรือ รวมทั้งความชำนาญของผู้ให้บริการเดินเรือ กัปตันเรือ และคนประจำเรือให้มีความชำนาญในการช่วยเหลือ กรณีเกิดอุบัติเหตุทางน้ำได้อย่างรวดเร็วที่สุด เพื่อดูแลชีวิตและทรัพย์สินของนักท่องเที่ยวได้อย่างมีประสิทธิภาพเป็นการสร้างความเชื่อมั่นให้กับนักท่องเที่ยวมากยิ่งขึ้น

ที่มา : https://www.thaigov.go.th/news/contents/details/56546