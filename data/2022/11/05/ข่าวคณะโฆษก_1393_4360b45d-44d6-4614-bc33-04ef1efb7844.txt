รัฐบาลไทย-ข่าวทำเนียบรัฐบาล-นายกฯ กำชับจนท. เปิดช่องทางพิเศษเร่งระบายรถในจุดหนาแน่น บังคับใช้กฎหมายอย่างเคร่งครัด ตั้งเป้าลดอุบัติเหตุ หวังสงกรานต์เป็นเทศกาลแห่งความสุขและปลอดภัย


วันจันทร์ที่ 11 เมษายน 2565
พิมพ์
นายกฯ กำชับจนท. เปิดช่องทางพิเศษเร่งระบายรถในจุดหนาแน่น บังคับใช้กฎหมายอย่างเคร่งครัด ตั้งเป้าลดอุบัติเหตุ หวังสงกรานต์เป็นเทศกาลแห่งความสุขและปลอดภัย
นายกฯ กำชับจนท. เปิดช่องทางพิเศษเร่งระบายรถในจุดหนาแน่น บังคับใช้กฎหมายอย่างเคร่งครัด ตั้งเป้าลดอุบัติเหตุ หวังสงกรานต์เป็นเทศกาลแห่งความสุขและปลอดภัย มอบสธ.ประเมินสถานการณ์การติดเชื้อหลังสงกรานต์
วันนี้ (11 เมษายน 2565) นายธนกร วังบุญคงชนะ โฆษกประจำสำนักนายกรัฐมนตรี เผย พล.อ.ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ห่วงการเดินทางในห้วงเทศกาลสงกรานต์  ซึ่งคาดว่าประชาชนจะเริ่มทยอยออกเดินทางและจะมีการเดินทางกลับภูมิลำเนามากที่สุดในวันพรุ่งนี้ (12 เมษายน 2565) จึงกำชับเจ้าหน้าที่ตำรวจ ทุกหน่วยงานที่เกี่ยวข้อง กวดขันวินัยการจราจรทุกรูปแบบ เปิดช่องทางพิเศษเป็นระยะ ๆ เพื่อเร่งระบายปริมาณรถที่หนาแน่นในบางช่วง พร้อมทั้งกำชับเรื่องประสิทธิภาพในการขับขี่ของผู้ขับขี่รถโดยสารสาธารณะ ต้องผ่านการตรวจวัดแอลกอฮอล์และสารเสพติด เพื่อป้องกันอุบัติเหตุ และมีส่วนช่วยร่วมกันรับผิดชอบต่อชีวิตผู้โดยสารเดินทางกลับบ้านอย่างปลอดภัย ขณะเดียวกันก็ต้องการบริหารกำลังพลให้เหมาะสมเพื่อให้บริการประชาชนได้อย่างมีประสิทธิภาพ  พร้อมขอบคุณและให้กำลังใจเจ้าหน้าที่ผู้ปฏิบัติงานทุกคน
โฆษกประจำสำนักนายกรัฐมนตรี ยังกล่าวว่า นายกรัฐมนตรี  ยังขอทุกคนเฝ้าระวังร่วมกันเพื่อป้องกันการแพร่ระบาดในช่วงวันหยุดยาวนี้ ด้วยการปฏิบัติตามมาตรการป้องกันตัวเอง Universal Prevention สูงสุด ทุกพื้นที่ที่มีการจัดกิจกรรมสงกรานต์ต้องปฏิบัติตามมาตรการ Covid Free Setting อย่างเข้มข้น  ทั้งนี้  ได้มอบหมายกระทรวงสาธารณสุขให้เตรียมประเมินสถานการณ์หลังสงกรานต์โดยหวังว่า  หลังเทศกาลยอดผู้ป่วยอยู่ในเกณฑ์ที่สามารถควบคุมได้
สำหรับ ยอดผู้ติดเชื้อโควิด-19 รายใหม่วันนี้ (11 เมษายน 2565) รวม 22,387 ราย จำแนกเป็น ผู้ป่วยจากในประเทศ 22,300 ราย ผู้ป่วยมาจากต่างประเทศ 87 ราย ผู้ป่วยสะสม 1,682,437 ราย (ตั้งแต่ 1 มกราคม 2565) หายป่วยกลับบ้าน 27,680 ราย หายป่วยสะสม 1,465,615 ราย (ตั้งแต่ 1 มกราคม 2565) และผู้ป่วยกำลังรักษา245,575 ราย โดยมีผู้เสียชีวิต 105 ราย ในขณะที่จำนวนผู้ป่วยปอดอักเสบรักษาตัวอยู่ในโรงพยาบาล 2,065 ราย เฉลี่ยจังหวัดละ 27 ราย อัตราครองเตียง ร้อยละ 30.1
-------------

ที่มา : https://www.thaigov.go.th/news/contents/details/53497