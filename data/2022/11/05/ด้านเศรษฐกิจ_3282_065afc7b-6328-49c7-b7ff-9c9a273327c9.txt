รัฐบาลไทย-ข่าวทำเนียบรัฐบาล-ออมสิน ฉลองครบรอบ 109 ปี จัดงาน “วันออมสิน” 1 เมษายน 2565 มอบกระปุกชิงช้าสวรรค์ เป็นของขวัญเมื่อฝาก 500 บาทขึ้นไป จองสิทธิฝากเงินล่วงหน้า 28-31 มี.ค.นี้


วันศุกร์ที่ 25 มีนาคม 2565
พิมพ์
ออมสิน ฉลองครบรอบ 109 ปี จัดงาน “วันออมสิน” 1 เมษายน 2565 มอบกระปุกชิงช้าสวรรค์ เป็นของขวัญเมื่อฝาก 500 บาทขึ้นไป จองสิทธิฝากเงินล่วงหน้า 28-31 มี.ค.นี้
ธนาคารออมสินเตรียมเฉลิมฉลองครบรอบการก่อตั้งธนาคารเป็นปีที่ 109 ในวันที่ 1 เมษายน 2565 โดยจัดทำของขวัญชิ้นพิเศษ “กระปุกชิงช้าสวรรค์” มอบให้แก่ลูกค้าเงินฝากทุกประเภทบัญชีตามที่ธนาคารกำหนด ที่ฝากเงินตั้งแต่ 500 บาทขึ้นไป
นายวิทัย รัตนากร ผู้อำนวยการธนาคารออมสิน เปิดเผยว่า ธนาคารออมสินเตรียมเฉลิมฉลองครบรอบการก่อตั้งธนาคารเป็นปีที่ 109 ในวันที่ 1 เมษายน 2565 โดยจัดทำของขวัญชิ้นพิเศษ “กระปุกชิงช้าสวรรค์” มอบให้แก่ลูกค้าเงินฝากทุกประเภทบัญชีตามที่ธนาคารกำหนด ที่ฝากเงินตั้งแต่ 500 บาทขึ้นไป แต่เนื่องจากสถานการณ์การแพร่ระบาดของเชื้อโควิดในปัจจุบันทำให้ยังต้องรักษาระยะห่าง และด้วยความห่วงใยในสุขภาพของผู้ฝากและพนักงานสาขา จึงกำหนดให้มีการลงทะเบียนจองสิทธิฝากเงินล่วงหน้า ผ่านช่องทางออนไลน์ เพื่อลดความแออัดของลูกค้าที่เข้าใช้บริการที่สาขา โดยจะเปิดให้ลงทะเบียนจองสิทธิ ในวันที่ 28-31 มีนาคม 2565 ที่เว็บไซต์ www.gsb.or.th และช่องทาง LINE : @GSBsociety ได้ตลอด 24 ชั่วโมง กำหนด 1 เลขบัตรประชาชน ต่อ 1 สิทธิ เท่านั้น จากนั้นเลือกฝากเงินได้ 3 ช่องทาง ได้แก่ สาขาธนาคาร เครื่องรับฝากเงิน (ADM) หรือ แอป MyMo ทั้งนี้ ให้นำภาพถ่ายหน้าจอการลงทะเบียนจองสิทธิพร้อมหลักฐานการฝากเงินติดต่อรับกระปุกได้ในวันที่ 1-4 เมษายน 2565 (ของมีจำนวนจำกัด)
นอกจากนี้ สำหรับเด็กที่เกิดในวันที่ 1 เมษายน ปี 2565 ธนาคารฯ ขอมอบเงินขวัญถุง เป็นเงิน 500 บาท  เพื่อเริ่มต้นปลูกฝังสร้างเสริมวินัยการออมตั้งแต่แรกเกิด ซึ่งดำเนินการมาอย่างต่อเนื่องทุกปี โดยบิดาหรือมารดาเด็กมีสัญชาติไทย สามารถนำสูติบัตรฉบับจริงพร้อมบัตรประชาชนและสำเนาทะเบียนบ้านของบิดาหรือมารดา มาแสดงตัวตนที่สาขาธนาคารออมสินภายในวันที่ 30 ธันวาคม 2565
ธนาคารออมสิน ถือกำเนิดโดยพระราชประสงค์ของพระบาทสมเด็จพระมงกุฎเกล้าเจ้าอยู่หัว รัชกาลที่ 6 ทรงริเริ่มนำกิจการด้านการออมทรัพย์มาใช้ในประเทศไทย ด้วยพระราชปนิธานที่จะให้คลังออมสิน เป็นที่เก็บรักษาทรัพย์สินอย่างปลอดภัย และฝึกฝนให้ราษฎรรู้จักเก็บออมอย่างถูกวิธี โดยได้ทรงตราพระราชบัญญัติจัดตั้งคลังออมสินขึ้น เมื่อวันที่ 1 เมษายน พุทธศักราช 2456 ด้วยรากฐานอันมั่นคงจากคลังออมสินสู่การเป็นธนาคารออมสิน เคียงข้างพี่น้องคนไทย จวบจน 109 ปี ปัจจุบันธนาคารออมสิน ได้ปรับบทบาทองค์กรเป็นธนาคารเพื่อสังคม Social Bank มีบทบาทเป็นธนาคารเชิงพาณิชย์ และมีภารกิจดูแลสังคมควบคู่กัน โดยมีเป้าหมายที่ชัดเจนในการลดปัญหาความเหลื่อมล้ำ แก้ปัญหาความยากจน มุ่งหวังทำให้เกิดความเปลี่ยนแปลงและเกิดผลลัพธ์ที่ดีกับประชาชนและสังคมอย่างเป็นรูปรรรม "Making POSITIVE Impact on Society"
https://www.gsb.or.th/news/gsbpr6-65/https://www.gsb.or.th/news/gsbpr6-65/

ที่มา : https://www.thaigov.go.th/news/contents/details/52933