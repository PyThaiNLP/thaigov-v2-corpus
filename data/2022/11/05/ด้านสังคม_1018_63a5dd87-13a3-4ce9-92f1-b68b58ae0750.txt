รัฐบาลไทย-ข่าวทำเนียบรัฐบาล-พม. จัดอบรมโครงการช่างผมอุ่นใจ by พม. "ให้ผมพลิกชีวิตคุณ" ช่วยยกระดับวิชาชีพและรายได้ให้ผู้ประกอบการและกลุ่มเปราะบางเดือดร้อนจากโควิด-19


วันพฤหัสบดีที่ 23 ธันวาคม 2564
พม. จัดอบรมโครงการช่างผมอุ่นใจ by พม. "ให้ผมพลิกชีวิตคุณ"  ช่วยยกระดับวิชาชีพและรายได้ให้ผู้ประกอบการและกลุ่มเปราะบางเดือดร้อนจากโควิด-19
พม. จัดอบรมโครงการช่างผมอุ่นใจ by พม. "ให้ผมพลิกชีวิตคุณ"  ช่วยยกระดับวิชาชีพและรายได้ให้ผู้ประกอบการและกลุ่มเปราะบางเดือดร้อนจากโควิด-19
วันนี้ (23 ธ.ค. 64) เวลา 13.00 น. ที่วิทยาลัยสารพัดช่างพิษณุโลก จังหวัดพิษณุโลก นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) พบปะเยี่ยมให้กำลังใจผู้เข้ารับการอบรมคุณวุฒิวิชาชีพช่างทำผม โครงการช่างผมอุ่นใจ by พม. "ให้ผมพลิกชีวิตคุณ" ภายใต้ความร่วมมือระหว่างกระทรวง พม. และภาคีเครือข่ายทุกภาคส่วน ทั้งสถาบันคุณวุฒิวิชาชีพ สมาคมวิชาชีพช่างผมไทย และผู้อบรมหลักสูตรการเมืองการปกครองในระบอบประชาธิปไตยสำหรับนักบริหารระดับสูง รุ่นที่ 25 (ปปร.25) สถาบันพระปกเกล้า กลุ่มบ้านหน้าพระลาน โดยมีวัตถุประสงค์เพื่อยกระดับทักษะอาชีพช่างผมอย่างมีมาตรฐานให้กับกลุ่มผู้ประกอบการอาชีพช่างผม กลุ่มผู้ว่างงาน หรือผู้ถูกเลิกจ้าง และประชาชนทั่วไปที่มีความสนใจในการประกอบอาชีพช่างผม ที่ได้รับผลกระทบจากสถานการณ์การแพร่ระบาดของโควิด-19 ด้วยการมีคุณวุฒิวิชาชีพช่างผมที่สูงขึ้น ส่งผลให้มีรายได้เพิ่มและได้รับการยอมรับในสังคม ประกอบด้วย การให้ความรู้ ทักษะการทำผมอย่างมืออาชีพ การทดสอบโดยการสัมภาษณ์ ความรู้พื้นฐานทั่วไปช่างผมสตรี และการทดสอบโดยการปฏิบัติ การแบ่งกลุ่ม การสระ-ไดร์ จัดทรง การม้วนเพื่อดัด การม้วนโรล ทั้งนี้ ปีงบประมาณ 2565 กระทรวง พม. จะดำเนินการจัดอบรม Onsite ในพื้นที่นำร่อง 4 จังหวัด ได้แก่ จังหวัดพิษณุโลก อ่างทอง สุราษฎร์ธานี และกรุงเทพฯ  ซึ่งในอนาคตจะต่อยอดการดำเนินกิจกรรมโครงการเพิ่มให้ครอบคลุมกลุ่มเป้าหมายทุกจังหวัดทั่วประเทศในระยะต่อไป
นายจุติ กล่าวว่า วันนี้ทุกคนที่เข้าฝึกอบรมเป็นส่วนหนึ่งของโครงการที่จะพลิกโฉมประเทศไทย ขอให้ทุกคนหาทักษะเพิ่มเติมจากการเรียนรู้ไปให้มากที่สุด สิ่งที่กระทรวง พม. ทำเสมอมาคืออย่าให้ปลาเขา แต่จงให้เบ็ดเขาไปตกปลา ให้หาปลาให้เป็น ซึ่งทางสมาคมฯ จะมอบความรู้โดยวิทยากร ตนอยากให้กำลังใจผู้เข้าอบรม ขอให้ทุกคนไปให้ถึงในสิ่งที่ตัวเองต้องการ ทางโครงการช่างผมอุ่นใจ by พม. "ให้ผมพลิกชีวิตคุณ" เป็นหนึ่งในโครงการที่จะพลิกชีวิตคุณ เราตั้งใจทำและเราจะติดตามว่าได้ปลุกปั้นคนที่มีความเพียร มีแรงบรรดาลใจที่จะไปสู่การพัฒนาไปตามลำดับ ตามมาตรฐานสากลและมาตรฐานโลก ฉะนั้น วันนี้เรามาถ่ายทอดให้ผู้เข้าอบรมได้มีงาน มีอาชีพ มีร้านของตนเอง ซึ่งก้าวที่สำเร็จเริ่มจากก้าวที่เล็กๆ ก้าวที่ขยัน มีความเพียร มีวินัย และต้องไปให้ถึง ซึ่งเรามีครูมือหนึ่งของประเทศไทย ดร.สมศักดิ์ ชลาชล เป็นผู้อำนวยการกำกับออกหลักสูตร เรามีครูฝึกดีๆ มาช่วยเสริมทักษะ หวังว่าผู้เข้าอบรมครั้งนี้จะตักตวงความรู้ทักษะเหล่านี้ไปให้ได้มากที่สุด นอกจากร้านทำผมแล้ว เรายังทำร้านอาหารที่เป็นวิชาชีพอิสระที่สามารถประกอบอาชีพได้ด้วยตนเอง โดยได้เชพชุมพล แจ้งไพร ซึ่งเป็นเชฟระดับโลกมาสอนทำอาหาร จะเห็นได้ว่ากระทรวง พม. พยายามจะทำเรื่องของอาชีพให้ทุกคนได้มีความมั่นคง เพื่อนำไปเป็นอาชีพในอนาคตต่อไป

ที่มา : https://www.thaigov.go.th/news/contents/details/49825