รัฐบาลไทย-ข่าวทำเนียบรัฐบาล-รองนายกฯ พล.อ.ประวิตร เป็นประธานพิธีมอบตราสัญลักษณ์เมืองอัจฉริยะประเทศไทย แก่ 15 ผู้พัฒนาเมือง พร้อมมอบนโยบายขับเคลื่อนเมืองอัจฉริยะ


วันศุกร์ที่ 24 ธันวาคม 2564
พิมพ์
รองนายกฯ พล.อ.ประวิตร เป็นประธานพิธีมอบตราสัญลักษณ์เมืองอัจฉริยะประเทศไทย แก่ 15 ผู้พัฒนาเมือง พร้อมมอบนโยบายขับเคลื่อนเมืองอัจฉริยะ
รองนายกฯ พล.อ.ประวิตร เป็นประธานพิธีมอบตราสัญลักษณ์เมืองอัจฉริยะประเทศไทย แก่ 15 ผู้พัฒนาเมือง พร้อมมอบนโยบายขับเคลื่อนเมืองอัจฉริยะ ขอบคุณความร่วมมือร่วมใจ เพื่อให้คนไทยมีชีวิตความเป็นอยู่ที่ดีขึ้น
วันนี้ (24 ธ.ค. 64) เวลา 10.00 น. ณ ตึกภักดีบดินทร์ ทำเนียบรัฐบาล พลเอก ประยุทธ์ จันทร์โอชา นายกรัฐมนตรีและรัฐมตรีว่าการกระทรวงกลาโหม มอบหมาย พลเอก ประวิตร วงษ์สุวรรณ รองนายกรัฐมนตรี เป็นประธานในพิธีมอบตราสัญลักษณ์เมืองอัจฉริยะประเทศไทย แก่ 15 ผู้พัฒนาเมืองที่ได้รับการประกาศรับรองเป็นพื้นที่เมืองอัจฉริยะ (Smart City) พร้อมมอบนโยบายการขับเคลื่อนเมืองอัจฉริยะ เพื่อยกระดับการบริหารจัดการเมือง สอดคล้องกับเป้าหมายในยุทธศาสตร์ชาติระยะ 20 ปี ที่ต้องการให้เกิดการกระจายศูนย์กลางความเจริญทางเศรษฐกิจและสังคม ลดความเหลื่อมล้ำในทุกมิติ โดยมีนายชัยวุฒิ ธนาคมานุสรณ์ รัฐมนตรีว่าการกระทรวงดิจิทัลเพื่อเศรษฐกิจและสังคม (ดีอีเอส) ในฐานะประธานคณะอนุกรรมการขับเคลื่อนและบริหารโครงการเมืองอัจฉริยะ พร้อมด้วย ดร.ณัฐพล นิมมานพัชรินทร์ ผู้อำนวยการใหญ่ สำนักงานส่งเสริมเศรษฐกิจดิจิทัล หรือ ดีป้า ผู้แทนจากสำนักงานเมืองอัจฉริยะประเทศไทย และผู้เกี่ยวข้องร่วมในพิธีฯ
โอกาสนี้ รองนายกรัฐมนตรีมอบตราสัญลักษณ์เมืองอัจฉริยะประเทศไทย แก่ 15 ผู้พัฒนาเมืองที่ได้รับการประกาศรับรองเป็นพื้นที่เมืองอัจฉริยะ พร้อมกล่าวแสดงความยินดี ว่า ทั้ง 15 เมืองอัจฉริยะถือเป็น 15 เมืองแรกของประเทศไทย ซึ่งเป็นต้นแบบของเมืองที่มีการดำเนินการอย่างเป็นรูปธรรม มีแผนการพัฒนาเมืองอัจฉริยะที่จะพัฒนาโครงสร้างพื้นฐาน การจัดทำระบบข้อมูลสำหรับการบริหารการจัดการเมืองที่ชัดเจนและเป็นรูปธรรม ซึ่งแนวทางการดำเนินการพัฒนาเมืองทั้ง 15 เมืองอัจฉริยะนี้ ถือเป็นผลสัมฤทธิ์และความมุ่งมั่นในการขับเคลื่อนเมืองอัจฉริยะให้เกิดขึ้นในประเทศไทยของทุกภาคส่วนทั้งภาครัฐและภาคเอกชน ตลอดจนภาคประชาชน
รองนายกรัฐมนตรีกล่าวว่า การขับเคลื่อนในส่วนการพัฒนาเมืองอัจฉริยะในประเทศไทย จำเป็นต้องอาศัยความร่วมมือจากหลายภาคส่วน ที่มีสำนักงานเมืองอัจฉริยะประเทศไทย ภายใต้การกำกับดูแลของสำนักงานส่งเสริมเศรษฐกิจดิจิทัล หรือดีป้า กระทรวงดิจิทัลเพื่อเศรษฐกิจและสังคม เป็นหน่วยงานหลักในการดำเนินงานกับทุกภาคส่วนที่เกี่ยวข้อง ร่วมกับเจ้าของพื้นที่ เพื่อยกระดับการบริหารจัดการเมืองในด้านต่าง ๆ ทั้งด้านเศรษฐกิจ สังคม สิ่งแวดล้อม และชีวิตความเป็นอยู่ของประชาชน ซึ่งสอดคล้องกับเป้าหมายในยุทธศาสตร์ชาติระยะ 20 ปี ที่ต้องการให้เกิดการกระจายศูนย์กลางความเจริญทางเศรษฐกิจและสังคม อีกทั้งลดความเหลื่อมล้ำในทุกมิติ เพื่อให้ประเทศไทยมีความมั่นคง มั่งคั่ง และยั่งยืน ซึ่งนอกจาก 15 เมืองที่ได้รับมอบตราสัญลักษณ์เมืองอัจฉริยะประเทศไทยในวันนี้ ยังมีอีก 36 เขตส่งเสริมเมืองอัจฉริยะที่อยู่ระหว่างการพิจารณาแผนการพัฒนาเมืองอัจฉริยะ
“ผมขอเป็นกำลังใจและขอขอบคุณในความร่วมมือ ร่วมใจ ของทุกท่าน ที่ต้องการเป็นหนึ่งเดียว เพื่อให้ประชาชนคนไทยทุกคนได้มีชีวิตความเป็นอยู่ที่ดีขึ้น และขอให้มุ่งหน้าดำเนินการอย่างเต็มที่ต่อไป เพื่อประโยชน์ของประเทศชาติ” รองนายกรัฐมนตรีกล่าว
ทั้งนี้ ในการประชุมคณะอนุกรรมการขับเคลื่อนและบริหารโครงการเมืองอัจฉริยะ ครั้งที่ 1/2564 เมื่อวันที่ 6 พฤษภาคม 2564 มีมติเห็นชอบแผนพัฒนาเมืองอัจฉริยะ จำนวน 5 เมือง และเห็นชอบเพิ่มอีก 10 เมืองในการประชุมคณะอนุกรรมการฯ ครั้งที่ 2/2564 เมื่อวันที่ 23 กันยายน 2564 ซึ่งทั้งหมดผ่านการพิจารณาการประกาศมอบตราสัญลักษณ์เมืองอัจฉริยะจากที่ประชุมคณะกรรมการขับเคลื่อนการพัฒนาเมืองอัจฉริยะที่มี พลเอก ประวิตร วงษ์สุวรรณ รองนายกรัฐมนตรี เป็นประธาน
สำหรับเมืองอัจฉริยะ 15 เมือง ที่ได้รับมอบตราสัญลักษณ์เมืองอัจฉริยะประเทศไทย ในวันนี้ ประกอบด้วย 1) ขอนแก่นเมืองอัจฉริยะ 2) ฉะเชิงเทรา เมืองน่าอยู่ น่าเที่ยว น่าลงทุน 3) ภูเก็ตเมืองอัจฉริยะ 4) เมืองศรีตรัง 5) การพัฒนาเมืองอัจฉริยะเพื่อสนับสนุนการพัฒนาพื้นที่โดยรอบคลองผดุงกรุงเกษม 6) เมืองอัจฉริยะย่านพระราม 4  7) สามย่านสมาร์ทซิตี้ 8) การพัฒนาเมืองเก่าอย่างชาญฉลาด เทศบาลนครเชียงใหม่ 9) เมืองอัจฉริยะเพื่อความเป็นเลิศที่ยั่งยืนสู่ชุมชน พื้นที่มหาวิทยาลัยเชียงใหม่และพื้นที่ประกอบ 10) เมืองแม่เมาะน่าอยู่ จังหวัดลำปาง 11) ยะลาเมืองอัจฉริยะเพื่อการมีส่วนร่วมของประชาชน 12) นครสวรรค์สมาร์ทซิตี้  13) แสนสุขสมาร์ทซิตี้ จังหวัดชลบุรี 14) เมืองอัจฉริยะวังจันทร์วัลเลย์ จังหวัดระยอง และ 15) เมืองอัจฉริยะมักกะสันเพื่อสนับสนุนบริการรถไฟของโครงการรถไฟความเร็วสูงเชื่อมสามสนามบิน

ที่มา : https://www.thaigov.go.th/news/contents/details/49855