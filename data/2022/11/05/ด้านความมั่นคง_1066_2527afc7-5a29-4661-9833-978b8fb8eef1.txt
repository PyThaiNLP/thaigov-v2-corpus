รัฐบาลไทย-ข่าวทำเนียบรัฐบาล-รมว.เฮ้ง ส่งที่ปรึกษาฯ ลงพื้นที่ช่วยเหลือชาวประมง จ.เพชรบุรี สร้างงาน สร้างอาชีพ มีรายได้


วันพฤหัสบดีที่ 19 พฤษภาคม 2565
พิมพ์
รมว.เฮ้ง ส่งที่ปรึกษาฯ ลงพื้นที่ช่วยเหลือชาวประมง จ.เพชรบุรี สร้างงาน สร้างอาชีพ มีรายได้
. .
เมื่อวันที่ 19 พฤษภาคม 2565 นายสุชาติ ชมกลิ่น รัฐมนตรีว่าการกระทรวงแรงงาน มอบหมายให้ นางธิวัลรัตน์ อังกินันทน์ ที่ปรึกษารัฐมนตรีว่าการกระทรวงแรงงาน ลงพื้นจังหวัดเพชรบุรี พร้อมทีมหัวหน้าส่วนราชการสังกัดกระทรวงแรงงานจังหวัดเพชรบุรี หารือร่วมกับชาวประมงจังหวัดเพชรบุรี ณ องค์การบริหารส่วนตำบลบางแก้ว อำเภอบ้านแหลม จังหวัดเพชรบุรี เพื่อหารือแนวทางการให้ความช่วยเหลือในการแปรรูปหอยกาบ
เป็นผลิตภัณฑ์ต่าง ๆ พร้อมทั้งหาช่องทางจัดจำหน่ายสู่ตลาดให้กับชาวประมงในพื้นที่
นางธิวัลรัตน์ กล่าวว่า รัฐบาลภายใต้การนำของ พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม พลเอก ประวิตร วงษ์สุวรรณ รองนายกรัฐมนตรี ที่กำกับดูแลกระทรวงแรงงาน และนายสุชาติ ชมกลิ่น รัฐมนตรีว่าการกระทรวงแรงงาน ได้ให้ความสำคัญกับการพัฒนาคุณภาพชีวิตของแรงงานนอกระบบ และกลุ่มเปราะบางที่ต้องการมีงานทำ มีอาชีพ มีรายได้ และยังมีศักยภาพ แต่ไม่มีโอกาสเข้าถึงแหล่งเงินทุน โดยได้กำชับให้กระทรวงแรงงาน เข้าไปดูแลช่วยเหลือเพื่อให้เกิดความเท่าเทียมอย่างทั่วถึง ซึ่งแรงงานประมง เป็นกลุ่มที่ทำงานในท้องถิ่นที่สำคัญต่อการขับเคลื่อนเศรษฐกิจฐานราก จะต้องได้รับการพัฒนาคุณภาพชีวิตในทุก ๆ ด้าน ไม่ว่าจะเป็นด้านการสร้างงาน สร้างอาชีพ สร้างรายได้ รวมทั้งสร้างหลักประกันทางสังคมให้แก่แรงงานนอกระบบ และกลุ่มเปราะบางเหล่านี้ด้วย
นางธิวัลรัตน์ กล่าวต่อว่า จากสถานการณ์การแพร่ระบาดของโรคโควิด-19 ที่เข้ามาในประเทศไทย ส่งผลกระทบต่อภาคแรงงานทั้งในระบบและนอกระบบเป็นอย่างมาก ทำให้แรงงานส่วนใหญ่มีรายได้ประจำที่ลดลง จากรายได้ที่ลดลงนี้ส่งผลกระทบต่อเรื่องปากท้องและวิถีชีวิตความเป็นอยู่ ซึ่งกลุ่มชาวประมงในอำเภอบ้านแหลม ที่ประสบปัญหาในเรื่องของหอยกาบที่จับมาได้จากการทำประมงไม่สามารถจำหน่ายได้ ทำให้เกิดความเสียหายเป็นจำนวนมาก ท่านสุชาติ ชมกลิ่น รัฐมนตรีว่าการกระทรวงแรงงาน จึงได้มอบหมายให้ดิฉัน นำทีม 5 เสือแรงงานเข้าช่วยเหลือ เพื่อร่วมกันหารือกับกลุ่มชาวประมง และผู้นำชุมชนในพื้นที่ในการหาแนวทางดำเนินการ ตั้งแต่การแปรรูปหอยกาบ การทำบรรจุภัณฑ์ หีบห่อ และการจัดตั้งกลุ่มแม่บ้านชาวประมง รวมทั้งให้มีการจดทะเบียนกับกรมการจัดหางานเป็นผู้รับงานไปทำที่บ้าน เพื่อจะได้ให้กลุ่มได้มีโอกาสเข้าถึงแหล่งเงินทุน สามารถนำไปซื้อวัตถุดิบและอุปกรณ์หรือขยายการผลิต เพื่อสร้างอาชีพ และสร้างรายได้ให้กับกลุ่มแรงงานชาวประมงในพื้นที่ดังกล่าวต่อไป

ที่มา : https://www.thaigov.go.th/news/contents/details/54772