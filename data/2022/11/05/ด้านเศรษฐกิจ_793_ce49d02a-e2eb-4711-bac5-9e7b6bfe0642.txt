รัฐบาลไทย-ข่าวทำเนียบรัฐบาล-บริษัท ขนส่ง จำกัด เตรียมความพร้อมเปิดให้บริการเดินรถเส้นทางภาคเหนือ - อีสาน - ใต้ รวม 26 เส้นทาง ในวันที่ 1 กันยายน 2564


วันอังคารที่ 31 สิงหาคม 2564
บริษัท ขนส่ง จำกัด เตรียมความพร้อมเปิดให้บริการเดินรถเส้นทางภาคเหนือ - อีสาน - ใต้ รวม 26 เส้นทาง ในวันที่ 1 กันยายน 2564
บขส. ลุยตรวจเช็คสภาพรถโดยสาร พร้อมทำความสะอาด ฉีดพ่นน้ำยาฆ่าเชื้อภายในสถานีขนส่งฯ และรถโดยสาร สร้างความปลอดภัย ป้องกันการแพร่ระบาดของเชื้อไวรัส COVID-19
นายสัญลักข์  ปัญวัฒนลิขิต กรรมการผู้จัดการใหญ่ บริษัท ขนส่ง จำกัด (บขส.) กระทรวงคมนาคม เปิดเผยว่า ตามที่ บขส. ได้แจ้งเปิดให้บริการเดินรถ ในเส้นทางภาคเหนือ จำนวน 8 เส้นทาง เส้นทางภาคตะวันออกเฉียงเหนือและภาคตะวันออก จำนวน 10 เส้นทาง และเส้นทางภาคใต้ จำนวน  8 เส้นทาง ในวันที่ 1 กันยายน 2564 นั้น นายสรพงศ์ ไพฑูรย์พงษ์ รองปลัดกระทรวงคมนาคม ในฐานะประธานกรรมการ บขส. มีความห่วงใยประชาชนที่มีความจำเป็นในการเดินทางช่วงที่สถานการณ์การแพร่ระบาดของเชื้อไวรัส COVID-19 ยังคงระบาดในหลายพื้นที่ จึงได้กำชับให้ บขส. เตรียมความพร้อมของรถโดยสาร พนักงาน และสถานีขนส่งให้สอดคล้องกับประกาศของคณะกรรมการบริหารสถานการณ์การแพร่ระบาดของโรคติดเชื้อไวรัสโคโรนา (2019)  หรือ ศบค. รวมถึงนโยบายของกระทรวงคมนาคม และกรมการขนส่งทางบก (ขบ.)
ทั้งนี้ บขส. ได้ระดมกำลังเจ้าหน้าที่และพนักงานร่วมกันเช็ดทำความสะอาดและฉีดพ่นยาฆ่าเชื้อภายในสถานีขนส่งผู้โดยสารกรุงเทพ (จตุจักร เอกมัย บรมราชชนนี ปิ่นเกล้า) และสถานีเดินรถโดยสารขนาดเล็ก (จตุจักร) บริเวณเก้าอี้พักคอยผู้โดยสาร เคาน์เตอร์จำหน่ายตั๋ว ลิฟต์ ห้องน้ำ ศูนย์อาหาร พื้นที่บริเวณชานชาลา และจุดต่าง ๆ ที่มีการสัมผัสบ่อย รวมทั้งตรวจความพร้อมของรถโดยสารที่จะนำมาวิ่งบริการ อาทิ เครื่องยนต์ ระบบแอร์ ระบบไฟฟ้า และยาง เป็นต้น และให้มีการเช็ดทำความสะอาดฉีดพ่นน้ำยาฆ่าเชื้อบนรถโดยสาร เพื่อสร้างความปลอดภัยและความมั่นใจให้กับผู้ใช้บริการ
นายสัญลักข์  ปัญวัฒนลิขิต กล่าวเพิ่มเติมว่า ในการใช้บริการรถโดยสารสาธารณะ บขส. ขอความร่วมมือผู้ใช้บริการปฏิบัติตามมาตรการสาธารณสุข D-M-H-T-T-A ได้แก่ เว้นระยะระหว่างกัน  สวมหน้ากากผ้าหรือหน้ากากอนามัยตลอดเวลา ล้างมือบ่อย ๆ ตรวจวัดอุณหภูมิร่างกาย ตรวจเชื้อ COVID-19 สแกนแอปพลิเคชันไทยชนะหรือหมอชนะ กรณีไม่สามารถใช้แอปพลิเคชันได้ สามารถกรอกข้อมูลตามแบบฟอร์มที่ ขบ. กำหนด รวมทั้งผู้โดยสารที่มีความจำเป็นต้องเดินทางสามารถตรวจสอบมาตรการของ แต่ละจังหวัดได้จาก https://www.moicovid.com/ นอกจากนี้ผู้ใช้บริการสามารถจองตั๋วล่วงหน้าเดินทางกับ บขส. ได้ผ่าน website บขส. https://tcl99web.transport.co.th/Home ร้าน 7-Eleven เคาน์เตอร์เซอร์วิสทุกสาขา หรือตัวแทนจำหน่ายตั๋วของ บขส. และสามารถชำระค่าโดยสาร บขส. โดยใช้สิทธิ์โครงการคนละครี่งผ่านแอปพลิเคชัน “เป๋าตัง” ได้ โดยสิทธิ์ดังกล่าวไม่สามารถใช้กับการจองตั๋วล่วงหน้า และไม่สามารถยกเลิก คืน หรือเปลี่ยนแปลงตั๋วได้ทุกกรณี สอบถามข้อมูลการเดินทางเพิ่มเติม ได้ที่ช่องจำหน่ายตั๋วรถโดยสารของ บขส. ทั่วประเทศ และ Call Center 1490 เรียก บขส. ตลอด 24 ชั่วโมง

ที่มา : https://www.thaigov.go.th/news/contents/details/45372