รัฐบาลไทย-ข่าวทำเนียบรัฐบาล-โฆษกรัฐบาลเผย นายกฯ เร่งผลักดันการจัดตั้งศูนย์นวัตกรรมอุตสาหกรรมอาเซียน-เกาหลีใต้ (ASEAN-Korea Industrial Innovation Center: AKIIC) ให้สำเร็จภายในปี 2566


วันศุกร์ที่ 25 มีนาคม 2565
พิมพ์
โฆษกรัฐบาลเผย นายกฯ เร่งผลักดันการจัดตั้งศูนย์นวัตกรรมอุตสาหกรรมอาเซียน-เกาหลีใต้ (ASEAN-Korea Industrial Innovation Center: AKIIC) ให้สำเร็จภายในปี 2566
โฆษกรัฐบาลเผย นายกฯ เร่งผลักดันการจัดตั้งศูนย์นวัตกรรมอุตสาหกรรมอาเซียน-เกาหลีใต้ (ASEAN-Korea Industrial Innovation Center: AKIIC) ให้สำเร็จภายในปี 2566 เน้นความร่วมมือด้านวิทยาศาสตร์ เทคโนโลยี และนวัตกรรมอุตสาหกรรม
วันที่ 25 มีนาคม 2565 นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม สั่งการหน่วยงานที่เกี่ยวข้องเดินหน้าด้านการพัฒนาวิทยาศาสตร์ เทคโนโลยี และนวัตกรรม รวมทั้งยินดีกับความสำเร็จอีกก้าวในการเดินหน้าสู่การเป็นศูนย์กลางอุตสาหกรรมแห่งอนาคตในภูมิภาค โดยภายหลังที่คณะรัฐมนตรีมีมติเห็นชอบเมื่อวันที่ 1 มีนาคมที่ผ่านมา ให้กระทรวงพาณิชย์ในฐานะผู้แทนไทย เป็นผู้ร่วมลงนามบันทึกความเข้าใจ (MoU) ว่าด้วยการจัดตั้งศูนย์นวัตกรรมอุตสาหกรรมอาเซียน-เกาหลีใต้ (ASEAN-Korea Industrial Innovation Center: AKIIC) โดยคาดว่าการลงนามฯ จะจัดขึ้นในช่วงครึ่งแรกของปี 2565 นี้ และสามารถจัดตั้งศูนย์ AKIIC ณ ประเทศเกาหลีใต้ ภายในปี 2566 ซึ่งจะเน้นความร่วมมือด้านวิทยาศาสตร์ เทคโนโลยี และนวัตกรรมอุตสาหกรรมต่าง ๆ เช่น การทำวิจัยร่วมกัน แลกเปลี่ยนเรียนรู้ ถ่ายทอดเทคโนโลยี และนำเทคโนโลยีไปใช้ประโยชน์ในเชิงพาณิชย์
โฆษกประจำสำนักนายกฯกล่าวเพิ่มเติมว่า ศูนย์ AKIIC จะเป็นการบูรณาการการทำงานร่วมกันระหว่างไทยกับประเทศอาเซียนและเกาหลีใต้ ทั้งภาครัฐและหน่วยงานเอกชนเพื่อแลกเปลี่ยน ถ่ายทอดเทคโนโลยีมาประยุกต์ใช้ และพัฒนานวัตกรรม การลงทุนในอุตสาหกรรมเทคโนโลยีขั้นสูง นอกจากนี้ ยังมีความร่วมมือกับสำนักงานพัฒนาวิทยาศาสตร์และเทคโนโลยีแห่งชาติ (สวทช.) ในฐานะผู้กำกับดูแลเขตนวัตกรรมระเบียงเศรษฐกิจพิเศษภาคตะวันออก (EECi) เป็นอีกกลุ่มผู้แทนไทยในการเข้าร่วมเป็นคณะกรรมการบริหารศูนย์ AKIIC ซึ่งกระทรวงพาณิชย์ และ สวทช. จะทำงานร่วมกันอย่างใกล้ชิดเพื่อขับเคลื่อนศูนย์ AKIIC ให้เกิดผลเป็นรูปธรรม โดยเฉพาะการสนับสนุนการดำเนินการที่สอดคล้องกับยุทธศาสตร์การพัฒนาอุตสาหกรรม 4.0 ระยะ 20 ปี (พ.ศ. 2560 - 2579) ของไทยในกลุ่มสาขาเป้าหมายผ่านการขับเคลื่อนด้วยความรู้และเทคโนโลยีขั้นสูง การใช้ความคิดสร้างสรรค์ และพัฒนานวัตกรรมเพื่อผลิตสินค้าและบริการที่หลากหลายและสร้างมูลค่าได้เพิ่มขึ้น เช่น การส่งเสริมด้านการเกษตรอัจฉริยะด้วยการใช้เทคโนโลยีสมัยใหม่เข้ามาใช้ในกระบวนการผลิตทำการเกษตร ให้เกิดประสิทธิภาพ ประหยัดเวลา ลดต้นทุน ซึ่งจะช่วยให้เกษตรกรมีรายได้เพิ่มมากขึ้น
“รัฐบาลมุ่งมั่นเสริมสร้างกลไกในการพัฒนาขีดความสามารถทางการแข่งขันของคนไทย และประเทศไทยให้เท่าทันการพัฒนาของโลก โดยศูนย์ AKIIC ถือเป็นจุดเริ่มต้นความร่วมมือที่ดีระหว่างไทยกับเกาหลีใต้ ซึ่งเป็นหนึ่งในประเทศที่มีความโดดเด่นด้านวิทยาศาสตร์ เทคโนโลยี และนวัตกรรม อีกทั้งยังเป็นโอกาสให้ต่อยอดความร่วมมือในระดับภูมิภาคอย่างอาเซียนเพื่อพัฒนานวัตกรรมรูปแบบต่าง ๆ เพื่อเพิ่มขีดความสามารถและศักยภาพทางอุตสาหกรรมให้เกิดผลประโยชน์และมูลค่าเพิ่มเติมเชิงพาณิชย์ในระดับนานาชาติ เช่น อุตสาหกรรม 4.0 ยานยนต์สมัยใหม่ เกษตรอัจฉริยะ แบตเตอรี่ประสิทธิภาพสูง เครื่องมือแพทย์ รวมไปถึงอุตสาหกรรมบันเทิงอีกด้วย” นายธนกรฯ กล่าว

ที่มา : https://www.thaigov.go.th/news/contents/details/52921