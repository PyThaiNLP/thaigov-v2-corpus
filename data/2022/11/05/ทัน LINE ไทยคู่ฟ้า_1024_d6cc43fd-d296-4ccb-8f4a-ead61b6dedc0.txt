รัฐบาลไทย-ข่าวทำเนียบรัฐบาล-ท่องเที่ยวไทยคึกคัก! ครึ่งปีแรก นทท. ต่างชาติเข้าไทยกว่า 2.2 ล้านคน + ไทยเที่ยวไทย 67.8 ล้านคน รายได้สะพัด 4.3 แสนล้านบาท


วันอังคารที่ 12 กรกฎาคม 2565
ท่องเที่ยวไทยคึกคัก! ครึ่งปีแรก นทท. ต่างชาติเข้าไทยกว่า 2.2 ล้านคน + ไทยเที่ยวไทย 67.8 ล้านคน รายได้สะพัด 4.3 แสนล้านบาท
.....
พลเอก ประยุทธ์ จันทร์โอชา นายกรัฐมนตรี รับทราบและพอใจตัวเลขนักท่องเที่ยวต่างชาติเดินทางเข้าประเทศไทยอย่างต่อเนื่อง โดยกระทรวงการท่องเที่ยวและกีฬารายงานว่า ตั้งแต่วันที่ 1 ม.ค. - 6 ก.ค. 65 มีนักท่องเที่ยวต่างชาติเดินทางเข้าประเทศไทยสะสม 2,214,132 คน ก่อให้เกิดรายได้ 1.25 แสนล้านบาท บวกกับจำนวนนักท่องเที่ยว “ไทยเที่ยวไทย” สะสมที่ 67.8 ล้านคน สร้างรายได้ 3.05 แสนล้านบาท ส่งผลให้ครึ่งปีแรกประเทศไทยมีรายได้จากการท่องเที่ยวกว่า 4.3 แสนล้านบาท
.
จากรายงานดังกล่าว ถือว่าเป็นสัญญาณที่ดีต่อเศรษฐกิจและอุตสาหกรรมการท่องเที่ยวไทยที่กำลังจะกลับมาฟื้นตัว คาดว่าช่วงไตรมาสสุดท้ายของปี (ต.ค. - ธ.ค.) ซึ่งเป็นช่วง High Season นั้น จะมีนักท่องเที่ยวเดินทางเข้าประเทศไทยไม่น้อยกว่าเดือนละ 1 ล้านคน ซึ่งแสดงให้เห็นถึงความเชื่อมั่นของนักท่องเที่ยวที่มีต่อระบบสาธารณสุขไทยและมาตรการต่าง ๆ ที่รัฐบาลได้ดำเนินการผ่อนคลายให้สอดคล้องกับสถานการณ์ที่เกิดขึ้นในปัจจุบัน
.
ทั้งนี้ นายกฯ ขอความร่วมมือจากประชาชนทุกภาคส่วนในประเทศช่วยกันปฏิบัติตามมาตรการทางสาธารณสุขของภาครัฐ ภายใต้การท่องเที่ยววิถีใหม่ เพื่อให้ทุกคนท่องเที่ยวอย่างสนุกและปลอดภัยจากโควิด-19
#ไทยคู่ฟ้า #ร่วมต้านโควิด19
-------------------

ที่มา : https://www.thaigov.go.th/news/contents/details/56847