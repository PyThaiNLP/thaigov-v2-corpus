รัฐบาลไทย-ข่าวทำเนียบรัฐบาล-“ปลัดกระทรวงกลาโหม” ส่งกำลังใจให้นักรบด่านหน้า มอบอุปกรณ์การแพทย์ถวายเป็นพระราชกุศลฯ


วันอังคารที่ 10 สิงหาคม 2564
“ปลัดกระทรวงกลาโหม” ส่งกำลังใจให้นักรบด่านหน้า มอบอุปกรณ์การแพทย์ถวายเป็นพระราชกุศลฯ
พลเอก ณัฐ อินทรเจริญ ปลัดกระทรวงกลาโหม เป็นประธานการจัดกิจกรรมมอบอุปกรณ์ทางการแพทย์ ให้กับโรงพยาบาลทหารสังกัด กองทัพบก กองทัพเรือ กองทัพอากาศ และองค์การสงเคราะห์ทหารผ่านศึก
เพื่อถวายเป็นพระราชกุศลแด่ สมเด็จพระนางเจ้าสิริกิติ์ พระบรมราชินีนาถ พระบรมราชชนนี พันปีหลวง เนื่องในโอกาสวันเฉลิมพระชนมพรรษา 12 สิงหาคม 2564 ณ ห้องสุรศักดิ์มนตรี ในศาลาว่าการกลาโหม
โดยการมอบอุปกรณ์ทางการแพทย์ในครั้งนี้ ประกอบด้วย หน้ากากอนามัย (N 95) หน้ากากเฟสชิลด์แบบแว่น (Face shield) และชุดเสื้อปลอดเชื้อ(Personal Protective Equipment : PPE) ทั้งนี้ เพื่อเป็นการเทิดทูนสถาบันพระมหากษัตริย์ และน้อมรำลึกในพระมหากรุณาธิคุณ สมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ที่ทรงมุ่งมั่นปฏิบัติพระราชกรณียกิจนานัปการ อันส่งผลต่อการพัฒนาคุณภาพชีวิตความเป็นอยู่ของราษฎรให้ดีขึ้น อีกทั้ง เพื่อเป็นการบรรเทาปัญหาการขาดแคลนอุปกรณ์ทางการแพทย์ของโรงพยาบาลทหาร และเพิ่มศักยภาพ ประสิทธิภาพ ในการดูแลรักษาผู้ป่วยโควิด – 19 และความปลอดภัยของบุคลากรทางการแพทย์
“…สำนักงานปลัดกระทรวงกลาโหม ขอเป็นกำลังใจ และขอขอบคุณบุคลากรทางการแพทย์ของโรงพยาบาลทหารทั้งสามเหล่าทัพ และโรงพยาบาลทหารผ่านศึก ที่ได้ปฏิบัติหน้าที่ในการดูแลรักษาประชาชนอย่างเต็มขีดความสามารถ ยอมเสียสละความสุขส่วนตัว มาปฏิบัติหน้าที่ในยามที่ประเทศชาติประสบปัญหาโรคระบาดในครั้งนี้…”

ที่มา : https://www.thaigov.go.th/news/contents/details/44627