รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม ร่วมประชุมคอนเฟอเรนซ์ กับผบ.เรือนจำทั่วประเทศ ขอให้ทำงานหนัก หวังลดผู้ติดเชื้อในคุก ให้เวลา 2 สัปดาห์ ชี้ต้องบริหารจัดการให้ดี


วันพฤหัสบดีที่ 5 สิงหาคม 2564
พิมพ์
รัฐมนตรีว่าการกระทรวงยุติธรรม ร่วมประชุมคอนเฟอเรนซ์ กับผบ.เรือนจำทั่วประเทศ ขอให้ทำงานหนัก หวังลดผู้ติดเชื้อในคุก ให้เวลา 2 สัปดาห์ ชี้ต้องบริหารจัดการให้ดี
รัฐมนตรีว่าการกระทรวงยุติธรรม ร่วมประชุมคอนเฟอเรนซ์ กับผู้บัญชาการเรือนจำทั่วประเทศ ขอให้ทำงานหนัก หวังลดผู้ติดเชื้อในคุก ให้เวลา 2 สัปดาห์ ชี้ต้องพึ่งตนเอง ควบคุมบริหารจัดการให้ดี
เมื่อเวลา 10.00 น. ที่กรมราชทัณฑ์ นายสมศักดิ์ เทพสุทิน รัฐมนตรีว่าการกระทรวงยุติธรรม ประชุมร่วมกับ ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม นายอายุตม์ สินธพพันธุ์ อธิบดีกรมราชทัณฑ์ และวีดีโอคอนเฟอเรนซ์ ร่วมกับผู้บริหารและผู้บัญชาการเรือนจำทั่วประเทศ
นายสมศักดิ์ กล่าวว่า ตนเป็นห่วงการทำงานที่ขาดแคลนวัสดุ โดยเฉพาะพืชสมุนไพรฟ้าทะลายโจร ที่เราตั้งใจว่าจะซื้อจาก อภัยภูเบศร 100,000 กระปุก จำนวน 6 ล้านแคปซูล แต่ตอนนี้ได้รับมอบมา 10,000 กระปุก และทราบว่าตอนนี้ผลิตส่งให้ไม่ทันของหมดสต็อก เพราะว่าต้องผลิตให้กับสังคมและประชาชนทั่วทั้งประเทศ  เราเข้าใจในจุดนี้ ซึ่งการที่อภัยภูเบศรส่งมอบให้เรามาขนาดนี้ก็ดีสำหรับเราแล้ว ดังนั้นเราต้องพึ่งพาตนเอง ซึ่งตนได้ให้นโยบายการสำรวจฟ้าทะลายโจรตามอุทยานต่างๆ ในแต่ละพื้นที่ที่มีขึ้นอยู่แล้ว และทำหนังสือถึงหน่วยราชการที่เกี่ยวข้องทำให้ถูกต้องในการขอเก็บเกี่ยวมาใช้ และตนได้สั่งให้กองแพทย์ของกรมราชทัณฑ์เตรียมปลอกแคปซูลเจลาติน ซึ่งทราบมาว่าได้ซื้อแล้ว 8 ล้านแคปซูล
นายสมศักดิ์ กล่าวอีกว่า ตนขอเน้นย้ำว่าทุกเรือนจำต้องผลิตยาฟ้าทะลายโจรให้เป็น ให้ไปศึกษาวิธีการตาก การบดและการกรอกยาใส่แคปซูล วันนี้เราต้องช่วยตัวเองให้มากกว่าการที่จะให้หน่วยงานสาธารณสุขมาดูแลเรา เพราะการดูแลประชาชนก็หนักพอแล้ว เราต้องเร่งผลิตยาเพื่อให้เราสามารถใช้ดูแลรักษากันเองได้ และขอให้กรมราชทัณฑ์เร่งดูแลผู้ต้องขังและเจ้าหน้าที่ให้ดี ปฏิบัติตามมาตรการอย่างเคร่งครัด อีก 2 สัปดาห์ต้องไม่ควรมีผู้ติดเชื้อโควิดในเรือนจำจำนวนมาก เราต้องควบคุมและรักษาให้ดี นอกจากนี้ในเรื่องของอาหารที่ต้องซื้อของจากภายนอกเข้ามาต้องควบคุมและฆ่าเชื้อให้ดี เพราะเสี่ยงต่อการติดเชื้อ

ที่มา : https://www.thaigov.go.th/news/contents/details/44477