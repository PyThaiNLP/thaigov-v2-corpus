รัฐบาลไทย-ข่าวทำเนียบรัฐบาล-ก.อุต ฯ ลงพื้นที่สมุทรปราการติดตามการขนย้ายสไตรีนโมโนเมอร์ของบริษัท หมิงตี้ฯ


วันอังคารที่ 13 กรกฎาคม 2564
พิมพ์
ก.อุต ฯ ลงพื้นที่สมุทรปราการติดตามการขนย้ายสไตรีนโมโนเมอร์ของบริษัท หมิงตี้ฯ
นายเดชา จาตุธนานันท์ ผู้ตรวจราชการกระทรวงอุตสาหกรรม ลงพื้นที่โรงงานบริษัท หมิงตี้ เคมิคอล จำกัด จังหวัดสมุทรปราการ เพื่อตรวจติดตามการขนย้ายสารสไตรีนโมโนเมอร์ ซึ่งเป็นกากอุตสาหกรรมที่ปนเปื้อนจากเหตุเพลิงไหม้ไปเผาทำลาย
เมื่อวันที่ 12 กรกฎาคม  2564 นายเดชา จาตุธนานันท์ ผู้ตรวจราชการกระทรวงอุตสาหกรรม พร้อมด้วยนางพงษ์ศิริ วรรณศรี ผู้อำนวยการกองตรวจราชการ นายอำนวย สุวรรณรักษ์ อุตสาหกรรมจังหวัดสมุทรปราการ สำนักงานปลัดกระทรวงอุตสาหกรรม นายพฤกษ์ ศิโรรัตนเศรษฐ์ ผู้อำนวยการกองบริหารจัดการกากอุตสาหกรรม กรมโรงงานอุตสาหกรรม และคณะ ลงพื้นที่โรงงานบริษัท หมิงตี้ เคมิคอล จำกัด จังหวัดสมุทรปราการ เพื่อตรวจติดตามการขนย้ายสารสไตรีนโมโนเมอร์ ซึ่งเป็นกากอุตสาหกรรมที่ปนเปื้อนจากเหตุเพลิงไหม้ไปเผาทำลาย ณ บริษัท อัคคีปราการ จำกัด (มหาชน) นิคมบางปู จังหวัดสมุทรปราการ  ซึ่งห่างจากที่เกิดเหตุประมาณ 24 กม. โดยเตาเผากากอุตสาหกรรมของบริษัท อัคคีปราการเป็นเตาเผากากอุตสาหกรรมที่เป็นของเสียอันตราย ซึ่งเป็นไปตามมาตรฐานสากล มีกำลังการเผาประมาณ 200 ตัน/วัน ซึ่งเป็นการเผาด้วยห้องเผา 2 ห้องเผา โดยห้องเผาแรกเผาที่อุณหภูมิประมาณ  800 องศาเซลเซียส เมื่อของเสียเป็นไอสารอินทรีย์จะเข้าห้องเผาที่สอง ซึ่งมีอุณหภูมิประมาณ  900-1200 องศาเซลเซียส ซึ่งจะทำให้สารพิษถูกเผาจนสมบูรณ์เป็น คาร์บอนไดออกไซด์และน้ำ โดยน้ำที่ถูกเผาจะเข้าสู่ Quench tower ลดอุณหภูมิจาก 1100 องศาเซลเซียส เหลือ 200 องศาเซลเซียส แล้วจึงระบายออกสู่บรรยากาศ (มีการติดตั้ง CEMs online มาที่ศูนย์เฝ้าระวังฯ กรมโรงงานอุตสาหกรรม)
ขณะนี้กรมโรงงานอุตสาหกรรมและสำนักงานอุตสาหกรรมจังหวัดสมุทรปราการ ได้ดำเนินการอย่างเร่งด่วนเพื่อให้บริษัท อัคคีปราการ จำกัด ช่วยอำนวยความสะดวกขน styrene waste โดยรถแท็งค์ จำนวน 5 คัน และรถสำรองอีก 5 คัน โดยรถหนึ่งคันจะสูบบรรจุ waste ได้ 12-15 ลูกบาศก์เมตร เพื่อเคลื่อนย้ายจาก บริษัท หมิงตี้ฯ ถนนกิ่งแก้ว มายังนิคมอุตสาหกรรมบางปู โดยใช้เวลาประมาณ 3 ชั่วโมงในขนย้ายไปเผา ซึ่งขณะนี้ขนย้ายไปแล้วประมาณ 300 ตัน
โดยขณะที่มีการขนย้ายจะมีการป้องกันอันตรายด้วยการคลุมด้วยก๊าซไนโตรเจนซึ่งเป็นก๊าซเฉื่อยด้วย ซึ่งคาดว่าในสัปดาห์หน้าก็จะเร่งดำเนินการเผาตามกระบวนการทำงานของบริษัท อัคคีปราการฯ ต่อไป
นอกจากนี้ กองวิจัยและเตือนภัยมลพิษโรงงาน กรมโรงงานอุตสาหกรรม จะนำรถมาติดตั้งตรวจวัดคุณภาพอากาศ ใกล้ๆ กับที่ตั้งโรงงานหมินตี้ จำนวน 2 คัน เพื่อสร้างความมั่นใจให้กับประชาชนในพื้นที่และจะดำเนินการเก็บตัวอย่างน้ำเพื่อตรวจวิเคราะห์และดูการเปลี่ยนแปลงอีก 2 เดือน ตามข้อสั่งการของปลัดกระทรวงอุตสาหกรรมต่อไป

ที่มา : https://www.thaigov.go.th/news/contents/details/43711