รัฐบาลไทย-ข่าวทำเนียบรัฐบาล-รัฐบาลเร่งจัดหาเตียงผู้ป่วยโควิด-19 ต่อเนื่อง เผยความคืบหน้าโรงพยาบาลสนาม ณ ท่าอากาศยานสุวรณภูมิ ผ่านการอนุมัติแบบเหลือขั้นตอนติดตั้ง เริ่มรับผู้ป่วย 4,500 เตียง ส.ค. นี้


วันพุธที่ 21 กรกฎาคม 2564
พิมพ์
รัฐบาลเร่งจัดหาเตียงผู้ป่วยโควิด-19 ต่อเนื่อง เผยความคืบหน้าโรงพยาบาลสนาม ณ ท่าอากาศยานสุวรณภูมิ ผ่านการอนุมัติแบบเหลือขั้นตอนติดตั้ง เริ่มรับผู้ป่วย 4,500 เตียง ส.ค. นี้
รัฐบาลเร่งจัดหาเตียงผู้ป่วยโควิด-19 ต่อเนื่อง เผยความคืบหน้าโรงพยาบาลสนาม ณ ท่าอากาศยานสุวรณภูมิ ผ่านการอนุมัติแบบเหลือขั้นตอนติดตั้ง เริ่มรับผู้ป่วย 4,500 เตียง ส.ค. นี้
วันที่ 21 ก.ค. 2564 น.ส.ไตรศุลี ไตรสรณกุล รองโฆษกประจำสำนักนายกรัฐมนตรี เปิดเผยว่า จากที่รัฐบาลโดยกระทรวงสาธารณสุขเร่งบริหารจัดการและจัดหาเตียงผู้ป่วยโควิด-19 เพิ่มเติมในขณะนี้นั้น ล่าสุดที่ประชุมศูนย์ปฏิบัติการฉุกเฉินด้านการแพทย์และสาธารณสุข (PHEOC) กรณีโรคติดเชื้อไวรัสโคโรนา 2019 ได้เห็นชอบแบบโรงพยาบาลสนาม ระดับสูง (สนามบินสุวรรณภูมิ) ณ อาคารเทียบเครื่องบินรองหลักที่ 1(SAT1) ท่าอากาศยานสุวรรณภูมิ อ.บางพลี จ.สมุทรปราการ ตามที่กรมสนับสนุนบริการสุขภาพออกแบบเป็นที่เรียบร้อยแล้ว ซึ่งหลังจากนี้กรมสนับสนุนบริการสุขภาพจะดำเนินการตามขั้นตอนการเสนอของบประมาณสนับสนุนต่อไป
ทั้งนี้  โรงพยาบาลสนาม ระดับสูง (สนามบินสุวรรณภูมิ) จะรองรับผู้ป่วย 4,500 เตียง โดยชั้นที่ 2 ของอาคาร SAT1 จะเป็นที่ทำการแพทย์และเตียงผู้ป่วย ICU รวม 940 เตียง  ส่วนชั้นที่ 3 และ 4 เป็นเตียงผู้ป่วยอาการน้อยหรือไม่มีอาการ หรือผู้ป่วยกลุ่มสีเหลืองและสีเขียว 3,560 เตียง ซึ่งเมื่อกรมสนับสนุนบริการสุขภาพดำเนินการจัดตั้งแล้วจะมีสำนักงานปลัดกระทรวงสาธารณสุขเป็นผู้ดูแลดำเนินการ โดยเริ่มเปิดให้บริการตั้งแต่เดือน ส.ค. เป็นต้นไป
“รัฐบาลโดยกระทรวงสาธารณสุขได้เร่งจัดหาพื้นที่ที่เหมาะสมเพื่อจัดตั้งโรงพยาบาลสนามเพื่อรองรับผู้ป่วยโควิด-19 ที่ยังคงมีจำนวนเพิ่มขึ้น ซึ่งกระทรวงสาธารณสุขได้บูรณาการการทำงานร่วมกับกระทรวงคมนาคมในการจัดหาพื้นที่ของหน่วยงานในสังกัดกระทรวงคมนาคม ซึ่งนอกจากพื้นที่อาคาร SAT1 ของท่าอากาศยานสุวรรณภูมิแล้ว ขณะนี้บริษัทท่าอากาศยานไทย จำกัด (มหาชน) หรือ ทอท. ยังอยู่ระหว่างการจัดเตรียมพื้นที่อาคารคลังสินค้า 4 ของท่าอากาศยานดอนเมืองเพื่อจัดตั้งโรงพยาบาลสนามอีก ซึ่งจะรองรับผู้ป่วยอาการไม่รุนแรงได้อีกประมาณ2,000 เตียง รวมทั้ง 2 พื้นที่ของ ทอท. จะรองรับผู้ป่วยได้เกือบ 7,000 เตียง” น.ส.ไตรศุลี กล่าว

ที่มา : https://www.thaigov.go.th/news/contents/details/43974