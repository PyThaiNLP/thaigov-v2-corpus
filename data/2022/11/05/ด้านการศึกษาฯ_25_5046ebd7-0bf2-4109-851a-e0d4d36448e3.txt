รัฐบาลไทย-ข่าวทำเนียบรัฐบาล-อว.เปิดงาน “U2T National Hackathon 2021” 40 ทีม U2T ชิงแชมป์ประเทศไทย


วันจันทร์ที่ 15 พฤศจิกายน 2564
อว.เปิดงาน “U2T National Hackathon 2021” 40 ทีม U2T ชิงแชมป์ประเทศไทย
อว.เปิดงาน “U2T National Hackathon 2021” 40 ทีม U2T ชิงแชมป์ประเทศไทย
อว.เปิดงาน “U2T National Hackathon 2021” 40 ทีม U2T ชิงแชมป์ประเทศไทย “เอกณัฐ พร้อมพันธ์ุ” ที่ปรึกษา รมว.อว.และประธานคณะทำงานด้านการจัดการสื่อสารฯ เผยนี่คือการจุดประกายการแก้ปัญหาของชุมชน ของท้องถิ่นจากความต้องการอย่างแท้จริงของ 3 พันตำบลทั่วประเทศของนักศึกษาที่ได้รับการจ้างงานกับชาวบ้าน
เมื่อวันที่ 15 พ.ย.นายเอกนัฏ พร้อมพันธ์ุ ที่ปรึกษา รมว.การอุดมศึกษา วิทยาศาสตร์ วิจัยและนวัตกรรม (อว.) ในฐานะประธานคณะทำงานด้านการจัดการสื่อสารโครงการมหาวิทยาลัยสู่ตำบล สร้างรากแก้วให้ประเทศ (U2T) เป็นประธานเปิดงาน U2T National Hackathon 2021 ซึ่งเป็นการแข่งขันระดมสมองประลองไอเดียเพื่อแก้ปัญหาที่ตอบโจทย์ตำบลจาก 40 ทีมมหาวิทยาลัยที่เข้ารอบในระดับภูมิภาค เพื่อเฟ้นหาทีมชนะเลิศระดับประเทศ และ showcase ผลงานที่พัฒนาต้นแบบมาตลอดโครงการ ในงานมหกรรมวิทยาศาสตร์และเทคโนโลยีแห่งชาติประจำปี 2564 ที่อิมแพค เมืองทองธานี
นายเอกนัฏ กล่าวว่า การแข่งขัน U2T National Hackathon 2021  ได้เปิดโอกาสให้ผู้สนใจได้เข้าร่วมระดมความคิดอย่างสร้างสรรค์ บนปัญหาและความต้องการในพื้นที่จริงกว่า 3,000 ตำบลเพื่อให้ได้มาซึ่งแนวทางแก้ไขปัญหาด้านนวัตกรรมที่ตอบโจทก์กับบริบทในพื้นที่ ผ่านการเรียนรู้ ปฏิบัติจริงในชุมชน และผ่านกิจกรรมแฮก กาธอน ภายใต้โจทก์ "แนวทางแก้ปัญหาขับเคลื่อนเศรษฐกิจฐานราก" ใน 4 ด้าน ได้แก่ 1.เศรษฐกิจสร้างสรรค์  2. การนำองค์ความรู้ด้านเทคโนโลยีและสุขภาพไปช่วยบริการชุมชน 3. เศรษฐกิจหมุนเวียน และ 4. การส่งเสริมศิลปวัฒนธรรม ซึ่งมีผู้สนใจสมัครมาเข้าร่วมกิจกรรมถึง 965 ทีม หรือกว่า 5,000 คน จาก 8 ภูมิภาค โดยรอบแรกได้ทำการคัดเลือกจาก 965 ทีม ให้เหลือ 300 ทีม จากนั้นจึงคัดเหลือ 40 ทีมสุดยอดผ่านเข้ารอบสุดท้าย เพื่อแข่งชิงแชมป์ประเทศและค้นหาทีมผู้ชนะระดับประเทศจำนวน 5 ทีม
“การเข้ามาถึงรอบสุดท้ายของการแข่งขัน U2T National Hackathon 2021 ไม่ใช่เรื่องง่าย นี่คือการระดมกำลังครั้งสำคัญที่สุดในประวัติศาสตร์ของประเทศไทย ที่เอากำลังที่มีความสดใหม่ หลายคนเพิ่งออกมาจากมหาวิทยาลัยบางคนยังอยู่ในมหาวิทยาลัย มาร่วมกับประชาชนในพื้นที่ ใช้ไฟที่ถูกจุดประกายขึ้นมา ร่วมกันคิดให้มันทะลุปัญหา เพราะการแก้ปัญหา ถ้าเรามัวแต่คิดแก้ปัญหาในกรอบ คิดถึงแต่ขีดจำกัด ไม่ยอมคิดที่จะทะลุขีดจำกัด ปัญหาใหญ่ ๆ ของประเทศก็จะไม่ถูกแก้ แต่วันนี้เราได้ระดมกำลังที่มีฐานจากน้อง ๆ ประชาชนกว่า 60,000 คนทั่วประเทศ มาช่วยกันคิด ช่วยกันระดมกำลังเพื่อจะทะลุปัญหาเหล่านั้น” นายเอกณัฐ กล่าวและว่า
โครงการนี้มีจุดเริ่มต้นจากตัวมหาวิทยาลัยสู่ตำบล U2T โครงการการจ้างงานขนาดยักษ์ที่สุดของปี จากวิกฤตโควิด นำน้อง ๆ หลายคนที่เพิ่งจบจากมหาวิทยาลัยและกำลังศึกษารวมทั้งประชาชน มาทำงานกับชุมชน ช่วยท้องถิ่น แก้ปัญหาในพื้นที่  กว่า 3,000 ตำบลทั่วประเทศ หวังว่ากิจกรรมครั้งนี้รวมไปถึงโครงการ U2T จะสร้างโอกาสให้กับน้อง ๆ ที่มาเข้าร่วมโครงการทุกคน ไม่ใช่เฉพาะที่เป็นส่วนหนึ่งของ 40 ทีมที่มาร่วมแข่งขัน ไม่ใช่เฉพาะ 300 ทีมที่ไปแข่งในระดับภูมิภาค หรือ 900 กว่าทีมที่สมัครเข้ามาในครั้งแรก แต่ว่ารวมไปถึงผู้ที่เกี่ยวข้องจากทั้งหมด น้อง ๆ นักศึกษา ที่เพิ่งจบใหม่ไฟแรง รวมไปถึงประชาชนในชุมชน อยากจะให้โครงการนี้สร้างโอกาสให้กับทุกคน

ที่มา : https://www.thaigov.go.th/news/contents/details/48252