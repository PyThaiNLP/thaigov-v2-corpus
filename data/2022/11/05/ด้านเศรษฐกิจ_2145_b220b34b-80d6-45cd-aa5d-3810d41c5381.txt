รัฐบาลไทย-ข่าวทำเนียบรัฐบาล-นายอธิรัฐ รัตนเศรษฐ รัฐมนตรีช่วยว่าการกระทรวงคมนาคม เพิ่มเส้นทางให้บริการเรือไฟฟ้าอีก 2 เส้นทาง


วันอังคารที่ 7 ธันวาคม 2564
นายอธิรัฐ รัตนเศรษฐ รัฐมนตรีช่วยว่าการกระทรวงคมนาคม เพิ่มเส้นทางให้บริการเรือไฟฟ้าอีก 2 เส้นทาง
เริ่ม 20 ธ.ค. นี้ ด้วยเรือพร้อมให้บริการรวม 23 ลำ
นายอธิรัฐ รัตนเศรษฐ รัฐมนตรีช่วยว่าการกระทรวงคมนาคม เปิดเผยว่า ในวันที่ 20 ธันวาคม 2564 นี้ ผู้ให้บริการเรือโดยสารไฟฟ้า MINE Smart Ferry ในแม่น้ำเจ้าพระยา จะเปิดให้บริการเพิ่มอีก 2 เส้นทาง คือ เส้นทาง “Metro Line” จากท่าเรือพระราม 7 - ท่าเรือสาทร และเส้นทาง “City Line” จากท่าเรือปิ่นเกล้า - ท่าเรือสาทร โดยเก็บค่าโดยสาร 20 บาทตลอดสายไปถึงสิ้นปี 2564 เช่นกัน จากนั้นในเดือนมกราคม 2565 Metro Line จะปรับเป็น 25 บาทตลอดสาย ส่วน City Line 20 บาทตลอดสาย โดยเพิ่มจำนวนเที่ยวเรือเพื่อรองรับจำนวนผู้โดยสารและลดจุดจอดท่าเรือเพื่อลดระยะเวลาในการเดินทาง ทำให้สามารถเดินทางได้เร็วขึ้น สำหรับจำนวนเที่ยวเรือโดยสารที่ให้บริการเพิ่มเติม ตั้งแต่วันที่ 20 ธันวาคม 2564 เป็นต้นไป ดังนี้
1) เวลา และเส้นทาง ที่ให้บริการ Metro Line (3 ลำ)
• วันจันทร์ - วันศุกร์ (12 เที่ยว/วัน) เวลา 06.05 น. - 17.45 น.
• วันเสาร์ - วันหยุดนักขัตฤกษ์ (18 เที่ยว/วัน) เวลา 07.30 น. - 18.45 น.
• วันอาทิตย์ (18 เที่ยว/วัน) เวลา 07.30 น. - 18.45 น.
2) เวลา และเส้นทาง ที่ให้บริการ City Line (3 ลำ)
• วันจันทร์ - วันศุกร์  (36 เที่ยว/วัน) เวลา 07.00 น. - 18.05 น.
• วันเสาร์ - วันหยุดนักขัตฤกษ์ (36 เที่ยว/วัน) เวลา 07.00 น. - 18.05 น.
• วันอาทิตย์ (36 เที่ยว/วัน) เวลา 07.00 น. - 18.05 น.
โดยปัจจุบันมีจุดเชื่อมต่อรถไฟฟ้ากับท่าเรือ 4 จุด ได้แก่ สายสีม่วงเชื่อมที่ท่าเรือพระนั่งเกล้า สายสีน้ำเงินเชื่อมกับท่าเรือบางโพ และท่าเรือราชินี สายสีเขียวเชื่อมที่ท่าเรือสาทร และในอนาคต สายสีส้มจะเชื่อมได้ที่ท่าเรือศิริราชและท่าราชวงศ์ ซึ่งหากดูการเติบโตของผู้ใช้บริการท่าเรือสาทร เดิมมีประมาณ 1,000 คน/วัน แต่เมื่อมีรถไฟฟ้าสายสีเขียว ผู้ใช้บริการเพิ่มเป็นกว่า 20,000 คน/วัน เชื่อว่าการคมนาคมทางน้ำจะช่วยกระจายประชาชนเชื่อมกับรถไฟฟ้าได้ตลอดแนว และนอกจากนี้ในปี 2565 ผู้ให้บริการมีแผนต่อเรือโดยสารไฟฟ้ารุ่นใหม่เพิ่มอีก 15 ลำ เป็นเรือขนาดเล็ก รองรับผู้โดยสารได้ประมาณ 150 คน คาดว่าจะแล้วเสร็จในไตรมาสที่สามของปี 2565 เป็นเรือที่สามารถลอดสะพานได้ในช่วงที่แม่น้ำเจ้าพระยามีระดับสูง จะทำให้สามารถให้บริการได้ตลอดทั้งปี เป็นการส่งเสริมการเดินทางทางน้ำและช่วยยกระดับคุณภาพชีวิตของประชาชนให้ดียิ่งขึ้น

ที่มา : https://www.thaigov.go.th/news/contents/details/49175