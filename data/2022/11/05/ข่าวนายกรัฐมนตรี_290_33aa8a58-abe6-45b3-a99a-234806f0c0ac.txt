รัฐบาลไทย-ข่าวทำเนียบรัฐบาล-นายกฯ มอบสาร/คำขวัญวันครู “พัฒนาครู พัฒนาเด็ก เรียนรู้สู่อนาคต” ยกย่องเชิดชูเกียรติครูเนื่องในโอกาสวันครู 16 มกราคม 2565 ย้ำตระหนักถึงการพัฒนา “ครู” หัวใจหลักการพัฒนาการศึกษาของชาติ


วันอาทิตย์ที่ 16 มกราคม 2565
พิมพ์
นายกฯ มอบสาร/คำขวัญวันครู “พัฒนาครู พัฒนาเด็ก เรียนรู้สู่อนาคต” ยกย่องเชิดชูเกียรติครูเนื่องในโอกาสวันครู 16 มกราคม 2565 ย้ำตระหนักถึงการพัฒนา “ครู” หัวใจหลักการพัฒนาการศึกษาของชาติ
นายกฯ มอบสาร/คำขวัญวันครู “พัฒนาครู พัฒนาเด็ก เรียนรู้สู่อนาคต” ยกย่องเชิดชูเกียรติครูเนื่องในโอกาสวันครู 16 มกราคม 2565 ย้ำตระหนักถึงการพัฒนา “ครู” หัวใจหลักการพัฒนาการศึกษาของชาติ เป็นกำลังใจให้ครูและบุคลากรทางการศึกษาทุกคน
วันนี้ (16 มกราคม 2565) เวลา 09.20 น. นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ได้มอบสารถึงครูทุกคนทั่วประเทศ เนื่องในโอกาสวันครู ครั้งที่ 66 วันที่ 16 มกราคม 2565 เพื่อระลึกถึงพระคุณบูรพาจารย์ ตลอดจนยกย่องเชิดชูเกียรติครูและพัฒนาวิชาชีพครู โดยนายกรัฐมนตรีขอน้อมมุทิตาจิตและแสดงกตเวทิตาคุณแด่ครูผู้การุณย์แก่ศิษย์เสมอมา พร้อมทั้งขอส่งความระลึกถึงและความปรารถนาดีมายังครูและบุคลากรทางการศึกษาทุกคนทั่วประเทศ
นายกรัฐมนตรีย้ำว่าครูเป็นผู้จุดประกายความคิด อบรมสั่งสอนวิชาความรู้ เพื่อให้ศิษย์เป็นคนดี คนเก่ง มีคุณภาพคุณธรรม และมีจิตสาธารณะ รวมทั้งมีความรับผิดชอบต่อสังคม รัฐบาลตระหนักถึงความสำคัญของการพัฒนาและเสริมสร้างศักยภาพของทรัพยากรมนุษย์ของประเทศ โดยมีเป้าหมายให้ประเทศไทยเป็นประเทศที่พัฒนาขับเคลื่อนโดยภูมิปัญญาและนวัตกรรมตามแผนยุทธศาสตร์ชาติ ระยะ 20 ปี โดยเฉพาะการพัฒนาการศึกษาของชาติแบบองค์รวม เพื่อยกระดับคุณภาพการศึกษาไทยให้ตอบสนองต่อการเปลี่ยนแปลงของโลกศตวรรษที่ 21 ที่มุ่งเน้นการสร้างครูยุคใหม่และผู้เรียนที่ใฝ่เรียนรู้อย่างต่อเนื่องตลอดชีวิต รวมทั้งพัฒนาในด้านต่าง ๆ เพื่อให้มีความพร้อมในการดำเนินชีวิตในโลกยุควิถีใหม่
นายกรัฐมนตรีได้มอบคำขวัญ “วันครู” ครั้งที่ 66 ในปีพุทธศักราช 2565 นี้ ว่า “พัฒนาครู พัฒนาเด็ก เรียนรู้สู่อนาคต” ด้วยตระหนักถึงการพัฒนาครูซึ่งเป็นหัวใจหลักของการพัฒนาการศึกษาของชาติให้มีความรู้ ความสามารถ มีทักษะที่เหมาะสม สอดคล้องกับรูปแบบการเรียนการสอนในยุคปัจจุบันได้อย่างมีประสิทธิภาพและประสิทธิผล สามารถถ่ายทอดให้ศิษย์มีความรู้และทักษะที่จำเป็น เกิดการเรียนรู้ คิดริเริ่ม สร้างสรรค์ พัฒนาสิ่งใหม่ โดยนายกรัฐมนตรีขอเป็นกำลังใจให้ครูและบุคลากรทางการศึกษาทุกคนที่มุ่งมั่น ทุ่มเทแรงกาย แรงใจ ในการทำหน้าที่อำนวยความรู้แก่ศิษย์ เพื่อให้ศิษย์เติบโตเป็นอนาคตของชาติที่มีคุณภาพ คุณธรรม และเป็นพลเมืองที่ดีของสังคมและประเทศชาติต่อไป
ในตอนท้าย นายกรัฐมนตรีได้อาราธนาคุณพระศรีรัตนตรัย และอำนาจสรรพสิ่งศักดิ์สิทธิ์ทั้งหลายที่ทุกคนนับถือตลอดจนเดชะพระบารมีของพระบาทสมเด็จพระเจ้าอยู่หัว และสมเด็จพระนางเจ้า ฯ พระบรมราชินี โปรดอภิบาลประทานพรให้ครูและบุคลากรทางการศึกษาทุกคนประสบแด่ความสุข สวัสดี มีความเจริญ มีพลังกาย พลังใจที่เข้มแข็ง มีความก้าวหน้าในหน้าที่ราชการ และสัมฤทธิผลในสิ่งที่พึงปรารถนาทุกประการโดยทั่วกัน
สำหรับปีนี้ สำนักงานเลขาธิการคุรุสภาได้กำหนดจัดงานวันครู ครั้งที่ 66 ในวันที่ 16 มกราคม 2565 ด้วยรูปแบบผสมผสาน (onsite และ online) ในหัวข้องานวันครู “พลังครูยุคใหม่ สร้างคุณภาพคนไทยสู่สากล” เพื่อระลึกถึงพระคุณบูรพาจารย์ ส่งเสริมสามัคคีธรรมระหว่างครู และความเข้าใจอันดีระหว่างครูกับประชาชน และส่งเสริมยกย่องเชิดชูเกียรติผู้ประกอบวิชาชีพทางการศึกษาที่ประกอบคุณงามความดี หรือทำคุณประโยชน์ต่อวงการศึกษาให้เป็นที่ประจักษ์แก่สาธารณชน และเป็นแบบอย่างให้เยาวชนรุ่นหลัง ได้ยึดถือปฏิบัติตาม ในการนี้ได้นำคำขวัญและสารนายกรัฐมนตรี เพื่อพิมพ์ในหนังสือ ที่ระลึกวันครู พ.ศ. 2565 ในรูปแบบ E – book ด้วย
——————-

ที่มา : https://www.thaigov.go.th/news/contents/details/50568