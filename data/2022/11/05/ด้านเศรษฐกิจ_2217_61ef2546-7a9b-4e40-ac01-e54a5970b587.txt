รัฐบาลไทย-ข่าวทำเนียบรัฐบาล-ปลัดกระทรวงเกษตรฯ รับข้อเรียกร้องสมาคมสมาพันธ์ชาวประมงพื้นบ้านแห่งประเทศไทย


วันจันทร์ที่ 13 ธันวาคม 2564
ปลัดกระทรวงเกษตรฯ รับข้อเรียกร้องสมาคมสมาพันธ์ชาวประมงพื้นบ้านแห่งประเทศไทย
ปลัดกระทรวงเกษตรฯ รับข้อเรียกร้องสมาคมสมาพันธ์ชาวประมงพื้นบ้านแห่งประเทศไทย เตรียมหาแนวทางแก้ไขปัญหาประมงไทยอย่างยั่งยืน
(13 ธ.ค.) ดร.ทองเปลว กองจันทร์ ปลัดกระทรวงเกษตรและสหกรณ์ ได้รับมอบหมายจาก ดร.เฉลิมชัย ศรีอ่อน รัฐมนตรีว่าการกระทรวงเกษตรและสหกรณ์ เป็นตัวแทนรับหนังสือ “ขอให้แก้ไขปัญหาชาวประมงพื้นบ้านและฐานทรัพยากรประมงและทะเลชายฝั่ง” จากตัวแทนสมาคมสมาพันธ์ชาวประมงพื้นบ้านแห่งประเทศไทย ซึ่งนำโดยนายปิยะ เทศแย้ม พร้อมเกษตรกรชาวประมงกว่า 100 คน ณ ที่ทำการกระทรวงเกษตรและสหกรณ์
โดย ตัวแทนสมาคมฯ ได้กล่าวขอบคุณรัฐบาลและกระทรวงเกษตรและสหกรณ์ ที่มีนโยบายการประมงอย่างยั่งยืน และสนับสนุนการจดทะเบียนเรือประมงพื้นที่บ้านอย่างเป็นระบบ สำหรับการเดินทางมายื่นหนังสือในครั้งนี้ เนื่องจากได้มีการจัดประชุมสมัชชาชาวประมงพื้นบ้านประเทศไทยประจำปี ครั้งที่ 7 ซึ่งที่ประชุมฯ ได้มีข้อเสนอเพื่อขอให้รัฐบาลและกระทรวงเกษตรและสหกรณ์เร่งหาแนวทางแก้ไขปัญหา และสนับสนุนการประมงพื้นบ้านและฐานทรัพยากรทะเลอย่างยั่งยืน โดยมีข้อกังวลเร่งด่วน มาเสนอต่อกระทรวงเกษตรและสหกรณ์ขอให้เร่งดำเนินการ ดังนี้ 1.ขอให้ออกมาตรการกำหนดควบคุมขนาดพันธุ์สัตว์น้ำเศรษฐกิจ เร่งด่วน 2.ขอให้เร่งรัดให้เกิดแผนย่อยระดับชาติ ว่าด้วยแนวทางวการส่งเสริมและพัฒนาการประมงพื้นบ้านอย่างยั่งยืนในทุกมิติอย่างมีส่วนร่วม
ทั้งนี้ ปลัดกระทรวงเกษตรและสหกรณ์ ได้รับมอบหนังสือดังกล่าวฯ และจะนำเรียนต่อรัฐมนตรีว่าการกระทรวงเกษตรและสหกรณ์ เพื่อหาแนวทางแก้ไขปัญหาและประสานหน่วยงานที่เกี่ยวข้อง เร่งช่วยเหลือชาวประมงต่อไป

ที่มา : https://www.thaigov.go.th/news/contents/details/49390