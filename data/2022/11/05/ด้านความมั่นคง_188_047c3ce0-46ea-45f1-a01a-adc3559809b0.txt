รัฐบาลไทย-ข่าวทำเนียบรัฐบาล-กสร. เดินหน้ายกระดับพนักงานตรวจแรงงาน เร่งแก้ปัญหาการค้ามนุษย์และการบังคับใช้แรงงาน


วันอังคารที่ 24 สิงหาคม 2564
พิมพ์
กสร. เดินหน้ายกระดับพนักงานตรวจแรงงาน เร่งแก้ปัญหาการค้ามนุษย์และการบังคับใช้แรงงาน
กรมสวัสดิการและคุ้มครองแรงงานเพิ่มศักยภาพพนักงานตรวจแรงงานในการรับและพิจารณาวินิจฉัยคำร้อง มุ่งป้องกันและแก้ไขปัญหาการค้ามนุษย์ด้านแรงงานและการบังคับใช้แรงงานอย่างมีประสิทธิภาพ สนองนโยบายรัฐบาล ด้านความมั่นคง
นางโสภา เกียรตินิรชา รองอธิบดีกรมสวัสดิการและคุ้มครองแรงงาน (กสร.) กล่าวในฐานะโฆษกกรม และประธานเปิดโครงการพัฒนาศักยภาพพนักงานตรวจแรงงานในการรับและพิจารณาวินิจฉัยคำร้องเพื่อป้องกันและแก้ไขปัญหาการค้ามนุษย์ด้านแรงงานและการบังคับใช้แรงงานว่า จากรายงานสถานการณ์การค้ามนุษย์ ประจำปี 2564 ประเทศไทยถูกลดระดับจาก Tier 2 เป็น Tier 2 Watch List กระทรวงแรงงานในฐานะหน่วยงานหลักที่รับผิดชอบ “ด้านการป้องกัน” ตามนโยบายรัฐบาล ภายใต้ยุทธศาสตร์ชาติ 20 ปี ด้านความมั่นคง แผนปฏิบัติการด้านการป้องกันและแก้ไขปัญหาการค้ามนุษย์ พ.ศ. 2561 – 2580 ในการกำกับดูแลของ พลเอก ประวิตร วงษ์สุวรรณ รองนายกรัฐมนตรี ที่ดูแลในเรื่องการป้องกันและแก้ไขปัญหาการค้ามนุษย์โดยตรง และนายสุชาติ ชมกลิ่น รัฐมนตรีว่าการกระทรวงแรงงาน ยังคงเดินหน้าในการขจัดปัญหาการค้ามนุษย์ให้หมดไปจากประเทศไทย และพัฒนากระบวนการทำงานเพื่อขจัดปัญหาการค้ามนุษย์ในทุกมิติอย่างต่อเนื่อง จึงได้มอบหมายให้กรมสวัสดิการและคุ้มครองแรงงาน ในฐานะด่านหน้าในการขับเคลื่อนงานด้านการป้องกันและแก้ไขปัญหาการค้ามนุษย์ด้านแรงงาน ตลอดจนภารกิจด้านการคุ้มครองแรงงานให้ลูกจ้างได้รับสิทธิประโยชน์ตามกฎหมาย เพื่อไม่ตกเป็นผู้เสียหายจากการค้ามนุษย์ การพัฒนาศักยภาพพนักงานตรวจแรงงานให้มีความรู้ ความสามารถ และทักษะในการปฏิบัติงาน ถือเป็นการเตรียมความพร้อม และเพิ่มสมรรถนะให้พนักงานตรวจแรงงานของกรมสามารถปฏิบัติงานได้อย่างมีประสิทธิภาพ
โฆษก กสร. ได้กล่าวเพิ่มเติมว่า ด้วยสถานการณ์การแพร่ระบาดของโรคติดเชื้อไวรัสโคโรนา 2019 (COVID-19) กรมจึงได้ดำเนินการจัดฝึกอบรมในรูปแบบออนไลน์ผ่านวีดิทัศน์ทางไกล (Cat Conference) โดยมีระยะเวลาการอบรม จำนวน 5 วัน ระหว่างวันที่ 24 - 27 และวันที่ 30 สิงหาคม 2564 ผู้เข้ารับการฝึกอบรมประกอบด้วยพนักงานตรวจแรงงานจากส่วนกลางและส่วนภูมิภาค จำนวน 150 คน โดยมุ่งหวังยกระดับสถานการณ์การค้ามนุษย์ในประเทศไทยให้ดีขึ้นอย่างยั่งยืน

ที่มา : https://www.thaigov.go.th/news/contents/details/45098