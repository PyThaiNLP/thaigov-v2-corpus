รัฐบาลไทย-ข่าวทำเนียบรัฐบาล-รัฐบาลเดินหน้าผลักดันโครงการส่งเสริมอาชีพการเลี้ยงโค เพื่อพัฒนาคุณภาพชีวิต ฯ ขอให้ประชาชนเชื่อมั่นในศักยภาพและความตั้งใจ


วันเสาร์ที่ 30 เมษายน 2565
พิมพ์
รัฐบาลเดินหน้าผลักดันโครงการส่งเสริมอาชีพการเลี้ยงโค เพื่อพัฒนาคุณภาพชีวิต ฯ ขอให้ประชาชนเชื่อมั่นในศักยภาพและความตั้งใจ
รัฐบาลเดินหน้าผลักดันโครงการส่งเสริมอาชีพการเลี้ยงโค เพื่อพัฒนาคุณภาพชีวิต ฯ ขอให้ ประชาชนเชื่อมั่นในศักยภาพและความตั้งใจ
วันนี้ (30 เมษายน 2565) เวลา 11.00 น. ณ เทิดไทฟาร์ม ตำบลวังใหญ่ อำเภอศรีสำโรง จังหวัดสุโขทัย ภายหลังเปิดโครงการไกล่เกลี่ยหนี้สิน หาช่องทางทำกิน ขจัดสิ้นความยากจนฯ เยี่ยมชมโครงการส่งเสริมอาชีพการเลี้ยงโค เพื่อพัฒนาคุณภาพชีวิต ภายใต้การดำเนินงานของกองทุนหมู่บ้านและชุมชนเมือง พื้นที่ต้นแบบจังหวัดสุโขทัย โดยรัฐบาลได้สนับสนุนงบประมาณในการดำเนินโครงการ จำนวน 50 ล้านบาท เพื่อให้ประชาชนจำนวน 1,000 ครอบครัวยืมเป็นทุนในการซื้อพ่อพันธ์ุแม่พันธ์ุโค เพื่อสร้างงาน สร้างรายได้ให้กับครอบครัว
นายสมศักดิ์ ฯ กล่าวว่า โครงการส่งเสริมอาชีพการเลี้ยงโค เพื่อพัฒนาคุณภาพชีวิต จะนำร่องในพื้นที่สมาชิกกองทุนหมูบ้าน ของจังหวัดสุโขทัย ใช้เวลาในการดำเนินการ 5 ปี โดยในช่วงเวลา 1-2 ปี สมาชิกไม่ต้องเสียค่าบริหารจัดการใดๆ และไม่ต้องเสียดอกเบี้ยจากเงินยืม ในช่วงปีที่ 3-4 สมาชิกจะต้องเสียดอกเบี้ยค่าบริหารจัดการร้อยละ 2 บาท ซึ่งถือว่าเป็นอัตราดอกเบี้ยที่ต่ำมาก พร้อมให้ความเชื่อมั่นกับเกษตรกรผู้เลี้ยงโคเรื่องการตลาดขอให้มั่นใจ ตนเองและรัฐบาลพร้อมเจรจาหารือกับหน่วยงานที่เกี่ยวข้องผลักดันการส่งออกเนื้อวัวสร้างรายได้ที่มั่นคงอย่างแน่นอน
นายอนุชาฯ กล่าวว่า สมาชิกที่เข้าร่วมโครงการ จะได้รับโอกาสพัฒนาคุณภาพชีวิตความเป็นอยู่ที่ดีขึ้น เป็นช่องทางทำกิน ประชาชนส่วนใหญ่ทำการเกษตรต้องอาศัยปัจจัยหลายๆ อย่าง ทั้งสภาพอากาศ ราคาตามกลไกลตลาด ส่วนการเรื่องวัว ถือเป็นอาชีพที่มีรายได้แน่นอน สามารถสร้างเงินให้กับผู้เลี้ยง ขอแค่มีวินัย มีความตั้งใจ อดทนในช่วง 2 ปี แรก หลังจากนั้นจะเห็นผลกำไร ซึ่งถือว่าคุ้มค่ามากสำหรับพี่น้องประชาชนในการประกอบอาชีพที่ใช้ต้นทุนค่อนข้างน้อย พร้อมผลักดันให้โครงการดังกล่าวขยายไปยังสมาชิกกองทุนหมู่บ้านทั่วประเทศ
"ขอให้พี่น้องกองทุนหมู่บ้าน เชื่อมั่นในศักยภาพ ของรัฐบาลภายใต้การนำของ พลเอก ประยุทธ์ จันทร์โอชา นายกรัฐมนตรี เชื่อในความตั้งใจของตนเอง และของคณะผู้บริหารฯ ที่มุ่งหวังที่จะสร้างเงิน สร้างงาน สร้างอาชีพ ไม่สร้างหนี้ให้สมาชิกอย่างแน่นอน" นายอนุชาฯ เน้นย้ำ
_______

ที่มา : https://www.thaigov.go.th/news/contents/details/54097