รัฐบาลไทย-ข่าวทำเนียบรัฐบาล-กรมเจ้าท่า ขานรับนโยบายรัฐบาลและกระทรวงคมนาคม ออกประกาศการปฏิบัติตามมาตรการควบคุมการแพร่ระบาดของโรคติดเชื้อไวรัส COVID-19 เพิ่มเติมครั้งที่ 10


วันพฤหัสบดีที่ 4 พฤศจิกายน 2564
กรมเจ้าท่า ขานรับนโยบายรัฐบาลและกระทรวงคมนาคม ออกประกาศการปฏิบัติตามมาตรการควบคุมการแพร่ระบาดของโรคติดเชื้อไวรัส COVID-19 เพิ่มเติมครั้งที่ 10
ภายใต้พระราชกำหนดการบริหารราชการในสถานการณ์ฉุกเฉิน พ.ศ. 2548 (ฉบับที่ 36) ลงวันที่ 21 ตุลาคม 2564
กรมเจ้าท่า กระทรวงคมนาคม ออกประกาศกรมเจ้าท่าที่ 233/2564 เรื่อง การปฏิบัติตามมาตรการควบคุมการแพร่ระบาดของโรคติดเชื้อไวรัส COVID-19 เพิ่มเติมครั้งที่ 10 ภายใต้พระราชกำหนดการบริหารราชการในสถานการณ์ฉุกเฉิน พ.ศ. 2548 (ฉบับที่ 36) ลงวันที่ 21 ตุลาคม 2564 เนื่องจากปัจจุบันประเทศไทยมีแนวโน้มของสถานการณ์คลี่คลายไปในทางที่ดีขึ้นผู้ติดเชื้อรายใหม่มีจำนวนในระดับคงที่ต่อเนื่องกันเป็นระยะเวลาหนึ่งและได้รับการรักษาจนหายเป็นปกติเพิ่มจำนวนมากขึ้น ซึ่งรัฐบาลได้ดำเนินการจัดหาวัคซีนและขับเคลื่อนแผนการให้บริการฉีดวัคซีนป้องกันโรคให้แก่ประชาชนในภาคส่วนต่าง ๆ รัฐบาลได้เตรียมความพร้อมโดยประสานความร่วมมือกับประเทศต้นทางและบูรณาการการทำงานของพนักงานเจ้าหน้าที่และผู้ปฏิบัติงานทุกภาคส่วน ในการกำหนดมาตรการรองรับเพื่อให้การปฏิบัติตามมาตรการต่าง ๆ ภายใต้ประกาศสถานการณ์ฉุกเฉินเป็นไปอย่างต่อเนื่องและควบคู่กับมาตรการทางด้านสาธารณสุขเพื่อป้องกันการแพร่ระบาดให้ประชาชนมีความปลอดภัย รวมทั้งสร้างความมั่นใจแก่นักท่องเที่ยวต่างชาติและประชาชนอันจะส่งผลให้การขับเคลื่อนทางเศรษฐกิจและสังคมสามารถดำเนินการควบคู่กับมาตรการด้านสาธารณสุขได้อย่างมีประสิทธิภาพ ดังที่เริ่มปฏิบัติกันในประเทศต่าง ๆ ที่มีสถานการณ์คล้ายคลึงกัน
อธิบดีกรมเจ้าท่า ได้สั่งการให้ออกประกาศกำหนดแนวปฏิบัติให้เจ้าของหรือผู้ครอบครองเรือ ผู้ประกอบการเดินเรือ ผู้ประกอบการท่าเรือ นายเรือ ผู้ควบคุมเรือ คนประจำเรือ และผู้โดยสาร เพื่อปฏิบัติตามมาตรการควบคุมการแพร่ระบาดของโรคติดเชื้อไวรัส COVID-19 เพิ่มเติมในเขตพื้นที่ควบคุมสูงสุดและเข้มงวด รวม 22 จังหวัด ดังนี้ “เรือโดยสารที่ให้บริการ” สามารถบรรทุกผู้โดยสารได้ตามจำนวนที่กำหนดไว้ในใบอนุญาตใช้เรือตามกฎหมายว่าด้วยการเดินเรือในน่านน้ำไทยและต้องปฏิบัติตามมาตรการด้านสาธารณสุขที่กำหนดและสอดคล้องกับความเหมาะสมของยานพาหนะและสภาพการเดินทาง สำหรับ “เรือบรรทุกคนโดยสาร เรือภัตตาคาร” ที่จำหน่ายอาหารหรือเครื่องดื่มในเรือ สามารถเปิดให้บริการในเรือได้โดยให้หลีกเลี่ยงการใช้เรือปรับอากาศและเรือที่เป็นระบบปิด กรณีมีความจำเป็นต้องใช้เรือปรับอากาศหรือ เรือระบบปิดต้องจัดให้มีระบบระบายอากาศที่เหมาะสม มีระบบและวิธีการป้องกันการแพร่กระจายของเชื้อโรค และต้องทำความสะอาดและฆ่าเชื้อที่เครื่องปรับอากาศ ประตูทางเข้าออก ที่นั่ง และพื้นที่ภายในเรืออย่างสม่ำเสมอ ปฏิบัติตามประกาศของจังหวัดและคณะกรรมการควบคุมโรคติดต่อจังหวัดกำหนด โดยผู้ประกอบการเรือ เจ้าของเรือ นายเรือ ผู้ควบคุมเรือ งดให้บริการในช่วงเวลา ตั้งแต่ 23.00 น. - 03.00 น. และปฏิบัติตามมาตรการด้านสาธารณสุขที่ทางราชการกำหนดอย่างเคร่งครัด
ทั้งนี้ ให้เจ้าของหรือผู้ครอบครองเรือ ผู้ประกอบการเดินเรือ ผู้ประกอบการท่าเรือ นายเรือ ผู้ควบคุมเรือ และคนประจำเรือ ต้องมีมาตรการคัดกรอง การจัดระเบียบผู้เข้าใช้บริการ ตามคำแนะนำและมาตรการที่ทางราชการกำหนด ตั้งแต่วันที่ 1 พฤศจิกายน พ.ศ. 2564 เป็นต้นไป จนกว่าจะมีประกาศเปลี่ยนแปลง หากประชาชนพบเห็นความไม่ปลอดภัยทางน้ำ สามารถติดต่อได้ที่ 1199 สายด่วนกรมเจ้าท่า ตลอด 24 ชั่วโมง

ที่มา : https://www.thaigov.go.th/news/contents/details/47830