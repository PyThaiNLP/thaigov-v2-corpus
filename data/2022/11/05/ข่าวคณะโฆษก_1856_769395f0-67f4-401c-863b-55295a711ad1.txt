รัฐบาลไทย-ข่าวทำเนียบรัฐบาล-โฆษกรัฐบาลป้อง “นายกฯ” สวน “มาร์ค” เป็นอดีตนายกฯ ย่อมเข้าใจดีว่าตอบเองทุกกระทู้ไม่ได้ ต้องมอบ รมต.ที่เกี่ยวข้องแจงแทนบ้าง ชี้ฝ่ายค้านตั้งใจถามแต่นายกฯ คนเดียว หวังสร้างประเด็น


วันจันทร์ที่ 27 มิถุนายน 2565
พิมพ์
โฆษกรัฐบาลป้อง “นายกฯ” สวน “มาร์ค” เป็นอดีตนายกฯ ย่อมเข้าใจดีว่าตอบเองทุกกระทู้ไม่ได้ ต้องมอบ รมต.ที่เกี่ยวข้องแจงแทนบ้าง ชี้ฝ่ายค้านตั้งใจถามแต่นายกฯ คนเดียว หวังสร้างประเด็น
โฆษกรัฐบาลป้อง “นายกฯ” สวน “มาร์ค” เป็นอดีตนายกฯ ย่อมเข้าใจดีว่าตอบเองทุกกระทู้ไม่ได้ ต้องมอบ รมต.ที่เกี่ยวข้องแจงแทนบ้าง ชี้ฝ่ายค้านตั้งใจถามแต่นายกฯ คนเดียว หวังสร้างประเด็น แจงหากต้องตอบเองทุกกระทู้จะเอาเวลาไหนบริหารประเทศเพื่อแก้ไขปัญหาให้ประชาชน
วันที่ 27 มิถุนายน 2565 นายธนกร วังบุญคงชนะ โฆษกประจำสำนักนายกรัฐมนตรี กล่าวถึงกรณีที่นายอภิสิทธิ์ เวชชาชีวะ อดีตนายกรัฐมนตรี ระบุว่า การตั้งกระทู้ถามสดของ ส.ส.ไม่ใช่การนึกสนุกจะถาม แต่ได้กำหนดวันและเวลาไม่เกิน 1-2 ชั่วโมง หากรัฐบาลไม่สามารถบริหารเวลาใน 1 วันต่อสัปดาห์ ครั้งละ 1-2 ชั่วโมง จะบริหารประเทศอย่างไรว่า นายอภิสิทธิ์เป็นถึงอดีตนายกรัฐมนตรี ย่อมเข้าใจดีว่าภารกิจของท่านนายกฯ ในแต่ละวันนั้นมากน้อยเพียงใด ยิ่งในภาวะที่ทั่วโลกกำลังประสบกับวิกฤตเศรษฐกิจด้วยแล้ว ยิ่งต้องติดตามสถานการณ์อย่างใกล้ชิด แต่เมื่อใดที่ท่านนายกฯ ไม่ติดภารกิจ ท่านก็พร้อมไปชี้แจงต่อสภาฯ อยู่แล้ว อย่างไรก็ตาม ที่ผ่านมาหลายครั้งการตั้งกระทู้ถามนั้นจงใจที่จะตั้งกระทู้เพื่อถามท่านนายกฯ ใช่หรือไม่ ทั้งๆ ที่เรื่องบางเรื่องน่าจะถามรัฐมนตรีกระทรวงนั้นๆ ซึ่งรับผิดชอบนโยบายเหล่านั้นน่าจะได้คำตอบที่ชัดเจนมากกว่า แต่ฝ่ายค้านก็ตั้งใจที่จะถามเพียงท่านนายกฯ คนเดียว ซึ่งหากท่านนายกฯ ต้องมาตอบทุกกระทู้ และตอบทุกเรื่องแทนรัฐมนตรีทุกคนนั้น แล้วท่านจะเอาเวลาไปบริหารประเทศเพื่อแก้ไขปัญหาให้กับประชาชนได้อย่างไร ท่านนายกฯ จึงได้มอบหมายให้รัฐมนตรีที่เกี่ยวข้องและรับทราบข้อเท็จจริงในนโยบายเหล่านั้นเป็นอย่างดีให้มาตอบกระทู้แทน
“คุณอภิสิทธิ์ในสมัยที่เป็นนายกฯ เคยมีการนำเสนอข่าวว่า สภาฯ มีการตั้งกระทู้ถามสดกว่า 160 กระทู้ โดยถามไปยังคุณอภิสิทธิ์ถึง 113 กระทู้ ขณะที่คุณอภิสิทธิ์มาตอบประมาณ 53 กระทู้ ดังนั้น ท่านก็น่าจะทราบเหตุผลดีว่าท่านนายกฯ ไม่สามารถมาตอบทุกกระทู้ได้เพราะอะไร ทั้งนี้ เรื่องบางเรื่องควรจะต้องมอบหมายให้รัฐมนตรีที่รับผิดชอบเป็นผู้ตอบกระทู้เพราะทราบถึงข้อเท็จจริงต่างๆ มากที่สุด แต่ไม่ใช่การมองว่าสภาฯ เป็นสถานที่ลองภูมิอย่างที่คุณอภิสิทธิ์กล่าวหา อย่างไรก็ตาม หากคุณอภิสิทธิ์ซึ่งเคยถูกโจมตีเป็นข่าวคึกโครมว่าอาจจะหนีเกณฑ์ทหารนั้น แต่ยังสามารถบริหารประเทศได้ ท่านนายกฯ ที่เป็นชายชาติทหาร เด็ดขาดกับการทุจริตคอรัปชั่น ก็ย่อมสามารถบริหารประเทศได้เช่นกัน และที่ผ่านมาก็บริหารประเทศได้ดีจนนานาชาติให้การยอมรับมาแล้ว” นายธนกร กล่าว
.............................

ที่มา : https://www.thaigov.go.th/news/contents/details/56205