รัฐบาลไทย-ข่าวทำเนียบรัฐบาล-นายกฯ ห่วงใยสถานการณ์โควิด-19 4 จ.ชายแดนใต้ ยังพบยอดผู้ติดเชื้อโควิด-19 เพิ่ม วอนประชาชนแม้อยู่ภายในครอบครัว ต้องปฏิบัติตามมาตรการสาธารณสุข Universal Prevention อย่างเคร่งครัด


วันจันทร์ที่ 18 ตุลาคม 2564
พิมพ์
นายกฯ ห่วงใยสถานการณ์โควิด-19  4 จ.ชายแดนใต้ ยังพบยอดผู้ติดเชื้อโควิด-19 เพิ่ม วอนประชาชนแม้อยู่ภายในครอบครัว ต้องปฏิบัติตามมาตรการสาธารณสุข Universal Prevention อย่างเคร่งครัด
นายกฯ ห่วงใยสถานการณ์โควิด-19  4 จ.ชายแดนใต้ ยังพบยอดผู้ติดเชื้อโควิด-19 เพิ่ม วอนประชาชนแม้อยู่ภายในครอบครัว ต้องปฏิบัติตามมาตรการสาธารณสุข Universal Prevention อย่างเคร่งครัด เล็งมาตรการล็อกดาวน์พื้นที่บางส่วน เพื่อควบคุมการแพร่ระบาดในวงกว้าง
วันนี้ (18 ต.ค.64) นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ติดตามสถานการณ์การระบาดโรคโควิด-19 ใน 4 จังหวัดชายแดนใต้ซึ่งขณะนี้ยอดผู้ติดเชื้อยังเพิ่มขึ้นด้วยความห่วงใย ย้ำประชาชนทุกคนรวมถึงผู้ที่ได้รับการฉีดวัคซีนโควิด-19 แล้ว ยึดหลักปฏิบัติตนตามการป้องกันการติดเชื้อโควิด19 ส่วนบุคคล แบบครอบจักรวาล (Universal Prevention)  อย่างเคร่งครัด งดการรวมกลุ่มหรือจัดกิจกรรมที่ไม่จำเป็น แม้อยู่บ้าน ก็ขอให้ใส่หน้ากากอนามัย/หน้ากากผ้า หมั่นล้างมือบ่อย ๆ เว้นระยะห่างระหว่างกันภายในครอบครัว เพื่อลดการติด/แพร่เชื้อภายในครอบครัวด้วย นอกจากนี้ ยังขอความร่วมมือกิจการร้านค้า ตลาด ชุมชนต่างๆ ยกระดับความปลอดภัยกิจการ/กิจกรรม ตามมาตรการ "โควิดฟรีเซตติ้ง" (COVID Free setting) ด้วย ทั้งนี้ นายกรัฐมนตรียังสั่งการเจ้าหน้าที่ฝ่ายความมั่นคง ทหาร ตำรวจ คุมเข้มสถานบริการ ผับ คาราโอเกะ ที่ฝ่าฝืนข้อกำหนดตาม พ.ร.ก. ฉุกเฉิน ฯ  หากพบแอบเปิดให้บริการหรือจำหน่ายสุรา จะถูกดำเนินการตามกฎหมายอย่างเด็ดขาด
สำหรับการรายงานสถานการณ์โควิด-19 วันนี้ (18 ตุลาคม 2564) รายงานจำนวนตัวเลขผู้หายป่วยกลับบ้านแล้ววันนี้อยู่ที่ 10,612 ราย ผู้ติดเชื้อ รายใหม่ 10,111 ราย ยอดผู้หายป่วยสะสมอยู่ที่ 1,640,824 ราย ผู้ป่วยกำลังรักษา 107,226 ราย ภาพรวมสถานการณ์โควิด-19 มีทิศทางดีขึ้นอย่างต่อเนื่อง
“นายกรัฐมนตรียังเร่งให้มีการกระจายการฉีดวัคซีนโควิด-19 และชุดตรวจเร็ว ATK  เวชภัณท์และยา พร้อมแต่งตั้ง พล.อ.ณัฐพล นาคพาณิชย์ ที่ปรึกษานายกรัฐมนตรีสั่งการให้ตั้งศูนย์บูรณาการแก้ไขสถานการณ์โควิด-19 ในพื้นที่จังหวัดชายแดนภาคใต้ หรือศบค.ส่วนหน้า ขณะนี้ พล.อ.ณัฐพล นาคพาณิชย์ ที่ปรึกษานายกรัฐมนตรี ในฐานะผู้อำนวยการศูนย์บูรณาการแก้ไขสถานการณ์โควิด-19 ในพื้นที่จังหวัดชายแดนภาคใต้ หรือศบค.ส่วนหน้า จะบูรณาการทำงานกับคณะกรรมการโรคติดต่อระดับจังหวัด เพื่อร่วมกันกำหนดมาตรการควบคุมให้เข้มข้นยิ่งขึ้น รวมทั้งการล็อคดาวน์พื้นที่บางส่วน  เพื่อเร่งควบคุมการแพร่ระบาดโดยเร็ว”   นายธนกร  กล่าว
-----------------
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/47104