รัฐบาลไทย-ข่าวทำเนียบรัฐบาล-ศบค.มท. แจ้งทุกจังหวัดและ กทม. เสนอคณะกรรมการโรคติดต่อจังหวัด/กทม. พิจารณาดำเนินการตามประเด็นข้อเสนอแนะ/ข้อสั่งการ ศปก.ศบค. เน้นสร้างการรับรู้ที่ถูกต้องให้กับประชาชน


วันพฤหัสบดีที่ 19 สิงหาคม 2564
พิมพ์
ศบค.มท. แจ้งทุกจังหวัดและ กทม. เสนอคณะกรรมการโรคติดต่อจังหวัด/กทม. พิจารณาดำเนินการตามประเด็นข้อเสนอแนะ/ข้อสั่งการ ศปก.ศบค. เน้นสร้างการรับรู้ที่ถูกต้องให้กับประชาชน
ศบค.มท. แจ้งทุกจังหวัดและ กทม. เสนอคณะกรรมการโรคติดต่อจังหวัด/กทม. พิจารณาดำเนินการตามประเด็นข้อเสนอแนะ/ข้อสั่งการ ศปก.ศบค. เน้นสร้างการรับรู้ที่ถูกต้องให้กับประชาชน
เมื่อวันที่ 17 ส.ค. 64 ศูนย์บริหารสถานการณ์การแพร่ระบาดของโรคติดเชื้อไวรัสโคโรนา 2019 กระทรวงมหาดไทย (ศบค.มท.) เปิดเผยว่า ศูนย์ปฏิบัติการ ศูนย์บริหารสถานการณ์โควิด-19 (ศปก.ศบค.) แจ้งผลการประชุมคณะกรรมการบริหารสถานการณ์การแพร่ระบาดของโรคติดเชื้อไวรัสโคโรนา 2019 (โควิด-19) (ศบค.) ครั้งที่ 12/2564 ซึ่งมีประเด็นข้อเสนอแนะ/ข้อสั่งการที่เกี่ยวข้องกับการดำเนินงานของจังหวัดและกรุงเทพมหานคร
.
เพื่อให้การดำเนินการเป็นไปตามมติที่ประชุมดังกล่าว นายฉัตรชัย พรหมเลิศ ปลัดกระทรวงมหาดไทย ในฐานะหัวหน้าผู้รับผิดชอบในการแก้ไขสถานการณ์ฉุกเฉินในส่วนที่เกี่ยวกับการสั่งการและประสานกับผู้ว่าราชการจังหวัดและผู้ว่าราชการกรุงเทพมหานคร ได้แจ้งไปยังผู้ว่าราชการทุกจังหวัดและปลัดกรุงเทพมหานคร พิจารณาดำเนินการตามมาตรการป้องกันและควบคุมในพื้นที่เฉพาะ (Bubble & Seal) และการดำเนินการป้องกันและควบคุมการแพร่ระบาดในโรงงาน (Factory Sandbox) เพื่อป้องกันและควบคุมการแพร่ระบาดในกลุ่มแรงงานในสถานประกอบกิจการหรือโรงงาน รวมถึงไม่ให้มีการแพร่ระบาดไปสู่ชุมชน ป้องกันการเสียชีวิตและลดผลกระทบทางเศรษฐกิจสังคมจากการหยุดดำเนินกิจการ และให้ทุกจังหวัดดำเนินการบริหารจัดการขยะติดเชื้อ ตั้งแต่ต้นทาง กลางทาง และปลายทาง เพื่อป้องกันการแพร่กระจายของเชื้อโรค รวมทั้งเน้นย้ำให้ทุกจังหวัดดำเนินการสร้างการรับรู้และสร้างความเข้าใจที่ถูกต้องให้กับประชาชน โดยนำรูปแบบการสื่อสารที่มีอยู่มาปรับใช้ในการดำเนินงาน เช่น หอกระจายข่าว หรือช่องทางการสื่อสารอื่น ๆ ของจังหวัด
.
นอกจากนี้ ได้แจ้งให้จังหวัดในเขตพื้นที่ควบคุมสูงสุดและเข้มงวด ดำเนินการตามกฎหมายว่าด้วยโรคติดต่อ ในการออกคำสั่งหรือประกาศเพื่อปรับมาตรการควบคุมแบบบูรณาการเร่งด่วนสำหรับสถานที่ กิจการ หรือกิจกรรมที่มีความเสี่ยง ให้ธนาคาร หรือสถานบันการเงิน ที่ตั้งอยู่ในห้างสรรพสินค้า ศูนย์การค้า คอมมูนิตี้มอลล์ หรือสถานประกอบการอื่นที่มีลักษณะคล้ายกันในเขตพื้นที่ควบคุมสูงสุดและเข้มงวด สามารถเปิดดำเนินการได้จนถึง 20.00 น. โดยให้ดำเนินการภายใต้เงื่อนไข เงื่อนเวลา การจัดระบบ ระเบียบ และมาตรการป้องกันโรคที่ทางราชการกำหนด

ที่มา : https://www.thaigov.go.th/news/contents/details/44900