รัฐบาลไทย-ข่าวทำเนียบรัฐบาล-มท.1 แจง กทม. มีแผนรองรับการระบายน้ำ เร่งเพิ่มระบบดันท่อลอดใต้ดิน (Pipe jacking) เพิ่มประสิทธิภาพการระบายน้ำ


วันพฤหัสบดีที่ 25 พฤศจิกายน 2564
พิมพ์
มท.1 แจง กทม. มีแผนรองรับการระบายน้ำ เร่งเพิ่มระบบดันท่อลอดใต้ดิน (Pipe jacking) เพิ่มประสิทธิภาพการระบายน้ำ
มท.1 แจง กทม. มีแผนรองรับการระบายน้ำ เร่งเพิ่มระบบดันท่อลอดใต้ดิน (Pipe jacking) เพิ่มประสิทธิภาพการระบายน้ำ
วันนี้ (25 พ.ย. 64) ที่อาคารรัฐสภา พลเอก อนุพงษ์ เผ่าจินดา รัฐมนตรีว่าการกระทรวงมหาดไทย ตอบกระทู้ถาม ของนายศิริพงษ์ รัสมี สมาชิกสภาผู้แทนราษฎร เขตหนองจอก กทม. เรื่อง ปัญหาท่อระบายน้ำอุดตันทำให้เกิดน้ำท่วมขังในเขตพื้นที่กรุงเทพมหานคร ว่า ระบบการระบายน้ำของกรุงเทพมหานคร ใช้การสร้างทำนบกั้นน้ำเพื่อไม่ให้น้ำเข้ามายังพื้นที่กรุงเทพมหานคร และอีกส่วนหนึ่งมีการทำเขื่อนริมแม่น้ำเจ้าพระยา ทั้งนี้ เพื่อให้พื้นที่กรุงเทพมหานครดำเนินการระบายน้ำเฉพาะน้ำฝนที่ตกมาเท่านั้น อย่างไรก็ตามด้วยพื้นที่ของกรุงเทพมหานครนั้นสูงจากระดับน้ำทะเลปานกลางประมาณ 0.5 - 1 เมตร และพื้นที่ในกรุงเทพมหานครนั้นส่วนใหญ่เป็นสิ่งก่อสร้าง อาทิ ตึก และถนน ทำให้น้ำฝนซึมลงไปได้ยาก และที่ถือเป็นปัญหาที่สำคัญที่กระทบต่อระบบระบายน้ำ คือ ฝนที่ตกลงมานั้นไม่ว่าจะตกมาลงในพื้นที่ใด จะไหลลงไปในท่อระบายน้ำ และระบายลงไปที่ คู คลอง แล้วลงสู่แม่น้ำเจ้าพระยาอีกส่วนระบายลงอ่าวไทย และแม้จะมีอุโมงค์ระบายน้ำ พื้นที่อุโมงค์ก็อยู่ในพื้นที่ห่างจากแม่น้ำเจ้าพระยา หากฝนตกเต็มพื้นที่กรุงเทพมหานคร พื้นที่ที่อยู่ห่างไกลจะระบายน้ำไม่ได้ ต้องให้น้ำที่อยู่บริเวณใกล้แม่น้ำเจ้าพระยาระบายไปก่อนถึงจะระบายได้ ฉะนั้นจึงเกิดน้ำท่วมขังหรือรอระบาย ดังนั้น ในบางพื้นที่ก็จะมีการทำแก้มลิงรวมน้ำ เช่น บึงหนองบอน เป็นต้น ปัญหาอีกประการคือการอุดตันของท่อระบายน้ำจากขยะ ขยะส่วนใหญ่ที่พบเห็นนั้นเป็นขยะที่เกิดจากการไหลลงมาร่วมกับน้ำตามที่สาธารณะต่าง ๆ ไหลลงไปในท่อระบายน้ำ และท่อระบายน้ำกว่า 50% ยังเป็นท่อเก่าซึ่งมีความกว้างประมาณไม่เกิน 60 เซนติเมตร ถือเป็นส่วนสำคัญที่ทำให้การระบายน้ำกรุงเทพมหานครช้าลง
.
พลเอก อนุพงษ์ เผ่าจินดา กล่าวต่อว่า แนวทางการแก้ไขปัญหาระบบระบายน้ำที่กรุงเทพมหานครได้ดำเนินการ มีดังนี้ 1) กรุงเทพมหานครได้มีการขุดลอกท่อกว่า 50 - 60% ของจำนวนท่อระบายน้ำกว่า ๖,๕๖๔ กิโลเมตรในทุกปี โดยมีลำดับ คือ ในพื้นที่ที่มีปัญหาน้ำท่วมหรือเป็นจุดเสี่ยง จะทำการลอกท่อทำความสะอาดทุกปีและมีการตรวจสอบทุก 6 เดือน ในพื้นที่ที่ต้องเฝ้าระวัง จะทำความสะอาดแบบปีเว้นปี และมีการตรวจสอบทุก 6 เดือน และ พื้นที่ทั่วไป จะทำทำความสะอาดทุก 2 ปีและมีการตรวจสอบรายปี 2) การขุดลอกคูคลอง โดยกรุงเทพมหานคร มีคูคลองทั้งสิ้น 1,980 คลอง ระยะทาง 2,743 กิโลเมตร ซึ่งจะเป็นพื้นที่รับน้ำต่อจากท่อระบายน้ำ ซึ่งคูคลองต่าง ๆ ในกรุงเทพมหานคร มีการขุดลอกเพื่อเพิ่มพื้นที่เก็บน้ำและพื้นที่ระบายน้ำเพิ่มขึ้น 3) การสร้างอุโมงค์ระบายน้ำ มีการสร้างอุโมงค์เพื่อจะนำน้ำออกไปยังแม่น้ำเจ้าพระยาให้เร็วที่สุด ซึ่งในขณะนี้มีอุโมงค์ที่ดำเนินการแล้วที่จะระบายน้ำในพื้นที่ห่างไกลจากแม่น้ำเจ้าพระยาจำนวน 4 อุโมงค์ กำลังดำเนินการก่อสร้าง 1 อุโมงค์ อยู่ระหว่างหาผู้ประกอบการก่อสร้าง 3 อุโมงค์ และอยู่ระหว่างของงบประมาณอีก 2 อุโมงค์ ซึ่งจะทำให้ระบบการระบายน้ำนั้นสามารถดำเนินการระบายน้ำได้อย่างมีประสิทธิภาพเพื่อลดปัญหาน้ำท่วมขังในระยะยาว
.
พลเอก อนุพงษ์ เผ่าจินดา กล่าวเพิ่มเติมว่า นอกจากนั้นได้มีการประสานงานกับหน่วยงานระบายน้ำ ให้ระบายน้ำลงสู่แม่น้ำเจ้าพระยาไม่ให้เกิน 3,500 ลูกบาศก์เมตรต่อวินาที ที่จุดวัดบางไทร ซึ่งจะทำให้การควบคุมปริมาณน้ำในแม่น้ำเจ้าพระยาไม่ให้สูงกว่าคันกั้นน้ำ และกรุงเทพมหานครสามารถระบายน้ำออกมาได้ และการดำเนินต่อไปจะทำท่อระบายน้ำกึ่งกลางถนนโดยใช้ระบบดันท่อลอดใต้ดิน หรือ Pipe jacking เพื่อหลีกเลี่ยงปัญหาและผลกระทบต่อการจราจรและการใช้พื้นที่ของประชาชน โดยระบบนี้จะเพิ่มความสามารถในการระบายน้ำของท่อระบายน้ำเล็ก ๆ ได้ รวมถึงมีระบบกรองขยะด้วย ซึ่งกรุงเทพหานครกำลังดำเนินการอยู่ในขณะนี้

ที่มา : https://www.thaigov.go.th/news/contents/details/48715