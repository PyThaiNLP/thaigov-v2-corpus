รัฐบาลไทย-ข่าวทำเนียบรัฐบาล-กรมการขนส่งทางบกงดให้บริการเดินรถระหว่างเวลา 23.00 - 03.00 น. ในเขตพื้นที่ควบคุมสูงสุดและเข้มงวด 6 จังหวัด


วันศุกร์ที่ 19 พฤศจิกายน 2564
กรมการขนส่งทางบกงดให้บริการเดินรถระหว่างเวลา 23.00 - 03.00 น. ในเขตพื้นที่ควบคุมสูงสุดและเข้มงวด 6 จังหวัด
ต่อเนื่องไปจนถึงวันที่ 30 พฤศจิกายน 2564
นายจิรุตม์ วิศาลจิตร อธิบดีกรมการขนส่งทางบก กระทรวงคมนาคม เปิดเผยว่า ตามที่นายกรัฐมนตรีได้ออกข้อกำหนดออกตามความในมาตรา 9 แห่งพระราชกำหนดการบริหารราชการในสถานการณ์ฉุกเฉิน พ.ศ. 2548 (ฉบับที่ 38) ขยายเวลาการบังคับใช้มาตรการห้ามออกนอกเคหสถานสำหรับพื้นที่ควบคุมสูงสุดและเข้มงวดรวมทั้งมาตรการควบคุมและป้องกันโรคในเขตพื้นที่ควบคุมสูงสุดและเข้มงวดทุกจังหวัดยังคงห้ามออกนอกเคหสถานระหว่างเวลา 23.00 - 03.00 น. ของวันรุ่งขึ้น จนถึงวันที่ 30 พฤศจิกายน 2564 ประกอบกับศูนย์บริหารสถานการณ์แพร่ระบาดของโรคติดเชื้อไวรัสโคโรนา 2019 (โควิด - 19) หรือ ศบค. พิจารณาปรับปรุงเขตพื้นที่จังหวัดจำแนกตามระดับพื้นที่สถานการณ์โดยกำหนดพื้นที่ควบคุมสูงสุดและเข้มงวดเป็น 6 จังหวัด พื้นที่ควบคุมสูงสุด 39 จังหวัด พื้นที่ควบคุม 23 จังหวัด และพื้นที่เฝ้าระวังสูง 5 จังหวัดนั้น กรมการขนส่งทางบก (ขบ.) จึงได้มีคำสั่งขยายเวลาการบังคับใช้มาตรการการให้บริการรถโดยสารสาธารณะและการขนส่งสินค้าให้สอดคล้องกับข้อกำหนดและคำสั่งของ ศบค. โดยให้ผู้ประกอบการขนส่งในเขตพื้นควบคุมสูงสุดและเข้มงวด 6 จังหวัด ได้แก่ จังหวัดตาก นครศรีธรรมราช นราธิวาส ปัตตานี ยะลา และสงขลา ปฏิบัติดังนี้ การให้บริการรถโดยสารประจำทางในเส้นทางระหว่างจังหวัด เส้นทางหมวด 2 หมวด 3 และรถโดยสารไม่ประจำทางที่มีท้องที่ทำการขนส่งทั่วราชอาณาจักร ในเขตพื้นควบคุมสูงสุดและเข้มงวดยังคงงดให้บริการเดินรถตั้งแต่เวลา 23.00 - 03.00 น. ของวันรุ่งขึ้น ส่วนการให้บริการรถโดยสารประจำทาง เส้นทางหมวด 1 หมวด 4 และรถโดยสารไม่ประจำทาง ในเขตพื้นควบคุมสูงสุดและเข้มงวด ให้เป็นไปตามคำสั่งคณะกรรมการควบคุมการขนส่งทางบกประจำจังหวัด งดให้บริการเดินรถตั้งแต่เวลา 23.00 - 03.00 น. ของวันรุ่งขึ้น สำหรับผู้ประกอบการขนส่งสินค้าในเขตพื้นควบคุมสูงสุดและเข้มงวด ยังคงงดการขนส่งสินค้าในระหว่างเวลา 23.00 - 03.00 น. ของวันรุ่งขึ้น เว้นแต่บุคคลที่มีความจำเป็นในการขนส่งสินค้าเพื่อประโยชน์ของประชาชน โดยต้องจัดเตรียมเอกสารเพื่อใช้แสดงต่อเจ้าหน้าที่ ได้แก่ ใบอนุญาตขับรถ บัตรประจำตัวประชาชน บัตรประจำตัวพนักงานหรือหนังสือรับรองการทำงาน และเอกสารรับรองความจำเป็นเกี่ยวกับสินค้าและการเดินทางของผู้ขนส่งสินค้าและต้องปฏิบัติตามมาตรการป้องกันโรคที่ทางราชการกำหนดอย่างเคร่งครัด ทั้งนี้ ให้มีผลต่อเนื่องไปจนถึงวันที่ 30 พฤศจิกายน 2564 หรือจนกว่าจะมีคำสั่งเปลี่ยนแปลงเป็นอย่างอื่น
อธิบดีกรมการขนส่งทางบก กล่าวเพิ่มเติมว่า เพื่อเป็นการเสริมสร้างความเชื่อมั่นและความมั่นใจให้กับประชาชนและนักท่องเที่ยวในการใช้บริการรถโดยสารสาธารณะ ผู้ประกอบการขนส่งยังคงต้องปฏิบัติตามมาตรการทางด้านสาธารณสุข เพื่อป้องกันการแพร่ระบาดของโรคติดเชื้อไวรัส COVID-19 อย่างต่อเนื่อง โดยต้องตรวจวัดอุณหภูมิพนักงานและผู้โดยสาร พนักงานทุกคนต้องสวมหน้ากากผ้าหรือหน้ากากอนามัยตลอดเวลาที่ให้บริการ มีการเว้นระยะห่างระหว่างที่นั่งและที่ยืน จัดให้มีเจลแอลกอฮอล์สำหรับล้างมือ ลดกระจกหน้าต่างเพื่อเพิ่มการระบายอากาศภายในรถ และเช็ดทำความสะอาดพื้นผิวสัมผัสภายในตัวรถ เช่น ราวจับ ที่จับบริเวณประตูรถ ที่นั่ง ด้วยน้ำยาฆ่าเชื้อเป็นประจำ

ที่มา : https://www.thaigov.go.th/news/contents/details/48457