รัฐบาลไทย-ข่าวทำเนียบรัฐบาล-กรมทางหลวงชนบท พัฒนาเส้นทางรองรับการขยายตัวทางเศรษฐกิจการค้า เชื่อมการขนส่งจากภาคตะวันออกเฉียงเหนือสู่ภาคตะวันออก


วันพุธที่ 3 พฤศจิกายน 2564
กรมทางหลวงชนบท พัฒนาเส้นทางรองรับการขยายตัวทางเศรษฐกิจการค้า เชื่อมการขนส่งจากภาคตะวันออกเฉียงเหนือสู่ภาคตะวันออก
กรมทางหลวงชนบท (ทช.) กระทรวงคมนาคม ก่อสร้างถนนทางหลวงชนบทสาย นย.3007 แยกทางหลวงแผ่นดินหมายเลข 305 - บ้านคลอง 33 อำเภอองครักษ์ จังหวัดนครนายก เชื่อมโยงเส้นทางการขนส่งสินค้าและพัสดุภัณฑ์จากภาคตะวันออกเฉียงเหนือไปสู่ภาคตะวันออก
กรมทางหลวงชนบท (ทช.) กระทรวงคมนาคม ก่อสร้างถนนทางหลวงชนบทสาย นย.3007 แยกทางหลวงแผ่นดินหมายเลข 305 - บ้านคลอง 33 อำเภอองครักษ์ จังหวัดนครนายก เชื่อมโยงเส้นทางการขนส่งสินค้าและพัสดุภัณฑ์จากภาคตะวันออกเฉียงเหนือไปสู่ภาคตะวันออก รองรับการขยายตัวทางเศรษฐกิจการค้า ยกระดับคุณภาพชีวิตของประชาชนในพื้นที่จังหวัดนครนายก ตามนโยบายของนายศักดิ์สยาม ชิดชอบ รัฐมนตรีว่าการกระทรวงคมนาคม
นายอภิรัฐ ไชยวงศ์น้อย อธิบดีกรมท่าอากาศยาน รักษาราชการแทนอธิบดีกรมทางหลวงชนบท เปิดเผยว่า ทช. มีแผนในการพัฒนาระบบโลจิสติกส์บนเส้นทางในโครงข่ายทางหลวงชนบททั่วทุกภูมิภาค เพื่อสนับสนุนการพัฒนาระบบบริหารจัดการขนส่งสินค้าให้มีความสะดวกรวดเร็ว ลดต้นทุนด้านเวลา รองรับการขยายตัวทางเศรษฐกิจในอนาคต ดังนั้น ทช. จึงดำเนินโครงการก่อสร้างถนนทางหลวงชนบทสาย นย.3007 จังหวัดนครนายก เพื่อเชื่อมโยงเส้นทางการขนส่งจากแหล่งผลิตสินค้าภาคตะวันออกเฉียงเหนือไปสู่ตลาด และผู้บริโภค ซึ่งตลอดเส้นทางที่โครงการตัดผ่านจะช่วยเพิ่มโอกาสทางเศรษฐกิจการค้าและการท่องเที่ยว สร้างงานสร้างรายได้ให้กับประชาชนในพื้นที่จังหวัดนครนายกและจังหวัดใกล้เคียง อีกทั้งเป็นการสร้างทางเลือกเพิ่มเติมในการเดินทาง แก้ไขปัญหาการจราจรที่มีแนวโน้มเพิ่มสูงขึ้น โดยการก่อสร้างเส้นทางดังกล่าวมีจุดเริ่มต้นโครงการบริเวณ กม. ที่ 0+000 แยกถนนทางหลวงแผ่นดินหมายเลข 305 (รังสิต - นครนายก บริเวณ กม. ที่ 47+300) และสิ้นสุดโครงการบริเวณ กม. ที่ 18+368 ซึ่งบรรจบกับถนนทางหลวงชนบทสาย นย.2005 แยกทางหลวงแผ่นดินหมายเลข 33 (สระบุรี - นครนายก) รวมระยะทางตลอดโครงการ 18.368 กิโลเมตร และสามารถเชื่อมต่อไปยังถนนทางหลวงชนบทสาย นย.3001 (องครักษ์ - บางน้ำเปรี้ยว) ซึ่งเป็นเส้นทางสนับสนุนการขนส่งสินค้าเข้าสู่กรุงเทพมหานครและปริมณฑล จังหวัดฉะเชิงเทรา ท่าอากาศยานสุวรรณภูมิ และท่าเรือแหลมฉบัง
สำหรับการก่อสร้างถนนทางหลวงชนบทสาย นย.3007 แยกทางหลวงแผ่นดินหมายเลข 305 - บ้านคลอง 33 อำเภอองครักษ์ จังหวัดนครนายก เป็นการก่อสร้างผิวจราจรแบบแอสฟัลท์ติกคอนกรีตโดยขยายช่องจราจรเพิ่มจากถนนเดิม 2 ช่องจราจร เป็น 4 ช่องจราจร ผิวจราจรกว้างช่องละ 3.50 เมตร ไหล่ทางกว้างข้างละ 2.50 เมตร และก่อสร้างสะพานคอนกรีตเสริมเหล็กข้ามทางรถไฟและคลองชลประทาน รวมทั้งหมด 9 แห่ง พร้อมติดตั้งไฟฟ้าแสงสว่าง สัญญาณไฟจราจร ป้ายเตือน และอุปกรณ์อำนวยความปลอดภัยตลอดเส้นทาง โดยใช้งบประมาณ 716.350 ล้านบาท ซึ่งปัจจุบันอยู่ในระหว่างดำเนินงานก่อสร้างผิวทางจราจรและงานก่อสร้างสะพาน มีความคืบหน้าไปแล้วกว่าร้อยละ 21 และคาดว่าจะดำเนินการก่อสร้างแล้วเสร็จสมบูรณ์ในช่วงกลางปี 2566

ที่มา : https://www.thaigov.go.th/news/contents/details/47764