รัฐบาลไทย-ข่าวทำเนียบรัฐบาล-กรมทางหลวงชนบท เตรียมแผนอำนวยความสะดวกและปลอดภัยให้ประชาชน


วันอังคารที่ 29 มีนาคม 2565
กรมทางหลวงชนบท เตรียมแผนอำนวยความสะดวกและปลอดภัยให้ประชาชน
พร้อมรองรับการเดินทางช่วงเทศกาลสงกรานต์ 2565 ตามนโยบายของรัฐมนตรีว่าการกระทรวงคมนาคม
นายอภิรัฐ ไชยวงศ์น้อย อธิบดีกรมทางหลวงชนบท (ทช.) กระทรวงคมนาคม เปิดเผยว่า ในช่วงเทศกาลสงกรานต์ เป็นช่วงที่มักจะมีปริมาณการจราจรบนท้องถนนเพิ่มขึ้นเป็นจำนวนมาก เนื่องจากการเดินทางท่องเที่ยวและกลับภูมิลำเนาของประชาชน ทช. ได้คำนึงถึงความสำคัญด้านความปลอดภัยระหว่างการเดินทางในช่วงเวลาดังกล่าว จึงได้จัดเตรียมแผนอำนวยความสะดวกและปลอดภัย รองรับการเดินทางของประชาชนช่วงเทศกาลสงกรานต์ 2565 (ระหว่างวันที่ 11 - 17 เมษายน 2565) ภายใต้การรณรงค์ “เดินทางสะดวก ปลอดภัย ห่างไกล COVID-19” เพื่อเป็นแนวทางในการปฏิบัติทั้งส่วนกลางและส่วนภูมิภาค โดยบูรณาการร่วมกับหน่วยงานในพื้นที่ เพื่อร่วมป้องกันและลดอุบัติเหตุทางถนน ตลอดจนดำเนินการเตรียมความพร้อมของสายทางบนโครงข่ายคมนาคมให้มีความสะดวกปลอดภัย ตามนโยบายของนายศักดิ์สยาม ชิดชอบ รัฐมนตรีว่าการกระทรวงคมนาคม โดยมีแผนในการดำเนินการดังนี้
ช่วงเตรียมความพร้อมและช่วงการรณรงค์ (ระหว่างวันที่ 10 มีนาคม - 10 เมษายน 2565)
- ปรับปรุงซ่อมแซมถนนและสะพานในความรับผิดชอบให้มีความสะดวกปลอดภัย พร้อมติดตั้งอุปกรณ์อำนวยความปลอดภัย ไฟฟ้าแสงสว่าง และสัญญาณจราจรให้ครบถ้วน
- ตรวจสอบปรับปรุงป้ายจราจร เครื่องหมายจราจร ไฟฟ้าแสงสว่าง รวมถึงไฟสัญญาณจราจรในเส้นทางลัดทางเลี่ยงและเส้นทางเข้าแหล่งท่องเที่ยวให้สามารถใช้งานได้ตามปกติ
- วางแผนการดำเนินงานในบริเวณโครงการก่อสร้างหรือบูรณะถนนและสะพานให้สอดคล้องกับช่วงเทศกาล พร้อมเร่งเตรียมความพร้อมคืนพื้นผิวจราจรให้ประชาชนสัญจรได้อย่างสะดวกและปลอดภัย
- ตรวจสอบเตรียมความพร้อมระบบสายด่วน 1146 ระบบ CCTV ระบบวิทยุสื่อสาร และระบบ Conference
- ประชาสัมพันธ์และรณรงค์การอำนวยความสะดวกและปลอดภัยของ ทช. ผ่านช่องทางต่าง ๆ
ช่วงควบคุมเข้มข้น (ระหว่างวันที่ 11 - 17 เมษายน 2565)
- คืนพื้นผิวจราจรพร้อมหยุดการดำเนินงานในบริเวณโครงการก่อสร้างหรือบูรณะถนนและสะพาน พร้อมติดตั้งป้ายจราจร เครื่องหมายเตือน อุปกรณ์อำนวยความปลอดภัย ไฟแสงสว่าง และไฟสัญญาณจราจรให้ครบถ้วน
- จัดตั้งศูนย์ความปลอดภัยทั้งส่วนกลางและส่วนภูมิภาค พร้อมจัดเจ้าหน้าที่ประสานงานทั้งหน่วยงานภายในและภายนอก รวมถึงจัดเจ้าหน้าที่ประจำสายด่วน 1164 ระบบ CCTV ระบบวิทยุสื่อสาร และระบบ Conference
- จัดตั้งหน่วยบริการประชาชน โดยพิจารณาจากความเหมาะสมของแต่ละพื้นที่และสถานการณ์การแพร่ระบาดของโรคติดเชื้อไวรัส COVID-19
- จัดชุดตรวจการณ์เฝ้าระวังอุบัติเหตุ เฝ้าระวังเส้นทาง เพื่ออำนวยความสะดวกและปลอดภัยแก่ผู้ใช้ทาง พร้อมทั้งติดตั้งสัญญาณไฟแจ้งเตือน บริเวณจุดเสี่ยง ทางลาดชัน และบริเวณที่เกิดอุบัติเหตุบ่อยครั้ง พร้อมเข้าเก็บข้อมูลจุดที่เกิดอุบัติเหตุ
ช่วงหลังเทศกาล (ระหว่างวันที่ 18 เมษายน - 18 พฤษภาคม 2565)
- รวบรวมสรุปข้อมูลอุบัติเหตุ วิเคราะห์ ประมวลผล พร้อมทั้งเสนอแนวทางแก้ไขและป้องกัน
- สนับสนุนงบประมาณในการปรับปรุงและแก้ไข จุดอันตรายที่เกิดอุบัติเหตุช่วงควบคุมเข้มข้น
- เร่งดำเนินการปรับปรุงและแก้ไข (ระยะสั้น) จุดที่เกิดอุบัติเหตุให้แล้วเสร็จโดยเร็ว
อย่างไรก็ตาม ในช่วงเทศกาลสงกรานต์นี้ ทช. ขอร่วมส่งประชาชนเดินทางกลับบ้านอย่างปลอดภัย พร้อมทั้งปฏิบัติตามมาตรการป้องกันการแพร่ระบาดของโรคติดเชื้อไวรัส COVID-19 อย่างเคร่งครัด โดยประชาชนสามารถติดต่อสอบถามเส้นทางของกรมทางหลวงชนบทหรือแจ้งเหตุได้ที่สายด่วนกรมทางหลวงชนบท โทร. 1146 หรือเว็บไซต์ www.drr.go.th

ที่มา : https://www.thaigov.go.th/news/contents/details/53050