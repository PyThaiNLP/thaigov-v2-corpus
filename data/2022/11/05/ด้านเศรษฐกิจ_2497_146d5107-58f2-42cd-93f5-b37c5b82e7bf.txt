รัฐบาลไทย-ข่าวทำเนียบรัฐบาล-กรมการขนส่งทางบก คุมเข้มทุกมาตรการรองรับการเดินทางกลับหลังเทศกาลปีใหม่ 2565 เ


วันอังคารที่ 4 มกราคม 2565
กรมการขนส่งทางบก คุมเข้มทุกมาตรการรองรับการเดินทางกลับหลังเทศกาลปีใหม่ 2565 เ
กรมการขนส่งทางบก คุมเข้มทุกมาตรการรองรับการเดินทางกลับหลังเทศกาลปีใหม่ 2565 เพื่อให้การเดินทางด้วยรถโดยสารสาธารณะสะดวก ปลอดภัย ห่างไกล COVID-19 พร้อมเผยผลการตรวจความพร้อมรถโดยสารและพนักงานขับรถ วันที่ 3 มกราคม 2565
นายจิรุตม์ วิศาลจิตร อธิบดีกรมการขนส่งทางบก กระทรวงคมนาคม เปิดเผยว่า กรมการขนส่งทางบก (ขบ.) เตรียมความพร้อมทุกมาตรการเพื่อ “รับคนกลับจากบ้าน” หลังสิ้นสุดเทศกาลปีใหม่ 2565 กำชับให้ทุกหน่วยงานเตรียมความพร้อมอำนวยความสะดวก และดูแลความปลอดภัยในการเดินทางของประชาชนอย่างใกล้ชิด โดยมีมาตรการตรวจความพร้อมรถโดยสารสาธารณะและพนักงานขับรถ ณ สถานีขนส่งผู้โดยสารและจุดจอดรถ จุด Checking Point และจุด Rest Area ทั่วประเทศ ล่าสุดวันที่ 3 มกราคม 2565 ตรวจความพร้อมรถโดยสารสาธารณะและพนักงานขับรถแล้ว 11,482 คัน/คน ไม่พบรถและพนักงานขับรถบกพร่อง เน้นย้ำรถโดยสารสาธารณะและพนักงานขับรถต้องมีความพร้อมในการให้บริการอย่างปลอดภัยเพื่อให้ประชาชนเดินทางกลับได้อย่างสวัสดิภาพ ปลอดภัย และต้องปฏิบัติตามมาตรการป้องกันและควบคุมโรคติดเชื้อไวรัส COVID-19 อย่างเคร่งครัด จากการดำเนินการดังกล่าวรวม 6 วัน (ตั้งแต่วันที่ 29 ธันวาคม 2564 - 3 มกราคม 2565) ดำเนินการตรวจรถโดยสารสาธารณะและพนักงานขับรถแล้วจำนวน 58,726 คัน/คน โดยมีรายละเอียดผลการดำเนินการ ดังนี้
1. ผลดำเนินการตรวจความพร้อมของรถโดยสารสาธารณะและพนักงานขับรถก่อนเดินทาง ณ สถานีขนส่งผู้โดยสารและจุดจอด จำนวน 39,468 คัน/คน แบ่งเป็น รถหมวด 1 จำนวน 395 คัน/คน รถหมวด 2 (กรุงเทพฯ - ต่างจังหวัด) จำนวน 15,494 คัน/คน พบรถบกพร่องไม่พร้อมให้บริการ จำนวน 3 คัน และรถหมวด 3 (ระหว่างจังหวัด) จำนวน 18,627 คัน/คน พบรถบกพร่องไม่พร้อมให้บริการ จำนวน 1 คัน รถหมวด 4 จำนวน 4,475 คัน/คน รถ 30 (รถเช่าเหมา) จำนวน 477 คัน/คน
2. ผลดำเนินการตรวจความพร้อมรถโดยสารสาธารณะและพนักงานขับรถ ณ จุด Checking Point 11 แห่งทั่วประเทศ จำนวน 10,708 คัน/คน ไม่พบรถและพนักงานขับรถบกพร่อง แบ่งเป็น รถหมวด 1 จำนวน 16 คัน/คน รถหมวด 2 (กรุงเทพฯ - ต่างจังหวัด) จำนวน 4,970 คัน/คน รถหมวด 3 (ระหว่างจังหวัด) จำนวน 4,723 คัน/คน รถหมวด 4 จำนวน 896 คัน/คน และรถ 30 (รถเช่าเหมา) จำนวน 103 คัน/คน
3. ผลดำเนินการตรวจความพร้อมรถโดยสารสาธารณะและพนักงานขับรถ ณ จุด Rest Area 13 จังหวัด ได้แก่ กำแพงเพชร ขอนแก่น ชัยนาท นครราชสีมา ประจวบคีรีขันธ์ พังงา พิษณุโลก ร้อยเอ็ด ระยอง ลำปาง สงขลา สุรินทร์ และอุดรธานี จำนวน 8,550 คัน/คน ไม่พบรถและพนักงานขับรถบกพร่อง แบ่งเป็น รถหมวด 1 จำนวน 29 คัน/คน รถหมวด 2 (กรุงเทพฯ - ต่างจังหวัด) จำนวน 5,796 คัน/คน รถหมวด 3 (ระหว่างจังหวัด) จำนวน 2,020 คัน/คน รถหมวด 4 จำนวน 125 คัน/คน และรถ 30 (รถเช่าเหมา) จำนวน 580 คัน/คน
4. ผลการติดตามตรวจสอบการเดินรถโดยสารสาธารณะและรถบรรทุกด้วยระบบ GPS Tracking ผ่านศูนย์บริหารจัดการเดินรถด้วยระบบ GPS จำนวน 384,746 คัน พบการใช้ความเร็วเกินกำหนด จำนวน 3,627 คัน ส่วนผลการตรวจสอบการใช้ความเร็วรถโดยสารและรถบรรทุก ด้วยกล้องเลเซอร์บนถนนสายหลักและสายรองที่มุ่งหน้าออกจากกรุงเทพฯ จำนวน 12,618 คัน พบรถที่ขับเร็วเกินอัตราที่กฎหมายกำหนด จำนวน 134 คัน โดยช่วงเทศกาลได้รับการร้องเรียนเกี่ยวกับรถโดยสารสาธารณะ จำนวน 179 เรื่อง ซึ่งการขับรถประมาณ น่าหวาดเสียว เป็นเรื่องที่ได้รับการร้องเรียนมากที่สุด ทั้งนี้ ขบ. ได้เร่งติดตามตัวผู้กระทำผิดมาสอบสวนและดำเนินการลงโทษตามกฎหมายทุกรายในทุกกรณี
และจากสถานการณ์การแพร่ระบาดของโรคติดเชื้อไวรัส COVID-19 สายพันธุ์โอมิครอนที่แพร่เชื้อไปอย่างรวดเร็วในขณะนี้ สำนักงานขนส่งทุกแห่ง ผู้ประกอบการขนส่ง ผู้ให้บริการสถานีขนส่งผู้โดยสารและจุดจอดทุกแห่ง จะต้องปฏิบัติตามมาตรการป้องกันการแพร่ระบาดอย่างเคร่งครัด คัดกรองตรวจวัดอุณหภูมิผู้โดยสาร พนักงานขับรถทุกคน สวมหน้ากากอนามัยหรือหน้ากากผ้าตลอดเวลา มีจุดบริการเจลแอลกอฮอล์สำหรับทำความสะอาดมือ มีมาตรการเว้นระยะห่าง (Social Distancing) และพิมพ์ QR Code ไทยชนะเพื่อให้ผู้โดยสารลงทะเบียนเช็คอิน - เช็คเอาท์ ทุกครั้งที่ใช้บริการ เพื่อให้การเดินทางด้วยรถโดยสารสาธารณะปลอดภัย ห่างไกล COVID-19

ที่มา : https://www.thaigov.go.th/news/contents/details/50201