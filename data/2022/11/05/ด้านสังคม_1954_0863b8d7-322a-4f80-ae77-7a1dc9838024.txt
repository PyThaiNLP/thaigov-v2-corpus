รัฐบาลไทย-ข่าวทำเนียบรัฐบาล-พม. จับมือประธานรัฐสภา เร่งช่วยกลุ่มเปราะบางเดือดร้อนจากน้ำท่วมชุมชนริมชายฝั่งย่านบางปูใหม่ จ.สมุทรปราการ


วันพุธที่ 17 สิงหาคม 2565
พม. จับมือประธานรัฐสภา เร่งช่วยกลุ่มเปราะบางเดือดร้อนจากน้ำท่วมชุมชนริมชายฝั่งย่านบางปูใหม่ จ.สมุทรปราการ
พม. จับมือประธานรัฐสภา เร่งช่วยกลุ่มเปราะบางเดือดร้อนจากน้ำท่วมชุมชนริมชายฝั่งย่านบางปูใหม่ จ.สมุทรปราการ
เมื่อวันที่ 16 ส.ค. 65 เวลา 17.00 น. นายชวน หลีกภัย ประธานรัฐสภา พร้อมด้วยนางพัชรี อาระยะกุล ปลัดกระทรวงการพัฒนาสังคมและความมั่นคงของมนุษย์ ลงพื้นที่จังหวัดสมุทรปราการเพื่อเยี่ยมบ้านให้กำลังใจและช่วยเหลือผู้ประสบภัยน้ำท่วมในพื้นที่ชุมชนวัดศรีจันทร์ประดิษฐ์ ตำบลบางปูใหม่ อำเภอเมืองสมุทรปราการ หลังประตูระบายน้ำของชุมชนขัดข้องไม่สามารถปิดระบายน้ำได้ ทำให้น้ำทะเลที่กำลังหนุนสูงไหลเข้าท่วมบ้านเรือนในชุมชน ทั้งนี้ มีคณะผู้บริหารกระทรวง พม.  นายชัยพจน์  จรูญพงศ์  รองผู้ว่าราชการจังหวัดสมุทรปราการ และผู้แทนหน่วยงานที่เกี่ยวข้อง ร่วมลงพื้นที่ช่วยเหลือ
นางพัชรี กล่าวว่า นายชวน หลีกภัย ประธานรัฐสภา พร้อมด้วยหน่วยงานสังกัดกระทรวง พม. และหน่วยงานที่เกี่ยวข้องในพื้นที่ มีความห่วงใยพี่น้องประชาชนในชุมชนวัดศรีจันทร์ประดิษฐ์ โดยเฉพาะกลุ่มเปราะบางทั้งเด็ก ผู้สูงอายุ และคนพิการ รวมทั้งผู้ป่วยติดเตียง ที่ได้รับผลกระทบจากเหตุการณ์น้ำท่วมครั้งนี้ ซึ่งขณะนี้ ระดับน้ำในชุมชนได้กลับเข้าสู่ภาวะปกติแล้ว แต่ยังมีความเสียหายของบ้านเรือนที่ถูกน้ำท่วม  โดยวันนี้ ได้ลงพื้นที่ร่วมกัน เพื่อเยี่ยมให้กำลังใจพี่น้องประชาชน และเร่งช่วยเหลือบรรเทาความเดือดร้อน อาทิ มอบถุงยังชีพให้ครัวเรือนกลุ่มเปราะบาง จำนวน 30 ครอบครัว และมอบเงินสงเคราะห์ครอบครัวผู้มีรายได้น้อย จำนวน 10 ครอบครัว อีกทั้งมีการวางแผนสำหรับซ่อมแซมบ้านที่ได้รับความเสียหาย และแนวทางพัฒนาคุณภาพชีวิตกลุ่มเปราะบางในระยะยาว โดยใช้ฐานข้อมูลสำคัญจากระบบการพัฒนาคนแบบชี้เป้า หรือ TPMAP ควบคู่กับสมุดพกครอบครัว ซึ่งกระทรวง พม. จะร่วมดูแลคุณภาพชีวิตให้ครบ 5 มิติ ทั้งมิติรายได้ สุขภาพ การศึกษา ความเป็นอยู่ และการเข้าถึงบริการของรัฐ โดยไม่ทิ้งใครไว้ข้างหลัง  เพื่อพัฒนาคุณภาพชีวิตครัวเรือนเปราะบางอย่างยั่งยืน
นางพัชรี กล่าวเพิ่มเติมว่า กระทรวง พม. พร้อมให้ความดูแลประชาชนทุกกลุ่มเป้าหมาย โดยเฉพาะกลุ่มเปราะบาง เนื่องจากอยู่ในภาวะยากลำบาก ต้องอาศัยการพึ่งพิงจากครอบครัว ทั้งนี้ สามารถขอความช่วยเหลือได้ที่ ศูนย์ช่วยเหลือสังคม สายด่วน พม. โทร. 1300 บริการฟรี 24 ชั่วโมง  สำนักงานพัฒนาสังคมและความมั่นคงของมนุษย์จังหวัดทุกจังหวัด  และศูนย์ช่วยเหลือสังคมตำบลทุกตำบล รวมทั้งอาสาสมัครพัฒนาสังคมและความมั่นคงของมนุษย์ (อพม.) ในพื้นที่

ที่มา : https://www.thaigov.go.th/news/contents/details/58122