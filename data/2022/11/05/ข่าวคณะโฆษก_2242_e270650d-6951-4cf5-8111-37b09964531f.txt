รัฐบาลไทย-ข่าวทำเนียบรัฐบาล-รองนายกฯ “อนุทิน” เตรียมแลกเปลี่ยนข้อมูลนโยบายกัญชาทางการแพทย์กับ รมว.สาธารณสุขมาเลเชีย ในช่วงการประชุมเอเปคว่าด้วยสาธารณสุขและเศรษฐกิจ


วันจันทร์ที่ 22 สิงหาคม 2565
พิมพ์
รองนายกฯ “อนุทิน” เตรียมแลกเปลี่ยนข้อมูลนโยบายกัญชาทางการแพทย์กับ รมว.สาธารณสุขมาเลเชีย ในช่วงการประชุมเอเปคว่าด้วยสาธารณสุขและเศรษฐกิจ
รองนายกฯ “อนุทิน” เตรียมแลกเปลี่ยนข้อมูลนโยบายกัญชาทางการแพทย์กับ รมว.สาธารณสุขมาเลเชีย ในช่วงการประชุมเอเปคว่าด้วยสาธารณสุขและเศรษฐกิจ
วันที่ 22 สิงหาคม 2565 น.ส.ไตรศุลี ไตรสรณกุล รองโฆษกประจำสำนักนายกรัฐมนตรี กล่าวว่า ตามที่รัฐบาลไทยโดยกระทรวงสาธารณสุข จะเป็นเจ้าภาพจัดการประชุมระดับสูงเอเปคว่าด้วยสาธารณสุขและเศรษฐกิจ ครั้งที่ 12 ระหว่างวันที่ 22 - 26 ส.ค. 2565 ที่กรุงเทพมหานคร ซึ่งจะมีรัฐมนตรีสาธารณสุข เจ้าหน้าที่ด้านสาธารณสุขและที่เกี่ยวข้องจากสมาชิกเอเปคเข้าร่วมทั้งรูปแบบออนไซต์และออนไลน์
ในวันที่ 24 ส.ค. 2565 นายอนุทิน ชาญวีรกูล รองนายกรัฐมนตรีและรมว.สาธารณสุข มีกำหนดพบหารือกับนายไครี จามาลุดดิน รมว.สาธารณสุข มาเลเซีย ที่ให้ความสนใจต่อนโยบายกัญชาทางการแพทย์และเพื่อเศรษฐกิจของไทย และเวลานี้มาเลเซียได้ประกาศนโยบายที่จะใช้กัญชาทางการแพทย์ในประเทศ
สำหรับประเด็นที่จะหารือมีทั้งกรณีร่างกฎหมายกัญชา กัญชง พ.ศ.... ที่ขณะนี้อยู่ระหว่างการพิจารณาตามขั้นตอน รวมถึงปัญหา อุปสรรคและการแก้ไขปัญหาและข้อจำกัดต่างๆ ระหว่างการผลักดันนโยบาย รวมถึงกระทรวงสาธารณสุขจะจัดให้คณะจากมาเลเซียได้เยี่ยมแปลงปลูกกัญชา กัญชง  ตลอดจนกรรมวิธีการแปรรูปไปสู่ผลิตภัณฑ์ต่างๆ ทั้งเวชภัณฑ์ เครื่องสำอาง
“รองนายกฯ อนุทิน และรมว.สาธารณสุขมาเลเซีย ได้พบหารือกันเบื้องต้นเกี่ยวกับการผลักดันกัญชาทางการแพทย์ไปในช่วงที่ทั้ง 2 ท่านเดินทางไปร่วมประชุมสมัชชาอนามัยโลก สมัยที่ 75 ที่นครเจนีวา สมาพันธรัฐสวิส เมื่อปลายเดือนพ.ค. ที่ผ่านมา ซึ่งในครั้งนั้นทางมาเลเซียได้ขอมาศึกษาดูงานในไทยเพื่อได้เห็นขั้นตอนการผลักดันนโยบายจนสำเร็จของไทย รองนายกฯ อนุทินจึงเชิญให้มาในช่วงนี้  เพื่อให้เกิดประโยชน์สูงสุดทั้งได้ร่วมประชุมระดับสูงเอเปคว่าด้วยสาธารณสุขฯ และศึกษาดูงานไปในโอกาสเดียวกัน” น.ส.ไตรศุลี กล่าว
น.ส.ไตรศุลี กล่าวว่า ในช่วงสัปดาห์การประชุมระดับสูงเอเปคว่าด้วยสาธารณสุขฯ นอกจากการหารือในหัวข้อต่างๆ แล้วจะมีการนำผู้เข้าร่วมประชุมศึกษาดูงานความก้าวหน้าด้านสาธารณสุขของไทยในหลายประเด็น รวมถึงเข้าร่วมในพิธีการเปิดสำนักงานเลขาธิการอาเซียนศูนย์ฉุกเฉินด้านสาธารณะสุขและโรคอุบัติใหม่ (ACPHEED) ซึ่งประเทศไทยได้รับความไว้ใจจากชาติสมาชิกอาเซียนให้ตั้งสำนักงานนี้ขึ้นที่กรุงเทพฯ
.............................

ที่มา : https://www.thaigov.go.th/news/contents/details/58267