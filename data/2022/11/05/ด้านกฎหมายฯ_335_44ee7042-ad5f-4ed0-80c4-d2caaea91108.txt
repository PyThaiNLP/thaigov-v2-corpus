รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม เข้ายินดี อสส.-ประธานศาลฎีกา รับตำแหน่งใหม่ พร้อมหารือแนวทางการทำงานหลังประมวลกฎหมายยาเสพติดจะมีผลบังคับใช้


วันพฤหัสบดีที่ 2 ธันวาคม 2564
พิมพ์
รัฐมนตรีว่าการกระทรวงยุติธรรม เข้ายินดี อสส.-ประธานศาลฎีกา รับตำแหน่งใหม่ พร้อมหารือแนวทางการทำงานหลังประมวลกฎหมายยาเสพติดจะมีผลบังคับใช้
รัฐมนตรีว่าการกระทรวงยุติธรรม เข้ายินดี อสส.-ประธานศาลฎีกา รับตำแหน่งใหม่ พร้อมหารือแนวทางการทำงานหลังประมวลกฎหมายยาเสพติดจะมีผลบังคับใช้ หวังทำงานสอดคล้องไปในทิศทางเดียวกันให้เกิดประสิทธิภาพสูงสุด
นายสมศักดิ์ เทพสุทิน รัฐมนตรีว่าการกระทรวงยุติรรม เปิดเผยว่า ตนได้นำคณะผู้บริหารกระทรวงยุติธรรม เข้าเยี่ยมคารวะ น.ส.ปิยกุล บุญเพิ่ม ประธานศาลฎีกา และ นายสิงห์ชัย ทนินซ้อน อัยการสูงสุด เพื่อแสดงความยินดีในโอกาส เข้ารับตำแหน่งใหม่  และหารือข้อราชการประเด็นต่าง ๆ ร่วมกัน เพื่อประสานความร่วมมือด้านกระบวนการยุติธรรมระหว่างหน่วยงาน เนื่องจากกระทรวงยุติธรรมในส่วนของกรมราชทัณฑ์ เป็นปลายน้ำที่รับไม้ต่อการปฏิบัติจากคำสั่งศาลในการควบคุมผู้กระทำความผิด และอีกสิ่งที่ตนได้ไปหารือ คือ เรื่องของประมวลกฎหมายยาเสพติดฉบับใหม่ ที่จะมีผลบังคับใช้ในวันที่ 9 ธันวาคม 2564 ซึ่งจะมีเรื่องของการปราบปรามยาเสพติดที่เน้นการยึดทรัพย์เป็นหลัก แตกต่างจากของเดิม ที่จะเน้นการปราบปรามและการจับกุมเพียงอย่างเดียว และกฎหมายใหม่จะมีการใช้มาตรการสมคบคิด กฎหมายการฟอกเงิน และประมวลรัษฎากร มาใช้ร่วมกันด้วย
นายสมศักดิ์ กล่าวอีกว่า โดยเรื่องยาเสพติด ทาง ป.ป.ส.จะเป็นต้นน้ำ อำนวยการในการจับกุม ส่งสำนวนการฟ้องให้อัยการ ไปจนถึงขั้นตอนการฟ้องศาล และจะกลับมาสู่การลงโทษ ซึ่งเป็นปลายน้ำที่กรมราชทัณฑ์อีก เรื่องนี้ตนจึงต้องหารือกับท่านอัยการและท่านประธานศาล เพื่อให้การทำงานของเราเป็นไปในทิศทางเดียวกัน ทั้งการบังคับใช้กฎหมายและการปฏิบัติของเจ้าหน้าที่ เพื่อให้การทำงานสอดประสานไม่ติดขัด และมีประสิทธิภาพสูงที่สุดเพื่อประเทศและประชาชน นอกจากนี้หลังจากที่ประมวลกฎหมายยาเสพติดบังคับใช้ จะมีเรื่องของการปรับโทษในคดีใหม่ ซึ่งเราคงต้องรบกวนศาลในการรับคำร้องขอปรับโทษของผู้ต้องขังจำนวนมาก จึงอาจจะเป็นการเพิ่มงานให้กับศาลอีก โดยผลการพูดคุยและหารือเป็นไปด้วยดี ทั้ง 2 ท่านยินดีและพร้อมที่จะทำงานร่วมกับกระทรวงยุติธรรม

ที่มา : https://www.thaigov.go.th/news/contents/details/48990