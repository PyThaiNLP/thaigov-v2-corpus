รัฐบาลไทย-ข่าวทำเนียบรัฐบาล-อนุทินเผย ศูนย์ฉีดวัคซีนกลางบางซื่อปรับบริการลดแออัด Walk in กลุ่ม 602


วันจันทร์ที่ 26 กรกฎาคม 2564
อนุทินเผย ศูนย์ฉีดวัคซีนกลางบางซื่อปรับบริการลดแออัด  Walk in กลุ่ม 602
รองนายกรัฐมนตรีและรัฐมนตรีว่าการกระทรวงสาธารณสุข เผยศูนย์ฉีดวัคซีนสถานีกลางบางซื่อปรับบริการลดแออัด พร้อมเร่งฉีดวัคซีนต่อเนื่องในกลุ่มผู้สูงอายุ ผู้มีน้ำหนักเกิน 100 กก. และหญิงมีครรภ์  Walk in ได้ ถึง 31 ก.ค.นี้
รองนายกรัฐมนตรีและรัฐมนตรีว่าการกระทรวงสาธารณสุข เผยศูนย์ฉีดวัคซีนสถานีกลางบางซื่อปรับบริการลดแออัด พร้อมเร่งฉีดวัคซีนต่อเนื่องในกลุ่มผู้สูงอายุ ผู้มีน้ำหนักเกิน 100 กก. และหญิงมีครรภ์  Walk in ได้ ถึง 31 ก.ค.นี้
วันนี้ (26 กรกฎาคม 2564) ที่กระทรวงสาธารณสุข จ.นนทบุรี นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข กล่าวถึงการดำเนินงานให้บริการฉีดวัคซีนป้องกันโควิด 19 ของศูนย์ฉีดวัคซีนสถานีกลางบางซื่อ ว่า ศูนย์ฉีดวัคซีนสถานีกลางบางซื่อ กทม. เป็นศูนย์ฉีดวัคซีนที่ใหญ่ที่สุดในประเทศขณะนี้ ภายใต้การดำเนินงานของกรมการแพทย์ กระทรวงสาธารณสุข ที่ผ่านมาตั้งแต่วันที่ 24 พฤษภาคม ถึง 25 กรกฎาคม 2564 ฉีดวัคซีนให้กับประชาชนแล้ว จำนวน 988,788 โดส มีบุคลากร จำนวนกว่า 422 คน ซึ่งได้รับการตรวจหาเชื้อเป็นระยะๆ ที่ผ่านมายังไม่พบบุคลากรที่ให้บริการติดเชื้อ โดยในวันนี้กระทรวงคมนาคมเข้ามาวางระบบให้มีการเว้นระยะห่างเพิ่มเติม เพื่อลดความแออัด และประชาสัมพันธ์ให้ประชาชนสวมหน้ากาก 100 % พร้อมมีจุดล้างมือด้วยเจลแอลกอฮอล์เป็นระยะ เพื่อป้องกันการแพร่และรับเชื้อ
นายอนุทิน กล่าวต่อว่า สำหรับสถานการณ์ขณะนี้พบผู้เสียชีวิตส่วนใหญ่อยู่เป็นผู้สูงอายุ อยู่ในพื้นที่ กทม. และปริมณฑล กระทรวงสาธารณสุขให้ศูนย์ฉีดวัคซีนสถานีกลางบางซื่อปรับแผนการให้บริการเน้นฉีดกลุ่ม “602” คือ ผู้สูงอายุ 60ปี ขึ้นไป, ผู้ที่มีน้ำหนักเกิน 100 กิโลกรัม และหญิงตั้งครรภ์ หากกลุ่มนี้ติดเชื้อจะมีความรุนแรงและเสี่ยงเสียชีวิตสูง ที่ผ่านมามีกลุ่มดังกล่าวเข้ารับบริการเป็นจำนวนมากอย่างต่อเนื่อง ทุกขั้นตอนเป็นไปด้วยความเรียบร้อย ประชาชนได้รับความสะดวก อาจเกิดความหนาแน่นในบางช่วงเวลา เช่น 8.00 – 10.00 น. จึงขอความร่วมมือให้หลีกเลี่ยงการเข้ารับบริการช่วงเวลาดังกล่าว แนะมาช่วงบ่ายจะช่วยลดความแออัดได้ รวมถึงปรับแผนจุดให้บริการ โดยผู้ที่อายุต่ำกว่า 60 ปี สุขภาพแข็งแรง และมีความสมัครใจ สามารถไปจุดลงทะเบียนโดยไม่ต้องวัดความดัน ส่วนในผู้ที่ทำการจองนัดผ่าน 4 ค่ายมือถือ มีข้อมูลอยู่ในระบบแล้ว เมื่อถึงวันนัดให้ใช้แอปพลิเคชัน “วัคซีนบางซื่อ” เพื่อกรอกข้อมูลลงทะเบียน รับใบคัดกรอง และผ่านเข้าจุดการฉีดวัคซีนได้เลย
“ขอความร่วมมือประชาชนหากในครอบครัวมีผู้สูงอายุ, ผู้ที่มีน้ำหนักเกิน 100 กิโลกรัม และหญิงตั้งครรภ์ ขอให้พาเข้ามารับการฉีดวัคซีน เพื่อเป็นการสร้างความปลอดภัยให้แก่คนที่ท่านรัก  นอกจากนี้ผู้ที่ฉีดวัคซีนเข็มที่ 1 จากศูนย์บริการอื่น ขอให้ท่านรับวัคซีนเข็ม 2 ที่จุดเดิม เพื่อให้การดำเนินงานเป็นไปอย่างมีระบบ” นายอนุทิน กล่าว
ทั้งนี้ ศูนย์ฉีดวัคซีนสถานีกลางบางซื่อเปิดให้บริการ Walk in สำหรับผู้สูงอายุ, ผู้ที่มีน้ำหนักเกิน 100 กิโลกรัม และหญิงตั้งครรภ์ จนถึงวันที่ 31 กรกฎาคม 2564 ไม่จำกัดจำนวน ซึ่งในระยะต่อไป ตั้งแต่วันที่ 1 สิงหาคม 2564 จะเปิดให้บริการฉีดวัคซีนในประชาชนอายุ 18 ปีขึ้นไปและ 7 กลุ่มโรคเรื้อรัง ที่ผ่านการลงทะเบียนเท่านั้น เฉลี่ยวันละ 20,000 คน
*********************************** 26 กรกฎาคม 2564

ที่มา : https://www.thaigov.go.th/news/contents/details/44133