รัฐบาลไทย-ข่าวทำเนียบรัฐบาล-กรมทางหลวงชนบทสร้างสะพานคอนกรีตเสริมเหล็กข้ามแม่น้ำน่าน (สะพานวัดฆะมัง) จังหวัดพิจิตร ร่นระยะทาง 10 กิโลเมตร เสร็จสมบูรณ์


วันพฤหัสบดีที่ 21 กรกฎาคม 2565
กรมทางหลวงชนบทสร้างสะพานคอนกรีตเสริมเหล็กข้ามแม่น้ำน่าน (สะพานวัดฆะมัง) จังหวัดพิจิตร ร่นระยะทาง 10 กิโลเมตร เสร็จสมบูรณ์
ส่งเสริมการท่องเที่ยวเชิงพุทธศาสนา เพิ่มคุณภาพชีวิตที่ดีให้กับประชาชน ตามนโยบายของรัฐมนตรีว่าการกระทรวงคมนาคม
กรมทางหลวงชนบท (ทช.) กระทรวงคมนาคม โดยสำนักก่อสร้างสะพาน ดำเนินโครงการก่อสร้างสะพานคอนกรีตเสริมเหล็กข้ามแม่น้ำน่าน (สะพานวัดฆะมัง) ตำบลฆะมัง อำเภอเมือง จังหวัดพิจิตร เพื่อเป็นการบรรเทาความเดือดร้อนให้กับประชาชน ประหยัดเวลาในการเดินทางให้ประชาชนสามารถสัญจรและขนส่งพืชผลทางการเกษตรได้อย่างสะดวกรวดเร็วปลอดภัย ตามนโยบายของนายศักดิ์สยาม ชิดชอบ รัฐมนตรีว่าการกระทรวงคมนาคม โดยสะพานมีความยาว 170 เมตร กว้าง 9 เมตร พร้อมก่อสร้างถนนต่อเชื่อมผิวจราจรแบบคอนกรีตเสริมเหล็กยาว 410 เมตรกว้าง 6 เมตร รวมถึงติดตั้งไฟฟ้าแสงสว่างบนสะพาน ป้ายจราจร ตีเส้นผิวจราจร และวางท่อระบายน้ำ ใช้งบประมาณในการก่อสร้างรวม 40.873 ล้านบาท ปัจจุบันสะพานดังกล่าวได้ดำเนินการก่อสร้างเสร็จสมบูรณ์และเปิดให้ประชาชนได้ใช้สัญจรได้เรียบร้อยแล้ว สามารถร่นระยะทางได้ 10 กิโลเมตร ช่วยส่งเสริมการท่องเที่ยวเชิงพุทธศาสนาในพื้นที่ เนื่องจากสะพานตั้งอยู่บริเวณวัดฆะมังซึ่งเป็นวัดที่จำพรรษาของเกจิอาจารย์ชื่อดังในอดีตของจังหวัดพิจิตร ทำให้วัดฆะมังเป็นที่เลื่อมใสศรัทธาของผู้คนในพื้นที่และจังหวัดใกล้เคียงอีกด้วย

ที่มา : https://www.thaigov.go.th/news/contents/details/57098