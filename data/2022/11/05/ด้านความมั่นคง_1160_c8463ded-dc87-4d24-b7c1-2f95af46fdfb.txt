รัฐบาลไทย-ข่าวทำเนียบรัฐบาล-​พิธีถวายทุนการศึกษา และถวายมุทิตาสักการะแด่พระภิกษุสามเณร ผู้สำเร็จการศึกษาระดับเปรียญธรรม ๙ ประโยคประจำปี ๒๕๖๕


วันศุกร์ที่ 10 มิถุนายน 2565
​พิธีถวายทุนการศึกษา และถวายมุทิตาสักการะแด่พระภิกษุสามเณร ผู้สำเร็จการศึกษาระดับเปรียญธรรม ๙ ประโยคประจำปี ๒๕๖๕
สำนักงานปลัดกระทรวงกลาโหม จัดพิธีถวายทุนการศึกษา และถวายมุทิตาสักการะแด่พระภิกษุสามเณร ผู้สำเร็จเปรียญธรรม ๙ ประโยค ตามหลักสูตรของคณะสงฆ์เป็นครั้งแรก
เพื่อถวายความอุปถัมภ์พระภิกษุสามเณร ผู้รับภาระสืบอายุพระพุทธศาสนา และเพื่อเจริญรอยตามเบื้องพระยุคลบาทของสมเด็จพระบุรพมหากษัตริย์ทุกพระองค์ และพระบาทสมเด็จพระเจ้าอยู่หัว รัชกาลปัจจุบัน ที่ทรงพระราชศรัทธา พระราชทานพระบรมราชูปถัมภ์พระภิกษุสามเณรที่มีความพากเพียรเรียนพระบาลีอันเป็นภาษาที่ทรงไว้ซึ่งหลักคำสอน และแก่นแท้ของพระพุทธศาสนา ณ ห้องพินิตประชานาถ ภายในศาลาว่าการกลาโหม โดยมีพระพรหมโมลี แม่กองบาลีสนามหลวง เป็นประธานฝ่ายสงฆ์ และ พลเอก วรเกียรติ รัตนานนท์ ปลัดกระทรวงกลาโหม เป็นประธานฝ่ายฆราวาส
สำหรับการศึกษาภาษาบาลีเป็นพระราชภาระของพระมหากษัตริย์สืบเนื่องเป็นพระราชกรณียกิจมาตั้งแต่สมัยกรุงศรีอยุธยาถึงปัจจุบัน พระมหากษัตริย์ทุกพระองค์ทรงจัดให้พระภิกษุสามเณรได้ศึกษาเล่าเรียนตามกำลังสติปัญญา โดยผู้ที่สอบได้เปรียญธรรม ๙ ประโยค โปรดให้เข้าเฝ้ารับพระราชทานปริญญาบัตร พัดยศ และไตรจีวร ในพระบรมมหาราชวัง และถวายความอุปถัมภ์อุปสมบทในพระบรมราชูปถัมภ์ สำหรับผู้ที่สอบได้ในขณะที่เป็นสามเณร "เป็นพระภิกษุ
นาคหลวง"
ทั้งนี้ ในปีพุทธศักราช ๒๕๖๕ มีพระภิกษุสามเณรสอบได้เปรียญธรรม ๙ ประโยค จำนวน ๕๒ รูป เป็นพระภิกษุ ๓๖ รูป และเป็นสามเณร ๑๖ รูป โดยทุกรูปได้เฝ้ารับพระราชทานปริญญาบัตร พัดยศ และผ้าไตร จากพระบาทสมเด็จพระเจ้าอยู่หัว เมื่อวันที่ ๑๔ พ.ค. ๖๕ ที่ผ่านมา ณ พระอุโบสถวัดพระศรีรัตนศาสดาราม นับเป็นพระมหากรุณาธิคุณอันล้นพ้น และสำหรับสามเณร ๑๖ รูปจะได้รับพระมหากรุณาธิคุณโปรดให้เข้ารับการอุปสมบทในพระบรมราชูปถัมภ์เป็น "พระภิกษุนาคหลวง" ในโอกาสต่อไป

ที่มา : https://www.thaigov.go.th/news/contents/details/55570