รัฐบาลไทย-ข่าวทำเนียบรัฐบาล-สบช.- รร.มัธยมในเขตสุขภาพที่ 4 ลงนามความร่วมมือจัดการศึกษาด้านวิทยาศาสตร์สุขภาพในโครงการ สบช.สัญจร


วันพุธที่ 17 พฤศจิกายน 2564
สบช.- รร.มัธยมในเขตสุขภาพที่ 4 ลงนามความร่วมมือจัดการศึกษาด้านวิทยาศาสตร์สุขภาพในโครงการ สบช.สัญจร
สถาบันพระบรมราชชนก กระทรวงสาธารณสุข และโรงเรียนมัธยมศึกษาในเขตสุขภาพที่ 4 จำนวน 55 แห่ง ลงนามความร่วมมือทางวิชาการ เพิ่มโอกาสทางการศึกษาแก่นักเรียนที่สนใจเข้าศึกษาในสาขาวิทยาศาสตร์สุขภาพ โครงการ สบช.สัญจร ปี 2565
วันนี้ (17 พฤศจิกายน 2564) ที่ โรงเรียนสระบุรีวิทยาคม จังหวัดสระบุรี นายวัชรพงศ์ คูวิจิตรสุวรรณ เลขานุการรัฐมนตรีว่าการกระทรวงสาธารณสุข  เป็นประธานพิธีลงนามความร่วมมือทางวิชาการ ในโครงการ สบช.สัญจร ปี 2565 ระหว่างสถาบันพระบรมราชชนก กระทรวงสาธารณสุข โดยศาสตราจารย์พิเศษ ดร.นพ.วิชัย เทียนถาวร อธิการบดีสถาบันพระบรมราชชนก และโรงเรียนเครือข่ายส่งเสริมประสิทธิภาพการจัดการมัธยมศึกษาในเขตสุขภาพที่ 4 กระทรวงศึกษาธิการ โดยมีผู้อำนวยการโรงเรียนเครือข่ายส่งเสริมประสิทธิภาพการจัดการมัธยมศึกษาทั้ง 55 แห่ง ร่วมลงนาม
นายวัชรพงศ์กล่าวว่า วันนี้ได้รับมอบหมายจาก นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข ให้เป็นประธานในพิธีลงนามความร่วมมือทางวิชาการ โดยสถาบันพระบรมราชชนก กระทรวงสาธารณสุข เปิดโอกาสให้นักเรียนในท้องถิ่นห่างไกลและทุรกันดารทั่วประเทศได้เข้าศึกษาต่อในระดับอุดมศึกษาด้านวิทยาศาสตร์สุขภาพของสถาบันฯ ในโครงการ “สบช.สัญจร” เป็นการสร้างความร่วมมือทางวิชาการ และสร้างเครือข่ายทางการศึกษาระหว่างสถาบันพระบรมราชชนกกับสถานศึกษาต่างๆ ทุกเขตสุขภาพ ในการพัฒนาการศึกษาและพัฒนาสุขภาพของผู้เรียนทุกช่วงวัย ผลิตกำลังคนด้านสาธารณสุขรองรับการดูแลสุขภาพประชาชนในอนาคต โดยที่ผ่านมาได้ลงนามความร่วมมือกับโรงเรียนมัธยมในเขตสุขภาพที่ 1, 2, 3, 5 และ 9 ไปแล้ว
นายวัชรพงศ์กล่าวต่อว่า สำหรับการลงนามในวันนี้ เป็นความร่วมมือกับโรงเรียนเครือข่ายมัธยมศึกษาในเขตพื้นที่สุขภาพที่ 4 ได้แก่ สระบุรี นครนายก พระนครศรีอยุธยา อ่างทอง นนทบุรี และปทุมธานี มีโรงเรียนเข้าร่วมทั้งสิ้น 55 แห่ง ถือเป็นโอกาสดีที่นักเรียนในพื้นที่จะได้รับการศึกษาในสาขาวิทยาศาสตร์สุขภาพ ซึ่งเมื่อจบการศึกษาแล้วจะเป็นกำลังคนด้านสาธารณสุขที่มีคุณภาพ สามารถนำความรู้มาดูแลตนเอง ครอบครัว และทำประโยชน์ให้แก่ประเทศชาติต่อไป
****************************** 16 พฤศจิกายน 2564

ที่มา : https://www.thaigov.go.th/news/contents/details/48347