รัฐบาลไทย-ข่าวทำเนียบรัฐบาล-ครม.เห็นชอบขยายเวลายกเว้นภาษีเงินได้นิติบุคคล 25% ส่งเสริมการใช้พลาสติกที่ย่อยสลายได้ทางชีวภาพ ถึงสิ้นปี 2567


วันอังคารที่ 5 เมษายน 2565
พิมพ์
ครม.เห็นชอบขยายเวลายกเว้นภาษีเงินได้นิติบุคคล 25% ส่งเสริมการใช้พลาสติกที่ย่อยสลายได้ทางชีวภาพ ถึงสิ้นปี 2567
ครม.เห็นชอบขยายเวลายกเว้นภาษีเงินได้นิติบุคคล 25% ส่งเสริมการใช้พลาสติกที่ย่อยสลายได้ทางชีวภาพ ถึงสิ้นปี 2567
นางสาวรัชดา ธนาดิเรก รองโฆษกประจำสำนักนายกรัฐมนตรี เปิดเผยหลังการประชุมคณะรัฐมนตรี (ครม.) เมื่อวันที่ 5 เมษายน 2565 ว่า ครม.เห็นชอบขยายระยะเวลามาตรการภาษีเพื่อส่งเสริมผลิตภัณฑ์พลาสติกที่ย่อยสลายได้ทางชีวภาพ จากเดิมที่สิ้นสุดลงเมื่อ 31 ธันวาคม 2564 ออกไปจนถึง 31 ธันวาคม 2567 โดยออกเป็นร่างพระราชกฤษฎีกาออกตามความในประมวลรัษฎากรว่าด้วยการยกเว้นรัษฎากร (ฉบับที่ ..) พ.ศ. .... ตามที่กระทรวงการคลังเสนอ ซึ่งมีสาระสำคัญเป็นการยกเว้นภาษีเงินได้นิติบุคคลให้แก่บริษัทหรือห้างหุ้นส่วนนิติบุคคล สำหรับเงินได้เป็นจำนวนร้อยละ 25 ของรายจ่ายที่ได้จ่ายเป็นค่าซื้อผลิตภัณฑ์พลาสติกที่ย่อยสลายได้ทางชีวภาพจากผู้ผลิตตามประเภทที่อธิบดีประกาศกำหนดและได้รับการรับรองผลิตภัณฑ์จากสำนักงานเศรษฐกิจอุตสาหกรรม มีผลตั้งแต่ 1 มกราคม 2565 ถึง 31 ธันวาคม 2567 เพื่อให้การส่งเสริมการใช้ผลิตภัณฑ์พลาสติกที่ย่อยสลายได้ทางชีวภาพเป็นไปอย่างต่อเนื่องและเห็นผลเป็นรูปธรรมมากยิ่งขึ้น
“แม้มาตรการทางภาษีนี้จะทำให้รัฐสูญเสียรายได้ในปี 2565-2567 ประมาณปีละ 673 ล้านบาท แต่จะเป็นประโยชน์อย่างยิ่งในการส่งเสริมให้ผู้ประกอบการหันมาใช้ผลิตภัณฑ์พลาสติกที่ย่อยสลายได้ทางชีวภาพ ช่วยลดปริมาณขยะพลาสติกที่ย่อยสลายไม่ได้และลดงบประมาณภาครัฐในการกำจัดขยะพลาสติกตกค้าง ซึ่งจะช่วยส่งเสริมให้ไทยสามารถบรรลุเป้าในการเป็น Bio Hub of ASEAN ได้” นางสาวรัชดากล่าว

ที่มา : https://www.thaigov.go.th/news/contents/details/53320