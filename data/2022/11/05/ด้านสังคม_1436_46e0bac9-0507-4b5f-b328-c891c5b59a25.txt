รัฐบาลไทย-ข่าวทำเนียบรัฐบาล-ดีอีเอสเตือนอย่าหลงเชื่อข่าวปลอม กดตกลงข้อความในไลน์จะโดนแฮกข้อมูลทันที


วันอังคารที่ 12 เมษายน 2565
ดีอีเอสเตือนอย่าหลงเชื่อข่าวปลอม กดตกลงข้อความในไลน์จะโดนแฮกข้อมูลทันที
ดีอีเอสเตือนอย่าหลงเชื่อข่าวปลอม กดตกลงข้อความในไลน์จะโดนแฮกข้อมูลทันที
นางสาวนพวรรณ หัวใจมั่น โฆษกกระทรวงดิจิทัลเพื่อเศรษฐกิจและสังคมฝ่ายการเมือง กล่าวว่า
ตามที่มีการเผยแพร่ข้อมูลในสื่อสังคมออนไลน์ต่าง ๆ เกี่ยวกับประเด็นเรื่องกดตกลงข้อความในไลน์ จะโดนแฮกข้อมูลทันที ทางศูนย์ต่อต้านข่าวปลอมได้ดำเนินการตรวจสอบข้อเท็จจริงโดยสำนักงานคณะกรรมการการรักษาความมั่นคงปลอดภัยไซเบอร์แห่งชาติ กระทรวงดิจิทัลเพื่อเศรษฐกิจและสังคม พบว่าประเด็นดังกล่าวนั้น เป็นข้อมูลเท็จ
จากกรณีที่มีการโพสต์เฟซบุ๊กโดยระบุว่าเจอแบบนี้ให้ออกจากหน้าจอนี้ หรือ ปิดโทรศัพท์เลยแล้วค่อยเปิดใหม่อย่ากดตกลง เพราะจะโดนแฮกทันที ทางสำนักงานคณะกรรมการการรักษาความมั่นคงปลอดภัยไซเบอร์แห่งชาติกระทรวงดิจิทัลเพื่อเศรษฐกิจและสังคม ได้ตรวจสอบข้อมูลกับทาง Line Thailand-Official แล้วพบว่าปัญหาข้อความแชทหรือเพื่อนหายไป เป็นปัญหาที่เกิดจากไลน์ สำหรับระบบ iOS ซึ่งเมื่ออัปเดตระบบปฏิบัติการหรือแอปพลิเคชัน ในกรณีที่พบข้อความแจ้งเตือนกรุณาเลือกที่ “ตกลง” ทั้งนี้ การดำเนินการกู้คืนรายการเพื่อนและประวัติการแชทข้อความแชทบางส่วนอาจไม่สามารถกู้กลับคืนมาได้ และประวัติการแชทที่ท่านกู้คืนไม่สำเร็จ หรือทีมงานก็ไม่สามารถกู้กลับมาได้เช่นกัน ขอแนะนำให้สำรองข้อมูลประวัติการแชทอย่างสม่ำเสมอ
ดังนั้นขอให้ประชาชนอย่าหลงเชื่อ และขอความร่วมมือไม่ส่ง หรือแชร์ข้อมูลดังกล่าวต่อในช่องทางสื่อสังคมออนไลน์ต่างๆ ทั้งนี้เพื่อให้ประชาชนได้รับข้อมูลข่าวสารเกี่ยวกับสำนักงานคณะกรรมการการรักษาความมั่นคงปลอดภัยไซเบอร์แห่งชาติ กระทรวงดิจิทัลเพื่อเศรษฐกิจและสังคม สามารถสอบถาม โทร 02-141-6747
**************

ที่มา : https://www.thaigov.go.th/news/contents/details/53578