รัฐบาลไทย-ข่าวทำเนียบรัฐบาล-รองโฆษกรัฐบาลเผย คนไทยพร้อมเข้าสู่ธุรกรรมการเงินดิจิทัล พันธบัตรรัฐบาลหมื่นล้านขายหมดผ่านแอปเป๋าตังใน 12 นาที


วันเสาร์ที่ 20 พฤศจิกายน 2564
พิมพ์
รองโฆษกรัฐบาลเผย คนไทยพร้อมเข้าสู่ธุรกรรมการเงินดิจิทัล พันธบัตรรัฐบาลหมื่นล้านขายหมดผ่านแอปเป๋าตังใน 12 นาที
รองโฆษกรัฐบาลเผย คนไทยพร้อมเข้าสู่ธุรกรรมการเงินดิจิทัล พันธบัตรรัฐบาลหมื่นล้านขายหมดผ่านแอปเป๋าตังใน 12 นาที จำหน่ายรอบใหม่ 70,000 ล้านบาท 22 พฤศจิกายน นี้
วันนี้ (20 พ.ย.64) นางสาวรัชดา ธนาดิเรก รองโฆษกประจำสำนักนายกรัฐมนตรี เผยผลสำเร็จของการจำหน่ายพันธบัตรรัฐบาลรุ่น “ออมไปด้วยกัน”  ในวงเงิน 10,000 ล้านบาท ผ่านวอลเล็ต สบม. บนแอปพลิเคชันเป๋าตัง เมื่อวันที่15 พฤศจิกายน ที่ผ่านมา เข้าถึงผู้ลงทุนจากทุกจังหวัดทั่วประเทศไทย อายุตั้งแต่ 15-90ปี ขายหมดภายใน 12 นาทีหลังเริ่มเปิดขาย โดยมีจำนวนผู้ลงทุนในเขตกทม 33.5% และต่างจังหวัด 66.5% ทั้งนี้ กระทรวงการคลังจะเปิดจำหน่ายพันธบัตรออมทรัยพ์รุ่น “ออมไปด้วยกัน” รอบใหม่ วงเงินรวม 70,000 ล้านบาท  ในวันจันทร์ที่ 22 พฤศจิกายนนี้ เวลา 8:00 เป็นต้นไป ผ่าน 4 ธนาคารตัวแทน ได้แก่ ธนาคารกรุงไทยฯ ธนาคารกรุงเทพฯ ธนาคารกสิกรไทยฯ และธนาคารไทยพาณิชย์ โดยแบ่งเป็น 3 รุ่นอายุ ได้แก่
- รุ่นอายุ 5 ปี อัตราดอกเบี้ยแบบขั้นบันได ปีที่ 1 ร้อยละ 1.50 ต่อปี ปีที่ 2-4 ร้อยละ 2.00 ต่อปี ปีที่ 5 ร้อยละ 2.10 ต่อไป(เฉลี่ยร้อยละ 2.10 ต่อปี)
- รุ่นอายุ 10 ปี (อัตราดอกเบี้ยแบบขั้นบันได ปีที่ 1 ร้อยละ 2.00. ต่อปี ปีที่ 4-5 ร้อยละ 3.00 ต่อปี ปีที่ 6-9 ร้อยละ 3.50 ต่อปี ปีที่ 10 ร้อยละ 4.00 ต่อปี (เฉลี่ยร้อยละ 3.00 ต่อปี)
- รุ่นอายุ 10 ปี อัตราดอกเบี้ยคงที่ ร้อยละ 2.20 ต่อปี
สำหรับการลงทุน เริ่มต้นตั้งแต่ 1,000 บาท – ไม่จำกัดวงเงินซื้อขั้นสูง ซึ่งจะเปิดจำหน่ายให้กับบุคคลธรรมดาที่ถือสัญชาติไทย หรือมีถิ่นที่อยู่อาศัยอยู่ในประเทศไทย ที่มีอายุตั้งแต่ 15 ปีบริบูรณ์ขึ้นไป ตั้งแต่วันที่ 22 พฤศจิกายน – 3 ธันวาคม 2564 ในวงเงิน 55,000 ล้านบาท  ผ่านระบบวอลเล็ต สบม. บนแอปพลิเคชันเป๋าตัง และเคาน์เตอร์ของธนาคารตัวแทนทุกสาขา ประกอบด้วยพันธบัตรรุ่นอายุ 5 ปี และรุ่นอายุ 10 ปี อัตราดอกเบี้ยขั้นบันได ซึ่งจะมีการจ่ายดอกเบี้ยทุก 3 เดือน เริ่มงวดแรกวันที่ 15 ของเดือนกุมภาพันธ์ ของทุกปี จนกว่าพันธบัตรจะครบกําหนดไถ่ถอน สำหรับนิติบุคคลไม่แสวงหากำไรตามที่กระทรวงการคลังกำหนด อาทิ มูลนิธิ สมาคม วัด สถานศึกษาของรัฐ โรงพยาบาลของรัฐ สามารถซื้อได้ตั้งแต่วันที่ 24 พฤศจิกายน – 3 ธันวาคม 2564 วงเงินรวม 15,000 ล้านบาท พันธบัตรรุ่นอายุ 10 ปีอัตราดอกเบี้ยคงที่ จ่ายดอกเบี้ยทุก 6 เดือน จำหน่ายผ่านช่องทางเคาน์เตอร์ของธนาคารตัวแทนจำหน่ายทั้ง 4 แห่ง ผู้สนใจดูรายละเอียดได้ที่ www.krungthai.com หรือ Krungthai Contact Center โทร 02-111-1111
“กระทรวงการคลังมีแผนการจำหน่ายพันธบัตรออมทรัพย์อย่างต่อเนื่องทุกปี เพื่อเป็นทางเลือกในการออมของประชาชน และยังเป็นการลงทุนที่ดีในช่วงที่เศรษฐกิจผันผวน  ซึ่งเป็นไปตามนโยบายของ พลเอก ประยุทธ์ จันทร์โอชานายกรัฐมนตรีที่ต้องการส่งเสริมให้ประชาชนทุกช่วงวัย ทุกพื้นที่เข้าถึงการลงทุนและธุรกรรมการเงินออนไลน์ที่สะดวกและปลอดภัย ส่งเสริมให้ประชาชนคนไทยเรียนรู้ทักษะการลงทุน และมีวินัยในการออม ช่วยสนับสนุนพัฒนาเศรษฐกิจให้มีการพัฒนาอย่างยั่งยืน ลดความเหลื่อมล้ำและลดภาระต่องบประมาณในอนาคต ซึ่งเป็นส่วนหนึ่งของ“การพลิกโฉมภาคการเงินและการลงทุนประเทศไทย”” นางสาวรัชดาฯ กล่าว
——————————

ที่มา : https://www.thaigov.go.th/news/contents/details/48486