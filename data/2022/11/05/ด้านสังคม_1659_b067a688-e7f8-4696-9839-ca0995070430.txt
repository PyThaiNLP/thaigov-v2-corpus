รัฐบาลไทย-ข่าวทำเนียบรัฐบาล-“ชัยวุฒิ” รมว.ดีอีเอส ร่วมลงนามเอ็มโอยู 12 กระทรวง “บันทึกข้อตกลงยกระดับความร่วมมือ การพัฒนาศักยภาพเด็กไทยในศตวรรษที่ 21” หนุนเป้าหมายสร้างเยาวชนรุ่นใหม่ ติดปีกทักษะและความรู้ พร้อมรับวิถีชีวิตยุค Next Normal


วันพฤหัสบดีที่ 9 มิถุนายน 2565
“ชัยวุฒิ” รมว.ดีอีเอส ร่วมลงนามเอ็มโอยู 12 กระทรวง “บันทึกข้อตกลงยกระดับความร่วมมือ การพัฒนาศักยภาพเด็กไทยในศตวรรษที่ 21” หนุนเป้าหมายสร้างเยาวชนรุ่นใหม่ ติดปีกทักษะและความรู้ พร้อมรับวิถีชีวิตยุค Next Normal
“ชัยวุฒิ” รมว.ดีอีเอส ร่วมลงนามเอ็มโอยู 12 กระทรวง “บันทึกข้อตกลงยกระดับความร่วมมือ การพัฒนาศักยภาพเด็กไทยในศตวรรษที่ 21” หนุนเป้าหมายสร้างเยาวชนรุ่นใหม่ ติดปีกทักษะและความรู้ พร้อมรับวิถีชีวิตยุค Next Normal
วันนี้ (9 มิ.ย. 65) พลเอก ประยุทธ์ จันทร์โอชา นายกรัฐมนตรี เป็นประธานในพิธี “บันทึกข้อตกลงยกระดับความร่วมมือ การพัฒนาศักยภาพเด็กไทยในศตวรรษที่ 21” ณ ตึกสันติไมตรี ทำเนียบรัฐบาล เพื่อบูรณาการความร่วมมือระหว่าง 12 กระทรวง ในการพัฒนาศักยภาพเด็กไทยเพิ่มทักษะและความรู้ พร้อมปรับตัวรับความเปลี่ยนแปลงฝ่ากระแสยุค Next Normal
นายชัยวุฒิ ธนาคมานุสรณ์ รัฐมนตรีว่าการกระทรวงดิจิทัลเพื่อเศรษฐกิจและสังคม (ดีอีเอส) กล่าวว่า บันทึกข้อตกลงยกระดับความร่วมมือนี้ มีกำหนดระยะเวลาความร่วมมือระหว่างปี 2565 – 2570 โดยกระทรวงที่อยู่ภายใต้ความร่วมมือ ประกอบด้วย กระทรวงสาธารณสุข กระทรวงศึกษาธิการ กระทรวงมหาดไทย กระทรวงการท่องเที่ยวและกีฬา กระทรวงการพัฒนาสังคมและความมั่นคงของมนุษย์ กระทรวงการอุดมศึกษา วิทยาศาสตร์ วิจัยและนวัตกรรม กระทรวงเกษตรและสหกรณ์ กระทรวงดิจิทัลเพื่อเศรษฐกิจและสังคม กระทรวงทรัพยากรธรรมชาติและสิ่งแวดล้อม กระทรวงยุติธรรม กระทรวงแรงงาน และกระทรวงวัฒนธรรม
ทั้งนี้ เป็นนโยบายความร่วมมือจากทุกภาคส่วน ในการพัฒนาศักยภาพเด็กไทยในศตวรรษที่ 21 อย่างมีคุณภาพตามหลักกลยุทธ์ 4 H ได้แก่  เก่ง (Head) ดี (Heart) มีทักษะ (Hand) และแข็งแรง (Health) ภายใต้การมีส่วนร่วมของครอบครัวและชุมชน (Home) มุ่งเน้นกลุ่มเป้าหมาย ในระดับเด็กและเยาวชน อายุ 6- 25 ปี โดยครอบคลุมถึงเด็กกลุ่มเปราะบางและด้อยโอกาส
“หนึ่งในวัตถุประสงค์สำคัญของการทำงานร่วมกันระหว่าง 12 กระทรวงฯ ตามบันทึกข้อตกลงฉบับนี้ ก็คือ เพื่อพัฒนาให้เด็กไทยได้เรียนรู้ และได้รับการพัฒนาแบบบูรณาการ มีความรู้และทักษะที่จำเป็นในศตวรรษที่ 21 อย่างครอบคลุมและครบวงจร ทั้งทักษะคิดวิเคราะห์ ตลอดจนการใช้เทคโนโลยี เชื่อมต่อกับวิถีโลกการทำงาน รวมถึงส่งเสริมให้ครอบครัวและชุมชนมีความเข้มแข็ง และมีความพร้อมในการเข้ามามีส่วนร่วม หรือมีบทบาทในการจัดการเรียนรู้และพัฒนาผู้เรียนที่สอดคล้องกับสถานการณ์ความเปลี่ยนแปลง และเรียนรู้วิถีชีวิตต่อไป (Next Normal)” นายชัยวุฒิกล่าว
นายภุชพงค์ โนดไธสง เลขาธิการคณะกรรมการดิจิทัลเพื่อเศรษฐกิจและสังคมแห่งชาติ สำนักงานคณะกรรมการดิจิทัลเพื่อเศรษฐกิจและสังคมแห่งขาติ (สดช.) กล่าวว่า ขอบเขตบทบาทการทำงานของกระทรวงดิจิทัลฯและหน่วยงานในสังกัดจะมุ่งที่ 2 ภารกิจหลัก ได้แก่ 1.พัฒนาศักยภาพสร้างความตระหนักรู้ และยกระดับทักษะด้านดิจิทัลให้กับประชาชนทุกภาคส่วน โดยเฉพาะกลุ่มนักเรียน นักศึกษา แรงงานในภาคอุตสาหกรรม รวมถึงผู้สูงวัยและผู้พิการ และ 2.ส่งเสริมสนับสนุนดำเนินการจัดกิจกรรมกับกลุ่มเด็กวัยเรียน เยาวชน ให้คนรุ่นใหม่รู้ทันภัยข่าวปลอม(Anti Fake news)
**************

ที่มา : https://www.thaigov.go.th/news/contents/details/55555