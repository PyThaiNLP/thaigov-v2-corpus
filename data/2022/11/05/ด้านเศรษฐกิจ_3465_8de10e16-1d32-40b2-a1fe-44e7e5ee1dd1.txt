รัฐบาลไทย-ข่าวทำเนียบรัฐบาล-นายสรพงศ์ ไพฑูรย์พงษ์ รองปลัดกระทรวงคมนาคม ลงพื้นที่สถานีขนส่งเอกมัย - จุดจอดรถตู้บางนา


วันอังคารที่ 12 เมษายน 2565
นายสรพงศ์ ไพฑูรย์พงษ์ รองปลัดกระทรวงคมนาคม ลงพื้นที่สถานีขนส่งเอกมัย - จุดจอดรถตู้บางนา
ตรวจการเตรียมความพร้อมอำนวยความสะดวกประชาชนเดินทางในช่วงเทศกาลสงกรานต์
วันนี้ (12 เมษายน 2565) นายสรพงศ์ ไพฑูรย์พงษ์ รองปลัดกระทรวงคมนาคม ประธานกรรมการบริษัท ขนส่ง จำกัด กระทรวงคมนาคม ตรวจเยี่ยมการอำนวยความสะดวกและการให้บริการในช่วงเทศกาลสงกรานต์ที่สถานีขนส่งผู้โดยสารกรุงเทพ (เอกมัย) และจุดจอดรถโดยสารขนาดเล็ก (บางนา)  โดยมี นายสัญลักข์ ปัญวัฒนลิขิต กรรมการผู้จัดการใหญ่ บริษัท ขนส่ง จำกัด  พร้อมด้วยผู้บริหารบริษัท ขนส่ง จำกัด (บขส.) เจ้าหน้าที่สำนักงานเขตคลองเตย และกรมการขนส่งทางบก ให้การต้อนรับ
นายสรพงศ์ ไพฑูรย์พงษ์ รองปลัดกระทรวงคมนาคม กล่าวว่า จากการลงพื้นที่สถานีขนส่งฯ เอกมัย พบว่ามีผู้โดยสารเดินทางค่อนข้างมาก ส่วนใหญ่เป็นการเดินทางในเส้นทางสายสั้น ระยะทางไม่เกิน 300 กิโลเมตร เช่น เส้นทางกรุงเทพ - ระยอง กรุงเทพ - ชลบุรี และกรุงเทพ - ตราด จึงได้มีการกำชับให้เจ้าหน้าที่ ช่วยอำนวยความสะดวกให้แก่ผู้โดยสาร และตรวจสอบความพร้อมของรถโดยสารและคนขับ ตามข้อสั่งการของ นายศักดิ์สยาม ชิดชอบ รัฐมนตรีว่าการกระทรวงคมนาคม ที่ได้กำชับให้ดูแลเรื่องมาตรการความปลอดภัย  ซึ่งทางกรมการขนส่งทางบก (ขบ.) ได้มีการตั้งจุดตรวจรถโดยสารสาธารณะ (Checking Point) ในสถานีขนส่งฯ และมีการตรวจหาแอลกอฮอล์ เพื่อลดความเสี่ยงการเกิดอุบัติเหตุทางถนนที่เกิดจากความไม่พร้อมของรถโดยสารสาธารณะด้วย
นอกจากนี้ ในส่วนมาตรการป้องกันและควบคุมการแพร่ระบาดของโรคติดเชื้อไวรัส COVID-19 พบว่า ที่สถานีขนส่งฯ เอกมัย มีการดำเนินการตามมาตรการ COVID Free Setting สำหรับบริการขนส่งสาธารณะ อาทิ มีการตรวจวัดอุณหภูมิ มีการเช็ดทำความสะอาดในจุดที่สัมผัสบ่อย (เคาน์เตอร์จำหน่ายตั๋ว ห้องน้ำ) มีการเว้นระยะห่างในสถานีขนส่ง และจัดให้มีการระบายอากาศที่ดีและเพียงพอ เป็นต้น นอกจากนี้ พนักงานประจำรถ บขส. มีการตรวจหาเชื้อไวรัส COVID-19 แบบ Antigen Test Kit หรือ ATK ทุก 3 วัน รวมทั้งมีการขอความร่วมมือ ผู้โดยสาร สวมหน้ากากอนามัยหรือหน้ากากผ้าขณะใช้บริการที่สถานีขนส่งและบนรถโดยสารตลอดการเดินทาง รวมทั้งให้ลงทะเบียนผ่านแอปพลิเคชันไทยชนะหรือแพลตฟอร์มไทยชนะทุกครั้งที่ใช้บริการรถโดยสารสาธารณะและที่สถานีขนส่งผู้โดยสารด้วย

ที่มา : https://www.thaigov.go.th/news/contents/details/53563