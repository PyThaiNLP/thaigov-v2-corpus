รัฐบาลไทย-ข่าวทำเนียบรัฐบาล-พม. เร่งช่วยเหลือเด็กหญิงอายุ 3 เดือน อาศัยอยู่ย่านบางแคเหนือ และเด็กชายอายุ 2 เดือน อาศัยอยู่ย่านมีนบุรี ติดเชื้อโควิด-19 ไม่มีเตียงรักษา ให้เข้ารับการรักษา


วันศุกร์ที่ 13 สิงหาคม 2564
พม. เร่งช่วยเหลือเด็กหญิงอายุ 3 เดือน อาศัยอยู่ย่านบางแคเหนือ และเด็กชายอายุ 2 เดือน  อาศัยอยู่ย่านมีนบุรี ติดเชื้อโควิด-19 ไม่มีเตียงรักษา  ให้เข้ารับการรักษา
พม. เร่งช่วยเหลือเด็กหญิงอายุ 3 เดือน อาศัยอยู่ย่านบางแคเหนือ และเด็กชายอายุ 2 เดือน อาศัยอยู่ย่านมีนบุรี ติดเชื้อโควิด-19 ไม่มีเตียงรักษา ให้เข้ารับการรักษาที่สถาบันสุขภาพเด็กแห่งชาติมหาราชินี เรียบร้อยแล้ว
เมื่อวันที่ 1 ส.ค. 64 เวลา 13.00 น. นางสาวแรมรุ้ง วรวัธ รองปลัดกระทรวงการพัฒนาสังคมและความมั่นคงของมนุษย์ ในฐานะโฆษกกระทรวงการพัฒนาสังคมและความมั่นคงของมนุษย์ เปิดเผยว่า จากกรณี เมื่อวันที่ 28 ก.ค. 64 มีสื่อช่อง Nation ขอความช่วยเหลือเด็กหญิงอายุ 3 เดือน ติดเชื้อโควิด-19 พร้อมพ่อและแม่ อาศัยอยู่ย่านบางแคเหนือ กทม. ไม่มีเตียงรักษา ทาง รพ. ให้กลับมาพักดูอาการที่ห้องพัก และเมื่อวันที่ 29 ก.ค. 64 กระทรวง พม. ได้ติดต่อประสานเพื่อให้ความช่วยเหลือในเบื้องต้น ต่อมาเมื่อวันที่ 31 ก.ค. 64 พ่อของเด็กหญิงโทรศัพท์มาแจ้งกับเจ้าหน้าที่กระทรวง พม. ว่าเด็กหญิงอาการไม่ดีขึ้น เริ่มมีไข้สูง กินนมไม่ได้ และถ่ายเหลว ทั้งนี้ เจ้าหน้าที่จึงได้ประสานศูนย์ช่วยเหลือเด็กและเยาวชนในภาวะวิกฤต กสศ. เพื่อจัดทีมลงพื้นที่เข้าไปช่วยเหลือและรับเด็กเข้ารับการรักษาที่สถาบันสุขภาพเด็กแห่งชาติมหาราชินี เมื่อเวลาประมาณ 22.30 น. เรียบร้อยแล้ว
นางสาวแรมรุ้ง กล่าวต่ออีกว่า และอีกกรณีจากเพจ "อยากดังเดี๋ยวจัดให้ รีเทิร์น Part 1" เมื่อวันที่ 25 ก.ค. 64 แจ้งขอความช่วยเหลือครอบครัวป่วยโควิด-19  ทั้งนี้ เจ้าหน้าที่กระทรวง พม. ได้ติดต่อประสานสอบถามข้อเท็จจริง พบว่า ทั้งครอบครัวติดเชื้อโควิด-19 ทั้ง 6 ราย และรักษาตัวที่บ้านแบบ Home Isolation อาศัยอยู่ย่านมีนบุรี กทม. แต่มี 2 ราย ที่อาการค่อนข้างหนัก คือหญิงอายุ 17 ปี และลูกชายวัย 2 เดือน มีอาการไอ มีเสลด หายใจไม่ค่อยออก หอบเหนื่อย และเมื่อวันที่ 31 ก.ค. 64 ได้ช่วยเหลือประสานสถาบันสุขภาพเด็กแห่งชาติมหาราชินี เข้ารับตัวแม่และเด็กหญิง เข้ารับการรักษาตัวเรียบร้อยแล้ว
นางสาวแรมรุ้ง กล่าวเพิ่มเติมว่า สำหรับกลุ่มคนพิการ กลุ่มเปราะบาง และประชาชนที่กำลังประสบปัญหาความเดือดร้อนจากผลกระทบของโรคโควิด-19 สามารถติดต่อขอความช่วยเหลือได้ที่ 1)ศูนย์ช่วยเหลือสังคม สายด่วน พม. โทร.1300 2) สายด่วนคนพิการ โทร. 1479  3) สำนักงานพัฒนาสังคมและความมั่นคงของมนุษย์จังหวัดทั่วประเทศ และ 4) อาสาสมัครพัฒนาสังคมและความมั่นคงของมนุษย์ (อพม.) ในพื้นที่

ที่มา : https://www.thaigov.go.th/news/contents/details/44723