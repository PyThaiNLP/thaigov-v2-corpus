รัฐบาลไทย-ข่าวทำเนียบรัฐบาล-กรุงไทย ชี้วิกฤต “รัสเซีย-ยูเครน” ดันแนวโน้มลงทุนทองพุ่ง ยอดเปิดบัญชี Gold Wallet ทะลุ 60,000 บัญชี


วันพุธที่ 2 มีนาคม 2565
พิมพ์
กรุงไทย ชี้วิกฤต “รัสเซีย-ยูเครน” ดันแนวโน้มลงทุนทองพุ่ง ยอดเปิดบัญชี Gold Wallet ทะลุ 60,000 บัญชี
กรุงไทย เผยวิกฤติสงคราม รัสเซีย-ยูเครน กระตุ้นนักลงทุนแห่ ซื้อ-ขายทองคำ สินทรัพย์ปลอดภัย ดันราคาทองทำนิวไฮใหม่ 1,976.50 หรียญสหรัฐต่อออนซ์ ส่งยอดเปิดใช้บริการ Gold Wallet พุ่งทะลุ 60,000 บัญชี
นายรวินทร์ บุญญานุสาสน์ รองกรรมการผู้จัดการใหญ่ สายงานธุรกิจตลาดเงินตลาดทุน ธนาคารกรุงไทย เปิดเผยว่า ในช่วงสัปดาห์ที่ผ่านมา มูลค่าการซื้อ-ขายทองคำผ่านแพลตฟอร์ม “Krungthai Gold Wallet”  มีมูลค่าสูงสุดนับจากการเปิดให้บริการซื้อ-ขายทองคำออนไลน์ผ่านแอพพลิเคชั่น “เป๋าตัง” โดยนักลงทุนส่วนใหญ่เทขายสินทรัพย์เสี่ยงและเข้าทำการซื้อ-ขายทองคำและสกุลเงินดอลลาร์สหรัฐในฐานะสินทรัพย์และสกุลเงินที่ปลอดภัย หลังจากมีรายงานว่ารัสเซียเปิดฉากโจมตียูเครนอย่างเต็มรูปแบบ ซึ่งทำให้หลายประเทศทั่วโลกดำเนินการคว่ำบาตรต่อประเทศรัสเซีย ส่งผลต่อราคาทองคำแกว่งตัวผันผวนระหว่างวันกว่า 90 เหรียญสหรัฐต่อออนซ์และปรับขึ้นสูงสุดของสัปดาห์อยู่ที่ 1,976.50 เหรียญสหรัฐต่อออนซ์และทำให้ค่าเงินบาทอ่อนค่ามาแตะที่ระดับ 32.885 บาทต่อดอลลาร์สหรัฐและมีแนวโน้มจะปรับตัวอ่อนค่าอย่างต่อเนื่อง
ท่ามกลางความไม่แน่นอนของภาวะวิกฤติระหว่างรัสเซียกับยูเครน ทำให้นักลงทุนติดตามสถานการณ์ราคาทองคำและอัตราแลกเปลี่ยนอย่างใกล้ชิด เพื่อหาโอกาสในการลงทุนในสินทรัพย์ที่ได้ประโยชน์จากสถานการณ์ดังกล่าว ทำให้ แพลตฟอร์ม Krungthai Gold Wallet มีผู้สนใจเปิดใช้บริการเพิ่มมากขึ้นกว่า 60,000 บัญชี สะท้อนถึงความเชื่อมั่นของนักลงทุนที่มีต่อผลิตภัณฑ์และบริการที่ตอบโจทย์นักลงทุน ทำให้สามารถลงทุนซื้อ-ขายทองคำได้ ทุกที่ สะดวก รวดเร็ว และปลอดภัย และทันต่อสถานการณ์ที่เกิดขึ้น โดยสามารถลงทุนขั้นต่ำเพียง 0.1 ออนซ์ หรือประมาณ 6,000 บาท (อ้างอิงอัตราแลกเปลี่ยนและราคาทองคำ วันและเวลาที่ทำรายการ ซื้อ-ขายทองบน Gold Wallet) ซื้อขายทองด้วยสกุลเงินดอลลาร์สหรัฐ โดยอ้างอิงราคาตลาดโลก เปิดให้ซื้อขายในช่วงวันทำการ จันทร์-ศุกร์ ตั้งแต่เวลา 07.00-02.00 น. เพื่อให้นักลงทุนซื้อ-ขายได้อย่างต่อเนื่อง ในเวลาที่ตลาดต่างประเทศเปิดทำการ ทำให้นักลงทุนไม่พลาดโอกาสจากการปรับตัวขึ้นลงของราคาทองคำในตลาดโลก โดยธนาคารมุ่งมั่นพัฒนานวัตกรรมการลงทุน ครอบคลุมสินทรัพย์ที่ตอบโจทย์ผู้ลงทุนทุกกลุ่ม บนช่องทางที่เข้าถึงได้ง่าย ตอบโจทย์การลงทุนยุคใหม่ได้สอดคล้องภาวะเศรษฐกิจที่เปลี่ยนแปลงอย่างรวดเร็ว
ทั้งนี้ยังเป็นการเน้นย้ำถึงพันธกิจหลักของธนาคารในการให้ความสำคัญการทำธุรกิจอย่างยั่งยืนคำนึงถึงผู้มีส่วนได้เสียทุกกลุ่ม  ตอกย้ำถึงความเป็นผู้นำตลาดในการทำ ESG Financial Solution ที่พร้อมตอบโจทย์เป้าหมายการพัฒนาอย่างยั่งยืน โดยพัฒนาโครงสร้างพื้นฐานด้านดิจิทัลมายกระดับคุณภาพชีวิตของลูกค้าทุกกลุ่มให้ดียิ่งขึ้น พร้อมตอบโจทย์เป้าหมายการพัฒนาอย่างยั่งยืน (SDGs) ในหลายๆด้าน ทั้งในด้านการนำนวัตกรรมมาเพิ่มประสิทธิภาพ พัฒนายกระดับการเงินการลงทุน นำเสนอผลิตภัณฑ์บริการที่สนับสนุนการเติบโตของเศรษฐกิจอย่างต่อเนื่อง โดยเฉพาะแอปพลิเคชันเป๋าตัง ซึ่งได้รับการพัฒนาโดย อินฟินิธัส บาย กรุงไทย (Infinitas by Krungthai) ให้เป็น “Thailand Open  Digital Platform”  ทำให้ทุกกิจกรรมการใช้ชีวิต ทั้งการใช้จ่าย รวมถึงการออมและการลงทุน เป็นเรื่องง่าย สะดวก ปลอดภัย  ทำรายการได้ทุกที่ ทุกเวลา
สำหรับนักลงทุนที่สนใจ สามารถดาว์นโหลด แอปพลิเคชันเป๋าตัง ลงทะเบียน “วอลเล็ต ซื้อขายทองคำ” ผูกหรือเปิดบัญชีกรุงไทย เพื่อใช้แลกสกุลเงิน จากนั้นเปิดบัญชีกับร้านทองแล้วสามารถทำการส่งคำสั่งซื้อทองได้ทันที ทั้งนี้เมื่อมีการซื้อทอง ทองจะถูกเพิ่มเข้าในวอลเล็ตทองที่เปิดกับร้านทองทันที และเมื่อกดขายทอง จะได้รับเงินเข้าบัญชีทันที โดยไม่มีค่าใช้จ่ายหรือค่าธรรมเนียม  นักลงทุนสามารถซื้อขายทำกำไรจากราคาทองโลก โดยตัดหรือรับเงินในบัญชีดอลลาร์สหรัฐได้โดยตรง ซึ่งสามารถเปิดบัญชีสกุลเงินดอลลาร์ เพื่อซื้อขายเงินดอลลาร์แบบออนไลน์ครบวงจร (eFCD) ได้ทุกวัน ตลอด 24 ชั่วโมง ถือเป็นการให้บริการ eFCD ครั้งแรกของประเทศ โดยไม่มีค่าธรรมเนียม ไม่กำหนดวงเงินขั้นต่ำ ด้วยอัตราแลกเปลี่ยนพิเศษที่ดีกว่าการแลกผ่านเคาน์เตอร์ธนาคาร ทั้งนี้นักลงทุนสามารถสอบถามรายละเอียดเพิ่มเติมได้ที่ธนาคารกรุงไทยทุกสาขา หรือติดต่อ Krungthai Contact Center โทร. 02-111-1111

ที่มา : https://www.thaigov.go.th/news/contents/details/52094