รัฐบาลไทย-ข่าวทำเนียบรัฐบาล-พม. เข้าช่วยเหลือเด็กชายตาบอด อยู่ตามลำพัง หลังแม่ติดโควิด เสียชีวิต - พ่อป่วยโควิด รักษาตัวโรงพยาบาลสนาม ที่ย่านบางแค กทม.


วันพฤหัสบดีที่ 8 กรกฎาคม 2564
พม. เข้าช่วยเหลือเด็กชายตาบอด อยู่ตามลำพัง หลังแม่ติดโควิด เสียชีวิต - พ่อป่วยโควิด รักษาตัวโรงพยาบาลสนาม ที่ย่านบางแค กทม.
พม. เข้าช่วยเหลือเด็กชายตาบอด อยู่ตามลำพัง หลังแม่ติดโควิด เสียชีวิต - พ่อป่วยโควิด รักษาตัวโรงพยาบาลสนาม ที่ย่านบางแค กทม.
วันที่ 5 ก.ค. 64 เวลา 18.00 น. ที่กระทรวงการพัฒนาสังคมและความมั่นคงของมนุษย์ ถนนกรุงเกษม สะพานขาว กรุงเทพมหานคร  นางพัชรี อาระยะกุล ปลัดกระทรวงการพัฒนาสังคมและความมั่นคงของมนุษย์ (ปลัด พม.) เปิดเผยว่า จากกรณีเด็กชายพิการทางการเห็น  ตาบอดสนิททั้ง 2 ข้าง อายุ 12 ปี ซึ่งเสี่ยงติดเชื้อโควิด-19 ต้องอาศัยอยู่ตามลำพัง ที่ย่านบางแค กรุงเทพฯ เนื่องจากมารดาเสียชีวิตด้วยโรคโควิด-19 และบิดาอยู่ระหว่างการรักษาตัวที่โรงพยาบาลสนามบุษราคัม อิมแพคเมืองทองธานี เพราะติดเชื้อโควิด-19 ต้องอาศัยลุงเพื่อนบ้านให้การดูแล โดยมีการขอความช่วยเหลือจากหน่วยงานที่เกี่ยวข้อง
นางพัชรี กล่าวต่อไปว่า กระทรวงการพัฒนาสังคมและความมั่นคงของมนุษย์ (พม.) ได้มอบหมายกรมส่งเสริมและพัฒนาคุณภาพชีวิตคนพิการ (พก.) ดำเนินการให้ความช่วยเหลือเด็กชายรายดังกล่าว โดยได้ประสานสอบข้อเท็จจริงเบื้องต้นกับบิดาของเด็ก ทราบว่าบิดาประสงค์ให้เด็กอยู่ในความดูแลของลุงที่เป็นเพื่อนบ้าน ขณะที่พักอาศัยตามลำพังในห้องเช่า ชั้น 4 โดยมีลุงคอยให้ความดูแลช่วยเหลือต่างๆ ซึ่งขณะนี้ เด็กมีสุขภาพร่างกายแข็งแรงดี ไม่มีอาการป่วย และเคยเข้ารับการตรวจหาเชื้อโควิด-19 เมื่อวันที่ 30 มิ.ย. 2564 ผลปรากฏว่าไม่พบเชื้อ แต่ลุงที่เป็นผู้ดูแลมีความกังวลใจ จึงความประสงค์ให้เด็กเข้ารับการตรวจหาเชื้ออีกครั้ง ซึ่งวันนี้ (5 ก.ค. 64) กระทรวง พม. โดย พก. ได้นำเด็กและลุงพร้อมครอบครัวไปตรวจหาเชื้อโควิด-19 ที่สถาบันสิรินธรเพื่อการฟื้นฟูสมรรถภาพทางการแพทย์แห่งชาติ โดยได้ร่วมทีมงานเพจ "เส้นด้าย" จัดหารถรับ-ส่ง อำนวยความสะดวก ทั้งนี้ หากผลตรวจหาเชื้อพบว่า เด็กติดเชื้อโควิด-19 กระทรวง พม. โดย  พก. พร้อมดำเนินการส่งตัวเข้ารับการรักษาที่โรงพยาบาลสนามบ้านวิทยาศาสตร์สิรินธรเพื่อคนพิการ และหากปรากฏว่า ไม่ติดเชื้อโควิด-19  กระทรวง พม. จะรับเด็กเข้าอยู่ในการดูแลของหน่วยงานสังกัด พก. ตามความประสงค์ของบิดาต่อไป
นางพัชรี กล่าวเพิ่มเติมว่า  หากพบคนพิการที่ประสบปัญหาความเดือดร้อนและความยากลำบากจากผลกระทบของโรคโควิด-19 สามารถติดต่อได้ที่ สายด่วนเพื่อคนพิการ โทร. 1479 บริการ 24 ชั่วโมง  ศูนย์ช่วยเหลือสังคม สายด่วน พม. โทร. 1300 บริการ 24 ชั่วโมง และสำนักงานพัฒนาสังคมและความมั่นคงของมนุษย์จังหวัดทั่วประเทศ  หรือประสานขอความช่วยเหลือผ่าน อพม. ในพื้นที่

ที่มา : https://www.thaigov.go.th/news/contents/details/43569