รัฐบาลไทย-ข่าวทำเนียบรัฐบาล-กระทรวงยุติธรรม โดยกรมสอบสวนคดีพิเศษ มอบของขวัญปีใหม่ 65 จับมือเทคโนลาดกระบังเปิดตัว “ชูชัย” เอไอสุดไฮเทครับเรื่องร้องทุกข์-ตอบคำถามประชาชนได้ทุกข้อสงสัย


วันเสาร์ที่ 1 มกราคม 2565
พิมพ์
กระทรวงยุติธรรม โดยกรมสอบสวนคดีพิเศษ มอบของขวัญปีใหม่ 65 จับมือเทคโนลาดกระบังเปิดตัว “ชูชัย” เอไอสุดไฮเทครับเรื่องร้องทุกข์-ตอบคำถามประชาชนได้ทุกข้อสงสัย
กระทรวงยุติธรรม โดยกรมสอบสวนคดีพิเศษ มอบของขวัญปีใหม่ 65 จับมือเทคโนลาดกระบังเปิดตัว “ชูชัย” เอไอสุดไฮเทครับเรื่องร้องทุกข์-ตอบคำถามประชาชนได้ทุกข้อสงสัย เริ่มใช้ผ่านไลน์ โดยเตรียมต่อยอด พัฒนาใช้กับระบบให้บริการอื่นๆในอนาคตด้วย
นายไตรยฤทธิ์ เตมหิวงศ์ อธิบดีกรมสอบสวนคดีพิเศษ เปิดเผยว่า นายสมศักดิ์ เทพสุทิน รัฐมนตรีว่าการกระทรวงยุติธรรม และรัฐบาลภายใต้การนำของพล.อ.ประยุทธ์ จันทร์โอชา นายกรัฐมนตรี มีวิสัยทัศน์เชิงนโยบายตามยุทธศาสตร์ประเทศไทย 4.0 ที่ต้องการพัฒนานวัตกรรมเทคโนโลยีให้มีความทันสมัยในยุคดิจิทัล กรมสอบสวนคดีพิเศษ หรือ ดีเอสไอ จึงได้ร่วมมือกับสถาบันพระจอมเกล้าเจ้าคุณทหารลาดกระบัง สร้างนวัตกรรมใหม่ที่มีขีดสมรรถนะสูงและทันสมัย ที่เรียกว่าระบบการตอบโต้ข้อความอัตโนมัติแบบฉับพลันทันที (Chatbot) ชื่อ “ชูชัย” (Choochai) คอยอำนวยความสะดวกให้ประชาชนในการรับเรื่องราวร้องเรียน ร้องทุกข์ และการตอบคำถาม ผ่านระบบปัญญาประดิษฐ์ หรือ AI อันทันสมัย ครอบคลุมมีประสิทธิภาพในการประมวลผล ซึ่งระบบจะตอบข้อความกลับทันทีเสมือนเราคุยกับเจ้าหน้าที่ตัวจริงอยู่ตลอดเวลา
นายไตรยฤทธิ์ เผยอีกว่า ประชาชนสามารถใช้ระบบแชทบอท “ชูชัย” เริ่มใช้ผ่านไลน์ไดแล้ววันนี้ สามารถเข้าระบบง่าย ๆ ผ่านทางแอพพลิเคชั่นไลน์แล้วค้นหาผ่านชื่อ DSI โดยข้างในจะประกอบด้วยเมนูหลักคือ การติดตามเรื่องร้องทุกข์ โดยจะมีชูชัยพาติดตามสถานะของเรื่องที่มีการร้องทุกข์ที่เข้าระบบของกรมฯ การประมวลผลคดีพิเศษ การแนะนำวิธีการร้องทุกข์และทำการประมวลผลคดีว่าอยู่ในอำนาจของดีเอสไอหรือไม่ และยังมีระบบร้องเรียนการทำงานของเจ้าหน้าที่ หรือระบบร้องเรียนการจัดซื้อจัดจ้างของดีเอสไอ การบรรจุข้อมูลสถิติคดี รวมถึงตัวกฎหมายของดีเอสไอ ซึ่งประชาชนสามารถพิมพ์สนทนาโต้ตอบกับระบบเหมือนแอพพลิเคชั่นไลน์ทั่วไป
“ชูชัยเป็นนวัตกรรมใหม่ที่มีขีดสมรรถะสูง ผมจึงขอมอบเป็นของขวัญปีใหม่ พ.ศ. 2565 ให้คนไทยในการเข้าถึงระบบการให้บริการที่ทันสมัย ส่วนบอทชูชัยนั้นมีที่มาจากคำว่า ตราชูกับช่อชัยพฤกษ์ มีความหมายว่า การเชิดชูและดำรงไว้ซึ่งความยุติธรรม นอกจากนี้เรายังสามารถนำไปพัฒนาต่อยอดใช้กับช่องทางการให้บริการอื่น ๆ ได้ในอนาคตอีกด้วย” นายไตรยฤทธิ์ ระบุ

ที่มา : https://www.thaigov.go.th/news/contents/details/50128