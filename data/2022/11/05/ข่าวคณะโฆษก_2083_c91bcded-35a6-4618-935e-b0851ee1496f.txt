รัฐบาลไทย-ข่าวทำเนียบรัฐบาล-โฆษกรัฐบาลเผย นายกฯ ย้ำยังต้องเข้ม "การสวมหน้ากาก/ฉีดวัคซีน" เน้นป้องกันตนเองดีที่สุด หลังผลสำรวจพบประชาชนมีแนวโน้มการใส่หน้ากากอนามัยลดลงในช่วง 3 เดือนที่ผ่านมา


วันเสาร์ที่ 30 กรกฎาคม 2565
พิมพ์
โฆษกรัฐบาลเผย นายกฯ ย้ำยังต้องเข้ม "การสวมหน้ากาก/ฉีดวัคซีน"  เน้นป้องกันตนเองดีที่สุด   หลังผลสำรวจพบประชาชนมีแนวโน้มการใส่หน้ากากอนามัยลดลงในช่วง 3 เดือนที่ผ่านมา
โฆษกรัฐบาลเผย นายกฯ ย้ำยังต้องเข้ม "การสวมหน้ากาก/ฉีดวัคซีน"  เน้นป้องกันตนเองดีที่สุด   หลังผลสำรวจพบประชาชนมีแนวโน้มการใส่หน้ากากอนามัยลดลงในช่วง 3 เดือนที่ผ่านมา
วันนี้ (30 กรกฎาคม 2565)  นายธนกร วังบุญคงชนะ โฆษกประจำสำนักนายกรัฐมนตรีเผย พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหมติดตามสถานการณ์การแพร่ระบาดของโรคโควิด-19 สายพันธุ์ BA.4 และ BA.5 มีแนวโน้มผู้ติดเชื้อเพิ่มมากขึ้น การป้องกันตนเองด้วยการใส่หน้ากากอนามัยเป็นวิธีการป้องกันตนเองที่ดีที่สุด ทั้งนี้  จากรายงานการสำรวจเกี่ยวกับแนวโน้มพฤติกรรมการปฏิบัติตามมาตรการป้องกันโรค พบว่า ช่วงระยะเวลา 3 เดือนที่ผ่านมา (พฤษภาคม-กรกฎาคม 2565) ประชาชนมีพฤติกรรม สวมหน้ากากลดลง โดยในเดือนพฤษภาคม มีรายงานว่าประชาชนสวมหน้ากากอนามัยร้อยละ 96.1 เดือนกรกฎาคมลดลงเหลือร้อยละ 94.6 สำหรับการล้างมือ ลดลงจากร้อยละ 91.5 เป็นร้อยละ 88.1 และการเว้นระยะห่าง ลดลงจากร้อยละ 84.6 เป็นร้อยละ 78.6 ในภาพรวม ผู้ที่ทำได้ครบทั้ง 3 พฤติกรรม มีแนวโน้มลดลงจากร้อยละ 82 เป็นร้อยละ 74.1 จึงขอความร่วมมือประชาชน โดยเฉพาะกลุ่มเสี่ยง 608 ผู้มีโรคประจำตัวให้สวมใส่หน้ากากเมื่ออยู่ร่วมกับผู้อื่นในสถานที่ที่มีความแออัด มีการรวมกลุ่มคนจำนวนมาก และเข้ารับวัคซีนให้ครบตามที่สาธารณสุขกำหนด เพื่อลดความเสี่ยงในการติดเชื้อ และป้องกันการแพร่เชื้อโควิด-19
รายงานสถานการณ์การแพร่ระบาดของโควิด-19 วันนี้ พบผู้ติดเชื้อโควิด-19 รายใหม่ 1,962 ราย จำแนกเป็นผู้ติดเชื้อในประเทศ 1,962 ราย ไม่มีผู้ป่วยมาจากต่างประเทศ ผู้เสียชีวิตเพิ่มขึ้น 32 ราย ผู้ที่กำลังรักษาตัว 24,323 ราย และมียอดผู้ที่หายป่วยกลับบ้านแล้ว 2,157 ราย ทำให้มียอดผู้ป่วย ยืนยันสะสมตั้งแต่ 1 ม.ค. 65 จำนวน 2,365,077 ราย จำนวนผู้ที่หายป่วยสะสมจำนวน 2,364,336  ราย จำนวนผู้ป่วยปอดอักเสบรักษาตัวอยู่ในโรงพยาบาล 920 ราย
ขณะที่รายงานภาพรวมการฉีดวัคซีนโควิด-19 สรุปจำนวนผู้ที่ได้รับได้รับวัคซีนสะสม ตั้งแต่ 28 ก.พ. 64 - 28 ก.ค. 65 รวม 141,507,957 โดส ใน 77 จังหวัด แบ่งเป็นผู้ได้รับวัคซีนเข็มที่ 1 สะสม 57,129,786 โดส ผู้ได้รับวัคซีนเข็มที่ 2 สะสม 53,487,254 โดส และผู้ได้รับวัคซีนเข็มที่ 3 ขึ้นไปสะสม 30,890,917 โดส

ที่มา : https://www.thaigov.go.th/news/contents/details/57422