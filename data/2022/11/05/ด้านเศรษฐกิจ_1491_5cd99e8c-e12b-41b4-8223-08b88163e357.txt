รัฐบาลไทย-ข่าวทำเนียบรัฐบาล-เริ่มแล้ว มหกรรมด้านประกันภัย Thailand InsurTech Fair ครั้งแรกในไทย เปิดงานยิ่งใหญ่ ผ่านระบบ Virtual เพื่อบริการผลิตภัณฑ์ประกันภัย จากบริษัทชั้นนำ ในราคาลดสุดพิเศษแก่ประชาชน


วันอังคารที่ 26 ตุลาคม 2564
พิมพ์
เริ่มแล้ว มหกรรมด้านประกันภัย Thailand InsurTech Fair ครั้งแรกในไทย เปิดงานยิ่งใหญ่ ผ่านระบบ Virtual เพื่อบริการผลิตภัณฑ์ประกันภัย จากบริษัทชั้นนำ ในราคาลดสุดพิเศษแก่ประชาชน
รัฐมนตรีว่าการกระทรวงการคลังกล่าวปาฐกถาและเป็นประธานงานมหกรรมด้านประกันภัย Thailand InsurTech Fair 2021 แบบ Virtual ครั้งแรกในประเทศไทย ซึ่งภายในงานมีผลิตภัณฑ์ด้านประกันภัย ด้านการเงิน แบบครบวงจร จัดขึ้นระหว่างวันที่ 26-30 ตุลาคม 2564
เมื่อวันที่ 26 ตุลาคม 2564 สำนักงานคณะกรรมการกำกับและส่งเสริมการประกอบธุรกิจประกันภัย (คปภ.) ได้รับเกียรติจากนายอาคม เติมพิทยาไพสิฐ รัฐมนตรีว่าการกระทรวงการคลังกล่าวปาฐกถาและเป็นประธานในงานมหกรรมด้านประกันภัย“Thailand InsurTech Fair 2021” แบบ Virtual ครั้งแรกในประเทศไทย ซึ่งภายในงานมีผลิตภัณฑ์ด้านประกันภัย ด้านการเงิน แบบครบวงจร บริการด้วยเงื่อนไขพิเศษจากบริษัทชั้นนำด้านประกันภัยของประเทศ และอัพเดทความรู้-นวัตกรรมและเทคโนโลยีใหม่ ๆ เพื่อเพิ่มโอกาสในการต่อยอดธุรกิจ โดยสำนักงาน คปภ. ร่วมกับภาคธุรกิจประกันภัย ประกอบด้วย สมาคมประกันชีวิตไทย สมาคมประกันวินาศภัยไทย สมาคมนายหน้าประกันภัยไทย และสมาคมตัวแทนประกันชีวิตและที่ปรึกษาการเงิน จัดขึ้นระหว่างวันที่ 26-30 ตุลาคม 2564
ในโอกาสนี้ รัฐมนตรีฯ ได้กล่าวปาฐกถาตอนหนึ่งเกี่ยวกับการเตรียมพร้อมเพื่อรองรับการฟื้นตัวของเศรษฐกิจเป็นสิ่งที่มีความสำคัญไม่น้อยไปกว่าการรับมือกับสถานการณ์ปัจจุบัน ความท้าทายที่จะยังคงอยู่ภายหลังจากที่สถานการณ์การแพร่ระบาดของโควิด-19 คคลี่คลาย ซึ่งสิ่งหนึ่งที่เป็นปรากฏการณ์ใหม่ภายหลังยุคโควิด คือ ผู้คนและภาคธุรกิจมีการพึ่งพาเทคโนโลยีเพิ่มขึ้นเป็นอย่างมาก การทำธุรกรรมออนไลน์ หรือการทำงานจากที่บ้าน กลายเป็นสิ่งธรรมดาในชีวิตประจำวัน ส่งผลให้ภาคธุรกิจต้องมีการปรับตัวให้สามารถติดต่อ และให้บริการลูกค้า รวมถึงความก้าวหน้าอย่างรวดเร็วและการเติบโตของเทคโนโลยี หรือ Technology Disruption ที่ส่งผลให้การแข่งขัน การดำเนินธุรกิจ และการพัฒนาผลิตภัณฑ์ในทุกอุตสาหกรรมเปลี่ยนแปลงไปอย่างสิ้นเชิงแล้ว ความท้าทายหลักที่ถือเป็น Mega Trend ที่ทุกภาคส่วนยังคงต้องตระหนักถึงและเตรียมพร้อมรับการเปลี่ยนแปลงอยู่เสมอ ได้แก่ การก้าวเข้าสู่สังคมผู้สูงอายุอย่างเต็มรูปแบบ ที่นับเป็นอีกความท้าทายที่ส่งผลกระทบต่อเศรษฐกิจในระยะยาว และการรับมือกับสภาวะโลกร้อน หรือ Climate Change ที่ได้ทวีความรุนแรงขึ้นทุกขณะก่อให้เกิดความสูญเสียในเชิงเศรษฐกิจที่มีมูลค่ามหาศาล ซึ่งหากมีการนำกลไกของการประกันภัยมาใช้ในการบริหารจัดการความเสี่ยงได้อย่างมีประสิทธิภาพจะสามารถบรรเทาผลกระทบที่อาจเกิดขึ้นได้ จึงควรมีการส่งเสริมให้มีการประกันภัยสำหรับโครงสร้างพื้นฐานสำคัญที่สนับสนุนการเติบโตของเศรษฐกิจ นอกเหนือไปจากการบริหารความเสี่ยงในภาคเกษตรกรรมสำหรับเศรษฐกิจฐานรากแล้ว ด้านการคมนาคมก็ถือเป็นอีกหนึ่งภาคส่วนที่มีความสำคัญ ต่อการฟื้นตัวของเศรษฐกิจ และมีความจำเป็นต้องได้รับการสนับสนุนให้มีการบริหารความเสี่ยงอย่างเหมาะสมและเพียงพอเช่นกัน อาทิ สนามบิน รถไฟ รวมถึงการจัดทำประกันภัยสำหรับทรัพย์สินของทางราชการและโครงการของรัฐ เพื่อสนับสนุนให้ให้ภาครัฐมีการบริหารความเสี่ยงภัยอย่างเป็นระบบและครบวงจร
นอกจากนี้ ดร.สุทธิพล ทวีชัยการ เลขาธิการ คปภ. ได้บรรยายพิเศษหัวข้อ Future Regulations Landscape: Creating your New Opportunities ถึงแนวทางในการปรับตัวของภาคธุรกิจประกันภัยภายหลังสถานการณ์การแพร่ระบาดของโควิด-19 ถึงแนวโน้มรูปแบบธุรกิจ (Business Model Transformation) ที่เปลี่ยนแปลง คือ  1) การนำเทคโนโลยีมาใช้ (Digitalization) เพื่อสนับสนุนให้ธุรกิจประกันภัยนำเทคโนโลยีมาใช้มากขึ้น เพื่อให้เกิด Digital transformation ในอุตสาหกรรมประกันภัย และการร่วมมือกับพันธมิตร (Partnering with Tech Firms) เพื่อเสริมความได้เปรียบทางการแข่งขัน (Enhancing Competitiveness) 2) การส่งเสริมเชิงพาณิชย์ (Commercial) ส่งเสริมให้ภาคธุรกิจฟื้นตัวจากภาวะวิกฤต และส่งผลกระทบต่อผลการดำเนินงานและฐานะการเงินของบริษัทประกันภัย โดยคำนึงถึงความแตกต่างของขนาดและความพร้อมของบริษัท 3) คนกลางประกันภัย (Intermediaries) ควรส่งเสริมการนำเทคโนโลยีมาใช้ในกระบวนการเสนอขาย และปรับเปลี่ยนบทบาทของคนกลางประกันภัยในรูปแบบการให้คำแนะนำ (Advice-led model) และมีการนำเครื่องมือดิจิทัลมาใช้สำหรับคนกลางประกันภัย 4) ความยั่งยืน (Sustainability) ส่งเสริมให้ภาคธุรกิจมีการดำเนินธุรกิจและการลงทุน ที่สะท้อนแนวคิดด้านสิ่งแวดล้อม สังคมและธรรมาภิบาล (ESG) อย่างเป็นรูปธรรม 5) และสุดท้าย คือ การกำกับดูแล (Supervision) เร่งปรับปรุงหลักเกณฑ์การกำกับให้เท่าทันความเสี่ยงใหม่ๆ และปรับกฎเกณฑ์ให้มีความยืดหยุ่นเป็น Principle-Based Supervision และสอดคล้องกับแนวทางการกำกับดูแลตามมาตรฐานสากล
“การเข้าร่วมพิธีเปิดในวันนี้ สามารถรับชมได้ในช่องทาง www.tif2021.com Facebook PR OIC และทีวีดิจิทัลทาง ช่อง 9 Mcot (ช่อง 30) ทั้งนี้นอกจากบุคลากรในแวดวงประกันภัยแล้ว บุคคลทั่วไปไม่ว่าจะเป็นนักเรียน นิสิตนักศึกษา หรือผู้ที่ต้องการหาความรู้ด้านประกันภัยหรือด้านเทคโนโลยี หรือผู้ที่สนใจเข้าสู่วิชาชีพด้านประกันภัย หรือประชาชนทั่วไปที่สนใจซื้อผลิตภัณฑ์ประกันภัยราคาพิเศษ ห้ามพลาดงาน Thailand InsurTech Fair โดยผู้เข้าร่วมงานสามารถทำการลงทะเบียน ผ่าน www.tif2021.com ได้ตั้งแต่วันนี้ ทั้งนี้ไม่จำกัดจำนวนคนเข้างาน แล้วพบกันนะครับ” เลขาธิการ คปภ. กล่าวในตอนท้าย

ที่มา : https://www.thaigov.go.th/news/contents/details/47431