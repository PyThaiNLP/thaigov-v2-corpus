รัฐบาลไทย-ข่าวทำเนียบรัฐบาล-รฟท. รายงานสถานการณ์ช่วงวันอาสาฬหบูชา และวันเข้าพรรษา วันที่ 17 กรกฎาคม 2565


วันอาทิตย์ที่ 17 กรกฎาคม 2565
รฟท. รายงานสถานการณ์ช่วงวันอาสาฬหบูชา และวันเข้าพรรษา วันที่ 17 กรกฎาคม 2565
พร้อมรองรับการเดินทางประชาชนกลับเข้ากรุงเทพ จัดพ่วงตู้โดยสารเต็มหน่วยลากจูง
การรถไฟแห่งประเทศไทย (รฟท.) กระทรวงคมนาคม เปิดเผยว่า วันนี้ (17 กรกฎาคม 2565) บรรยากาศที่สถานีรถไฟทั่วประเทศตลอดทั้งวันยังคงมีประชาชนทยอยเดินทางกลับเข้ากรุงเทพฯ อย่างต่อเนื่อง ซึ่งประเมินว่าในวันนี้จะมีผู้ใช้บริการตามสถานีต่าง ๆ ทั่วประเทศประมาณ 63,500 คน อย่างไรก็ตาม รฟท. ได้เตรียมความพร้อมอำนวยความสะดวกให้กับประชาชนที่จะเดินทางกลับเข้ากรุงเทพฯ โดยได้พ่วงตู้โดยสารเต็มหน่วยลากจูงในขบวนรถที่เดินตามปกติทั่วประเทศ
สำหรับ จำนวนผู้โดยสารที่เดินทางเมื่อวานนี้ (16 กรกฎาคม 2565) มีจำนวนทั้งสิ้น 59,287 คน แบ่งเป็นผู้โดยสารขาเข้า 31,689 คน และขาออก 27,598 คน เส้นทางที่มีผู้โดยสารเดินทางหนาแน่นที่สุด คือ สายใต้ 22,638 คน รองลงมาสายตะวันออกเฉียงเหนือ 15,283 คน สายเหนือ 12,261 คน สายตะวันออก 6,216 คน และสายแม่กลอง 2,889 คน
ในส่วนของมาตรการทางด้านสาธารณสุข รฟท. ได้กำชับให้ทำความสะอาด ฉีดพ่นน้ำยาฆ่าเชื้อภายในขบวนรถ อาคารสถานี ชานชาลา ที่พักผู้โดยสาร ห้องสุขา และพื้นที่โดยรอบบริเวณสถานี ให้บริการเจลแอลกอฮอล์ และให้เจ้าหน้าที่สวมหน้ากากอนามัยตลอดการปฏิบัติหน้าที่ตามมาตรการป้องกันการแพร่ระบาดของไวรัส COVID-19 ตามนโยบายของกระทรวงคมนาคม และกระทรวงสาธารณสุข เพื่อสร้างความมั่นใจในการเดินทางให้แก่ผู้โดยสาร ทั้งนี้ หลังจากที่ สบค.ประกาศผ่อนคลายข้อปฏิบัติ ตั้งแต่วันที่ 1 กรกฎาคมที่ผ่านมา อย่างไรก็ดี รฟท. ขอความร่วมมือให้ผู้โดยสารทุกคนสวมหน้ากากอนามัยตลอดการเดินทาง เพื่อลดความเสี่ยงในการแพร่เชื้อหรือรับเชื้อ COVID-19โดยจากการดำเนินตามมาตรการดังกล่าว รฟท.  มั่นใจว่าจะสามารถให้บริการผู้โดยสารเดินทางถึงที่หมายได้อย่างปลอดภัยตลอดการเดินทาง และไม่มีผู้โดยสารตกค้าง โดยสามารถสอบถามข้อมูลการเดินทาง รวมทั้งกำหนดเวลาต่าง ๆ ของขบวนรถที่ให้บริการเพิ่มเติมได้ที่ศูนย์บริการลูกค้าสัมพันธ์ โทร 1690 ตลอด 24 ชั่วโมง หรือติดตามข่าวสารได้ที่ เฟซบุ๊ก แฟนเพจ ทีมพีอาร์การรถไฟแห่งประเทศไทย.

ที่มา : https://www.thaigov.go.th/news/contents/details/56937