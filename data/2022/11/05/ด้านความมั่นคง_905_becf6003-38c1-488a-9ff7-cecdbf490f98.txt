รัฐบาลไทย-ข่าวทำเนียบรัฐบาล-"ปลัดกระทรวงกลาโหมแสดงความยินดีแก่นายทหารสัญญาบัตรที่ได้รับพระราชทานยศทหารชั้นนายพล ประจำปีงบประมาณ ๒๕๖๕ ครั้งที่ ๒ (เม.ย.๖๕)"


วันศุกร์ที่ 1 เมษายน 2565
"ปลัดกระทรวงกลาโหมแสดงความยินดีแก่นายทหารสัญญาบัตรที่ได้รับพระราชทานยศทหารชั้นนายพล ประจำปีงบประมาณ ๒๕๖๕ ครั้งที่ ๒ (เม.ย.๖๕)"
ตามที่มีพระบรมราชโองการโปรดเกล้าโปรดกระหม่อมพระราชทานยศทหารชั้นนายพลในสำนักงานปลัดกระทรวงกลาโหมได้รับพระราชทานยศทหารชั้นนายพล จำนวน ๕๑ นาย
แบ่งเป็น พลเอก ๕ นาย พลเรือเอก ๑ นาย พลอากาศเอก ๓ นาย พลโท ๑๔ นาย พลเรือโท ๑ นาย พลอากาศโท ๑ นาย พลตรี ๑๖ นาย พลเรือตรี ๒ นาย พลอากาศตรี ๓ นาย พลตรีหญิง ๔ นาย และ พลอากาศตรีหญิง ๑ นาย นั้น
ทั้งนี้ ในวันศุกร์ ที่ ๑ เมษายน ๒๕๖๕ เวลา ๑๐.๐๐ น. พลเอก วรเกียรติ รัตนานนท์ ปลัดกระทรวง เป็นประธานในพิธีแสดงความยินดีแก่นายทหารสัญญาบัตรที่ได้รับพระราชทานยศทหารชั้นนายพลประจำปีงบประมาณ พ.ศ.๒๕๖๕ ครั้งที่ ๒ (เม.ย.๖๕)และพิธีรายงานตัวของนายทหารสัญญาบัตรที่ได้รับพระกรุณาโปรดเกล้าโปรดกระหม่อมย้ายเข้ามารับราชการในสำนักงานปลัดกระทรวงกลาโหม ณ ห้องพินิตประชานาถ ในศาลาว่าการกลาโหม
โดยปลัดกระทรวงกลาโหมได้กล่าวแสดงความยินดีและให้โอวาทกับข้าราชการสำนักงานปลัดกระทรวงกลาโหมที่ได้รับพระราชทานยศสูงขึ้น และตระหนักว่าเกียรติยศที่ได้มาพร้อมหน้าที่ความรับผิดชอบที่มากขึ้น จึงต้องนำมาพัฒนาตนเองในการปฏิบัติหน้าที่ เพื่อนำไปพัฒนาระบบงานที่ทางราชการมอบให้ได้อย่างมีประสิทธิภาพและปกครองผู้ใต้บังคับบัญชาด้วยความเอาใจใส่อย่างใกล้ชิด อีกทั้งเป็นผู้นำที่มีคุณธรรมและเป็นแบบอย่างที่ดีให้กับผู้ใต้บังคับบัญชา สร้างความเป็นเอกภาพและความสามัคคีให้กับหน่วยงานต่อไป
#กลาโหม135ปี

ที่มา : https://www.thaigov.go.th/news/contents/details/53186