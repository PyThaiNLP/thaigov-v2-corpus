รัฐบาลไทย-ข่าวทำเนียบรัฐบาล-กรมทางหลวงชนบทสร้างถนนสาย กส.4073 เชื่อมจังหวัดกาฬสินธุ์ - จังหวัดร้อยเอ็ด กว่า 19 กิโลเมตร คาดแล้วเสร็จเดือนเมษายน 2565


วันจันทร์ที่ 14 กุมภาพันธ์ 2565
กรมทางหลวงชนบทสร้างถนนสาย กส.4073 เชื่อมจังหวัดกาฬสินธุ์ - จังหวัดร้อยเอ็ด กว่า 19 กิโลเมตร คาดแล้วเสร็จเดือนเมษายน 2565
กรมทางหลวงชนบทยกระดับมาตรฐานทาง ป้องกันอุทกภัยในระยะยาว บรรเทาความเดือดร้อนให้กับประชาชนในพื้นที่ ตามนโยบายของรัฐมนตรีว่าการกระทรวงคมนาคม สร้างถนนสาย กส.4073 เชื่อมจังหวัดกาฬสินธุ์ - จังหวัดร้อยเอ็ด กว่า 19 กิโลเมตร คาดแล้วเสร็จเดือนเมษายน 2565
กรมทางหลวงชนบท (ทช.) กระทรวงคมนาคม ดำเนินโครงการก่อสร้างถนนทางหลวงชนบทสาย กส.4073 แยกทางหลวงแผ่นดินหมายเลข 2367 - บ้านสีถาน อำเภอฆ้องชัย จังหวัดกาฬสินธุ์ เพื่อยกระดับมาตรฐานทางหลวงชนบท ป้องกันปัญหาอุทกภัยในระยะยาว บรรเทาความเดือดร้อนให้กับประชาชนในพื้นที่ ตามนโยบายของนายศักดิ์สยาม ชิดชอบ รัฐมนตรีว่าการกระทรวงคมนาคม
นายอภิรัฐ ไชยวงศ์น้อย อธิบดีกรมทางหลวงชนบท เปิดเผยว่า ถนนทางหลวงชนบทสาย กส.4073 แยกทางหลวงแผ่นดินหมายเลข 2367 – บ้านสีถาน อำเภอฆ้องชัย จังหวัดกาฬสินธุ์ มีระยะทางรวมตลอดสายทาง 54 กิโลเมตร ซึ่งแนวเส้นทางมีหมู่บ้าน จำนวน 11 แห่ง อยู่ในบริเวณสายทาง ทั้งนี้ ที่ผ่านมาในช่วงฤดูฝนมีน้ำล้นตลิ่ง เนื่องจากเส้นทางอยู่ติดกับแม่น้ำชี ทำให้มีน้ำท่วมถนนช่วงบริเวณ กม. ที่ 0+000 - กม. ที่ 19+893 ส่งผลให้ประชาชนได้รับความเดือดร้อน ไม่ได้รับความสะดวกในการเดินทาง ทั้งนี้ เพื่อเป็นการแก้ไขปัญหาดังกล่าว ป้องกันการเกิดอุทกภัยในสายทาง เป็นการบรรเทาความเดือดร้อนให้กับประชาชนอย่างยั่งยืน ทช. จึงได้ดำเนินการก่อสร้างถนนสายดังกล่าวเป็นระยะทาง 19.893 กิโลเมตร โดยได้ทำการยกระดับคันทางและก่อสร้างถนนเป็นผิวจราจรแบบคอนกรีตเสริมเหล็ก กว้าง 6 เมตร มีไหล่ทางกว้างข้างละ 0.5 เมตร พร้อมก่อสร้างเขื่อนป้องกันตลิ่ง 780 เมตร ด้วยการติดตั้งกล่องลวดตาข่ายเหล็ก (Mattress) ในบริเวณที่อยู่ติดกับแม่น้ำชีเพื่อป้องกันการกัดเซาะของเขื่อนป้องกันตลิ่ง และติดตั้งท่อลอดเหลี่ยมประตูระบายน้ำ จำนวน 6 แห่ง รวมถึงได้ติดตั้งระบบระบายน้ำ ไฟฟ้าแสงสว่าง เครื่องหมายจราจร อุปกรณ์อำนวยความปลอดภัยและปรับปรุงภูมิทัศน์บริเวณสายทาง ปัจจุบันผลการดำเนินงานมีความก้าวหน้าไปแล้วกว่าร้อยละ 93 ขณะนี้อยู่ระหว่างการติดตั้งอุปกรณ์อำนวยความปลอดภัย คาดว่าจะก่อสร้างแล้วเสร็จสมบูรณ์และเปิดให้ประชาชนได้ใช้สัญจรในเดือนเมษายน 2565 นี้ โดยใช้งบประมาณในการก่อสร้างรวม 259 ล้านบาท

ที่มา : https://www.thaigov.go.th/news/contents/details/51530