รัฐบาลไทย-ข่าวทำเนียบรัฐบาล-โฆษกรัฐบาลเผย "นายกฯ" อยากเห็นคนไทยร่วมงานลอยกระทง อย่างมีความสุข ปลอดโรคและปลอดภัย


วันพฤหัสบดีที่ 18 พฤศจิกายน 2564
พิมพ์
โฆษกรัฐบาลเผย "นายกฯ" อยากเห็นคนไทยร่วมงานลอยกระทง อย่างมีความสุข ปลอดโรคและปลอดภัย
โฆษกรัฐบาลเผย "นายกฯ" อยากเห็นคนไทยร่วมงานลอยกระทง อย่างมีความสุข ปลอดโรคและปลอดภัย  เตรียมให้หน่วยงานถอดบทเรียนการจัดงานลอยกระทง  เพื่อนำมาปรับปรุงมาตรการสำหรับการจัดกิจกรรมและงานบันเทิงต่างๆ ช่วงเทศกาลในปลายปีนี้
นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรี และรัฐมนตรีว่าการกระทรวงกลาโหม   กำชับผู้จัดงานและประชาชนผู้ร่วมงานยึดหลัก  “ลอยกระทงวิถีใหม่” ปฏิบัติตามมาตรการโควิดฟรีเซ็ตติ้ง (COVID Free Setting) และป้องกันการติดเชื้อครอบจักรวาล (Universal Prevention) พร้อมรณรงค์ การลอยกระทงรักษ์โลก “1 ครอบครัว 1 กระทง“ หรือ “1 หน่วยงาน 1 กระทง” โดยใช้กระทงทำจากวัสดุที่ย่อยสลายง่ายและไม่ทำลายสิ่งแวดล้อม เพื่อการใช้ทรัพยากรคุ้มค่าและลดปริมาณขยะ โดยในวันพรุ่งนี้ นายกรัฐมนตรีและภริยาจะนำคณะรัฐมนตรี แต่งกายผ้าไทยร่วมงาน “ลอยกระทงวิถีใหม่ สืบสานประเพณีไทย 1 ครอบครัว 1 กระทง รักษาระยะห่าง สวมหน้ากากอนามัย ปลอดโรค ปลอดภัย” ณ คลองผดุงกรุงเกษม ข้างทำเนียบรัฐบาล โดยจะมีจุดตรวจวัดอุณหภูมิ จุดลงทะเบียน “ไทยชนะ” และจุดบริการเจลแอลกอฮอล์ก่อนเข้าและออกงานด้วย
นายธนกรฯ กล่าวย้ำถึงแนวทางและมาตรการการจัดประเพณีลอยกระทง ภายใต้โควิดฟรีเซ็ตติ้ง (COVID Free Setting) และมาตรการป้องกันการติดเชื้อครอบจักรวาล (Universal Prevention) เพื่อคุมเข้มการแพร่ระบาดของโรคโควิด-19 โดยขอความร่วมมือผู้จัดงานเน้นมาตรการป้องกัน เช่น คัดกรองผู้เข้าร่วมงาน จัดพื้นที่เว้นระยะห่างทางสังคม ทำความสะอาดพื้นผิวสัมผัสก่อนและหลังการจัดงาน และทุกคนจะต้องสวมหน้ากากอนามัยตลอดเวลาเข้าร่วมงาน ขณะเดียวกัน ต้องคำนึงถึงมาตรการด้านความปลอดภัยภายในงาน โดยห้ามปล่อยโคมลอย งดเล่นดอกไม้เพลิง พลุ ประทัด และรณรงค์ลอยกระทงปลอดเหล้า เพี่อให้ความมั่นใจกับประชาชนที่มาร่วมงาน
“ นายกรัฐมนตรีคาดว่า ปีนี้จะมีประชาชนร่วมงานลอยกระทงในพื้นที่ต่าง ๆ เพิ่มขึ้น จึงอยากให้ประชาชนได้ท่องเที่ยวร่วมงานอย่างมีสุข แต่ต้องปลอดโรคและปลอดภัย ซึ่งหลังเสร็จสิ้นประเพณีลอยกระทง นายกรัฐมนตรียังเตรียมให้หน่วยงานถอดบทเรียนการจัดงานลอยกระทง  นำข้อบกพร่องและข้อจำกัดต่าง ๆ มาปรับปรุงมาตรการป้องกันการแพร่ระบาด ให้เป็นแนวปฏิบัติที่ดีในการจัดกิจกรรมและงานบันเทิงต่าง ๆ  ในช่วงเทศกาลส่งท้ายปีเก่า ต้อนรับปีใหม่ด้วย” นายธนกรฯ กล่าว
.....................

ที่มา : https://www.thaigov.go.th/news/contents/details/48385