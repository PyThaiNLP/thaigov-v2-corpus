รัฐบาลไทย-ข่าวทำเนียบรัฐบาล-รมช.สาธิต เยี่ยมเด็กและครูติดเชื้อโควิดคลัสเตอร์ศูนย์เด็กเล็กศรีสุข ที่รักษารพ.ขอนแก่น


วันศุกร์ที่ 2 กรกฎาคม 2564
รมช.สาธิต เยี่ยมเด็กและครูติดเชื้อโควิดคลัสเตอร์ศูนย์เด็กเล็กศรีสุข ที่รักษารพ.ขอนแก่น
รัฐมนตรีช่วยว่าการกระทรวงสาธารณสุข เยี่ยมให้กำลังใจเด็กและครูติดเชื้อโควิด19 คลัสเตอร์ศูนย์เด็กเล็กตำบลศรีสุข  ที่รักษาอยู่ในรพ.ขอนแก่น พร้อมมอบของเล่นกระตุ้นพัฒนาการ  ย้ำมาตรการของรัฐบาล ความเข้าใจและความร่วมมือของประชาชน การควบคุมป้องกันโรค
รัฐมนตรีช่วยว่าการกระทรวงสาธารณสุข เยี่ยมให้กำลังใจเด็กและครูติดเชื้อโควิด19 คลัสเตอร์ศูนย์เด็กเล็กตำบลศรีสุข  ที่รักษาอยู่ในรพ.ขอนแก่น พร้อมมอบของเล่นกระตุ้นพัฒนาการ  ย้ำมาตรการของรัฐบาล ความเข้าใจและความร่วมมือของประชาชน การควบคุมป้องกันโรค และการรักษา ควบคู่กับการฉีดวัคซีน หากทั้งหมดทำได้ดีโรคจะจบได้เร็ว
วันนี้ (2 กรกฎาคม 2564) ที่โรงพยาบาลขอนแก่น จ.ขอนแก่น ดร.สาธิต ปิตุเตชะ รัฐมนตรีช่วยว่าการกระทรวงสาธารณสุข พร้อมด้วยนายแพทย์สุวรรณชัย วัฒนายิ่งเจริญชัย อธิบดีกรมอนามัย นายแพทย์สมชายโชติ ปิยวัชร์เวลา นายแพทย์สาธารณสุขขอนแก่น เยี่ยมให้กำลังใจเด็กและครูพี่เลี้ยงศูนย์เด็กเล็กตำบลศรีสุขที่ติดเชื้อโควิด 19 พร้อมมอบของเล่นกระตุ้นพัฒนาการ โดยดร.สาธิตกล่าวว่า วันนี้ได้มาเยี่ยมเด็กๆ จากศูนย์เด็กเล็ก
23 ราย และคุณครูพี่เลี้ยง 6 รายที่ติดเชื้อโควิด 19 รักษาตัวอยู่ในห้องแยกโรคความดันลบของโรงพยาบาลขอนแก่น ซึ่งเด็กๆ ทั้งหมดปลอดภัยแข็งแรงดี รับประทานอาหารได้ มีครู 1 รายเริ่มมีอาการย้ายไปรักษาที่หอผู้ป่วยรวมโควิด
“การดูแลเด็กติดเชื้อโควิดเป็นเรื่องละเอียดอ่อน ทาง รพ.ขอนแก่นทำได้ดี ใช้วิธีให้ครูที่คุ้นเคยกับเด็กมาช่วยดูแลร่วมกับพยาบาล จากการตรวจเยี่ยมเด็กทุกคนอาการปกติ เล่นกันสนุก ส่วนครูที่ดูแลอาจจะมีความเครียดบ้าง เหมือนเราที่ต้องดูแลลูกเล็กๆ ตลอด 24 ชั่วโมง ได้ส่งทีมจิตแพทย์ไปพูดคุย มีกิจกรรมช่วยคลายเครียด”ดร.สาธิตกล่าว
สำหรับคลัสเตอร์ศูนย์เด็กเล็กตำบลศรีสุข อำเภอสีชมพู สำนักงานสาธารณสุขจังหวัดได้ทำการสอบสวนและเก็บตัวอย่างจากเด็กและเจ้าหน้าที่ รวม 162 ราย มีผลบวก  42 ราย เป็นครูศูนย์เด็กเล็ก 8 ราย เป็นเด็กนักเรียนศูนย์เด็กเล็ก 34 ราย ทั้งหมดสายพันธุ์อัลฟา ขณะนี้เข้ารับการรักษาที่ รพ.ขอนแก่น และรพ.ศรีนครินทร์ นอกจากนี้ ได้ค้นหาผู้สัมผัสในชุมชนเพิ่ม และรอส่งตรวจทางห้องปฏิบัติการ อีก 248 ราย
ดร.สาธิตกล่าวต่อว่า ส่วนการฉีดวัคซีนโควิดของจังหวัดขอนแก่น มีกลุ่มเป้าหมาย 1,256,172 คน ฉีดแล้ว 68,806 คน คิดเป็นร้อยละ 5  ซึ่งจังหวัดได้เตรียมพร้อมจุดบริการฉีดวัคซีนในเขตอำเภอเมือง ได้แก่ ศูนย์แสดงสินค้านานาชาติ ห้างสรรพสินค้าเซ็ลทรัล  ศูนย์อนามัยที่ 7 และที่โรงพยาบาลในทุกอำเภอ  มีศักยภาพเพียงพอที่จะฉีดวัคซีนให้ครบตามกำหนด ทั้งนี้ จะได้เสนอต่อที่ประชุม ศบค. เพื่อขอรับวัคซีนเพิ่ม เนื่องจากจังหวัดขอนแก่น เป็นจังหวัดที่มีศักยภาพเป็นศูนย์กลางด้านเศรษฐกิจและการศึกษาของภูมิภาคนี้ อย่างไรก็ตาม การควบคุมโรคโควิดเป็นเรื่องของทุกคนเป็นหน้าที่ของทุกคน เราต้องอยู่กับโรคให้ได้ ซึ่งมาตรการของรัฐบาล ความเข้าใจความร่วมมือของประชาชน การป้องกันควบคุมโรคและการรักษา ควบคู่กับการฉีดวัคซีนให้ครอบคลุมร้อยละ 70 หากทั้งหมดทำได้ดีโรคจะจบได้เร็ว
********************************* 2 กรกฎาคม 2564

ที่มา : https://www.thaigov.go.th/news/contents/details/43396