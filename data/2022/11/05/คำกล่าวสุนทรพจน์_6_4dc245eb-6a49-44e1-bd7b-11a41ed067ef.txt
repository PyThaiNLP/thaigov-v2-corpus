รัฐบาลไทย-ข่าวทำเนียบรัฐบาล-คำกล่าว พลเอก ประยุทธ์ จันทร์โอชา นายกรัฐมนตรี เนื่องในพิธีเปิดโรงงานผลิตหน่วยกักเก็บพลังงานต้นแบบแห่งแรกในภูมิภาคเอเชียตะวันออกเฉียงใต้


วันจันทร์ที่ 19 กรกฎาคม 2564
พิมพ์
คำกล่าว พลเอก ประยุทธ์ จันทร์โอชา นายกรัฐมนตรี เนื่องในพิธีเปิดโรงงานผลิตหน่วยกักเก็บพลังงานต้นแบบแห่งแรกในภูมิภาคเอเชียตะวันออกเฉียงใต้
คำกล่าว พลเอก ประยุทธ์ จันทร์โอชา นายกรัฐมนตรี เนื่องในพิธีเปิดโรงงานผลิตหน่วยกักเก็บพลังงานต้นแบบแห่งแรกในภูมิภาคเอเชียตะวันออกเฉียงใต้  วันจันทร์ที่ ๑๙ กรกฎาคม ๒๕๖๔ เวลา ๑๐.๐๐ น.
ณ ตึกภักดีบดินทร์ ทำเนียบรัฐบาล
ท่านผู้มีเกียรติทุกท่าน
ผมมีความยินดีและรู้สึกเป็นเกียรติที่ได้มาร่วมในพิธีเปิดโรงงานผลิตหน่วยกักเก็บพลังงานด้วยเทคโนโลยี Semi Solid แห่งแรกในภูมิภาคเอเชียตะวันออกเฉียงใต้ ในวันนี้ และถือเป็นจุดเริ่มต้นที่ดีของประเทศไทยในการเริ่มต้นพัฒนาเทคโนโลยี และนวัตกรรมการพลังงาน ที่ตอบสนองต่อนโยบายรัฐบาลในการมุ่งหน้าเข้าสู่การนำพาประเทศเข้าสู่ Low Carbon Society และ Net Zero Carbon Country ในอนาคต
ด้วยกระแสการเปลี่ยนแปลงของโลกทางด้านพลังงานกำลังอยู่ในช่วงการเปลี่ยนผ่านจากการใช้พลังงานฟอสซิล ไปสู่การใช้พลังงานหมุนเวียนมากขึ้นทั้งพลังงานแสงอาทิตย์ พลังงานลม หรือพลังงานน้ำ โดยประเทศส่วนใหญ่ในโลกได้ให้ความสำคัญกับการตั้งเป้าหมายที่จะลดการปล่อยก๊าซคาร์บอนให้เหลือศูนย์ในปี ค.ศ. 2050 ซึ่งขณะนี้รัฐบาลได้เร่งผลักดันแผนพลังงานแห่งชาติโดยมุ่งเน้นในเรื่องการกำหนดเป้าหมายในการสร้างความเป็นกลางทางคาร์บอน (carbon neutral) และการปลดปล่อยก๊าซเรือนกระจกสุทธิเป็นศูนย์ (net zero) ให้สอดรับกับทิศทางด้านพลังงานของประเทศอื่น ๆ ทั่วโลก และที่สำคัญต้องสอดรับกับเป้าหมายการส่งเสริมยานยนต์ไฟฟ้าของประเทศไทยด้วย
ปัจจุบันเราจะเห็นได้ว่ามีการใช้ยานยนต์ไฟฟ้า หรือ รถ EV ตามท้องถนนมากขึ้น ซึ่งหนึ่งในปัจจัยสำคัญที่ทำให้ยานยนต์ไฟฟ้าได้รับความนิยมมากขึ้น คือ ราคาของรถที่ลดลง การเข้าถึงได้ง่ายมากขึ้น และการที่เทคโนโลยีแบตเตอรี่มีการพัฒนาอย่างก้าวกระโดดมากขึ้นทำให้ประสิทธิภาพของยานยนต์ไฟฟ้ามีมากขึ้น การส่งเสริมให้มีพัฒนาอุตสาหกรรมให้สอดคล้องรองรับการเติบโตของตลาดยานยนต์ไฟฟ้าจึงถือเป็นสิ่งที่รัฐบาลต้องการสนับสนุนให้เกิดขึ้น ซึ่งที่ผ่านมาเราได้กำหนดให้อุตสาหกรรมยานยนต์สมัยใหม่เป็นอุตสาหกรรมเป้าหมายของประเทศ (S-Curve) เพื่อจูงใจให้ภาคเอกชนเข้ามามีส่วนร่วมในการผลักดันเศรษฐกิจของประเทศ
การเปิดโรงงานผลิตแบตเตอรี่ที่มีความทันสมัยแห่งแรกในภูมิภาคเอเชียตะวันออกเฉียงใต้ในวันนี้ จึงถือเป็นก้าวสำคัญที่ช่วยให้อุตสาหกรรมยานยนต์ของไทย รักษาจุดยืนความเป็นผู้นำฐานการผลิตยานยนต์ในภูมิภาค และต่อยอดเปลี่ยนผ่านตัวเองเข้าสู่เทคโนโลยีการผลิตยานยนต์ไฟฟ้าสมัยใหม่ได้เร็วยิ่งขึ้น เพื่อมุ่งสู่การเป็นศูนย์กลางการลงทุนยานยนต์ไฟฟ้าที่สำคัญของอาเซียน
ผมเชื่อมั่นว่าการเชื่อมโยงและสนับสนุนกันระหว่างภาครัฐและภาคเอกชน รวมไปถึงความร่วมมือกันของพันธมิตรทั้งไทยและต่างประเทศจะสามารถสร้างการเปลี่ยนแปลงอุตสาหกรรมด้านพลังงานของประเทศ พร้อมทั้งอุตสาหกรรมต่อเนื่องอื่น ๆ ให้มีขีดความสามารถในการแข่งขันในระดับสากลได้อย่างเป็นรูปธรรม และทำให้ประเทศไทยเป็นฐานการผลิตที่สำคัญแห่งหนึ่งของโลก
บัดนี้ ได้เวลาอันสมควรแล้ว ผมขอเปิดโรงงานผลิตหน่วยกักเก็บพลังงานต้นแบบ และขอให้ผู้บริหาร เจ้าหน้าที่ที่มีส่วนเกี่ยวข้องทุกคนประสบแต่ความสุข
ความเจริญ มีกำลังกาย กำลังใจสมบูรณ์ เพื่อร่วมกันสร้างการเติบโตให้กับเศรษฐกิจ สังคม และสิ่งแวดล้อมที่ยั่งยืนของประเทศชาติต่อไป
ขอบคุณครับ
...........................

ที่มา : https://www.thaigov.go.th/news/contents/details/43881