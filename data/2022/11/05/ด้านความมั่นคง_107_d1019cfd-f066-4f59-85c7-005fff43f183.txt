รัฐบาลไทย-ข่าวทำเนียบรัฐบาล-รมว. เฮ้ง ห่วงใย สั่งลุยดูแลคนงานก่อสร้าง ร่วมมือเอกชน ส่งอาหารช่วงกักตัวเพื่อบรรเทาความเดือดร้อน


วันจันทร์ที่ 26 กรกฎาคม 2564
พิมพ์
รมว. เฮ้ง ห่วงใย สั่งลุยดูแลคนงานก่อสร้าง ร่วมมือเอกชน ส่งอาหารช่วงกักตัวเพื่อบรรเทาความเดือดร้อน
รมว.แรงงาน ห่วงคนงานแคมป์ก่อสร้างหลังต้องกักตัวตามมาตรการป้องกันโควิด มอบหมายกรมสวัสดิการและคุ้มครองแรงงาน ผนึกกำลังเอกชน เดินหน้าช่วยเหลือแรงงานย่านภาษีเจริญ เพื่อมอบอาหารบรรเทาความเดือดร้อนของคนงานแคมป์ก่อสร้าง ในกิจกรรม ‘ปันน้ำใจ สู้ภัยโควิด-19"
นายสุชาติ ชมกลิ่น รัฐมนตรีว่าการกระทรวงแรงงาน กล่าวว่า ปัจจุบันสถานการณ์การแพร่ระบาดของเชื้อไวรัสโควิด-19 ที่เพิ่มขึ้น กระทรวงแรงงานมีความห่วงใยพี่น้องแรงงาน โดยเฉพาะคนงานแคมป์ก่อสร้างที่ได้รับความเดือดร้อนจากการกักตัว หลังศบค. มีมติปิดแคมป์คนงานในพื้นที่จังหวัดสีแดงเข้ม เป็นเวลา 1 เดือนกระทรวงแรงงานจึงมีมาตรการช่วยเหลือคนงานแคมป์ก่อสร้างที่ได้รับผลกระทบจากสถานการณ์โควิด-19 นี้ โดยเป็นการบูรณาการร่วมกันระหว่างกระทรวงแรงงานและภาคเอกชนในการนำอาหาร เครื่องดื่มและสิ่งของที่จำเป็นไปมอบให้คนงานในแคมป์ก่อสร้าง ซึ่งเป็นมาตรการเสริมที่กระทรวงแรงงานได้ขอความร่วมมือนายจ้างสถานประกอบการร่วมกันดูแลเรื่องอาหารแก่แรงงานทั้ง 3 มื้อ นอกเหนือจากการจ่ายสิทธิประโยชน์ทดแทนกรณีว่างงานจำนวนร้อยละ 50 ของค่าจ้าง โดยวันนี้ได้รับมอบข้าวกล่อง จากนายณัฐกิจ รุ่งจรูญ ผู้แทนบริษัท สหฟาร์ม อินเตอร์เนชั่นแนล จำกัด ที่ร่วมสนับสนุนส่งมอบข้าวกล่อง วันละ 300 กล่อง จำนวน 5 วัน รวม 1,500 กล่อง  และได้มอบหมายให้นางโสภา เกียรตินิรชา รองอธิบดีกรมสวัสดิการและคุ้มครองแรงงาน นำข้าวกล่องไปส่งต่อคนงานในแคมป์ก่อสร้าง เพื่อช่วยเหลือและบรรเทาความเดือดร้อนต่อไป  พร้อมกันนี้ขอผู้ใช้แรงงานงานมั่นใจว่ากระทรวงแรงงานจะไม่ทอดทิ้งแรงงานทุกคน จะขอยืนหยัดช่วยเหลือแรงงานและจับมือก้าวผ่านพ้นวิกฤตครั้งนี้ไปด้วยกัน
นางโสภา เกียรตินิรชา รองอธิบดีและโฆษกกรมสวัสดิการและคุ้มครองแรงงาน กล่าวเพิ่มเติมว่า กรมได้เดินหน้าช่วยเหลือคนงานแคมป์ก่อสร้าง ในกิจกรรม “ปันน้ำใจ สู้ภัยโควิด-19” มาอย่างต่อเนื่องตั้งแต่ต้นเดือนกรกฎาคม โดยวันนี้กรมได้ลงพื้นที่เพื่อมอบข้าวกล่อง จำนวน 150 ชุด พร้อมสิ่งของอุปโภคแก่คนงานก่อสร้างในเขตพื้นที่ภาษีเจริญ ของสำนักงานสวัสดิการและคุ้มครองแรงงานกรุงเทพมหานคร พื้นที่ 7 จำนวน 2 แห่ง ได้แก่ แคมป์คนงานก่อสร้างอาคารเดอะคีย์ บริษัท สยามซิสเต็มบิลท์ จำกัด จำนวน 82 คน และแคมป์คนงานก่อสร้างโครงการก่อสร้างหมู่บ้าน Metro บริษัท พร็อพเพอร์ตี้ เพอร์เฟค จำกัด (มหาชน) จำนวน 38 คน นอกจากนี้ได้ลงพื้นที่แจกจ่ายข้าวกล่องให้ประชาชนในชุมชนคลองลัดภาชี ที่ตกงานและต้องกักตัวอีกกว่า 150 คน โดยมีนางฉวีวรรณ ตระกูลธรรม ประธานชุมชนเป็นผู้รับมอบข้าวกล่อง ทั้งนี้กรมได้มอบหมายให้หน่วยงานในสังกัดเร่งดำเนินการเข้าไปช่วยเหลือแรงงานในพื้นที่สีแดงอย่างต่อเนื่องจนกว่าสถานการณ์การแพร่ระบาดของเชื้อไวรัสโควิด-19 จะสิ้นสุดลง

ที่มา : https://www.thaigov.go.th/news/contents/details/44124