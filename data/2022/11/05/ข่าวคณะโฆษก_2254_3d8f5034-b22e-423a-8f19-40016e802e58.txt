รัฐบาลไทย-ข่าวทำเนียบรัฐบาล-ครม.อนุมัติเพิ่มราคากลางรับซื้อน้ำนมดิบหน้าโรงงาน 1.50 บาท/กก. หลังไม่ได้ปรับราคามากว่า 8 ปี ช่วยผู้เลี้ยงโคนมที่มีต้นทุนการผลิตเพิ่มขึ้น


วันอังคารที่ 23 สิงหาคม 2565
พิมพ์
ครม.อนุมัติเพิ่มราคากลางรับซื้อน้ำนมดิบหน้าโรงงาน 1.50 บาท/กก. หลังไม่ได้ปรับราคามากว่า 8 ปี ช่วยผู้เลี้ยงโคนมที่มีต้นทุนการผลิตเพิ่มขึ้น
ครม.อนุมัติเพิ่มราคากลางรับซื้อน้ำนมดิบหน้าโรงงาน 1.50 บาท/กก. หลังไม่ได้ปรับราคามากว่า 8 ปี ช่วยผู้เลี้ยงโคนมที่มีต้นทุนการผลิตเพิ่มขึ้น
นางสาวรัชดา ธนาดิเรก รองโฆษกประจำสำนักนายกรัฐมนตรี เปิดเผยหลังการประชุมคณะรัฐมนตรี (ครม.) เมื่อวันที่ 23 สิงหาคม 2565 ว่า ครม.อนุมัติปรับเพิ่มราคากลางรับซื้อน้ำนมดิบ ณ หน้าโรงงานแปรรูปผลิตภัณฑ์นม จากเดิม 19 บาทต่อกิโลกรัม เป็น 20.50 บาทต่อกิโลกรัม ตามที่กระทรวงเกษตรและสหกรณ์เสนอ หลังจากไม่ได้ปรับราคากลางรับซื้อน้ำนมดิบมาตั้งแต่ปี 2557 เพื่อช่วยเหลือเกษตรกรโคนมที่ได้รับผลกระทบจากราคาต้นทุนวัตถุดิบอาหารสัตว์และค่าขนส่งน้ำนมดิบที่ปรับตัวสูงขึ้นอย่างต่อเนื่อง โดยให้มีผลนับตั้งแต่วันที่กระทรวงพาณิชย์อนุญาตให้ผู้ประกอบการนมพาณิชย์ปรับราคาจำหน่ายผลิตภัณฑ์นมในตลาดได้  และให้กระทรวงพาณิชย์พิจารณาการปรับขึ้นราคาผลิตภัณฑ์นมให้เหมาะสมสอดคล้องกับต้นทุนการผลิตที่เพิ่มสูงขึ้นของผู้ประกอบการ ทั้งนี้ กรมปศุสัตว์จะจัดทำโครงการให้ความช่วยเหลือเกษตรกรผู้เลี้ยงโคนมในด้านอื่นๆ และเสนอให้ ครม.พิจารณาต่อไป

ที่มา : https://www.thaigov.go.th/news/contents/details/58355