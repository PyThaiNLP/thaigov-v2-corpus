รัฐบาลไทย-ข่าวทำเนียบรัฐบาล-ผู้ช่วยรัฐมนตรีประจำกระทรวงดิจิทัลเพื่อเศรษฐกิจและสังคม ร่วมพิธีเปิดการประชุมรัฐมนตรีอาเซียนด้านความมั่นคงปลอดภัยไซเบอร์ ครั้งที่ 6 ผ่านระบบการประชุมทางไกล


วันพฤหัสบดีที่ 7 ตุลาคม 2564
ผู้ช่วยรัฐมนตรีประจำกระทรวงดิจิทัลเพื่อเศรษฐกิจและสังคม ร่วมพิธีเปิดการประชุมรัฐมนตรีอาเซียนด้านความมั่นคงปลอดภัยไซเบอร์ ครั้งที่ 6 ผ่านระบบการประชุมทางไกล
ผู้ช่วยรัฐมนตรีประจำกระทรวงดิจิทัลเพื่อเศรษฐกิจและสังคม ร่วมพิธีเปิดการประชุมรัฐมนตรีอาเซียนด้านความมั่นคงปลอดภัยไซเบอร์ ครั้งที่ 6 ผ่านระบบการประชุมทางไกล
เมื่อวันที่ 6 ตุลาคม 2564 นายเนวินธุ์ ช่อชัยทิพฐ์ ผู้ช่วยรัฐมนตรีประจำกระทรวงดิจิทัลเพื่อเศรษฐกิจและสังคม ได้เข้าร่วมพิธีเปิดการประชุมรัฐมนตรีอาเซียนด้านความมั่นคงปลอดภัยไซเบอร์ ครั้งที่ 6 (The 6th ASEAN Ministerial Conference on Cybersecurity: AMCC) ผ่านระบบการประชุมทางไกล ณ ห้องประชุม MDES 2 ชั้น 9 กระทรวงดิจิทัลเพื่อเศรษฐกิจและสังคม  ที่ประชุมร่วมหารือเกี่ยวกับแนวทางในการส่งเสริมความร่วมมือเพื่อป้องกัน รับมือ และลดความเสี่ยงจากภัยคุกคามทางไซเบอร์ในภูมิภาคอาเซียน จัดขึ้นเป็นประจำทุกปี โดยครั้งนี้ H.E. Mrs. Josephine Teo รัฐมนตรีว่าการกระทรวงการสื่อสารและสารสนเทศของสาธารณรัฐสิงคโปร์ ทำหน้าที่เป็นประธานการประชุมฯ
สำหรับการประชุม AMCC ครั้งที่ 6 ผู้แทนระดับรัฐมนตรีของประเทศสมาชิกอาเซียนได้ร่วมแสดงวิสัยทัศน์ในการขับเคลื่อนความร่วมมือด้านความมั่นคงปลอดภัยไซเบอร์ในอาเซียน การรับมือจากความท้าทายจากสภาวะการแพร่ระบาดของโรคโควิด - 19 และแสดงความพร้อมในการสนับสนุนการดำเนินงานความร่วมมือด้านความมั่นคงปลอดภัยทางไซเบอร์ โดยเฉพาะการจัดทำยุทธศาสตร์ความร่วมมือด้านความมั่นคงปลอดภัยไซเบอร์ของอาเซียน ปีค.ศ. 2021 - 2025 การจัดตั้งกลไกการประสานงานความร่วมมือระหว่างศูนย์ประสานการรักษาความมั่นคงปลอดภัยระบบคอมพิวเตอร์ (CERT) การพัฒนาตารางข้อริเริ่มในการดำเนินการ ตามแผนปฏิบัติการระดับภูมิภาคด้านบรรทัดฐานความรับผิดชอบบนโลกไซเบอร์ นอกจากนี้ ผู้แทนรัฐมนตรีจากประเทศสมาชิกอาเซียนได้ร่วมแสดงความยินดีกับการเปิดตัวอาคารใหม่ของศูนย์พัฒนาบุคลากรไซเบอร์ของสิงคโปร์ (ASEAN - Singapore Cybersecurity Centre of Excellence: ASCCE) เพื่อรองรับความต้องการในการพัฒนาศักยภาพและทักษะด้านความมั่นคงปลอดภัยทางไซเบอร์ให้กับบุคลากรในภูมิภาคอาเซียนต่อไป
*************

ที่มา : https://www.thaigov.go.th/news/contents/details/46681