รัฐบาลไทย-ข่าวทำเนียบรัฐบาล-กรมเจ้าท่า แถลงข่าวกรณีเรือ อัมภา 8 เกิดเหตุเพลิงไหม้กลางแม่น้ำเจ้าพระยา บริเวณจังหวัดสมุทรปราการ


วันจันทร์ที่ 28 มีนาคม 2565
กรมเจ้าท่า แถลงข่าวกรณีเรือ อัมภา 8 เกิดเหตุเพลิงไหม้กลางแม่น้ำเจ้าพระยา บริเวณจังหวัดสมุทรปราการ
...
จากเหตุการณ์ เรือบรรทุกน้ำมัน เกิดเหตุเพลิงไหม้กลางแม่น้ำเจ้าพระยา บริเวณจังหวัดสมุทรปราการ เวลาประมาณ 13.40 น. ของวันที่ 27 มีนาคม 2565 ที่ผ่านมา พลเอก ประยุทธ์ จันทร์โอชา นายกรัฐมนตรี ได้ติดตามสถานการณ์ และ การดำเนินการอย่างต่อเนื่อง และกระทรวงคมนาคม โดยนายศักดิ์สยาม ชิดชอบ รัฐมนตรีว่าการกระทรวงคมนาคม และดร.อธิรัฐ รัตนเศรษฐ รัฐมนตรีช่วยว่าการกระทรวงคมนาคม ได้สั่งการให้ กรมเจ้าท่า กำกับ ควบคุม และบูรณาการ การปฏิบัติการควบคุมสถานการณ์ร่วมกับทุกหน่วยที่เกี่ยวข้อง ให้เกิดความปลอดภัยและเกิดผลกระทบกับประชาชน ธรรมชาติ และสิ่งแวดล้อมให้น้อยที่สุด
นายสมพงษ์ จิรศิริเลิศ รองอธิบดีกรมเจ้าท่า เปิดเผยว่า สำนักงานเจ้าท่าสาขาสมุทรปราการ ได้รับแจ้งมีเรือชื่อ อัมภา 8 หมายเลขทะเบียน 510084556 หมายเลข IMO 8740101 ประเภทการใช้ บรรทุกผลิตภัณฑ์น้ำมันที่มีจุดวาบไฟต่ำ กว่า 60 องศาเซลเซียส ขนาด 2,118 ตันกรอส สัญชาติไทยเดินทางมาจาก เกาะสีชัง บรรทุกน้ำมันดิบ 3,200,000 ลิตร เพื่อเดินทางไปยัง ท่าเทียบเรือหมายเลข 18B (โรงกลั่นน้ำมันบางจาก) กรุงเทพมหานคร เมื่อเรือเดินทางมาถึงแม่น้ำเจ้าพระยา บริเวณหน้าปากคลองสรรพสามิต ตำบลพระสมุทรเจดีย์ อำเภอพระสมุทรเจดีย์ จังหวัดสมุทรปราการ ได้เกิดเพลิงไหม้ขึ้น ในการนี้ สํานักงานเจ้าท่าสาขาสมุทรปราการ ได้นําเรือตรวจการณ์เจ้าท่า 222 , 214 และ 264 ออกตรวจสอบความเสียหาย เบื้องต้นพบว่า เรือเกิดเหตุเพลิงไหม้จากหัวเรือ มีผู้เสียชีวิต 1 ราย คือนายประสิทธิ์ สุภัทร์วัน อายุ 43 ปี ตำแหน่งต้นเรือ และมีผู้บาดเจ็บ 1 ราย คือนายณัชพิษณุพงศ์ มาเนียม อายุ 26 ปีตำแหน่งผู้ช่วยต้นเรือ ถูกนำตัวส่งโรงพยาบาล ส่วนนายเรือและเจ้าหน้าที่ประจำเรืออีก 12 ราย ปลอดภัย ในส่วนของน้ำมันดิบในระวางเรือไม่มีการรั่วไหล
สำหรับการดำเนินการ สำนักงานเจ้าท่าสาขาสมุทรปราการ ได้สั่งการให้เรือศรีสมบูรณ์ 5 (เรือทัก) เรือศรีสมบูรณ์ 11 (เรือทัก) เรือศรีธนารักษ์ 8 (เรือขจัดคราบน้ำมัน) เรือเด่นสุทธิ (เรือขจัดคราบน้ำมัน) เตรียมพร้อมหากเกิดสถานการณ์ฉุกเฉิน พร้อมกับออกประกาศกรมเจ้าท่าให้ผู้ควบคุมเรือที่แล่นผ่านบริเวณดังกล่าวให้ใช้ความระมัดระวังในการเดินเรือ และออกคำสั่งห้ามใช้เรือจนกว่าจะแก้ไข และต้องผ่านการตรวจเรือจากเจ้าพนักงานตรวจเรือแล้วเท่านั้น พร้อมกันนี้ กรมเจ้าท่า จะดำเนินการ ตั้งคณะกรรมการสอบสวนอุบัติเหตุ เพื่อหาสาเหตุเพื่อกำหนดมาตรการป้องกันต่อไป และในวันนี้ (28 มีนาคม 2565) นายฉัตรชัย เวชสาร ผู้อำนวยการสำนักงานเจ้าท่าสาขาสมุทรปราการ ได้เชิญลูกเรือทั้งหมดมาสอบสวนอุบัติเหตุ ในเวลาประมาณ 10.00 น. ณ สำนักงาน ฯ และให้บริษัท เกรส โอเชียน มารีน จำกัด) ที่บริหารเรือลำดังกล่าว จัดทำแผนการขนถ่ายน้ำมันดิบ จากตัวเรือ อัมภา 8 เสนอต่อกรมเจ้าท่าเพื่อพิจารณาอนุมัติแผนดำเนินการต่อไป

ที่มา : https://www.thaigov.go.th/news/contents/details/53003