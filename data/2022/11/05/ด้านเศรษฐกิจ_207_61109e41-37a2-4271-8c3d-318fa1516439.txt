รัฐบาลไทย-ข่าวทำเนียบรัฐบาล-สรรพากรมอบทูตภาษีทั่วประเทศช่วยแนะนำผู้ประกอบการทั้งออนไลน์ออฟไลน์ยื่นแบบฯ และชำระภาษีให้ถูกต้อง


วันพุธที่ 30 มิถุนายน 2564
พิมพ์
สรรพากรมอบทูตภาษีทั่วประเทศช่วยแนะนำผู้ประกอบการทั้งออนไลน์ออฟไลน์ยื่นแบบฯ และชำระภาษีให้ถูกต้อง
กรมสรรพากรได้มอบหมายให้ทูตภาษี (Tax Ambassador) ที่ประจำอยู่สำนักงานสรรพากรทั่วประเทศพร้อมให้คำปรึกษาแก่ผู้เสียภาษีและประชาชนเพื่อให้ยื่นแบบฯ และชำระภาษีทุกประเภทให้ถูกต้องเพื่อประโยชน์ของผู้เสียภาษีในระยะยาว
ตามที่มีข่าวผู้ค้าออนไลน์ได้โพสต์ในสื่อโซเชียลมีเดียว่าได้รับหนังสือแจ้งจากสรรพากรให้มายื่นภาษีเมื่อมีรายได้ถึงเกณฑ์ที่กำหนดนั้น กรมสรรพากรได้มอบหมายให้ทูตภาษี (Tax Ambassador) ที่ประจำอยู่สำนักงานสรรพากรทั่วประเทศพร้อมให้คำปรึกษาแก่ผู้เสียภาษีและประชาชนเพื่อให้ยื่นแบบฯ และชำระภาษีทุกประเภทให้ถูกต้องเพื่อประโยชน์ของผู้เสียภาษีในระยะยาว
นางสมหมาย ศิริอุดมเศรษฐ ที่ปรึกษาด้านยุทธศาสตร์การจัดเก็บภาษี (กลุ่มธุรกิจพลังงาน) ในฐานะโฆษกกรมสรรพากร เปิดเผยว่า “การที่กรมสรรพากรได้ดำเนินการส่งหนังสือแจ้งเตือนถึงผู้เสียภาษีมีวัตถุประสงค์เพื่อให้ผู้มีรายได้ถึงเกณฑ์แต่ยังไม่ได้ยื่นแบบแสดงรายการภาษีได้ทราบว่า มีหน้าที่ต้องยื่นแบบฯ เมื่อมีรายได้ต่อปีถึงเกณฑ์ขั้นต่ำตามที่กฎหมาย จะได้ไม่ต้องเสียค่าปรับและเงินเพิ่ม เพราะตามหลักแล้วผู้ที่มีรายได้จากการค้าขาย ไม่ว่าจะเป็นการขายสินค้าออนไลน์หรือขายสินค้าทั่วไป เมื่อมีรายได้ต่อปีเกิน ๖๐,๐๐๐ บาทขึ้นไป ทุกคนก็จะต้องมีหน้าที่ยื่นแบบฯ และในกรณีที่ไม่ได้ยื่นแบบภายในกำหนดเวลาต้องเสียค่าปรับไม่เกิน ๒,๐๐๐ บาท และเงินเพิ่มอีกร้อยละ ๑.๕ ต่อเดือนของจำนวนภาษีที่ต้องชำระ
นอกจากนี้ กรมสรรพากรไม่ได้มีเป้าหมายในการจัดเก็บภาษีจากผู้ค้าขายเฉพาะรายใดรายหนึ่ง หรือจากโครงการใดโครงการหนึ่ง และไม่ได้มุ่งเก็บภาษีจากผู้ประกอบการที่เข้าร่วมโครงการรัฐแต่อย่างใด และขอยืนยันว่ากรมสรรพากรได้พยายามทำหน้าที่อย่างเต็มที่และไม่ต้องการให้เกิดกรณีที่ผู้ประกอบการต้องเสียค่าปรับและเงินเพิ่ม เนื่องมาจากยื่นแบบเกินกำหนดเวลา เพราะจะเป็นการซ้ำเติมประชาชนโดยเฉพาะในช่วงเวลาเช่นนี้ และเพื่อสร้างความเป็นธรรมกับผู้เสียภาษีทุกคน เมื่อมีรายได้ถึงเกณฑ์ขั้นต่ำตามที่กฎหมายกำหนด มีหน้าที่ต้องยื่นแบบฯ ทุกราย”
นางสมหมาย ศิริอุดมเศรษฐ กล่าวเพิ่มเติม “การยื่นแบบและชำระภาษีเป็นหน้าที่ของคนไทยทุกคน ซึ่งผู้ประกอบการและผู้ค้าออนไลน์สามารถศึกษาข้อมูลเพิ่มเติมเกี่ยวกับการยื่นแบบแสดงรายการและชำระภาษีอย่างง่าย ได้ที่ www.taxliteracy.academy นอกจากนี้ กรมสรรพากรจัดให้มีทูตภาษี (Tax Ambassador) ณ สำนักงานสรรพากรพื้นที่ทั่วประเทศพร้อมให้คำปรึกษาแก่ผู้เสียภาษีและประชาชนเพื่อให้ชำระภาษีได้อย่างถูกต้องครบถ้วน หรือสามารถสอบถามข้อมูลเพิ่มเติมได้ที่ศูนย์สารนิเทศสรรพากร RD Intelligence Center ๑๑๖๑”

ที่มา : https://www.thaigov.go.th/news/contents/details/43288