รัฐบาลไทย-ข่าวทำเนียบรัฐบาล-รมว.อว. พบ ทปอ. ราชมงคล ดึงศักยภาพพัฒนาประเทศ


วันจันทร์ที่ 7 กุมภาพันธ์ 2565
รมว.อว. พบ ทปอ. ราชมงคล ดึงศักยภาพพัฒนาประเทศ
รมว.อว. พบ ทปอ. ราชมงคล ดึงศักยภาพพัฒนาประเทศ
31 มกราคม 2565 ศ.(พิเศษ) ดร.เอนก เหล่าธรรมทัศน์ รัฐมนตรีว่าการกระทรวงการอุดมศึกษา วิทยาศาสตร์ วิจัยและนวัตกรรม ร่วมพบปะพูดคุย และมอบนโยบายให้แก่ผู้บริหารและอธิการบดีมหาวิทยาลัยเทคโนโลยีราชมงคลทั้ง 9 แห่ง ในการประชุมคณะกรรมการอธิการบดีมหาวิทยาลัยราชมงคล (ทปอ.) 1/2565 ณ มหาวิทยาลัยเทคโนโลยีราชมงคลรัตนโกสินทร์ ศาลายา ในการนี้ ดร.พัชรินรุจา จันทโรนานนท์ ที่ปรึกษา รมว.อว. และ ดนุช ตันเทอดทิตย์ ผู้ช่วย รมว.อว. เข้าร่วมในการพูดคุยดังกล่าวด้วย
รมว.อว. กล่าวว่า ในเวลา 18 เดือนที่ผ่านมานี้เราสามารถทำงานเป็นกระทรวงที่ไม่ใช่เป็นเพียงแต่หน่วยย่อยของกระทรวงเท่านั้น ต้องขอขอบคุณทุกคนที่ร่วมกันทำให้ขยับและขับเคลื่อนการทำงานแบบที่เป็นกระทรวงด้วยความสามัคคี หลายโครงการที่ประสบความสำเร็จ ทำให้ อว.เป็นที่รู้จักของพี่น้องประชาชน อาทิ โครงการมหาวิทยาลัยสู่ตำบล หรือ U2T การทำสนามฉีดวัคซีน โรงพยาบาลสนาม ศูนย์พักคอย การลดค่าเล่าเรียน การแสดงดนตรีเทิดพระเกียรติ เป็นต้น นอกจากนี้ อว. ยังได้เริ่มปฏิรูปอุดมศึกษาไปหลายเรื่องแล้ว เช่น การจัดกลุ่มประเภทมหาวิทยาลัย การขอตำแหน่งทางวิชาการที่มากกว่าการขอตำแหน่งจากวิจัยและตำรา การยกเลิการรีไทร์จากระยะเวลาการเรียน การลงทะเบียนเรียนข้ามมหาวิทยาลัย เป็นต้น เรื่องสำคัญเรื่องหนึ่งคือการกำหนดให้ อว. เป็นกลไกหลักที่จะขยับประเทศไทยให้เป็นประเทศที่พัฒนาแล้วให้ได้ในปี 2580 ซึ่ง อว. จะต้องเป็น อว. แบบในประเทศที่พัฒนาแล้วในปี 2570 ล่วงหน้าก่อน 10 ปี เนื่องจากเราเป็นกระทรวงแห่งสรรพวิชาการจะต้องนำพาให้ประเทศและสังคมเป็นประเทศที่พัฒนาแล้วให้ได้ตามแผนยุทธศาสตร์ชาติ
การที่จะเป็นประเทศที่พัฒนาแล้วให้ได้ อว. จะเดินด้วย 2 ขา คือ ขาของวิทยาศาสตร์เทคโนโลยี และขาเศรษฐกิจเชิงสร้างสรรค์ ในทางวิทยาศาสตร์เทคโนโลยี อว. ได้ทำไปแล้วในหลายอย่าง เช่น การประกาศว่าเราจะมียานอวกาศไปโคจรรอบดวงจันทร์ได้ในอีก 6 ปีข้างหน้า และการเริ่มผลิตเทคโนโลยีและเครื่องมือชั้นสูงด้วยตนเอง จะต้องพยายามพึ่งตนเองทางเทคโนโลยีให้ได้ อย่ากลัวการเปลี่ยนแปลงทางเทคโนโลยี ต้องฉวยโอกาสใช้ให้เป็นประโยชน์ ทำให้เป็นจุดพลิกเปลี่ยนที่สำคัญ หากทำได้จะสามารถลดช่องว่างระหว่างเรากับประเทศที่นำหน้าของโลกลงได้ เรามีอาวุธที่สำคัญ คือ sandbox ซึ่งเป็นการยกเว้น กฎระเบียบ ข้อปฏิบัติต่างๆที่เป็นอุปสรรคในการทำให้เกิดนวัตกรรม ความจริญก้าวหน้า ขอเชิญชวนให้ใช้โอกาสนี้ให้เต็มที่
ในขาของเศรษฐกิจเชิงสร้างสรรค์ เรามีวิทยสถานด้านสังคมศาสตร์ มนุษยศาสตร์และศิลปกรรมศาสตร์ที่เราเรียกว่า ธัชชา ซึ่งเป็นวิทยสถานที่ศึกษาในหลายเรื่อง เพื่อจะยกมูลค่า คุณค่า ราคาของประเทศไทยให้สูงขึ้นด้วยการใช้อารยธรรมของเรา และในอนาคตเรากำลังจะทำวิทยสถานด้านวิทยาศาสตร์ออกมาด้วยเพื่อเป็นศูนย์รวมวิทยาศาสตร์และเทคโนโลยีของประเทศ ทำให้วิทยาศาสตร์เป็นความสนุกและเพลิดเพลิน วิทยสถานนี้จะปรับ subject ranking ของเราให้สูงขึ้น จึงอยากเชิญชวนชาวราชมงคลร่วมงานกับหน่วยงานวิจัย สถาบันวิจัย ของ อว. จะทำให้สามารถไปดึงทรัพยากร เครื่องมือ จะผลิตงานในระดับโลกได้ หากเราร่วมกันทำ ร่วมกันรับรู้เรื่องของกันและกันและของส่วนกลางให้มากขึ้น ขยับไปพร้อมกัน หนุนกัน ก็จะสามารถดึงศักยภาพของ อว. ออกมาใช้ได้อย่างเต็มที่
สุดท้ายอยากเห็นราชมงคลทำโรงเรียนสาธิต ซึ่งเป็นโรงเรียนที่จะเตรียมเด็กเข้ามาสู่เทคโนโลยี วิทยาศาสตร์ มทร. มีจุดเด่นที่เน้นบัณฑิตให้ทำงานเป็น เน้นเทคโนโลยี มีการปฏิบัติที่เก่ง หากระบบราชมงคลเปิดโรงเรียนสาธิตก็จะต้องทำให้เห็นว่าเป็นสาธิตที่ก้าวหน้า ทันโลก หากเปิดได้ก็จะเป็นกระแสที่ดีและเป็นที่น่าภูมิใจอย่างยิ่ง รมว.อว. กล่าวในตอนท้าย

ที่มา : https://www.thaigov.go.th/news/contents/details/51313