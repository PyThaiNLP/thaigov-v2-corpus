รัฐบาลไทย-ข่าวทำเนียบรัฐบาล-พม. โดย กคช. เร่งช่วยเหลือกรณีผู้อยู่อาศัยแฟลตดินแดง ติดเชื้อโควิด-19 จำนวน 7 ราย ตั้งเต็นท์รอไม่มีเตียงรองรับ ให้เข้ารับการรักษาที่สถานพยาบาลเรียบร้อยแล้ว


วันอังคารที่ 22 มิถุนายน 2564
พม. โดย กคช. เร่งช่วยเหลือกรณีผู้อยู่อาศัยแฟลตดินแดง ติดเชื้อโควิด-19 จำนวน 7 ราย ตั้งเต็นท์รอไม่มีเตียงรองรับ ให้เข้ารับการรักษาที่สถานพยาบาลเรียบร้อยแล้ว
พม. โดย กคช. เร่งช่วยเหลือกรณีผู้อยู่อาศัยแฟลตดินแดง ติดเชื้อโควิด-19 จำนวน 7 ราย ตั้งเต็นท์รอไม่มีเตียงรองรับ ให้เข้ารับการรักษาที่สถานพยาบาลเรียบร้อยแล้ว
วันนี้ (22 มิ.ย. 64) เวลา 10.00 น. ที่กระทรวงการพัฒนาสังคมและความมั่นคงของมนุษย์ ถนนกรุงเกษม สะพานขาว กทม. นางพัชรี อาระยะกุล ปลัดกระทรวงการพัฒนาสังคมและความมั่นคงของมนุษย์ (ปลัด พม.) เปิดเผยว่า จากกรณีสื่อสังคมออนไลน์มีการแชร์เรื่องราวผู้อยู่อาศัยในอาคารแฟลต 29 เคหะชุมชนดินแดง 1 จำนวน 7 ราย ติดเชื้อไวรัสโคโรนา 2019 (โควิด-19) โดยผู้ติดเชื้อโควิด-19 ทั้ง 7 ราย เข้ารับการตรวจเชิงรุกเมื่อวันที่ 18 มิ.ย. 64 ณ ศูนย์วัฒนธรรม และผลตรวจออกเมื่อวันที่ 20 มิ.ย. 64 พบว่าติดเชื้อทั้ง 7 ราย แต่ยังไม่มีเตียงรองรับการรักษาพยาบาล จึงจำเป็นต้องตั้งเต็นท์นอนบริเวณหน้าแฟลต เนื่องจากในห้องพักครอบครัวอาศัยอยู่รวมกันหลายคน ในการนี้ กระทรวง พม. โดยการเคหะแห่งชาติ (กคช.) ได้ประสานหน่วยงานศูนย์บริการสาธารณสุข 4 ดินแดง สายด่วน 191 และสายด่วน 1669 เพื่อจัดหาสถานพยาบาลให้ผู้ติดเชื้อทั้ง 7 ราย ได้เข้ารับการรักษาอย่างเร่งด่วน โดยในวันที่ 21 มิ.ย. 64 เวลา 14.00 น. สามารถนำส่งผู้ป่วยทั้ง 7 ราย เข้ารับการรักษา ณ Hospitel เรียบร้อยแล้ว ทั้งนี้ กระทรวง พม. โดย กคช. จะติดตามความคืบหน้าอาการป่วยของผู้ติดเชื้อทั้ง 7 ราย อย่างต่อเนื่อง เพื่อดำเนินการให้ความช่วยเหลือ ให้คำปรึกษาแนะนำ พร้อมทั้งมอบถุงยังชีพหลังจากรักษาอาการหายแล้ว และกลับมากักตัว 14 วัน ตามมาตรการการป้องกันโรคโควิด-19 ต่อไป
นางพัชรี กล่าวเพิ่มเติมว่า ทั้งนี้ หากผู้พักอาศัยในโครงการของ กคช. ได้รับผลกระทบของโรคโควิด-19และต้องการความช่วยเหลือสามารถติดต่อได้ที่สำนักงานเคหะนครหลวง และสำนักงานเคหะจังหวัดในพื้นที่ ซึ่งจะช่วยประสานงานกับศูนย์บริการสาธารณสุข สำนักอนามัย กรุงเทพมหานคร และสาธารณสุขจังหวัด และหากประชาชนกำลังประสบปัญหาความเดือดร้อนและความยากลำบากจากผลกระทบของโรคโควิด-19 หรือชุมชนใดต้องการความช่วยเหลือเร่งด่วน สามารถติดต่อได้ที่ ศูนย์ช่วยเหลือสังคม สายด่วน พม. โทร. 1300 บริการ 24 ชั่วโมง และสำนักงานพัฒนาสังคมและความมั่นคงของมนุษย์จังหวัด หรือประสานขอความช่วยเหลือผ่าน อพม. ในพื้นที่

ที่มา : https://www.thaigov.go.th/news/contents/details/42983