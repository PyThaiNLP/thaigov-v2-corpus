รัฐบาลไทย-ข่าวทำเนียบรัฐบาล-นายกฯ ติดตามการจัดการเวชภัณฑ์ในการดูแลรักษาผู้ป่วยโควิด – 19 ยืนยัน “ฟาวิพิราเวียร์” มีเพียงพอ กระจายยาไปแล้วทุกจังหวัดทั่วประเทศกว่า 72.52 ล้านเม็ด


วันพุธที่ 30 มีนาคม 2565
พิมพ์
นายกฯ ติดตามการจัดการเวชภัณฑ์ในการดูแลรักษาผู้ป่วยโควิด – 19 ยืนยัน “ฟาวิพิราเวียร์” มีเพียงพอ กระจายยาไปแล้วทุกจังหวัดทั่วประเทศกว่า  72.52 ล้านเม็ด
นายกฯ ติดตามการจัดการเวชภัณฑ์ในการดูแลรักษาผู้ป่วยโควิด – 19 ยืนยัน “ฟาวิพิราเวียร์” มีเพียงพอ กระจายยาไปแล้วทุกจังหวัดทั่วประเทศกว่า  72.52 ล้านเม็ด
วันนี้ (30 มีนาคม 2565) นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า พลเอกประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ติดตามการบริหารจัดการเวชภัณฑ์ที่ใช้ในการดูแลรักษาผู้ป่วยโควิด – 19 พร้อมกำชับให้หน่วยงานที่เกี่ยวข้องติดตามตรวจสอบประสิทธิภาพของระบบให้บริการเพื่ออำนวยความสะดวกแก่ประชาชนให้สามารถเข้าถึงการรักษาได้อย่างทั่วถึงและรวดเร็ว ทั้งนี้ กระทรวงสาธารณสุขยืนยัน “ยาฟาวิพิราเวียร์” มีเพียงพอสำหรับใช้ในการรักษาผู้ป่วยโควิด – 19 โดยช่วงเดือนกุมภาพันธ์ - เมษายน 2565 องค์การเภสัชกรรมได้ผลิตและจัดหายาฟาวิพิราเวียร์เข้ามารวม 128.1 ล้านเม็ด โดยในช่วงวันที่ 1 - 28 มีนาคม 2565 มีการผลิตและจัดหายาจำนวน 73.9 ล้านเม็ด และได้มีการกระจายยาให้ทุกจังหวัดทั่วประเทศไทยจำนวน 72.52 ล้านเม็ด
โฆษกประจำสำนักนายกรัฐมนตรียังยืนยันว่า นายกรัฐมนตรีในฐานะผู้อำนวยการศูนย์บริหารสถานการณ์แพร่ระบาดของโรคติดเชื้อไวรัสโคโรนา 2019 (ศบค.) ยังสนับสนุนให้มีการใช้ยารักษาผู้ป่วยโควิด 19 หลายชนิด ทั้งยาฟ้าทะลายโจร ฟาวิพิราเวียร์ เรมดิซิเวียร์ และโมลนูพิราเวียร์ ล่าสุดคณะรัฐมนตรืยังอนุมัติเห็นชอบให้มีการจัดหายาแพกซ์โลวิดเข้ามาเพิ่มเติม โดยในส่วนของยาฟาวิพิราเวียร์ ข้อมูลวันที่ 28 มีนาคม 2565 มียาคงคลังทั่วประเทศ 25 ล้านเม็ด อยู่ในส่วนกลาง 2.2 ล้านเม็ด ในโรงพยาบาลต่าง ๆ 22.8 ล้านเม็ด ทั้งนี้ นายกรัฐมนตรียืนยันไทยมีระบบสาธารณสุข ที่มีสมรรถนะในการบริการประชาชนและเตรียมพร้อมในการรองรับทุกสถานการณ์ด้วยแล้ว
สำหรับผู้ติดเชื้อโควิด - 19 รายใหม่วันนี้ รวม 25,389 ราย จำแนกเป็นผู้ป่วยจากในประเทศ 25,342 ราย ผู้ป่วยมาจากต่างประเทศ 47 ราย ผู้ป่วยสะสม 1,377,352 ราย (ตั้งแต่ 1 มกราคม 2565) หายป่วยกลับบ้าน 26,084 ราย หายป่วยสะสม 1,162,876 ราย (ตั้งแต่ 1 มกราคม 2565) ผู้ป่วยกำลังรักษา 244,372 ราย เสียชีวิต 87 ราย ล่าสุดการให้บริการวัคซีน โควิด-19  สะสมอยู่ที่ 129,247,276 โดส เข็มที่ 1 ฉีดสะสม 55,447,596 โดส เข็มที่ 2 ฉีดสะสม 50,271,534 โดส เข็มที่ 3 ฉีดสะสม 21,390,157 โดส เข็มที่ 4 ฉีดสะสม 2,137,989 โดส
……....................

ที่มา : https://www.thaigov.go.th/news/contents/details/53089