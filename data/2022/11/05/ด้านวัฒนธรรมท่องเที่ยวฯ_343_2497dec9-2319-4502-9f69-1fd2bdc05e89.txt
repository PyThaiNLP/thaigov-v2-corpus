รัฐบาลไทย-ข่าวทำเนียบรัฐบาล-เอนก หนุน นครสวรรค์ประกาศจังหวัด BCG ใช้ศักยภาพมหาวิทยาลัยพื้นที่ผลักดันจังหวัดให้พัฒนาภายในปี 2575


วันจันทร์ที่ 7 มีนาคม 2565
เอนก หนุน นครสวรรค์ประกาศจังหวัด BCG ใช้ศักยภาพมหาวิทยาลัยพื้นที่ผลักดันจังหวัดให้พัฒนาภายในปี 2575
เอนก หนุน นครสวรรค์ประกาศจังหวัด BCG ใช้ศักยภาพมหาวิทยาลัยพื้นที่ผลักดันจังหวัดให้พัฒนาภายในปี 2575
วันที่ 4 มีนาคม 2565 ศาสตราจารย์พิเศษ ดร.เอนก เหล่าธรรมทัศน์ รัฐมนตรีว่าการกระทรวงการอุดมศึกษา วิทยาศาสตร์ วิจัยและนวัตกรรม กล่าวเปิดและร่วมรับฟังการเสวนาเรื่อง “พญาลิไท” พระผู้พระราชทานความรุ่งเรืองให้เมืองนครสวรรค์ พร้อมทั้งบรรยายพิเศษในหัวข้อ “อุดมศึกษาไทยในยุคใหม่: ความท้าทายและความคาดหวัง” ณ ห้องประชุม อมราวดี มหาวิทยาลัยราชภัฏนครสวรรค์ โดยมีนายชยันต์ ศิริมาศ ผู้ว่าราชการจังหวัดนครสวรรค์ ผู้ช่วยศาสตราจารย์ ดร.ไชยรัตน์ ปราณี อธิการบดีมหาวิทยาลัยราชภัฏนครสวรรค์ และผู้บริหารให้การต้อนรับ
รมว.เอนก กล่าวในตอนหนึ่งว่า นครสวรรค์เป็นจังหวัดที่มีความพิเศษ นครสวรรค์เดิมนั้นที่มีอยู่ในศิลาจารึกในยุคสุโขทัยคือเมืองพระบาง ซึ่งเป็นเมืองสองฝ่ายฟ้า โดยหลักการปกครองสมัยโบราณเมืองพระบางขึ้นอยู่กับเมืองสุโขทัย อันมีพญาลิไทเป็นผู้สร้างเมือง แต่ในขณะเดียวกันก็ต้องไม่เป็นปรปักษ์กับอีกฝ่ายฟ้าหนึ่งคือเมืองอยุธยา เพราะฉะนั้นนครสวรรค์จึงเป็นเมืองพิเศษ คือมีสองอารยธรรม โดยอยากให้มหาวิทยาลัยราชภัฏนครสวรรค์ถือเอาไปเป็นภาระในการศึกษาค้นคว้าความพิเศษนี้ และน่าจะนำความรู้ในเรื่องศิลปะสุโขทัย และอยุธยามาสร้างเป็นพิพิธภัณฑ์หรือวัดขึ้นมาใหม่ โดยให้เมืองนครสวรรค์เป็นเมืองให้กำเนิดใหม่ของอารยธรรมสุโขทัยและอยุธยา นำศิลปะ วัฒนธรรม อารยธรรมเดิมมาสร้างสรรค์ โดยความร่วมมือกับจังหวัด ภาคเอกชนในพื้นที่ สร้างจากการศึกษาค้นคว้า เก็บรวบรวมจากหลักฐานทางประวัติศาสตร์ งานวิจัย หากสามารถนำความรู้ที่มีทำให้ออกมาได้ก็จะช่วยให้มีความน่าสนใจมากยิ่งขึ้น สิ่งเหล่านี้เป็นพลังทางประวัติศาสตร์ซึ่งนครสวรรค์มีเยอะมาก และเป็นสิ่งที่คนทั่วไปไม่ค่อยรู้ ถือเป็นหน้าที่ของคนรุ่นเราที่ต้องสร้างขึ้นมาบนสิ่งที่คนรุ่นเก่ามีให้
อีกหนึ่งความพิเศษจากภูมิศาสตร์ของจังหวัด คือเป็นจังหวัดที่มีแม่น้ำหลายสายทั้ง ปิง วัง ยม น่าน และเจ้าพระยา คนนครสวรรค์เองจะต้องลุกขึ้นมาเห็นความสำคัญของจังหวัด ถ้าไม่มีนครสวรรค์ก็ไม่มีเจ้าพระยาซึ่งเป็นที่มาของแม่น้ำภาคกลางทั้งหมด อีกทั้งยังมีแหล่งน้ำจืดขนาดใหญ่ คือ บึงบอระเพ็ด สิ่งนี้ทำให้ตนเกิดความคิดว่า นครสวรรค์น่าจะทำจังหวัด BCG เนื่องจากมีความอุดมสมบูรณ์ของทรัพยากรธรรมชาติสูง มีประวัติศาสตร์ที่ร่ำรวย รวมทั้งมีผู้คนที่หลากหลาย ซึ่งเข้ากับ BCG ที่เป็นหนึ่งในนโยบายสำคัญของรัฐบาล โดยมี สวทช.ในการกำกับของ อว. เป็นหน่วยงานหลักในการดำเนินงาน นอกจากนี้การที่นครสวรรค์มีเศรษฐกิจอยู่ในระดับแนวหน้าของภาคเหนือ จึงเหมาะสมที่จะทำให้เป็นจังหวัดที่พัฒนาแล้วในอีก 10 ปีข้างหน้า ทำให้เป็นต้นแบบของการพัฒนาแล้วให้กับจังหวัดอื่นๆ พวกเราจะต้องเป็นคนสร้างนครสวรรค์ยุคใหม่ มหาวิทยาลัยราชภัฏนครสวรรค์ต้องถือว่าเป็นโอกาสทองในการรับใช้พื้นที่ อาจารย์สามารถเป็นกลไก สมอง สติปัญญาของการสร้างเมืองนครสวรรค์ ท่านต้องไปคิดต่อให้ลึกซึ้ง และต้องมีโอกาสสำคัญในการปักธงประกาศที่จะมาช่วยจังหวัด ร่วมแรงร่วมใจกันคิด และลงมือทำให้เกิดขึ้น
“มหาวิทยาลัยราชภัฏนครสวรรค์เองจะต้องทำตัวให้เป็นมหาวิทยาลัยของจังหวัด ทำผลงานเพื่อจังหวัดตนเองและพื้นที่ใกล้เคียงทำประโยชน์ให้กับพื้นที่ ชุมชน สังคม ต้องรับใช้พื้นที่ให้มากที่สุด สร้างให้นครสวรรค์เป็นจังหวัดที่พัฒนาแล้วภายในปี 2575 ขอฝากมหาวิทยาลัยไว้กับจังหวัด และคนในพื้นที่ให้ช่วยดูแล อำนวยความสะดวก และใช้มหาวิทยาลัยให้เต็มศักยภาพ” รมว.เอนก กล่าวในตอนท้าย

ที่มา : https://www.thaigov.go.th/news/contents/details/52265