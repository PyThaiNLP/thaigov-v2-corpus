รัฐบาลไทย-ข่าวทำเนียบรัฐบาล-กระทรวงเกษตรฯ โดยกรมประมง จัดกิจกรรม “คืนปูสู่ธรรมชาติ” กว่า 1.3 ล้านตัว


วันพฤหัสบดีที่ 18 สิงหาคม 2565
กระทรวงเกษตรฯ โดยกรมประมง จัดกิจกรรม “คืนปูสู่ธรรมชาติ” กว่า 1.3 ล้านตัว
ฟื้นฟูทรัพยากรชายฝั่งบางขุนเทียน หวังสร้างการมีส่วนร่วมในการอนุรักษ์และฟื้นฟูทรัพยากรสัตว์น้ำ และเพิ่มโอกาสในการประกอบอาชีพแก่เกษตรกรชาวประมง
ดร.เฉลิมชัย ศรีอ่อน รัฐมนตรีว่าการกระทรวงเกษตรและสหกรณ์ เป็นประธานในพิธีปล่อยพันธุ์สัตว์น้ำ “คืนปูสู่ธรรมชาติ” โดยมี นายสากล ม่วงศิริ ผู้ช่วยรัฐมนตรีว่าการกระทรวงการพัฒนาสังคมและความมั่นคงของมนุษย์ นายธนา ชีรวินิจ เลขานุการรัฐมนตรีว่าการกระทรวงเกษตรและสหกรณ์ นายเฉลิมชัย สุวรรณรักษ์ อธิบดีกรมประมง นางสุธาทิพย์ สนเอี่ยม รองปลัดกรุงเทพมหานคร คณะผู้บริหารกระทรวงเกษตรและสหกรณ์ ตลอดจนประชาชนในพื้นที่ เข้าร่วม ณ วัดธรรมคุณาราม (หลวงพ่อเต่า) เขตบางขุนเทียน กรุงเทพมหานคร
สำหรับการจัดกิจกรรมในครั้งนี้ กระทรวงเกษตรและสหกรณ์ โดยกรมประมง ร่วมกับสำนักงานเขตบางขุนเทียน จัดกิจกรรมขึ้นภายใต้โครงการฟื้นฟูทรัพยากรประมงชายฝั่ง มีวัตถุประสงค์เพื่อสร้างความตระหนักรู้แก่ชุมชนและประชาชนในพื้นที่ให้เห็นคุณค่าของทรัพยากร และมีส่วนร่วมในการอนุรักษ์และฟื้นฟูทรัพยากรสัตว์น้ำ รวมทั้งเป็นขวัญและกำลังใจให้แก่เกษตรกรผู้เพาะเลี้ยงปูทะเลในพื้นที่ ตลอดจนเสริมสร้างความเข้มแข็งในการประกอบอาชีพให้กับพี่น้องเกษตรกรชาวประมงให้เกิดความมั่นคงและยั่งยืนได้อย่างแท้จริง โดยกิจกรรมภายในงาน ได้มีการปล่อยพันธุ์ปูทะเล จำนวน 1.1 ล้านตัว และมอบพันธุ์ปูทะเลแก่ผู้แทนชุมชน จำนวน 2 แสนตัว ให้แก่ผู้แทนชุมชนจำนวน 12 ชุมชน รวมทั้งสิ้นกว่า 1.3 ล้านตัว เพื่อให้ประชาชนนำไปปล่อยลงสู่แหล่งน้ำธรรมชาติในพื้นที่ โดยพันธุ์ปูทะเลที่นำมาปล่อยในวันนี้ ประกอบด้วย ปูขาว ขนาด 1 เซนติเมตร จำนวน 360,000 ตัว ปูขาว ขนาด 10 เซนติเมตร จำนวน 50 ตัว และปูม้า ระยะ Zoea จำนวน 1,000,000 ตัว ซึ่งเป็นปูที่มีขนาดที่เหมาะสม และมีอัตราการรอดสูง พร้อมที่จะเติบโตและแพร่ขยายพันธุ์ตามธรรมชาติ นำไปสู่การคืนความอุดมสมบูรณ์ของทรัพยากรสัตว์น้ำในพื้นที่เขตบางขุนเทียนได้ต่อไป
"กระทรวงเกษตรฯ โดยกรมประมงได้เริ่มดำเนินโครงการฟื้นฟูทรัพยากรประมงชายฝั่งมาอย่างต่อเนื่อง ซึ่งการปล่อยปูในครั้งนี้ จะสามารถเป็นแหล่งอาหาร และแหล่งสร้างรายได้ของพี่น้องชาวบางขุนเทียน เชื่อว่าจากการดูแลของทุกภาคส่วนที่ต้องการอนุรักษ์ธรรมชาติไว้ จะช่วยฟื้นฟูธรรมชาติและสัตว์ทะเลได้ และเชื่อว่าอีก 6 - 8 เดือนข้างหน้า พันธุ์ปูที่นำมาปล่อยในวันนี้จะเป็นรายได้ต่อไป ซึ่งจะช่วยแก้ปัญหาเศรษฐกิจของพี่น้องชาวบางขุนเทียนได้อีกทางหนึ่ง" ดร.เฉลิมชัย กล่าว
ด้าน นายเฉลิมชัย สุวรรณรักษ์ อธิบดีกรมประมง กล่าวเพิ่มเติมว่า กรมประมง โดยสำนักงานประมงพื้นที่กรุงเทพมหานครได้มีการดำเนินโครงการฟื้นฟูทรัพยากรประมงชายฝั่ง (คืนปูสู่ธรรมชาติ) ในเขตบางขุนเทียนมาตั้งแต่ปี 2564 ซึ่งเป็นไปตามนโยบายของ ดร.เฉลิมชัย ศรีอ่อน รัฐมนตรีว่าการกระทรวงเกษตรและสหกรณ์ ที่มอบหมายให้กรมประมงเร่งอนุรักษ์และฟื้นฟูทรัพยากรสัตว์น้ำชนิดต่าง ๆ โดยเฉพาะสัตว์น้ำที่มีความสำคัญทางเศรษฐกิจเพื่อคืนความอุดมสมบูรณ์และเพิ่มปริมาณผลผลิตสัตว์น้ำในธรรมชาติให้เพียงพอต่อความต้องการของผู้บริโภค ซึ่งเขตบางขุนเทียนเป็นเพียงเขตเดียวในกรุงเทพมหานครที่มีความเหมาะสมต่อการอนุรักษ์ทรัพยากรสัตว์น้ำชายฝั่ง เนื่องจากมีพื้นที่ติดกับทะเลอ่าวไทยความยาวกว่า 5 กิโลเมตร มีลักษณะทางกายภาพเป็นป่าชายเลนที่มีสารอาหารอุดมสมบูรณ์เหมาะสำหรับเป็นแหล่งอนุบาลสัตว์น้ำวัยอ่อน จากการติดตามผลการดำเนินโครงการฯ ที่ผ่านมา พบว่าปัจจุบันทรัพยากรปูทะเลบริเวณชายฝั่งบางขุนเทียนมีความอุดมสมบูรณ์ขึ้น เกษตรกรและชาวประมงในเขตบางขุนเทียนกว่า 500 ราย ได้รับประโยชน์จากการจับผลผลิตปูทะเลจากธรรมชาติไปจำหน่ายเพิ่มขึ้น

ที่มา : https://www.thaigov.go.th/news/contents/details/58151