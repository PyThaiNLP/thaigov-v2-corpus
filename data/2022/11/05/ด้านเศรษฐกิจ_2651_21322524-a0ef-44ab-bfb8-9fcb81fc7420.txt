รัฐบาลไทย-ข่าวทำเนียบรัฐบาล-เคลียร์จบพร้อมฉลองตรุษจีนปีนี้ ! ดีเดย์ 26 ม.ค.เปิดเดินรถไฟสายจีน-ลาวเที่ยวปฐมฤกษ์ ส่งออกสินค้าเกษตรไทยไปจีน


วันเสาร์ที่ 22 มกราคม 2565
เคลียร์จบพร้อมฉลองตรุษจีนปีนี้ ! ดีเดย์ 26 ม.ค.เปิดเดินรถไฟสายจีน-ลาวเที่ยวปฐมฤกษ์ ส่งออกสินค้าเกษตรไทยไปจีน
เคลียร์จบพร้อมฉลองตรุษจีนปีนี้ ! ดีเดย์ 26 ม.ค.เปิดเดินรถไฟสายจีน-ลาวเที่ยวปฐมฤกษ์ ส่งออกสินค้าเกษตรไทยไปจีน
“อลงกรณ์” หารือทูตลาวขยายความร่วมมือขนส่งผลไม้รถไฟสายจีน-ลาว พร้อมประชุมสมาคมผลไม้ภาคตะวันออกเร่งเครื่องรับมือผลไม้ฤดูกาลผลิตปี 2565
นายอลงกรณ์ พลบุตร ที่ปรึกษารัฐมนตรีว่าการกระทรวงเกษตรและสหกรณ์ ในฐานะประธานคณะทำงานจัดทำแผนแก้ไขปัญหาผลไม้เศรษฐกิจล่วงหน้าทั้งระบบ เปิดเผยวันนี้ (22ม.ค.) ว่า ในวันที่ 26 มกราคมนี้ขบวนรถขนส่งสินค้าจากสถานีเวียงจันทน์ใต้จะออกเดินบนเส้นทางรถไฟจีน-ลาว เข้าจีนที่ด่านรถไฟโมฮ่านในตอนใต้ของมณฑลยูนนาน สู่มหานครฉงชิ่งในภาคตะวันตกของจีน โดยใช้เวลาประมาณ 3 - 4 วันเร็วกว่าการขนส่งทางเรือถึง 4 เท่าตัว นับเป็นขบวนรถสินค้าปฐมฤกษ์ที่ขนส่งสินค้าเกษตรของไทยไปยังประเทศจีนผ่าน สปป.ลาวเป็นครั้งแรก ตั้งแต่เปิดเส้นทางรถไฟสายจีน-ลาวอย่างเป็นทางการ เมื่อวันที่ 3 ธันวาคม ที่ผ่านมา โดยสินค้าเกษตรล็อตแรกเป็นข้าวเหนียวหัก 20 ตู้น้ำหนัก 500 ตัน จากบริษัทกล้าทิพย์ที่จังหวัดหนองบัวลำพู
นายอลงกรณ์ กล่าวว่า ก่อนหน้านี้มีรายงานจากหน่วยงานต่างประเทศคลาดเคลื่อนว่า ได้มีการขนส่งไปฉงชิ่งแล้วเมื่อวันที่ 20 มกราคม แต่เมื่อตนตรวจสอบย้อนกลับในวันเดียวกันทราบว่า ข้าวล็อตดังกล่าวได้ส่งออกจากประเทศไทยผ่านด่านหนองคายไปฝั่ง สปป.ลาวที่ท่าบก ท่านาแล้งแล้ว แต่ยังไม่ได้ส่งไปถึงมหานครฉงชิ่ง เพราะต้องรอเคลียร์พิธีการทางศุลกากรและไฟเขียวจากกระทรวงกสิกรรมที่นครเวียงจันทน์ จึงได้ประสานกับนายด่านตรวจพืชหนองคาย ผู้ส่งออก บริษัทชิ้ปปิ้งและบริษัทผู้ให้บริการโลจิสติกส์ของไทยและจีน จนทราบปัญหาจึงติดต่อให้คุณจันทร สิทธิชัย ประธานเจ้าหน้าที่บริหารของบริษัทเวียงจันทน์โลจิสติกส์ปาร์ค และท่าบกท่านาแล้งช่วยสนับสนุนจนเรียบร้อย และได้รับแจ้งว่าจะเคลื่อนย้ายตู้สินค้าไปสถานีเวียงจันทน์ใต้ในวันจันทร์ที่จะถึงนี้ ก่อนจะยกขึ้นแคร่รถไฟเพื่อพร้อมในการเดินทางในวันพุธที่ 26 มกราคมนี้
“ในเย็นวันนี้ผมจะหารือกับท่านเอกอัครราชทูตลาวประจำประเทศไทยเกี่ยวกับความร่วมมือระหว่างไทย-ลาว เรื่องการขนส่งสินค้าผ่านแดนจากไทยไปจีนบนเส้นทางรถไฟสายจีน-ลาว เพื่อความพร้อมสำหรับการขนส่งสินค้าเกษตรอื่นๆ โดยเฉพาะผลไม้ที่ใกล้จะถึงฤดูกาลผลิตปี 2565 เริ่มตั้งแต่เดือนมีนาคมนี้นอกจากนี้ จะมีการประชุมทางไกลกับสมาคมผลไม้และสมาคมล้งกับส่วนราชการที่เกี่ยวข้องในภาคตะวันออกในบ่ายวันนี้ (22 ม.ค.) อีกด้วย” นายอลงกรณ์ กล่าว
นายอลงกรณ์ ยังกล่าวต่อไปว่า ก่อนหน้านี้ ดร.เฉลิมชัย ศรีอ่อน รัฐมนตรีว่าการกระทรวงเกษตรฯ ได้ประสานกับทางการลาวและเอกอัครราชทูตจีนประจำประเทศไทยเพื่อแก้ไขปัญหาด่านส่งออกติดขัดจากปัญหาโควิด19 อย่างต่อเนื่องมาโดยตลอด นับแต่เกิดปัญหาตั้งแต่เดือนกรกฎาคมปีที่แล้ว และปลายเดือนนี้จะมีการประชุมร่วมระหว่างกระทรวงเกษตรไทย-จีน โดยฝ่ายไทยเป็นเจ้าภาพ

ที่มา : https://www.thaigov.go.th/news/contents/details/50785