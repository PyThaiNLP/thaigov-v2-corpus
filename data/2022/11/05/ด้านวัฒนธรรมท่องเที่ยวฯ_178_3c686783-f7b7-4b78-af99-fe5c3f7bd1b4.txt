รัฐบาลไทย-ข่าวทำเนียบรัฐบาล- ดีอีเอส - ดีป้า เปิดฉาก “อาคารแสดงประเทศไทย” อย่างยิ่งใหญ่ ในงาน ‘World Expo 2020 Dubai’


วันศุกร์ที่ 1 ตุลาคม 2564
ดีอีเอส - ดีป้า เปิดฉาก “อาคารแสดงประเทศไทย” อย่างยิ่งใหญ่ ในงาน ‘World Expo 2020 Dubai’
ดีอีเอส - ดีป้า เปิดฉาก “อาคารแสดงประเทศไทย” อย่างยิ่งใหญ่ ในงาน ‘World Expo 2020 Dubai’
เมื่อวันที่ 1 ตุลาคม 2564 นางสาวอัจฉรินทร์ พัฒนพันธ์ชัย ปลัดกระทรวงดิจิทัลเพื่อเศรษฐกิจและสังคม (MDES) ในฐานะ Commissioner General of Section for Thailand Pavilion นายวราวุธ ภู่อภิญญา เอกอัครราชทูตไทย ณ กรุงอาบูดาบี นายชัยรัตน์ ศิริวัฒน์ กงสุลใหญ่ ณ เมืองดูไบ นายปณต บุณยะโหตระ ผู้อำนวยการสำนักงานส่งเสริมการค้าในต่างประเทศ ณ เมืองดูไบ นายชัยวัฒน์ ตามไท ผู้อำนวยการการท่องเที่ยวแห่งประเทศไทย สำนักงานดูไบ และ ดร.กษิติธร ภูภราดัย รองผู้อำนวยการใหญ่สำนักงานส่งเสริมเศรษฐกิจดิจิทัล (depa) และผู้อำนวยการโครงการ World Expo 2020 Dubai ร่วมพิธีเปิดอาคารแสดงประเทศอย่างเป็นทางการ ในงาน World Expo Dubai 2020 ณ เมืองดูไบ สหรัฐอาหรับเอมิเรตส์ โดยได้รับเกียรติจากนายดอน ปรมัตถ์วินัย รองนายกรัฐมนตรีและรัฐมนตรีว่าการกระทรวงการต่างประเทศ ร่วมพิธีเปิดอาคารแสดงประเทศไทยอย่างเป็นทางการ
สำหรับอาคารแสดงประเทศไทยได้พัฒนาขึ้นภายใต้แนวคิด “การขับเคลื่อนสู่อนาคต” (Mobility for the Future) นำเสนอนโยบายการขับเคลื่อนประเทศ ผ่านการจัดแสดงนิทรรศการ ทั้ง 4 ห้องหลัก ได้แก่ ห้องที่ 1: Thai Mobility ผ่านความงดงามของศิลปะไทย จัดแสดงในรูปแบบ Walkthrough Exhibition ผู้เข้าชมจะได้พบกับความงดงามตระการตาของเรือพระที่นั่งสุพรรณหงส์จำลอง และราชรถจำลอง ให้ความรู้เกี่ยวกับการเดินทางของคนไทยในอดีต ห้องที่ 2: Mobility of Life น้ำขับเคลื่อนชีวิตไทย จัดแสดงในรูปแบบ Aquatic Performance สะท้อนภาพประวัติศาสตร์ สังคม ประเพณี วัฒนธรรม และวิถีชีวิตจากอดีต สู่ปัจจุบัน ห้องที่ 3: Mobility of the Future นำเสนอภาพยนตร์แอนิเมชัน 360 องศา เพื่อแสดงภาพในอนาคตของประเทศไทยที่ประยุกต์ใช้เทคโนโลยีและนวัตกรรมดิจิทัลผ่านเมืองอัจฉริยะ (Smart City) พร้อมผลักดันประเทศไทยให้เป็นศูนย์กลางเทคโนโลยีดิจิทัลในภูมิภาค และห้องที่ 4: Heart of Mobility นำเสนอภาพยนตร์สั้น โดยใช้เทคนิค Pyramid Motion Picture บอกเล่าเรื่องราวเสน่ห์ของประเทศไทยในหลากหลายมิติ ที่สร้างความประทับใจให้ชาวต่างชาติเดินทางมาเยี่ยมเยือน ทำธุรกิจ หรือใช้ชีวิตในประเทศไทย
***********

ที่มา : https://www.thaigov.go.th/news/contents/details/46488