รัฐบาลไทย-ข่าวทำเนียบรัฐบาล-รมว.สุชาติ รับมอบเครื่องดื่มจากไทยกรุ๊ป โฮลดิ้งส์ ส่งมอบนายจ้างช่วยเหลือลูกจ้างในแคมป์คนงาน


วันศุกร์ที่ 2 กรกฎาคม 2564
รมว.สุชาติ รับมอบเครื่องดื่มจากไทยกรุ๊ป โฮลดิ้งส์ ส่งมอบนายจ้างช่วยเหลือลูกจ้างในแคมป์คนงาน
นายสุชาติ ชมกลิ่น รัฐมนตรีว่าการกระทรวงแรงงาน รับมอบผลิตภัณฑ์เครื่องดื่มจากไทยกรุ๊ป โฮลดิ้งส์ ส่งมอบนายจ้างช่วยเหลือลูกจ้างในแคมป์คนงาน
เมื่อวันที่ 2 กรกฎาคม 2564 นายสุชาติ ชมกลิ่น รัฐมนตรีว่าการกระทรวงแรงงาน รับมอบผลิตภัณฑ์เครื่องดื่มจากไทยกรุ๊ป โฮลดิ้งส์ มูลค่า 5,000,000 บาท จากนายโชติพัฒน์ พีชานนท์ ประธานกรรมการบริหาร ไทยกรุ๊ป โฮลดิ้งส์ นายมนตรี วงศ์ท่าเรือ กรรมการผู้จัดการ บริษัท อาคเนย์ประกันภัย จำกัด (มหาชน) และนางสาวสิริพร สุวิวัฒน์ธนกุล ผู้ช่วยกรรมการผู้จัดการสายงานสื่อสารองค์กร ไทยกรุ๊ป โฮลดิ้งส์ โดยมี นายสุรชัย ชัยตระกูลทอง ผู้ช่วยรัฐมนตรีประจำกระทรวงแรงงาน นางธิวัลรัตน์ อังกินันทน์ ที่ปรึกษารัฐมนตรีว่าการกระทรวงแรงงาน นายสุเทพ ชิตยวงษ์ เลขานุการรัฐมนตรีว่าการกระทรวงแรงงาน พล.ต.ต.นันทชาติ ศุภมงคล ประจำสำนักเลขาธิการนายกรัฐมนตรี ปฏิบัติหน้าที่กระทรวงแรงงาน นางเธียรรัตน์ นะวะมะวัฒน์ โฆษกกระทรวงแรงงาน (ฝ่ายการเมือง) นายสุทธิ สุโกศล ปลัดกระทรวงแรงงาน พร้อมด้วยผู้บริหารระดับสูงกระทรวงแรงงาน เข้าร่วมในครั้งนี้ด้วย ณ ห้องจัตุมงคล ชั้น 6 อาคารกระทรวงแรงงาน
รมว.สุชาติ กล่าวว่า ท่าน พล.อ.ประยุทธ์ จันทร์โอชา นายกรัฐมนตรี และ รมว.กลาโหม และกระทรวงแรงงานภายใต้การกำกับดูแลของ พล.อ.ประวิตร วงษ์สุวรรณ รองนายกรัฐมนตรี ได้มีความห่วงใยพี่น้องผู้ใช้แรงงานจากกรณีที่ทาง ศบค.มีมติให้ปิดแคมป์คนงานก่อสร้าง งดการเดินทางและเคลื่อนย้ายแรงงานในพื้นที่จังหวัดสีแดงเข้ม ได้แก่ กรุงเทพมหานคร ปทุมธานี นนทบุรี สมุทรสาคร สมุทรปราการ นครปฐม เป็นเวลา 1 เดือน เพื่อควบคุมการแพร่ระบาดของโควิด-19 ในคลัสเตอร์แคมป์คนงานนั้น และได้มอบหมายให้กระทรวงแรงงานดูแลแรงงานที่ได้รับผลกระทบในครั้งนี้โดยการจ่ายเยียวยาสิทธิประโยชน์ทดแทนกรณีว่างงาน 50 เปอร์เซ็นของค่าจ้างนั้น
“ในวันนี้กระทรวงแรงงาน ขอขอบคุณภาคเอกชนอย่าง ไทยกรุ๊ป โฮลดิ้งส์ ที่ร่วมแรงร่วมใจกับภาครัฐ สนับสนุนผลิตภัณฑ์เครื่องดื่มมูลค่า 5,000,000 บาท เพื่อให้กระทรวงแรงงานนำไปส่งมอบให้แก่นายจ้าง เพื่อนำไปช่วยเหลือพี่น้องผู้ใช้แรงงานตามมาตรการปิดแคมป์คนงานในแคมป์ต่าง ๆ ต่อไป” นายสุชาติ กล่าวในท้ายสุด

ที่มา : https://www.thaigov.go.th/news/contents/details/43392