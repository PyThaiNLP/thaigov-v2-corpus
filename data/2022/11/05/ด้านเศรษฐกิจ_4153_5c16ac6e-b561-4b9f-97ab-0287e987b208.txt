รัฐบาลไทย-ข่าวทำเนียบรัฐบาล-นายจุรินทร์ ลักษณวิศิษฏ์ รองนายกรัฐมนตรีและรัฐมนตรีว่าการกระทรวงพาณิชย์ ลงพื้นที่สำรวจตลาด เมื่อวันอาทิตย์ที่ 19 มิถุนายน 2565 ณ ห้าง Kronan (โครนาน) เมืองเรคยาวิก ประเทศไอซ์แลนด์


วันจันทร์ที่ 20 มิถุนายน 2565
นายจุรินทร์ ลักษณวิศิษฏ์ รองนายกรัฐมนตรีและรัฐมนตรีว่าการกระทรวงพาณิชย์ ลงพื้นที่สำรวจตลาด เมื่อวันอาทิตย์ที่ 19 มิถุนายน 2565 ณ ห้าง Kronan (โครนาน) เมืองเรคยาวิก ประเทศไอซ์แลนด์
นายจุรินทร์ กล่าวว่า ห้างโครนานเป็นซุปเปอร์มาร์เก็ตที่ใหญ่เป็นอันดับ 2 ของประเทศไอซ์แลนด์ ซึ่งมี 23 สาขาทั่วประเทศ ซึ่งนำเข้าสินค้าจากเอเชียหลายรายการ ทั้งจีน เวียดนามและไทย  สำหรับสินค้าจากประเทศไทยยังน้อยเพราะต้องนำเข้าผ่านเทรดเดอร์จากอังกฤษ
เยอรมันและเนเธอร์แลนด์เป็นต้น และมีผลไม้เพียงชนิดเดียว คือ มะพร้าวทั้งลูกที่ปอกแล้ว ส่วนที่เหลือเป็นซอสปรุง มีทั้งซอสศรีราชา น้ำจิ้มไก่ เครื่องแกง น้ำปลา รวมทั้งอาหารสำเร็จรูปพร้อมทานแช่แข็ง เช่น ข้าวแกงเขียวหวาน ข้าวผัดเปรี้ยวหวานไก่ ข้าวแกงไก่ เป็นต้น ซึ่งถือว่ารายการทั้งหมดยังไม่มากและคนไอซ์แลนด์ยังรู้จักอาหารไทยสำเร็จรูปไม่มากนัก ถือว่าเป็นโอกาสสำคัญที่เราจะพยายามเปิดตลาดสินค้าไทย โดยให้สามารถนำเข้าจากผู้ส่งออกและผู้ผลิตของเราโดยตรงไม่ผ่านเทรดเดอร์จากอังกฤษ เนเธอร์แลนด์หรือเยอรมัน ขณะนี้ได้มีการเจรจากับผู้บริหารโครนานเรียบร้อยแล้ว จะนำเข้าจากเรามากขึ้น กรมส่งเสริมการค้าระหว่างประเทศจะจัดไปเมืองไทยดูรายการสินค้าทั้งหมดในเมืองไทยที่กระทรวงพาณิชย์เป็นผู้จัดให้ นอกจากนั้นจะจัดจับคู่เจรจาธุรกิจในอนาคตด้วย โดยผู้นำเข้าของไอซ์แลนด์ไปพบกันผ่านระบบออนไลน์กับผู้ผลิตและผู้ส่งออกอาหารจากเมืองไทยและอนุญาตให้จัด In-Store Promotion ที่ห้างโครนานด้วย
“จะเป็นโอกาสทองสำหรับการส่งออกสินค้าไทยโดยเฉพาะสินค้าอาหารหลากหลายรูปแบบมายังห้างโครนาน 23 สาขาทั่วประเทศต่อไป หวังว่าจะนำเข้าอาหารไทยมากขึ้น สินค้าที่ขายดี เช่น ซอสปรุงรส น้ำกะทิและอาหารสำเร็จรูปแช่แข็ง เป็นต้น และที่สำคัญที่นี่เน้นอาหารออร์แกนิก เพราะคนที่นี่สนใจเรื่องสุขภาพ อาหารด้านสุขภาพทั้งหมดจะเป็นช่องทางตลาดสำคัญสำหรับเราที่ไอซ์แลนด์”รองนายกรัฐมนตรีและรัฐมนตรีว่าการกระทรวงพาณิชย์กล่าว

ที่มา : https://www.thaigov.go.th/news/contents/details/55905