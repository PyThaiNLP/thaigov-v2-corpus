รัฐบาลไทย-ข่าวทำเนียบรัฐบาล-โฆษกรัฐบาลแจง “พิธา” คนจะเป็นผู้นำประเทศต้องระมัดระวังการแสดงความเห็น เหน็บก่อนทวงคืนศักดิ์ศรีการต่างประเทศ ทวงคืนความสงบให้ชาวดินแดงก่อน จี้แสดงจุดยืนหลังเปิดประเทศ


วันเสาร์ที่ 23 ตุลาคม 2564
พิมพ์
โฆษกรัฐบาลแจง “พิธา” คนจะเป็นผู้นำประเทศต้องระมัดระวังการแสดงความเห็น เหน็บก่อนทวงคืนศักดิ์ศรีการต่างประเทศ ทวงคืนความสงบให้ชาวดินแดงก่อน จี้แสดงจุดยืนหลังเปิดประเทศ
โฆษกรัฐบาลแจง “พิธา” คนจะเป็นผู้นำประเทศต้องระมัดระวังการแสดงความเห็น เหน็บก่อนทวงคืนศักดิ์ศรีการต่างประเทศ ทวงคืนความสงบให้ชาวดินแดงก่อน จี้แสดงจุดยืนหลังเปิดประเทศ ก่อนไม่มีที่ยืนในสายตาประชาชน
วันที่ 23 ตุลาคม 2564 นายธนกร วังบุญคงชนะ โฆษกประจำสำนักนายกรัฐมนตรี กล่าวถึงกรณีที่นายพิธา ลิ้มเจริญรัตน์ หัวหน้าพรรคก้าวไกล ระบุว่า การสูญเสียบทบาทของไทยในเวทีโลก ไม่ใช่เพราะนักการทูตไทยไม่มีความสามารถ ไม่ใช่เพราะไม่รู้กฎหมาย แต่เป็นเพราะไม่มีจุดยืนกรณีอาเซียนมีมติไม่เชิญผู้นำทหารเมียนมาเข้าร่วมประชุมเพราะไม่ทำตามฉันทามติ 5 ข้อ เราจึงไม่มีที่ยืนในเวทีโลก ถ้าพรรคก้าวไกลเป็นรัฐบาลจะทวงคืนศักดิ์ศรีของการต่างประเทศไทยว่า ก่อนจะทวงคืนศักดิ์ศรีการต่างประเทศของไทย นายพิธาควรทวงคืนความสงบสุขให้ชาวดินแดงก่อนจะดีกว่าหรือไม่ เพราะไม่เคยเห็นนายพิธาออกมาห้ามปรามหรือแสดงความเป็นห่วงประชาชนที่เขาได้รับความเดือดร้อนจากการชุมนุมเลย ทั้งนี้ คนที่จะเป็นผู้นำประเทศต้องรู้จักการประนีประนอม ยิ่งในเวทีระดับโลกด้วยแล้ว ยิ่งต้องมีวุฒิภาวะ แสดงความเห็นด้วยความระมัดระวังเหมือนที่ พล.อ.ประยุทธ์ จันทร์โอชา นายกรัฐมนตรี และรัฐมนตรีว่าการกระทรวงกลาโหม ดำเนินมาตลอด ไม่ใช่พูดเอามัน แต่ภาพลักษณ์ของประเทศจะเป็นอย่างไรก็ช่างมัน แบบนั้นเรียกว่าใช้ไม่ได้
“ก่อนพูดเราเป็นนายตัวเราเอง แต่พอพูดไปแล้ว คำพูดจะกลายเป็นนายเรา ดังนั้น คำพูดของเราต้องมีน้ำหนัก น่าเชื่อถือ ไม่ใช่พูดไปแล้วถูกมองว่าไม่มีราคา แค่พูดเพื่อเกาะกระแสหรือเรียกคะแนนนิยม ถ้าวันนี้คุณพิธาอยากจะแสดงจุดยืน ผมขอเรียกร้องให้คุณพิธาแสดงจุดยืนเป็นคนแรกในฐานะหัวหน้าพรรคก้าวไกลว่า หลังจากที่เราเปิดประเทศแล้ว นักท่องเที่ยวทยอยเดินทางมาประเทศไทย ซึ่งจะส่งผลให้เศรษฐกิจของประเทศฟื้นกลับคืนมาอีกครั้งนั้น คุณพิธาและ ส.ส.พรรคก้าวไกลจะคัดค้านการชุมนุม และการแสดงความรุนแรง ทำลายทรัพย์สินราชการอย่างไร เพื่อไม่ให้ภาพลักษณ์ของประเทศต้องเสียหายไปเพราะฝีมือของคนเพียงกลุ่มเดียว ไม่อย่างนั้นคุณพิธาเองที่จะไม่มีที่ยืนในสายตาประชาชน” นายธนกร กล่าว

ที่มา : https://www.thaigov.go.th/news/contents/details/47308