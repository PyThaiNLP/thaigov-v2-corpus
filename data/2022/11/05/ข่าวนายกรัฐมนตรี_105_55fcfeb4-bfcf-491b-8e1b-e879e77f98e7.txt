รัฐบาลไทย-ข่าวทำเนียบรัฐบาล-นายกรัฐมนตรีย้ำส่วนราชการทุกกระทรวง เร่งรัด ขับเคลื่อนการทำงาน คำนึงถึงความต้องการของประชาชนและทุกภาคส่วน เพื่อก้าวเดินไปด้วยกัน


วันอังคารที่ 21 กันยายน 2564
พิมพ์
นายกรัฐมนตรีย้ำส่วนราชการทุกกระทรวง เร่งรัด ขับเคลื่อนการทำงาน คำนึงถึงความต้องการของประชาชนและทุกภาคส่วน เพื่อก้าวเดินไปด้วยกัน
นายกรัฐมนตรีย้ำส่วนราชการทุกกระทรวง เร่งรัด ขับเคลื่อนการทำงาน คำนึงถึงความต้องการของประชาชนและทุกภาคส่วน เพื่อก้าวเดินไปด้วยกัน
วันนี้ (20 ก.ย. 2564) เวลา 09.30 น.  ณ ตึกภักดีบดินทร์ ทำเนียบรัฐบาล พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม  เป็นประธานการประชุมคณะหัวหน้าส่วนราชการระดับกระทรวงหรือเทียบเท่า ครั้งที่ 2/2564 (ผ่านระบบ Video Conference) ซึ่งสำนักเลขาธิการนายกรัฐมนตรี เป็นเจ้าภาพจัดการประชุมครั้งนี้ โดยมี นายดิสทัต โหตระกิตย์ เลขาธิการนายกรัฐมตรี กล่าวสรุปรายงานผลการดำเนินงานและภารกิจสำคัญของสำนักเลขาธิการนายกรัฐมนตรี ปีงบประมาณ พ.ศ. 2564
นายธนกร วังบุญคงชนะ โฆษกประจำสำนักนายกรัฐมนตรี สรุปสาระสำคัญ ดังนี้
นายกรัฐมนตรีกล่าวถึงการประชุมคณะหัวหน้าส่วนราชการระดับกระทรวงหรือเทียบเท่าว่า เป็นโอกาสที่จะได้ร่วมกันแลกเปลี่ยนความคิดเห็น เพื่อแก้ไขปัญหา อุปสรรคในการบริหารราชการแผ่นดิน การบูรณาการทำงานร่วมกันทุกภาคส่วนทั้งส่วนกลางและภูมิภาค ตลอดจนแผนงาน แผนคน และแผนงบประมาณ รวมทั้งติดตามข้อสั่งการที่กระทรวงต่างๆ ภายใต้การบูรณาการความร่วมมือของทุกฝ่าย  ขณะนี้ สถานการณ์การแพร่ระบาดของโรคติดเชื้อไวรัสโคโรนา 2019 (COVID-19) เริ่มดีขึ้น และรัฐบาลได้ดำเนินมาตรการช่วยเหลือและเยียวยาผู้ที่ได้รับผลกระทบอย่างต่อเนื่อง รวมทั้งได้จัดสรรงบประมาณรายจ่ายเพิ่มเติมเพื่อรับมือกับผลกระทบที่เกิดขึ้น ทั้งด้านเศรษฐกิจและสังคม โดยการทำงานต่อไปให้ยึดหลัก 3 เรื่อง ได้แก่ 1 ) Hardware คือ โครงสร้างต่าง ๆ แนวคิด นโยบาย งานตามหน้าที่  Function และงาน Agenda  2) Software คือ งานในส่วนที่ต้องดำเนินการเพิ่มเติม รวมถึงเรื่องที่จะต้องแก้ไขปัญหาอุปสรรคต่าง ๆ เช่น การแก้ไขกฎหมาย แพลตฟอร์มต่าง ๆ การสร้างนวัตกรรมใหม่ๆ ความคิดริเริ่มต่าง ๆ  และ 3) การเตรียมการด้านทรัพยากรมนุษย์รองรับโลกยุคใหม่และหลังสถานการณ์โควิด-19 รวมทั้งเร่งสร้างความเข้าใจว่าจะต้องอยู่กับโควิด (Live with Covid) ประเทศชาติก้าวผ่านภาวะวิกฤตินี้ไปได้
นายกรัฐมนตรี ย้ำภาคราชการต้องปรับตัว ปรับหลักคิด ปรับหลักการทำงานเข้าสู่ชีวิตวิถีใหม่ (New Normal) เป็น “ผู้นำการเปลี่ยนแปลง” นำนวัตกรรมต่างๆ มาเสริมการทำงาน เป็นภาคราชการที่เปิดกว้างและเชื่อมโยงข้อมูลถึงกัน (Open and Connected) ตามแนวทางของแผนยุทธศาสตร์ชาติ 20 ปี
ในที่ประชุม  นายกรัฐมนตรีย้ำถึงการบริหารจัดการน้ำภาพรวมของประเทศว่า ที่ผ่านมา รัฐบาลได้เร่งแก้ไขปัญหาและบริหารจัดการน้ำของประเทศอย่างเป็นระบบและต่อเนื่อง ทั้งการระบายน้ำ การกักเก็บน้ำ การบริหารจัดการลุ่มน้ำต่าง ๆ ของประเทศ น้ำด้านการเกษตร อุตสาหกรรม การดูแลน้ำอุปโภคบริโภคให้กับประชาชนอย่างเพียงพอ การดูแลน้ำในการผลักดันน้ำเค็ม  การแก้ไขปัญหาน้ำท่วมและน้ำแล้ง เป็นต้น ภายใต้การบริหาราชการของรัฐบาล สทนช. ใช้เทคโนโลยีดาวเทียมเข้ามาปรับใช้ในการทำงานอย่างมีประสิทธิภาพ ส่งผลให้สามารถลดการสูญเสียและค่าเสียต่าง ๆ ได้มากขึ้น
ทั้งนี้ นายกรัฐมนตรีมอบหมายให้กระทรวงมหาดไทย  กระทรวงกลาโหม สทนช. และหน่วยงานที่เกี่ยวข้องบูรณาการทำงานร่วมกันและจัดหาเครื่อมือ ตลอดจนยุโธปรกรณ์ต่าง ๆ ให้พร้อมรับมือกับสถานการณ์น้ำท่วมที่อาจจะเกิดขึ้น เพื่อป้องกันไม่ให้น้ำท่วมสถานที่สำคัญที่จะส่งผลกระทบต่อประชาชน เช่น สถานที่โรงพยาบาล สถานที่ราชการ พื้นที่ธุรกิจ และที่อยู่อาศัยประชาชน เป็นต้น
โอกาสนี้ นายกรัฐมนตรี ถ่ายภาพร่วมกับคณะหัวหน้าส่วนราชการระดับกระทรวงหรือเทียบเท่า ที่เกษียณอายุราชการ ประจำปี 2564 จำนวน 10 ราย ณ บริเวณโถงตึกไทยคู่ฟ้า
--------------------
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/45994