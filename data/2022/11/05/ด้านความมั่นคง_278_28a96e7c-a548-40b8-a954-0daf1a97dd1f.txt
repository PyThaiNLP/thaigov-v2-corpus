รัฐบาลไทย-ข่าวทำเนียบรัฐบาล-‘รมว.เฮ้ง’ติดตาม ‘ลุงป้อม’เยี่ยมให้กำลังใจผู้ประสบอุทกภัย จ.นครราชสีมา


วันศุกร์ที่ 1 ตุลาคม 2564
พิมพ์
‘รมว.เฮ้ง’ติดตาม ‘ลุงป้อม’เยี่ยมให้กำลังใจผู้ประสบอุทกภัย จ.นครราชสีมา
‘รมว.เฮ้ง’ติดตาม ‘ลุงป้อม’เยี่ยมให้กำลังใจผู้ประสบอุทกภัย จ.นครราชสีมา
เมื่อวันที่ 1 ตุลาคม 2564 นายสุชาติ ชมกลิ่น รัฐมนตรีว่าการกระทรวงแรงงาน เดินทางร่วมคณะของ พล.อ.ประวิตร วงษ์สุวรรณ รองนายกรัฐมนตรี ลงพื้นที่รับฟังบรรยายสรุปสถานการณ์น้ำในจังหวัดนครราชสีมาและลุ่มน้ำลำเชียงไกร พร้อมมอบนโยบายการบริหารจัดการน้ำ เยี่ยมเยียนประชาชนผู้ได้รับผลกระทบจากอุทกภัย ณ เทศบาลตำบลบัลลังก์ อำเภอโนนไทย จังหวัดนครราชสีมา พร้อมมอบถุงยังชีพ จำนวน 100 ชุด จากนั้นรองนายกรัฐมนตรีและคณะ ได้ลงพื้นที่บริเวณพื้นที่ก่อสร้างอาคารบังคับน้ำอ่างเก็บน้ำลำเชียงไกรตอนล่าง โดยมี นายกอบชัย บุญอรณะ ผู้ว่าราชการจังหวัดนครราชสีมา ร่วมต้อนรับและกล่าวรายงานสรุปสถานการณ์ นายสุชาติ กล่าวว่า กระทรวงแรงงานภายใต้การกำกับดูแลของ พล.อ.ประวิตร วงษ์สุวรรณ รองนายกรัฐมนตรี ได้มีความห่วงใยพี่น้องผู้ใช้แรงงานและประชาชนที่ได้รับผลกระทบจากสถานการณ์น้ำท่วมในครั้งนี้ จึงได้ลงพื้นที่ตรวจติดตามสถานการณ์ และตรวจเยี่ยมให้กำลังใจพร้อมมอบถุงยังชีพเพื่อบรรเทาความเดือดร้อนแก่พี่น้องผู้ใช้แรงงานประชาชนในเบื้องต้น
นายสุชาติ ยังกล่าวถึงความคืบหน้าการให้ความช่วยเหลือของหน่วยงานในสังกัดกระทรวงแรงงานจังหวัดนครราชสีมาว่า ขณะนี้สถาบันพัฒนาฝีมือแรงงาน 5 นครราชสีมา ได้เปิดโรงครัวเพื่อจัดทำข้าวกล่องและให้เจ้าหน้าที่ได้นำไปแจกจ่ายให้แก่ประชาชนตามชุมชนบ้านเรือนที่ไม่สามารถเดินทางออกมาได้ รวมทั้งได้นำอุปกรณ์เครื่องใช้ไฟฟ้า เครื่องมืออุปกรณ์ทางการเกษตรที่ได้รับความเสียหายจากน้ำท่วมมาซ่อมแซมให้ รวมถึงตรวจสอบความปลอดภัยของสายไฟภายในบ้าน เพื่อลดรายจ่ายของประชาชน และภายหลังจากน้ำลด สำนักงานจัดหางานจังหวัดให้บริการจัดหางานและส่งเสริมการประกอบอาชีพ สำนักงานแรงงานจังหวัดจะจัดโครงการจ้างงานเร่งด่วนและพัฒนาทักษะฝีมือ โดยสนับสนุนค่าตอบแทน รวมถึงวัสดุอุปกรณ์ฝึกอาชีพ เพื่อให้ประชาชนมีรายได้อย่างต่อเนื่อง สำนักงานสวัสดิการและคุ้มครองแรงงานจังหวัดจะให้คำปรึกษาด้านสิทธิตามกฎหมายคุ้มครองแรงงาน นอกจากนี้ สำนักงานประกันสังคมจังหวัดดูแลสิทธิประโยชน์ให้แก่ผู้ประสบภัย เรื่องสิทธิประกันสังคม จัดทีมแพทย์และพยาบาลร่วมกับโรงพยาบาลในเครือข่ายให้บริการตรวจรักษาเบื้องต้นในพื้นที่ที่ได้รับผลกระทบ เป็นต้น
“ท่าน พล.อ.ประวิตร รองนายกรัฐมนตรี ได้มีความห่วงใยพี่น้องแรงงานและประชาชนที่ได้รับผลกระทบจากสถานการณ์น้ำท่วมในครั้งนี้ จึงรับสั่งให้กระทรวงแรงงานและหน่วยงานที่เกี่ยวข้อง บูรณาการความร่วมมือ พร้อมระดมสรรพกำลังเพื่อช่วยเหลือพี่น้องแรงงานและประชาชนให้ได้รับความปลอดภัยอย่างเต็มความสามารถ และเร่งฟื้นฟูเยียวยาภายหลังน้ำลดตามภารกิจของแต่ละหน่วย เพื่อบรรเทาความเดือดร้อนและให้สถานการณ์กลับเข้าสู่ภาวะปกติโดยเร็วที่สุด” นายสุชาติ กล่าวในท้ายสุด
+++++++++++++++++++
กองเผยแพร่และประชาสัมพันธ์
1 ตุลาคม 2564

ที่มา : https://www.thaigov.go.th/news/contents/details/46482