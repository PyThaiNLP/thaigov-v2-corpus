รัฐบาลไทย-ข่าวทำเนียบรัฐบาล-“กอช. ร่วมกับ NT ยกระดับการออมดิจิทัล ผ่านซิมการ์ด my by nt ฟรี เน็ตเร็วแรง”


วันจันทร์ที่ 30 พฤษภาคม 2565
พิมพ์
“กอช. ร่วมกับ NT ยกระดับการออมดิจิทัล ผ่านซิมการ์ด my by nt ฟรี เน็ตเร็วแรง”
กอช.ร่วมกับ NT อำนวยความสะดวกให้สมาชิก กอช. เข้าถึงการออมครอบคลุมทุกพื้นที่ โดยสมาชิก กอช. แสดงบัตรประจำตัวประชาชน หรือแสดงเอกสารที่ยืนยันการเป็นสมาชิก กอช. ติดต่อรับซิมการ์ด my by nt พร้อมอินเทอร์เน็ตฟรี ได้ตั้งแต่วันนี้ จนถึงวันที่ 31 ส.ค.2565
กองทุนการออมแห่งชาติ (กอช.) ร่วมกับ บริษัท โทรคมนาคมแห่งชาติ จำกัด (NT) ยกระดับอำนวยความสะดวกให้สมาชิก กอช. เข้าถึงการออมครอบคลุมทุกพื้นที่ โดยสมาชิก กอช. แสดงบัตรประจำตัวประชาชน หรือแสดงเอกสารที่ยืนยันการเป็นสมาชิก กอช. ติดต่อรับซิมการ์ด my by nt พร้อมอินเทอร์เน็ตฟรี ได้ตั้งแต่วันนี้ จนถึงวันที่ 31 สิงหาคม 2565 ที่จุดบริการ NT Shop ทั่วประเทศ
นางสาวจารุลักษณ์ เรืองสุวรรณ เลขาธิการคณะกรรมการกองทุนการออมแห่งชาติ (กอช.) เปิดเผยว่า  กองทุนการออมแห่งชาติ (กอช.) ร่วมกับ บริษัท โทรคมนาคมแห่งชาติ จำกัด (NT) ยกระดับอำนวยความสะดวกให้สมาชิก กอช. เข้าถึงการออมครอบคลุมทุกพื้นที่เพิ่มมากขึ้น โดย สมาชิก กอช. สามารถรับซิมการ์ดแบบเติมเงินจาก my by nt ได้ทุกจุดบริการ NT Shop เพียงแสดงตัวตนในการเป็นสมาชิก กอช. กับพนักงาน อาทิ แสดงบัตรประจำตัวประชาชน สมุดเงินออม กอช. หรือโชว์แอป กอช. ที่ปรากฏชื่อสมาชิก หรือเอกสารอื่นๆ ที่เกี่ยวข้อง สิทธิพิเศษสำหรับสมาชิก กอช. ในการเข้าใช้งานแอปพลิเคชัน กอช. ด้วยอินเทอร์เน็ตความเร็วสูง แบบไม่จำกัดปริมาณ ทั้งในเมนูตรวจสอบสิทธิ์ ส่งเงินออมสะสม ตรวจสอบยอดเงินสมทบจากรัฐ ดูข่าวสารหรือโปรโมชันต่างๆ จาก กอช.
สำหรับผู้ที่สนใจสามารถสมัครเป็นสมาชิก กอช. ได้ตั้งแต่อายุ 15 – 60 ปี เป็นผู้ที่ไม่มีสวัสดิการบำนาญจากรัฐ อาทิ นักเรียน นักศึกษา พ่อค้าแม่ค้า ชาวไร่ชาวนา ผู้ประกอบอาชีพอิสระ โดยออมเงินขั้นต่ำเพียง 50 บาท สูงสุด 13,200 บาทต่อปี พร้อมรับเงินสมทบเพิ่มจากรัฐในเดือนถัดไปตามช่วงอายุ สูงสุด 100% หรือ 1,200 บาทต่อปี  ในการรับซิมการ์ดแบบเติมเงิน จาก my by nt สามารถรับได้ตั้งแต่วันนี้ จนถึงวันที่ 31 สิงหาคม 2565 ที่จุดบริการ NT Shop ทั่วประเทศ และการใช้งานเป็นไปตามเงื่อนไขของ my by nt สอบถามรายละเอียดเพิ่มเติมได้ที่ สายด่วนเงินออม โทร. 02-049-9000
“คุณออม  รัฐช่วยออม   คุณได้บำนาญ”

ที่มา : https://www.thaigov.go.th/news/contents/details/55152