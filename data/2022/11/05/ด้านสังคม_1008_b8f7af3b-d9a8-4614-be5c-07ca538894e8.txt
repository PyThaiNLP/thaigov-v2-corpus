รัฐบาลไทย-ข่าวทำเนียบรัฐบาล-มหกรรมสมุนไพรแห่งชาติ ครั้งที่ 18 ชูกัญชาและฟ้าทะลายโจร สร้างศักยภาพเสริมเศรษฐกิจไทย


วันพุธที่ 22 ธันวาคม 2564
มหกรรมสมุนไพรแห่งชาติ ครั้งที่ 18 ชูกัญชาและฟ้าทะลายโจร สร้างศักยภาพเสริมเศรษฐกิจไทย
กระทรวงสาธารณสุข จัดงานมหกรรมสมุนไพรแห่งชาติและการประชุมวิชาการประจำปีการแพทย์แผนไทย การแพทย์พื้นบ้านและการแพทย์ทางเลือกแห่งชาติ ครั้งที่ 18 “กัญชานำไทย สมุนไพรสร้างชาติ” นำเสนอศักยภาพสมุนไพรไทยพลิกฟื้นเศรษฐกิจชาติ ทั้งผลิตภัณฑ์สุขภาพ
กระทรวงสาธารณสุข จัดงานมหกรรมสมุนไพรแห่งชาติและการประชุมวิชาการประจำปีการแพทย์แผนไทย การแพทย์พื้นบ้านและการแพทย์ทางเลือกแห่งชาติ ครั้งที่ 18 “กัญชานำไทย สมุนไพรสร้างชาติ” นำเสนอศักยภาพสมุนไพรไทยพลิกฟื้นเศรษฐกิจชาติ ทั้งผลิตภัณฑ์สุขภาพ นวัตกรรมการบริการ และเส้นทางท่องเที่ยวเชิงสุขภาพ พร้อมอบรมความรู้สมุนไพรต้านภัยโควิดฟรี และแจกต้นกล้าพันธุ์ไม้สมุนไพร หนังสือสมุนไพร และยาสมุนไพรฟ้าทะลายโจรตลอดงาน
พลเอกประยุทธ์ จันทร์โอชา นายกรัฐมนตรี เป็นประธานพิธีเปิดงานมหกรรมสมุนไพรแห่งชาติ ครั้งที่ 18 และกล่าวว่า กัญชาและสมุนไพรไทยสามารถพัฒนาไปสู่บริบทของสมุนไพรสร้างเศรษฐกิจชาติได้อย่างแท้จริง โดยเฉพาะกัญชาและฟ้าทะลายโจร ซึ่งรัฐบาลได้ปลดล็อคกัญชาออกจากบัญชีสารเสพติดและผลักดันให้กัญชาไทย กลายเป็นพืชเศรษฐกิจ ส่งผลให้ปี 2564 ผลิตภัณฑ์จากกัญชา กัญชง ในประเทศ มีมูลค่าสูงกว่า 7 พันล้านบาท ขณะเดียวกัน รัฐบาลได้ผลักดันให้เกิดการท่องเที่ยววิถีใหม่ คือการท่องเที่ยวเชิงสุขภาพ ความงาม และการแพทย์แผนไทย ที่มีครบทั้งเส้นทางที่สวยงามและความเป็นเอกลักษณ์ของแต่ละพื้นที่ทั่วประเทศกว่า 12 เส้นทาง ซึ่งเมื่อสถานการณ์โรคระบาดควบคุมได้ดีในระดับหนึ่ง และการใช้ชีวิตของคนไทยได้ปรับเปลี่ยนเข้าสู่วิถีปกติใหม่ จะช่วยสร้างมูลค่าเพิ่มให้กับสินค้าและบริการที่เกี่ยวข้องกว่า 2 หมื่นล้านบาท การพลิกฟื้นเศรษฐกิจด้วยสมุนไพรไทยผสานกับภูมิปัญญาการแพทย์แพทย์ไทยจึงเป็นแนวทางสำคัญในการขับเคลื่อนนโยบายของรัฐบาลและกระทรวงสาธารณสุข เพื่อให้ประชาชนแข็งแรง เศรษฐกิจแข็งแรง และประเทศไทยแข็งแรง
นอกจากนี้ ผลการศึกษาวิจัยฟ้าทะลายโจรที่พบว่ามีประสิทธิผลในการรักษาผู้ป่วยโควิด 19 ในระยะเริ่มต้นและช่วยบรรเทาอาการไม่ให้รุนแรงขึ้น ทำให้ผู้ป่วยกลับไปใช้ชีวิตได้ตามปกติ ยังแสดงให้เห็นว่าไทยมีความมั่นคงทางด้านสุขภาพ สามารถพึ่งพาตนเองด้วยตำรับยาสมุนไพรที่หลากหลาย ทั้งฟ้าทะลายโจร กระชายขาว ขมิ้นชัน ทำให้คนทั่วโลกได้รับรู้ถึงคุณค่าของสมุนไพรไทยที่เราสามารถคิดค้นนวัตกรรมเพื่อดูแลสุขภาพ สร้างอาชีพ สร้างรายได้ ในขณะที่ทั่วโลกยังต้องเผชิญกับการแพร่ระบาดของโรคโควิด 19
นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข กล่าวว่า การจัดงานมหกรรมสมุนไพรแห่งชาติปีนี้เป็นปีที่ 18 ซึ่งทุกปีที่ผ่านมาได้รับความนิยมจากประชาชนมากขึ้นเรื่อย ๆ มีประชาชนเข้าร่วมงานครั้งละไม่ต่ำกว่า 200,000 คน ทำให้เกษตรกรและผู้ประกอบการสมุนไพรไทยมีรายได้หมุนเวียนหลายร้อยล้านบาท วัตถุประสงค์หลักในการจัดงานของกระทรวงสาธารณสุขคือ ต้องการแสดงคุณค่าและขีดความสามารถในการแข่งขันของสมุนไพรไทยทั้งในและต่างประเทศ เพื่อให้คนไทยและคนทั่วโลกมั่นใจในผลิตภัณฑ์สมุนไพรของประเทศไทย โดยกระทรวงสาธารณสุขได้นำศักยภาพของการแพทย์แผนปัจจุบันการแพทย์แผนไทยและการแพทย์ทางเลือก มาประสานเป็นหนึ่งเดียวเพื่อเปิดโลกทัศน์การดูแลรักษาสุขภาพของคนไทย
นายแพทย์ยงยศ ธรรมวุฒิ อธิบดีกรมการแพทย์แผนไทยและการแพทย์ทางเลือก กล่าวว่า ภายในงานมีกิจกรรมที่หลากหลาย อาทิ นิทรรศการสายพันธุ์กัญชาทั่วไทยนับร้อยต้น พร้อมนวัตกรรมการพัฒนากัญชาไทยแบบไร้รอยต่อเพื่อต่อยอดเศรษฐกิจ, การแสดงนวัตกรรมและบริการของเครือข่ายกัญชา กัญชงและสมุนไพรไทยในสถานการณ์โควิด 19 พร้อมศึกษาเส้นทางท่องเที่ยวสายสุขภาพ, กาดมั่ว ตลาดพื้นเมือง 4 ภูมิภาค, นิทรรศการภูมิปัญญาการใช้สมุนไพรในดูแลสุขภาพทั้ง 4 ภาค รวมทั้งลานวัฒนธรรม การละเล่น การแสดง และผลิตภัณฑ์สมุนไพรคุณภาพจากผู้ผลิตถึงผู้บริโภคโดยตรง นอกจากนี้ ยังมีประเด็นที่น่าสนใจในการประชุมวิชาการด้านการแพทย์แผนไทยและการแพทย์ทางเลือก การประกวดผลงานวิชาการ การอบรมความรู้แก่ประชาชนที่สนใจฟรี โดยเฉพาะความรู้ด้านสมุนไพรต้านภัยโควิด และแจกต้นกล้าพันธุ์ไม้สมุนไพรกว่า 1,000 ต้น หนังสือสมุนไพรที่มีคุณค่ากว่า 1,000 เล่ม และยาสมุนไพรฟ้าทะลายโจรกว่า 5,000 กระปุกตลอดงาน สามารถร่วมงานได้ระหว่างวันที่ 22-26 ธันวาคมนี้ เวลา 10.00-20.00 น. ที่พารากอนฮอลล์ ชั้น 5 สยามพารากอน ติดตามข้อมูลการจัดกิจกรรม/ลงทะเบียนออนไลน์เข้าร่วมงานล่วงหน้าที่ https://herbexpo.dtam.moph.go.th/?page_id=2599
*********************************** 22 ธันวาคม 2564
.
*************************************

ที่มา : https://www.thaigov.go.th/news/contents/details/49761