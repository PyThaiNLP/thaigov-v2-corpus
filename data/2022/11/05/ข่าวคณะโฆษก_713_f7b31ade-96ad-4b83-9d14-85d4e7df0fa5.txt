รัฐบาลไทย-ข่าวทำเนียบรัฐบาล-นายกฯ ชื่นชมหน่วยงานรัฐร่วมกันส่งความสุขมอบของขวัญปีใหม่ให้คนไทย ให้ความสำคัญประชาชนทุกกลุ่ม ทั้งกระตุ้นเศรษฐกิจและช่วยเหลือประชาชน


วันศุกร์ที่ 24 ธันวาคม 2564
พิมพ์
นายกฯ ชื่นชมหน่วยงานรัฐร่วมกันส่งความสุขมอบของขวัญปีใหม่ให้คนไทย ให้ความสำคัญประชาชนทุกกลุ่ม ทั้งกระตุ้นเศรษฐกิจและช่วยเหลือประชาชน
โฆษกรัฐบาลเผย นายกฯ ชื่นชมหน่วยงานรัฐร่วมกันส่งความสุขมอบของขวัญปีใหม่ให้คนไทย ให้ความสำคัญประชาชนทุกกลุ่ม ทั้งกระตุ้นเศรษฐกิจและช่วยเหลือประชาชน
นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ชื่นชมการทำงานของทุกหน่วยงานที่ร่วมกันมอบของขวัญปีใหม่ให้คนไทย ส่งความสุขในช่วงท้ายปี 2564 นี้ โดย นายกรัฐมนตรีเห็นว่า ช่วงส่งท้ายปีนี้เป็นช่วงเวลาที่จะได้มอบความสุขแก่ชาวไทย และได้มอบแนวนโยบายให้ทุกหน่วยงานที่เกี่ยวข้อง และทุกหน่วยงานได้รับลูกไปดำเนินการเพื่อกำหนดเป็นมาตรการต่างๆ ส่งมอบความสุข มอบของขวัญวันปีใหม่ให้คนไทยทุกคน
ยกตัวอย่างถึงมาตรการในช่วงท้ายปีเพื่อกระตุ้นเศรษฐกิจ และช่วยเหลือประชาชนที่ได้รับผลกระทบจากโควิด – 19 นอกจากที่ก่อนหน้านี้ได้ประกาศการตรึงราคาพลังงานแล้ว ดังนี้
มาตรการช้อปดีมีคืน ปี 2565 ผู้มีเงินได้ซึ่งมีหน้าที่เสียภาษีเงินได้บุคคลธรรมดา หักลดหย่อนค่าซื้อสินค้าหรือค่าบริการเท่าที่ได้จ่ายเป็นค่าซื้อสินค้าหรือค่าบริการสำหรับการซื้อสินค้าหรือการรับบริการในราชอาณาจักรให้กับผู้ประกอบการจดทะเบียนภาษีมูลค่าเพิ่ม รวมถึงค่าซื้อหนังสือและค่าบริการหนังสือที่อยู่ในรูปของข้อมูลอิเล็กทรอนิกส์ผ่านระบบอินเทอร์เน็ต และค่าสินค้าหนึ่งตำบลหนึ่งผลิตภัณฑ์ซึ่งเป็นสินค้าที่ได้ลงทะเบียนกับกรมการพัฒนาชุมชนแล้ว ตามจำนวนที่จ่ายจริงแต่ไม่เกิน 30,000 บาท ระยะเวลา ตั้งแต่วันที่ 1 มกราคม – 15 กุมภาพันธ์ 2565 โดยมีข้อยกเว้น ไม่รวมถึงค่าสินค้าและบริการบางชนิด เช่น ค่าสุรา เบียร์ และไวน์ ค่ายาสูบ ค่าน้ำมันและก๊าซสำหรับเติมยานพาหนะ ค่าบริการจัดนำเที่ยว ค่าที่พักในโรงแรม ค่าสาธารณูปโภค ค่าน้ำประปา ค่าไฟฟ้า ค่าเบี้ยประกันวินาศภัย เป็นต้น ซึ่งเป็นไปตามประกาศอธิบดีกรมสรรพากร
นายธนกร กล่าวอีกว่า มาตรการลดค่าธรรมเนียมจดทะเบียนสิทธิและนิติกรรมสำหรับที่อยู่อาศัย ลดค่าธรรมเนียมการโอนจาก 2% ลงเหลือ 0.0% และลดค่าธรรมเนียมการจำนองจาก 1% ลงเหลือ 0.01% (เฉพาะการโอนและจดจำนองในคราวเดียวกัน) สำหรับที่อยู่อาศัยและอาคารพาณิชย์ เฉพาะที่มีราคาซื้อขายและราคาประเมินทุนทรัพย์ไม่เกิน 3 ล้านบาท ซึ่งครอบคลุมบ้านเดี่ยว บ้านแฝด บ้านแถว อาคารพาณิชย์ และห้องชุด ตั้งแต่วันถัดจากวันที่เผยแพร่ประกาศกระทรวงมหาดไทยในราชกิจจานุเบกษา จนถึงวันที่ 31 ธันวาคม 2565 มาตรการปรับลดอัตราภาษีสรรพสามิตน้ำมันเชื้อเพลิงสำหรับเครื่องบินไอพ่น ลดอัตราภาษีตามปริมาณของน้ำมันเชื้อเพลิงสำหรับเครื่องบินไอพ่นที่ใช้บินในประเทศเหลือ 0.20 บาทต่อลิตร ตั้งแต่วันที่ 1 มกราคม – 30 มิถุนายน 2565 ส่วนโครงการคนละครึ่งเฟส 4 กำหนดให้เว้นช่วงออกไป 3 เดือน เนื่องจากต้องปรับปรุงระบบ ปรับแพลตฟอร์มให้ใช้ง่ายมากขึ้น มีการอัพเดทร้านค้าใหม่ โดยจะเริ่มโครงการในวันที่ 1 มีนาคม – 30 เมษายน 2565
การสร้างอาชีพใหม่หลังโควิด ส่งเสริมอาชีพให้แก่กลุ่มเป้าหมาย เช่น ครอบครัวเลี้ยงเดี่ยว คนพิการ คนด้อยโอกาส ตลอดจนกลุ่มเปราะบางต่างๆ ให้มีอาชีพ จำนวน 34,362 คน เพื่อให้กลุ่มเป้าหมายสามารถพึ่งพาตัวเอง และสามารถดูแลครอบครัวได้ต่อไป
นายธนกร กล่าวเพิ่มเติมว่า รอยยิ้มในครอบครัวอบอุ่น (Little Big Smile) ช่วยเหลือเด็กกำพร้าจากโควิด-19 จำนวน 441 คน ด้วยการคุ้มครองและช่วยเหลือรายบุคคล อีกทั้งมีการจัดบริการสุขภาพจิต การสนับสนุนทุนการศึกษา การจัดหาผู้ดูแลเด็กและการสนับสนุนครอบครัวด้านสวัสดิการสังคม ตลอดจนเสริมทักษะให้แก่เครือญาติหรือผู้ใกล้ชิด ในการดูแลเด็กที่สูญเสียคนในครอบครัวการเพิ่มช่องทางรับแจ้งเหตุด่วน เหตุร้าย แจ้งปัญหาสังคม และการขอรับบริการของกระทรวง พม. จากเดิมมีเพียงสายด่วนศูนย์ช่วยเหลือสังคม 1300 ล่าสุดมีเว็บไซต์ ไลน์ OA (@Hotline1300) ซึ่งรวบรวมสิทธิ สวัสดิการ และบริการของภาครัฐ เพื่อให้ผู้ประสบปัญหาทางสังคมเข้าถึงบริการของกระทรวง พม. และได้รับการช่วยเหลืออย่างทันท่วงที ทั้งนี้ กระทรวงการคลังจะเสนอหลักเกณฑ์การลงทะเบียนบัตรสวัสดิการแห่งรัฐรอบใหม่ในวันที่ 28 ธันวาคม นี้  ทั้งนี้นายกรัฐมนตรีคำนึงถึง และห่วงใยประชาชนทุกคน โดยที่ช่วงเวลานี้เป็นช่วงเวลาเฉลิมฉลองที่ประชาชนทุกคนจะก้าวข้ามผ่านปีร่วมกัน รัฐบาลอยากจะดูแลประชาชนทุกกลุ่ม ให้มีความสุข แบ่งเบาภาระ ให้มีรอยยิ้มในช่วงเวลาเฉลิมฉลองนี้ร่วมกัน

ที่มา : https://www.thaigov.go.th/news/contents/details/49847