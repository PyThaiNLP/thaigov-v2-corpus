รัฐบาลไทย-ข่าวทำเนียบรัฐบาล-นายกฯ สั่งเร่ง ปราบพนันออนไลน์ ห่วงเด็ก เยาวชนตกเป็นเหยื่อ ขอคนไทยช่วยกันแจ้งเบาะแส


วันอาทิตย์ที่ 6 มีนาคม 2565
พิมพ์
นายกฯ สั่งเร่ง ปราบพนันออนไลน์ ห่วงเด็ก เยาวชนตกเป็นเหยื่อ ขอคนไทยช่วยกันแจ้งเบาะแส
นายกฯ สั่งเร่ง ปราบพนันออนไลน์ ห่วงเด็ก เยาวชนตกเป็นเหยื่อ ขอคนไทยช่วยกันแจ้งเบาะแส
เมื่อวันที่ 6 มี.ค. น.ส.ไตรศุลี ไตรสรณกุล รองโฆษกประจําสํานักนายกรัฐมนตรี เปิดเผยว่า พล.อ.ประยุทธ์ จันทร์โอชา นายกรัฐมนตรีและ รมว.กลาโหม ได้รับรายงานการลักลอบเปิดเว็บการพนันออนไลน์จำนวนมาก และยังได้รับเรื่องร้องเรียนเกี่ยวกับปัญหาการพนันออนไลน์จากหลายช่องทาง แม้เจ้าหน้าที่ตำรวจจะเข้มงวดในเรื่องดังกล่าว แต่ก็ยังพบว่ามีเว็บพนันออนไลน์เกิดขึ้นอย่างต่อเนื่อง โดยนายกรัฐมนตรี มีความห่วงใยประชาชน โดยเฉพาะเด็กและเยาวชน ที่อาจตกเป็นเหยื่อของการพนันออนไลน์ จึงกำชับให้สำนักงานตำรวจแห่งชาติ  และหน่วยงานที่เกี่ยวข้อง เร่งปราบปรามการพนันออนไลน์ เพื่อป้องกันการสูญเสียทรัพย์สินของประชาชน และมิให้เยาวชนชาวไทย เข้าไปข้องเกี่ยวกับการพนันที่จะส่งผลต่ออนาคตได้
น.ส.ไตรศุลี กล่าวว่า นายกรัฐมนตรี เน้นย้ำให้เจ้าหน้าที่ต้องเอาจริงเอาจังกับการปราบปรามการพนันออนไลน์ โดยพยายามสืบสวน สอบสวนให้ถึงต้นตอของขบวนการ ซึ่งส่วนหนึ่งมีที่ตั้งของเซิร์ฟเวอร์อยู่ในประเทศเพื่อนบ้าน จึงเป็นเรื่องที่จะต้องประสานความร่วมมือ แลกเปลี่ยนข้อมูลกับประเทศเพื่อนบ้าน เพื่อให้การดำเนินงานมีประสิทธิภาพสูงสุด นอกจากนี้ ยังกำชับว่า หากพบข้าราชการ เจ้าหน้าที่ของรัฐ มีส่วนเกี่ยวข้องกับการพนันออนไลน์ ทั้งการสนับสนุนและรับสินบน จะต้องถูกดำเนินการขั้นเด็ดขาด มีบทลงโทษทั้งอาญาและวินัย
น.ส.ไตรศุลี กล่าวว่า ประชาชนมีส่วนสำคัญในการป้องกันและปราบปรามการพนันออนไลน์ รัฐบาล ขอความร่วมมือประชาชน ตลอดจนหน่วยงานปกครองส่วนท้องถิ่น หากพบเบาะแสของการพนันออนไลน์ให้แจ้งเจ้าหน้าที่ตำรวจ จึงขอให้ช่วยกันเป็นหูเป็นตา พบเห็นสิ่งที่ต้องสงสัยว่าเป็นการกระทำความผิด ให้แจ้งเจ้าหน้าที่เพื่อดำเนินการตรวจสอบ และขอให้ประชาชนระมัดระวัง ไม่ควรเข้าไปข้องเกี่ยวกับการพนันทุกชนิด ซึ่งถือเป็นสิ่งผิดกฎหมาย ที่สำคัญจะทำให้สูญเสียทรัพย์สิน จากการตกเป็นเหยื่อของการพนันด้วย
---------------------

ที่มา : https://www.thaigov.go.th/news/contents/details/52235