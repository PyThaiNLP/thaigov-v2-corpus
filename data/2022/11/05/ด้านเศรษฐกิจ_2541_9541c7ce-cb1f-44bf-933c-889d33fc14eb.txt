รัฐบาลไทย-ข่าวทำเนียบรัฐบาล-ครั้งแรกในไทย!! ธอส. เปิดขายสลาก “ต่อเงินต่อทอง” ลุ้นรางวัลเป็นสลาก มูลค่าสูงสุด 1 ล้านบาท ต่อโชคต่อลาภถึง 36 งวด


วันจันทร์ที่ 10 มกราคม 2565
พิมพ์
ครั้งแรกในไทย!! ธอส. เปิดขายสลาก “ต่อเงินต่อทอง” ลุ้นรางวัลเป็นสลาก มูลค่าสูงสุด 1 ล้านบาท ต่อโชคต่อลาภถึง 36 งวด
ธอส.จัดทำสลากออมทรัพย์ ธอส. ชุดต่อเงินต่อทอง หน่วยละ 10,000 บาท จำนวน 20,000 ล้านบาท อายุสลาก 3 ปี ผลตอบแทนหน้าสลาก 0.50% ต่อปี ลุ้นรับรางวัลเป็นสลากออมทรัพย์ชุดต่อเงินต่อทองเพื่อนำไปลุ้นรางวัลได้อีกต่อ รางวัลที่ 1 เป็นสลากมูลค่า 1 ล้านบาท
ธนาคารอาคารสงเคราะห์ (ธอส.) เอาใจคนรักการออมฉลองต้อนรับปีเสือ 2565 จัดทำสลากออมทรัพย์ ธอส. ชุดต่อเงินต่อทอง หน่วยละ 10,000 บาท จำนวน 20,000 ล้านบาท อายุสลาก 3 ปี ผลตอบแทนหน้าสลาก 0.50% ต่อปี ลุ้นรับรางวัลเป็นสลากออมทรัพย์ชุดต่อเงินต่อทองเพื่อนำไปลุ้นรางวัลได้อีกต่อ รางวัลที่ 1 เป็นสลากมูลค่า 1 ล้านบาท รางวัลที่ 2 รับสลากมูลค่า 100,000 บาท รางวัลที่ 3 สลากมูลค่า 20,000 บาท รางวัลที่ 4 สลากมูลค่า 10,000 บาท พร้อมรางวัลพิเศษ เลขต่อเงินต่อทอง (เลขวิ่งหลักหน่วย 1 ตัว) รางวัลละ 30 บาท ตลอด 36 งวด ฝากครบกำหนดได้รับเงินต้นและดอกเบี้ยรวมหน่วยละ 10,150 บาท  เริ่มจำหน่ายตั้งแต่วันที่ 12 มกราคม 2565 เป็นต้นไป
นายฉัตรชัย ศิริไล กรรมการผู้จัดการ ธนาคารอาคารสงเคราะห์ (ธอส.) เปิดเผยว่า เพื่อเป็นการเพิ่มทางเลือกให้กับผู้รักการออมผ่านสลากออมทรัพย์ ธอส. และได้ลุ้นโชครับปีเสือ 2565 ธอส. จึงได้จัดทำผลิตภัณฑ์ “สลากออมทรัพย์ ชุดต่อเงินต่อทอง” มูลค่าหน่วยละ 10,000 บาท กรอบวงเงิน 20,000 ล้านบาท อายุสลาก 3 ปี ให้ผลตอบแทนหน้าสลาก 0.50% ต่อปี เมื่อฝากครบกำหนดจะได้รับเงินต้นพร้อมดอกเบี้ยรวมหน่วยละ 10,150 บาท อีกทั้งยังมีสิทธิ์ลุ้นรางวัลเป็นสลากออมทรัพย์ชุดต่อเงินต่อทองเพื่อเพิ่มโอกาสในการถูกรางวัลมากขึ้น ทุกเดือนรวม 36 ครั้ง โดยแบ่งรางวัลเป็นดังนี้
รางวัลที่ 1     ได้รับสลาก      จำนวน 100 หน่วย  มูลค่า 1,000,000 บาท  จำนวน    1  รางวัล/หมวด
รางวัลที่ 2     ได้รับสลาก      จำนวน   10 หน่วย  มูลค่า    100,000 บาท  จำนวน    4  รางวัล/หมวด
รางวัลที่ 3     ได้รับสลาก      จำนวน     2 หน่วย  มูลค่า      20,000 บาท  จำนวน   20 รางวัล/หมวด
รางวัลที่ 4      ได้รับสลาก      จำนวน     1 หน่วย  มูลค่า      10,000 บาท  จำนวน   20 รางวัล/หมวด
รางวัลเลขต่อเงินต่อทอง (เลขวิ่งหลักหน่วย 1 ตัว)  รางวัลละ 30 บาท
โดยสลากออมทรัพย์ ธอส. ชุดต่อเงินต่อทอง ยังเป็นสลาก ที่มีผลตอบแทนสูง โดยซื้อสลากเพียง 10 หน่วย หรือ 100,000 บาท ได้รับผลตอบแทนขั้นต่ำคิดเป็น 0.86% ต่อปี  นอกจากนี้ผู้ซื้อยังมีโอกาสถูกรางวัลสูง คิดเป็นโอกาสในการถูกรางวัลใหญ่สูงถึง 0.0045% และได้รับการยกเว้นภาษีเงินได้บุคคลธรรมดาสำหรับดอกเบี้ยและเงินรางวัลอีกด้วย โดยเริ่มจำหน่ายตั้งแต่วันที่ 12 มกราคม 2565 จนกว่าจะเต็มกรอบวงเงิน เริ่มออกรางวัลครั้งแรกวันที่ 17 มกราคม 2565  พิเศษ!! สำหรับลูกค้าที่ซื้อสลาก 100 หน่วยขึ้นไป ต่อ รายการ ตั้งแต่ วันที่ 12 - 16 มกราคม 2565 ได้รับนาฬิกาแขวนผนัง Seiko 1 เรือน (1 ท่าน ต่อ 1 เรือน) ฟรีทันที และได้รับผลิตภัณฑ์สินเชื่อที่อยู่อาศัยอัตราดอกเบี้ยพิเศษสำหรับลูกค้าสลากออมทรัพย์ ธอส. ชุดต่อเงินต่อทองที่ฝากครบกำหนดอายุสลาก 3 ปี
“นับเป็นครั้งแรกของการจำหน่ายสลากออมทรัพย์ในประเทศไทย ที่ผู้ถูกรางวัลจะได้รับรางวัลเป็นสลากออมทรัพย์  ซึ่งสามารถลุ้นรางวัลในงวดต่อๆ ไปได้อีก เป็นการเพิ่มโอกาสในการถูกรางวัลมากขึ้น โดยสลากที่เป็นรางวัลนั้นจะมีอายุคงเหลือตามสลากที่ถูกรางวัล เช่น ถูกรางวัลในงวดที่ 12 (หรือถือสลากมาแล้ว 1 ปี) สลากที่เป็นรางวัลจะสามารถมีสิทธิ์ลุ้นรางวัลได้อีก 24 งวด เท่ากับสลากที่ถูกรางวัลและจะครบอายุเท่ากับสลากที่ถูกรางวัล โดยธนาคารจะดำเนินการออกสลากที่เป็นรางวัลให้ในวันถัดไปนับจากวันที่ออกรางวัล และผู้ฝากที่ถูกรางวัลดังกล่าว สามารถติดต่อขอรับสลากที่เป็นรางวัลได้ทุกสาขาทั่วประเทศ ส่วนผู้ที่ถูกรางวัลเลขต่อเงินต่อทอง (เลขวิ่งหลักหน่วย 1 ตัว) รางวัลละ 30 บาท ธนาคารจะโอนเงินรางวัลเข้าบัญชีเงินฝากออมทรัพย์ที่เป็นบัญชีคู่โอนของลูกค้าทันทีในวันถัดจากวันที่มีการออกรางวัลในแต่ละครั้งต่อไป”นายฉัตรชัย กล่าว
ทั้งนี้ ผู้ที่สนใจสามารถซื้อสลากออมทรัพย์ ธอส. ผ่าน Mobile Application : GHB ALL หรือที่สาขาของธนาคาร สอบถามรายละเอียดเพิ่มเติมได้ที่ ธอส. ทุกสาขาทั่วประเทศ หรือ ศูนย์ลูกค้าสัมพันธ์ (Call Center) โทร 0-2645-9000 หรือ Facebook Fanpage ธนาคารอาคารสงเคราะห์ และ ติดตามข้อมูลข่าวสารได้ที่ Application : GHB ALL และ www.ghbank.co.th
https://www.ghbank.co.th/news/detail/ghbanklotto2019/press-10-01-2022-lotto

ที่มา : https://www.thaigov.go.th/news/contents/details/50371