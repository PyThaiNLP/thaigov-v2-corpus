รัฐบาลไทย-ข่าวทำเนียบรัฐบาล-ปลัดกระทรวงมหาดไทยเป็นประธานพิธีรับมอบผ้าไตรพระราชทานและย่ามที่ระลึกโครงการทุนเล่าเรียนหลวงสำหรับพระสงฆ์ไทย ประจำปี 2564 ให้กับตัวแทนกลุ่มจังหวัดทั่วประเทศ


วันจันทร์ที่ 11 ตุลาคม 2564
พิมพ์
ปลัดกระทรวงมหาดไทยเป็นประธานพิธีรับมอบผ้าไตรพระราชทานและย่ามที่ระลึกโครงการทุนเล่าเรียนหลวงสำหรับพระสงฆ์ไทย ประจำปี 2564 ให้กับตัวแทนกลุ่มจังหวัดทั่วประเทศ
ปลัดกระทรวงมหาดไทยเป็นประธานพิธีรับมอบผ้าไตรพระราชทานและย่ามที่ระลึกโครงการทุนเล่าเรียนหลวงสำหรับพระสงฆ์ไทย ประจำปี 2564 ให้กับตัวแทนกลุ่มจังหวัดทั่วประเทศ
เมื่อวันที่ 10 ตุลาคม 2564 เวลา 10.00 น. ที่ห้องประชุมดอกแก้ว ศาลาว่าการกระทรวงมหาดไทย นายสุทธิพงษ์ จุลเจริญ ปลัดกระทรวงมหาดไทย เป็นประธานพิธีรับมอบผ้าไตรพระราชทานและย่ามที่ระลึกโครงการทุนเล่าเรียนหลวงสำหรับพระสงฆ์ไทย ประจำปี 2564 ให้กับตัวแทนกลุ่มจังหวัดซึ่งเป็นที่ตั้งของศูนย์ปฏิบัติการของกลุ่มจังหวัด OSM  โดยมี ผู้ว่าราชการจังหวัด รองผู้ว่าราชการจังหวัด และหัวหน้าสำนักงานจังหวัด ซึ่งเป็นตัวแทนกลุ่มจังหวัด จำนวน 18 จังหวัด เข้าร่วมพิธี
นายสุทธิพงษ์ จุลเจริญ ปลัดกระทรวงมหาดไทย เปิดเผยว่า พระบาทสมเด็จพระเจ้าอยู่หัว ทรงพระกรุณาโปรดเกล้าโปรดกระหม่อม พระราชทานพระบรมราชานุญาตให้จัดพิธีทอดผ้าป่า เพื่อสนับสนุนและเผยแพร่การดำเนินงานของโครงการทุนเล่าเรียนหลวงสำหรับพระสงฆ์ไทย ทั้งในส่วนกลาง และส่วนภูมิภาคทั่วประเทศ โดยกระทรวงมหาดไทย ได้รับมอบหมายให้ดำเนินโครงการฯ ดังกล่าว ซึ่งได้ทำพิธีรับมอบผ้าไตรพระราชทานเบื้องหน้าพระบรมฉายาลักษณ์ พระบาทสมเด็จพระเจ้าอยู่หัว เมื่อวันที่ 6 ตุลาคม 2564 ณ ทำเนียบองคมนตรี โดยมี นายพลากร สุวรรณรัฐ องคมนตรีในฐานะประธานกรรมการจัดพิธีทอดผ้าป่าสนับสนุนโครงการทุนเล่าเรียนหลวงสำหรับพระสงฆ์ไทย
นายสุทธิพงษ์ จุลเจริญ ปลัดกระทรวงมหาดไทย กล่าวว่า ในวันนี้ เป็นการจัดพิธีรับมอบผ้าไตรพระราชทานและย่ามที่ระลึกโครงการทุนเล่าเรียนหลวงสำหรับพระสงฆ์ไทยให้กับตัวแทนกลุ่มจังหวัด จำนวน 18 จังหวัด ซึ่งผู้ว่าราชการจังหวัด รองผู้ว่าราชการจังหวัด และหัวหน้าสำนักงานจังหวัด ที่เป็นตัวแทนเข้าร่วมพิธีฯ ในวันนี้ จะได้อัญเชิญผ้าไตรพระราชทานไปยังจังหวัดซึ่งเป็นที่ตั้งของศูนย์ปฏิบัติการของกลุ่มจังหวัด OSM เพื่อให้ผู้ว่าราชการจังหวัดในกลุ่มจังหวัดรับมอบผ้าไตรพระราชทานและย่ามที่ระลึกฯ สำหรับใช้ในการดำเนินงานจัดพิธีทอดผ้าป่าสมทบทุนโครงการเล่าเรียนหลวงสำหรับพระสงฆ์ไทยในส่วนภูมิภาค ซึ่งจะจัดขึ้นในระหว่างวันที่ 14 ตุลาคม - 15 พฤศจิกายน 2564 ณ วัดที่ผู้ว่าราชการจังหวัดกำหนด ต่อไป
นายสุทธิพงษ์ จุลเจริญ กล่าวเพิ่มเติมว่า พี่น้องประชาชนผู้มีจิตศรัทธา สามารถร่วมบริจาคเงินสมทบทุนโครงการทุนเล่าเรียนหลวงสำหรับพระสงฆ์ไทยได้ ด้วยการโอนเงินเข้าบัญชีออมทรัพย์ ชื่อบัญชี "โครงการทุนเล่าเรียนหลวงสำหรับพระสงฆ์ไทย" ธนาคารไทยพาณิชย์ จำกัด มหาชน สาขาพระบรมมหาราชวัง หมายเลขบัญชี 061-2-06592-5 และส่งหลักฐานการโอนเงิน ทางโทรสารหมายเลข 0-2220-7403 หรือทาง Facebook Fanpage โครงการทุนเล่าเรียนหลวงสำหรับพระสงฆ์ไทย E-mail. kstm.official@gmail.com โดยสามารถสอบถามรายละเอียดเพิ่มเติมได้ที่หมายเลขโทรศัพท์ 0-2220-7400 ต่อ 4121, 4217, 4345 และ 4358

ที่มา : https://www.thaigov.go.th/news/contents/details/46820