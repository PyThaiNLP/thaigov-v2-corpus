รัฐบาลไทย-ข่าวทำเนียบรัฐบาล-กรมการขนส่งทางบก ชวนเจ้าของรถเตรียมความพร้อมก่อนเดินทางช่วงเทศกาลสงกรานต์ จัดกิจกรรม “ตรวจรถฟรี ขับขี่ปลอดภัย”


วันศุกร์ที่ 18 มีนาคม 2565
กรมการขนส่งทางบก ชวนเจ้าของรถเตรียมความพร้อมก่อนเดินทางช่วงเทศกาลสงกรานต์ จัดกิจกรรม “ตรวจรถฟรี ขับขี่ปลอดภัย”
กรมการขนส่งทางบก ชวนเจ้าของรถเตรียมความพร้อมก่อนเดินทางช่วงเทศกาลสงกรานต์ จัดกิจกรรม “ตรวจรถฟรี ขับขี่ปลอดภัย” ตรวจเช็กความพร้อมรถยนต์และรถจักรยานยนต์เบื้องต้น ฟรี!!! ณ ศูนย์บริการของภาคีเครือข่ายภาครัฐและเอกชนทั่วประเทศ ตั้งแต่บัดนี้ - 15 เมษายน 256
นายจิรุตม์ วิศาลจิตร อธิบดีกรมการขนส่งทางบก กระทรวงคมนาคม เปิดเผยว่า เทศกาลสงกรานต์เป็นช่วงวันหยุดยาวที่ประชาชนนิยมเดินทางกลับภูมิลำเนาหรือไปพักผ่อนท่องเที่ยวตามสถานที่ต่าง ๆ ทำให้มีการใช้รถใช้ถนนเป็นจำนวนมากซึ่งอาจจะมีความเสี่ยงต่อการเกิดอุบัติเหตุบนท้องถนนเจ้าของรถจึงควรตรวจเช็กสภาพรถให้มีความพร้อมก่อนเดินทางทุกครั้งเพื่อให้เกิดความปลอดภัยตลอดการเดินทางช่วงเทศกาลสงกรานต์ กรมการขนส่งทางบก (ขบ.) ได้ร่วมกับภาคีเครือข่ายทั้งภาครัฐและเอกชนจัดกิจกรรม “ตรวจรถฟรี ขับขี่ปลอดภัย” เพื่อให้บริการตรวจสภาพความพร้อมของรถยนต์และรถจักรยานยนต์เบื้องต้นก่อนเดินทาง กว่า 20 รายการ โดยไม่คิดค่าบริการ เช่น การตรวจระบบเบรก สภาพยาง การทำงานของเครื่องยนต์ ระดับน้ำมันเครื่องและความสกปรกของน้ำมันเครื่อง หม้อน้ำและรอยรั่ว ไส้กรองอากาศ การทำงานของไฟส่องสว่างและไฟสัญญาณต่าง ๆ เป็นต้น ซึ่งจะได้รับการดูแลจากช่างผู้ชำนาญงาน นอกจากนี้ บางหน่วยงานยังมีบริการตรวจเช็กลูกหมากปีกนก ลูกปืนล้อ ตรวจถังน้ำมันเชื้อเพลิง รวมถึงท่อและข้อต่อน้ำมันเชื้อเพลิงให้เพิ่มเติม ทั้งยังให้ส่วนลดค่าอะไหล่บางรายการอีกด้วย เจ้าของรถยนต์และรถจักรยานยนต์สามารถนำรถเข้ารับบริการที่ศูนย์บริการของภาคีเครือข่ายภาครัฐและเอกชนทั่วประเทศรวมกว่า 2,000 แห่ง ที่มีป้ายประชาสัมพันธ์ “ตรวจรถฟรี ขับขี่ปลอดภัย” ได้ตั้งแต่บัดนี้ - 15 เมษายน 2565
อธิบดีกรมการขนส่งทางบก กล่าวเพิ่มเติมว่า ขบ. ได้จัดกิจกรรม “ตรวจรถฟรี ขับขี่ปลอดภัย” มาอย่างต่อเนื่องทั้งเทศกาลปีใหม่และสงกรานต์ โดยมีเป้าหมายเพื่อส่งเสริมและสร้างความตระหนักให้เจ้าของรถเห็นความสำคัญของการตรวจเช็กสภาพความพร้อมของรถ เครื่องยนต์และอุปกรณ์ส่วนควบของรถก่อนการเดินทาง ซึ่งจะช่วยป้องกันและลดอุบัติเหตุที่เกิดจากความบกพร่องของตัวรถได้โดยได้รับความร่วมมือเป็นอย่างดีจากภาคีเครือข่ายภาครัฐและเอกชน ได้แก่ กรมพัฒนาฝีมือแรงงาน สมาคมผู้ประกอบการรถจักรยานยนต์ไทย สมาคมอุตสาหกรรมยานยนต์ไทย สมาคมการค้าไทย - ยุโรป สถาบันยานยนต์ สมาคมตรวจสภาพรถเอกชนไทย บริษัท โตโยต้า มอเตอร์ ประเทศไทย จำกัด บริษัท ตรีเพชร อีซูซุเซลส์ จำกัด บริษัท ไทยยามาฮ่ามอเตอร์ จำกัด บริษัท ไทยฮอนด้า แมนูแฟคเจอริ่ง จำกัด บริษัท มาสด้า เซลส์ (ประเทศไทย) จำกัด บริษัท ฮุนได มอเตอร์ไทยแลนด์ จำกัด บริษัท เอสเอไอซี มอเตอร์ ซีพี จำกัด บริษัท เอ็มจี เซลส์ (ประเทศไทย) จำกัด บริษัท ฟอร์ซเวย์ (ประเทศไทย) จำกัด บริษัท นิสสัน มอเตอร์ (ประเทศไทย) จำกัด บริษัท มิตซูบิชิ มอเตอร์ส (ประเทศไทย) จำกัด บริษัท ซูซูกิโมโตเซลส์คอร์ปอเรชั่น (ประเทศไทย) จำกัด บริษัท คาวาซากิ มอเตอร์ เอ็นเตอร์ไพรส์ จำกัด บริษัท บางจาก คอร์ปอเรชั่น จำกัด (มหาชน) บริษัท คาร์เวิลด์ คลับ จำกัด บริษัท ทีซี ซูบารุ (ประเทศไทย) จำกัด บริษัท ซูซูกิ มอเตอร์ (ประเทศไทย) จำกัด บริษัท ฮอนด้าออโตโมบิล (ประเทศไทย) จำกัด บริษัท บี - ควิก จำกัด บริษัท กลางคุ้มครองผู้ประสบภัยจากรถ จำกัด บริษัท วิริยะประกันภัย จำกัด (มหาชน) และบริษัท เทเวศประกันภัย จำกัด (มหาชน) ดังนั้น เพื่อป้องกันและลดอุบัติเหตุบนท้องถนนก่อนเดินทางทุกครั้งขอเน้นย้ำให้เตรียมความพร้อมของคนขับและยานพาหนะ รวมทั้งวางแผนและศึกษาเส้นทางล่วงหน้า ควรพักผ่อนให้เพียงพออย่างน้อย 6 - 8 ชั่วโมง ไม่ดื่มเครื่องดื่มแอลกอฮอล์ ขับรถด้วยความระมัดระวังปฏิบัติตามกฎจราจรอย่างเคร่งครัด คาดเข็มขัดนิรภัยและสวมหมวกนิรภัยทุกครั้งเมื่อขับขี่ยานพาหนะ หากมีอาการเมื่อยล้าระหว่างการเดินทางควรหยุดพักให้ผ่อนคลายก่อนเดินทางต่อ และต้องไม่ละเลยการป้องกันตนเองตามมาตรการด้านสาธารณสุขเพื่อป้องกันการแพร่กระจายของโรคติดเชื้อไวรัส COVID-19

ที่มา : https://www.thaigov.go.th/news/contents/details/52687