รัฐบาลไทย-ข่าวทำเนียบรัฐบาล-“รมว.วราวุธ” ชวน ปชช. เพิ่มพื้นที่สีเขียว น้อมรำลึก พระมหากรุณาธิคุณ "สมเด็จย่า" เนื่องในวันรักต้นไม้ประจำปีของชาติ


วันพุธที่ 20 ตุลาคม 2564
“รมว.วราวุธ”  ชวน ปชช. เพิ่มพื้นที่สีเขียว น้อมรำลึก พระมหากรุณาธิคุณ "สมเด็จย่า" เนื่องในวันรักต้นไม้ประจำปีของชาติ
“รมว.วราวุธ”  ชวน ปชช. เพิ่มพื้นที่สีเขียว น้อมรำลึก พระมหากรุณาธิคุณ "สมเด็จย่า" เนื่องในวันรักต้นไม้ประจำปีของชาติ
“รมว.วราวุธ”  ชวน ปชช. เพิ่มพื้นที่สีเขียว น้อมรำลึก พระมหากรุณาธิคุณ "สมเด็จย่า" เนื่องในวันรักต้นไม้ประจำปีของชาติ
วันนี้ (20 ตุลาคม 2564) เวลา 11.30 น. นายวราวุธ  ศิลปอาชา รัฐมนตรีว่าการกระทรวงทรัพยากรธรรมชาติและสิ่งแวดล้อม (รมว.ทส.) ร่วมกิจกรรมบำรุงรักษาต้นไม้ เนื่องในวันรักต้นไม้ประจำปีของชาติ ประจำปี 2564 ซึ่งจัดขึ้นโดย กรมป่าไม้ พร้อมด้วยนายจตุพร บุรุษพัฒน์ ปลัดกระทรวงทรัพยากรธรรมชาติและสิ่งแวดล้อม (ปกท.ทส.) และคณะผู้บริหารกระทรวงฯ เข้าร่วมกิจกรรม
นายวราวุธ  ศิลปอาชา รมว.ทส. กล่าวว่า สืบเนื่องจากมติ ครม. เมื่อวันที่ 26 มิ.ย. 2533 กำหนดให้วันที่ 21 ต.ค. ของทุกปี ซึ่งเป็นวันคล้ายวันพระราชสมภพของสมเด็จพระศรีนครินทราบรมราชชนนี (สมเด็จย่า) เป็นวันบำรุงรักษาต้นไม้ประจำปีของชาติ ต่อมา ครม. ได้มีมติ เมื่อวันที่ 15 ต.ค. 2533 ให้ใช้ชื่อว่า “วันรักต้นไม้ประจำปีของชาติ” เพื่อเป็นการน้อมรำลึกถึงพระมหากรุณาธิคุณของสมเด็จพระศรีนครินทราบรมราชชนนี ที่ทรงประกอบพระราชกรณียกิจอันเป็นประโยชน์แก่สังคม และอาณาประชาราษฎร์อย่างอเนกอนันต์ต่อการฟื้นฟูทรัพยากรธรรมชาติและสิ่งแวดล้อม โดยเฉพาะอย่างยิ่ง การปลูกและบำรุงรักษาต้นไม้ ซึ่งการจัดกิจกรรมในวันนี้เป็นความร่วมมือของทุกภาคส่วน ที่เล็งเห็นความสำคัญของต้นไม้ที่ปลูกไว้ตามสถานที่ต่างๆ ที่เจริญเติบโตงอกงามจำเป็นต้องได้รับการดูแล ตลอดจนช่วยกระตุ้นให้เกิดจิตสำนึกและเกิดกระแสการอนุรักษ์ทรัพยากรธรรมชาติ เพื่อให้ไม้ใหญ่สามารถเจริญเติบโตเป็นต้นไม้ที่แข็งแรงไว้ให้กับเยาวชนรุ่นหลังต่อไป
สำหรับกิจกรรมภายในงาน ประกอบด้วย การจัดทีม "รุกขกร" หรือ “หมอต้นไม้” ในการให้ความรู้ทางวิชาการ และการปฏิบัติ ที่ถูกต้องในการดูแลต้นไม้ เช่น การตัดแต่งกิ่ง การบำรุง ดูแล รักษาต้นไม้ ตลอดจนนิทรรศการ โครงการพระราชดำริ โครงการและกิจกรรมการปลูกต้นไม้ และปลูกป่าเฉลิมพระเกียรติ เนื่องในโอกาสมหามงคล พระราชพิธีบรมราชาภิเษก "รวมใจไทย ปลูกต้นไม้ เพื่อแผ่นดิน" เรื่องป่านันทนาการ และโครงการจัดที่ดินทำกินให้ชุมชน ตามนโยบายรัฐบาล (คทช.)
ทั้งนี้ ประชาชนที่สนใจ สามารถติดต่อขอรับกล้าไม้ได้ที่หน่วยงานเพาะชำกล้าไม้ในสังกัดกรมป่าไม้ทั่วประเทศ หรือสอบถามได้ที่เบอร์ 0 2561 4292–3 ต่อ 5551

ที่มา : https://www.thaigov.go.th/news/contents/details/47252