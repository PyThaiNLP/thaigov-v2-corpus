รัฐบาลไทย-ข่าวทำเนียบรัฐบาล-กบข. สร้างสถิติ 97.44 คะแนน สู่ระดับ AA ในการประเมิน ITA awards 2021


วันศุกร์ที่ 27 สิงหาคม 2564
พิมพ์
กบข. สร้างสถิติ 97.44 คะแนน สู่ระดับ AA ในการประเมิน ITA awards 2021
กบข.คว้าคะแนน ITA สูงถึง 97.44 คะแนน อยู่ในระดับ AA สร้างสถิติคะแนนสูงสุดตั้งแต่เข้าร่วมการประเมิน ตอกย้ำจุดยืนองค์กรที่มีธรรมาภิบาลด้วยผลคะแนนเต็มด้านการแก้ไขปัญหาการทุจริต การเปิดเผยข้อมูล และป้องกันการทุจริต
กบข. คว้าคะแนน ITA สูงถึง 97.44 คะแนน อยู่ในระดับ AA สร้างสถิติคะแนนสูงสุดตั้งแต่เข้าร่วมการประเมิน ตอกย้ำจุดยืนองค์กรที่มีธรรมาภิบาลด้วยผลคะแนนเต็มด้านการแก้ไขปัญหาการทุจริต การเปิดเผยข้อมูล และป้องกันการทุจริต มุ่งมั่นขับเคลื่อนองค์กรให้เป็นผู้นำด้านการลงทุนอย่างรับผิดชอบในระดับโลก
ดร.ศรีกัญญา ยาทิพย์ เลขาธิการคณะกรรมการกองทุนบำเหน็จบำนาญข้าราชการ (กบข.) เปิดเผยว่า กบข. เข้ารับการประเมินคุณธรรมและความโปร่งใสในการดำเนินงานของหน่วยงานภาครัฐ (ITA) โดยในปี 2564 นี้ กบข. สามารถทำคะแนนได้ 97.44 คะแนน จัดอยู่ในระดับ AA ซึ่งเป็นการสร้างสถิติคะแนนสูงสุดของ กบข. นับตั้งแต่เข้ารับการประเมิน ITA ตั้งแต่ปี 2562 โดยมีหน่วยงานที่เข้าร่วมประเมินทั่วประเทศทั้งสิ้น 8,300 หน่วยงาน พร้อมทั้งได้รับคะแนนประเมินเต็ม 100 คะแนน ในด้านการแก้ไขปัญหาการทุจริต การเปิดเผยข้อมูล และการป้องกันการทุจริต
กบข. มุ่งมั่นในการดำเนินงานอย่างเต็มความสามารถโดยยึดแนวทางการกำกับกิจการที่ดี ทั้งด้านลงทุน งานบริการสมาชิก ตลอดจนการบริหารสำนักงาน เพื่อเสริมสร้างการเป็นองค์กรแห่งธรรมาภิบาลที่เข้มแข็ง โดยเฉพาะการป้องกันการทุจริตคอร์รัปชัน เปิดเผย โปร่งใส และตรวจสอบได้ พร้อมทั้งบูรณาการหลักการลงทุนอย่างรับผิดชอบต่อสังคม สิ่งแวดล้อม และธรรมาภิบาล (ESG) รวมถึงปัจจัยด้านสิทธิมนุษยชน ในกระบวนการทำงานให้ครอบคลุมทุกมิติ ตอกย้ำบทบาทการเป็นนักลงทุนสถาบันที่คำนึงความรับผิดชอบของ กบข. ที่พร้อมขับเคลื่อนองค์กรให้เป็นผู้นำด้านการลงทุนอย่างรับผิดชอบของประเทศไทยสู่ระดับสากล
ทั้งนี้ กบข. ยังคงวางแผนพัฒนาการดำเนินงาน และการกำกับตรวจสอบการดำเนินงานของกองทุนอย่างต่อเนื่อง เพื่อยกระดับคุณธรรมและความโปร่งใส อันจะนำไปสู่การส่งเสริมให้เกิดประโยชน์สูงสุดและสร้างความเชื่อมั่นต่อผู้มีส่วนได้ส่วนเสียในทุกภาคส่วน ทั้งในระดับหน่วยงานและในระดับประเทศอย่างยั่งยืนต่อไป

ที่มา : https://www.thaigov.go.th/news/contents/details/45206