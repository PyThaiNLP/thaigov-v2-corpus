รัฐบาลไทย-ข่าวทำเนียบรัฐบาล-“กอช. ชวนประชาชนผู้ประกันตนตามมาตรา 40 ทางเลือก 1 สมัครสมาชิก กอช. เพื่ออนาคต”


วันจันทร์ที่ 28 มิถุนายน 2564
พิมพ์
“กอช. ชวนประชาชนผู้ประกันตนตามมาตรา 40 ทางเลือก 1 สมัครสมาชิก กอช. เพื่ออนาคต”
กอช. เชิญชวนประชาชนผู้ที่มีสิทธิสมัคร อายุ 15 – 60 ปี หรือ ผู้ประกันตนตามมาตรา 40 ทางเลือก 1 สมัครออมเงินควบคู่ไปกับ กอช. เพื่อเติมเต็มเงินออมไว้ใช้รายเดือนหลังอายุ 60 ปี ตอบโจทย์ความมั่นคงทางการเงิน
กองทุนการออมแห่งชาติ หรือ กอช. เชิญชวนประชาชนผู้ที่มีสิทธิสมัคร อายุ 15 – 60 ปี หรือ ผู้ประกันตนตามมาตรา 40 ทางเลือก 1 สมัครออมเงินควบคู่ไปกับ กอช. เพื่อเติมเต็มเงินออมไว้ใช้รายเดือนหลังอายุ 60 ปี ตอบโจทย์ความมั่นคงทางการเงิน ตรวจสอบสิทธิได้ที่แอปพลิเคชัน “กอช.” หรือ เว็บไซต์ กอช. www.nsf.or.th
นางสาวจารุลักษณ์ เรืองสุวรรณ เลขาธิการคณะกรรมการกองทุนการออมแห่งชาติ หรือ กอช. เปิดเผยว่า กอช. เชิญชวนผู้ประกันตนตามมาตรา 40 ทางเลือก 1 วางแผนเงินออมหลังอายุ 60 ปีควบคู่กับ กอช. เพียงออมเงินขั้นต่ำ 50 บาท สูงสุด 13,200 บาทต่อปี ได้รับเงินสมทบเพิ่มตามช่วงอายุสมาชิก สูงสุด 100% ไม่เกิน 1,200 บาทต่อปี สมาชิกสามารถออมเงินได้เมื่อมีเงิน ไม่ต้องออมเงินเท่ากันทุกเดือน สิทธิในการเป็นสมาชิก กอช. ยังอยู่  เพื่อที่จะได้มีเงินออมไว้หลังอายุ 60 ปี นอกจากนี้ยังมีผลตอบแทนเพิ่มเติมจากการลงทุน ซึ่งได้รับความคุ้มผลตอบแทนไม่น้อยกว่าดอกเบี้ยเงินฝากประจำธนาคาร 12 เดือน เฉลี่ย 7 ธนาคารด้วย
ทั้งนี้ สมาชิกจะได้สวัสดิการจาก 2 หน่วยงานรวมกัน ในระหว่างการทำงาน ท่านจะได้เงินทดแทนรายได้กรณีประสบอุบัติเหตุหรือเจ็บป่วย เงินทดแทนการขาดรายได้กรณีทุพพลภาพ ค่าทำศพจากสำนักงานประกันสังคม  และเมื่ออายุหลังอายุ 60 ปี จะได้บำนาญรายเดือนจาก กอช.  ได้เบี้ยยังชีพผู้สูงอายุตามเกณฑ์อีกด้วย จะทำให้คุณภาพชีวิตมีความสุขหลังอายุ 60 ปี
ผู้ที่สนใจสามารถสมัครสมาชิกได้ที่ แอปพลิเคชัน “กอช.” หรือ หน่วยรับสมัครสมาชิกใกล้บ้านท่าน อาทิ ที่ว่าการอำเภอทั่วประเทศ  สำนักงานคลังจังหวัด สถาบันการเงินชุมชน ตัวแทน กอช. ประจำหมู่บ้าน ธนาคารออมสิน ธ.ก.ส. ธอส. และธนาคารกรุงไทย ทุกสาขา รวมทั้งเคาน์เตอร์เซอร์วิส เทสโก้โลตัส บิ๊กซี ตู้บุญเติม และเครือข่ายรับสมัครทั่วประเทศ สอบถามข้อมูลเพิ่มเติมได้ที่ สายด่วนเงินออม โทร. 02-049-9000

ที่มา : https://www.thaigov.go.th/news/contents/details/43144