รัฐบาลไทย-ข่าวทำเนียบรัฐบาล-เอสเอ็มอี เฮ!! รมว.เฮ้ง ผุดโปรเจครักษาการจ้างงานฟื้นเศรษฐกิจ ขานรับนโยบายเปิดประเทศ


วันศุกร์ที่ 15 ตุลาคม 2564
พิมพ์
เอสเอ็มอี เฮ!! รมว.เฮ้ง ผุดโปรเจครักษาการจ้างงานฟื้นเศรษฐกิจ ขานรับนโยบายเปิดประเทศ
- -
เมื่อวันที่ 15 ตุลาคม 2564 นายสุชาติ ชมกลิ่น รัฐมนตรีว่าการกระทรวงแรงงาน เปิดเผยว่า จากสถานการณ์การแพร่ระบาดของโควิด-19 ที่ผ่านมา ได้ส่งผลกระทบต่อภาคธุรกิจท่องเที่ยวและบริการแต่ในขณะเดียวกันภาคการส่งออกของประเทศยังสามารถเดินหน้าต่อไปได้ด้วยมาตรการเยียวยาต่าง ๆ ของรัฐบาลและกระทรวงแรงงานทำให้รักษาระดับการจ้างงานช่วยพยุงเศรษฐกิจให้ขับเคลื่อนต่อไปได้ แม้ว่ากระแสสังคมหลายฝ่ายจะกังวลว่าผลกระทบจากโควิดจะทำให้มีคนตกงานเป็นจำนวนมาก แต่เมื่อมาดูสถานการณ์การว่างงาน จากฐานข้อมูลที่กระทรวงแรงงานมีอยู่ ไม่ได้บ่งชี้ว่าสถานการณ์การว่างงานน่าเป็นห่วงอย่างที่คิด โดยเฉพาะเมื่อมาดูตัวเลขของสำนักงานประกันสังคม ตั้งแต่เดือนมกราคม -กันยายน 2564 มีผู้ประกันตนขอรับประโยชน์ทดแทนกรณีว่างงานเพียง 665,129 รายเท่านั้น แต่ขณะเดียวกันมีผู้ประกันตนเข้าสู่ระบบประกันสังคม มากถึง 778,125 คน จะเห็นได้ว่ามีผู้ประกันตนเข้าสู่ระบบมากกว่าออกสูงถึง 112,996 ราย ขณะเดียวกันก็สอดคล้องกับกับตัวเลขดัชนี้ชี้วัดสัญญาณเตือนภัยการว่างงานของกรมสวัสดิการและคุ้มครองแรงงานหากเปรียบเทียบระหว่างปี 2564 กับปี 2563 พบว่า ในเดือนสิงหาคม 2564 มีสถานประกอบกิจการใช้มาตรา 75 เพียงแค่ 326 แห่ง ลูกจ้าง 90,653 คนเท่านั้น ซึ่งถือว่าสูงสุดในปี 2564 แล้ว แต่เมื่อมามาดูตัวเลขในเดือนกันยายนที่ผ่านมา สถานประกอบกิจการใช้มาตรา 75 ลดลงเหลือเพียง 176 แห่ง ลูกจ้าง 37,619 คนเท่านั้นซึ่งต่างจากเดือนเมษายนปี 2563 ที่มีสถานประกอบการใช้มาตรา 75 สูงถึง 2,555 แห่ง ลูกจ้าง 477,075 คน จากตัวเลขดังกล่าวจะเห็นได้ว่า สถานการณ์การว่างงานไม่น่าเป็นห่วงอย่างที่คิด ด้วยมาตรการเยียวยาของรัฐบาลที่ผ่านมาที่ช่วยรักษาระดับการจ้างงานให้ภาคธุรกิจเดินได้อย่างต่อเนื่อง
นายสุชาติ กล่าวต่อว่า รัฐบาล โดยกระทรวงแรงงาน ไม่ได้นิ่งนอนใจ ได้มีมาตรการต่าง ๆ ในการส่งเสริมการจ้างงาน โดยจะมีโครงการส่งเสริมและรักษาระดับการจ้างงานในธุรกิจเอสเอ็มอี โดยโครงการดังกล่าวนายจ้างจะต้องรักษาระดับการจ้างงานไม่ต่ำกว่าร้อยละ 95 ในระหว่างเข้าร่วมโครงการ (หากต่ำกว่าจะไม่ได้รับเงินอุดหนุนในเดือนนั้น ๆ) กรณีที่มีการจ้างงานเพิ่มขึ้นจากยอดการจ้างงาน ณ วันเริ่มโครงการจะได้รับเงินอุดหนุนตามจำนวนการจ้างงานจริง เป้าหมายดำเนินการในสถานประกอบการจำนวน 394,621 แห่ง ลูกจ้างสัญชาติไทย จำนวน 4,034,590 คน ทั้งนี้ กระทรวงแรงงาน จะนำเสนอคณะรัฐมนตรี (ครม.) พิจารณาให้ความเห็นชอบในวันอังคารที่จะถึงนี้
“โครงการส่งเสริมและรักษาระดับการจ้างงานในธุรกิจเอสเอ็มอี จะช่วยให้นายจ้าง ผู้ประกอบการรายย่อย และลูกจ้าง ได้รับประโยชน์จากมาตรการรักษาระดับการจ้างงานของรัฐบาล โดยกระทรวงแรงงานเพื่อฟื้นฟูเศรษฐกิจและสังคมจากผลกระทบโควิด-19 รวมทั้งการเตรียมความพร้อมตามนโยบายการเปิดประเทศใน 120 วันตามนโยบายรัฐบาลอีกด้วย” นายสุชาติ กล่าวในท้ายสุด

ที่มา : https://www.thaigov.go.th/news/contents/details/47022