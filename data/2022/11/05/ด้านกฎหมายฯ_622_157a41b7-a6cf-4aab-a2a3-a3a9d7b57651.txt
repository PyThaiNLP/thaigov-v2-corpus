รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม ปิดจ็อบไกล่เกลี่ยหนี้ครบ 77 จังหวัด ช่วยประชาชนได้ 61,195 ราย ขอบคุณสถาบันการเงินร่วมมืออย่างดีชวนลูกหนี้ไปงานเก็บตกครั้งใหญ่ 8-11 ก.ย.ที่เมืองทองธานี


วันศุกร์ที่ 19 สิงหาคม 2565
พิมพ์
รัฐมนตรีว่าการกระทรวงยุติธรรม ปิดจ็อบไกล่เกลี่ยหนี้ครบ 77 จังหวัด ช่วยประชาชนได้ 61,195 ราย ขอบคุณสถาบันการเงินร่วมมืออย่างดีชวนลูกหนี้ไปงานเก็บตกครั้งใหญ่ 8-11 ก.ย.ที่เมืองทองธานี
รัฐมนตรีว่าการกระทรวงยุติธรรม ปิดจ็อบไกล่เกลี่ยหนี้ครบ 77 จังหวัด ช่วยประชาชนได้ 61,195 ราย มูลค่าหนี้ 12,882 ล้านบาท ขอบคุณสถาบันการเงินร่วมมืออย่างดี ชวนลูกหนี้ไปงานเก็บตกครั้งใหญ่ 8-11 ก.ย.ที่เมืองทองธานี
เมื่อวันที่ 19 สิงหาคม 2565 เวลา 10.30 น. ที่ หอประชุมศาลาประชาคม เทศบาลเมืองบ้านสวน อ.เมือง จ.ชลบุรี มีการจัดงานมหกรรมไกล่เกลี่ยหนี้สินครัวเรือน ครั้งที่ 77 และยุติธรรมพบประชาชน จ.ชลบุรี โดยมี นายภัครธรณ์ เทียนไชย ผู้ว่าราชการจังหวัดชลบุรี นางพงษ์สวาท กายอรุณสุทธิ์ ปลัดกระทรวงยุติธรรม นายวัลลภ นาคบัว รองปลัดกระทรวงยุติธรรม นายสหการณ์ เพ็ชรนรินทร์ รองปลัดกระทรวงยุติธรรม นายเรืองศักดิ์ สุวารี อธิบดีกรมคุ้มครองสิทธิและเสรีภาพ นางทัศนีย์ เปาอินทร์ อธิบดีกรมบังคับคดี พันตำรวจโท วรรณพงษ์ คชรักษ์ อธิบดีกรมพินิจและคุ้มครองเด็กและเยาวชน พันตำรวจโท พงษ์ธร ธัญญสิริ ผู้อำนวยการสำนักงานกิจการยุติธรรม พันตำรวจเอก ทรงศักดิ์ รักศักดิ์สกุล ผู้อำนวยการสถาบันนิติวิทยาศาสตร์ นายวิทยา คุณปลื้ม นายก อบจ.ชลบุรี ร.อ.จองชัย วงศ์ทรายทอง ส.ส.ชลบุรี พรรคพลังประชารัฐ เจ้าหน้าที่กระทรวงยุติธรรม และประชาชนร่วมงานจำนวนมาก โดยก่อนเข้างานมีการคัดกรองโควิด-19 อย่างเข้มงวด
นายสมศักดิ์ กล่าวว่า จ.ชลบุรี มีเป้าหมายประชาชนที่เข้าร่วมงาน จ.ชลบุรี 11,103 ราย มูลหนี้ 3,471 ล้านบาท และนี่เป็นจังหวัดสุดท้ายของโครงการไกล่เกลี่ยหนี้ 4 ภาค วันนี้ตนดีใจที่ไกล่เกลี่ยหนี้ครบ 77 จังหวัด ตนต้องขอขอบคุณ กยศ.และสถาบันการเงินต่างๆที่ให้ความร่วมมือในการช่วยเหลือประชาชนเป็นอย่างดีตลอดโครงการ และเราจะมีการเก็บตกสำหรับผู้ที่ร่วมงานไม่ทัน ตนจึงขอเชิญชวนร่วมงานไกล่เกลี่ยหนี้สิน วันที่ 8-11 กันยายน ที่ อิมแพ็คอารีน่า เมืองทองธานี ซึ่งจะมี 18 สถาบันการเงินเข้าร่วมงาน อาทิ กยศ. ธนาคารออมสิน ร่วมงาน โดยการจัดงานทั้ง 77 ครั้ง เราไกล่เกลี่ยสำเร็จ 61,195 ราย มูลค่าหนี้ 12,882 ล้าน สามารถลดค่าใช้จ่ายประชาชน 5,592 ล้านบาท
จากนั้นนายสมศักดิ์ ได้มอบป้ายศูนย์ไกล่เกลี่ยภาคประชาชน และร่วมการไกล่เกลี่ยด้วยตนเอง รายแรกเป็นหนี้ กยศ. กู้มา 173,520 บาท ผ่อนมาตั้งแต่ปี 2540 และล่าสุดขาดส่งไป 7 ปี รวมเงินต้น ดอกเบี้ยและค่าปรับคงเหลือ 69,621 บาท ผลการเจรจา กยศ.ลดดอกเบี้ยและเบี้ยปรับให้ 50,842 บาท คงเหลือ 14,518 บาท ให้ผ่อน 400 บาท 48 งวด
อีกราย เป็นลูกหนี้ โตโยต้า ลิสซิ่ง กู้ซื้อรถยนต์ 1,038,985 บาท ผ่อนไปแล้ว 196,949 บาท และนำรถคืน เหลือ 489,928 บาท เนื่องจากไม่มีงานทำและต้องเลี้ยงหลานที่พิการ ผลการเจรจาได้ส่วนลด 189,949 บาท คงเหลือ 300,000 บาท และให้ผ่อนเดือนละ 300 บาทตลอดชีพ
รายสุดท้าย เป็นผู้ค้ำญาติซื้อรถยนต์ราคา 728,704 บาท ผ่อนไปแล้วเหลือ 348,480 บาท โดยผู้กู้ขาดส่ง ทำให้คนค้ำถูกอายัดบัญชีเงินเดือน โดยการเจรจาได้ส่วนลด 248,480 บาท เหลือ 100,000 บาท และถอนอายัดบัญชีเงินเดือน โดยเจ้าตัวขอจ่ายปิดหนี้เลยในสิ้นเดือนนี้
ด้าน ลูกหนี้ กล่าวว่า ดีใจที่มาร่วมไกล่เกลี่ย พอใจมากกับการไกล่เกลี่ย ในส่วนของการได้ลดทั้งเงินต้น ดอกเบี้ยและลดเบี้ยปรับ ขอบคุณ นายกฯ รัฐบาล และกระทรวงยุติธรรม ที่จัดโครงการดีๆแบบนี้ในการช่วยเหลือประชาชน

ที่มา : https://www.thaigov.go.th/news/contents/details/58214