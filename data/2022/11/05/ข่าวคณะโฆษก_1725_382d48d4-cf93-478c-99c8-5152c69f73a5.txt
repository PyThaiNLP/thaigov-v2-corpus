รัฐบาลไทย-ข่าวทำเนียบรัฐบาล-โฆษกรัฐบาลแจง ไลฟ์สดนายกฯ ลงพื้นที่ไม่ใช่ครั้งแรก วอนอย่าเปรียบเทียบผู้ว่าฯ ชัชชาติ เพราะเป้าหมายทุกคนคือประชาชน ชี้นายกฯ ย้ำติดตามเพจไทยคู่ฟ้าได้รับข่าวสารที่ทันสมัย-เชื่อถือได้


วันพุธที่ 8 มิถุนายน 2565
พิมพ์
โฆษกรัฐบาลแจง ไลฟ์สดนายกฯ ลงพื้นที่ไม่ใช่ครั้งแรก วอนอย่าเปรียบเทียบผู้ว่าฯ ชัชชาติ เพราะเป้าหมายทุกคนคือประชาชน ชี้นายกฯ ย้ำติดตามเพจไทยคู่ฟ้าได้รับข่าวสารที่ทันสมัย-เชื่อถือได้
โฆษกรัฐบาลแจง ไลฟ์สดนายกฯ ลงพื้นที่ไม่ใช่ครั้งแรก วอนอย่าเปรียบเทียบผู้ว่าฯ ชัชชาติ เพราะเป้าหมายทุกคนคือประชาชน ชี้นายกฯ ย้ำติดตามเพจไทยคู่ฟ้าได้รับข่าวสารที่ทันสมัย-เชื่อถือได้-มีประโยชน์
วันนี้ (8 มิถุนายน 2565) นายธนกร วังบุญคงชนะ โฆษกประจำสำนักนายกรัฐมนตรี เปิดเผยถึงกรณีที่ผู้ใช้อินเทอร์เน็ตวิพากษ์วิจารณ์เชิงเสียดสีว่า พลเอก ประยุทธ์ จันทร์โอชา นายกรัฐมนตรีและ รมว. กลาโหม ลอกเลียนแบบการถ่ายทอดสด (ไลฟ์สด) ภารกิจลงพื้นที่เปิดท่าเรือท่าช้าง-สาทร “SMART PIER SMART CONNECTION” ซึ่งเป็นช่วงเดียวกับที่นายชัชชาติ สิทธิพันธ์ ผู้ว่าราชการกรุงเทพมหานคร ลงพื้นที่ติดตามปัญหาการจราจรที่กองบังคับการตำรวจจราจร (บก.จร.) ในช่วงเช้าวันนี้ ว่า การถ่ายทอดสดดังกล่าวดำเนินการผ่านเพจไทยคู่ฟ้าซึ่งเป็นเพจของส่วนราชการ คือ สำนักโฆษก สำนักเลขาธิการนายกรัฐมนตรี ที่มีหน้าที่ประชาสัมพันธ์ข่าวสารรัฐบาลและภารกิจนายกรัฐมนตรีอยู่แล้ว และการถ่ายทอดสดครั้งนี้ไม่ใช่ครั้งแรกแต่ดำเนินการมาตั้งแต่ปี 2560 มีทั้งการลงพื้นที่ตรวจราชการและพบปะประชาชนในประเทศ การประชุมและการเยือนต่างประเทศ การแถลงข่าวในโอกาสต่าง ๆ จึงไม่ใช่การลอกเลียนแบบแต่อย่างใด
“นอกเหนือจากการถ่ายทอดสดภารกิจนายกรัฐมนตรีแล้ว เพจไทยคู่ฟ้ายังนำเสนอข่าวสารรัฐบาล มติคณะรัฐมนตรี ความรู้ทั่วไป สิทธิประโยชน์ และสวัสดิการประชาชน ซึ่งเรื่องนี้สื่อมวลชนและผู้ติดตามเพจจะทราบดีอยู่แล้ว โดยท่านนายกฯ มักจะเชิญชวนให้คณะรัฐมนตรีส่งข้อมูลไปประชาสัมพันธ์ทางเพจไทยคู่ฟ้าและเชิญชวนพี่น้องประชาชนให้ติดตามข่าวสารจากเพจอยู่บ่อยครั้ง เพราะเนื้อหาทันสมัย เชื่อถือได้ และมีประโยชน์ ทั้งนี้โดยส่วนตัวแล้วผมเห็นว่าการสื่อสารประชาสัมพันธ์เป็นสิ่งที่มีความสำคัญมากในการทำงาน ซึ่งท่านนายกฯ นั้นมีความตั้งใจสูง อยากเห็นบ้านเมืองพัฒนา ประชาชนอยู่ดีกินดี ส่วนท่านผู้ว่าฯ ชัชชาติก็เพิ่งมารับตำแหน่งใหม่ย่อมต้องสื่อสารให้เห็นถึงความมุ่งมั่นตั้งใจของตนเองเช่นกัน ดังนั้นจึงไม่ใช่เรื่องแปลก และไม่ควรนำมาเปรียบเทียบให้เกิดความขัดแย้ง เพราะท้ายที่สุดแล้วผู้ที่ได้รับประโยชน์สูงสุดก็คือประชาชน” นายธนกร กล่าว

ที่มา : https://www.thaigov.go.th/news/contents/details/55519