รัฐบาลไทย-ข่าวทำเนียบรัฐบาล-กระทรวงเกษตรฯ จัดการประชุมคณะกรรมการควบคุมคุณภาพอาหารสัตว์ ครั้งที่ 1/2565


วันอังคารที่ 9 สิงหาคม 2565
กระทรวงเกษตรฯ จัดการประชุมคณะกรรมการควบคุมคุณภาพอาหารสัตว์ ครั้งที่ 1/2565
กระทรวงเกษตรฯ จัดการประชุมคณะกรรมการควบคุมคุณภาพอาหารสัตว์ ครั้งที่ 1/2565
นายสมชวน รัตนมังคลารัตน์ รองปลัดกระทรวงเกษตรและสหกรณ์ เป็นประธานการประชุมคณะกรรมการควบคุมคุณภาพอาหารสัตว์ ครั้งที่ 1/2565 โดยมีผู้แทนสหกรณ์ ผู้แทนกลุ่มเกษตรกร ผู้แทนผู้ประกอบธุรกิจภาคอุตสาหกรรมอาหารสัตว์ และหน่วยงานที่เกี่ยวข้อง เข้าร่วม ณ กระทรวงเกษตรและสหกรณ์ และผ่านระบบประชุมทางไกล Zoom Meeting ซึ่งที่ประชุมได้รับฟังความก้าวหน้าการปรับปรุงกฎหมายด้านปศุสัตว์ตามพระราชบัญญัติควบคุมคุณภาพอาหารสัตว์ พ.ศ.2558 โดยกฎหมายลำดับรองที่ได้มีการประกาศลงราชกิจจานุเบกษา เพิ่มเติม ประกอบด้วยกฎกระทรวง จำนวน 1 ฉบับ ประกาศกระทรวงเกษตรและสหกรณ์ จำนวน 5 ฉบับ และประกาศกรมปศุสัตว์ จำนวน 1 ฉบับ
นอกจากนี้ ที่ประชุมยังได้มีการเห็นชอบประเด็นสำคัญต่าง ๆ ได้แก่ 1) การแก้ไขนิยามอาหารสัตว์เฉพาะ ประเภทอาหารเสริมสำหรับสัตว์และกำหนดคุณภาพหรือมาตรฐานของอาหารสัตว์ควบคุมเฉพาะ ประเภทอาหารเสริมสำหรับสัตว์ 2) การกำหนดอาหารสัตว์ควบคุมเฉพาะ ประเภทวัตถุดิบชนิดข้าวโพดป่น และอาหารสัตว์ที่มิใช่อาหารสัตว์ควบคุมเฉพาะ ประเภทวัตถุดิบชนิดข้าวโพดเมล็ด และกำหนดคุณภาพหรือมาตรฐานของวัตถุดิบทั้ง 2 ชนิด 3) การกำหนดปริมาณสารพิษจากเชื้อราในอาหารสัตว์น้ำ และในวัตถุดิบชนิดรำข้าวสาลี ข้าวสาลีเมล็ด และข้าวบาร์เลย์ 4) การกำหนดลักษณะ และเงื่อนไขของอาหารสัตว์ที่ห้ามนำเข้าซึ่งมีความเสี่ยงต่อโรคอหิวาต์แอฟริกาในสุกร และ 5) การกำหนดลักษณะและเงื่อนไขของอาหารสัตว์ที่ห้ามนำเข้าซึ่งมีความเสี่ยงต่อโรคสมองฟ่ามในแกะ หรือโรคสเครพี (Scrapie หรือ transmissible spongiform encephalopathies)

ที่มา : https://www.thaigov.go.th/news/contents/details/57831