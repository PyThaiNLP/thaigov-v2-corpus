รัฐบาลไทย-ข่าวทำเนียบรัฐบาล-"กฐินพระราชทานของกระทรวงกลาโหม ประจำปี ๒๕๖๔"


วันพฤหัสบดีที่ 18 พฤศจิกายน 2564
"กฐินพระราชทานของกระทรวงกลาโหม ประจำปี ๒๕๖๔"
ในวาระที่ พระบาทสมเด็จพระปรเมนทรรามาธิบดีศรีสินทรมหาวชิราลงกรณ พระวชิรเกล้าเจ้าอยู่หัว ทรงมีพระมหากรุณาธิคุณโปรดเกล้าโปรดกระหม่อมพระราชทานผ้าพระกฐินให้กระทรวงกลาโหมนำไปถวายพระสงฆ์จำพรรษา ณ วัดนางนองวรวิหาร
ถนนวุฒากาศ แขวงบางค้อ เขตจอมทอง กรุงเทพฯ ในวันพุธที่ ๑๗ พฤศจิกายน ๒๕๖๔ เวลา ๑๔.๓๐ นาฬิกา โดยมี พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เป็นประธานในพิธี โดยกระทรวงกลาโหมขอถวายปัจจัยสี่ อันควรแก่สมณะบริโภคเพื่อบำรุงพระอารามเป็นมูลค่า จำนวน ๕,๐๑๐,๙๙๙ บาท และมอบอุปกรณ์การศึกษาให้กับโรงเรียนวัดนางนอง (พิพัฒน์) มูลค่า ๑๐๐,๘๕๘ บาท และโรงเรียนอนุบาลวัดนางนอง มูลค่า ๕๖,๒๘๐.- บาท นับเป็นพระมหากรุณาธิคุณและเป็นสิริมงคลอันใหญ่หลวงแก่บรรดาข้าราชการ พนักงานราชการ และลูกจ้างของกระทรวงกลาโหม
สำหรับวัดนางนองวรวิหาร เป็นพระอารามหลวงชั้นตรี ชนิดวรวิหาร สันนิษฐานว่ามีมาตั้งแต่กรุงศรีอยุธยา ในสมัยพระเจ้าเสือ(พ.ศ.๒๒๔๕ - ๒๒๕๒) ต่อมาในสมัยรัชกาลที่ ๓ แห่งกรุงรัตนโกสินทร์ได้โปรดปฏิสังขรณ์พระอาราม ภายหลังปฏิสังขรณ์แล้วเสร็จ จึงได้รับสถาปนาเป็นพระอารามหลวง โดยภายในพระอุโบสถ มีองค์พระพุทธมหาจักรพรรดิ พระประธานปางมารวิชัย ประดิษฐานอยู่บนฐานชุกชีปั้นลายปิดทองประดับกระจก ถือเป็นงานประติมากรรมชิ้นเยี่ยมในรัชสมัยพระบาทสมเด็จพระนั่งเกล้าเจ้าอยู่หัว มีประวัติสำคัญคือได้มีการนำมงกุฎของพระพุทธรูปที่วัดนางนองไปประดิษฐานยังยอดของตรีศูลพระปรางค์วัดอรุณราชวราราม ภายหลังจึงมีการสร้างถวายคืนให้ในรัชกาลของพระองค์

ที่มา : https://www.thaigov.go.th/news/contents/details/48387