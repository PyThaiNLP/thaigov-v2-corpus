รัฐบาลไทย-ข่าวทำเนียบรัฐบาล-​โฆษกรัฐบาลเผย "นายก" พร้อมเคียงข้างชาวนา ผลักดันวงเงินประกันรายได้เกษตรกรผู้ปลูกข้าว ปี 2564/65 เพิ่มเติมในที่ประชุม ครม. วันนี้


วันอังคารที่ 30 พฤศจิกายน 2564
พิมพ์
​โฆษกรัฐบาลเผย "นายก" พร้อมเคียงข้างชาวนา ผลักดันวงเงินประกันรายได้เกษตรกรผู้ปลูกข้าว ปี 2564/65 เพิ่มเติมในที่ประชุม ครม. วันนี้
​โฆษกรัฐบาลเผย "นายก" พร้อมเคียงข้างชาวนา ผลักดันวงเงินประกันรายได้เกษตรกรผู้ปลูกข้าว ปี 2564/65 เพิ่มเติมในที่ประชุม ครม. วันนี้
วันนี้ (30 พ.ย. 2564) ก่อนเริ่มการประชุม ครม. นายธนกร วังบุญคงชนะ โฆษกประจำสำนักนายกรัฐมนตรี เผยว่า พลเอกประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ยืนยันรัฐบาลได้จัดสรรแหล่งเงินเพิ่มเติม ในโครงการประกันรายได้เกษตรกรผู้ปลูกข้าวปี 2564/65 เพื่อชดเชยส่วนต่าง "ประกันราคาข้าว" ให้แก่เกษตรกรที่ขึ้นทะเบียนเกษตรกรผู้ปลูกข้าว รวมทั้งในที่ประชุม ครม. วันนี้ ยังจะได้มีการอนุมัติกรอบวงเงินมาตรการคู่ขนาน โครงการสนับสนุนค่าบริหารจัดการและพัฒนาคุณภาพผลผลิตเกษตรกรผู้ปลูกข้าวด้วย เพี่อให้เป็นไปตามมติ คณะกรรมการนโยบายและบริหารข้าวแห่งชาติ (นบข.)  เมื่อวันที่ 23 สิงหาคม  ซึ่งหลังจากนี้ ธนาคารเพื่อการเกษตรและสหกรณ์การเกษตร หรือ ธ.ก.ส. จะเร่งเบิกจ่ายและโอนเงินเข้าบัญชีเกษตรกรโดยตรงโดยเร็วที่สุด
นายธนกร กล่าวว่า นายกรัฐมนตรี ทราบดีว่า พี่น้องชาวนาเฝ้ารอการดำเนินการ ก็เร่งทำทันที ตามที่ได้รับปากไว้ ที่จะจัดสรรวงเงินเพิ่มเติม สำหรับโครงการประกันรายได้เกษตรกรผู้ปลูกข้าว รวมทั้งยังผลักดันมาตรการช่วยเหลือพี่น้องเกษตรกรไทยในพืชอื่นๆ อาทิ เกษตรกรชาวสวนยาง เพื่อให้เกษตรกรไทยมีรายได้ที่เหมาะสม ขณะเดียวกันก็สามารถประกอบอาชีพเกษตรได้อย่างยั่งยืนอีกด้วย ซึ่งวันนี้ ที่ประชุม ครม. จะมีการพิจารณาโครงการประกันรายได้เกษตรกรผู้ปลูกข้าว ปี 2564/65 เพิ่มเติม รวมทั้งโครงการสนับสนุนค่าบริการจัดการและพัฒนาคุณภาพผลผลิตเกษตรกรผู้ปลูกข้าว ปีการผลิต 2564/65 และโครงการประกันรายได้เกษตรกรชาวสวนยาง

ที่มา : https://www.thaigov.go.th/news/contents/details/48873