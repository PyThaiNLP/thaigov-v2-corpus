รัฐบาลไทย-ข่าวทำเนียบรัฐบาล-นายอธิรัฐ รัตนเศรษฐ รัฐมนตรีช่วยว่าการกระทรวงคมนาคม ย้ำข้อสั่งการนายกรัฐมนตรี กำชับกรมเจ้าท่าเร่งขจัดคราบน้ำมันโดยเร็ว


วันพฤหัสบดีที่ 27 มกราคม 2565
นายอธิรัฐ รัตนเศรษฐ รัฐมนตรีช่วยว่าการกระทรวงคมนาคม ย้ำข้อสั่งการนายกรัฐมนตรี กำชับกรมเจ้าท่าเร่งขจัดคราบน้ำมันโดยเร็ว
ป้องกันผลกระทบประชาชนและสิ่งแวดล้อม
นายอธิรัฐ รัตนเศรษฐ รัฐมนตรีช่วยว่าการกระทรวงคมนาคม เปิดเผยว่า จากกรณีน้ำมันดิบรั่วไหลเมื่อวันที่ 25 มกราคม 2565 บริเวณทุ่นผูกเรือน้ำลึกเดี่ยวกลางทะเล (SPM) ท่าเรือมาบตาพุด จ.ระยอง และท่านนายกรัฐมนตรี ได้สั่งการให้ทุกหน่วยงานที่เกี่ยวข้องเร่งขจัดคราบน้ำมันที่รั่วไหลโดยเร็วที่สุดนั้น ตนได้ติดตามสถานการณ์และการปฏิบัติงานของกรมเจ้าท่าอย่างใกล้ชิด โดยเมื่อวันที่ 26 มกราคมที่ผ่านมากรมเจ้าท่าได้เร่งดำเนินการ
1. ด้วยปริมาณน้ำมันที่รั่วประมาณ 167 ตัน ซึ่งเป็นความรุนแรงระดับ tier 2 ตามเกณฑ์ปริมาณรั่วไหล 20 - 1000 ตัน กรมเจ้าท่าได้ทำหนังสือแจ้งกองทัพเรือเพื่อตั้งศูนย์ขจัดคราบน้ำมัน โดยกรมเจ้าท่าจะเป็นหน่วยประสาน ซึ่งเป็นไปตามแผนขจัดคราบน้ำมันแห่งชาติ
2. กรมเจ้าท่าได้ประสานกับ บริษัท สตาร์ปิโตรเลียม รีไฟน์นิ่ง จำกัด(มหาชน) และสมาคม IESG เพื่อช่วยสนับสนุนน้ำยา dispersants จำนวนประมาณ 40,000 ลิตร /เรือจำนวน 8 ลำ พร้อมเจ้าหน้าที่ โดยเริ่มปฏิบัติการฉีดน้ำยา dispersants ตั้งแต่เกิดเหตุ จนถึงช่วงเย็นวันที่ 26 มกราคม 2565 ทำให้เหลือกลุ่มคราบน้ำมันไม่มาก สามารถควบคุมสถานการณ์ได้
3. กรมเจ้าท่าได้ออกประกาศให้ชาวเรือระมัดระวังในการเดินเรือในบริเวณดังกล่าว และ ออกคำสั่งห้ามใช้ท่าเทียบเรือ SBM ดังกล่าวจนกว่าจะมีการแก้ไขจุดที่ท่อรั่วไหลและมีผลการรับรองจากผู้เชี่ยวชาญ
4. กรมเจ้าท่าได้จัดเรือตรวจการณ์ 804 พร้อมเจ้าหน้าที่และนำน้ำยา dispersants ร่วมบูรณาการกับหน่วยงานที่เกี่ยวข้อง ออกตรวจตราเพื่อเก็บตกคราบน้ำมันที่อาจจะยังหลงเหลืออยู่และฉีดน้ำยาเพื่อสลายก่อนที่จะเคลื่อนเข้าหาฝั่ง
สำหรับประชาชนในพื้นที่ใกล้เคียงขอให้รับฟังการแจ้งเตือนจากหน่วยราชการอย่างใกล้ชิด หรือโทรศัพท์สอบถามที่สายด่วน กรมเจ้าท่า เบอร์ 1199 ได้ตลอด 24 ชั่วโมง

ที่มา : https://www.thaigov.go.th/news/contents/details/50942