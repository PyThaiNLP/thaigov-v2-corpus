รัฐบาลไทย-ข่าวทำเนียบรัฐบาล-สธ.รับมอบอุปกรณ์ทางการแพทย์ สู้ภัยโควิด 19 จากภาคเอกชนจีน


วันศุกร์ที่ 10 กันยายน 2564
สธ.รับมอบอุปกรณ์ทางการแพทย์ สู้ภัยโควิด 19 จากภาคเอกชนจีน
กระทรวงสาธารณสุข รับมอบอุปกรณ์ทางการแพทย์จากหน่วยงานภาคเอกชนจีน อาทิ เครื่องตรวจวัดอุณหภูมิแบบมือกด ชุด PPE และหน้ากากอนามัย เพื่อสนับสนุนการดำเนินงานสู้ภัยโควิด 19 ในโรงพยาบาลบุษราคัม และสถานพยาบาลในพื้นที่ต่างๆ
บ่ายวันนี้ (10 กันยายน 2564) ที่สำนักงานปลัดกระทรวงสาธารณสุข กระทรวงสาธารณสุข จ.นนทบุรี  นายแพทย์ณรงค์ สายวงศ์ รองปลัดกระทรวงสาธารณสุข พร้อมด้วยคณะผู้บริหาร รับมอบอุปกรณ์ทางการแพทย์เพื่อสนับสนุนการดำเนินงานสู้ภัยโควิด 19 จากหน่วยงานภาคเอกชนจีน ได้แก่ เครื่องตรวจวัดอุณหภูมิ แบบมือกด จำนวน 400 ชิ้น จากสมาคมการค้าร่วม ไทย-เจ้อเจียง นำโดย นพ.เจษฎา โชคดํารงสุข อดีตปลัดกระทรวงสาธารณสุข, คุณ Qi Xiaoyun ประธานสมาคมฯ และคุณ Lou Chaotang รองประธานสมาคมฯ พร้อมรับมอบชุด PPE. จำนวน 400 ชุด จาก คุณ Bill Chen ประธานและผู้แทนการค้า บริษัท เอไอ ธิงค์ แธงค์  จำกัด และรับมอบหน้ากากอนามัย 40,000 ชิ้น จากบริษัท เวินโจ หลินตู้โน้ การเมนท์
นายแพทย์ณรงค์กล่าวว่า ในนามกระทรวงสาธารณสุข ขอขอบคุณผู้มีจิตศรัทธาภาคเอกชนจีนซึ่งมีความสัมพันธ์และช่วยเหลือกันมาอย่างต่อเนื่อง โดยในวันนี้ได้นำอุปกรณ์ทางการแพทย์ ทั้งเครื่องตรวจวัดอุณหภูมิแบบมือกด ชุด PPE และหน้ากากอนามัย ซึ่งเป็นประโยชน์อย่างมากในการดูแลรักษาผู้ป่วยโควิด 19 และสร้างความมั่นใจ ความปลอดภัยให้กับบุคลากรทางการแพทย์ขณะปฏิบัติงานได้เป็นอย่างดี กระทรวงสาธารณสุขจะรีบดำเนินการจัดส่งให้โรงพยาบาลบุษราคัม ตามวัตถุประสงค์ของผู้บริจาคและส่งไปยังสถานพยาบาลในพื้นที่ต่างๆ เพื่อนำไปใช้ให้เกิดประโยชน์สูงสุดต่อไป
**************************************  10 กันยายน 2564

ที่มา : https://www.thaigov.go.th/news/contents/details/45701