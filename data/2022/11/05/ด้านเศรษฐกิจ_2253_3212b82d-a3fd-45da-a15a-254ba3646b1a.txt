รัฐบาลไทย-ข่าวทำเนียบรัฐบาล-กรมการขนส่งทางบก เตรียมพร้อมอำนวยความสะดวกประชาชน รองรับการเดินทางช่วงเทศกาลปีใหม่ 2565


วันพฤหัสบดีที่ 16 ธันวาคม 2564
กรมการขนส่งทางบก เตรียมพร้อมอำนวยความสะดวกประชาชน รองรับการเดินทางช่วงเทศกาลปีใหม่ 2565
กรมการขนส่งทางบก เตรียมพร้อมอำนวยความสะดวกประชาชนรองรับการเดินทางช่วงเทศกาลปีใหม่ 2565 และขอความร่วมมือผู้ประกอบการขนส่งรถโดยสารและรถบรรทุกทั่วประเทศปฏิบัติตามมาตรการอำนวยความสะดวกและปลอดภัยตลอดเทศกาลปีใหม่ 2565
นายจิรุตม์ วิศาลจิตร อธิบดีกรมการขนส่งทางบก กระทรวงคมนาคม เปิดเผยว่า กรมการขนส่งทางบก (ขบ.) ได้ซักซ้อมการดำเนินการตามมาตรการอำนวยความสะดวกและปลอดภัยรองรับการเดินทางของประชาชนช่วงเทศกาลปีใหม่ 2565 โดยเชิญผู้ประกอบการขนส่งด้วยรถโดยสารและรถบรรทุก อาทิ สมาคม สหพันธ์ สมาพันธ์ ชมรม สภาหอการค้าไทย สภาอุตสาหกรรมแห่งประเทศไทย เข้าร่วมประชุมชี้แจงแนวทางปฏิบัติในช่วงเทศกาลปีใหม่ 2565 พร้อมขอความร่วมมือผู้ประกอบการเตรียมความพร้อมของรถพนักงานขับรถ และปฏิบัติตามมาตรการอำนวยความสะดวกและความปลอดภัยอย่างเคร่งครัด
อธิบดีกรมการขนส่งทางบก กล่าวว่า จากสถานการณ์การแพร่ระบาดของโรคติดเชื้อไวรัส COVID-19 ที่ขณะนี้มีแนวโน้มดีขึ้น ประกอบกับการผ่อนคลายมาตรการต่าง ๆ เพื่อรองรับนโยบายเปิดประเทศรับนักท่องเที่ยว ซึ่งคาดว่าจะมีการเดินทางไปท่องเที่ยวต่างจังหวัด หรือเดินทางเพื่อกลับภูมิลำเนาโดยรถยนต์ส่วนบุคคลและใช้บริการขนส่งสาธารณะเพิ่มขึ้นจากช่วงเวลาปกติโดยเฉพาะในช่วงเทศกาลปีใหม่ รัฐบาลและกระทรวงคมนาคมมีความห่วงใยการเดินทางของพี่น้องประชาชนในช่วงเทศกาลปีใหม่ 2565 และได้ตั้งเป้าลดอุบัติเหตุทางถนน ซึ่งทำให้เกิดความเสียหายต่อชีวิตหรือทรัพย์สินของพี่น้องประชาชน อันมีสาเหตุมาจากรถโดยสารสาธารณะและรถบรรทุก นายศักดิ์สยาม ชิดชอบ รัฐมนตรีว่าการกระทรวงคมนาคม จึงได้สั่งการให้ทุกหน่วยงานในสังกัดเตรียมแผนรองรับเพื่อให้ประชาชนเดินทางได้อย่างสะดวก ปลอดภัยจากอุบัติเหตุ และปลอดภัยจากโรคติดเชื้อไวรัส COVID-19 ดังนั้น ขบ. จึงได้ออกมาตรการอำนวยความสะดวกและปลอดภัยรองรับการเดินทางของประชาชนช่วงเทศกาลปีใหม่ 2565 ระหว่างวันที่ 29 ธันวาคม 2564 - 4 มกราคม 2565 พร้อมประชุมซักซ้อมแนวทางปฏิบัติตามมาตรการให้กับผู้ประกอบการขนส่งด้วยรถโดยสารและรถบรรทุกทั่วประเทศ ผ่านการถ่ายทอดสดสื่ออิเล็กทรอนิกส์ (Streaming) โดยขอความร่วมมือผู้ประกอบการปฏิบัติตามมาตรการอำนวยความสะดวกและความปลอดภัยอย่างเคร่งครัด ดังนี้
1. ด้านการอำนวยความสะดวก ขบ. ขอความร่วมมือผู้ประกอบการจัดเตรียมรถโดยสารประจำทางและรถโดยสารไม่ประจำทางให้เพียงพอกับความต้องการเดินทางของประชาชน ทั้งเที่ยวไปและกลับ เพื่อไม่ให้มีผู้โดยสารตกค้างที่สถานี พร้อมกำชับให้สำนักงานขนส่งจังหวัดประสานหน่วยงานที่เกี่ยวข้อง เพื่อร่วมกันกำกับดูแลสถานีขนส่งผู้โดยสารทุกแห่ง ทั้งด้านการรักษาความสะอาดห้องน้ำ ชานชาลา ลานจอดรถ ติดตั้งไฟฟ้าส่องสว่างให้เพียงพอ รวมถึงการจัดระเบียบการเดินรถและการจราจรภายในบริเวณสถานีให้เหมาะสมคล่องตัว จัดระบบรักษาความปลอดภัย พร้อมจัดตั้งศูนย์คุ้มครองผู้โดยสารรถสาธารณะ (ชั่วคราว) ณ สถานีขนส่งผู้โดยสารทุกแห่ง เพื่อรับเรื่องร้องเรียนและป้องกันมิให้ผู้โดยสารถูกเอารัดเอาเปรียบจากการใช้บริการรถโดยสารสาธารณะ ตลอดจนช่วยเหลือให้ผู้โดยสารเดินทางถึงที่หมายอย่างปลอดภัย ตลอด 24 ชั่วโมง และให้ปฏิบัติตามมาตรการทางด้านสาธารณสุขอย่างเคร่งครัด เพื่อป้องกันการแพร่ระบาดของโรคติดเชื้อไวรัส COVID-19 โดยให้มีการคัดกรองตรวจวัดอุณหภูมิร่างกาย หากพบผู้ที่มีอุณหภูมิร่างกายสูงเกินกว่า 37.5 องศาเซลเซียสห้ามเดินทางโดยเด็ดขาด สวมหน้ากากอนามัยหรือหน้ากากผ้าตลอดการเดินทาง มีจุดบริการเจลแอลกอฮอล์สำหรับล้างมือ มีมาตรการเว้นระยะห่าง (Social Distancing) งดให้บริการอาหารบนรถในระหว่างการเดินทาง ทำความสะอาดภายในตัวรถและพื้นผิวสัมผัสภายในรถด้วยน้ำยาฆ่าเชื้อ มีการระบายอากาศภายในรถระหว่างการเดินทาง และจัดให้มี QR Code ไทยชนะ เพื่อให้ผู้โดยสารลงทะเบียน
2. ด้านความปลอดภัย ขบ. ได้ดำเนินการตามมาตรการด้านความปลอดภัยมาอย่างต่อเนื่องตั้งแต่ช่วงก่อนเทศกาล โดยตรวจความพร้อมของรถโดยสารสาธารณะและพนักงานขับรถ ณ สถานประกอบการของผู้ประกอบการขนส่งด้วยรถโดยสารสาธารณะทั่วประเทศ เน้นย้ำให้ผู้ประกอบการตรวจความพร้อมรถโดยสารสาธารณะและพนักงานขับก่อนนำรถออกให้บริการ และให้มีการตรวจความพร้อมของรถโดยสารสาธารณะและพนักงานขับรถ ณ สถานีขนส่งผู้โดยสารและจุดจอดรถทุกแห่งทั่วประเทศ พนักงานขับรถทุกคนต้องพร้อมสำหรับการให้บริการด้วยความปลอดภัย มีใบอนุญาตขับรถที่ถูกต้อง ไม่มีสารเสพติด และปริมาณแอลกอฮอล์ในลมหายใจต้องเป็นศูนย์มิลลิกรัมเปอร์เซ็นต์ ชั่วโมงการขับรถไม่เกินที่กฎหมายกำหนด ส่วนรถโดยสารสาธารณะทุกคันต้องมีสภาพสมบูรณ์ ทั้งสภาพตัวรถภายนอกและภายใน รวมทั้งอุปกรณ์ส่วนควบต่าง ๆ ครบถ้วน เช่น ระบบเบรก ยาง ล้อ เข็มขัดนิรภัย ประตูรถ ถังดับเพลิง ค้อนทุบกระจก เป็นต้น สำหรับเทศกาลปีใหม่ 2565 ขบ. ได้ตั้งจุดตรวจความพร้อมรถโดยสารสาธารณะและพนักงานขับรถ (Rest Area) ตลอด 24 ชั่วโมง รวม 13 จังหวัดทั่วประเทศ เพื่อตรวจรถโดยสารสาธารณะและอุปกรณ์ส่วนควบด้านความปลอดภัย รวมทั้งให้พนักงานขับรถได้ผ่อนคลายความเมื่อยล้าและอ่อนเพลียจากการขับรถ โดยขอให้ผู้ประกอบการขนส่งกำชับพนักงานขับรถ ทั้งรถโดยสารประจำทางและรถโดยสารไม่ประจำทาง ให้นำรถเข้าตรวจ ณ จุด Rest Area เพื่อตรวจความพร้อมและป้องกันการเกิดอุบัติเหตุจากความบกพร่องของตัวรถและอุปกรณ์ส่วนควบในระหว่างการเดินทาง นอกจากนี้ ขบ. ได้กำหนดมาตรการควบคุมการใช้ความเร็วของรถโดยสารสาธารณะและรถบรรทุก โดยจัดเจ้าหน้าที่เฝ้าระวังการใช้ความเร็วเกินอัตราที่กฎหมายกำหนด ผ่านศูนย์บริหารจัดการเดินรถระบบ GPS พร้อมจัดเจ้าหน้าที่รับเรื่องร้องเรียนและป้องกันไม่ให้ผู้โดยสารถูกเอารัดเอาเปรียบจากการใช้บริการรถโดยสารสาธารณะ ตลอดจนช่วยเหลือผู้โดยสารให้เดินทางถึงที่หมายอย่างปลอดภัยตลอด 24 ชั่วโมง และเพิ่มความถี่ในการออกหน่วยเคลื่อนที่ตรวจจับความเร็วในเส้นทางสายหลักทั้งขาเข้าและขาออก ควบคู่กับมาตรการบังคับใช้กฎหมายอย่างเคร่งครัด หากพบการกระทำความผิดที่อาจเป็นเหตุให้เกิดอันตรายบนท้องถนน นอกจากจะถูกดำเนินการลงโทษขั้นสูงสุดแล้ว พนักงานขับรถโดยสารสาธารณะและรถบรรทุก ยังถูกตัดแต้มใบอนุญาตขับรถยนต์สาธารณะและรถขนส่งสินค้าตามมาตรการพักใช้หรือเพิกถอนใบอนุญาตขับรถอีกด้วย นอกจากนี้ เพื่อบรรเทาปัญหาด้านการจราจรและป้องกันการเกิดอุบัติเหตุร้ายแรง เพิ่มความคล่องตัวให้สามารถสัญจรได้อย่างสะดวกและปลอดภัย
นอกจากนี้ ขบ. ได้ขอความร่วมมือสมาคมขนส่งสินค้า สมาคมรถบรรทุก และผู้ประกอบการขนส่งด้วยรถบรรทุกไม่ประจำทาง รถบรรทุกส่วนบุคคล หลีกเลี่ยงการใช้รถบรรทุกในช่วงเทศกาลปีใหม่ 2565 ระหว่างวันที่ 29 ธันวาคม 2564 - 4 มกราคม 2565 ในกรณีที่มีความจำเป็นขอให้หลีกเลี่ยงเส้นทางและช่วงเวลาที่มีประชาชนใช้สัญจรเป็นจำนวนมาก และเพื่อเป็นการเตรียมความพร้อมก่อนการเดินทางในช่วงเทศกาลปีใหม่ 2565 สำหรับประชาชนที่เดินทางด้วยรถยนต์ส่วนบุคคล ขบ. ร่วมกับภาคีเครือข่ายความปลอดภัยทางถนนทั้งภาครัฐและเอกชนทั่วประเทศจัดกิจกรรม “ตรวจรถฟรี ขับขี่ปลอดภัย” ระหว่างวันที่ 1 - 31 ธันวาคม 2564 เพื่อให้ประขาชนนำรถยนต์และรถจักรยานยนต์ทุกยี่ห้อเข้ารับบริการ ณ ศูนย์บริการของภาคีเครือข่ายภาครัฐและเอกชนกว่า 2,000 แห่ง ที่มีป้ายประชาสัมพันธ์ “ตรวจรถฟรี ขับขี่ปลอดภัย” เป็นการส่งมอบความปลอดภัยเป็นของขวัญปีใหม่ให้แก่ประชาชนก่อนการเดินทาง

ที่มา : https://www.thaigov.go.th/news/contents/details/49502