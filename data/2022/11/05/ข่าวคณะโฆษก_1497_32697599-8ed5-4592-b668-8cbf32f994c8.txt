รัฐบาลไทย-ข่าวทำเนียบรัฐบาล-โฆษกรัฐบาลวอน หยุดปั่นกระแสนายกฯ สำรอง-นายกฯ คนนอก แนะเพลาเรื่องการเมืองลงบ้าง ช่วยรัฐบาลทำงานให้ประชาชนดีกว่า มั่นใจรัฐบาลอยู่ครบเทอม


วันเสาร์ที่ 30 เมษายน 2565
พิมพ์
โฆษกรัฐบาลวอน หยุดปั่นกระแสนายกฯ สำรอง-นายกฯ คนนอก แนะเพลาเรื่องการเมืองลงบ้าง ช่วยรัฐบาลทำงานให้ประชาชนดีกว่า มั่นใจรัฐบาลอยู่ครบเทอม
โฆษกรัฐบาลวอน หยุดปั่นกระแสนายกฯ สำรอง-นายกฯ คนนอก แนะเพลาเรื่องการเมืองลงบ้าง ช่วยรัฐบาลทำงานให้ประชาชนดีกว่า มั่นใจรัฐบาลอยู่ครบเทอม
วันนี้ (30 เม.ย.65) นายธนกร วังบุญคงชนะ โฆษกประจำสำนักนายกรัฐมนตรี กล่าวถึงกรณีที่มีความพยายามปั่นกระแสเรื่องนายกฯ สำรองหรือนายกฯ คนนอกว่า อยากขอร้องว่า ไม่ว่ากลุ่มไหนหรือใครก็ตาม หยุดสร้างความสับสนเรื่องนี้ได้แล้ว อยากให้เพลาเรื่องการเมืองลงบ้าง มาช่วยรัฐบาลทำงานให้ประชาชนจะดีกว่า ทั้งนี้ ถ้ามองอย่างเป็นธรรมจะเห็นว่า ที่ผ่านมาประชาชนรับรู้เป็นอย่างดีว่ารัฐบาลพยายามแก้ปัญหาให้กับประชาชนในหลายๆ ด้านที่รัฐบาลที่ผ่านๆ มาไม่ได้ทำ โดยเฉพาะความไม่สุจริตในการบริหารประเทศของรัฐบาลในอดีตที่เกิดขึ้นมากมาย จึงอยากขอความร่วมมือจากทุกฝ่ายให้ช่วยกันทำให้บ้านเมืองเดินหน้าไปในทิศทางที่ดี คำนึงถึงประชาชนและประเทศชาติเป็นสำคัญจะดีกว่า เพราะผู้ที่จะได้รับผลกระทบโดยตรงมากที่สุดจากความพยายามปั่นกระแสที่ไม่ใช่เรื่องจริงก็คือประชาชน อย่างไรก็ตาม ยืนยันว่า รัฐบาลจะอยู่ครบเทอมอย่างแน่นอน เพราะที่ผ่านมานายกฯบริหารประเทศด้วยความซื่อสัตย์ สุจริต ไม่ได้ทำอะไรผิด โดยเฉพาะการอภิปรายไม่ไว้วางใจรัฐบาลนั้น มั่นใจว่ารัฐบาลโดยเฉพาะท่านนายกฯ สามารถชี้แจงฝ่ายค้านได้ทุกประเด็นอย่างแน่นอน
“หากเปิดใจมองความเป็นจริงจะพบว่า เรื่องนายกฯ สำรองหรือนายกฯ คนนอกนั้นแทบจะเป็นไปไม่ได้เลยรัฐธรรมนูญเองก็ระบุชัดว่าต้องมาจากบัญชีรายชื่อของพรรคการเมืองก่อน ไม่ใช่จะเสนอใครขึ้นมาก็ได้ นอกจากนี้ วันนี้ไม่ว่าจะพรรคไหนต่างเฝ้ารอให้กฎหมายลูกรีบผ่านความเห็นชอบของสภาฯ โดยเร็วที่สุดทั้งนั้น ดังนั้น จึงไม่มีความจำเป็นใดๆ เลยที่จะต้องสร้างกระแสปั่นป่วนจนกระทบต่อการพิจารณากฎหมายลูกให้ต้องผ่านสภาฯ อย่างล่าช้า วันนี้เรื่องนายกฯ สำรองหรือนายกฯ คนนอกจึงไม่ใช่ทางออก และเป็นเรื่องที่ไม่ถูกจังหวะ ไม่ถูกเวลา ซึ่งนอกจากจะไม่ได้ช่วยแก้ไขปัญหาความเดือดร้อนให้กับประชาชนแล้ว จะยิ่งสร้างความสับสนให้กับประชาชนเพิ่มมากขึ้นไปอีกด้วยซ้ำ” นายธนกร กล่าว
________

ที่มา : https://www.thaigov.go.th/news/contents/details/54098