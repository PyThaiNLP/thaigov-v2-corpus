รัฐบาลไทย-ข่าวทำเนียบรัฐบาล-รมช.ประภัตร พาทีมเกษตรฯ บุกเมืองคาวบอย ประสานพ่อเมืองโคราชช่วยผลักดันโครงการ "สานฝันสร้างอาชีพ"


วันศุกร์ที่ 29 เมษายน 2565
รมช.ประภัตร พาทีมเกษตรฯ บุกเมืองคาวบอย ประสานพ่อเมืองโคราชช่วยผลักดันโครงการ "สานฝันสร้างอาชีพ"
รมช.ประภัตร พาทีมเกษตรฯ บุกเมืองคาวบอย ประสานพ่อเมืองโคราชช่วยผลักดันโครงการ "สานฝันสร้างอาชีพ" พร้อมชวนเกษตรกรทำประกันภัยโคเนื้อ โคนม เป็นหลักประกันความเสี่ยง บรรเทาความเสียหายกรณีโคตาย
นายประภัตร โพธสุธน รัฐมนตรีช่วยว่าการกระทรวงเกษตรและสหกรณ์ ลงพื้นที่ตรวจเยี่ยมและรับฟังปัญหาของเกษตร พร้อมชี้แจงโครงการ "สานฝันสร้างอาชีพ และยกระดับรายได้เกษตรกร" ณ โรงเรียนบ้านพลกรัง อำเภอเมืองนครราชสีมา จังหวัดนครราชสีมา โดยมีนายวิวัฒน์ ไชยชะอุ่ม ผู้อำนวยการกองส่งเสริมและพัฒนาการปศุสัตว์ กรมปศุสัตว์ ร่วมคณะ และมีนายวิเชียร จันทรโณทัย ผู้ว่าราชการจังหวัดนครราชสีมา พร้อมด้วยหัวหน้าส่วนราชการในพื้นที่ และผู้นำภาคประชาชน ตลอดจนเกษตรกรในพื้นที่ให้การต้อนรับ
สำหรับ อำเภอเมืองนครราชสีมานั้น เป็นอำเภอที่มีจำนวนประชากรมากที่สุดเป็นอันดับ 1 ของภาคตะวันออกเฉียงเหนือ จำนวน 466,848 คน โดยมีเกษตรกรผู้เลี้ยงสัตว์ 7,744 ราย มีปริมาณการเลี้ยงโคเนื้อ จำนวน 18,360 ตัว โคนม จำนวน 5,565 ตัว กระบือ จำนวน 2,785 ตัว สุกร จำนวน 11,611 ตัว ไก่พื้นเมือง จำนวน 350,310 ตัว แพะเนื้อ จำนวน 2,870 ตัว แพะนม จำนวน 1,358 ตัว ถือว่าเป็นอำเภอปศุสัตว์ที่สำคัญของประเทศไทย
"จังหวัดนครราชสีมา นับเป็นเมืองหลวงของการปศุสัตว์ ในพื้นที่ภาคตะวันออกเฉียงเหนือ มีการเลี้ยงสัตว์ที่หลากหลาย ดังนั้น การมาลงพื้นที่ในวันนี้ ได้นำโครงการ "สานฝันสร้างอาชีพ และยกระดับรายได้เกษตรกร"  มาชี้แจงกับข้าราชการและเกษตรกรโดยขอความร่วมมือกับผู้ว่าราชการจังหวัดนครราชสีมา เร่งทำประชาสัมพันธ์โครงการ และสนับสนุนเกษตรกรเข้าร่วมโครงการ ซึ่งโครงการดังกล่าว จะเน้นการส่งเสริมอาชีพที่เหมาะสมให้กับเกษตรกร สร้างรายได้ให้กับเกษตรกรในระยะเวลา ไม่เกิน 6 เดือน และสามารถต่อยอดเป็นอาชีพที่มั่นคงต่อไปได้ในอนาคต โดยร่วมกับธนาคารเพื่อการเกษตรและสหกรณ์การเกษตร (ธ.ก.ส.) ซึ่งได้รับอนุมัติงบจากรัฐบาล 30,000 ล้านบาท เพื่อเป็นสินเชื่อสำหรับใช้ในการประกอบอาชีพการเกษตร หรืออาชีพนอกภาคเกษตร หรือการลงทุนค้าขาย เพื่อเสริมรายได้ในครัวเรือน โดยเน้นอาชีพที่มีตลาดรองรับชัดเจน " รมช.ประภัตร กล่าว
นอกจากนี้ ยังได้มีการเเนะนำโครงการประกันภัยโคเนื้อและโคนม ให้กับเกษตรกร เพื่อเป็นการป้องกันความเสี่ยง ช่วยบรรเทาความเสียหายของเกษตรกรผู้เลี้ยงโค อันเนื่องมาจากการตายของโค ไม่ว่าจะเกิดจากการเจ็บป่วยหรืออุบัติเหตุ ให้สามารถพยุงตัวได้และมีทุนเหลือเพียงพอต่อการเริ่มต้นใหม่ สำหรับโคเนื้อ จ่ายค่าประกันที่ 400 บาท คุ้มครอง 6 เดือน หากมีการตายทุกกรณี ประกันจะจ่ายเงินชดเชยให้กับเกษตรกร 30,000 บาท/ตัว และโคนม จ่ายค่าประกัน 810 บาท คุ้มครอง 1 ปี หากมีการตายทุกกรณี ประกันจะจ่ายเงินชดเชยให้กับเกษตรกร 30,000 บาท/ตัว เกษตรกรที่สนใจ สามารถสอบถามรายละเอียด และซื้อกรมธรรม์ได้ที่ธนาคาร ธกส. ทุกสาขา

ที่มา : https://www.thaigov.go.th/news/contents/details/54073