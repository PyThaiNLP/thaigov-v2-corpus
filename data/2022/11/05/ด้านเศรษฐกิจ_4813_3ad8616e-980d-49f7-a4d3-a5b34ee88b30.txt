รัฐบาลไทย-ข่าวทำเนียบรัฐบาล-รองปลัด กษ. ยืนยันต่อชุมนุมสหกรณ์โคนมฯ


วันอังคารที่ 16 สิงหาคม 2565
รองปลัด กษ. ยืนยันต่อชุมนุมสหกรณ์โคนมฯ
เตรียมเสนอ ครม. พิจารณาปรับราคาน้ำนมดิบ 1.50 บาท คาดสามารถเข้า ครม. ได้ภายในสัปดาห์หน้า
นายประยูร อินสกุล รองปลัดกระทรวงเกษตรและสหกรณ์ ได้รับมอบหมายจาก ดร.เฉลิมชัย ศรีอ่อน รัฐมนตรีว่าการกระทรวงเกษตรและสหกรณ์ ให้ชุมนุมสหกรณ์โคนมแห่งประเทศไทย จำกัด จากทุกภาคของประเทศไทย เข้าพบ ณ ห้องประชุมกระทรวงเกษตรและสหกรณ์ เพื่อติดตามความคืบหน้ากรณีขออนุมัติปรับเพิ่มราคาน้ำนมดิบ เพื่อช่วยเหลือเกษตรกรโคนม (ขอปรับเพิ่มขึ้นกิโลกรัมละ 2.25 บาท) โดยขอปรับราคากลางรับซื้อน้ำนมดิบหน้าศูนย์รวบรวมน้ำนมดิบในปี 2565 จากกิโลกรัมละ 17.50 บาทเป็น 19.75 บาทและขอปรับราคากลางรับซื้อน้ำนมโคหน้าโรงงานแปรรูปผลิตภัณฑ์นมในปี 2565 จากกิโลกรัมละ 19 บาท เป็นกิโลกรัมละ 21.25 บาท
ในส่วนของกระทรวงเกษตรและสหกรณ์ ได้เสนอข้อมูลดังกล่าวต่อคณะรัฐมนตรี (ครม.) เพื่อพิจารณาให้ความเห็นชอบปรับราคาน้ำนมดิบ 1.50 บาท โดยคาดว่าจะสามารถเข้า ครม. ได้ภายในสัปดาห์หน้า (23 ส.ค.65) และในส่วนของกรมปศุสัตว์จะดำเนินการจัดทำโครงการเพื่อให้รัฐบาลช่วยเหลือเกษตรกร 0.75 บาทต่อกิโลกรัม เป็นระยะเวลา 3 เดือน (90 วัน) และหลังจากสิ้นสุดระยะเวลาตามโครงการให้คณะกรรมการโคนมและผลิตภัณฑ์นม (มิลค์บอร์ด) พิจารณาแนวทางในการให้ความช่วยเหลือเกษตรกรที่ได้รับความเดือดร้อนต่อไป

ที่มา : https://www.thaigov.go.th/news/contents/details/58089