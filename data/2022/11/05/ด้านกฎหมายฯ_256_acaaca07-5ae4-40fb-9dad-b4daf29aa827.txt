รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม ปลื้มมหาวิทยาลัยมหิดลนำโครงการ "นิคมอุตสาหกรรมราชทัณฑ์-กฎหมาย JSOC" ออกข้อสอบปริญญาเอก ยันเดินหน้าต่อให้สำเร็จหวังช่วยสังคมให้ปลอดภัย


วันจันทร์ที่ 18 ตุลาคม 2564
พิมพ์
รัฐมนตรีว่าการกระทรวงยุติธรรม ปลื้มมหาวิทยาลัยมหิดลนำโครงการ "นิคมอุตสาหกรรมราชทัณฑ์-กฎหมาย JSOC" ออกข้อสอบปริญญาเอก ยันเดินหน้าต่อให้สำเร็จหวังช่วยสังคมให้ปลอดภัย
รัฐมนตรีว่าการกระทรวงยุติธรรม ปลื้มมหาวิทยาลัยมหิดลนำโครงการ "นิคมอุตสาหกรรมราชทัณฑ์-กฎหมาย JSOC" ออกข้อสอบปริญญาเอก ยันเดินหน้าต่อให้สำเร็จหวังช่วยสังคมให้ปลอดภัย สร้างงานให้ผู้พ้นโทษ ลดการกระทำผิดซ้ำ
นายสมศักดิ์ เทพสุทิน รัฐมนตรีว่าการกระทรวงยุติธรรม เปิดเผยว่า ตนได้ทราบว่า มหาวิทยาลัยมหิดล ออกข้อสอบระดับปริญญาเอก สาขาอาชญาวิทยและการบริหารงานยุติธรรม โดยให้นักศึกษาวิเคราะห์ โครงการนิคมอุตสาหกรรมราชทัณฑ์ ว่าจะสามารถลดหรือแก้ปัญหากระบวนการยุติธรรมไทยได้อย่างไรบ้าง และอีกเรื่องคือ การกำหนดความผิดในคดีอุกฉกรรจ์ คดีสะเทือนขวัญ หรือคดีที่เป็นที่สนใจของประชาชน หรือ JSOC ซึ่งตนรู้สึกดีใจที่สถาบันการศึกษาชั้นนำของประเทศได้สนใจเรื่องดังกล่าวและนำไปออกข้อสอบ ให้นักศึกษาได้วิเคราะห์ น่าจะได้ความคิดที่หลากหลายจากนักศึกษาระดับปริญญาเอก นำไปประยุกต์ใช้กับโครงการต่างๆได้ต่อไปด้วย
นายสมศักดิ์ กล่าวว่า ตนขอยืนยันว่าจะเดินหน้าโครงการนิคมอุตสาหกรรมราชทัณฑ์ให้สำเร็จ แม้ว่าจะต้องใช้เวลาอีกสักระยะหนึ่ง แต่ในขณะนี้เราได้มีโครงการนำร่อง สมุทรปราการโมเดล ส่งผู้พักโทษให้ไปทำงานกับผู้ประกอบการใน จ.สมุทรปราการ ไปแล้วในรุ่นแรก และกำลังจะมีรุ่นต่อไปตามมา โดยโครงการนี้จะช่วยลดค่าใช้จ่ายให้กับกรมราชทัณฑ์ในการดูแลผู้ต้องขังปีละหลายร้อยล้านบาท ลดความแออัดในเรือนจำ ทำให้ผู้ต้องขังที่พ้นโทษออกมามีทักษะอาชีพ มีงานทำ ไม่หวนไปกระทำผิดซ้ำอีก รวมทั้งยังเป็นการช่วยกระตุ้นเศรษฐกิจจากค่าแรงที่พวกเขานำไปใช้จ่ายได้อีกด้วย โดยโครงการนี้คาดว่าวันที่ 19 ต.ค. จะเข้าสู่การพิจารณาของ คณะรัฐมนตรี (ครม.)ได้ ส่วนในเรื่องกฎหมาย JSOC ขณะนี้เรากำลังเร่งดำเนินการให้เกิดความปลอดภัยต่อสังคมโดยเฉพาะผู้หญิง โดยขณะนี้ร่างกฎหมายฉบับนี้ อยู่ระหว่างการพิจารณาของคณะกรรมการกฤษฎีกา
"นโยบายและโครงการต่างๆที่กระทรวงยุติธรรมเสนอและดำเนินการออกมา เพื่อหวังให้ประชาชนและสังคมได้ประโยชน์มากที่สุด รวมถึงการทำให้ชาวบ้านเข้าถึงกระบวนการยุติธรรมได้ง่ายมากขึ้น ซึ่งตนจะเดินหน้าต่อไปให้สำเร็จ ตามนโยบาย ยุติธรรมสร้างสุข ยุติธรรมเชิงรุก สร้างสุขให้ประชาชน"นายสมศักดิ์ กล่าว

ที่มา : https://www.thaigov.go.th/news/contents/details/47120