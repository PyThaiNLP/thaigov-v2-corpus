รัฐบาลไทย-ข่าวทำเนียบรัฐบาล-โฆษกรัฐบาลเผย นายกฯ ยินดี 2 ชายหาดไทยติดอันดับ Top 20 ชายหาดสวยที่สุดในโลก สอดรับนโยบายกระตุ้นการท่องเที่ยวไทย


วันอังคารที่ 26 กรกฎาคม 2565
พิมพ์
โฆษกรัฐบาลเผย นายกฯ ยินดี 2 ชายหาดไทยติดอันดับ Top 20 ชายหาดสวยที่สุดในโลก สอดรับนโยบายกระตุ้นการท่องเที่ยวไทย
โฆษกรัฐบาลเผย นายกฯ ยินดี 2 ชายหาดไทยติดอันดับ Top 20 ชายหาดสวยที่สุดในโลก สอดรับนโยบายกระตุ้นการท่องเที่ยวไทย พร้อมสนับสนุนความร่วมมือกระชับความสัมพันธ์ แลกเปลี่ยนวัฒนธรรมไทย-อินเดียตะวันออกเฉียงเหนือ
วันนี้ (วันที่ 26 กรกฎาคม 2565) นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ยินดีที่ชายหาดไทยติดอันดับ Top 20 ชายหาดสวยที่สุดในโลกถึง 2 แห่ง พร้อมสั่งการให้หน่วยงานที่เกี่ยวข้องเดินหน้ากระตุ้นการท่องเที่ยวภายในประเทศอย่างต่อเนื่อง รวมทั้งส่งเสริมการจัดกิจกรรมผ่านงานแสดงสินค้า งานเทศกาลต่าง ๆ เพื่อดึงดูดนักท่องเที่ยวและผู้ที่สนใจเพิ่มเติม
โฆษกประจำสำนักนายกรัฐมนตรีกล่าวว่า หนังสือพิมพ์ Daily Star ของประเทศอังกฤษ เผยแพร่ผลการจัดอันดับในบทความ “20 อันดับชายหาดสวยที่สุดในโลก” (World's 20 most beautiful beaches) โดยแนะนำสถานที่ที่ควรค่าแก่การเดินทางไปท่องเที่ยวในช่วงวันหยุดฤดูร้อนมากที่สุด ภายหลังสถานการณ์โควิด-19 ในช่วง 2 ปีที่ผ่านมา โดยมีการรวบรวมข้อมูลจากคำค้นหา “ชายหาดที่สวยที่สุด” ซึ่งมีสถิติการค้นหาที่เพิ่มขึ้นกว่า 220% รวมทั้งศึกษาวิเคราะห์ข้อมูลที่โพสต์บน Instagram และจำนวนบทความในสื่อโซเชียลมีเดียที่มีคำว่า “สวย”
ซึ่งผลของการค้นหาดังกล่าว พบว่าชายหาดที่สวดที่สุดในโลก อันดับที่ 1 ได้แก่ ชายหาดเวนิส แคลิฟอร์เนีย สหรัฐฯ และชายหาดของไทยติด 20 อันดับแรกถึง 2 ชายหาด ได้แก่ หาดซันไรซ์ เกาะหลีเป๊ะ จังหวัดสตูล ติดอันดับที่ 6 และ อ่าวมาหยา เกาะพีพีเล จังหวัดกระบี่ ติดอันดับที่ 12 สะท้อนให้เห็นว่าชายหาดของประเทศไทยได้รับความนิยมและเป็นที่ชื่นชอบจากนักท่องเที่ยวทั่วโลก ซึ่งนายกรัฐมนตรีได้เน้นย้ำให้ภาครัฐบูรณาการการทำงานร่วมกับหน่วยงานที่เกี่ยวข้องเตรียมความพร้อมต้อนรับนักท่องเที่ยวต่างชาติตามแผนขับเคลื่อนการท่องเที่ยวปี 2565 ซึ่งเป็นปีส่งเสริมการท่องเที่ยวไทย และแคมเปญ “เที่ยวเมืองไทย Amazing ยิ่งกว่าเดิม” โดยเน้นสร้างประสบการณ์การท่องเที่ยวด้วยมุมมองใหม่ เติมความหมายของการเดินทางท่องเที่ยว ชดเชยช่วงเวลาที่พลาดโอกาสได้เดินทางจากการแพร่ระบาดของโควิด-19
นอกจากนี้ นายกรัฐมนตรียังส่งเสริมและสนับสนุนให้มีการจัดกิจกรรมต่าง ๆ โดยเฉพาะการจัดงานร่วมกับภาคส่วนอื่น ๆ เพื่อแลกเปลี่ยนองค์ความรู้ ถ่ายทอดประสบการณ์ ไลฟ์สไตล์การท่องเที่ยว ผ่านการเรียนรู้ร่วมกัน ซึ่งจะสามารถดึงดูดนักท่องเที่ยวและผู้ที่สนใจ และสามารถต่อยอดไปสู่ความร่วมมือกับประเทศต่าง ๆ ได้อีกด้วย ดังเช่นล่าสุด การจัดงานเทศกาลอินเดียตะวันออกเฉียงเหนือ (North East India Festival) ซึ่งจะจัดขึ้นระหว่างวันที่ 30 – 31 กรกฎาคม 2565 นี้ ณ เซ็นทรัลเวิลด์ กรุงเทพฯ ซึ่งเน้นที่ภาคตะวันออกเฉียงเหนือของอินเดียที่เป็นภูมิภาคที่มีความคล้ายคลึงกับไทย มีประวัติศาสตร์และภูมิศาสตร์ร่วมกัน เพื่อส่งเสริมและกระชับความสัมพันธ์ แลกเปลี่ยนวัฒนธรรมระหว่างประชาชนของ 2 ภูมิภาค ไทยและอินเดีย
“นายกรัฐมนตรียินดีกับผลการจัดอันดับดังกล่าว แสดงให้เห็นถึงความเชื่อมั่น ความนิยม และความประทับใจในธรรมชาติของแหล่งท่องเที่ยวของไทยที่สวยงาม เหมาะสมแก่การพักผ่อน โดยได้กำชับให้หน่วยงานที่เกี่ยวข้องสานต่อแผนการส่งเสริมการท่องเที่ยว พร้อมกับรักษามาตรฐานการดูแลนักท่องเที่ยวภายใต้มาตรการทางสาธารณสุขให้สอดรับกับสถานการณ์ปัจจุบัน รวมทั้งยินดีสนับสนุนการจัดกิจกรรมเพื่อส่งเสริมการท่องเที่ยวในประเทศกลุ่มเป้าหมาย ยืนยันว่าไทยมีความพร้อมและมีศักยภาพรองรับในทุกด้านเพื่อขับเคลื่อนอุตสาหกรรมท่องเที่ยว ฟื้นฟูเศรษฐกิจ เพิ่มรายได้หมุนเวียนให้แก่ประเทศ” นายธนกรฯ กล่าว

ที่มา : https://www.thaigov.go.th/news/contents/details/57253