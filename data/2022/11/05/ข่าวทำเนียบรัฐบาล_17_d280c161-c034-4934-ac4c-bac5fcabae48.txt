รัฐบาลไทย-ข่าวทำเนียบรัฐบาล- "โฆษก ศบศ." ปลื้ม เสียงตอบรับภูเก็ตแซนด์บ็อกเปิดประเทศรับนักท่องเที่ยว สร้างความเชื่อมั่น


วันศุกร์ที่ 2 กรกฎาคม 2564
"โฆษก ศบศ." ปลื้ม เสียงตอบรับภูเก็ตแซนด์บ็อกเปิดประเทศรับนักท่องเที่ยว สร้างความเชื่อมั่น
"โฆษก ศบศ." ปลื้ม เสียงตอบรับภูเก็ตแซนด์บ็อกเปิดประเทศรับนักท่องเที่ยว สร้างความเชื่อมั่น “บิ๊กตู่”เตรียมเปิดสมุย-พะงันคิวต่อไป แจงเลือกภูเก็ตนำร่องเพราะเป็นพื้นที่เล็ก จัดระบบควบคุมดูแลได้ ย้ำมีแผนรองรับ คำนึงถึงความปลอดภัยประชาชนเป็นหลัก
นายธนกร วังบุญคงชนะ เลขานุการรัฐมนตรีประจำสำนักนายกรัฐมนตรี ในฐานะโฆษกประจำศูนย์บริหารสถานการณ์เศรษฐกิจจากผลกระทบจากการระบาดของโรคติดเชื้อไวรัสโคโรนา 2019 (ศบศ.) เปิดเผยว่า เมื่อวานนี้ (1 ก.ค.) พล.อ.ประยุทธ์ จันทร์โอชา นายกรัฐมนตรี และรัฐมนตรีว่าการกระทรวงกลาโหม ลงพื้นที่ จ.ภูเก็ต เพื่อตรวจเยี่ยม ให้กำลังใจชาวภูเก็ตในการเปิดรับนักท่องเที่ยว ตามแผนการเปิดประเทศไทย กระตุ้นการท่องเที่ยวในโครงการภูเก็ตแซนด์บอกซ์ (Phuket Sandbox) ซึ่งพบว่าจังหวัดภูเก็ตมีความพร้อมในทุกๆ ด้าน โดยเหตุผลที่ท่านนายกฯ เลือกนำร่องที่จังหวัดภูเก็ต เนื่องจากเป็นพื้นที่เล็ก สามารถจัดระบบควบคุมดูแลได้ อย่างไรก็ตาม ท่านนายกฯ ได้เน้นย้ำว่า การเปิดประเทศครั้งนี้ต้องทำอย่างระมัดระวัง ไม่ประมาท กำหนดมาตรการผ่อนคลายเป็นลำดับขั้นตอน และมีการวางแผนรองรับต่อสถานการณ์ที่จะเกิดไว้แล้วหากผู้ติดเชื้อในจังหวัดภูเก็ตมีจำนวนเพิ่มขึ้น คำนึงถึงความปลอดภัยของประชาชนเป็นหลัก และหากการเปิดประเทศในพื้นที่นำร่องจังหวัดภูเก็ตครั้งนี้สำเร็จ รัฐบาลก็เตรียมขยาย Sandbox ต่อไปยังพื้นที่ท่องเที่ยวอื่นๆ ของประเทศ เช่น สมุย พงัน เกาะเต่าฯลฯ  ต่อไป
นายธนกร กล่าวต่อว่า รัฐบาลเชื่อมั่นในศักยภาพของจังหวัดภูเก็ตที่ได้รับการขนานนามว่า เป็นเมือง “ไข่มุกแห่งอันดามัน” ซึ่งจะเป็นการช่วยเหลือผู้ประกอบการในกลุ่มสินค้า อาหาร การท่องเที่ยว และสินค้าไทย ตลอดจนบริการ ทำให้คนในพื้นที่กลับมามีรอยยิ้มอีกครั้ง ทั้งนี้ สำหรับมาตรการในการเข้าเมืองภูเก็ตทั้งชาวไทยและชาวต่างประเทศ (ยกเว้นเด็กอายุไม่เกิน 6 ปี ที่เดินทางมากับผู้ปกครอง) 1.ต้องเป็นผู้ที่ได้รับวัคซีนป้องกันโรคโควิด - 19 ครบ 2 เข็ม หรือครบโดสตามจำนวนวัคซีนแต่ละชนิด หรือได้รับวัคซีนชนิด AstraZeneca จำนวน 1 เข็ม มาแล้วเป็นระยะเวลาอย่างน้อย 14 วัน 2.เป็นผู้ที่หายจากอาการป่วยด้วยโรคโควิด - 19 มาแล้วไม่เกิน 90 วัน 3.ได้รับการตรวจหาเชื้อโควิด - 19 ด้วยวิธีการ RT - PCR หรือวิธีการ Antigen Test ไม่เกิน 7 วัน นับแต่วันที่ได้รับการตรวจ 4.ต้องดาวน์โหลดและติดตั้งแอปพลิเคชัน “หมอชนะ” บนสมาร์ทโฟน และยินยอมเปิดแชร์ตำแหน่งที่ตั้ง (Location) ตลอดระยะเวลาที่อยู่ในจังหวัดภูเก็ต 5.แสดงเอกสารหลักฐานข้างต้น ต่อเจ้าพนักงานควบคุมโรคติดต่อก่อนเข้าจังหวัดภูเก็ต และ6.ให้สังเกตติดตามอาการตนเอง (Self Monitoring) ตามมาตรการป้องกันควบคุมโรค หากพบอาการป่วยหรือสงสัยว่ามีอาการป่วยด้วยโรคโควิด – 19 ให้พบแพทย์โดยด่วน
.....................................

ที่มา : https://www.thaigov.go.th/news/contents/details/43369