รัฐบาลไทย-ข่าวทำเนียบรัฐบาล-รองนายกฯ อนุทิน ปลื้มมาเลเซียให้ความสนใจนโยบายกัญชา เพื่อประโยชน์ทางการแพทย์ของไทย ยกไทยเป็นต้นแบบ เตรียมเดินทางมาศึกษาดูงานเชิงนโยบายและกฎหมาย เห็นพ้องเป็นพืชให้ประโยชน์มากกว่าโทษ


วันพุธที่ 25 พฤษภาคม 2565
พิมพ์
รองนายกฯ อนุทิน ปลื้มมาเลเซียให้ความสนใจนโยบายกัญชา เพื่อประโยชน์ทางการแพทย์ของไทย ยกไทยเป็นต้นแบบ เตรียมเดินทางมาศึกษาดูงานเชิงนโยบายและกฎหมาย เห็นพ้องเป็นพืชให้ประโยชน์มากกว่าโทษ
รองนายกฯ อนุทิน ปลื้มมาเลเซียให้ความสนใจนโยบายกัญชา เพื่อประโยชน์ทางการแพทย์ของไทย ยกไทยเป็นต้นแบบ เตรียมเดินทางมาศึกษาดูงานเชิงนโยบายและกฎหมาย เห็นพ้องเป็นพืชให้ประโยชน์มากกว่าโทษ
วันที่ 24 พ.ค. 2565 น.ส.ไตรศุลี ไตรสรณกุล รองโฆษกประจำสำนักนายกรัฐมนตรี กล่าวว่า นายอนุทิน ชาญวีรกูล รองนายกรัฐมนตรีและรมว.สาธารณสุข ได้เปิดเผยถึงผลการหารือกับ นาย Khairy Jamaluddin ABU BAKAR รมว.สาธารณสุข มาเลเซีย ในช่วงการเข้าร่วมการประชุมสมัชชาอนามัยโลก สมัยที่ 75 ณ นครเจนีวา สมาพันธรัฐสวิส ว่าเป็นที่น่ายินดีที่มาเลเซียให้ความสนใจต่อนโยบายสนับสนุนการใช้ประโยชน์กัญชา กัญชง ทางการแพทย์และเพื่อประโยชน์ทางเศรษฐกิจ ที่ประเทศไทยกำลังดำเนินการอยู่ในขณะนี้
ทั้งนี้ รมว.สาธารณสุข ของมาเลเซีย ระบุระหว่างการหารือว่า มาเลเซียยกให้ไทยเป็นต้นแบบในการผลักดันเชิงนโยบายได้สำเร็จเพื่อใช้ประโยชน์จากทั้งกัญชา กัญชง และพืชกระท่อม โดยเฉพาะในส่วนของพืชกระท่อมนั้นมีการใช้มากในมาเลเซียยังถือเป็นยาเสพติดและผิดกฎหมาย
“ในการหารือ รมว.สาธารณสุข มาเลเซีย เห็นพ้องกับประเทศไทยว่ากัญชา กัญชง และพืชกระท่อม เป็นพืชที่ให้ประโยชน์มากกว่าโทษหากกำหนดแนวทางการใช้อย่างรัดกุมและเหมาะสม ซึ่งรองนายกรัฐมนตรีของไทยได้ย้ำว่ารัฐบาลไทยได้กำหนดแผนงานตามแนวโยบาย กฎหมาย และแนวทางอย่างชัดเจน เพื่อดูแลไม่ให้เกิดการใช้ผิดวัตถุประสงค์” น.ส.ไตรศุลี กล่าว
รองโฆษกประจำสำนักนายกรัฐมนตรี กล่าวว่า  นายอนุทินได้ให้ข้อมูลแก่ รมว.สาธารณสุข มาเลเซีย ถึงความคืบหน้าในการดำเนินการด้านต่าง ๆ ในไทย ทั้งในส่วนของกฎหมายนั้น การให้ความรู้ความเข้าใจแก่ประชาชนในมิติต่าง ๆ ทั้งกฎหมาย การเพาะปลูก และโอกาสทางธุรกิจ
ทั้งนี้ รมว.สาธารณสุข มาเลเซีย แสดงความประสงค์ที่จะนำคณะเดินทางมาศึกษาดูงานเกี่ยวกับการผลักดันเชิงนโยบายในประเทศไทย ซึ่งรองนายกรัฐมนตรีก็ได้ตอบรับว่าประเทศไทยจะแบ่งปันประสบการณ์การดำเนินทางนโยบายและทางปฏิบัติแก่มาเลเซียด้วยความยินดี

ที่มา : https://www.thaigov.go.th/news/contents/details/54966