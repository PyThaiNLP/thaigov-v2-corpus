รัฐบาลไทย-ข่าวทำเนียบรัฐบาล-​กระทรวงแรงงาน เตือนภัยนายหน้าเถื่อนระบาด หลอกทำงานต่างประเทศ


วันพุธที่ 17 พฤศจิกายน 2564
พิมพ์
​กระทรวงแรงงาน เตือนภัยนายหน้าเถื่อนระบาด หลอกทำงานต่างประเทศ
รมว.แรงงาน เตือนคนไทยหางานต่างประเทศ ตรวจสอบรายชื่อบริษัทจัดหางานกับกรมการจัดหางานก่อนโอนเงิน เผยนายหน้าเถื่อนหากินทาง Facebook หลอกเหยื่อจำนวนมากสูญเงินรายละร่วมแสน
นายสุชาติ ชมกลิ่น รัฐมนตรีว่าการกระทรวงแรงงาน เปิดเผยว่า ขณะนี้มีสายนายหน้าเถื่อนอ้างตนเป็นบริษัทจัดหางาน ประกาศรับสมัครคนไทยไปทำงานในต่างประเทศ ผ่านเพจ Facebook จำนวนมาก ล่าสุดจัดหางานจังหวัดอุดรธานี ร่วมกับตำรวจชุดสืบสวนภูธรจังหวัดอุดรธานี กองกำกับการสายตรวจ กองบังคับการปฏิบัติการพิเศษ ร่วมจับกุมผู้ต้องหาตามหมายจับศาลจังหวัดอุดรธานี หลังแอบอ้างว่าสามารถจัดส่งคนหางานไปทำงานในประเทศออสเตรเลีย ญี่ปุ่น เกาหลีใต้ได้ ก่อนเชิดเงินที่อ้างว่าเป็นค่าลงทะเบียนและค่าดำเนินการหนี รวมมูลค่าความเสียหาย 2,355,000 บาท เบื้องต้นมีผู้เสียหายถึง 28 ราย
“ผมขอฝากความห่วงใยถึงคนหางานทุกท่าน ขออย่าหลงเชื่อคำชักชวนและโอนเงินโดยง่าย ให้ตรวจสอบบริษัทจัดหางานว่าเป็นบริษัทที่ได้รับอนุญาตจากกรมการจัดหางานจริงหรือไม่เสียก่อน โดยตรวจสอบที่เว็บไซต์ของกองทะเบียนจัดหางานกลางและคุ้มครองคนหางาน www.doe.go.th/ipd  ผมได้รับรายงานเรื่องนี้หลายครั้ง บางรายหลอกให้ใช้วีซ่าท่องเที่ยว เข้าเมืองเค้าอย่างผิดกฎหมายเพื่อลักลอบทำงาน สุดท้ายไม่ได้งานตามที่โฆษณาไว้ และยังถูกดำเนินคดีตามกฎหมายประเทศนั้น ๆ อีก ในเรื่องนี้รัฐบาลโดยการนำของพล.อ. ประยุทธ์ จันทร์โอชา นายกรัฐมนตรี และ พล.อ. ประวิตร วงษ์สุวรรณ รองนายกรัฐมนตรี ซึ่งกำกับดูแลกระทรวงแรงงาน ต่างย้ำถึงความสำคัญของการเคารพและปฏิบัติตามกฎหมายมาโดยตลอด ทุกประเทศมีกฎหมายของตัวเอง ไปทำงานประเทศเขาต้องเคารพกติกาของเขา ไปทำงานประเทศใดก็ต้องเคารพกติกาประเทศนั้น” รัฐมนตรีว่าการกระทรวงแรงงาน กล่าว
ด้านนายไพโรจน์ โชติกเสถียร อธิบดีกรมการจัดหางาน กล่าวว่า การคุ้มครอง ดูแล และช่วยเหลือคนหางานที่ทำงานทั้งในและต่างประเทศให้เข้าสู่การจ้างงานที่ถูกต้องตามกฎหมาย ได้รับค่าจ้าง และสวัสดิการที่เหมาะสม เป็นภารกิจหนึ่งของกรมการจัดหางาน ที่เรามีการตรวจสอบเฝ้าระวังอย่างใกล้ชิด เพื่อรู้เท่าทันกลวิธีและป้องกันปัญหาการหลอกลวงคนหางานไปทำงานในต่างประเทศ และเฝ้าระวังพฤติการณ์ของขบวนการค้ามนุษย์ ซึ่งปัจจุบันสาย/นายหน้าเถื่อนเหล่านี้มักใช้เพจ Facebook เป็นช่องทางการโฆษณา เหยื่อมีทั้งถูกหลอกให้จ่ายเงินค่าดำเนินการ โดยจ่ายเงินแล้วถูกผัดผ่อนกำหนดเดินทางออกไปเรื่อย ๆ จนคนหางานไม่ได้เดินทางไปทำงานต่างประเทศตามที่กล่าวอ้าง หรือพาคนหางานเดินทางไปทำงานต่างประเทศในรูปแบบนักท่องเที่ยว โดยอ้างว่าเมื่อไปถึงจะดำเนินการขอวีซ่าให้ทำงานอย่างถูกต้องภายหลัง  สุดท้ายถูกหลอกไปค้าประเวณีหรือทำงานในธุรกิจผิดกฎหมาย ซึ่งแรงงานไทยส่วนใหญ่รู้ดีว่าตนลักลอบไปทำงานผิดกฎหมาย ทำให้ไม่กล้าขอความช่วยเหลือจากเจ้าหน้าที่ทำให้ได้รับความลำบากอย่างมาก โดยนายหน้าเถื่อนเหล่านี้มักโพสต์วิดีโอส่งคนขึ้นเครื่องบินที่สนามบิน ภาพถ่ายรวมหมู่ของบุคคลที่อ้างว่าเป็นคนหางานที่จะเดินทางไปทำงาน หรือภาพถ่ายการทำงานที่ต่างประเทศมาประกอบ บางแห่งมีการเช่าอาคารสำนักงาน และปลอมแปลงเอกสารราชการเพื่อให้ดูน่าเชื่อถือด้วย โดยปีงบประมาณ พ.ศ. 2565 (ตั้งแต่วันที่ 1 ตุลาคม 2563 – 17 พฤศจิกายน 2564) มีการดำเนินคดีสาย-นายหน้าเถื่อนแล้ว 4 ราย คิดเป็นมูลค่าความเสียหาย จำนวน 467,000 บาท ปีงบประมาณ พ.ศ. 2564 (ตั้งแต่วันที่ 1 ตุลาคม 2563 – 30 กันยายน 2564) มีการดำเนินคดีสาย นายหน้าเถื่อน 105 ราย คิดเป็นมูลค่าความเสียหาย จำนวน 18,129,797 บาท และปีงบประมาณ พ.ศ. 2563 (ตั้งแต่วันที่ 1 ตุลาคม 2562 – 30 กันยายน 2563) มีการดำเนินคดีสาย นายหน้าเถื่อน 78 ราย คิดเป็นมูลค่าความเสียหาย จำนวน 16,454,698 บาท
“สำหรับผู้ที่ต้องการเดินทางไปทำงานต่างประเทศสามารถขอรับคำปรึกษาจากเจ้าหน้าที่ได้ที่สำนักงานจัดหางานจังหวัดทุกจังหวัด สำนักงานจัดหางานกรุงเทพมหานครพื้นที่ 1-10 และตรวจสอบรายชื่อบริษัทจัดหางานที่ได้รับอนุญาตที่เว็บไซต์ www.doe.go.th/ipd  ซึ่งปัจจุบันมีบริษัทฯ ที่ได้รับอนุญาต จำนวน 124 บริษัท ตั้งอยู่ในพื้นที่กรุงมหานคร 85 บริษัท และกระจายอยู่ในจังหวัดอื่นๆทั่วประเทศ 39 บริษัท หรือสอบถามข้อมูลเพิ่มเติมได้ที่สายด่วนกระทรวงแรงงาน โทร. 1506 กด 2 กรมการจัดหางาน หรือสายด่วนกรมการจัดหางาน โทร. 1694” อธิบดีกรมการจัดหางาน กล่าว

ที่มา : https://www.thaigov.go.th/news/contents/details/48364