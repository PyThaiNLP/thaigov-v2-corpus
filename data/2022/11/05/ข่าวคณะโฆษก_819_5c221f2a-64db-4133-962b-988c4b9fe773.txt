รัฐบาลไทย-ข่าวทำเนียบรัฐบาล-โฆษกรัฐบาลเผย “นายกฯ” ห่วงใยการแพร่ระบาด “โอมิครอน” สั่งการตรวจเชื้อเชิงรุก สปสช. จับมือ ม.มหิดล ธพส. ตรวจโควิด-19 ด้วย ATK ที่ศูนย์ราชการฯ ถ.แจ้งวัฒนะ 11-21 ม.ค.นี้


วันจันทร์ที่ 10 มกราคม 2565
พิมพ์
โฆษกรัฐบาลเผย “นายกฯ” ห่วงใยการแพร่ระบาด “โอมิครอน” สั่งการตรวจเชื้อเชิงรุก สปสช. จับมือ ม.มหิดล ธพส. ตรวจโควิด-19 ด้วย ATK ที่ศูนย์ราชการฯ ถ.แจ้งวัฒนะ 11-21 ม.ค.นี้
โฆษกรัฐบาลเผย “นายกฯ” ห่วงใยการแพร่ระบาด “โอมิครอน” สั่งการตรวจเชื้อเชิงรุก สปสช. จับมือ ม.มหิดล ธพส. ตรวจโควิด-19 ด้วย ATK ที่ศูนย์ราชการฯ ถ.แจ้งวัฒนะ 11-21 ม.ค.นี้ ขอความร่วมมืออย่ากักตุน/ฉวยโอกาสขึ้นราคา ATK มอบหมายภาครัฐลงพื้นที่ตรวจสอบ
วันนี้ (10 ม.ค. 65) นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ติดตามสถานการณ์การแพร่ระบาดของโรคติดเชื้อโควิด-19 อย่างใกล้ชิด กำชับทุกหน่วยงานเตรียมความพร้อมโดยเฉพาะด้านสาธารณสุขรองรับจำนวนผู้ติดเชื้อที่จะเพิ่มขึ้นอย่างต่อเนื่อง จาก “โอมิครอน” ที่แพร่กระจายอย่างรวดเร็ว ทั้งนี้ ได้สั่งการให้มีการตรวจเชื้อแบบเชิงรุก เพื่อเร่งแยกผู้ป่วยออกจากประชากรทั่วไปให้ได้มากที่สุด โดยล่าสุด กระทรวงสาธารณสุขโดยสำนักงานหลักประกันสุขภาพแห่งชาติ (สปสช.) ร่วมกับ คณะเทคนิคการแพทย์ มหาวิทยาลัยมหิดล และบริษัท ธนารักษ์พัฒนาสินทรัพย์ จำกัด (ธพส.) จัดตรวจโควิด-19 เชิงรุกที่ศูนย์ราชการฯ ถ.แจ้งวัฒนะ กทม. (บริเวณลานจอดรถชั้น 1 อาคารบี) เพื่อสนับสนุนกรุงเทพมหานครและอำนวยความสะดวกให้ประชาชน ใช้ชุดตรวจ ATK รู้ผลใน 30 นาที โดยหากปรากฏว่าผลตรวจเป็นบวกหรือติดเชื้อก็จะเข้าสู่กระบวนการรักษาที่บ้าน (Home Isolation) หรือในระบบชุมชน (Community Isolation) หากอาการแย่ลงก็จะส่งเข้ารักษาในโรงพยาบาลทันที โดยตั้งเป้าตรวจวันละ 1,000 ราย เริ่มตั้งแต่วันที่ 11-21 มกราคม 2565 นอกจากนี้ ได้มอบหมายให้กระทรวงพาณิชย์ให้ติดตามควบคุมราคาการจำหน่าย ATK อย่างใกล้ชิด หากพบว่ามีการฉวยโอกาสขึ้นราคาก็ให้ดำเนินการตามกฎหมาย พร้อมกับวางแนวทางป้องกันไม่เกิดการเอารัดเอาเปรียบประชาชนที่อยู่ในช่วงยากลำบาก
โฆษกประจำสำนักนายกรัฐมนตรี กล่าวเพิ่มเติมว่า ในการเตรียมความพร้อมระบบการดูแลผู้ติดเชื้อโควิด-19 ที่บ้าน (Home Isolation: HI) เพื่อรองรับกับสถานการณ์ในประเทศไทยที่พบผู้ติดเชื้อสายพันธุ์โอมิครอน (Omicron) เพิ่มขึ้นอย่างต่อเนื่อง เนื่องจากแพร่ระบาดที่รวดเร็ว อาจส่งผลให้มีผู้ติดเชื้อและผู้ป่วยเพิ่มสูงขึ้นกระจายไปในหลายพื้นที่ได้ สปสช. ได้พัฒนาระบบการติดตามผู้ติดเชื้อโควิด-19 ทาง Line สปสช. @nhso กรณีเข้ารับบริการดูแลผู้ติดเชื้อโควิด-19 ที่บ้าน ทั้งนี้ แนะนำประชาชนที่ตรวจ ATK ด้วยตัวเองแล้วขึ้น 2 ขีด สิ่งที่ต้องทำคือ โทรแจ้งสายด่วน 1330 กด 14 หรือแอดไลน์ @nhso (เจ้าหน้าที่จะติดต่อกลับภายใน 6 ชั่วโมง) กรณีที่โทรไม่ติด หรือสายไม่ว่าง ไม่ต้องกังวล เพราะระบบได้บันทึกข้อมูลไว้แล้ว และจะมีเจ้าหน้าที่ติดต่อกลับเพื่อรับข้อมูลเข้าระบบ ส่วนต่างจังหวัดสามารถติดต่อสถานพยาบาลใกล้บ้าน หรือโรงพยาบาลส่วนตำบล ทั้งนี้ ผู้ติดเชื้อโควิด-19 ที่เข้าสู่ระบบการรักษาที่บ้านจะได้รับการดูแลติดตามอาการ บริการส่งยา ส่งอาหาร ส่งอุปกรณ์ทางการแพทย์ อาทิ ที่วัดไข้แบบดิจิทัล เครื่องวัดค่าออกซิเจนปลายนิ้ว เป็นต้น ในกรณีที่จำเป็นอาจได้รับการเอกซเรย์ปอด การตรวจ RT-PCR จนหายป่วย หรือส่งต่อไปรักษาต่อในโรงพยาบาลกรณีอาการเปลี่ยนแปลง
“ขอย้ำว่านายกรัฐมนตรีไม่ได้นิ่งนอนใจการแพร่ระบาดของโอมิครอน มีการประเมินและศึกษาข้อมูลกรณีต่างประเทศเพื่อนำมาวางแผนการรับมือต่อสถานการณ์ตลอดเวลา ซึ่งพบว่าแม้โอมิครอนจะแพร่กระจายเชื้ออย่างรวดเร็ว แต่อาการไม่ค่อยรุนแรงมากนัก รัฐบาลได้เตรียมความพร้อมด้านสาธารณสุขเพื่อรับมือกับจำนวนผู้ติดเชื้อที่มีแนวโน้มสูงขึ้น ทั้งระบบการรับแจ้งเหตุ (Call Center) การคัดกรอง/คัดแยกผู้ป่วย รักษาตามระดับความรุนแรงของอาการ รวมไปถึงการเตรียมความพร้อม CI/HI รวมทั้งโรงพยาบาลหลัก โรงพยาบาลสนาม และ Hospitel ไว้แล้ว ขอให้มั่นใจว่ารัฐบาลไม่ได้ทอดทิ้งให้กลับไปอยู่บ้านเฉย ๆ ได้ออกแบบระบบรองรับไว้แล้ว และขอความร่วมมือผู้ขาย ATK อย่าฉวยโอกาสเอาเปรียบประชาชน ขอให้ทำธุรกิจอย่างเป็นธรรม ภาครัฐมีกลไกติดตามการค้าขายในทุกช่องทางหากพบมีการเอารัดเอาเปรียบ กักตุนสินค้า ค้าขายไม่เป็นธรรมจะต้องถูกลงโทษตามกฎหมาย” นายธนกร กล่าว

ที่มา : https://www.thaigov.go.th/news/contents/details/50367