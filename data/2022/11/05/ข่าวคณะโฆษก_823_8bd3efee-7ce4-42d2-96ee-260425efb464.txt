รัฐบาลไทย-ข่าวทำเนียบรัฐบาล-นายกฯ ปลื้ม ไทยที่ 1 ของเอเชีย ที่ 11 ของโลก ด้านประเทศที่เหมาะใช้ชีวิตหลังเกษียณ


วันอังคารที่ 11 มกราคม 2565
พิมพ์
นายกฯ ปลื้ม ไทยที่ 1 ของเอเชีย ที่ 11 ของโลก ด้านประเทศที่เหมาะใช้ชีวิตหลังเกษียณ
นายกฯ ปลื้ม ไทยที่ 1 ของเอเชีย ที่ 11 ของโลก ด้านประเทศที่เหมาะใช้ชีวิตหลังเกษียณ
นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า ประเทศไทยได้รับการจัดอันดับที่ 11 ของโลก และนับเป็นอันดับที่ 1 ของเอเชีย จากผลการจัดอันดับ The World’s Best Places to Retire in 2022 หรือประเทศที่ดีที่สุดในโลกที่จะใช้ชีวิตหลังเกษียณ ปี 2565 ซึ่งจัดโดย นิตยสาร International Living ซึ่งประกาศผลเมื่อวันที่ 1 มกราคม 2565 นี้  จากผลการจัดอันดับนี้ พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหมรับทราบ และยินดีเป็นอย่างยิ่งที่เป็นอีกครั้งที่ประเทศไทยมีชื่อเสียง เป็นที่นิยมระดับโลก นายกรัฐมนตรีกล่าวว่า เชื่อมั่นว่าประเทศไทยน่าอยู่ไม่แพ้ที่ใดในโลก ผู้ที่ได้เคยมาสัมผัส ไม่ว่าจะมาเที่ยว หรือมาทำงานต่างหลงรักความเป็นไทย ที่มีเอกลักษณ์โดดเด่น และขอขอบคุณคนไทยทุกคนที่มีส่วนสำคัญ มีมิตรไมตรีต่อกัน และต่อชาวต่างชาติ จนทำให้ประเทศได้รับการจัดอันดับที่ดีอย่างต่อเนื่อง
โดย ดัชนี Global Retirement เป็นการสํารวจแบบครอบคลุม และในเชิงลึก ใช้การรวบรวมความคิดเห็นและประสบการณ์จริงจากแหล่งข้อมูลที่เชื่อถือได้ เพื่อจัดอันดับจุดหมายปลายทางในการใช้ชีวิตภายหลังการเกษียณอายุที่ดีที่สุดในโลก ปัจจัยที่นำมาพิจารณาในการจัดอันดับแบ่งเป็น 4 หมวด ได้แก่ ทั่วไป การเงิน วิถีชีวิต และ หลักธรรมาภิบาล โดยปัจจัยย่อยที่นำมาพิจารณา อาทิ สภาพอากาศ ระบบดูแลสุขภาพ สาธารณสุข ค่าครองชีพ ที่อยู่อาศัย การขอวีซ่า ระดับการพัฒนา และสิทธิพิเศษต่างๆ
นายธนกรฯ กล่าวว่า เป็นเรื่องที่น่ายินดี แสดงว่าประเทศไทยของเรามีความสวยงามน่าดึงดูดใจจนเป็นที่นิยม ได้รับการจัดอันดับเป็นที่ 1 ในเอเชีย เชื่อว่าเป็นผลจากแนวทางการบริหารประเทศของรัฐบาล และวิสัยทัศน์ของนายกรัฐมนตรี ที่จับทางความนิยมในกระแสโลกและได้อำนวยความสะดวกให้กับการเดินทางมาท่องเที่ยว และทำงาน รวมถึงวางแผนเกษียณที่ประเทศไทย ซึ่งรัฐบาลสนับสนุนมาตรการกระตุ้นเศรษฐกิจและการลงทุน โดยเฉพาะดึงดูดชาวต่างชาติที่มีศักยภาพสูงพำนักระยะยาว (long-term stay) ในประเทศไทย ทั้งนี้เชื่อว่า จะเป็นโอกาสสำคัญให้กับการฟื้นฟูเศรษฐกิจในประเทศ จึงอยากเชิญชวนให้คนไทยทุกคนร่วมเป็นเจ้าบ้านที่ดีเพื่อต่อยอดการพัฒนา เอกลักษณ์ วัฒนธรรม และเป็นโอกาสสนับสนุน Soft Power ไทยในเวทีโลก

ที่มา : https://www.thaigov.go.th/news/contents/details/50394