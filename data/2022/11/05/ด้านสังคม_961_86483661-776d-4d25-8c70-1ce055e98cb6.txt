รัฐบาลไทย-ข่าวทำเนียบรัฐบาล-ดีอีเอส เตือนอย่าหลงเชื่ออยู่ใกล้บริเวณเสาส่งสัญญาณ 5G ทำให้ป่วย คล้ายการติดเชื้อไวรัส


วันจันทร์ที่ 13 ธันวาคม 2564
ดีอีเอส เตือนอย่าหลงเชื่ออยู่ใกล้บริเวณเสาส่งสัญญาณ 5G ทำให้ป่วย คล้ายการติดเชื้อไวรัส
ดีอีเอส เตือนอย่าหลงเชื่ออยู่ใกล้บริเวณเสาส่งสัญญาณ 5G ทำให้ป่วย คล้ายการติดเชื้อไวรัส
นางสาวนพวรรณ หัวใจมั่น โฆษกกระทรวงดิจิทัลเพื่อเศรษฐกิจและสังคมฝ่ายการเมือง กล่าวว่า  กรณีที่มีการเผยแพร่ข้อมูลในสื่อสังคมออนไลน์เรื่อง อาการเจ็บป่วยเมื่ออยู่ใกล้บริเวณเสาส่งสัญญาณ 5G จะมีอาการเวียนศีรษะ คลื่นไส้ หูอื้อ ความดันโลหิตสูง ใจสั่น มีอาการสั่นสะเทือนที่ศีรษะและคอ มีแรงดันในศีรษะ  ซึ่งอาการเจ็บป่วยคล้ายการติดเชื้อไวรัสนั้น  ทางศูนย์ต่อต้านข่าวปลอมได้ดำเนินการตรวจสอบข้อเท็จจริงโดย สำนักงานคณะกรรมการกิจการกระจายเสียง กิจการโทรทัศน์ และกิจการโทรคมนาคมแห่งชาติ กระทรวงดิจิทัลเพื่อเศรษฐกิจและสังคม พบว่าประเด็นดังกล่าวนั้น เป็นข้อมูลเท็จ  ซึ่งทางสำนักงานคณะกรรมการกิจการกระจายเสียง กิจการโทรทัศน์ และกิจการโทรคมนาคมแห่งชาติ ได้ตรวจสอบและชี้แจงข้อเท็จจริงว่า จนถึงปัจจุบันยังไม่มีรายงาน หรือผลการศึกษาจากสถาบันใดที่ระบุว่าเสาส่งสัญญาณโทรศัพท์เคลื่อนที่เสาสัญญาณ 5G ก่อให้เกิดอันตราย  โดยองค์การอนามัยโลก หรือ WHO ได้มีการเผยแพร่ข้อมูลว่าจากผลการศึกษายังไม่พบว่า คลื่นความถี่จากเสาส่งสัญญาณโทรศัพท์เคลื่อนที่ก่อให้เกิดอันตรายต่อร่างกาย อีกทั้งนักวิชาการโทรคมนาคมหลายคนในประเทศก็ได้ออกมาให้ข้อมูลว่า คลื่น 5G 4G 3G 2G ต่างก็เป็นคลื่นวิทยุเหมือนกันแต่ต่างกันที่เทคโนโลยีเท่านั้น ดังนั้นข้อเท็จจริงที่ว่า เมื่ออยู่ใกล้เสาส่งสัญญาณ 5G จะมีอาการเจ็บป่วยคล้ายการติดเชื้อไวรัสจึงไม่เป็นความจริง  ขอให้ประชาชนอย่าหลงเชื่อ และขอความร่วมมือไม่ส่ง หรือแชร์ข้อมูลดังกล่าวต่อในช่องทางสื่อสังคมออนไลน์ต่างๆ
ทั้งนี้ กระทรวงดิจิทัลฯ ขอความร่วมมือประชาชนช่วยกันแก้ไขปัญหาข่าวปลอม เมื่อได้รับข่าวสารข้อมูลผ่านโซเชียล ควรตรวจสอบให้รอบด้าน เลือกเชื่อ เลือกแชร์ และสามารถติดตามและแจ้งเบาะแสข่าวปลอม ได้ผ่านช่องทางต่างๆ ของศูนย์ต่อต้านข่าวปลอม ดังนี้ ไลน์ @antifakenewscenter  เว็บไซต์https://www.antifakenewscenter.com/ ทวิตเตอร์ https://twitter.com/AFNCThailand และช่องทางโทรศัพท์โทรสายด่วน GCC 1111 ต่อ 87
************

ที่มา : https://www.thaigov.go.th/news/contents/details/49401