รัฐบาลไทย-ข่าวทำเนียบรัฐบาล-กรมเจ้าท่า ร่วมแถลงข่าวสถานการณ์และการดำเนินงานเกี่ยวกับอุทกภัยในภาคคมนาคม ของกรมเจ้าท่า


วันอังคารที่ 19 ตุลาคม 2564
กรมเจ้าท่า ร่วมแถลงข่าวสถานการณ์และการดำเนินงานเกี่ยวกับอุทกภัยในภาคคมนาคม ของกรมเจ้าท่า
...
วันอังคารที่ 19 ตุลาคม 2564 เวลา 11.00 น. นายพิทักษ์ วัฒนพงษ์พิศาล ผู้อำนวยการสำนักความปลอดภัยและสิ่งแวดล้อมทางน้ำ ร่วมแถลงข่าวเรื่อง “สถานการณ์  และการดำเนินงานเกี่ยวกับอุทกภัยในภาคคมนาคม” โดยมีนายพิศักดิ์ จิตวิริยะวศิน รองปลัดกระทรวงคมนาคม เป็นประธานในการแถลงข่าว ณ ห้องราชดำเนิน กระทรวงคมนาคม
นายพิทักษ์ วัฒนพงษ์พิศาล ผู้อำนวยการสำนักความปลอดภัยและสิ่งแวดล้อมทางน้ำ เปิดเผยว่า จากนโยบายและคำสั่งการของนายศักดิ์สยาม ชิดชอบ รัฐมนตรีว่าการกระทรวงคมนาคม และดร.อธิรัฐ รัตนเศรษฐ รัฐมนตรีช่วยว่าการกระทรวงคมนาคม ให้หน่วยงานในสังกัดดำเนินการฟื้นฟู ปัญหาที่ได้รับผลกระทบจากอุทกภัยอย่างทันท่วงที นั้น
กรมเจ้าท่า กระทรวงคมนาคม ได้นำนโยบายของรัฐบาล และข้อสั่งการของนายศักดิ์สยาม ชิดชอบ รัฐมนตรีว่าการกระทรวงคมนาคม และ ดร. อธิรัฐ รัตนเศรษฐ รัฐมนตรีช่วยว่าการกระทรวงคมนาคม สู่การปฏิบัติอย่างต่อเนื่อง ในการเข้าให้ความช่วยเหลือประชาชนในพื้นที่ประสบภัยอย่างทันท่วงที พร้อมสั่งการให้หน่วยงานในพื้นที่ เตรียมความพร้อมในการรับมือ ช่วยเหลือและฟื้นฟู โดยในสัปดาห์ที่ผ่านมา สถานการณ์น้ำในพื้นที่ต่าง ๆ เริ่มมีแนวโน้มลดลงอย่างต่อเนื่อง อย่างไรก็ตามยังมีหลายพื้นที่ที่มีน้ำท่วมขัง และยังคงมีฝนตกหนักบางแห่งในภาคตะวันออกเฉียงเหนือตอนล่าง ภาคกลางตอนล่าง ภาคใต้ตอนบน และภาคตะวันออก ทำให้พี่น้องประชาชนในหลายพื้นที่ยังคงได้รับความเดือดร้อน
กรมเจ้าท่า กระทรวงคมนาคม ได้ระดมกำลังเจ้าหน้าที่ เรือท้องแบนพระราชทาน เรือตรวจการณ์ รถ และอุปกรณ์ให้ความช่วยเหลือประชาชนในพื้นที่จังหวัดที่ยังได้รับความเดือดร้อน ดังนี้
สำนักงานเจ้าท่าภูมิภาคที่ 7 และสำนักงานพัฒนาบำรุงรักษาทางน้ำที่ 8 เข้าช่วยเหลือพื้นที่จังหวัดขอนแก่น ยโสธร มหาสารคาม ร้อยเอ็ด - เจ้าหน้าที่ 14 นาย เรือตรวจการณ์ท้องแบน 3 ลำ เจ็ตสกี 2 ลำ รถบรรทุก 6 ล้อ 1 คัน รถยนต์ 3 คัน ถุงยังชีพ 5,474 ถุง อาหารกล่อง 1,930 กล่อง และน้ำดื่ม
2,144 ขวด
สำนักงานเจ้าท่าภูมิภาคที่ 2 และสำนักงานพัฒนาบำรุงรักษาทางน้ำที่ 1 เข้าช่วยเหลือพื้นที่จังหวัดอ่างทอง พระนครศรีอยุธยา สิงห์บุรี สระบุรี ลพบุรี ปทุมธานี เจ้าหน้าที่ 32 นาย เรือท้องแบนพระราชทาน 3 ลำ เรือท้องแบน 4 ลำ เจ็ตสกี 1 ลำ รถบรรทุกติดเครน 2 คัน รถยนต์ 3 คัน กระสอบทราย 500 ถุง
ถุงยังชีพ 1,240 ถุง อาหารกล่อง 800 กล่อง และน้ำดื่ม 17,148 ขวด โดยสำนักงานเจ้าท่าภูมิภาคที่ 6 และสำนักงานพัฒนาบำรุงรักษาทางน้ำที่ 5 เข้าช่วยเหลือพื้นที่จังหวัดตราด จันทบุรี เจ้าหน้าที่ 32 นาย เรือท้องแบนพระราชทาน 2 ลำ เรือท้องแบน 3 ลำ เจ็ตสกี 1 ลำ รถบรรทุกติดเครน 2 คัน รถยนต์ 3 คัน ถุงยังชีพ 100 ถุง อาหารกล่อง 600 กล่อง อาหารแห้ง 100 ชุด และน้ำดื่ม 25,440 ขวด
ทั้งนี้ กรมเจ้าท่า กระทรวงคมนาคม ได้เข้าช่วยเหลือพี่น้องประชาชนในพื้นที่จังหวัดต่าง ๆ ตั้งแต่วันที่ 12 กันยายน 2564 จนถึงปัจจุบัน รวมจัดตั้งศูนย์ช่วยเหลือ ฯ จำนวน 55 ศูนย์ ฯ เจ้าหน้าที่ 284 นาย เรือ 63 ลำ/761 เที่ยว รถ 75 คัน/255 เที่ยว ถุงยังชีพ 8,879 ถุง อาหารกล่อง 7,610 กล่องและน้ำดื่ม 77,881 ขวด ปัจจุบันยังคงเตรียมพร้อมในการสนับสนุนเรือในภารกิจช่วยเหลือผู้ประสบอุทกภัยในทุกมิติร่วมกับหน่วยงานในพื้นที่ และขอให้ประชาชนโปรดระมัดระวังในการเดินเรือในช่วงน้ำสูงกว่าปกติ ติดตามข่าวสารพยากรณ์อากาศ หากพบเห็นความไม่ปลอดภัยทางน้ำ สามารถโทรสายด่วนกรมเจ้าท่า 1199 ได้ตลอด 24 ชั่วโมง

ที่มา : https://www.thaigov.go.th/news/contents/details/47179