รัฐบาลไทย-ข่าวทำเนียบรัฐบาล-​โฆษกรัฐบาลเผย นายกฯ ชื่นชมหน่วยงานที่เกี่ยวข้องในการผลักดันแนวนโยบาย Soft power ในอุตสาหกรรมบันเทิงอย่างเป็นรูปธรรม


วันอังคารที่ 5 กรกฎาคม 2565
พิมพ์
​โฆษกรัฐบาลเผย นายกฯ ชื่นชมหน่วยงานที่เกี่ยวข้องในการผลักดันแนวนโยบาย Soft power ในอุตสาหกรรมบันเทิงอย่างเป็นรูปธรรม
​โฆษกรัฐบาลเผย นายกฯ ชื่นชมหน่วยงานที่เกี่ยวข้องในการผลักดันแนวนโยบาย Soft power ในอุตสาหกรรมบันเทิงอย่างเป็นรูปธรรม
วันนี้ (5 กรกฎาคม 2565) นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ชื่นชมหน่วยงานที่เกี่ยวข้องที่มีส่วนผลักดันนโยบาย Soft power ของไทยในอุตสาหกรรมบันเทิง เพื่อกระตุ้นเศรษฐกิจภาคการท่องเที่ยว ดึงดูดนักท่องเที่ยวชาวต่างชาติเข้ามาท่องเที่ยวในประเทศไทยตามรอยซีรีย์และรายการบันเทิง
โฆษกประจำสำนักนายกรัฐมนตรี กล่าวว่า นักท่องเที่ยวชาวญี่ปุ่นเป็นประเทศที่เดินทางเข้ามาท่องเที่ยวในประเทศไทยมากเป็นอันดับต้น ๆ ในช่วงเดือนพฤศจิกายน 2564 และมีแนวโน้มเติบโตขึ้นเรื่อย ๆ ในอนาคต ประกอบกับมีกระแสการท่องเที่ยวตามรอยซีรีย์ ภาพยนตร์ รวมถึง รายการ reality show ที่กำลังเป็นที่นิยม การท่องเที่ยวแห่งประเทศไทย (ททท.) จึงได้จัดกรุ๊ปทัวร์ทดลองดึงชาวญี่ปุ่นที่ชื่นชอบคู่จิ้นชื่อดังของซีรีส์วาย หรือ Boy’s Love (BL) สัญชาติไทย มาท่องเที่ยวตามสถานที่ต่าง ๆ ในซีรีย์สร้างกระแสความนิยมต่อสถานที่ท่องเที่ยวในประเทศ ต่อยอดผลักดัน Soft power ตามแนวนโยบายของรัฐบาล
ซีรีส์วายไทยมีกระแสมาแรงเป็นอันดับ 1 ในตลาดซีรีย์วายประเทศญี่ปุ่น ปัจจุบันThai BL Drama ได้รับความนิยมเพิ่มขึ้นเรื่อย ๆในญี่ปุ่น มีการนำเข้ามาฉายให้ได้รับชมเพิ่มขึ้นในทุกปี ตั้งแต่ปี 2562 ทำให้ฐานคนดูชาวญี่ปุ่นในซีรีย์วายไทยปัจจุบันมีขนาดมากกว่า 1 ล้านคน และเมื่อ10-14 มิถุนายน 2565 มีการจัดทัวร์ท่องเที่ยวตามรอยคู่จิ้น มิว-กลัฟ ซึ่งเป็นคู่จิ้นที่มีฐานสมาชิกแฟนคลับชาวญี่ปุ่นกว่า 2 หมื่นราย โดยการจัดทัวร์ตามรอยคู่จิ้นดังกล่าวมีจุดประสงค์ ต้องการ ผลักดัน Soft power ซีรีย์วายสู่การท่องเที่ยวของไทย อีกทั้งต้องการกระตุ้นตลาดอุตสาหกรรมการท่องเที่ยวด้วยกลุ่มผู้ชื่นชอบซีรีส์วายชาวญี่ปุ่นที่มีศักยภาพในการท่องเที่ยว ทั้งนี้ ททท. ได้ตั้งเป้ายอดขายแพ็กเกจทัวร์ตามรอยคู่จิ้นซีรีส์วายในไทยแก่นักท่องเที่ยวญี่ปุ่นปี 2565 ที่ 1,000 คน และเพิ่มขึ้นในปี 2566 เป็นไม่ต่ำกว่า 5,000 คน
ททท. สำนักงานโตเกียว ได้ร่วมกับบริษัท YD Creation ซึ่งเป็นบริษัทที่ผลิตรายการ Reality Show : The Bachelorette Japan Season 2 จากบริษัท Warner Brothers และ Amazon Prime Japan ได้ถ่ายทำรายการ “The Bachelorette Japan Season 2” ที่จังหวัดเชียงใหม่ เป็นอีกโอกาสในการเผยแพร่สถานที่ท่องเที่ยว เอกลักษณ์ ความเป็นไทย ผ่านรายการจากต่างประเทศที่มาถ่ายทำในไทย ทั้งนี้ รายการดังกล่าว มีกำหนดออกอากาศในวันที่ 7 กรกฎาคม 2565 ผ่านแพลตฟอร์ม Prime Video ของ Amazon Prime Japan ซึ่งเป็นแพลตฟอร์มที่มีสมาชิกมากที่สุดในประเทศญี่ปุ่น
“รัฐบาลพร้อมร่วมมือกับทุกภาคส่วน เดินหน้านโยบายสนับสนุน soft power ผ่านสื่อบันเทิง ผลักดันให้อุตสาหกรรมสร้างสรรค์ของไทยให้เป็นที่รู้จักทั่วโลก ตามแนวทางส่งเสริมวัฒนธรรม 5F ได้แก่ 1. อาหาร (Food) 2. ภาพยนตร์และวีดิทัศน์ (Film) 3. การออกแบบแฟชั่นไทย (Fashion) 4. ศิลปะการป้องกันตัวแบบไทย (Fighting) และ 5. เทศกาลประเพณีไทย (Festival) เพื่อต่อยอดศิลปวัฒธรรมไทย ความเป็นไทย เพิ่มมูลค่าเศรษฐกิจสร้างสรรค์ ผลักดัน “Soft Power” ให้เป็นที่รู้จัก และเผยแพร่ในระดับโลก”นายธนกร กล่าว

ที่มา : https://www.thaigov.go.th/news/contents/details/56524