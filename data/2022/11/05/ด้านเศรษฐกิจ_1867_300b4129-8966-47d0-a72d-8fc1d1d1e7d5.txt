รัฐบาลไทย-ข่าวทำเนียบรัฐบาล-SME D Bank ขานรับนโยบายรัฐบาล ขยายวงเงินกู้สูงสุด 50 ล้านบาท เดินหน้าเต็มพิกัดหนุนเอสเอ็มอีไทยเข้าถึงแหล่งทุนเติบโตได้เต็มศักยภาพ


วันพฤหัสบดีที่ 18 พฤศจิกายน 2564
พิมพ์
SME D Bank ขานรับนโยบายรัฐบาล ขยายวงเงินกู้สูงสุด 50 ล้านบาท เดินหน้าเต็มพิกัดหนุนเอสเอ็มอีไทยเข้าถึงแหล่งทุนเติบโตได้เต็มศักยภาพ
SME D Bank ขานรับนโยบายรัฐบาลที่เห็นชอบขยายวงเงินกู้สูงสุดต่อรายจากเดิม 15 ลบ. เป็น 50 ลบ. ประกาศเดินหน้าเต็มพิกัด สนับสนุนเอสเอ็มอีไทยเข้าถึงแหล่งทุน ช่วยให้เติบโตได้เต็มศักยภาพ ยกระดับจากกลุ่ม SEs สู่ MEs และจาก MEs เติบโตเป็นธุรกิจขนาดใหญ่
นายกอบชัย สังสิทธิสวัสดิ์ ปลัดกระทรวงอุตสาหกรรม ในฐานะประธานกรรมการ ธนาคารพัฒนาวิสาหกิจขนาดกลางและขนาดย่อมแห่งประเทศไทย (ธพว.) หรือ SME D Bank เปิดเผยว่า จากที่ประชุมคณะกรรมการนโยบายรัฐวิสาหกิจ (คนร.) เมื่อวันที่ 13 ก.ย. 2564 ซึ่งมี พลเอกประยุทธ์ จันทร์โอชา นายกรัฐมนตรี เป็นประธาน เห็นชอบในหลักการ และคณะกรรมการธนาคาร พิจารณาอนุมัติ เมื่อวันที่ 27 ต.ค. 2564 ให้ SME D Bank ขยายวงเงินสินเชื่อได้สูงสุดต่อรายจาก 15 ล้านบาทเป็น 50 ล้านบาท และวงเงินร่วมลงทุนแก่กิจการสูงสุดไม่เกิน 50 ล้านบาทต่อราย รวมวงเงินสินเชื่อและร่วมลงทุนไม่เกิน 100 ล้านบาทต่อราย โดยให้มีผลตั้งแต่วันที่ 1 พ.ย. 2564 เป็นต้นไป ธนาคารพร้อมดำเนินการตามนโยบายรัฐบาล  เดินหน้าสนับสนุนผู้ประกอบการเอสเอ็มอีเข้าถึงแหล่งทุนในวงเงินสูงสุดถึง 50 ล้านบาท ซึ่งจะช่วยให้เอสเอ็มอีไทยเติบโตได้เต็มศักยภาพ ยกระดับจากกลุ่ม SEs (ขนาดเล็ก) ก้าวสู่กลุ่ม MEs (ขนาดกลาง) และจากกลุ่ม MEs เติบโตเป็นธุรกิจขนาดใหญ่ต่อไป
สำหรับสินเชื่อวงเงินกู้สูงสุด 50 ล้านบาทต่อราย จะให้บริการผ่านผลิตภัณฑ์สินเชื่อต่าง ๆ  ของธนาคาร ครอบคลุมทุกกลุ่มผู้ประกอบการเอสเอ็มอี เช่น สินเชื่อ “SME D Plus” เปิดโอกาสรับรีไฟแนนซ์จากสถาบันการเงินเดิม ช่วยลดต้นทุนทางการเงิน หรือร่วมกับการลงทุน ขยาย ปรับปรุงกิจการ และหมุนเวียน อัตราดอกเบี้ยเริ่มต้น 4.5% ต่อปี , สินเชื่อ “SME D เพื่อการลงทุน”   สำหรับผู้ประกอบการที่ต้องการเงินลงทุน ขยาย ปรับปรุงกิจการ  รวมถึง ปรับเปลี่ยนธุรกิจ  อัตราดอกเบี้ยเริ่มต้น 5.5% ต่อปี  และสินเชื่อ “SME D เสริมสภาพคล่อง” เพื่อเป็นเงินทุนหมุนเวียนเสริมสภาพคล่อง  อัตราดอกเบี้ยเริ่มต้น 6% ต่อปี รวมถึง สินเชื่อแฟคตอริ่ง เพื่อเป็นเงินทุนหมุนเวียนช่วยเสริมสภาพคล่อง เป็นต้น ผู้ประกอบการเอสเอ็มอีที่สนใจใช้บริการ แจ้งความประสงค์ได้ผ่านทางออนไลน์ เช่น เว็บไซต์ SME D Bank (https://www.smebank.co.th/)  , แอปพลิเคชัน “SME D Bank” และ LINE Official Account : SME Development Bank เป็นต้น  รวมถึง สาขา  SME D Bank ทั่วประเทศ  สอบถามเพิ่มเติม  Call Center 1357

ที่มา : https://www.thaigov.go.th/news/contents/details/48429