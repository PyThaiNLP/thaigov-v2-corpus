รัฐบาลไทย-ข่าวทำเนียบรัฐบาล-รองปลัด กษ. เข้าร่วมการประชุม ศบศ. ติดตามมาตรการกระตุ้นเศรษฐกิจและการลงทุนโดยการดึงชาวต่างชาติที่มีศักยภาพสูงเข้าสู่ประเทศไทย


วันศุกร์ที่ 21 มกราคม 2565
รองปลัด กษ. เข้าร่วมการประชุม ศบศ. ติดตามมาตรการกระตุ้นเศรษฐกิจและการลงทุนโดยการดึงชาวต่างชาติที่มีศักยภาพสูงเข้าสู่ประเทศไทย
รองปลัด กษ. เข้าร่วมการประชุม ศบศ. ติดตามมาตรการกระตุ้นเศรษฐกิจและการลงทุนโดยการดึงชาวต่างชาติที่มีศักยภาพสูงเข้าสู่ประเทศไทย และแนวทางการส่งเสริมการท่องเที่ยวเชิงสุขภาพ ให้กระจายทุกภูมิภาค
นายสำราญ สาราบรรณ์ รองปลัดกระทรวงเกษตรและสหกรณ์ ได้รับมอบหมายจากรัฐมนตรีว่าการกระทรวงเกษตรและสหกรณ์ เข้าร่วมประชุมคณะกรรมการบริหารสถานการณ์เศรษฐกิจจากผลกระทบของการแพร่ระบาดของโรคติดเชื้อไวรัสโคโรนา 2019 (ศบศ.) ครั้งที่ 1/2565 โดยมี พล.อ.ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เป็นประธาน ผ่านสื่ออิเล็กทรอนิกส์ (Zoom) ณ ห้องประชุมกระทรวงเกษตรและสหกรณ์
รองปลัดกระทรวงเกษตรและสหกรณ์ เปิดเผยว่า ที่ประชุม ศบศ. ได้รับทราบเรื่องรายงานความคืบหน้ามาตรการกระตุ้นเศรษฐกิจและการลงทุนโดยการดึงดูดชาวต่างชาติที่มีศักยภาพสูงเข้าสู่ประเทศไทย โดยเป็นการพิจารณาจากกฎหมายที่อยู่ในความรับผิดชอบของกรมที่ดิน รวมทั้งข้อมูลทางด้านธุรกรรมที่เกี่ยวข้องกับตลาดอสังหาริมทรัพย์ในแนวทางที่สามารถดำเนินการได้ภายในระยะเวลาที่สอดคล้องกับสถานการณ์ ในประเด็นเกี่ยวกับการให้สิทธิประโยชน์ด้านอสังหาริมทรัพย์แก่ชาวต่างชาติที่มีศักยภาพสูง 4 กลุ่ม และที่ประชุมเห็นชอบให้ศึกษาแนวทางการส่งเสริมการท่องเที่ยวเชิงสุขภาพ (Thailand wellness sandbox) ให้กระจายทุกภูมิภาค โดยการท่องเที่ยวแห่งประเทศไทย

ที่มา : https://www.thaigov.go.th/news/contents/details/50769