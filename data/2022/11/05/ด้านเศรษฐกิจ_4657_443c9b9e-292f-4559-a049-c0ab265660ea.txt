รัฐบาลไทย-ข่าวทำเนียบรัฐบาล-กรมการขนส่งทางบก เปิดให้ประมูลหมายเลขทะเบียนรถสวย เลขเฮง เลขโชค เลขมั่งมีสำหรับรถเก๋ง นำเงินเข้ากองทุนกปถ. ช่วยเหลือผู้พิการ


วันพุธที่ 3 สิงหาคม 2565
กรมการขนส่งทางบก เปิดให้ประมูลหมายเลขทะเบียนรถสวย เลขเฮง เลขโชค เลขมั่งมีสำหรับรถเก๋ง  นำเงินเข้ากองทุนกปถ. ช่วยเหลือผู้พิการ
...
วันนี้ (3 ส.ค. 2565) ณ อาคาร 6 ชั้น 7 กรมการขนส่งทางบก กระทรวงคมนาคม  นายจิรุตม์ วิศาลจิตร อธิบดีกรมการขนส่งทางบก เปิดการประมูลเบียนรถเลขสวยลักษณะพิเศษ สำหรับรถยนต์นั่งส่วนบุคคลไม่เกินเจ็ดคน ครั้งที่ 2 โดยผู้ที่สนใจประมูลได้พร้อมกันทั้งทางวาจา และประมูลผ่านระบบอินเทอร์เน็ตที่  www.tabienrod.com แบบเสนอราคาล่วงหน้าแบบกำหนดราคาขั้นสูง Maximum Bid หรือเสนอราคาแบบเรียลไทม์
ตามนโยบายนายศักดิ์สยาม ชิดชอบ รัฐมนตรีว่าการกระทรวงคมนาคม ให้มีการจัดแผ่นป้ายทะเบียนรถที่มีลักษณะพิเศษ เพื่อให้ประชาชนที่ต้องการเลขทะเบียนรถแบบพิเศษ โดยสามารถมีตัวอักษรมากกว่าสองตัวหรือมีตัวอักษรผสมสระหรือวรรณยุกต์ รวมกับหมายเลขทะเบียนไม่เกิน 7 หลักเพื่อเพิ่มรายได้ให้แก่กองทุนเพื่อความปลอดภัยในการใช้รถใช้ถนน (กปถ.) นำไปใช้ในกิจกรรมเสริมสร้างความปลอดภัยในการใช้รถใช้ถนนรวมทั้งสนับสนุนเป็นค่าอุปกรณ์ช่วยเหลือผู้พิการที่ประสบภัยจากการใช้รถใช้ถนน กรมการขนส่งทางบกได้รับนโยบายและจัดให้มีการประมูลหมายเลขทะเบียนรถเลขสวยลักษณะพิเศษครั้งที่ 1 และได้รับผลตอบรับเป็นอย่างดี ผลการประมูลหมายเลขที่ได้รับความนิยมจากผู้สนใจสูงสุด คือ “รวย 9999” มีผู้ประมูลร่วมเสนอราคาถึง 424 ครั้ง จนได้ผู้ชนะประมูลในราคา 18,560,000 บาท มียอดเงินจากการประมูลรวมทั้งหมด 372,560,000 บาท
ซึ่งคาดว่าหมายเลขทะเบียนรถเลขสวยลักษณะพิเศษ จะมีการประมูลมากที่สุดคือหมายเลข เฮง 9999 รวย 5555 และเฮง 555 และจะนำรายได้เข้ากองทุนเพื่อความปลอดภัยในการใช้รถใช้ถนน (กปถ.) เพื่อนำไปส่งเสริมกิจกรรมด้านความปลอดภัยทางถนนของประเทศไทยตามวัตถุประสงค์ เป็นจำนวนไม่ต่ำกว่า 100 ล้านบาท

ที่มา : https://www.thaigov.go.th/news/contents/details/57580