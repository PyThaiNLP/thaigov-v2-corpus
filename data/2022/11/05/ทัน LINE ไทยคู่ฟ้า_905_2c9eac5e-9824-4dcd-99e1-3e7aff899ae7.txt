รัฐบาลไทย-ข่าวทำเนียบรัฐบาล-นายกฯ กำชับห้ามนำเข้าสัตว์ป่าผิดกฎหมาย - ขนสัตว์ข้ามแดน ห่วง “โรคฝีดาษลิง” ระบาด


วันพุธที่ 25 พฤษภาคม 2565
นายกฯ กำชับห้ามนำเข้าสัตว์ป่าผิดกฎหมาย - ขนสัตว์ข้ามแดน ห่วง “โรคฝีดาษลิง” ระบาด
.....
พลเอก ประยุทธ์ จันทร์โอชา นายกรัฐมนตรี และ รมว.กลาโหม เตือนประชาชนไม่นำเข้าสัตว์ป่าแบบผิดกฎหมาย ที่อาจเป็นอันตรายและเกิดการแพร่ระบาดของโรคต่าง ๆ พร้อมกำชับหน่วยงานที่เกี่ยวข้อง เฝ้าระวังแนวชายแดน ห้ามลักลอบเคลื่อนย้ายสัตว์ป่าที่อาจจะนำไปสู่การแพร่ระบาดของโรคฝีดาษลิงได้ รวมทั้งอย่าหลงเชื่อข่าวปลอมหากฉีดวัคซีน AstraZeneca เสี่ยงเป็นโรคฝีดาษลิงซึ่งไม่เป็นความจริง
.
กรมควบคุมโรค ยืนยัน การฉีดวัคซีนป้องกันโรคโควิด-19 ไม่มีความเสี่ยงต่อการเกิดโรคฝีดาษลิง เนื่องจากเชื้อไวรัสฝีดาษลิงพบได้ในสัตว์ตระกูลลิงและสัตว์ฟันแทะ ซึ่งคนก็สามารถติดโรคได้จากการสัมผัสโดยตรงกับเลือด สารคัดหลั่ง หรือตุ่มหนองของสัตว์ที่ติดเชื้อ หรือถูกสัตว์ที่มีเชื้อกัดข่วน เป็นต้น การแพร่เชื้อจากคนสู่คนแม้มีโอกาสน้อย ปัจจุบันยังไม่มีการรักษาที่เฉพาะเจาะจง แต่สามารถควบคุมการระบาดได้ด้วย การฉีดวัคซีนป้องกันโรคไข้ทรพิษ ซึ่งสามารถป้องกันโรคฝีดาษลิงได้ ร้อยละ 85
#ไทยคู่ฟ้า #ร่วมต้านโควิด19
-------------------

ที่มา : https://www.thaigov.go.th/news/contents/details/54991