รัฐบาลไทย-ข่าวทำเนียบรัฐบาล-รมว.เฮ้ง พอใจภาพรวมโอนเงินเยียวยาราบรื่น เตือนผู้ที่เงินยังไม่เข้า รีบผูกพร้อมเพย์กับบัตรประชาชน


วันเสาร์ที่ 21 สิงหาคม 2564
รมว.เฮ้ง พอใจภาพรวมโอนเงินเยียวยาราบรื่น เตือนผู้ที่เงินยังไม่เข้า รีบผูกพร้อมเพย์กับบัตรประชาชน
รัฐมนตรีว่าการกระทรวงแรงงาน เปิดเผยถึงความคืบหน้าผลการจ่ายเงินเยียวยาช่วยเหลือแก่กลุ่มแรงงานและผู้ประกอบการที่ได้รับผลกระทบจากโควิด-19 ใน 29 จังหวัดพื้นที่ควบคุมสูงสุด เป็นที่น่าพอใจ เตือนผู้ที่เงินยังไม่เข้า รีบผูกพร้อมเพย์กับบัตรประชาชน
เมื่อวันที่ 21 สิงหาคม 2564 นายสุชาติ ชมกลิ่น รัฐมนตรีว่าการกระทรวงแรงงาน เปิดเผยถึงความคืบหน้าผลการจ่ายเงินเยียวยาช่วยเหลือแก่กลุ่มแรงงานและผู้ประกอบการที่ได้รับผลกระทบจากโควิด-19 ใน 29 จังหวัดพื้นที่ควบคุมสูงสุดนั้นว่า ภาพรวมผลการโอนเงิฃภชคนเมื่อวานนี้ (20 ส.ค.64) มีการจ่ายเงินเยียวยฃาไป 2 รายการ ดังนี้ รายการแรก เป็นการจ่ายเยียวยา ให้แก่ผู้ประกันตนมาตรา 33 ใน16 จังหวัด จำนวน 249,235 ราย ปรากฎว่า โอนสำเร็จ 217,817 ราย คิดเป็นร้อยละ 87 และโอนไม่สำเร็จจำนวน 31,418 ราย คิดเป็นร้อยละ 13 ที่โอนสำเร็จคิดเป็นเงิน 544,542,500 บาท ส่วนรายการที่สอง เป็นการจ่ายเยียวยาให้แก่นายจ้างใน 13 จังหวัด จำนวน 16,621 ราย ปรากฎว่า โอนสำเร็จ 16,364 ราย คิดเป็นร้อยละ 98.4 และโอนไม่สำเร็จจำนวน 257 คน คิดเป็นร้อยละ 1.6 ที่โอนสำเร็จคิดเป็นเงิน 694,446,000 บาท ซึ่งเงินในส่วนนี้จะช่วยบรรเทาความเดือดร้อน แก่ผู้ประกันตนและนายจ้างไปได้ในระดับหนึ่ง รวมทั้งช่วยลดภาระค่าครองชีพ และค่าใช้จ่ายในการดำรงชีวิตประจำวันจากผลกระทบจากการประกาศล็อกดาวน์เพื่อควบคุมการแพร่ระบาดของโควิด-19
นายสุชาติ กล่าวต่อว่า สำหรับผู้ที่ยังไม่ได้รับเงินสำนักงานประกันสังคมจะส่งเลขประจำตัวประชาชนไปให้นายจ้าง เพื่อให้นายจ้างแจ้งให้ลูกจ้างที่เงินยังไม่เข้าดำเนินการผูกพร้อมเพย์กับเลขบัตรประจำตัวประชาชนให้เรียบร้อย เพื่อที่สำนักงานประกันสังคมจะได้โอนเงินให้ทุกวันศุกร์ต่อไป
“การโอนเงินเยียวยาแก่ผู้ประกันตนและนายจ้างตามมาตรการของรัฐบาลในครั้งนี้ ถือเป็นการบรรเทาความเดือดร้อนแก่ภาคแรงงานและผู้ประกอบการที่ได้รับผลกระทบจากโควิด-19 ตามเจตนารมณ์ของท่านนายกรัฐมนตรี พล.อ.ประยุทธ์ จันทร์โอชา และกระทรวงแรงงานภายใต้การกำกับดูแลของ พล.อ.ประวิตร วงษ์สุวรรณ รองนายกรัฐมนตรี ที่ได้เห็นความยากลำบากและมีความห่วงใยพี่น้องแรงงานและผู้ประกอบการที่ได้รับผลกระทบจากสถานการณ์การแพร่ระบาดของโควิด-19 และรัฐบาลที่จะไม่ทิ้งใครไว้ข้างหลัง เพื่อให้ทุกคน ทุกกลุ่ม เดินหน้าต่อไปได้และก้าวข้ามสถานการณ์โควิดในครั้งนี้ไปด้วยกัน” นายสุชาติ กล่าวในท้ายสุด
ทั้งนี้ สำนักงานประกันสังคม (สปส.) ได้เปิดให้นายจ้างและผู้ประกันตนทุกมาตรา ทั้ง มาตรา 33 มาตรา 39 และมาตรา 40 ตรวจสอบข้อมูลได้ที่ www.sso.go.th หากมีข้อสงสัยสามารถสอบถามได้ที่สายด่วนกระทรวงแรงงาน โทร 1506 ได้ตลอด 24 ชั่วโมง

ที่มา : https://www.thaigov.go.th/news/contents/details/45009