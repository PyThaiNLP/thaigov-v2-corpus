รัฐบาลไทย-ข่าวทำเนียบรัฐบาล-บริษัท ขนส่ง จำกัด จัดรถโดยสารนำผู้ป่วยติดเชื้อ COVID-19 กลุ่มสีเขียว รักษาตัวที่ภูมิลำเนา รอบที่ 3


วันพุธที่ 4 สิงหาคม 2564
บริษัท ขนส่ง จำกัด จัดรถโดยสารนำผู้ป่วยติดเชื้อ COVID-19 กลุ่มสีเขียว รักษาตัวที่ภูมิลำเนา รอบที่ 3
เน้นย้ำผู้ป่วยที่ต้องการกลับภูมิลำเนาต้องลงทะเบียนผ่าน สปสช. เท่านั้น ไม่สามารถ Walk in ได้
นายสัญลักข์ ปัญวัฒนลิขิต กรรมการผู้จัดการใหญ่ บริษัท ขนส่ง จำกัด (บขส.) กระทรวงคมนาคมเปิดเผยว่า วันที่ 4 สิงหาคม 2564 บขส. ได้รับการติดต่อจากสถาบันการแพทย์ฉุกเฉินแห่งชาติ (สพฉ.) นำรถโดยสารไปรับผู้ป่วยติดเชื้อไวรัส COVID-19 กลุ่มสีเขียว กลับไปรักษาตัวที่จังหวัดอำนาจเจริญ จำนวน 11 คน โดยรถโดยสาร บขส. จะออกจากกรมการขนส่งทหารบก บางเขน เวลา 21.00 น. ทั้งนี้ บขส. ได้จัดรถโดยสารร่วมสนับสนุนนโยบายของ นายศักดิ์สยาม ชิดชอบ รัฐมนตรีว่าการกระทรวงคมนาคม ที่มีข้อสั่งการให้หน่วยงานในสังกัดร่วมสนับสนุนการปฏิบัติหน้าที่ในการส่งต่อการดูแลผู้ป่วยติดเชื้อไวรัส COVID-19 หรือผู้ได้รับผลกระทบจากการแพร่ระบาดของโรคติดเชื้อไวรัส COVID-19 ให้ได้รับความช่วยเหลือโดยเร็ว ซึ่งพนักงานของ บขส. และรถโดยสารที่เข้าร่วมภารกิจนี้ ได้ผ่านการอบรมจาก สพฉ. แล้ว รวมทั้ง บขส. ได้มีการปรับปรุงรถโดยสารให้ได้มาตรฐาน ตามที่กระทรวงสาธารณสุขกำหนด เช่น กั้นห้องโดยสารระหว่างพนักงานขับรถและผู้โดยสาร ปรับระบบปรับอากาศบนรถ และหุ้มบริเวณเบาะด้วยพลาสติก เพื่อป้องกันการแพร่ระบาด
บขส. ดำเนินการรับ - ส่งผู้ป่วย กลุ่มสีเขียว ตามที่ได้รับการประสานจาก สพฉ. เท่านั้น ไม่สามารถ
รับ - ส่งผู้ป่วย ที่เดินทางมาเอง (Walk in) ได้ จึงขอย้ำให้ผู้ป่วยที่ประสงค์จะเดินทางกลับไปรักษาอาการป่วยด้วยโรค COVID-19 ที่ภูมิลำเนา โปรดติดต่อแจ้งความประสงค์ขอกลับไปรักษาตัวที่ภูมิลำเนา ได้ที่
สำนักงานหลักประกันสุขภาพแห่งชาติ (สปสช.) โทรศัพท์ 1330 กด 15 หรือกรอกข้อมูลได้ที่  https://crmdci.nhso.go.th
อย่างไรก็ดี บขส. พร้อมดำเนินการตามนโยบายของกระทรวงคมนาคม ซึ่งร่วมกับกระทรวงสาธารณสุข ในการเป็นหน่วยงานสนับสนุน ดูแลผู้ป่วยอย่างเต็มที่ เพื่อส่งผู้ป่วยจากกรุงเทพฯ กลับสู่ภูมิลำเนาได้อย่างปลอดภัย

ที่มา : https://www.thaigov.go.th/news/contents/details/44450