รัฐบาลไทย-ข่าวทำเนียบรัฐบาล-ก.อุตฯ ยกระดับ SMEs ให้มีมาตรฐาน ปลื้มผู้ประกอบการยื่นขอ มผช./มอก.เอส คึกคัก


วันพุธที่ 17 สิงหาคม 2565
พิมพ์
ก.อุตฯ ยกระดับ SMEs ให้มีมาตรฐาน ปลื้มผู้ประกอบการยื่นขอ มผช./มอก.เอส คึกคัก
กระทรวงอุตสาหกรรม เดินหน้ายกระดับ SMEs ด้วยมาตรฐานผลิตภัณฑ์ชุมชน (มผช.) และมาตรฐานอุตสาหกรรมเอส (มอก.เอส) ต่อเนื่อง เตรียมประกาศมาตรฐาน มผช. “ผ้า ECO Print” รักษ์โลก ไร้สีสังเคราะห์ หนุนนโยบาย BCG และผลักดันออกใบรับรอง มอก.เอส อีกกว่า 300 ราย
นายสุริยะ  จึงรุ่งเรืองกิจ รัฐมนตรีว่าการกระทรวงอุตสาหกรรม เปิดเผยว่า กระทรวงอุตสาหกรรมให้ความสำคัญกับผู้ประกอบการ SMEs เนื่องจากเป็นฟันเฟืองสำคัญในการขับเคลื่อนเศรษฐกิจของประเทศ  โดยมีนโยบายส่งเสริมให้ผู้ประกอบการ SMEs ทุกราย พัฒนาสินค้าและบริการให้มีคุณภาพเป็นไปตามมาตรฐานอย่างต่อเนื่อง เพื่อสร้างความเชื่อมั่นแก่ผู้บริโภค และเพิ่มโอกาสในการจำหน่ายสินค้า โดยเฉพาะมาตรฐานผลิตภัณฑ์ชุมชน (มผช.) และมาตรฐาน มอก.เอส ที่สำนักงานมาตรฐานผลิตภัณฑ์อุตสาหกรรม (สมอ.) ดำเนินการ เพื่อให้สินค้าและบริการของผู้ผลิตชุมชนและผู้ประกอบการ SMEs  มีคุณภาพเป็นไปตามมาตรฐาน ก่อนที่จะพัฒนาต่อยอดสู่มาตรฐานผลิตภัณฑ์อุตสาหกรรม (มอก.) เพื่อการแข่งขันในตลาดต่างประเทศต่อไป
นายบรรจง สุกรีฑา เลขาธิการสำนักงานมาตรฐานผลิตภัณฑ์อุตสาหกรรม กล่าวเพิ่มเติมว่า ขณะนี้ สมอ. อยู่ระหว่างการประกาศมาตรฐานผลิตภัณฑ์ชุมชน (มผช.) ผ้า ECO Print ที่เป็นผลิตภัณฑ์เชิงนวัตกรรมรักษ์สิ่งแวดล้อม ด้วยการพิมพ์ลวดลายบนผืนผ้า โดยใช้ส่วนต่าง ๆ ของพืช ซึ่งจะไม่มีสีสังเคราะห์ในขั้นตอนการทำผลิตภัณฑ์ ถือเป็นนวัตกรรมระดับชุมชนที่สอดรับกับนโยบาย BCG Model ของรัฐบาล ที่มุ่งเน้นการใช้ทรัพยากรเพื่อสร้างมูลค่าเพิ่ม โดยการนำวัสดุต่าง ๆ กลับมาใช้เพื่อให้เกิดประโยชน์สูงสุดและเป็นมิตรต่อสิ่งแวดล้อม ซึ่งคาดว่าจะประกาศใช้มาตรฐาน มผช. ผ้า ECO Print ได้ภายในเดือนกันยายนนี้ สำหรับมาตรฐาน มผช. สมอ. ได้กำหนดมาตรฐานแล้วทั้งสิ้น 1,386 มาตรฐาน โดยเป็นมาตรฐานที่กำหนดใหม่ในปีนี้ 31 มาตรฐาน มีผู้ผลิตชุมชนได้รับการรับรองรวม 15,854 ราย แบ่งเป็น 5 กลุ่มผลิตภัณฑ์ ได้แก่ อาหาร 1,428 ราย  เครื่องดื่ม 229 ราย  ผ้าเครื่องแต่งกาย  6,004 ราย  สมุนไพรที่ไม่ใช่อาหาร 846 ราย และของใช้ ของตกแต่ง ของที่ระลึก 7,347 ราย
เลขาธิการ สมอ. กล่าวเพิ่มเติมอีกว่า  นอกจากมาตรฐาน มผช. แล้ว สมอ. ยังมีมาตรฐาน มอก.เอส ซึ่ง เป็นมาตรฐานที่กำหนดขึ้นเพื่อให้การรับรองคุณภาพผลิตภัณฑ์และบริการของผู้ประกอบการระดับเอสเอ็มอี และวิสาหกิจชุมชนซึ่งไม่ใช่อุตสาหกรรมขนาดใหญ่ ที่ต้องการเครื่องหมายการันตีสินค้าหรือบริการ เพื่อสร้างความเชื่อมั่นแก่ผู้บริโภค ปัจจุบันมีการประกาศใช้แล้วจำนวน 209 มาตรฐาน แบ่งเป็นมาตรฐานสินค้า 116 มาตรฐาน และมาตรฐานการบริการ จำนวน 93 มาตรฐาน และขณะนี้อยู่ระหว่างการกำหนดมาตรฐานใหม่ๆ อย่างต่อเนื่อง เพื่อรองรับความต้องการของตลาด ได้แก่ มาตรฐานการบริการบริหารคอนโดมิเนียม การบริการซ่อมเครื่องใช้ในครัวเรือนและอุปกรณ์สำหรับบ้านและสวน  การบริการออกแบบโลโก้และกราฟิกดีไซน์  การบริการถ่ายและตัดต่อวิดีโอ และการจัดการฟาร์มสัตว์ปีกพื้นเมืองเพื่อจำหน่าย เป็นต้น สำหรับการรับรองคุณภาพสินค้าและบริการ มีผู้ได้รับการรับรองคุณภาพสินค้าแล้วจำนวน 43 ราย ได้รับการรับรองด้านบริการแล้วจำนวน 186 ราย และอยู่ระหว่างดำเนินการตรวจประเมินเพื่อออกใบรับรองอีกจำนวน 337 ราย ซึ่ง สมอ. จะเร่งดำเนินการให้แล้วเสร็จโดยเร็ว และภายในเดือนกันยายนนี้ สมอ. จะออกใบรับรอง มอก.เอส เพิ่มเติมให้แก่ผู้ประกอบการอีก 10 ราย โดยแบ่งเป็นมอก.เอส ด้านการบริการ 8 ราย ได้แก่  1) กลุ่มวิชาชีพผลิตภัณฑ์เรือนจำชั่วคราวแคน้อย สังกัดเรือนจำจังหวัดเพชรบูรณ์ ซึ่งเป็นเรือนจำรายแรกของประเทศไทยที่ได้รับการรับรอง มอก.เอส ด้านการบริการ จำนวน 4 มาตรฐาน ได้แก่ “แคน้อยคาร์แคร์” การบริการทำความสะอาดรถยนต์ “ร้านครัวชวนชมแคน้อย” การบริการร้านกาแฟ  “ร้านนวดตะไคร้หอม” การบริการนวดและสปา และ“ร้านเสริมสวยตะไคร้หอม” การบริการตัดแต่งทรงผม   2) วิสาหกิจชุมชนกลุ่มผ้าเขียนเทียนซีม้ง จ. เพชรบูรณ์ การบริการหมู่บ้านอุตสาหกรรมสร้างสรรค์เพื่อการท่องเที่ยว   3) หจก. ดับเบิ้ลคลิ๊กคอมพิวเตอร์ จ.ปัตตานี  การบริการซ่อมบำรุงคอมพิวเตอร์  4) หจก. ตุยง ปิโตรเลียม จ.ปัตตานี  การบริการสถานีบริการน้ำมันเชื้อเพลิง  5) หมู่บ้านทรายขาว จ.ปัตตานี การบริการหมู่บ้านอุตสาหกรรมสร้างสรรค์เพื่อการท่องเที่ยว  6) วิสาหกิจชุมชนท่องเที่ยวชุมชนบ้านเดื่อ การบริการหมู่บ้านอุตสาหกรรมสร้างสรรค์เพื่อการท่องเที่ยว   7) บริษัท พราวด์ ไอเดีย จำกัด การบริการสถานที่ออกกำลังกายและการบริการร้านกาแฟ 8 ) ร้าน คานส์ แฮร์ สตูดิโอ จ.สกลนคร การบริการตัดแต่งทรงผม และ มอก.เอส สำหรับผลิตภัณฑ์กระเป๋าผ้า 2 ราย ได้แก่ นางสมประสงค์ พาโพพันธ์ และนายนัฐพร  มหิพันธุ์ จ.กาฬสินธุ์  เพื่อการันตีคุณภาพสินค้าและการให้บริการที่มีคุณภาพ ได้มาตรฐาน สร้างความเชื่อมั่นให้แก่ผู้บริโภคอย่างแน่นอน
16 สิงหาคม 2565

ที่มา : https://www.thaigov.go.th/news/contents/details/58121