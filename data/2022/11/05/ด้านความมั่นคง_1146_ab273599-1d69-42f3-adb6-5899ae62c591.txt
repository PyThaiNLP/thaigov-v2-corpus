รัฐบาลไทย-ข่าวทำเนียบรัฐบาล-นายก ห่วงใย สั่ง รมว.สุชาติ มอบ ผู้ตรวจฯ รับร่างหญิงไทยจากโอมานกลับภูมิลำเนาที่สกลนคร


วันพุธที่ 8 มิถุนายน 2565
พิมพ์
นายก ห่วงใย สั่ง รมว.สุชาติ มอบ ผู้ตรวจฯ รับร่างหญิงไทยจากโอมานกลับภูมิลำเนาที่สกลนคร
นายก ห่วงใย สั่ง รมว.สุชาติ มอบ ผู้ตรวจฯ รับร่างหญิงไทยจากโอมานกลับภูมิลำเนาที่สกลนคร
เมื่อวันที่ 8 มิถุนายน 2565 นายสุชาติ ชมกลิ่น รัฐมนตรีว่าการกระทรวงแรงงาน ได้มอบหมายให้ นายสมชาย มรกตศรีวรรณ ผู้ตรวจราชการกระทรวงแรงงาน เดินทางไปยังสนามบินสุวรรณภูมิ จังหวัดสมุทรปราการ เพื่อรับศพ น.ส.ศุภรัตน์ งันลาโสม หญิงไทยที่เสียชีวิตเนื่องจากประสบอุบัติเหตุพลัดตกลงมาจากตึกสูง 4 ชั้น ในประเทศโอมานเมื่อวันที่ 27 พฤษภาคมที่ผ่านมา ตามรายงานของ น.ส.ปาลิดา ร่วมคำ อัครราชทูตที่ปรึกษาฝ่ายแรงงานประจำสถานเอกอัครราชทูต ณ กรุงอาบูดาบี ว่าฝ่ายแรงงานได้แจ้งประสานไปยังสถานเอกอัครราชทูต ณ กรุงมัสกัตว่า ร่างของผู้เสียชีวิตจะถูกส่งมาเมื่อวานนี้ (7 มิ.ย.65) โดยสายการบินโอมานแอร์ เที่ยวบินที่ WY 817 จากกรุงมัสกัต เวลา 21.10 น. และเดินทางถึงประเทศไทย ที่สนามบินสุวรรณภูมิในวันนี้ (8 มิ.ย.65) เวลา 06.20 น.โดยก่อนหน้านี้ น.ส.ศุภรัตน์ เคยเดินทางด้วยวีซ่าท่องเที่ยว เข้าไปทำงานเป็นพนักงานนวดในประเทศโอมาน และได้สามีเป็นชาวโอมาน จนได้เกิดเหตุดังกล่าวทำให้เสียชีวิต
นายสมชาย กล่าวว่า ท่านนายกรัฐมนตรีและรัฐมนตรีว่าการกระทรวงกลาโหม พล.อ.ประยุทธ์จันทร์โอชา ท่าน พล.อ.ประวิตร วงษ์สุวรรณ รองนายกรัฐมนตรี ที่กำกับดูแลกระทรวงแรงงานและท่านสุชาติ ชมกลิ่น รัฐมนตรีว่าการกระทรวงแรงงาน ได้มีความห่วงใยแรงงานไทยทุกคนที่ไปทำงานในต่างประเทศและแสดงความเสียใจมายังครอบครัวของ น.ส.ศุภรัตน์ จึงได้มอบหมายให้ตน เป็นหัวหน้าคณะ เดินทางมาพร้อมเจ้าหน้าที่สำนักประสานความร่วมมือระหว่างประเทศ ด่านตรวจคนงานสุวรรณภูมิ เจ้าหน้าที่ท่าอากาศยานสุวรรณภูมิและมูลนิธิเพชรเกษมที่ได้ให้การดูแลอำนวยความสะดวกทั้งเจ้าหน้าที่และจัดรับส่งศพผู้เสียชีวิตกลับภูมิลำเนา
นายสมชาย กล่าวต่อว่า สำหรับการให้ความช่วยเหลือในส่วนของกระทรวงแรงงาน ตั้งแต่เกิดเหตุการณ์ดังกล่าว รมว.แรงงาน ได้กำชับให้ทูตแรงงาน สำนักงานแรงงาน (สนร.) ทุกแห่ง เพิ่มความเข้มงวดในการติดตามดูแลคนไทยที่ไปทำงานในต่างประเทศอย่างใกล้ชิด ส่วนกรณีนี้ให้สำนักงานแรงงาน ณ กรุงอาบูดาบี สหรัฐอาหรับเอมิเรตส์ ซึ่งรับผิดชอบดูแลแรงงานในประเทศโอมานด้วย ได้ประสานกระทรวงการต่างประเทศให้ความดูแลช่วยเหลือเพื่ออำนวยความสะดวกในดำเนินการจัดส่งศพกลับประเทศไทยตามความประสงค์ของญาติ และให้หน่วยงานในสังกัดกระทรวงแรงงานจังหวัดสกลนคร ซึ่งเป็นภูมิลำเนาของหญิงไทยที่เสียชีวิต ได้ลงพื้นที่ร่วมกับหน่วยงานที่เกี่ยวข้องไปเยี่ยมบ้านให้กำลังใจครอบครัวเพื่อให้ข้อมูลขั้นตอนการดำเนินการให้ความช่วยเหลือชี้แจงสิทธิประโยชน์ของคนงานไทยที่เดินทางไปทำงานต่างประเทศ
ทั้งนี้ นายบุญชอบ สุทธมนัสวงษ์ ปลัดกระทรวงแรงงาน ได้มอบหมายให้ สำนักงานแรงงานจังหวัดสกลนครได้ประสานมูลนิธิเพชรเกษมจัดรถรับศพผู้เสียชีวิตไปภูมิลำเนาที่จังหวัดสกลนครโดยไม่คิดค่าใช้จ่าย และเป็นผู้แทนมอบพวงหรีดในนามผู้บริหารกระทรวงแรงงานที่บ้านของผู้เสียชีวิตอีกด้วย
+++++++++++++++++++
กองเผยแพร่และประชาสัมพันธ์
8 มิถุนายน 2565

ที่มา : https://www.thaigov.go.th/news/contents/details/55497