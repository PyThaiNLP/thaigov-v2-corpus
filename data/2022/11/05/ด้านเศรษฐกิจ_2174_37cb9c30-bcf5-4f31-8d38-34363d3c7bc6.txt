รัฐบาลไทย-ข่าวทำเนียบรัฐบาล-รัฐมนตรีเกษตรฯ เปิดคลอง 26 ขวา คลองระบายน้ำสายหลักขอโครงการส่งน้ำและบำรุงรักษาป่าสักใต้ และปล่อยพันธุ์สัตว์น้ำ จำนวน 1,200,000 ตัว


วันพุธที่ 8 ธันวาคม 2564
รัฐมนตรีเกษตรฯ เปิดคลอง 26 ขวา คลองระบายน้ำสายหลักขอโครงการส่งน้ำและบำรุงรักษาป่าสักใต้ และปล่อยพันธุ์สัตว์น้ำ จำนวน 1,200,000 ตัว
รัฐมนตรีเกษตรฯ เปิดคลอง 26 ขวา คลองระบายน้ำสายหลักขอโครงการส่งน้ำและบำรุงรักษาป่าสักใต้ และปล่อยพันธุ์สัตว์น้ำ จำนวน 1,200,000 ตัว เพื่อถวายเป็นพระราชกุศล เนื่องในวันคล้ายวันพระราชสมภพ พระบาทสมเด็จพระบรมชนกาธิเบศ มหาภูมิพลอดุลยเดชมหาราช บรมนาถบพิตร
ดร.เฉลิมชัย ศรีอ่อน รัฐมนตรีว่าการกระทรวงเกษตรและสหกรณ์ เป็นประธานในพิธีเปิดคลอง 26 ขวา ณ หมู่ที่ 8 ต.หนองโรง อ.หนองแค จ.สระบุรี ซึ่งคลองระบายที่ 26 นี้ เป็นคลองระบายน้ำสายหลักของโครงการส่งน้ำและบำรุงรักษาป่าสักใต้ มีระยะทางประมาณ 26.54 กิโลเมตร มีช่วงต้นคลองอยู่ที่ตำบลหนองสรวง อำเภอวิหารแดง จังหวัดสระบุรี และปลายคลองระบายน้ำลงสู่คลองหกที่ตำบลวังจุฬา อำเภอวังน้อย จังหวัดพระนครศรีอยุธยา ทำหน้าที่ส่งน้ำให้พื้นที่การเกษตรกว่า 20,000 ไร่ ในเขตตำบลหนองหมู อำเภอวิหารแดง ตำบลหนองจระเข้ ตำบลหนองโรง อำเภอหนองแค จังหวัดสระบุรี และรวมไปถึงพื้นที่ของตำบลสนับทึบ ตำบลชะแมบ ตำบลวังจุฬา ตำบลข้าวงาม อำเภอวังน้อย จังหวัดพระนครศรีอยุธยา โดยที่ผ่านมา เนื่องจากลำคลองมีสภาพตื้นเขินเป็นอุปสรรคต่อการระบายน้ำในช่วงฤดูน้ำหลาก กระทรวงเกษตรฯ โดยกรมชลประทาน จึงได้ดำเนินการขุดลอกคลองดังกล่าวในปีงบประมาณ 2564 ปัจจุบันดำเนินการขุดลอกแล้วเสร็จ สามารถส่งน้ำให้กับเกษตรกรได้ใช้เพาะปลูกพืชในช่วงฤดูแล้งนี้ได้อย่างเพียงพอ อย่างไรก็ตาม กรมชลประทานได้มีการจัดรอบเวรการใช้น้ำ ซึ่งผ่านมติของคณะกรรมการจัดการชลประทาน (JMC) เพื่อให้การบริหารจัดการน้ำในช่วงฤดูแล้งเป็นไปเพียงพอและอย่างทั่วถึง และได้ประสานความร่วมมือกับเกษตรกรผ่านผู้นำชุมชนในพื้นที่ ให้ร่วมใจกันใช้น้ำอย่างประหยัดด้วย
"วันนี้รู้สึกดีใจที่กระทรวงเกษตรและสหกรณ์เป็นส่วนหนึ่งในการเข้ามาแก้ไขปัญหาให้กับพี่น้องในพื้นที่ สำหรับคลองบางช่วงที่ยังไม่ได้ขุดลอก ได้มอบหมายกรมชลประทานเข้าดำเนินการให้ทันที อีกทั้งกรมชลประทานยังมีแผนดำเนินการในการสร้างประตูน้ำ ซึ่งนอกจากการป้องกันอุทกภัยแล้ว ยังสามารถใช้ประโยชน์ในช่วงฤดูแล้ง ทั้งด้านการอุปโภคบริโภคและด้านการเกษตรด้วย นอกจากนี้ กระทรวงเกษตรฯ ยังพร้อมเข้ามาปรับปรุงถนนลาดยางรอบคันคลอง อีก 4 กิโลเมตรด้วย
และหลังจากนี้ หากเกษตรกรมีอะไรเกี่ยวกับการเกษตรขอให้ประสานงานมาที่หน่วยงานของกระทรวงเกษตรฯ ได้เลย พร้อมรับเรื่องและจะเข้ามาดูแลพี่น้องทุกคน และจะพยายามทำให้เร็วที่สุด เพื่อแก้ไขปัญหาให้พี่น้องเกษตรกรไว้ที่สุด อย่างไรก็ตาม ขอให้พี่น้องเกษตรกรถือว่าข้าราชการของกระทรวงเกษตรฯ เป็นเสมือนคนในครอบครัว มีอะไรสามารถปรึกษาหารือได้ พูดคุยได้ ส่วนข้าราชการก็จะต้องเห็นพี่น้องเกษตรกรเปรียบเสมือนญาติเหมือนกัน ซึ่งจะทำให้การพูดคุยรับฟังปัญหาได้ง่ายขึ้น และสามารถแก้ไขปัญหาต่าง ๆ ให้ผ่านลุล่วงไปได้ด้วยดี" ดร.เฉลิมชัย กล่าว
นอกจากนี้ รัฐมนตรีว่าการกระทรวงเกษตรและสหกรณ์ ได้มอบเงินชดเชยส่วนต่างโครงการประกันรายได้เกษตรกรผู้ปลูกข้าว 2564/65 มอบพันธุ์ปลาให้เกษตรกร เยี่ยมชมนิทรรศการจากหน่วยงานต่าง ๆ และปล่อยพันธุ์สัตว์น้ำ จำนวน 1,200,000 ตัว ประกอบด้วย พันธุ์ปลาตะเพียนขาว ปลาตะเพียนทอง ปลาสวาย 1,000,000 ตัว กุ้งก้ามกราม 200,000 ตัว และยังมีพันธุ์ปลาบึกไซส์ใหญ่ 60 ตัว เพื่อถวายเป็นพระราชกุศล เนื่องในวันคล้ายวันพระราชสมภพ พระบาทสมเด็จพระบรมชนกาธิเบศ มหาภูมิพลอดุลยเดชมหาราช บรมนาถบพิตร

ที่มา : https://www.thaigov.go.th/news/contents/details/49258