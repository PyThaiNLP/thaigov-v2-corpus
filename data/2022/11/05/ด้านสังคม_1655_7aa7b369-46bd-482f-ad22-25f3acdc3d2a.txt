รัฐบาลไทย-ข่าวทำเนียบรัฐบาล-อนุทิน ส่งสารถึง บุคลากรทางการแพทย์และสาธารณสุข ให้เตรียมความพร้อม สร้างความมั่นใจประชาชนในการเข้าสู่โรคประจำถิ่น


วันพุธที่ 8 มิถุนายน 2565
อนุทิน ส่งสารถึง บุคลากรทางการแพทย์และสาธารณสุข ให้เตรียมความพร้อม สร้างความมั่นใจประชาชนในการเข้าสู่โรคประจำถิ่น
รองนายกรัฐมนตรีและรัฐมนตรีว่าการกระทรวงสาธารณสุข ส่งสาส์นถึงบุคลากรทางการแพทย์และสาธารณสุขให้ร่วมมือกันเตรียมความพร้อม ทั้งการดูแลรักษาพยาบาล เตียง เวชภัณฑ์ เครื่องมือทางการแพทย์ และวัคซีนให้เพียงพอ เพื่อให้ประชาชนมั่นใจว่าจะได้รับการดูแลอย่างเหมาะสม
รองนายกรัฐมนตรีและรัฐมนตรีว่าการกระทรวงสาธารณสุข ส่งสารถึงบุคลากรทางการแพทย์และสาธารณสุขให้ร่วมมือกันเตรียมความพร้อม ทั้งการดูแลรักษาพยาบาล เตียง เวชภัณฑ์ เครื่องมือทางการแพทย์ และวัคซีนให้เพียงพอ เพื่อให้ประชาชนมั่นใจว่าจะได้รับการดูแลอย่างเหมาะสม และมีความมั่นใจในการเตรียมความพร้อมเข้าสู่โรคประจำถิ่น และเชิญชวนประชาชนรับการฉีดวัคซีนเข็มกระตุ้นตามเกณฑ์ เพื่อให้สามารถใช้ชีวิตได้อย่างปลอดภัยและใกล้เคียงปกติ
วันนี้ (8 มิถุนายน 2565) ที่ โรงแรมมิราเคิล แกรนด์ คอนเวนชั่น กรุงเทพมหานคร นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข พร้อมด้วย นพ.เกียรติภูมิ วงศ์รจิต ปลัดกระทรวงสาธารณสุข และคณะผู้บริหารกระทรวงสาธารณสุข ร่วมงาน Meet the Press : Move on จากโควิด 19 ใช้ชีวิตแบบมั่นใจ เพื่อให้สื่อมวลชนเป็นสื่อกลางในการสื่อสารข้อมูลที่ถูกต้องเป็นไปในทิศทางเดียวกันไปยังประชาชน ให้เกิดความมั่นใจเตรียมพร้อมเข้าสู่โรคประจำถิ่น โดยนายอนุทินกล่าวว่า ขณะนี้สถานการณ์โควิด 19 มีแนวโน้มดีขึ้น ผู้ติดเชื้อและเสียชีวิตลดลงต่อเนื่อง โดยผู้ติดเชื้อรายใหม่ลดลงต่ำกว่า 3 พันรายต่อวัน เสียชีวิตต่ำกว่า 30 รายต่อวัน เป็นเวลา2-3 สัปดาห์ เกิดจากประชาชนร่วมมือทำตามคำแนะนำของกระทรวงสาธารณสุข และสื่อมวลชนที่ร่วมสื่อสารให้ประชาชนเข้าใจในการป้องกันควบคุมโรคและเข้ารับการฉีดวัคซีน และขณะนี้อยู่ในช่วงที่เตรียมความพร้อมในการปรับวิถีชีวิตไปสู่การเป็นโรคประจำถิ่น เพื่อให้สามารถเราใช้ชีวิตอยู่ร่วมกับโรคโควิด 19 ได้อย่างปลอดภัย ภายใต้มาตรการ 2U คือ Universal Prevention ให้ปฏิบัติตนอย่างปลอดภัย เลี่ยงความเสี่ยงการติดเชื้อ ป้องกันการติดโรค โดยเว้นระยะห่าง ล้างมือ ใส่หน้ากากป้องกันการติดเชื้อโรคทางเดินหายใจหรือระบบทางเดินอาหารได้ และ Universal Vaccination คือ การฉีดวัคซีนเข็มกระตุ้น เพื่อยกระดับภูมิคุ้มกันให้ประชาชนมีความปลอดภัยกับการใช้ชีวิตภายหลังที่โรคโควิด 19 ในประเทศไทยเข้าสู่การเป็นโรคประจำถิ่น โดยข้อมูลระบุว่า เมื่อฉีดวัคซีนครบ 3 เข็ม โอกาสการเจ็บป่วยรุนแรงและเสียชีวิตจะลดลง 97% ครบ 4 เข็ม โอกาสการเจ็บป่วยรุนแรงและเสียชีวิตจะลดลง 99% โอกาสการติดเชื้อ ลดลง 76% ทั้งนี้เพื่อให้การประกอบอาชีพ ขับเคลื่อนภาคเศรษฐกิจและสังคมให้เดินหน้าต่อไปได้อย่างมั่นคง
พร้อมกันนี้ นายอนุทิน ได้ส่งสารถึงบุคลากรทางการแพทย์และสาธารณสุขให้ร่วมมือกันเตรียมความพร้อมด้านการแพทย์และสาธารณสุข สร้างความมั่นใจกับประชาชน เพื่อเตรียมพร้อมเข้าสู่การเป็นโรคประจำถิ่น ดังนี้
“เพื่อให้ประชาชนมั่นใจในการเตรียมความพร้อมเพื่อเข้าสู่ระยะโรคประจำถิ่นของโรคโควิด 19 ขอความร่วมมือจากพี่น้องชาวสาธารณสุขทุกท่าน ทุกหน่วยบริการทั้งระดับจังหวัด อำเภอและตำบล ร่วมมือกันเตรียมความพร้อมทางสาธารณสุข ทั้งเรื่องการดูแลรักษาพยาบาล เตียงดูแลรักษา การจัดหาเวชภัณฑ์ เครื่องมือทางการแพทย์ และวัคซีนให้มีความเพียงพอ เพื่อให้ประชาชนมั่นใจว่าจะได้รับการดูแลอย่างเหมาะสม และขอให้ทุกจังหวัดเร่งจัดทำแผนปฏิบัติการภายใต้แผนยุทธศาสตร์การเตรียมความพร้อมในเข้าสู่การเป็นโรคประจําถิ่น รวมทั้งเชิญชวนให้ประชาชนรับวัคซีนเข็มกระตุ้นตามเกณฑ์ เพื่อสร้างความมั่นใจให้กับพี่น้องประชาชนให้สามารถใช้ชีวิตได้อย่างปลอดภัยในช่วงหลังการระบาดของโรคโควิด 19”
************************************** 8 มิถุนายน 2565

ที่มา : https://www.thaigov.go.th/news/contents/details/55518