รัฐบาลไทย-ข่าวทำเนียบรัฐบาล-นายกฯ ชื่นชมการดำเนินงาน โกโก้ วัลเล่ย์ จ.น่าน ช่วยยกระดับชีวิตเกษตรกร สร้างงาน สร้างรายได้แก่ชุมชนตามนโยบายรัฐบาล สั่งการกระทรวงมหาดไทย-กระทรวงเกษตรฯ เข้าสนับสนุน


วันอังคารที่ 24 พฤษภาคม 2565
พิมพ์
นายกฯ ชื่นชมการดำเนินงาน โกโก้ วัลเล่ย์ จ.น่าน ช่วยยกระดับชีวิตเกษตรกร สร้างงาน สร้างรายได้แก่ชุมชนตามนโยบายรัฐบาล สั่งการกระทรวงมหาดไทย-กระทรวงเกษตรฯ เข้าสนับสนุน
นายกฯ ชื่นชมการดำเนินงาน โกโก้ วัลเล่ย์ จ.น่าน ช่วยยกระดับชีวิตเกษตรกร สร้างงาน สร้างรายได้แก่ชุมชนตามนโยบายรัฐบาล สั่งการกระทรวงมหาดไทย-กระทรวงเกษตรฯ เข้าสนับสนุน
นายธนกร วังบุญคงชนะ โฆษกประจำสำนักนายกรัฐมนตรี เผยว่า วันนี้ (24 พฤษภาคม 2565) เวลา 08.45 น. ก่อนการประชุมคณะรัฐมนตรี ที่ตึกสันติไมตรี ทำเนียบรัฐบาล นายอาคม เติมพิทยาไพสิฐ รัฐมนตรีว่าการกระทรวงการคลัง พร้อมด้วยนายธนารัตน์ งามวลัยรัตน์ ผู้จัดการธนาคารเพื่อการเกษตรและสหกรณ์การเกษตร และนายมนูญ ทนะวัง ผู้ประกอบการร้าน Cocoa Valley Café เข้าพบพลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เพื่อนำเสนอนิทรรศการ “ธ.ก.ส. ยกระดับชีวิตเกษตรกรไทย สู่สังคมที่ภาคภูมิ” โดยมีพลเอก อนุพงษ์ เผ่าจินดา รัฐมนตรีว่าการกระทรวงมหาดไทย ร่วมเยี่ยมชมกิจกรรม
นายกรัฐมนตรีได้เยี่ยมชมนิทรรศการ “ธ.ก.ส. ยกระดับชีวิตเกษตรกรไทย สู่สังคมที่ภาคภูมิ” โดยนายมนูญ ทนะวัง เจ้าของ Cocoa Valley อำเภอปัว จังหวัดน่าน ผู้ชนะเลิศการประกวด โครงการ New Gen Hug บ้านเกิด และได้รับรางวัลถ้วยพระราชทานสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี ประจำปี 2563 จัดโดยธนาคารเพื่อการเกษตรและสหกรณ์การเกษตร (ธ.ก.ส.) เป็นเกษตรกรผู้ทำสวนโกโก้ที่ปลูกแบบอินทรีย์ เพื่อให้เป็นช็อคโกแลตแท้ฝีมือคนไทย และยังพัฒนาเป็นขนมและเครื่องดื่ม เช่น ช็อคโกแลต โกโก้แบบผงชงดื่ม ขนม น้ำโกโก้สด รวมถึงต่อยอดเป็นผลิตภัณฑ์เวชสำอางจากไขมันโกโก้ เช่น ครีมบำรุงผิว สครับผิวจากโกโก้ รวมไปถึงการนำเปลือกโกโก้ไปทำสีย้อมผ้า นอกจากนี้ ยังเชื่อมโยงธุรกิจไปสู่การท่องเที่ยว โดยการเปิดคาเฟ่เพื่อให้นักท่องเที่ยวได้มาชิมผลผลิตจากสวน ทำรีสอร์ตเพื่อเป็นที่พักรองรับนักท่องเที่ยว รวมทั้งยังเชิญชวนผู้สูงอายุมาร่วมกันทำงาน เพื่อให้ผู้สูงอายุในชุมชนมีกิจกรรมและมีรายได้เลี้ยงชีพโดยไม่ต้องพึ่งลูกหลาน
โอกาสนี้ นายกรัฐมนตรีแสดงความชื่นชมการดำเนินงานของ โกโก้ วัลเล่ย์ ที่มีส่วนช่วยส่งเสริมให้เกิดธุรกิจภายในชุมชน เป็นการสร้างงาน สร้างอาชีพ สร้างรายได้ สู่ชุมชน ซึ่งเป็นไปตามแนวทางและนโยบายที่รัฐบาลได้ให้ไว้ ทั้งนี้ นายกรัฐมนตรีขอให้กระทรวงมหาดไทยและกระทรวงเกษตรและสหกรณ์เข้าดูแล ให้การสนับสนุน เพื่อให้เป็นต้นแบบแก่เกษตรกรอื่น ๆ ต่อไป

ที่มา : https://www.thaigov.go.th/news/contents/details/54923