รัฐบาลไทย-ข่าวทำเนียบรัฐบาล-ปลัดกระทรวงคมนาคมให้เอกอัครราชทูตราชอาณาจักรเดนมาร์กประจำประเทศไทยเข้าพบ


วันพฤหัสบดีที่ 28 กรกฎาคม 2565
ปลัดกระทรวงคมนาคมให้เอกอัครราชทูตราชอาณาจักรเดนมาร์กประจำประเทศไทยเข้าพบ
สานต่อความร่วมมือการคมนาคมขนส่งทางน้ำระหว่างประเทศไทย - เดนมาร์ก
นายชยธรรม์ พรหมศร ปลัดกระทรวงคมนาคม พร้อมด้วย นางจตุพร เนียมสุข ผู้ช่วยปลัดกระทรวงคมนาคม และผู้แทนการท่าเรือแห่งประเทศไทย (กทท.) ให้ นายยอน ทัวร์กอร์ด (H.E. Mr. Jon Thorgaard) เอกอัครราชทูตราชอาณาจักรเดนมาร์กประจำประเทศไทยและคณะ เข้าพบเพื่อร่วมหารือนโยบายด้านการคมนาคมขนส่งทางน้ำระหว่างประเทศไทย - เดนมาร์ก เมื่อวันที่ 26 กรกฎาคม 2565 ณ ห้องประชุมกระทรวงคมนาคม
นายชยธรรม์ พรหมศร กล่าวว่า การเข้าพบครั้งนี้ เพื่อติดตามผลการหารือระหว่าง
นายศักดิ์สยาม ชิดชอบ รัฐมนตรีว่าการกระทรวงคมนาคม และเอกอัครราชทูตราชอาณาจักรเดนมาร์ก
ประจำประเทศไทย เมื่อวันที่ 29 มีนาคม 2564 ในประเด็นด้านการคมนาคมขนส่งทางน้ำระหว่างประเทศไทย - เดนมาร์ก ซึ่งรัฐบาลไทย โดยกระทรวงฯ ได้มีการวางแผนการพัฒนาการคมนาคมขนส่งทางน้ำ ได้แก่ โครงการพัฒนาระเบียงเศรษฐกิจภาคใต้ เพื่อเชื่อมโยงการขนส่งระหว่างอ่าวไทยและอันดามัน (Landbridge) และโครงการพัฒนาท่าเรือแหลมฉบัง เพื่ออำนวยความสะดวกให้แก่ผู้ประกอบการทั้งในประเทศและต่างประเทศ ดังนี้
1. การพิจารณาต่อสัญญาเช่าสำหรับการบริหารและประกอบการท่าเทียบเรือตู้สินค้า B1
ณ ท่าเรือแหลมฉบัง (ทลฉ.) โดยสัญญาของบริษัท แอลซีบี คอนเทนเนอร์ เทอร์มินัล 1 จำกัด ซึ่งกำลังจะสิ้นสุดในวันที่ 31 ตุลาคม 2565
2. การขอใบอนุญาตเพื่อใช้ในการต่อสัญญาให้สามารถดำเนินธุรกิจได้ถูกต้องตามกฎหมาย
3. ผลกระทบจากการเปิดประมูลโครงการสัมปทานระยะสั้น โดย กทท. เพื่อประกอบการท่าเทียบเรือ B1 ณ ทลฉ. เป็นระยะเวลา 29 เดือน (2 ปี 5 เดือน) ตั้งแต่เดือนพฤศจิกายน 2565 - มีนาคม 2569
โดยผลการหารือในวันนี้เป็นไปด้วยดี ซึ่งปลัดกระทรวงคมนาคมได้มอบหมายให้ กกท. ดำเนินการสานต่อการดำเนินงานด้านการคมนาคมขนส่งทางน้ำระหว่างไทย - เดนมาร์ก ตามนโยบายของรัฐมนตรีว่าการกระทรวงคมนาคม ภายใต้กฎ ระเบียบ ข้อกฎหมายที่เกี่ยวข้องอย่างเคร่งครัด ทั้งนี้ หาก กทท. จะเปิดประมูลและคัดเลือกผู้ประกอบการรายใหม่ (สำหรับท่าเทียบเรือ B1) จะต้องมีการเปลี่ยนถ่ายกิจการจากผู้ประกอบการรายปัจจุบันไปยังผู้ประกอบการรายใหม่อย่างเหมาะสมและทันเวลาเพื่อให้การประกอบกิจการเป็นไปอย่างต่อเนื่อง และไม่เกิดผลเสียต่อประโยชน์ของสาธารณะ

ที่มา : https://www.thaigov.go.th/news/contents/details/57377