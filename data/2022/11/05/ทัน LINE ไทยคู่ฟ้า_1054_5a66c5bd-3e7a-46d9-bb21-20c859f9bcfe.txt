รัฐบาลไทย-ข่าวทำเนียบรัฐบาล-พณ. ชู “สินค้าแบรนด์ไทย” สู่สากล ตั้งเป้าติด 1 ใน 5 ของเอเชีย เตรียมคัดผู้ประกอบการมีศักยภาพร่วมนิทรรศการทั้งในไทยและอินเดีย


วันจันทร์ที่ 1 สิงหาคม 2565
พณ. ชู “สินค้าแบรนด์ไทย” สู่สากล ตั้งเป้าติด 1 ใน 5 ของเอเชีย เตรียมคัดผู้ประกอบการมีศักยภาพร่วมนิทรรศการทั้งในไทยและอินเดีย
.....
กระทรวงพาณิชย์ เร่งผลักดันสินค้าแบรนด์ไทยสู่สากล ตั้งเป้าติด 1 ใน 5 ของเอเชีย ด้านขีดความสามารถการค้าต่างประเทศในปี พ.ศ. 2570 ผ่านโครงการส่งเสริมแบรนด์ไทยสู่สากล โดยพัฒนาผู้ประกอบการแบรนด์ไทยที่มีศักยภาพด้วยองค์ความรู้ด้านการสร้างแบรนด์ การออกแบบ นวัตกรรม และความคิดสร้างสรรค์อย่างเป็นระบบครบวงจร ให้ผู้ประกอบการมีความพร้อมด้านการค้าระหว่างประเทศในเศรษฐกิจยุคใหม่ เน้นเจาะตลาดเอเชียและโอชิเนีย โดยเฉพาะอินเดีย ซึ่งเป็นคู่ค้าอันดับ 1 ของไทยในภูมิภาคเอเชียใต้
.
ผู้ประกอบการที่เคยเข้าร่วมโครงการส่งเสริมแบรนด์ไทย บ่มเพาะผู้ประกอบการไทยที่ขับเคลื่อนด้วยนวัตกรรมสู่สากล หรือสมาชิก Thailand Trust Mark และผู้ประกอบการแบรนด์ไทยที่มีศักยภาพในต่างประเทศ สามารถเข้าร่วมโครงการได้ โดยจะคัด 30 ราย ให้เข้าร่วมนิทรรศการต่อยอดแบรนด์ไทยสู่ตลาดสากล ณ สยามดิสคัฟเวอรี่ ในวันที่ 17 - 21 ส.ค. 65 นอกจากนี้ สำนักงานการค้าในต่างประเทศ เมืองมุมไบ จะคัดผู้เข้าร่วมโครงการ 20 ราย ส่งสินค้าตัวอย่างไปร่วมนิทรรศการในห้างสรรพสินค้า เมืองมุมไบ อินเดีย วันที่ 19 - 26 ส.ค. 65 และกิจกรรมจับคู่เจรจาการค้าออนไลน์กับผู้นำเข้าในต่างประเทศด้วย
.
ผู้ประกอบการที่สนใจสอบถามได้ที่ กรมส่งเสริมการค้าระหว่างประเทศ (DITP) กระทรวงพาณิชย์ www.ditp.go.th หรือสายตรงการค้าระหว่างประเทศ โทร. 1169
.
อ่านเพิ่มเติม คลิก >> https://www.thaigov.go.th/news/contents/details/57201
#ไทยคู่ฟ้า #ร่วมต้านโควิด19
-------------------

ที่มา : https://www.thaigov.go.th/news/contents/details/57467