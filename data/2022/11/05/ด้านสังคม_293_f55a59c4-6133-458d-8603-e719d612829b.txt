รัฐบาลไทย-ข่าวทำเนียบรัฐบาล-“สาธิต” เยี่ยม รพ.สนามแสงแห่งใจ จ.สมุทรปราการ 450 เตียง รับผู้ป่วยโควิดกลุ่มสีเขียวและสีเหลือง


วันอาทิตย์ที่ 8 สิงหาคม 2564
“สาธิต” เยี่ยม รพ.สนามแสงแห่งใจ จ.สมุทรปราการ 450 เตียง รับผู้ป่วยโควิดกลุ่มสีเขียวและสีเหลือง
รัฐมนตรีช่วยว่าการกระทรวงสาธารณสุข ตรวจเยี่ยมโรงพยาบาสนามแสงแห่งใจ จ.สมุทรปราการ ขนาด 450 เตียง จากความร่วมมือของภาคเอกชน รับผู้ป่วยโควิดกลุ่มสีเขียวและสีเหลือง ผ่านเว็บไซต์ www.โรงพยาบาลสนามแห่งใจ.com พร้อมเปิดรับผู้ป่วย 9 ส.ค. นี้
รัฐมนตรีช่วยว่าการกระทรวงสาธารณสุข ตรวจเยี่ยมโรงพยาบาสนามแสงแห่งใจ จ.สมุทรปราการ ขนาด 450 เตียง จากความร่วมมือของภาคเอกชน รับผู้ป่วยโควิดกลุ่มสีเขียวและสีเหลือง ผ่านเว็บไซต์ www.โรงพยาบาลสนามแห่งใจ.com พร้อมเปิดรับผู้ป่วย 9 ส.ค. นี้
บ่ายวันนี้ (8 สิงหาคม 2564) ดร.สาธิต ปิตุเตชะ รัฐมนตรีช่วยว่าการกระทรวงสาธารณสุข พร้อมด้วย นายแพทย์ณรงค์ อภิกุลวณิช ผู้ตรวจราชการกระทรวงสาธารณสุข เขตสุขภาพที่ 6 นายแพทย์สามารถ ถิระศักดิ์ รองอธิบดีกรมสนับสนุนบริการสุขภาพ และคณะผู้บริหาร ลงพื้นที่ตรวจเยี่ยมรพ.สนามแสงแห่งใจ จ.สมุทรปราการ
ดร.สาธิต กล่าวว่า วันนี้ได้มาเยี่ยมชมโรงพยาบาลสนามแสงแห่งใจที่เกิดจากความร่วมมือของภาคเอกชนและมูลนิธิต่างๆ ร่วมกันจัดตั้งขึ้น ขนาด 450 เตียง มีนพ.อธิวัฒน์ น้อยประสิทธิ ผู้อำนวยการโรงพยาบาลพริ้นซ์ สุวรรณภูมิ ในฐานะผู้อำนวยการโรงพยาบาลสนามแสงแห่งใจ รับดูแลผู้ป่วยโควิดกลุ่มสีเขียวและสีเหลืองจากทุกจังหวัด ที่ลงทะเบียนผ่านเว็บไซต์ มีทีมแพทย์เฉพาะทางและพยาบาลจากกลุ่มโรงพยาบาลพิษณุเวช 3 จังหวัด พิษณุโลก พิจิตร และอุตรดิตถ์ ในเครือพริ้นซิเพิล เฮลท์แคร์ ให้การดูแลผู้ป่วย มีห้องฉุกเฉิน และเตียงสำหรับผู้ป่วยที่ต้องใช้เครื่องช่วยหายใจชนิด High-Flow จำนวน 76 เตียง รองรับผู้ป่วยที่มีอาการสีเหลืองเข้ม ถือได้ว่าเป็นโรงพยาบาลที่มีศักยภาพสูงที่รองรับผู้ป่วยในกลุ่มสีเขียวและกลุ่มสีเหลือง เป็นอีกสถานที่หนึ่งที่จะช่วยแบ่งเบาภาระให้กับโรงพยาบาลหลักในจังหวัดสมุทรปราการและกทม.ได้
นอกจากนี้ ได้นำเทคโนโลยีมาใช้ในการดูแลผู้ป่วยเพื่อลดการสัมผัสและรับเชื้อ อาทิ ระบบ telemedicine tablet “ไข่ต้ม ฮอสพิทอล” (Kaitomm Hospital) ใช้ในการสื่อสารกับผู้ป่วย จัดส่งอาหาร และยา ด้วยหุ่นยนต์ปิ่นโต มีระบบกรองอากาศแบบ All fresh air ป้องกันการแพร่กระจายเชื้อ มีระบบ CCTV และระบบ Security คอยดูแลความปลอดภัยภายในโรงพยาบาล รวมทั้งมีเจ้าหน้าที่จากส่วนราชการในพื้นที่ในการสนับสนุน ทั้งนี้ เปิดลงทะเบียนและคัดกรองผู้ป่วยผ่านเว็บไซต์ www.โรงพยาบาลสนามแสงแห่งใจ.com หรือโทร. Call Center 02-1167888 ระหว่างเวลา 08:00 น. -18:00 น. ทุกวัน พร้อมเปิดรับผู้ป่วย 9 สิงหาคม 2564
สำหรับสถานการณ์เตียงผู้ป่วยโควิด 19 จังหวัดสมุทรปราการ (ข้อมูลวันที่ 8 สิงหาคม 2564) โรงพยาบาลรัฐสังกัดสำนักงานปลัดกระทรวงสาธารณสุข 804 เตียง คงเหลือ 18 เตียง, โรงพยาบาลสนาม (Hospitel และ Field Hospital) 4,169 เตียง คงเหลือ 666 เตียง, โรงพยาบาลรัฐสังกัดอื่น ๆ 184 เตียง คงเหลือ 0 เตียง(ไม่มี Hospitel), โรงพยาบาลเอกชน 2,406 เตียง คงเหลือ 10 เตียง และ Hospitel โรงพยาบาลเอกชน 25 แห่ง 5,733 เตียง คงเหลือ 687 เตียง
********************************8 สิงหาคม 2564

ที่มา : https://www.thaigov.go.th/news/contents/details/44565