รัฐบาลไทย-ข่าวทำเนียบรัฐบาล-กรมศุลกากรจับกุมชายชาวกินีขนโคเคน 54 ก้อน


วันพุธที่ 9 มีนาคม 2565
พิมพ์
กรมศุลกากรจับกุมชายชาวกินีขนโคเคน 54 ก้อน
กรมศุลกากรจับกุมผู้ต้องหาลักลอบนำโคเคนเข้ามาในราชอาณาจักร ณ สนามบินสุวรรณภูมิ จำนวน 54 ก้อน น้ำหนักรวมสิ่งห่อหุ้มประมาณ 1,080 กรัม มูลค่าประมาณ 3.24 ล้านบาท
นายชัยยุทธ คำคุณ ที่ปรึกษาด้านพัฒนาระบบควบคุมทางศุลกากร ในฐานะโฆษกกรมศุลกากร เปิดเผยว่า จากการวิเคราะห์ความเสี่ยงของผู้โดยสารขาเข้าระหว่างประเทศ กรมศุลกากรร่วมกับหน่วยงานที่เกี่ยวข้อง (Airport Interdiction Task Force: AITF) พบข้อมูลผู้ต้องสงสัยเพศชาย อายุ 44 ปี สัญชาติกินี เดินทางมาจากประเทศไนจีเรีย ผ่านประเทศเอธิโอเปีย ปลายทางสนามบินสุวรรณภูมิ วันที่ 5 มีนาคม 2565 เวลาประมาณ 12.30 น. เจ้าหน้าที่จึงได้ทำการวางแผนตรวจค้นบริเวณจุดตรวจศุลกากรผู้โดยสารขาเข้า ผลการตรวจค้นสัมภาระไม่พบสิ่งผิดกฎหมาย เจ้าหน้าที่จึงทำการหาข้อมูลเพิ่มเติมเกี่ยวกับที่พักของผู้ต้องสงสัยคนดังกล่าว จนทราบว่าจะเข้าพักที่โรงแรมแห่งหนึ่ง
เจ้าหน้าที่กรมศุลกากรและเจ้าหน้าที่ชุดปฏิบัติการ AITF จึงจัดชุดสังเกตการณ์ด้านนอกโรงแรม จนในวันที่ 6 มีนาคม 2565 เวลา 10.00 น. ผู้โดยสารคนดังกล่าวได้ออกจากโรงแรมกักตัว เจ้าหน้าที่ได้เข้าตรวจค้นและนำตัวไปทำการเอกซเรย์ที่โรงพยาบาล ผลเอกซเรย์บ่งชี้ว่า ผู้ต้องหามีสิ่งแปลกปลอมในช่องท้อง จึงได้นำตัวผู้ต้องหาไปทำการขับถ่ายที่สำนักงานสุวรรณภูมิ เสร็จสิ้นเมื่อวันที่ 8 มีนาคม 2565 จากการตรวจสอบพบวัตถุแปลกปลอมเป็นยาเสพติดประเภทโคเคน จำนวน 54 ก้อน น้ำหนักรวม 1,080 กรัม มูลค่าประมาณ 3,240,000 บาท จึงได้แจ้งข้อหาให้ชายคนดังกล่าวทราบว่า การกระทำดังกล่าวเป็นความผิดฐานนำเข้ายาเสพติดให้โทษประเภท 2 และครอบครองยาเสพติดให้โทษประเภท 2 โดยไม่ได้รับอนุญาต ตามประมวลกฎหมายยาเสพติด และเป็นความผิดตามมาตรา 244 แห่งพระราชบัญญัติศุลกากร พ.ศ. 2560 จากนั้นนำผู้ต้องหาพร้อมของกลางส่งพนักงานสอบสวนดำเนินคดีต่อไป
โฆษกกรมศุลกากร กล่าวเพิ่มเติมว่า อนึ่ง สถิติผลงานการจับกุมยาเสพติดของกรมศุลกากร ปีงบประมาณ 2565 (ตุลาคม 2564 ถึง ปัจจุบัน) จำนวน 30 ราย มูลค่า 883,966,250 บาท

ที่มา : https://www.thaigov.go.th/news/contents/details/52369