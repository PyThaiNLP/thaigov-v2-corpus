รัฐบาลไทย-ข่าวทำเนียบรัฐบาล-โฆษกรัฐบาล เผย “นายกฯ” ขอบคุณคนไทย หลังผลโพลยกให้เป็นนักการเมืองที่ครองใจ ส่วน “คนละครึ่ง” ถือเป็นผลงานชิ้นโบว์แดงของรัฐบาล 64 ประชาชนใช้สิทธิโครงการรัฐร่วมจ่าย คึกคัก


วันจันทร์ที่ 20 ธันวาคม 2564
พิมพ์
โฆษกรัฐบาล เผย “นายกฯ” ขอบคุณคนไทย หลังผลโพลยกให้เป็นนักการเมืองที่ครองใจ ส่วน “คนละครึ่ง” ถือเป็นผลงานชิ้นโบว์แดงของรัฐบาล 64 ประชาชนใช้สิทธิโครงการรัฐร่วมจ่าย คึกคัก
โฆษกรัฐบาล เผย “นายกฯ” ขอบคุณคนไทย หลังผลโพลยกให้เป็นนักการเมืองที่ครองใจ ส่วน “คนละครึ่ง” ถือเป็นผลงานชิ้นโบว์แดงของรัฐบาล 64 ประชาชนใช้สิทธิโครงการรัฐร่วมจ่าย คึกคัก ทำยอดสะสมเกือบ 2.4 แสนล้านบาท ชวนใช้สิทธิ 10 วันสุดท้าย ถึง 31 ธันวาคมนี้
วันนี้ (20 ธ.ค. 2564) นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า จากการที่สำนักวิจัยซุปเปอร์โพล ได้ทำการสำรวจด้านการเมืองภาพใหญ่ที่สุดแห่งปี 2564 โดยประเด็นนักการเมืองฝ่ายรัฐบาลที่น่าประทับใจและน่าพอใจที่สุดแห่งปี 2564 อันดับแรก ได้แก่ พล.อ.ประยุทธ์ จันทร์โอชา นายกรัฐมนตรี สะท้อนว่า ประทับใจและพอใจการทำหน้าที่ของนายกรัฐมนตรี ด้วยผลงานที่ประสบความสำเร็จมากมาย การแก้ไขปัญหาจากวิกฤตการณ์ต่าง ๆ เช่น การแพร่ระบาดของเชื้อไวรัสโควิด-19 ที่ส่งผลกระทบต่อเศรษฐกิจ ดำเนินมาตรการต่าง ๆ ด้วยการรับฟังความเห็นจากทุกฝ่าย ทำให้สถานการณ์คลี่คลายได้อย่างมีประสิทธิภาพ เดินหน้าเปิดประเทศขับเคลื่อนเศรษฐกิจได้
โฆษกประจำสำนักนายกรัฐมนตรี กล่าวว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม พอใจหลังจากผลสำรวจดังกล่าว ยังระบุถึงผลงานของรัฐบาลที่น่าประทับใจ และน่าพอใจที่สุดแห่งปี 2564 ใน 3 อันดับแรก ได้แก่ โครงการคนละครึ่ง ร้อยละ 50.4 อันดับที่ 2 ได้แก่ เพิ่มกำลังซื้อบัตรสวัสดิการแห่งรัฐ ร้อยละ 12.6 และอันดับที่ 3 ได้แก่ โครงการประกันรายได้เกษตรกร ร้อยละ 11.4 สะท้อนว่ารัฐบาลมาถูกทางในการช่วยเหลือเยียวยาประชาชนและยกระดับคุณภาพชีวิตของพี่น้องประชาชนคนไทย ทั้งนี้ ในส่วนของมาตรการใช้จ่ายลดค่าครองชีพจากการแพร่ระบาดของโควิด-19 ของรัฐทั้ง 4 โครงการ ได้แก่ โครงการคนละครึ่ง เฟส 3 โครงการยิ่งใช้ยิ่งได้ รวมทั้งเพิ่มกำลังซื้อในบัตรสวัสดิการแห่งรัฐ และโครงการเพิ่มกำลังซื้อให้แก่ผู้ที่ต้องการความช่วยเหลือเป็นพิเศษ ความคืบหน้า (ข้อมูล ณ วันที่ 18 ธ.ค. 64) ผู้ใช้สิทธิ สะสม รวม 41.44 ล้านคน ยอดใช้จ่าย สะสม รวม 236,787.4 ล้านบาท แบ่งเป็น 1) โครงการคนละครึ่ง เฟส 3 มีผู้ใช้สิทธิสะสม 26.31 ล้านคน ยอดใช้จ่ายสะสม 206,934.2 ล้านบาท แบ่งเป็นส่วนที่ประชาชนจ่ายสะสม 105,235.9 ล้านบาท และรัฐร่วมจ่ายสะสม 101,698.3 ล้านบาท 2) โครงการยิ่งใช้ยิ่งได้ มีผู้ใช้สิทธิสะสม 91,952 คน ยอดใช้จ่ายส่วนประชาชนสะสม 3,795 ล้านบาท และยอดใช้จ่ายด้วย e-voucher สะสม 295.5 ล้านบาท 3) โครงการเพิ่มกำลังซื้อให้แก่ผู้มีบัตรสวัสดิการแห่งรัฐ มีผู้ใช้สิทธิสะสม 13.55 ล้านคน ยอดใช้จ่ายสะสม 23,638.2 ล้านบาท และ 4) โครงการเพิ่มกำลังซื้อให้แก่ผู้ที่ต้องการความช่วยเหลือเป็นพิเศษ มีผู้ใช้สิทธิสะสม 1.49 ล้านคน ยอดใช้จ่ายสะสม 2,124.5 ล้านบาท โดยในส่วนของผู้ประกอบการร้านอาหารและเครื่องดื่มในโครงการคนละครึ่ง ระยะที่ 3 และโครงการยิ่งใช้ยิ่งได้ ที่ขายอาหารและเครื่องดื่มผ่านผู้ให้บริการฟู้ดเดลิเวอรี่แพลตฟอร์ม ล่าสุด มีจำนวนกว่า 80,000 ราย ประชาชนสามารถใช้จ่ายในโครงการฯ ได้จนถึงวันที่ 31 ธันวาคม 2564
“นายกรัฐมนตรี พอใจผลสำรวจความประทับใจของประชาชนที่มีต่อตัวเอง ผลงานของรัฐบาล และนโยบายโครงการต่าง ๆ โดยเฉพาะคนละครึ่ง ระยะที่ 3 ทำภาพรวมเศรษฐกิจช่วงปลายปีดีขึ้น รวมทั้งสถานการณ์การแพร่ระบาดในภาพรวมเป็นไปในทิศทางที่ดีขึ้น และคนไทยได้รับการฉีดวัคซีนกว่า 99 ล้านโดสแล้ว สถานประกอบการได้รับมาตรฐานความปลอดภัยด้านสุขอนามัย เชื่อว่าคนไทยจะออกเดินทางท่องเที่ยวในประเทศและมีการใช้จ่ายเพิ่มขึ้นโดยเฉพาะช่วงเทศกาลปีใหม่ ทั้งนี้ ประชาชนที่ลงทะเบียนคนละครึ่ง เฟส 3 และยิ่งใช้ยิ่งได้ ไว้ สามารถใช้สิทธิได้อีก 10 วันถึงวันที่ 31 ธันวาคม นี้ เชื่อมั่นว่าโครงการดังกล่าว จะสามารถช่วยลดภาระค่าใช้จ่ายให้กับพี่น้องประชาชนและสร้างเม็ดเงินสะพัดในระบบเศรษฐกิจช่วงปลายดีได้เป็นอย่างดี” โฆษกประจำสำนักนายกรัฐมนตรี กล่าว

ที่มา : https://www.thaigov.go.th/news/contents/details/49641