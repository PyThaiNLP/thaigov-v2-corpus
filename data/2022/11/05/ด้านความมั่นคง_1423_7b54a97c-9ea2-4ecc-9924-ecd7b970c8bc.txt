รัฐบาลไทย-ข่าวทำเนียบรัฐบาล-​สำนักงานปลัดกระทรวงกลาโหม ร่วมถวายพระพรชัยมงคลเนื่องในวันเฉลิมพระชนมพรรษาสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง 90 พรรษา (12 ส.ค. 65)


วันพฤหัสบดีที่ 11 สิงหาคม 2565
​สำนักงานปลัดกระทรวงกลาโหม ร่วมถวายพระพรชัยมงคลเนื่องในวันเฉลิมพระชนมพรรษาสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง 90 พรรษา (12 ส.ค. 65)
เช้าวันนี้ (วันที่ 11 สิงหาคม 2565 เวลา 07.30 น.)  พลเอก วรเกียรติ รัตนานนท์ ปลัดกระทรวงกลาโหม เป็นประธานในการจัดกิจกรรมเฉลิมพระเกียรติ สมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง
เนื่องในโอกาสมหามงคลวันเฉลิมพระชนมพรรษา 90 พรรษา (12 สิงหาคม 2565) ณ ห้องพินิตประชานาถ ในศาลาว่าการกลาโหม โดยมีพิธีถวายพระพรชัยมงคลและพิธีเจริญพระพุทธมนต์ พิธีทำบุญตักบาตรพระสงฆ์และสามเณร จำนวน 91 รูป และพิธีลงนามถวายพระพรชัยมงคล และในโอกาสเดียวกันสำนักพระราชวังได้เชิญเข็มที่ระลึกตราสัญลักษณ์พระราชพิธีมหามงคลเฉลิมพระชนมพรรษา 90 พรรษา 12 สิงหาคม 2565 จำนวน 2 ชุด พระราชทานแด่ พลเอก วรเกียรติ รัตนานนท์ ปลัดกระทรวงกลาโหม และ พันตำรวจเอกหญิง อังศุวรรณ รัตนานนท์ นายกสมาคมภริยาข้าราชการสำนักงานปลัดกระทรวงกลาโหม
ทั้งนี้ เพื่อสำนึกในพระมหาพระกรุณาธิคุณที่ใต้ฝ่าละอองธุลีพระบาททรงปฏิบัติบำเพ็ญพระราชกรณียกิจเป็นอเนกประการเคียงข้างพระบาทสมเด็จพระบรมชนกาธิเบศรมหาภูมิพลอดุลยเดชมหาราช บรมนาถบพิตรเพื่อประโยชน์สุขของอาณาประชาราษฎร์ พระราชกรณียกิจทั้งปวงสร้างความผาสุกร่มเย็นแก่ปวงพสกนิกรจวบจนปัจจุบันพระมหากรุณาธิคุณอันหาที่สุดมิได้ และน้ำพระราชหฤทัยอันเปี่ยมด้วยพระเมตตาที่ทรงมีต่อปวงประชาประดุจดั่ง “แม่ของแผ่นดิน” ที่สถิตสถาพรอยู่ในดวงใจของพสกนิกรชาวไทยทั่วทั้งแผ่นดินตลอดมา

ที่มา : https://www.thaigov.go.th/news/contents/details/57909