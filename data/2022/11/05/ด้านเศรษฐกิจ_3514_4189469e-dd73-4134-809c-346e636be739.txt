รัฐบาลไทย-ข่าวทำเนียบรัฐบาล-บริษัท ขนส่ง จำกัด รายงานสรุปข้อมูลการเดินทางของประชาชน ช่วงเทศกาลสงกรานต์ 2565


วันอังคารที่ 19 เมษายน 2565
บริษัท ขนส่ง จำกัด รายงานสรุปข้อมูลการเดินทางของประชาชน ช่วงเทศกาลสงกรานต์ 2565
มีผู้ใช้บริการ รวมกว่า 4.6 แสนคน สามารถจัดรถโดยสารได้เพียงพอ ไม่มีผู้โดยสารตกค้าง - ไร้อุบัติเหตุ
นายสัญลักข์ ปัญวัฒนลิขิต กรรมการผู้จัดการใหญ่ บริษัท ขนส่ง จำกัด กระทรวงคมนาคม เปิดเผยข้อมูลการเดินทางในช่วงเทศกาลสงกรานต์ ระหว่างวันที่ 11 - 18 เมษายน 2565 (เที่ยวไป - กลับ) ว่ามีประชาชนใช้บริการรถโดยสารของ บริษัท ขนส่ง จำกัด (บขส.) และรถร่วมบริการ เดินทางเข้า - ออก กรุงเทพฯ รวม 460,907 คน ใช้รถโดยสาร (รถ บขส. รถร่วม รถตู้) จำนวน 42,624 เที่ยว โดยแบ่งเป็นการเดินทางเที่ยวไป จำนวน 20,727 เที่ยว มีผู้โดยสารเดินทาง 224,148 คน และการเดินทางเที่ยวกลับเข้ากรุงเทพฯ จำนวน 21,897 เที่ยว มีผู้โดยสารเดินทาง 236,759 คน ทั้งนี้ บขส. สามารถจัดการเดินรถได้อย่างเพียงพอ ไม่พบปัญหาผู้โดยสารตกค้าง
กรรมการผู้จัดการใหญ่ บขส. กล่าวด้วยว่า จากความร่วมมือของทุกหน่วยงานในการอำนวยความสะดวกและให้บริการประชาชนในช่วงเทศกาลสงกรานต์ ส่งผลให้ประชาชนเดินทางกลับภูมิลำเนาได้อย่างสะดวก รวมทั้งมั่นใจในเรื่องความปลอดภัย ซึ่ง บขส. ได้เน้นย้ำเรื่องการดูแลความพร้อมของรถโดยสารและพนักงานขับรถให้พร้อมบริการ ตามข้อสั่งการของนายศักดิ์สยาม ชิดชอบ รัฐมนตรีว่าการกระทรวงคมนาคม ทำให้ในช่วงเทศกาลสงกรานต์ไม่พบปัญหารถโดยสารเกิดอุบัติเหตุรุนแรงและพนักงานขับรถทุกรายมีความพร้อมให้บริการและไม่พบแอลกอฮอล์หรือสารเสพติดในร่างกาย นอกจากนี้เจ้าหน้าที่และผู้ใช้บริการได้ให้ความร่วมมือปฏิบัติตามมาตรการป้องกันของโรคติดเชื้อไวรัส COVID-19 บนรถโดยสาร และสถานีขนส่ง อย่างเต็มที่ เพื่อป้องกันการแพร่ระบาดของโรคติดเชื้อไวรัส COVID-19
อย่างไรก็ดี เพื่ออำนวยความสะดวกและลดการสัมผัส ผู้โดยสารสามารถจองตั๋ว บขส. ผ่านช่องทางออนไลน์ Application E-Ticket และ Website บขส. ซึ่งสมาชิก บขส. Card จะได้รับส่วนลดค่าโดยสาร 5% (ไม่รวมค่าธรรมเนียม) เมื่อซื้อตั๋ว บขส. และหากซื้อผ่านช่องทางออนไลน์ รับคะแนนสะสมคูณ 2 เพิ่มทันที ถึงวันที่ 30 เมษายนนี้ สอบถามข้อมูลเพิ่มเติมได้ที่งานการตลาดและลูกค้าสัมพันธ์ โทร. 0-2537-8737 ทุกวันจันทร์ - วันศุกร์ ในเวลาทำการ หรือ Call Center 1490 เรียก บขส. ตลอด 24 ชั่วโมง

ที่มา : https://www.thaigov.go.th/news/contents/details/53722