รัฐบาลไทย-ข่าวทำเนียบรัฐบาล-กยศ. ร่วมกับ ตลท. ให้ความรู้ทางการเงินแก่ผู้กู้ยืม เพิ่มหลักสูตร e-learning นับเป็นชั่วโมงจิตสาธารณะ


วันศุกร์ที่ 25 มีนาคม 2565
พิมพ์
กยศ. ร่วมกับ ตลท. ให้ความรู้ทางการเงินแก่ผู้กู้ยืม เพิ่มหลักสูตร e-learning นับเป็นชั่วโมงจิตสาธารณะ
กองทุนเงินให้กู้ยืมเพื่อการศึกษา (กยศ.) และตลาดหลักทรัพย์แห่งประเทศไทย (ตลท.) เพิ่มหลักสูตร SET e-learning ส่งเสริมความรู้ทางการเงินให้แก่นักเรียน นักศึกษาผู้กู้ยืมอย่างต่อเนื่อง รวม 35 หลักสูตร สามารถนับเป็นชั่วโมงจิตสาธารณะได้ถึง 49 ชั่วโมง
นายชัยณรงค์ กัจฉปานันท์ ผู้จัดการกองทุนเงินให้กู้ยืมเพื่อการศึกษา (กยศ.)  กล่าวว่า “จากการที่กองทุนได้ร่วมมือกับตลาดหลักทรัพย์แห่งประเทศไทย ในการส่งเสริมความรู้ทางการเงินด้วยการจัดทำหลักสูตร SET e-Learning ให้ความรู้แก่กลุ่มนักเรียน นักศึกษาผู้กู้ยืม บุคลากรในสถานศึกษา และผู้ที่สนใจได้เรียนรู้ด้านการวางแผนการเงิน ด้านการลงทุน และด้านความเป็นผู้ประกอบการ ซึ่งจะเป็นประโยชน์ต่อการเตรียมความพร้อมหรือสร้างโอกาสเพิ่มเติมให้แก่ตนเองในอนาคต โดยเฉพาะกลุ่มผู้กู้ยืมที่อยู่ระหว่างการศึกษา สามารถเข้าเรียนหลักสูตรดังกล่าวและนำไปสะสมจำนวนชั่วโมงจิตสาธารณะให้ครบตามหลักเกณฑ์ที่กองทุนกำหนด โดยในขณะนี้ ตลาดหลักทรัพย์ฯ ได้มีการจัดทำหลักสูตรเพิ่มเติมอีก 20 หลักสูตร เพื่อให้นักเรียน นักศึกษาผู้กู้ยืมได้เลือกเรียนจากเดิมมีจำนวน 15 หลักสูตร รวมทั้งสิ้น 35 หลักสูตร ตัวอย่างหลักสูตรใหม่ๆ ได้แก่ อาชีพยุคใหม่ทำอะไรแล้วปัง, การใช้จ่ายในยุคดิจิทัล, Investment Style, Stock Screening, Innovation Mindset เป็นต้น โดยผู้กู้ยืมต้องลงทะเบียนเข้าเรียนออนไลน์ผ่านระบบกองทุนเงินให้กู้ยืมเพื่อการศึกษาแบบดิจิทัล (DSL) ทางเว็บไซต์ www.studentloan.or.th หรือแอปพลิเคชัน กยศ. Connect เมื่อเรียนจบแต่ละหลักสูตรแล้วจะได้รับใบประกาศนียบัตร สามารถนำไปนับเป็นกิจกรรมจิตสาธารณะสะสมได้ถึง 49 ชั่วโมง
ในปีที่ผ่านมา หลักสูตร SET e-learning ได้รับความสนใจจากนักเรียน นักศึกษาผู้กู้ยืมเป็นอย่างมาก โดยมียอดจำนวนผู้เข้าเรียนสะสมตั้งแต่ปี 2562 จนถึงปัจจุบันแล้วจำนวนกว่า 1,618,000 ราย ทั้งนี้ กองทุนคาดหวังให้ผู้กู้ยืมทุกคนได้มีความรู้ทางการเงิน เพื่อสามารถบริหารจัดการรายได้ ทรัพย์สินและหนี้สินของตนเองได้อย่างเหมาะสม ตลอดจนสามารถชำระคืนเงินกู้ยืมให้กองทุนได้ตามกำหนด เพื่อเป็นทุนหมุนเวียนส่งต่อโอกาสทางการศึกษาให้แก่รุ่นน้องต่อไป” ผู้จัดการกองทุนฯ กล่าวในที่สุด

ที่มา : https://www.thaigov.go.th/news/contents/details/52940