รัฐบาลไทย-ข่าวทำเนียบรัฐบาล-รมว.พม. แต่งตั้ง "ไหมไทยในฝรั่งเศส" ยูทูปเบอร์ ชื่อดังเป็น พม. แอมบาสเดอร์ ช่วยขยายซอฟต์พาวเวอร์ไทย ให้คนต่างชาติรักความเป็นไทย


วันจันทร์ที่ 4 กรกฎาคม 2565
รมว.พม. แต่งตั้ง "ไหมไทยในฝรั่งเศส" ยูทูปเบอร์ ชื่อดังเป็น พม. แอมบาสเดอร์ ช่วยขยายซอฟต์พาวเวอร์ไทย ให้คนต่างชาติรักความเป็นไทย
รมว.พม. แต่งตั้ง "ไหมไทยในฝรั่งเศส" ยูทูปเบอร์ ชื่อดังเป็น พม. แอมบาสเดอร์ ช่วยขยายซอฟต์พาวเวอร์ไทย ให้คนต่างชาติรักความเป็นไทย
วันที่ 3 กรกฎาคม 2565 นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยว่า จากการติดตามคลิปวีดิโอที่นำเสนอความเป็นไทยทางอาหาร ผนวกกับการมีน้ำใจ มารยาทไทย และการไหว้ขอบคุณลูกค้าที่มาอุดหนุน จนถึงการมีความกตัญญูแบบไทยๆ ในครอบครัวชาวฝรั่งเศส ของนางพิสมัย (ไยไหม) แอ๊งเจอลินี  สาวไทยจากจังหวัดขอนแก่น ที่ได้มาอาศัยอยู่ในเมืองเล็กๆ ทางตอนใต้ของประเทศฝรั่งเศสนานถึง 16 ปีแล้ว และเป็นเจ้าของเฟซบุ๊กและช่องยูทูป "ไหมไทยในฝรั่งเศส" มานานกว่า 2 ปี ซึ่งมียอดสะสมผู้ติดตามชมเป็นจำนวนกว่า 900,000 คน
นายจุติ กล่าวต่อไปว่า ทั้งนี้ กระทรวง พม. จึงได้แต่งตั้งให้นางพิสมัย (ไยไหม) แอ๊งเจอลินี เป็นอาสาสมัครพัฒนาสังคมและความมั่นคงของมนุษย์ (อพม.) กิตติมศักดิ์ และเป็นตัวแทนกระทรวง พม. ในต่างประเทศ เรียกว่า Thai Community Ambassador หรือ ทูต พม. ในประเทศฝรั่งเศส เพื่อเป็นผู้ประสานความช่วยเหลือกระทรวง พม. โดยตรงให้กับคนไทยในต่างประเทศอีกด้วย
นางพิสมัย (ไยไหม) บอกว่ารู้สึกตื่นเต้นและดีใจจนเมื่อคืนนอนไม่หลับ  และดีใจที่ได้พบท่านรัฐมนตรี พม. (นายจุติ  ไกรฤกษ์)  ท่านปลัด พม. (นางพัชรี  อาระยะกุล)  และผู้ว่าการการเคหะแห่งชาติ (นายทวีพงษ์  วิชัยดิษฐ) ซึ่งตนได้รับเกียรติมาร่วมงานกับกระทรวง พม. ช่วยเหลือคนไทยในต่างแดน อีกทั้งได้รับเงินสนับสนุนจำนวนหนึ่งจากท่านรัฐมนตรี พม. ให้ทำผัดไทยแจกจ่ายคนในตลาด เพื่อเฉลิมฉลองวันแม่แห่งชาติ 12 สิงหาคม 2565 และเทิดพระเกียรติเนื่องในโอกาสวันเฉลิมพระชนมพรรษา 90 พรรษา สมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง นอกจากนี้ ตนยังได้รับประกาศนียบัตร อพม. และของฝากเป็นเครื่องแกงไทยหลากหลายชนิด เพื่อนำกลับบ้านไปฝาก บักเถิง สามี และ อีหล่า ลูกสาววัย 9 ขวบ  ก่อนที่จะไปร่วมถ่ายภาพที่ระลึกที่หอไอเฟลกับคณะฯ

ที่มา : https://www.thaigov.go.th/news/contents/details/56488