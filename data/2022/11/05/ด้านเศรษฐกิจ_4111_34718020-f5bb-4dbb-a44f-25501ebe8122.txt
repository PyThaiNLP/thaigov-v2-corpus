รัฐบาลไทย-ข่าวทำเนียบรัฐบาล-นายสรพงศ์ ไพฑูรย์พงษ์ รองปลัดกระทรวงคมนาคม ลงพื้นที่ตรวจสอบการให้บริการเดินรถโดยสารประจำทางขององค์การขนส่งมวลชนกรุงเทพ


วันพุธที่ 15 มิถุนายน 2565
นายสรพงศ์ ไพฑูรย์พงษ์ รองปลัดกระทรวงคมนาคม ลงพื้นที่ตรวจสอบการให้บริการเดินรถโดยสารประจำทางขององค์การขนส่งมวลชนกรุงเทพ
พร้อมรับฟังความคิดเห็นของประชาชนผู้ใช้บริการ
นายสรพงศ์ ไพฑูรย์พงษ์ รองปลัดกระทรวงคมนาคม ลงพื้นที่ตรวจสอบการให้บริการเดินรถโดยสารประจำทางขององค์การขนส่งมวลชนกรุงเทพ (ขสมก.) พร้อมรับฟังความคิดเห็นของประชาชนผู้ใช้บริการ ในวันที่ 15 มิถุนายน 2565 เวลา 18.00 น. - 20.00 น. บริเวณท้องสนามหลวง เขตพระนคร ถนนเพชรบุรี แยกประตูน้ำ เขตราชเทวี และอนุสาวรีย์ชัยสมรภูมิ แขวงทุ่งพญาไท กรุงเทพฯ โดยมี นายกิตติกานต์ จอมดวง จารุวรพลกุล ผู้อำนวยการองค์การขนส่งมวลชนกรุงเทพ นางสิริรัตน์ วีรวิศาล รองอธิบดีกรมการขนส่งทางบก นางชะไมพร โชติมาโนช ผู้อำนวยการสำนักการขนส่งผู้โดยสาร กรมการขนส่งทางบก (ขบ.) และนายมนัส ครุธชั่งทอง ผู้ช่วยผู้อำนวยการฝ่ายการเดินรถองค์การ 1 ขสมก. ร่วมลงพื้นที่ด้วย
รองปลัดกระทรวงคมนาคม กล่าวว่า ตามที่ พลเอก ประยุทธ์ จันทร์โอชา นายกรัฐมนตรี และนายศักดิ์สยาม ชิดชอบ รัฐมนตรีว่าการกระทรวงคมนาคม มีข้อห่วงใยประชาชนที่ได้รับผลกระทบจากการเดินรถของ ขสมก. ที่ไม่เพียงพอต่อการให้บริการนั้น กระทรวงฯ กำลังเร่งดำเนินการแก้ไขปัญหาดังกล่าวเพื่อบรรเทาความเดือดร้อนของประชาชน ซึ่งในวันนี้ (15 มิถุนายน 2565) ตนได้ลงพื้นที่เพื่อตรวจสอบเส้นทางการเดินรถโดยสารประจำทางของ ขสมก. และรถร่วมบริการ พร้อมรับฟังความคิดเห็นของประชาชนผู้ใช้บริการ บริเวณท้องสนามหลวง เขตพระนคร ถนนเพชรบุรี แยกประตูน้ำ เขตราชเทวี และอนุสาวรีย์ชัยสมรภูมิ แขวงทุ่งพญาไท กรุงเทพฯ พบว่า ประชาชนผู้ใช้บริการต้องรอรถประจำทางของ ขสมก. /รถร่วมบริการ และรถสาธารณะในกำกับของกรมการขนส่งทางบก ในหลายเส้นทางเป็นเวลานาน เนื่องจากรถโดยสารขาดระยะและมีการปล่อยรถไม่สม่ำเสมอ ทั้งนี้ ได้สั่งการให้ ขบ. และ ขสมก. เร่งดำเนินการในส่วนที่เกี่ยวข้องเพื่อบรรเทาความเดือดร้อนของประชาชน และรวบรวมข้อมูลรถประจำทางที่พบปัญหาในวันนี้ เข้าหารือกับคณะกรรมการควบคุมการขนส่งทางบกกลาง ในวันที่ 17 มิถุนายนนี้ เพื่อกำหนดมาตรการในกำกับการให้บริการของรถโดยสารร่วมบริการ ให้นำรถออกมาให้บริการประชาชนอย่างเพียงพอ และปรับปรุงประสิทธิภาพให้ดียิ่งขึ้น
กระทรวงคมนาคม ขอยืนยันว่า ในช่วงเวลาหลัง 20.00 น. ขสมก. ยังคงมีรถโดยสารวิ่งให้บริการ ตามปกติ ไม่ได้มีการปรับลดเที่ยววิ่งแต่อย่างใด แต่เนื่องจากในบางเส้นทางอยู่ระหว่างปรับปรุงการจัดเดินรถให้มีความสอดคล้องกับความต้องการของผู้ใช้บริการและจำนวนพนักงานประจำรถ จึงทำให้เกิดปัญหารถโดยสารประจำทางขาดระยะ ไม่เพียงพอในการเดินทางของประชาชน กระทรวงฯ จะเร่งกำกับติดตามบริหารจัดการปริมาณการเดินรถให้สอดคล้องกับปริมาณความต้องการเดินทางของประชาชน โดยเร่งด่วน

ที่มา : https://www.thaigov.go.th/news/contents/details/55752