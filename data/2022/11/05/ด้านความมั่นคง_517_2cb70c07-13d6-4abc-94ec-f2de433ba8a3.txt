รัฐบาลไทย-ข่าวทำเนียบรัฐบาล-รมว.สุชาติ มอบหมาย 'ที่ปรึกษา' 'โฆษก' มอบถุงยังชีพ เรือ และสุขาเคลื่อนที่ ช่วยเหลือผู้ประสบอุทกภัย จ.สุพรรณบุรี


วันพฤหัสบดีที่ 2 ธันวาคม 2564
พิมพ์
รมว.สุชาติ มอบหมาย 'ที่ปรึกษา' 'โฆษก' มอบถุงยังชีพ เรือ และสุขาเคลื่อนที่ ช่วยเหลือผู้ประสบอุทกภัย จ.สุพรรณบุรี
รมว.สุชาติ มอบหมาย 'ที่ปรึกษา' 'โฆษก' มอบถุงยังชีพ เรือ และสุขาเคลื่อนที่ ช่วยเหลือผู้ประสบอุทกภัย จ.สุพรรณบุรี
เมื่อวันที่ 2 ธันวาคม 2564 นายสุชาติ ชมกลิ่น รัฐมนตรีว่าการกระทรวงแรงงาน มอบหมายให้นางธิวัลรัตน์ อังกินันทน์ ที่ปรึกษารัฐมนตรีว่าการกระทรวงแรงงาน พร้อมด้วย นางเธียรรัตน์ นะวะมะวัฒน์ โฆษกกระทรวงแรงงาน (ฝ่ายการเมือง) ลงพื้นที่ตรวจเยี่ยมให้กำลังใจแก่ประชาชนที่ได้รับผลกระทบจากอุทกภัย พร้อมมอบสุขาเคลื่อนที่จำนวน 10 ชุด ถุงยังชีพ จำนวน 10 ชุด และเรือ จำนวน 2 ลำ จุดแรกที่บ้านบางตาเถร หมู่ที่ 2 ตำบลบางตาเถร อำเภอสองพี่น้อง จังหวัดสุพรรณบุรี จุดที่สองที่บ้านไผ่เดาะ ตำบลบางตะเคียน อำเภอสองพี่น้อง จังหวัดสุพรรณบุรี โดยมี นายชูชีพ พงษ์ไชย รองผู้ว่าราชการจังหวัดสุพรรณบุรี และนายไพฑูรย์ วงศ์วีรกูล นายอำเภอสองพี่น้อง เป็นผู้รับมอบ พร้อมด้วยปลัดองค์การบริหารส่วนตำบล กำนัน ผู้ใหญ่บ้าน หัวหน้าส่วนราชการหน่วยงานในสังกัดกระทรวงแรงงานจังหวัดสุพรรณบุรี เข้าร่วมในครั้งนี้ด้วย
นางธิวัลรัตน์ กล่าวว่า พล.อ.ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ซึ่งกระทรวงแรงงานภายใต้การกำกับดูแลของ พล.อ.ประวิตร วงษ์สุวรรณ รองนายกรัฐมนตรี ได้มีความห่วงใยผู้ประสบอุทกภัย จึงสั่งการให้ทุกหน่วยงานลงพื้นที่ช่วยเหลือผู้ประสบอุทกภัยตามภารกิจ และในวันนี้ท่านสุชาติ ชมกลิ่น รัฐมนตรีว่าการกระทรวงแรงงานมอบหมายให้ดิฉันและท่านโฆษกลงพื้นที่มามอบสุขาเคลื่อนที่ เรือ และถุงยังชีพเพื่อบรรเทาความเดือดร้อนแก่ชาวบ้านที่ประสบอุทกภัย ณ ตำบลบางตาเถร และตำบลบางตะเคียน อำเภอสองพี่น้อง จังหวัดสุพรรณบุรี
“ท่านสุชาติ ชมกลิ่น รมว.แรงงาน ได้ฝากความห่วงใยและฝากให้กำลังใจพี่น้องผู้ที่ได้รับผลกระทบจากอุทกภัยในครั้งนี้ และขอให้สถานการณ์กลับเข้าสู่สภาวะปกติได้โดยเร็ว และท่านสุชาติส่งดิฉันพร้อมคณะลงพื้นที่จังหวัดสุพรรณบุรี เพื่อสร้างขวัญกำลังใจให้กับทุก ๆ ท่านและทุกภาคส่วน ไม่ว่าจะเป็น พี่น้องผู้ใช้แรงงาน อาสาสมัครแรงงาน ผู้ประกันตน ผู้ทุพพลภาพ และชาวบ้านที่ประสบอุทกภัยในจังหวัดสุพรรณบุรี ให้สามารถผ่านพ้นความเดือดร้อนครั้งนี้ไปด้วยกัน” นางธิวัลรัตน์ กล่าวในท้ายสุด
+++++++++++++++++++
กองเผยแพร่และประชาสัมพันธ์
2 ธันวาคม 2564

ที่มา : https://www.thaigov.go.th/news/contents/details/49013