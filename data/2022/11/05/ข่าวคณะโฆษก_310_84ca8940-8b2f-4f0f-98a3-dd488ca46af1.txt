รัฐบาลไทย-ข่าวทำเนียบรัฐบาล-โฆษกรัฐบาล เผย “นายกฯ” สั่งการปลัด สธ. คุมเข้มการแพร่ระบาดโควิด 4 จังหวัดชายแดนใต้ ภายใน 1-2 เดือน ห่วงประชาชนขอให้ยึดหลักดูแลตนเองครอบจักรวาล Universal Prevention


วันพุธที่ 6 ตุลาคม 2564
พิมพ์
โฆษกรัฐบาล เผย “นายกฯ” สั่งการปลัด สธ. คุมเข้มการแพร่ระบาดโควิด 4 จังหวัดชายแดนใต้ ภายใน 1-2 เดือน  ห่วงประชาชนขอให้ยึดหลักดูแลตนเองครอบจักรวาล  Universal Prevention
โฆษกรัฐบาล เผย “นายกฯ” สั่งการปลัด สธ. คุมเข้มการแพร่ระบาดโควิด 4 จังหวัดชายแดนใต้ ภายใน 1-2 เดือน  ห่วงประชาชนขอให้ยึดหลักดูแลตนเองครอบจักรวาล  Universal Prevention หลังมีมาตรการผ่อนคลายกิจการ/กิจกรรม
วันที่ 6 ตุลาคม 2564 นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า สืบเนื่องจากสถานการณ์ผู้ติดเชื้อโควิด-19 (6 ตุลาคม 2564) ใน 4 จังหวัดชายแดนใต้ที่พบผู้ป่วยรายใหม่ 1,922 คน จ.ปัตตานี 309 คน จ.สงขลา 666 คน จ.นราธิวาส 501 คน และ จ.ยะลา 446 คน ทำให้มีความหวั่นวิตกว่า ทิศทางผู้ติดเชื้อโควิด-19 ในพื้นที่ยังคงเพิ่มขึ้นต่อเนื่อง พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหมได้แสดงความห่วงใยต่อสถานการณ์ที่เกิดขึ้นและพี่น้องประชาชน โดยได้สั่งการให้ นพ.เกียรติภูมิ วงศ์รจิต ปลัดกระทรวงสาธารณสุข พร้อมคณะ ลงพื้นที่เพื่อติดตามสถานการณ์ ทั้งนี้ ตั้งเป้าให้ควบคุมการระบาดภายใน 1-2 เดือน โดยคาดว่าจะลดจำนวนผู้ติดเชื้อร้อยละ 10 ต่อสัปดาห์ พร้อมวางมาตรการสังคมใช้กลไก คณะกรรมการโรคติดต่อจังหวัด เพื่อลดการรวมกลุ่ม ตั้ง COVID-Free Setting Area อีกทั้ง ประชาชนกลุ่มเสี่ยงต้องเข้าถึง ชุดตรวจ ATK ได้ง่าย พร้อมทั้งให้โรงพยาบาลเตรียมเตียงสำหรับผู้ป่วยที่มีอาการปานกลางถึงหนักไว้รองรับอีกด้วย
นายธนกร กล่าวว่า  กระทรวงสาธารณสุขยังได้เร่งดำเนินการในการจัดส่งยาและเวชภัณฑ์ไปในพื้นที่แล้ว ได้แก่ ยาฟาวิพิราเวียร์ 1 ล้านเม็ด ชุดตรวจ ATK 20,000 ชุด Oxygen concentrator 100 เครื่อง วัคซีนแอสตร้าฯ 25,000 โดส วัคซีนไฟเซอร์ 100,000 โดส พลเอก ประยุทธ์  จันทร์โอชา นายกรัฐมนตรีและรัฐมนตรีว่าการกระทรวงกลาโหม มีความห่วงใยสถานการณ์ พร้อมสั่งการให้หน่วยงานที่รับผิดชอบจับตาอย่างใกล้ชิด และขอให้ประชาชนใน 4 จังหวัดชายแดนใต้ป้องกันตัวเองแบบสูงสุดครอบจักรวาล Universal Prevention แม้ว่าจะมีการปรับมาตรการของ ศบค. ให้ผ่อนคลายกิจกรรม/กิจการต่าง ๆ แล้วก็ตาม  มั่นใจ ด้วยการสนับสนุนทีมแพทย์ บุคลากร เวชภัณฑ์ และความร่วมมือของประชาชนในพื้นที่ สถานการณ์ โควิด-19 ในพื้นที่ 4 จังหวัดภาคใต้จะคลี่คลายโดยเร็ว  นอกจากนั้น เนื่องจากช่วงนี้ฝนตกบ่อยขอให้พี่น้องประชาชนได้ระวังป้องกันโควิด-19 ด้วย อย่าการ์ดตก

ที่มา : https://www.thaigov.go.th/news/contents/details/46615