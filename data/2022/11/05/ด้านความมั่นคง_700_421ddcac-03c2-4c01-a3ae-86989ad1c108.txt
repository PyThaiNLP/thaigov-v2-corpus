รัฐบาลไทย-ข่าวทำเนียบรัฐบาล-สำนักงานปลัดกระทรวงมหาดไทย เตรียมเปิดรับสมัครบุคคลเพื่อเลือกสรรเป็นพนักงานราชการทั่วไป ตำแหน่งพนักงานช่างไฟฟ้า 14 อัตรา ตั้งแต่วันที่ 7 – 14 ก.พ. 2565 โดยผู้สมัครไม่ต้องผ่านภาค ก.


วันจันทร์ที่ 31 มกราคม 2565
พิมพ์
สำนักงานปลัดกระทรวงมหาดไทย เตรียมเปิดรับสมัครบุคคลเพื่อเลือกสรรเป็นพนักงานราชการทั่วไป ตำแหน่งพนักงานช่างไฟฟ้า 14 อัตรา ตั้งแต่วันที่ 7 – 14 ก.พ. 2565 โดยผู้สมัครไม่ต้องผ่านภาค ก.
สำนักงานปลัดกระทรวงมหาดไทย เตรียมเปิดรับสมัครบุคคลเพื่อเลือกสรรเป็นพนักงานราชการทั่วไป ตำแหน่งพนักงานช่างไฟฟ้า 14 อัตรา ตั้งแต่วันที่ 7 – 14 ก.พ. 2565 โดยผู้สมัครไม่ต้องผ่านภาค ก.
วันนี้ (31 ม.ค. 65) นายสุทธิพงษ์ จุลเจริญ ปลัดกระทรวงมหาดไทย เปิดเผยว่า สำนักงานปลัดกระทรวงมหาดไทยจะดำเนินการเปิดรับสมัครบุคคลเพื่อเลือกสรรเป็นพนักงานราชการทั่วไป ตำแหน่งพนักงานช่างไฟฟ้า จำนวน 14 อัตรา ซึ่งผู้ที่ประสงค์จะสมัครฯ ในตำแหน่งดังกล่าวข้างต้นสามารถสมัครได้ทางเว็บไซต์ https://moi.thaijobjob.com ตั้งแต่วันที่ 7 – 14 ก.พ. 2565 ตลอด 24 ชั่วโมง ไม่เว้นวันหยุดราชการ โดยผู้สมัครต้องกรอกข้อความให้ถูกต้องครบถ้วน และปฏิบัติตามขั้นตอนที่กำหนด และเมื่อยืนยันข้อความที่ได้กรอกแล้ว ระบบจะออกใบสมัครและแบบฟอร์มการชำระเงินค่าสมัคร และพิมพ์แบบฟอร์มการชำระเงินเพื่อนำไปชำระเงินค่าธรรมเนียมการสมัครได้ที่เคาน์เตอร์บริษัท ธนาคารกรุงไทย จำกัด (มหาชน) ทุกสาขาทั่วประเทศ ตั้งแต่วันที่ 7 – 15 ก.พ. 2565 โดยเมื่อชำระค่าธรรมเนียมการสมัครแล้วจะได้รับเลขประจำตัวสอบตามลำดับการชำระค่าธรรมเนียมในการสมัคร
นายสุทธิพงษ์ จุลเจริญ ปลัดกระทรวงมหาดไทย กล่าวว่า ในการสมัครเพื่อเลือกสรรเป็นพนักงานราชการในครั้งนี้ ผู้สมัครจะต้องเป็นผู้มีคุณวุฒิการศึกษาตรงตามคุณสมบัติเฉพาะสำหรับตำแหน่งที่สมัคร คือ ได้รับคุณวุฒิการศึกษาประกาศนียบัตรวิชาชีพชั้นสูง (ปวส.) หรือคุณวุฒิอย่างอื่นที่เทียบได้ในระดับเดียวกัน ในสาขาวิชาไฟฟ้ากำลัง สาขาวิชาอิเล็กทรอนิกส์ สาขาวิชาเทคโนโลยีโทรคมนาคม สาขาวิชาเทคโนโลยีคอมพิวเตอร์ สาขาวิชาคอมพิวเตอร์ สาขาวิซาเทคนิคคอมพิวเตอร์ สาขาวิชาคอมพิวเตอร์กราฟิค สาขาวิชาข่างคอมพิวเตอร์มัลติมีเดีย สาขาวิชาเทคโนโลยีสารสนเทศและการสื่อสาร และสาขาวิชาเทคโนโลยีสารสนเทศ จากสถาบันการศึกษาที่ ก.พ. รับรอง โดยไม่ต้องผ่านภาค ก. ของสำนักงาน ก.พ. ซึ่งสำนักงานปลัดกระทรวงมหาดไทยจะประกาศรายชื่อผู้มีสิทธิเข้ารับการประเมินความรู้ความสามารถ ทักษะ และสมรรถนะ และกำหนดวัน เวลา สถานที่ และระเบียบที่เกี่ยวข้องให้ทราบในภายในวันที่ 25 ก.พ. 2565 ทางเว็บไซต์ https://moi.thaijobjob.com หรือเว็บไซต์กองการเจ้าหน้าที่ สำนักงานปลัดกระทรวงมหาดไทย https://www.personnel.moi.go.th
นายสุทธิพงษ์  จุลเจริญ ปลัดกระทรวงมหาดไทย กล่าวต่อว่า ในส่วนของวิธีการเลือกสรร คำนึงถึงหลักวิชาการวัดผล โดยผู้เข้ารับการประเมินครั้งที่ 1 ด้วยวิธีการสอบข้อเขียนแบบปรนัย ที่ได้คะแนนไม่ต่ำกว่าร้อยละ 60 จึงจะมีสิทธิ์เข้ารับการประเมินครั้งที่ 2 โดยผู้ที่จะถือว่าเป็นผู้ผ่านการคัดสรร จะต้องเป็นผู้ที่ผ่านการประเมินทั้ง 2 ครั้ง ไม่ต่ำกว่าร้อยละ 60 ทั้งนี้ อย่าได้หลงเชื่อผู้ที่แอบอ้างว่า สามารถช่วยเหลือผู้ที่จะสมัครสอบให้สามารถเป็นผู้ผ่านการคัดสรรได้โดยวิธีการต่าง ๆ เช่น กล่าวอ้างว่ารู้จักข้าราชการชั้นผู้ใหญ่ที่สามารถช่วยผู้สมัครให้ผ่านได้ หรือสามารถส่งสัญญาณโดยใช้อุปกรณ์ต่างๆ หรือช่วยผู้สมัครในขณะเข้ารับการประเมินได้ เพราะสำนักงานปลัดกระทรวงมหาดไทย จะดำเนินการตามระเบียบขั้นตอนที่ได้กำหนดไว้ เพื่อให้การประเมินเป็นไปด้วย "ความบริสุทธิ์ ยุติธรรม ได้คนดี มีความรู้ ความสามารถ มีคุณธรรม" อย่างแท้จริงมาปฏิบัติงาน
"หากพบเห็นหรือทราบพฤติการณ์แอบอ้างว่า สามารถช่วยเหลือผู้ที่จะสมัครให้สามารถเป็นผู้ผ่านการคัดสรรได้ดังกล่าว ขอให้แจ้งมาที่ สำนักงานปลัดกระทรวงมหาดไทย หมายเลขโทรศัพท์ 0-2222-1141-55 ในวันและเวลาราชการ หรือสายด่วนศูนย์ดำรงธรรม โทร. 1567 ตลอด 24 ชั่วโมง หรือที่กองการเจ้าหน้าที่ สำนักงานปลัดกระทรวงมหาดไทย ถ.อัษฎางค์ แขวงวัดราชบพิธ เขตพระนคร กรุงเทพฯ เพื่อดำเนินการตามกฎหมายต่อไป"  นายสุทธิพงษ์ฯ กล่าวในช่วงท้าย

ที่มา : https://www.thaigov.go.th/news/contents/details/51063