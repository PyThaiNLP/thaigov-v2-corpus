รัฐบาลไทย-ข่าวทำเนียบรัฐบาล-กรมทางหลวงเตรียมความพร้อมรองรับการเดินทางบนทางหลวงในช่วงวันหยุดราชการ ระหว่างวันที่ 13 - 16 พฤษภาคม 2565


วันพฤหัสบดีที่ 12 พฤษภาคม 2565
กรมทางหลวงเตรียมความพร้อมรองรับการเดินทางบนทางหลวงในช่วงวันหยุดราชการ ระหว่างวันที่ 13 - 16 พฤษภาคม 2565
หากประชาชนต้องการสอบถามข้อมูลเส้นทาง แจ้งเหตุด่วนเหตุร้ายหรือขอความช่วยเหลือ สามารถแจ้งได้ที่สายด่วน ทล. โทร. 1586 (โทรฟรี 24 ชั่วโมง) สายด่วนมอเตอร์เวย์ โทร. 1586 กด 7 และตำรวจทางหลวง โทร. 1193
นายสราวุธ ทรงศิวิไล อธิบดีกรมทางหลวง กระทรวงคมนาคม เปิดเผยว่า เนื่องในวันหยุดราชการระหว่างวันที่ 13 - 16 พฤษภาคม 2565 ซึ่งคาดว่าจะมีประชาชนเดินทางกลับภูมิลำเนาและท่องเที่ยวเป็นจำนวนมาก กรมทางหลวง (ทล.) จึงได้ดำเนินมาตรการอำนวยความสะดวกและปลอดภัยตามนโยบายนายศักดิ์สยาม ชิดชอบ รัฐมนตรีว่าการกระทรวงคมนาคม ในการบูรณาการเตรียมความพร้อมของหน่วยงานในสังกัดกระทรวงคมนาคม โดยในส่วนของ ทล. ได้สั่งการให้ทุกหน่วยงานในสังกัด ทล. ประกอบด้วย สำนักงานทางหลวง แขวงทางหลวง     และแขวงทางหลวงพิเศษระหว่างเมือง จัดเตรียมเจ้าหน้าที่และอุปกรณ์อำนวยความปลอดภัย รถตรวจการณ์ (Mobile VMS) ให้มีความพร้อมในการออกปฏิบัติงานเมื่อเกิดอุบัติเหตุหรือจราจรติดขัดสะสมบนเส้นทางพร้อมบูรณาการร่วมกับตำรวจทางหลวง ตำรวจท้องที่ในการบริหารสัญญาณไฟจราจร และหากพบว่ามีปริมาณจราจรหนาแน่นจะทำการจัดช่องทางพิเศษ (Reversible Lane) เพื่อเพิ่มความคล่องตัวในการสัญจรของผู้ใช้ทาง
อธิบดีกรมทางหลวง กล่าวเพิ่มเติมว่า สำหรับโครงการที่อยู่ระหว่างการก่อสร้างจะทำการคืนพื้นผิวจราจรให้มีช่องจราจรเท่าเดิมหรือให้ใกล้เคียงของเดิมมากที่สุด และตรวจสอบป้ายระหว่างงานก่อสร้าง ไฟฟ้าแสงสว่าง อุปกรณ์อำนวยความปลอดภัยต่าง ๆ ให้เป็นไปตามมาตรฐานงานก่อสร้าง เพื่อให้มีผลกระทบต่อการเดินทางน้อยที่สุด และเพิ่มความปลอดภัยในการเดินทางรวมถึงจัดเตรียมห้องน้ำและพื้นที่บริเวณสำนักงานหมวดทางหลวงทั่วประเทศ ในการรองรับประชาชนที่จะมาใช้บริการจอดพักรถหรือเข้าห้องน้ำอีกด้วย
ทั้งนี้ หากประชาชนต้องการสอบถามข้อมูลเส้นทาง แจ้งเหตุด่วนเหตุร้ายหรือขอความช่วยเหลือ สามารถแจ้งได้ที่สายด่วน ทล. โทร. 1586 (โทรฟรี 24 ชั่วโมง) สายด่วนมอเตอร์เวย์ โทร. 1586 กด 7 และตำรวจทางหลวง โทร. 1193

ที่มา : https://www.thaigov.go.th/news/contents/details/54516