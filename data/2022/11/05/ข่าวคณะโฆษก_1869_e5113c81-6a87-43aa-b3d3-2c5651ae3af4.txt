รัฐบาลไทย-ข่าวทำเนียบรัฐบาล-​โฆษกรัฐบาลยินดีท่องเที่ยวไทยสัญญาณบวก ประชาชนทะยอยลงทะเบียน “เราเที่ยวด้วยกันเฟส 4”


วันพุธที่ 29 มิถุนายน 2565
พิมพ์
​โฆษกรัฐบาลยินดีท่องเที่ยวไทยสัญญาณบวก ประชาชนทะยอยลงทะเบียน “เราเที่ยวด้วยกันเฟส 4”
ขณะที่ “นายกฯ” กำชับตำรวจ-พื้นที่ท่องเที่ยว เตรียมพร้อมรับช่วงวันหยุดยาว ก.ค. นี้ พร้อมขอผู้ประกอบการอย่าฉวยโอกาสขึ้นราคาอาหาร/ที่พัก เพื่อร่วมกันเดินหน้ากระตุ้นเศรษฐกิจและการท่องเที่ยวภายในประเทศ
วันนี้ (29 มิถุนายน 2565) นายธนกร วังบุญคงชนะ โฆษกประจำสำนักนายกรัฐมนตรี เผยความคืบหน้าโครงการเราเที่ยวด้วยกันเฟส 4 ส่วนต่อขยาย ตามที่ประชุมคณะรัฐมนตรีมีมติเพิ่ม 1.5 ล้านสิทธิ และขยายระยะเวลาโครงการไปจนสิ้นสุดเดือนตุลาคม 2565 โดยเริ่มเปิดให้ประชาชนลงทะเบียนเข้าร่วมโครงการฯ ไปเมื่อวันที่ 27 มิ.ย. ที่ผ่านมาเป็นวันแรก ซึ่งมีกระแสตอบรับที่ดี ประชาชนให้ความสนใจ ลงทะเบียนเพื่อใช้บริการช่วงเดือนกรกฎาคม ที่มีวันหยุดยาวติดต่อกัน ทั้งนี้ พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ได้ติดตามการดำเนินโครงการฯ มาโดยตลอด และกำชับให้ทุกหน่วยงานที่เกี่ยวข้องอำนวยความสะดวก ดูแลความปลอดภัยของนักเที่ยวทั้งในและต่างประเทศ ตลอดจนเร่งประชาสัมพันธ์ข้อมูลและกิจกรรมการท่องเที่ยวที่หลากหลาย เพื่อเป็นทางเลือกแก่พี่น้องประชาชนและกระตุ้นให้เกิดการท่องเที่ยวภายในประเทศมากขึ้น
โฆษกประจำสำนักนายกรัฐมนตรี กล่าวเพิ่มเติมว่า โครงการเราเที่ยวกันเฟส 4 ส่วนขยาย ได้เปิดให้ประชาชนผู้ไม่เคยลงทะเบียนรับสิทธิ สามารถลงทะเบียนเข้าร่วมโครงการฯ ได้ตั้งแต่วันที่ 27 มิถุนายน 2565 เป็นต้นไป ผ่านทางเว็บไซต์ www.เราเที่ยวด้วยกัน.com และสำหรับผู้ที่เคยลงทะเบียนโครงการเราเที่ยวกันเฟส 1 - 4 แล้ว สามารถกดรับหลักเกณฑ์และเงื่อนไขบนแอปพลิเคชันเป๋าตัง โดยไม่ต้องลงทะเบียนรับสิทธิใหม่ ทั้งนี้ เริ่มจองโรงแรมและที่พักได้ตั้งแต่วันที่ 1 กรกฎาคม – 23 ตุลาคม 2565 และเริ่มเข้าพักได้ตั้งแต่วันที่ 8 กรกฎาคม – 31 ตุลาคม 2565 ในส่วนตั๋วเครื่องบินจะเปิดให้ลงทะเบียน โดยเป็นตั๋วที่จองและออกเดินทางตั้งแต่วันที่ 3 กรกฎาคม – 5 พฤศจิกายน 2565
“โครงการเราเที่ยวด้วยกันเฟส 4” เป็นโครงการที่รัฐบาลดำเนินการต่อเนื่อง ได้รับกระแสตอบรับเป็นอย่างดี โดยกระตุ้นให้เกิดการใช้จ่ายของภาคประชาชนผ่านการท่องเที่ยวภายในประเทศ ซึ่งจะช่วยเพิ่มสภาพคล่องให้ผู้ประกอบการธุรกิจท่องเที่ยวและธุรกิจที่เกี่ยวเนื่อง รวมทั้งสร้างงานสร้างอาชีพ ตลอดจนฟื้นฟูเศรษฐกิจของประเทศในองค์รวม โดยนายกรัฐมนตรี ได้กำชับไปยังเจ้าหน้าที่ตำรวจ และหน่วยงานต่างๆในพื้นที่ให้ดูแลความปลอดภัยของนักเที่ยวโดยเฉพาะช่วงวันหยุดยาวในเดือนกรกฎาคมนี้ พร้อมขอความร่วมมือไปยังผู้ประกอบการที่เข้าร่วมโครงการทุกราย ให้คงกำหนดราคาที่พักในราคาปกติและเป็นธรรม อย่าฉวยโอกาสที่มีโครงการสนับสนุนจากรัฐบาลในการปรับขึ้นราคาผู้ประกอบการ เพื่อร่วมกันเดินหน้ากระตุ้นเศรษฐกิจและการท่องเที่ยวภายในประเทศ” นายธนกรฯ กล่าว

ที่มา : https://www.thaigov.go.th/news/contents/details/56275