รัฐบาลไทย-ข่าวทำเนียบรัฐบาล-โฆษกรัฐบาล เผย "นายกฯ" ยืนยันรัฐบาลบริหารเวชภัณฑ์เตียง ยารักษาโควิด-19 มีเพียงพอรองรับผู้ป่วยโควิด-19 ทั่วประเทศ ขณะที่เริ่มหลักเกณฑ์การเดินทางเข้าประเทศไทยในรูปแบบ TEST AND GO


วันจันทร์ที่ 28 กุมภาพันธ์ 2565
พิมพ์
โฆษกรัฐบาล เผย "นายกฯ" ยืนยันรัฐบาลบริหารเวชภัณฑ์เตียง  ยารักษาโควิด-19  มีเพียงพอรองรับผู้ป่วยโควิด-19 ทั่วประเทศ ขณะที่เริ่มหลักเกณฑ์การเดินทางเข้าประเทศไทยในรูปแบบ TEST AND GO
โฆษกรัฐบาล เผย "นายกฯ" ยืนยันรัฐบาลบริหารเวชภัณฑ์เตียง  ยารักษาโควิด-19  มีเพียงพอรองรับผู้ป่วยโควิด-19 ทั่วประเทศ ขณะที่เริ่มหลักเกณฑ์การเดินทางเข้าประเทศไทยในรูปแบบ TEST AND GO
วันนี้ (28 กุมภาพันธ์ 2565) นายธนกร วังบุญคงชนะ โฆษกประจำสำนักนายกรัฐมนตรี เผยจำนวนผู้ติดเชื้อโควิด - 19 รายใหม่วันนี้ รวม 22,311 ราย จำแนกเป็นผู้ป่วยจากในประเทศ 22,175 ราย ผู้ป่วยมาจากต่างประเทศ 136 ราย ผู้ป่วยสะสม 668,492 ราย (ตั้งแต่ 1 มกราคม 2565) หายป่วยกลับบ้าน 17,470 ราย หายป่วยสะสม 486,855 ราย (ตั้งแต่ 1 มกราคม 2565) ผู้ป่วยกำลังรักษา 213,645 ราย เสียชีวิต 42 ราย ล่าสุดการให้บริการวัคซีน โควิด-19  สะสมอยู่ที่ 123,555,557 โดส เข็มที่ 1 ฉีดสะสม 53,532,236 โดส เข็มที่ 2 ฉีดสะสม 49,705,225 โดส เข็มที่ 3 ฉีดสะสม 18,675,388 โดส เข็มที่ 4 ฉีดสะสม 1,642,708 โดส
โฆษกประจำสำนักนายกรัฐมนตรี ยังกล่าวว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ยืนยันรัฐบาลบริหารจัดการยา เวชภัณฑ์ ที่ใช้ในการรักษาผู้ป่วยโควิด-19 อย่างเพียงพอ โดยกำชับไปยังองค์การเภสัชกรรม ได้มีการบริหารจัดการสำรอง “ยาฟาวิพิราเวียร์ (Favipiravir)” ให้สอดคล้องกับสถานการณ์โควิด – 19 ในปัจจุบัน ซึ่งขณะนี้ ได้มีการสำรองไว้ จำนวน 24 ล้านเม็ด และทำการผลิตเพิ่มเติมอีก จำนวน 60 ล้านเม็ด รวมการสำรองทั้งสิ้น 84 ล้านเม็ด ขณะเดียวกัน กทม. ยังรายงานว่า มีเตียงว่างสำหรับรองรับผู้ติดเชื้อโควิด – 19 ใน Community Isolation (CI) อีกกว่า 1,300 เตียง และยังเตรียมเปิดเพิ่มอีก 9 แห่ง จำนวน 1,000 เตียง ยืนยันเตียง CI ในกทม. ยังมีว่างพอรองรับผู้ติดเชื้อ โอกาสนี้ นายกรัฐมนตรียังห่วงใยถึงกลุ่มผู้สูงอายุ ผู้ป่วยติดเตียง ผู้มีความเสี่ยงสูงในการได้รับเชื้อ ฝากเตือนไปยังครอบครัวที่มีสมาชิกที่จัดอยู่ในกลุ่มของผู้มีความเสี่ยงในการได้รับเชื้อโควิด – 19  ให้เพิ่มความระมัดระวังสูงสุด จัดสรรพื้นที่ภายในบ้านเพื่อลดการติดเชื้อในครอบครัวด้วย
ทั้งนี้  โฆษกประจำสำนักนายกรัฐมนตรียังย้ำหลักเกณฑ์การเดินทางเข้าประเทศไทยในรูปแบบ TEST AND GO จากการปรับมาตรการใหม่ ที่จะเริ่มต้นในวันที่ 1 มีนาคม 2565 โดยมีขั้นตอนการลงทะเบียน ดังนี้ 1. ลงทะเบียนผ่านระบบ Thailand Pass ที่ https://tp.consular.go.th/ โดยจะใช้เวลาในการพิจารณา 3 - 7 วัน 2. ตรวจหาเชื้อแบบ RT - PCR ผลตรวจภายใน 72 ชม. (ก่อนเดินทาง) 3. เมื่อเดินทางถึงประเทศไทย ผ่านจุดตรวจ และเดินทางไปยังโรงแรมด้วยพาหนะโรงแรมในรูปแบบ sealed route 4. ตรวจหาเชื้อแบบ RT - PCR ในวันแรกและรอผลตรวจที่โรงแรม และ 5. ตรวจ ATK self - test ด้วยตัวเองในวันที่ 5 - 6 และรายงานผลตรวจผ่านช่องทางที่กระทรวงสาธารณสุขกำหนด ทั้งนี้ ย้ำผู้เดินทางต้องเป็นผู้ที่ได้รับวัคซีนครบตามหลักเกณฑ์ที่กระทรวงสาธารณสุขกำหนด และได้รับอย่างน้อย 14 วัน ก่อนเดินทาง
…………………………..

ที่มา : https://www.thaigov.go.th/news/contents/details/52003