รัฐบาลไทย-ข่าวทำเนียบรัฐบาล-เริ่มแล้ว ... บสย. หนุนรัฐ “ค้ำ สินเชื่อ” กระตุ้นเศรษฐกิจ เติมเต็มรายย่อย ค้ำฟรี 3 ปี รายละ 3 ล้านบาท


วันพุธที่ 27 เมษายน 2565
พิมพ์
เริ่มแล้ว ... บสย. หนุนรัฐ “ค้ำ สินเชื่อ” กระตุ้นเศรษฐกิจ เติมเต็มรายย่อย ค้ำฟรี 3 ปี รายละ 3 ล้านบาท
บสย. เดินหน้ามาตรการกระตุ้นเศรษฐกิจ หนุนธุรกิจรายย่อย ค้ำเต็มร้อย “เติมเต็มรายย่อย” วงเงิน 8,000 ล้านบาท เสริมสภาพคล่องกิจการ SMEs รายย่อย ค้ำประกันสูงสุด 3 ล้านบาทต่อราย ฟรีค่าธรรมเนียม 3 ปี ลดภาระต้นทุน ขยายระยะเวลาค้ำประกันนาน 10 ปี
นายสิทธิกร ดิเรกสุนทร กรรมการและผู้จัดการทั่วไป บรรษัทประกันสินเชื่ออุตสาหกรรมขนาดย่อม (บสย.) เปิดเผยว่า ขณะนี้ บสย.ได้เปิดรับคำขอค้ำประกันสินเชื่อจากธนาคารที่เข้าร่วมโครงการ สำหรับผู้ประกอบการรายย่อย ภายใต้โครงการค้ำประกันสินเชื่อ “บสย. SMEs เติมเต็มรายย่อย” วงเงิน 8,000 ล้านบาท โดยโครงการนี้จะช่วยเติมเต็มให้ผู้ประกอบการได้รับสินเชื่อง่ายขึ้นและมากขึ้น โดย บสย. ช่วยรับความเสี่ยงแทนผู้ประกอบการ SMEs เพื่อให้ธนาคารมั่นใจในการปล่อยสินเชื่อมากขึ้น
นอกจากนี้ บสย. ยังได้มอบสิทธิประโยชน์ให้ผู้ประกอบการ SMEs ที่ขอรับการค้ำประกันสินเชื่อ วงเงินค้ำสูงสุด 3 ล้านบาทต่อราย  ได้รับการยกเว้นค่าธรรมเนียมค้ำประกันสินเชื่อต่อเนื่อง 3 ปี ระยะเวลาค้ำประกันนานถึง 10 ปี ทั้งนี้ เพื่อให้ผู้ประกอบการ SMEs ดำเนินธุรกิจอย่างสบายใจ ลดต้นทุนการเงิน และที่สำคัญจะช่วยให้ผู้ประกอบการสามารถดำเนินธุรกิจได้อย่างคล่องตัว
สอบถามธนาคารที่เข้าร่วมโครงการได้ที่ บสย. Call Center 02-890-9999 หรือ  Line@doctor.tcg

ที่มา : https://www.thaigov.go.th/news/contents/details/53986