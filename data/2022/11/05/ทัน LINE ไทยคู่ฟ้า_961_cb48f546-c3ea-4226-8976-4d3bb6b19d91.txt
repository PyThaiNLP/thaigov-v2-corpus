รัฐบาลไทย-ข่าวทำเนียบรัฐบาล-ครม. อนุมัติงบกลาง 2,241 ล้านบาท ซ่อมแซมถนนเสียหายจากน้ำท่วม 40 จังหวัด 889 โครงการ


วันอาทิตย์ที่ 19 มิถุนายน 2565
ครม. อนุมัติงบกลาง 2,241 ล้านบาท ซ่อมแซมถนนเสียหายจากน้ำท่วม 40 จังหวัด 889 โครงการ
.....
ที่ประชุม ครม. (14 มิ.ย. 65) อนุมัติงบกลางวงเงิน 2,241 ล้านบาท เพื่อก่อสร้าง ปรับปรุง ซ่อมแซมถนนที่อยู่ในความรับผิดชอบขององค์กรปกครองส่วนท้องถิ่น (อปท.) ที่ได้รับความเสียหายจากอุทกภัยจำนวน 40 จังหวัด อปท.จำนวน 625 แห่ง รวม 889 โครงการ ให้กลับคืนสู่สภาพเดิมและปรับปรุงให้มีประสิทธิภาพมากขึ้น
.
ซึ่งเป็นผลสืบเนื่องจากช่วงเดือน พ.ค. – ต.ค. 64 ประเทศไทยเกิดอุทกภัยจากพายุโซนร้อนโกนเซิน และพายุโซนร้อนเตี้ยนหมู่ ส่งผลให้เกิดน้ำท่วมฉับพลันและน้ำป่าไหลหลากในพื้นที่ ได้รับความเสียหายอย่างกว้างขวาง และเป็นเหตุให้สิ่งก่อสร้าง ถนน สิ่งสาธารณประโยชน์ในพื้นที่ของอปท.ได้รับผลกระทบในหลายพื้นที่
.
สำหรับโครงการที่ได้รับผลกระทบ ประกอบด้วย
• โครงการขององค์การบริหารส่วนจังหวัด (อบจ.) 13 จังหวัด 13 อบจ. 13 โครงการ เช่น โครงการปรับปรุง ซ่อมแซมถนนลาดยาง ซ่อมสร้างถนนลูกรังปิดผิวลาดยางแอสฟัลต์คอนกรีต
• เทศบาลนครมี 1 จังหวัด 1 เทศบาลนคร 2 โครงการ คือ เทศบาลนครนครราชสีมา เช่น ปรับปรุงผิวจราจรคอนกรีตเสริมเหล็ก
• เทศบาลเมือง 2 จังหวัด 2 เทศบาลเมือง 4 โครงการ เช่น ปรับปรุงผิวจราจรโดยการปูแอสฟัลต์ติกคอนกรีตด้วยวิธี Overlay
• เทศบาลตำบลและองค์การบริหารส่วนตำบล (อบต.)ใน 40 จังหวัด 189 เทศบาลตำบล 420 อบต.จำนวน 870 โครงการ เช่น ปรับปรุงผิวจราจรจากถนนลูกรังเป็นถนนหินคลุกบดอัด
.
ขณะที่ กระทรวงคมนาคมมีความเห็นเพิ่มเติมว่า โครงการที่ขอรับการจัดสรรงบประมาณควรมีความพร้อมของแบบแปลน และประมาณราคา สามารถดำเนินการก่อสร้างและเบิกจ่ายงบประมาณได้แล้วเสร็จโดยเร็ว และขอให้กระทรวงมหาดไทยปฏิบัติตามกฎหมาย ระเบียบ ข้อบังคับ มติ ครม. โดยเคร่งครัดต่อไป
#ไทยคู่ฟ้า #ร่วมต้านโควิด19
-------------------

ที่มา : https://www.thaigov.go.th/news/contents/details/55862