รัฐบาลไทย-ข่าวทำเนียบรัฐบาล-นายศักดิ์สยาม ชิดชอบ รัฐมนตรีว่าการกระทรวงคมนาคม ตรวจเยี่ยมผู้ประสบอุทกภัย และเส้นทางคมนาคมที่ได้รับความเสียหายจากอุทกภัยในพื้นที่จังหวัดลพบุรี


วันพุธที่ 13 ตุลาคม 2564
นายศักดิ์สยาม ชิดชอบ รัฐมนตรีว่าการกระทรวงคมนาคม ตรวจเยี่ยมผู้ประสบอุทกภัย และเส้นทางคมนาคมที่ได้รับความเสียหายจากอุทกภัยในพื้นที่จังหวัดลพบุรี
และมอบถุงยังชีพให้แก่ประชาชนที่ได้รับผลกระทบจากอุทกภัย
นายศักดิ์สยาม ชิดชอบ รัฐมนตรีว่าการกระทรวงคมนาคม ตรวจเยี่ยมผู้ประสบอุทกภัย และเส้นทางคมนาคมที่ได้รับความเสียหาย และมอบถุงยังชีพให้แก่ประชาชนที่ได้รับผลกระทบจากอุทกภัยในพื้นที่จังหวัดลพบุรี ในวันที่ 13 ตุลาคม 2564 พร้อมด้วย นายวิรัช พิมพะนิตย์ ที่ปรึกษารัฐมนตรีว่าการกระทรวงคมนาคม นางสุขสมรวย วันทนียกุล เลขานุการรัฐมนตรีว่าการกระทรวงคมนาคม นายสรพงศ์ ไพฑูรย์พงษ์ รองปลัดกระทรวงคมนาคม นายสราวุธ ทรงศิวิไล อธิบดีกรมทางหลวง นายอภิรัฐ ไชยวงศ์น้อย อธิบดีกรมท่าอากาศยาน นายสมพงษ์ จิรศิริเลิศ รองอธิบดีกรมเจ้าท่า และนายสัญลักข์ ปัญวัฒนลิขิต กรรมการผู้จัดการใหญ่ บริษัท ขนส่ง จำกัด โดยมี นายนิวัฒน์ รุ่งสาคร ผู้ว่าราชการจังหวัดลพบุรี สมาชิกสภาผู้แทนราษฎร และประชาชนในพื้นที่ให้การต้อนรับ
จากอิทธิพลพายุโซนร้อนเตี้ยนหมู่ซึ่งอ่อนกำลังเป็นพายุดีเปรสชันเคลื่อนเข้าปกคลุมบริเวณประเทศไทย เมื่อวันที่ 24 กันยายน 2564 ส่งผลให้ฝนตกหนักหลายพื้นที่ และฝนที่ตกสะสมทำให้เกิดน้ำท่วมฉับพลัน และน้ำป่าไหลหลาก มีโครงข่ายคมนาคมได้รับผลกระทบหลายจังหวัด และหลายพื้นที่ยังมีปริมาณน้ำมากและเส้นทางคมนาคมยังไม่สามารถสัญจรได้ พล.อ. ประยุทธ์ จันทร์โอชา นายกรัฐมนตรี ได้กำชับให้กระทรวงคมนาคมเร่งสำรวจ ซ่อมแซม และแก้ปัญหาเส้นทางคมนาคมที่ได้รับความเสียหาย สำหรับเส้นทางที่ยังไม่สามารถเปิดสัญจรได้ขอให้ประชาสัมพันธ์ให้ประชาชนทราบโดยทั่วถึง เพื่อป้องกันอันตรายที่จะเกิดขึ้นแก่ประชาชนและเป็นการลดผลกระทบจากสถานการณ์อุทกภัย สำหรับโครงข่ายคมนาคมในจังหวัดลพบุรีที่ได้รับผลกระทบแบ่งเป็น
1. เส้นทางของกรมทางหลวง (ทล.) โครงข่ายทางหลวงได้รับความเสียหาย 12 สายทาง 42 แห่ง เข้าสู่สภาวะปกติแล้วทุกสายทาง ประเมินความเสียหายเบื้องต้นต้องใช้งบประมาณฟื้นฟู จำนวน 29 สายทาง วงเงิน 338 ล้านบาท
2. เส้นทางของกรมทางหลวงชนบท (ทช.) โครงข่ายทางหลวงชนบทได้รับความเสียหาย 29 เส้นทาง เข้าสู่สภาวะปกติ สัญจรผ่านได้แล้ว 28 เส้นทาง คงเหลือ 1 เส้นทาง คือ ลบ.1030 แยก ทล.1 – บ้านถลุงเหล็ก อ.โคกสำโรง ยังไม่สามารถสัญจรผ่านได้ เนื่องจากมีความเสียหายมากและมีช่วงที่ถนนถูกตัดขาด ปัจจุบันอยู่ระหว่างดำเนินการถมวัสดุเชื่อมเส้นทาง คาดว่าจะแล้วเสร็จวันที่ 20 ตุลาคม 2564 ประเมินความเสียหายเบื้องต้นต้องใช้งบประมาณฟื้นฟู จำนวน 21 สายทาง วงเงิน 264 ล้านบาท
นายศักดิ์สยาม ชิดชอบ รัฐมนตรีว่าการกระทรวงคมนาคม มีความห่วงใยพี่น้องประชาชนที่ได้รับผลกระทบจากเหตุอุทกภัย ได้ลงพื้นที่จังหวัดลพบุรีเพื่อรับฟังบรรยายสรุปสถานการณ์อุทกภัย พร้อมตรวจเส้นทางคมนาคมที่ได้รับความเสียหายจากอุทกภัยที่ทางหลวงหมายเลข 3196 ตอนจันเสน - ท่าแค กิโลเมตรที่ 57+500 - 58+000 จังหวัดลพบุรี โดยได้สั่งการให้ ทล. ทช. บูรณาการร่วมกับหน่วยงานที่เกี่ยวข้องเพื่อให้การบำรุงซ่อมแซมถนนเกิดประสิทธิภาพสูงสุดและใช้ในการสัญจรได้อย่างปกติ นอกจากนี้ ได้ให้กำลังใจและมอบถุงยังชีพให้แก่ประชาชนผู้ประสบอุทกภัยในพื้นที่องค์การบริหารส่วนตำบลหนองทรายขาว และองค์การบริหารส่วนตำบลพุคา โดยได้มีข้อสั่งการหน่วยงานที่เกี่ยวข้องเพิ่มเติมดังนี้
1. ให้ ทล. ทช. ติดตั้งป้ายเตือนและป้ายแนะนำเส้นทาง รวมทั้งหาเส้นทางเลี่ยง พร้อมประชาสัมพันธ์ข้อมูลให้ประชาชนในพื้นที่รับทราบอย่างทั่วถึง
2. ให้เร่งซ่อมแซมเส้นทางที่ได้รับผลกระทบจากเหตุอุทกภัย เพื่อให้ประชาชนสามารถสัญจรได้อย่างรวดเร็วและปลอดภัย รวมทั้งให้ช่วยเหลือประชาชน โดยจัดเตรียมบุคลากร เครื่องมือ เครื่องจักร เพื่ออำนวยความสะดวกประชาชนในการสัญจรในพื้นที่เกิดเหตุอุทกภัยจนกว่าสถานการณ์จะคลี่คลาย
3. ให้หน่วยงานในสังกัดกระทรวงฯ ในพื้นที่บูรณาการร่วมกับหน่วยงานที่เกี่ยวข้องดำเนินการตามแผนป้องกันสาธารณภัยอย่างเคร่งครัดและมีประสิทธิภาพ
4. ให้หน่วยงานที่เกี่ยวข้องเตรียมความพร้อมในการป้องกัน การฟื้นฟู และการเยียวยา ภายหลังสถานการณ์คลี่คลายในทุกมิติ พร้อมทั้งเฝ้าระวังตลอด 24 ชั่วโมง
5. ให้ทุกหน่วยงานปฏิบัติตามมาตรการป้องกันการแพร่ระบาดของโรคติดเชื้อไวรัส COVID-19 โดยเคร่งครัด และเตรียมความพร้อมเพื่อรองรับการเปิดประเทศตามนโยบายรัฐบาล

ที่มา : https://www.thaigov.go.th/news/contents/details/46947