รัฐบาลไทย-ข่าวทำเนียบรัฐบาล-กรมการขนส่งทางบก เปิดศูนย์คุ้มครองผู้โดยสารรถสาธารณะ (ชั่วคราว) ณ สถานีขนส่งผู้โดยสารกรุงเทพ (จตุจักร)


วันพุธที่ 29 ธันวาคม 2564
กรมการขนส่งทางบก เปิดศูนย์คุ้มครองผู้โดยสารรถสาธารณะ (ชั่วคราว) ณ สถานีขนส่งผู้โดยสารกรุงเทพ (จตุจักร)
และสถานีขนส่งผู้โดยสารทุกแห่งทั่วประเทศ อำนวยความสะดวกประชาชน
ที่เดินทางด้วยรถโดยสารสาธารณะ
นางพรรณี พุ่มพันธ์ รองอธิบดีกรมการขนส่งทางบก กระทรวงคมนาคม เป็นประธานในพิธีเปิดศูนย์คุ้มครองผู้โดยสารรถสาธารณะ (ชั่วคราว) เพื่ออำนวยความสะดวกประชาชนที่เดินทางด้วยรถโดยสารสาธารณะ และรับเรื่องร้องเรียนกรณีประชาชนไม่ได้รับความปลอดภัย ถูกเอารัดเอาเปรียบจากการใช้บริการรถโดยสารสาธารณะ ในวันที่ 29 ธันวาคม 2564 ณ สถานีขนส่งผู้โดยสารกรุงเทพ (จตุจักร)
นางพรรณี พุ่มพันธ์ เปิดเผยว่า กรมการขนส่งทางบก (ขบ.) จัดให้มีการตั้งคุ้มครองผู้โดยสารรถสาธารณะ (ชั่วคราว) ช่วงเทศกาลปีใหม่ 2565 ระหว่างวันที่ 29 - 31 ธันวาคม 2564 ณ สถานีขนส่งผู้โดยสารกรุงเทพฯ ทั้ง 3 แห่ง (จตุจักร เอกมัย บรมราชชนนี) สถานีขนส่งผู้โดยสารในส่วนภูมิภาค และให้มีเจ้าหน้าที่ประจำศูนย์ฯ ชั่วคราวเพื่อคอยอำนวยความสะดวกและดูแลประชาชนที่เดินทางด้วยรถโดยสารสาธารณะ นอกจากนี้ จากสถานการณ์การแพร่ระบาดของโรคติดเชื้อไวรัส COVID-19 ขบ. ได้กำชับให้เจ้าหน้าที่เพิ่มความเข้มข้นในการปฏิบัติหน้าที่ และร่วมอำนวยความสะดวกด้านการจราจรและดูแลความปลอดภัยภายในสถานีขนส่งผู้โดยสารแล้ว โดยกำกับดูแลให้ผู้ประกอบการขนส่งและผู้ให้บริการสถานีขนส่งผู้โดยสารดำเนินการตามมาตรการป้องกันและควบคุมการแพร่ระบาดของโรคติดเชื้อไวรัส COVID-19 อย่างเคร่งครัด เพื่อความปลอดภัยในการเดินทางของประชาชน มีมาตรการคัดกรองผู้โดยสารตามมาตรการสาธารณสุขอย่างเข้มงวด สวมหน้ากากอนามัยหรือหน้ากากผ้าตลอดเวลา 100% จัดเตรียมแอลกอฮอล์เจลสำหรับทำความสะอาดมือ เพิ่มความถี่ในการทำสะอาดพื้นที่สาธารณะตลอดทั้งวัน ควบคู่กับการตรวจสอบความพร้อมของรถโดยสารสาธารณะและพนักงานขับรถทุกคนก่อนออกจากสถานีขนส่งผู้โดยสาร กรณีพบรถโดยสารสาธารณะมีสภาพไม่มั่นคงแข็งแรง ส่งผลกระทบต่อความปลอดภัย สั่งเปลี่ยนรถคันใหม่ทดแทนหรือสั่ง “ห้ามใช้” รถคันดังกล่าวทันที ด้านพนักงานขับรถหากตรวจพบชั่วโมงการทำงานเกินกว่าที่กฎหมายกำหนด ใช้สารเสพติด ดื่มเครื่องดื่มแอลกอฮอล์ สั่งห้ามปฏิบัติหน้าที่ทันที เพื่อเป็นการป้องกันและลดอุบัติเหตุจากการใช้รถใช้ถนนอันเกิดจากตัวรถและผู้ขับรถ
รองอธิบดีกรมการขนส่งทางบก กล่าวเพิ่มเติมว่า ประชาชนที่พบปัญหาจากการใช้บริการ
รถโดยสารสาธารณะ สามารถแจ้งศูนย์คุ้มครองผู้โดยสารและรับเรื่องร้องเรียน 1584 (ชั่วคราว) ณ สถานีขนส่งผู้โดยสาร หรือช่องทางร้องเรียนต่าง ๆ ของ ขบ. ซึ่งให้บริการตลอดช่วงเทศกาลปีใหม่ 2565 ดังนี้ สายด่วน โทร. 1584 ตลอด 24 ชั่วโมง ทาง Website: http://ins.dlt.go.th/cmpweb/ E-mail: dlt_1584complain@hotmail.com Facebook: 1584 ร้องเรียนรถโดยสารสาธารณะ Line: @1584dlt แอปพลิเคชัน DLT GPS ทั้งนี้ ทุกปัญหาการร้องเรียนของประชาชน ขบ. จะเร่งตรวจสอบและแจ้งผลการดำเนินการให้ผู้ร้องเรียนทราบทาง SMS และแจ้งความคืบหน้าการดำเนินการเป็นระยะจนกว่าจะแก้ไขเรื่องร้องเรียนแล้วเสร็จ โดยมีมาตรการลงโทษผู้กระทำความผิดขั้นสูงสุดทุกกรณี กรณีกระทำความผิดซ้ำซาก ความผิดร้ายแรงและเข้าข่ายเป็นภัยสังคม พักใช้หรือเพิกถอนใบอนุญาตทันที เพื่อความปลอดภัยในการเดินทางของประชาชน

ที่มา : https://www.thaigov.go.th/news/contents/details/50019