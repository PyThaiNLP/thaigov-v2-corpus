รัฐบาลไทย-ข่าวทำเนียบรัฐบาล-นายศักดิ์สยาม ชิดชอบ รัฐมนตรีว่าการกระทรวงคมนาคม ให้เอกอัครราชทูตสาธารณรัฐประชาชนจีนประจำประเทศไทยเข้าพบ


วันจันทร์ที่ 20 ธันวาคม 2564
นายศักดิ์สยาม ชิดชอบ รัฐมนตรีว่าการกระทรวงคมนาคม ให้เอกอัครราชทูตสาธารณรัฐประชาชนจีนประจำประเทศไทยเข้าพบ
เพื่อเยี่ยมคารวะในโอกาสเข้ารับหน้าที่ พร้อมทั้งหารือเกี่ยวกับความร่วมมือด้านการคมนาคมขนส่งระหว่างประเทศไทยและสาธารณรัฐประชาชนจีน
นายศักดิ์สยาม ชิดชอบ รัฐมนตรีว่าการกระทรวงคมนาคม ให้ นายหาน จื้อเฉียง (H.E. Mr. Han Zhiqiang) เอกอัครราชทูตสาธารณรัฐประชาชนจีนประจำประเทศไทยและคณะฯ เข้าเยี่ยมคารวะพร้อมแนะนำตัวในโอกาสเข้ารับหน้าที่เอกอัครราชทูตวิสามัญผู้มีอำนาจเต็มประจำประเทศไทย พร้อมทั้งหารือเกี่ยวกับความร่วมมือด้านการคมนาคมขนส่งระหว่างประเทศไทยและสาธารณรัฐประชาชนจีน โดยมี นายชยธรรม์ พรหมศร ปลัดกระทรวงคมนาคม ผู้แทนจากกรมการขนส่งทางราง สำนักงานนโยบายและแผนการขนส่งและจราจร และการรถไฟแห่งประเทศไทย เข้าร่วมการหารือ ในวันที่ 20 ธันวาคม 2564 ณ ห้องประชุมกระทรวงคมนาคม
นายศักดิ์สยาม ชิดชอบ กล่าวว่า ประเทศไทยและสาธารณรัฐประชาชนจีนมีความสัมพันธ์อันดีระหว่างกันมาช้านานในหลายระดับ อีกทั้งมีความร่วมมือที่ครอบคลุมทั้งด้านเศรษฐกิจ สังคม และวัฒนธรรม สำหรับความร่วมมือด้านการเชื่อมโยงการคมนาคมขนส่งระหว่างไทยกับสาธารณรัฐประชาชนจีนนั้น รัฐบาลไทยภายใต้การนำของพลเอก ประยุทธ์ จันทร์โอชา นายกรัฐมนตรี ได้สนับสนุนแนวคิด “สายแถบและเส้นทาง” ของจีนที่มุ่งจะเชื่อมโยงเส้นทางการขนส่งระหว่างภูมิภาค ซึ่งจะก่อให้เกิดการพัฒนาทางเศรษฐกิจและการท่องเที่ยว รวมทั้งการเชื่อมโยงห่วงโซ่อุปทาน โดยเฉพาะโครงการความร่วมมือรถไฟ ไทย - จีน ที่นายกรัฐมนตรีได้ให้ความสำคัญและเร่งผลักดันให้เกิดผลเป็นรูปธรรมโดยเร็ว เพื่อให้สามารถเชื่อมต่อกับโครงการรถไฟ จีน - ลาว ที่ได้เปิดให้บริการเมื่อวันที่ 2 ธันวาคม 2564 ที่ผ่านมา ทั้งนี้ ทั้งสองฝ่ายได้หารือถึงความคืบหน้าการดำเนินโครงการความร่วมมือด้านรถไฟระหว่าง ไทย - จีน โดยการดำเนินโครงการฯ ระยะที่ 1 (ช่วงกรุงเทพฯ - นครราชสีมา) อยู่ระหว่างการก่อสร้าง คาดว่าจะเปิดให้บริการได้ในปี 2569 และมีแผนงานที่จะก่อสร้างระยะที่ 2 (ช่วงนครราชสีมา - หนองคาย) ระยะทาง 356 กิโลเมตร ขณะนี้ออกแบบแล้วเสร็จอยู่ระหว่างการจัดทำรายงานการประเมินผลกระทบสิ่งแวดล้อม (EIA) คาดว่าจะเสนอคณะรัฐมนตรีได้ในปี 2565 เปิดใช้บริการได้ในปี 2571 รวมถึงระยะที่ 3 ช่วงหนองคาย - เวียงจันทร์ ระยะทาง 16 กิโลเมตร เพื่อเชื่อมการขนส่งสินค้าระหว่างไทย - สปป.ลาว - จีน ในอนาคต ที่ผ่านมาได้มีการหารือสามฝ่ายระหว่าง ไทย - ลาว - จีน ระดับอธิบดีเพื่อหารือในประเด็นแนวทางการเชื่อมโยงโครงการรถไฟ ไทย - จีน กับโครงการรถไฟ ลาว - จีน เพื่อขับเคลื่อนเป้าหมายการพัฒนาการขนส่งทางรางที่ยั่งยืน โดยมีไทยเป็นศูนย์กลางการขนส่งของภูมิภาคอาเซียน
กระทรวงคมนาคมได้ดำเนินโครงการศึกษาการพัฒนาโครงข่ายทางหลวงพิเศษระหว่างเมืองกับระบบราง (MR - Map) และโครงการสะพานเศรษฐกิจเชื่อมฝั่งทะเลอันดามันและอ่าวไทยหรือแลนด์บริดจ์ (Land Bridge) เพื่อเชื่อมโยงประเทศไทยกับประเทศเพื่อนบ้านและระหว่างภูมิภาค ซึ่งจะเป็นการสร้างโอกาสทางเศรษฐกิจ การค้า และการลงทุนระหว่างภูมิภาคอย่างยั่งยืนต่อไปในโอกาสดังกล่าว ทั้งนี้ รัฐมนตรีว่าการกระทรวงคมนาคมได้กล่าวเชิญชวนฝ่ายจีนพิจารณาการเข้าร่วมลงทุนในโครงการพัฒนาด้านโครงสร้างพื้นฐาน ตามโครงการ MR-Map และ Land Bridge ภายใต้กฎระเบียบที่เกี่ยวข้องของประเทศไทย

ที่มา : https://www.thaigov.go.th/news/contents/details/49681