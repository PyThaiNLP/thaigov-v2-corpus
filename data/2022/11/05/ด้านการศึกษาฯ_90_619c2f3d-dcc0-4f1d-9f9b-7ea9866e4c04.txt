รัฐบาลไทย-ข่าวทำเนียบรัฐบาล-นายก แสดงความยินดี หน่วยงานที่คว้ารางวัล Prime Minister Awards: Thailand Cybersecurity Excellence Awards 2022 และนักศึกษาที่ชนะเลิศการแข่งขัน Cyber SEA Games


วันพุธที่ 24 สิงหาคม 2565
นายก แสดงความยินดี หน่วยงานที่คว้ารางวัล Prime Minister Awards: Thailand Cybersecurity Excellence Awards 2022 และนักศึกษาที่ชนะเลิศการแข่งขัน Cyber SEA Games
นายก แสดงความยินดี หน่วยงานที่คว้ารางวัล Prime Minister Awards: Thailand Cybersecurity Excellence Awards 2022 และนักศึกษาที่ชนะเลิศการแข่งขัน Cyber SEA Games
นายชัยวุฒิ ธนาคมานุสรณ์ รัฐมนตรีว่ากระทรวงดิจิทัลเพื่อเศรษฐกิจและสังคม หรือ ดีอีเอส นำคณะผู้บริหารสำนักงานคณะกรรมการการรักษาความมั่นคงปลอดภัยไซเบอร์แห่งชาติ (สกมช.) และผู้บริหารหน่วยงานที่ได้รับรางวัล Prime Minister Awards: Thailand Cybersecurity Excellence Awards 2022 ซึ่งเป็นหน่วยงานที่มีผลงานด้านการรักษาความมั่นคงปลอดภัยทางไซเบอร์ดีเด่นแห่งชาติ ประจำปี พ.ศ. 2565 ดีเด่น จำนวน 3 หน่วยงาน และหน่วยงานที่ได้รับรางวัลสำหรับหน่วยงานให้การสนับสนุนการดำเนินการด้านความมั่นคงปลอดภัยไซเบอร์ของประเทศดีเด่น Cybersecurity Excellence Awards (Supporting) รวมถึงนักศักษาทีมชนะเลิศจากประเทศไทยในการแข่งขัน Cyber SEA Games
เข้าพบ พลเอก ประยุทธ์ จันทร์โอชา นายกรัฐมนตรี ณ บริเวณตึกสันติไมตรี ทำเนียบรัฐบาล
พลเอก ประยุทธ์ จันทร์โอชา นายกรัฐมนตรี ได้แสดงความยินดีกับหน่วยงานที่ได้รับรางวัลผลงานด้านการรักษาความมั่นคงปลอดภัยทางไซเบอร์ดีเด่นแห่งชาติ ประจำปี 2565 ซึ่งรัฐบาลได้ให้ความสำคัญกับการดูแลรักษาความมั่นคงปลอดภัยทางไซเบอร์ โดยส่งเสริมและสนับสนุนการกำกับ ดูแล ให้หน่วยงานต่าง ๆ สามารถป้องกัน รับมือ และลดความเสี่ยงจากภัยคุกคามทางไซเบอร์ จะเห็นได้จากรางวัลที่ได้รับทั้งระดับในประเทศและต่างประเทศ เป็นการส่งต่อความเชี่ยวชาญด้านไซเบอร์จากคนรุ่นเก่าสู่คนรุ่นใหม่ต่อไป
นายชัยวุฒิ ธนาคมานุสรณ์ รัฐมนตรีว่ากระทรวงดิจิทัลเพื่อเศรษฐกิจและสังคม ได้นำผู้เข้ารับมอบรางวัล Prime Minister Awards: Thailand Cybersecurity Excellence Awards 2022 ซึ่งจัดโดย สกมช.ซึ่งเป็นหน่วยงานที่มีท่านนายกรัฐมนตรีเป็นประธานคณะกรรมการการรักษาความมั่นคงปลอดภัยไซเบอร์แห่งชาติ (กมช.) โดยหน่วยงานที่รับรางวัลได้รับการประเมินแล้วว่าทำหน้าที่ด้าน Cyber Security ได้อย่างดีเยี่ยม จนทำให้ระบบเข้มแข็ง จำนวน 3 หน่วยงาน และหน่วยงานที่สนับสนุนด้านไซเบอร์ให้กับประเทศ จำนวน 2 หน่วยงาน เข้าพบนายกรัฐมนตรีในวันนี้
สกมช. ได้จัดกิจกรรม Prime Minister Awards: Thailand Cybersecurity Excellence Awards 2022 เมื่อวันจันทร์ที่ 15 สิงหาคม 2565 ณ โรงแรมมิราเคิล แกรนด์ คอนเวนชัน กรุงเทพฯ โดยมีวัตถุประสงค์เพื่อส่งเสริมการดำเนินงานและกำกับดูแล ให้หน่วยงานโครงสร้างพื้นฐานสำคัญทางสารสนเทศ หน่วยงานภาครัฐและเอกชน และหน่วยงานอื่น ๆ ยกระดับขีดความสามารถในการป้องกัน รับมือ และลดความเสี่ยงจากภัยคุกคามไซเบอร์ เพื่อให้สอดคล้องกับแนวทางของพระราชบัญญัติการรักษาความมั่นคงปลอดภัยไซเบอร์ พ.ศ. 2562 และเป็นไปตามมาตรฐานสากล โดยได้มอบรางวัลให้กับหน่วยงานที่มีผลการดำเนินงานด้านความมั่นคงปลอดภัยทางไซเบอร์ รวมทั้งสิ้น 31 รางวัล จาก 21 หน่วยงาน โดยกิจกรรมนี้ มีหน่วยงานที่เข้าร่วม จำนวน 133 หน่วยงาน
สกมช.ได้นำผู้บริหารหน่วยงานที่ได้รับรางวัลการรักษาความมั่นคงปลอดภัยไซเบอร์ในภาพรวมดีเด่น (Cybersecurity Performance Excellence Awards) ได้แก่ 1. ธนาคารกรุงไทย จำกัด (มหาชน) โดย นายผยง ศรีวณิช กรรมการผู้จัดการใหญ่ธนาคารกรุงไทย 2. สำนักงานคณะกรรมการกำกับหลักทรัพย์และตลาดหลักทรัพย์ โดย นางสาวรื่นวดี สุวรรณมงคล เลขาธิการ กลต. และ 3. ธนาคารแห่งประเทศไทย โดย ดร.เศรษฐพุฒิ สุทธิวาทนฤพุฒิ ผู้ว่าการธนาคารแห่งประเทศไทย และหน่วยงานที่ได้รับรางวัลด้านการสนับสนุนการดำเนินการด้านความมั่นคงปลอดภัยไซเบอร์ของประเทศดีเด่น Cybersecurity Excellence Awards (Supporting) ได้แก่ Huawei Technologies (Thailand) Co., Ltd. โดย นายอาเบล​ เติ้ง ประธาน​กรรม​การบริหาร​ หัวเว่ย​เทคโนโลยี่​ (ประเทศไทย)  และ Palo Alto Networks Thailand โดยนายปิยะ จิตต์นิมิตร ตำแหน่ง Country Sales Director เข้าพบนายกรัฐมนตรี
พลเอก ปรัชญา เฉลิมวัฒน์ เลขาธิการคณะกรรมการการรักษาความมั่นคงปลอดภัยไซเบอร์แห่งชาติ ยังได้นำนักศักษาทีมชนะเลิศกิจกรรม Thailand Cyber Top Talent จากจำนวนทีมที่สมัครทั้งหมด 204 ทีม ซึ่งเป็นตัวแทนทีมจากประเทศไทยเข้าร่วมการแข่งขัน Cyber SEA Games กับทีมจากกลุ่มประเทศอาเซียนทั้ง 10 ประเทศ ผลปรากฏว่า ทีมนักศึกษาจุฬาลงกรณ์มหาวิทยาลัย ได้แก่ นายก้องภพ จริยาสถาพร นายธนัส วงศ์สมุทร และนายพัชรพล แสนแก้ว จากประเทศไทย ได้รับรางวัลชนะเลิศ ส่วนอันดับ 2 คือ ทีมจากประเทศเวียดนาม และอันดับ 3 คือทีมจากประเทศสิงคโปร์ เข้าพบนายกรัฐมนตรีด้วย
พลอากาศตรี อมร ชมเชย รองเลขาธิการคณะกรรมการการรักษาความมั่นคงปลอดภัยไซเบอร์แห่งชาติ กล่าวเพิ่มเติมถึงการจัดกิจกรรม Thailand Cyber Top Talent ว่าเป็นการจัดครั้งแรกของ สกมช. ซึ่งถือเป็นตัวแทนที่จะสร้างแรงบันดาลใจให้กับคนรุ่นใหม่และจะจัดเป็นประจำทุกปีต่อไป
***************************

ที่มา : https://www.thaigov.go.th/news/contents/details/58384