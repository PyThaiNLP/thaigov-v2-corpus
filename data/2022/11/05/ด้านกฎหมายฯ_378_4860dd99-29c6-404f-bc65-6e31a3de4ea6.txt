รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม นั่งหัวโต๊ะถก"พาลีปราบยา" หารือข้อมูลทางการเงินธนาคาร เล็งทำข้อมูลฐานกลาง หวังช่วยงานปราบยาเสพติดสะดวกขึ้น


วันพุธที่ 29 ธันวาคม 2564
พิมพ์
รัฐมนตรีว่าการกระทรวงยุติธรรม นั่งหัวโต๊ะถก"พาลีปราบยา" หารือข้อมูลทางการเงินธนาคาร เล็งทำข้อมูลฐานกลาง หวังช่วยงานปราบยาเสพติดสะดวกขึ้น
รัฐมนตรีว่าการกระทรวงยุติธรรม นั่งหัวโต๊ะถก"พาลีปราบยา" หารือข้อมูลทางการเงินธนาคาร เล็งทำข้อมูลฐานกลาง หวังช่วยงานปราบยาเสพติดสะดวกขึ้น ชี้ต้องปรับตัวตามเทคโนโลยีให้ทันพ่อค้ายา ขอทุกคนทำงานเต็มที่ เชื่อเรามาถูกทางแล้ว
นายสมศักดิ์ เทพสุทิน รัฐมนตรีว่าการกระทรวงยุติธรรม เปิดเผยว่า ตนได้เป็นประธานการประชุม คณะทำงานปราบปรามยึดทรัพย์สินคดียาเสพติด ภายใต้ปฏิบัติการ พาลีปราบยา โดยมี น.ส.ณัฐธ์ภัสส์ ยงใจยุทธ ผู้ช่วย รมว.ยุติธรรม นายวิชัย ไชยมงคล เลขาธิการ ป.ป.ส. นายปิยะศิริ วัฒนวรางกูล รองเลขาธิการ ป.ป.ส. ในฐานะหัวหน้าคณะทำงาน พ.ต.ท.ยุทธนา แพรดำ รองอธิบดีกรมสอบสวนคดีพิเศษ พล.ต.ต.บรรพต มุ่งขอบกลาง ผบ.ตำรวจปราบยาเสพติด 3 นายอุทัย สินมา อธิบดีอัยการ คดียาเสพติด นายวรุณ กาญจนภู ผู้ช่วยเลขาธิการสมาคมธนาคารไทย และเจ้าหน้าที่ที่เกี่ยวข้อง ร่วมประชุม โดยที่ประชุมได้มีการหารือเรื่องการประสานขอข้อมูลในชั้นสืบสวน เพื่อใช้ในการพิสูจน์องค์ประกอบของความผิดและพิสูจน์ข้อสงสัยตามข้อสันนิษฐาน เช่น ข้อมูลคำขอเปิดบัญชี หรือข้อมูลการสมัครใช้บริการแจ้งเตือนอัตโนมัติผ่านโทรศัพท์มือถือ ข้อมูลรายการทางบัญชีธนาคารหรือสเตทเม้นท์ ข้อมูลรายงานการทำธุรกรรมทางอิเล็กทรอนิกส์ กล้องวงจรปิดในธนาคารและหน้าตู้เอทีเอ็ม สลิปการทำรายการทางการเงิน และข้อมูลซื้อขายผลิตภัณฑ์ทางการเงิน เช่น หุ้น ประกันชีวิต
นายสมศักดิ์ กล่าวอีกว่า ที่ประชุมได้หารือถึงกรอบเวลาการประสานข้อมูล ความต่อเนื่องในการขอพยานหลักฐาน ช่องทางและศูนย์กลางการประสานข้อมูล และปัญหาอุปสรรคที่เกิดจากการประสานข้อมูล เพราะที่ผ่านมาแม้ว่าเราจะประสบความสำเร็จในการยึดทรัพย์ได้มากถึง 7,300 ล้านบาท และธนาคารและสถาบันทางการเงินให้ความร่วมมือเป็นอย่างดี แต่ยังมีอุปสรรคในการขอข้อมูลไปยังธนาคาร เพราะบางครั้งมีการขอข้อมูลที่ซ้ำซ้อน ทำให้ภาระตกไปยังธนาคารในการส่งข้อมูลมาให้ และอาจจะเกิดความล่าช้า เราจึงควรมีการทำคลังข้อมูลเตรียมพร้อมเอาไว้เป็นฐานข้อมูลเดียว เมื่อมีการขอข้อมูลจากธนาคารแล้วก็นำมารวบรวมเก็บไว้ หากเป็นข้อมูลที่เราเคยขอธนาคารไปแล้ว ก็จะได้นำมาใช้ได้ทันที เพื่อให้เกิดความสะดวกรวดเร็ว และอาจจะได้ข้อมูลที่มีความสอดคล้องและเชื่อมโยงกับกรณีอื่นได้อีกด้วย ตนจึงอยากให้ทำตรงนี้ขึ้นมา หากยังติดขัดตรงไหนขอให้ปรึกษาหารือร่วมกันดู
"คณะทำงานพาลีปราบยาเป็นคณะกรรมการนำร่อง หากมีอะไรติดขัดก็จะนำเข้าไปหารือในที่ประชุม ศูนย์อำนวยการป้องกันและปราบปรามยาเสพติดแห่งชาติ เพื่อหาทางแก้ไขในภาพใหญ่ ไม่เช่นนั้นเราไปไม่ถึงฝั่งฝันได้อย่างรวดเร็วและถูกต้อง การนำร่องตรงนี้ จะนำร่องทั้งประมวลกฎหมายยาเสพติดใหม่ และงานต่างๆ ทำให้เท่าทันพวกค้ายา รวมถึงการพัฒนาช่องทางอิเล็กทรอนิกส์ สนับสนุนให้หน่วยงานส่งข้อมูลทางช่องนี้ เพราะปลอดภัย สะดวกรวดเร็ว ผมหวังว่าการทำงานของคณะทำงานพาลีปราบยา จะปรับคนในแต่ละชุดให้เกิดความเหมาะสม ตามโนยบายของ พล.อ.ประยุทธ์ จันทร์โอชา นายกรัฐมนตรี ถ้าเราทำงานเต็มที่ ยาเสพติดจะหมดไปได้ เพราะผู้ค้ายาถูกเราตั้งรางวัลชี้เบาะแส ผมคิดว่าเราน่าจะมาถูกทางแล้ว ช่วยกันทำให้งานของเราออกมาชัดเจน ทุกอย่างจะเดินไปอย่างเรียบร้อย เป็นประโยชน์ต่อประเทศชาติและสังคม" นายสมศักดิ์ กล่าว

ที่มา : https://www.thaigov.go.th/news/contents/details/50008