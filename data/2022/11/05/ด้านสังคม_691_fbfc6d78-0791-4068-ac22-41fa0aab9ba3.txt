รัฐบาลไทย-ข่าวทำเนียบรัฐบาล-รมว.พม. สั่งตรวจสอบโครงการ "เราชนะ" ของผู้ใช้บริการในสถานคุ้มครองคนไร้ที่พึ่งทั่วประเทศ หลังพบทุจริตที่ จ.ประจวบคีรีขันธ์


วันพฤหัสบดีที่ 14 ตุลาคม 2564
รมว.พม. สั่งตรวจสอบโครงการ "เราชนะ" ของผู้ใช้บริการในสถานคุ้มครองคนไร้ที่พึ่งทั่วประเทศ หลังพบทุจริตที่ จ.ประจวบคีรีขันธ์
รมว.พม. สั่งตรวจสอบโครงการ "เราชนะ" ของผู้ใช้บริการในสถานคุ้มครองคนไร้ที่พึ่งทั่วประเทศ หลังพบทุจริตที่ จ.ประจวบคีรีขันธ์
วันนี้ (14 ต.ค. 64) เวลา 13.30 น. นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยว่า จากกรณีการนำเสนอข่าวการทุจริตโครงการเราชนะ ของผู้ใช้บริการในสถานคุ้มครองคนไร้ที่พึ่งประจวบคีรีขันธ์ โดยได้นำผู้รับบริการเปิดลงทะเบียนโครงการเราชนะ ทั้งหมดจำนวน 243 คน ทราบว่าขณะนั้นผู้กระทำผิดเป็นพนักงานจ้างเหมาตำแหน่งผู้ดูแล ซึ่งกรมพัฒนาสังคมและสวัสดิการได้ดำเนินการให้พนักงานคนดังกล่าวออกจากงาน และดำเนินคดีแล้ว ตั้งแต่วันที่ 4 มิถุนายน 2564
นายจุติ กล่าวว่า สำหรับพฤติการณ์ในการกระทำของอดีตพนักงานรายดังกล่าว พบว่า ได้นำเลขประตัวประชาชนของผู้ใช้บริการไปใช้แสวงหาประโยชน์จากโครงการเราชนะ โดยต่อมาพบว่า มีผู้เสียหายทั้งหมด 156 คน ยอดมูลค่าความเสียหาย 665,923 บาท ขณะนี้ อธิบดีกรมพัฒนาสังคมและสวัสดิการ เร่งรัดการดำเนินคดี พร้อมทั้งได้มีคำสั่งย้ายผู้บริหาร พร้อมตั้งคณะกรรมการตรวจสอบข้อเท็จจริงเพิ่มเติม ทั้งนี้ ตนอยากส่งสัญญาณว่า เราต้องปัดกวาดบ้านเราเอง เข้มงวดไม่ให้มีเรื่องเกิดขึ้นในกระทรวง พม. และตนขอยืนยันว่าจะจัดการเด็ดขาด ต้องมีการผ่าตัดเปลี่ยนแปลงใหม่ ซึ่งวันนี้ หลายหน่วยงานในสังกัดกระทรวง พม. ได้ดำเนินการไปแล้ว ซึ่งต้องระดมฝ่ายตรวจสอบภายใน และผู้ตรวจราชการกระทรวง พม. ทั้งหมดไปตรวจดูสถานคุ้มครองคนไร้ที่พึ่งทั้ง 11 แห่ง ทั่วประเทศ เพื่อป้องกันไม่ให้มีการหลุดจากระบบอีก
นายจุติ กล่าวเพิ่มเติมว่า อย่างไรก็ตาม ผู้กระทำความผิดเป็นพนักงานจ้างเหมาบริการ ในขณะเดียวกันต้องไม่ปฏิเสธความรับผิดชอบว่า ผู้ที่เป็นผู้บังคับบัญชานั้นต้องควบคุมลูกน้องให้สามารถทำงานได้ ฉะนั้นต้องดูว่ากรอบความคิด จิตสำนึก ต้องไม่มีคนไม่สุจริตอยู่ในกระบวนการช่วยเหลือประชาชน ต้องกำจัดออกไปให้หมดอย่างเด็ดขาด และรวดเร็ว ซึ่งตนไม่ไว้หน้าใครทั้งสิ้น ขณะนี้เราได้เข้าไปตรวจสอบสถานคุ้มครองคนไร้ที่พึ่งทั้ง 11 แห่ง เพื่อไม่ให้มีความผิดพลาดเกิดขึ้นอีก โดยได้หารือกับผู้บริหารกระทรวง พม. ว่ามีพฤติกรรมใกล้เคียงกันแบบนี้อีกหรือไม่ เพราะผู้ที่กระทำผิด อาจจะเป็นบุคคลที่มีเจตนาไม่สุจริตตั้งแต่ต้น

ที่มา : https://www.thaigov.go.th/news/contents/details/46985