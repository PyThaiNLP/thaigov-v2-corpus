รัฐบาลไทย-ข่าวทำเนียบรัฐบาล-นายศักดิ์สยาม ชิดชอบ รัฐมนตรีว่าการกระทรวงคมนาคมคม ให้สภาธุรกิจสหภาพยุโรป-อาเซียน (EU-ASEAN Business Council) เข้าพบ เพื่อหารือความร่วมมือด้านการขนส่ง ผ่านระบบการประชุมทางไกล


วันพุธที่ 6 ตุลาคม 2564
นายศักดิ์สยาม ชิดชอบ รัฐมนตรีว่าการกระทรวงคมนาคมคม ให้สภาธุรกิจสหภาพยุโรป-อาเซียน  (EU-ASEAN Business Council) เข้าพบ เพื่อหารือความร่วมมือด้านการขนส่ง ผ่านระบบการประชุมทางไกล
นายศักดิ์สยาม ชิดชอบ รัฐมนตรีว่าการกระทรวงคมนาคม ได้ให้ Mr. Martin Hayes รองประธานสภาธุรกิจสหภาพยุโรป-อาเซียน Mr. Jan Eriksson ประธานสมาคมการค้ายูโรเปียนเพื่อธุรกิจและการพาณิชย์ประจำประเทศไทยและคณะเข้าพบ
นายศักดิ์สยาม ชิดชอบ รัฐมนตรีว่าการกระทรวงคมนาคม ได้ให้ Mr. Martin Hayes รองประธานสภาธุรกิจสหภาพยุโรป-อาเซียน Mr. Jan Eriksson ประธานสมาคมการค้ายูโรเปียนเพื่อธุรกิจและการพาณิชย์ ประจำประเทศไทย และคณะเข้าพบ เพื่อหารือและแลกเปลี่ยนข้อคิดเห็นเกี่ยวกับการพัฒนาโครงสร้างพื้นฐานด้านคมนาคมขนส่งของไทย รวมทั้งการอำนวยความสะดวกด้านการขนส่งและโลจิสติกส์ เพื่อลดอุปสรรคการค้าและการลงทุน โดยมีนายชยธรรม์ พรหมศร ปลัดกระทรวงคมนาคม และหน่วยงานที่เกี่ยวข้องเข้าร่วมหารือ ในวันที่ 6 ตุลาคม 2564 ผ่านระบบการประชุมทางไกล
ในการเข้าพบครั้งนี้ รัฐมนตรีว่าการกระทรวงคมนาคมได้กล่าวถึงความคืบหน้าของโครงการด้านโครงสร้างพื้นฐานคมนาคมและการพัฒนาโครงข่ายโลจิสติกส์ของไทย ซึ่งเป็นปัจจัยสำคัญในการเพิ่มขีดความสามารถในการแข่งขันของประเทศและเสริมสร้างความแข็งแกร่งในการเชื่อมต่อห่วงโซ่มูลค่าทางเศรษฐกิจ การค้า และการลงทุน รวมถึงการดำเนินงานเพื่อรองรับการเดินทางระหว่างประเทศในช่วงการแพร่ระบาดของโรคโควิด-19 ความปลอดภัยด้านคมนาคม การขนส่งที่ยั่งยืนและเป็นมิตรต่อสิ่งแวดล้อม ในการนี้รัฐมนตรีว่าการกระทรวงคมนาคมได้กล่าวถึงเป้าหมายและความมุ่งมั่นของกระทรวงคมนาคมที่จะขับเคลื่อนเป้าหมายการพัฒนาที่ยั่งยืน ผ่านแนวนโยบายการปล่อยก๊าซคาร์บอนเป็นศูนย์ การสนับสนุนและส่งเสริมในภาคอุตสาหกรรมการผลิตรถยนต์ไฟฟ้า และเพิ่มการใช้พลังงานสะอาดในภาคการขนส่งครอบคลุมทางถนน ทางรางและทางน้ำ รวมทั้งนโยบายในการแก้ปัญหาการจราจร ทั้งการพัฒนาระบบ M-Flow การเร่งรัดการพัฒนาระบบขนส่งมวลชนให้สอดคล้องกับความต้องการของพี่น้องประชาชน ซึ่งสอดคล้องกับนโยบายของกระทรวงคมนาคมซึ่งมีเป้าหมายหลักในการยกระดับชีวิตความเป็นอยู่ของประชาชน เสริมสร้างความแข็งแกร่งของห่วงโซ่อุปทาน เพื่อการฟื้นฟูเศรษฐกิจที่เข้มแข็งและยั่งยืน และนำไปสู่  “การสร้างใหม่ให้ดีกว่าเดิม” โดยไม่ทิ้งใครไว้ข้างหลัง พร้อมกันนี้ทั้งสองฝ่ายเห็นชอบที่จะจัดตั้งคณะทำงานร่วมเพื่อหารือในการนำเทคโนโลยีที่เหมาะสมมาพัฒนาระบบคมนาคมขนส่งและโลจิสติกส์ของประเทศไทยและภูมิภาคอาเซียนต่อไป

ที่มา : https://www.thaigov.go.th/news/contents/details/46641