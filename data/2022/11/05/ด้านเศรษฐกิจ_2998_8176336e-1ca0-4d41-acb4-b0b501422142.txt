รัฐบาลไทย-ข่าวทำเนียบรัฐบาล-ก.อุตฯ เร่งขับเคลื่อนการพัฒนาอุตสาหกรรมชีวภาพ ใช้เทคโนโลยีและนวัตกรรมขั้นสูงแปรรูปผลผลิตการเกษตร มุ่งสู่การเป็น Bio Hub ของภูมิภาคเอเชียตะวันออกเฉียงใต้


วันศุกร์ที่ 25 กุมภาพันธ์ 2565
พิมพ์
ก.อุตฯ เร่งขับเคลื่อนการพัฒนาอุตสาหกรรมชีวภาพ ใช้เทคโนโลยีและนวัตกรรมขั้นสูงแปรรูปผลผลิตการเกษตร มุ่งสู่การเป็น Bio Hub ของภูมิภาคเอเชียตะวันออกเฉียงใต้
ก.อุตฯ เร่งขับเคลื่อนการพัฒนาอุตสาหกรรมชีวภาพ ใช้เทคโนโลยีและนวัตกรรมขั้นสูงแปรรูปผลผลิตการเกษตร มุ่งสู่การเป็น Bio Hub ของภูมิภาคเอเชียตะวันออกเฉียงใต้
ก.อุตฯ เร่งขับเคลื่อนการพัฒนาอุตสาหกรรมชีวภาพ ใช้เทคโนโลยีและนวัตกรรมขั้นสูงแปรรูปผลผลิตการเกษตร มุ่งสู่การเป็น Bio Hub ของภูมิภาคเอเชียตะวันออกเฉียงใต้
นายสุริยะ จึงรุ่งเรืองกิจ รัฐมนตรีว่าการกระทรวงอุตสาหกรรม เปิดเผยว่า ได้สั่งการให้กรมโรงงานอุตสาหกรรม (กรอ.) เร่งผลักดันและขับเคลื่อนมาตรการพัฒนาอุตสาหกรรมชีวภาพของไทย ตามแผนปี พ.ศ. 2561-2570 (แผน 10 ปี) ซึ่งประกอบด้วยมาตรการเร่งด่วนและมาตรการสนับสนุน เพื่อขจัดอุปสรรคการลงทุนและสร้างปัจจัยสนับสนุน มาตรการเร่งรัดการลงทุนภายในประเทศ มาตรการกระตุ้นความต้องการในการซื้อสินค้าและบริการ และมาตรการสร้างเครือข่ายในรูปแบบของศูนย์กลางความเป็นเลิศด้านชีวภาพ (Center of Bio Excellence: CoBE) รวมทั้งการดำเนินงานขยายผลมาตรการฯ เชิงพื้นที่ตามนโยบายรัฐบาล เพื่อผลักดันให้ไทยเป็นศูนย์กลางอุตสาหกรรมชีวภาพของภูมิภาคเอเชียตะวันออกเฉียงใต้ (Bio Hub)  โดยได้เริ่มโครงการนำร่องในเขตระเบียงเศรษฐกิจพิเศษภาคตะวันออก Eastern Economic Corridor : EEC (ระยอง ชลบุรี ฉะเชิงเทรา) เขตพื้นที่ภาคเหนือตอนล่าง (นครสวรรค์ กำแพงเพชร) เขตพื้นที่ภาคะวันออกเฉียงเหนือตอนกลาง (ขอนแก่น) เพื่อให้เกิดการพัฒนาเศรษฐกิจชีวภาพ (Bio Economy) โดยการส่งเสริมและสนับสนุนจากภาครัฐทำให้เอกชนสนใจเข้ามาลงทุนในเขตพื้นที่ดังกล่าว คาดว่าจะมีมูลค่าการลงทุนรวมแสนล้านบาท
นายวันชัย พนมชัย อธิบดีกรมโรงงานอุตสาหกรรม กล่าวว่า กรอ. ดำเนินงานขยายผลมาตรการฯ เชิงพื้นที่ตามนโยบายรัฐบาลเพิ่มเติมจากพื้นที่นำร่องในระยะที่ 1 โดยเลือกพื้นที่มีศักยภาพและประสานกรมโยธาธิการและผังเมือง ในการกำหนดที่ดินประเภทอุตสาหกรรมและคลังสินค้า (พื้นที่สีม่วง) ในเขตพื้นที่จังหวัดลพบุรี เพื่อสนับสนุนและผลักดันนโยบายส่งเสริมการพัฒนาอุตสาหกรรมในรูปแบบเขตประกอบการอุตสาหกรรม หรือเขตส่งเสริมการลงทุน บนพื้นที่กว่า 4,800 ไร่ โดยจัดสรรพื้นที่สำหรับโรงงานอุตสาหกรรมที่เน้นเทคโนโลยีและนวัตกรรมชั้นสูงด้านการแปรรูปผลผลิตการเกษตรและพลังงานทดแทนภายใต้ระบบเศรษฐกิจชีวภาพ เศรษฐกิจหมุนเวียน และเศรษฐกิจสีเขียว (Bio-Circular-Green Economy) ตามนโยบายของรัฐบาลที่จะสร้างเศรษฐกิจและสังคมที่เป็นมิตรต่อสิ่งแวดล้อม โดยให้โรงงานอุตสาหกรรมที่เกี่ยวข้องและต่อเนื่องเข้ามาอยู่รวมกันอย่างเป็นระบบและมีระเบียบ ตลอดจนมีการบริหารจัดการที่เกื้อกูลกัน ประกอบด้วยสิ่งอำนวยความสะดวก สาธารณูปโภค และสาธารณูปการที่ครบครัน ซึ่งปัจจุบันอยู่ในขั้นตอนของการยกร่างนำเสนอต่อคณะรัฐมนตรี คาดว่าจะได้รับความเห็นชอบภายในเดือนมีนาคม 2565  โดยโครงการแรกที่ภาคเอกชนเสนอแผนการลงทุน คือ “ลพบุรี ไบโอ คอมเพลกซ์” พื้นที่ 2,717 ไร่ มูลค่าการลงทุนกว่า 32,000 ล้านบาท ตั้งอยู่ที่อำเภอบ้านหมี่ เป็นการร่วมมือกับภาคการเกษตรในพื้นที่  โดยพื้นที่อุตสาหกรรมที่กำหนดดังกล่าวสามารถประกอบกิจการที่สนับสนุนหรือเกี่ยวข้องกับอุตสาหกรรมด้านการเกษตรและเทคโนโลยีชีวภาพตามนโยบายของกระทรวงอุตสาหกรรมเท่านั้น
“สำหรับบัญชีประเภทหรือชนิดของโรงงานที่เกี่ยวข้องและต่อเนื่องกับอุตสาหกรรมชีวภาพ กระทรวงอุตสาหกรรมจะประกาศต่อไปในอนาคต ได้แก่ พลาสติกชีวภาพ (Bio Plastic) เคมีชีวภาพ (Bio Chemicals) และชีวเภสัชภัณฑ์ (Bio Pharmaceuticals) เพื่อขับเคลื่อนอุตสาหกรรมชีวภาพของกระทรวงอุตสาหกรรม มุ่งสู่การเป็น Bio Hub ของภูมิภาคเอเชียตะวันออกเฉียงใต้ภายในปี พ.ศ. 2570” อธิบดีกรมโรงงานฯ กล่าวทิ้งท้าย

ที่มา : https://www.thaigov.go.th/news/contents/details/51967