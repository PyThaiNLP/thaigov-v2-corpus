รัฐบาลไทย-ข่าวทำเนียบรัฐบาล-รัฐมนตรีว่าการกระทรวงคมนาคม ประชุมการผลักดันการใช้เทคโนโลยียานยนต์ไฟฟ้าสำหรับการขนส่งสาธารณะ


วันพฤหัสบดีที่ 24 กุมภาพันธ์ 2565
รัฐมนตรีว่าการกระทรวงคมนาคม ประชุมการผลักดันการใช้เทคโนโลยียานยนต์ไฟฟ้าสำหรับการขนส่งสาธารณะ
กรณีรถไฟขับเคลื่อนด้วยระบบไฟฟ้า EV on Train คร้ังที่ 3
นายศักดิ์สยาม ชิดชอบ รัฐมนตรีว่าการกระทรวงคมนาคม เป็นประธานการประชุม "การผลักดันการใช้เทคโนโลยียานยนต์ไฟฟ้าสำหรับการขนส่งสาธารณะ กรณีรถไฟขับเคลื่อนด้วยระบบไฟฟ้า EV on Train ครั้งที่ 3" ในวันที่ 24 กุมภาพันธ์ 2565 เวลา 14.30 น. ผ่าน Application Zoom โดยมี นายชยธรรม์ พรหมศร ปลัดกระทรวงคมนาคม พร้อมด้วย ผู้บริหารระดับสูงกระทรวงคมนาคม และผู้บริหารจาก กรมการขนส่งทางราง (ขร.) กรมการขนส่งทางบก (ขบ.) สำนักงานนโยบายและแผนการขนส่งและจราจร (สนข.) และการรถไฟแห่งประเทศไทย (รฟท.) เข้าร่วมการประชุม
ตามที่ พลเอก ประยุทธ์ จันทร์โอชา นายกรัฐมนตรี ได้มีนโยบายการส่งเสริมยานยนต์ไฟฟ้า (EV) เพื่อให้ประเทศไทยสามารถลดก๊าซเรือนกระจกลงได้ร้อยละ 20 - 25 ภายในปี พ.ศ. 2573 โดยมุ่งเน้นให้ส่งเสริมการใช้พลังงานทดแทนที่เป็นมิตรกับสิ่งแวดล้อม แทนน้ำมันเชื้อเพลิงในระบบขนส่งของประเทศ รวมทั้ง "นวัตกรรมยานยนต์ไฟฟ้า" หรืออุตสาหกรรมยานยนต์สมัยใหม่ (Next-generation Automotive) ซึ่งเป็น 1 ใน 10 อุตสาหกรรมเป้าหมาย ที่รัฐบาลให้การส่งเสริมอย่างจริงจัง โดยให้หน่วยงานที่เกี่ยวข้อง บูรณาการการดำเนินงานเพื่อให้เกิดผลเป็นรูปธรรม
นายศักดิ์สยาม ชิดชอบ รัฐมนตรีว่าการกระทรวงคมนาคม จึงได้จัดประชุมเพื่อเร่งรัดการผลักดันการใช้เทคโนโลยียานยนต์ไฟฟ้าสำหรับการขนส่งสาธารณะ กรณีรถไฟขับเคลื่อนด้วยระบบไฟฟ้า EV on Train ซึ่งมีสาระสำคัญในการเตรียมให้ สถาบันวิจัย และพัฒนาเทคโนโลยีระบบราง (องค์การมหาชน) ยื่นขอรับการสนับสนุนทุนวิจัย EV จากเงินกองทุน เพื่อส่งเสริมการอนุรักษ์พลังงานประจำปีงบประมาณ พ.ศ. 2565 นอกจากนี้ รฟท. ยังได้ร่วมมือกับ สถาบันเทคโนโลยีพระจอมเกล้าเจ้าคุณทหารลาดกระบัง (สจล.) จัดตั้งคณะทำงานร่วมภายใต้บันทึกข้อตกลง ความร่วมมือ เรื่อง การพัฒนาเทคโนโลยีด้านการขนส่งทางราง ด้านรถจักรล้อเลื่อนเพื่อการพัฒนาไปสู่ระบบไฟฟ้า เพื่อศึกษาวิจัยและพัฒนารถไฟ EV on Train ของประเทศไทย ซึ่งมีโครงการในการศึกษาและพัฒนารถไฟ EV Shuttle Train ต้นแบบที่จะวิ่งใช้งานเชื่อมต่อกับสถานี ARL ลาดกระบัง สู่สถานี สจล. และสถานีหัวตะเข้
รัฐมนตรีว่าการกระทรวงคมนาคม ได้รับทราบความคืบหน้าการดำเนิน และมีข้อสั่งการเพิ่มเติม ให้ศึกษาการใช้ EV on Train ในระบบรถไฟฟ้าขนส่งมวลชนที่ใช้ในเมือง เพื่อลดต้นทุนในการติดต้ังและดำเนินการ รวมถึงให้กำหนดเป้าหมายให้ชัดเจน และเร่งรัด Action plan เพื่อให้แปรนโยบายไปสู่การปฏิบัติได้

ที่มา : https://www.thaigov.go.th/news/contents/details/51920