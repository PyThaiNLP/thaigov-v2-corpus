รัฐบาลไทย-ข่าวทำเนียบรัฐบาล-ดีต่อใจ…สถานการณ์โควิด-19 ดีขึ้นต่อเนื่อง นายกฯ ย้ำ ยังต้องสวมหน้ากากอนามัยเพื่อความปลอดภัย


วันจันทร์ที่ 13 มิถุนายน 2565
ดีต่อใจ…สถานการณ์โควิด-19 ดีขึ้นต่อเนื่อง นายกฯ ย้ำ ยังต้องสวมหน้ากากอนามัยเพื่อความปลอดภัย
.....
พลเอก ประยุทธ์ จันทร์โอชา นายกรัฐมนตรี และรมว.กลาโหม ขอบคุณบุคลากรทางการแพทย์ เจ้าหน้าที่ฝ่ายความมั่นคง และประชาชนทุกคน ที่ร่วมมือกันทำงานอย่างเต็มที่ในการป้องกันการแพร่ระบาดของโรคโควิด-19 รวมถึงปฏิบัติตามมาตรการด้านสาธารณสุข จนทำให้ยอดผู้ติดเชื้อมีทิศทางขาลงมาโดยตลอด และวันนี้ต่ำกว่า 2,000 ราย อยู่ที่ 1,801 ราย ซึ่งหากสถานการณ์ยังคงดีขึ้นต่อเนื่องจะเข้าสู่ปกติภายในไม่ช้า ขอทุกคนยังสวมหน้ากากอนามัย ล้างมือ และติดตามข่าวสารจากทางสาธารณสุข เพื่อความปลอดภัยของทุกคน
.
พร้อมยินดีที่ศูนย์ป้องกันและควบคุมโรคแห่งชาติสหรัฐอเมริกา (US CDC) เผยว่ามีแผนจะจัดตั้ง Research hub ในประเทศไทย เพื่อรองรับการขยายผลใช้ประโยชน์งานวิจัย ยกระดับการป้องกันโรคทั้งในระดับประเทศและภูมิภาค ซึ่งเป็นผลความร่วมมือระหว่างกรมควบคุมโรค และ US CDC ที่ยาวนานกว่า 4 ทศวรรษ และผลงานอันโดดเด่นของไทยไนการเฝ้าระวังโรค US CDC จึงเล็งตั้งศูนย์กลางการวิจัยในประเทศไทย เพื่อพัฒนาความร่วมมือภายในภูมิภาค และนำผลการวิจัยไปต่อยอดตามประเทศต่าง ๆ ในภูมิภาคอาเซียน
#ไทยคู่ฟ้า #ร่วมต้านโควิด19
-------------------

ที่มา : https://www.thaigov.go.th/news/contents/details/55657