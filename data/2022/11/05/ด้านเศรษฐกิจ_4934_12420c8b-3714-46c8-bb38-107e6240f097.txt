รัฐบาลไทย-ข่าวทำเนียบรัฐบาล-รฟท. ชี้แจงกรณีคลิปวิดีโอ เยาวชนแสดงพฤติกรรมเสี่ยงอันตราย วิ่งเข้าหารถไฟขณะขบวนรถวิ่งทำความเร็ว ทำให้ต้องเปิดสัญญานหวีดสัญญาณเตือน แต่ไม่ได้เป็นจังหวะสามช่าหรือร่วมด้วยแต่อย่างใด


วันอาทิตย์ที่ 28 สิงหาคม 2565
รฟท. ชี้แจงกรณีคลิปวิดีโอ เยาวชนแสดงพฤติกรรมเสี่ยงอันตราย วิ่งเข้าหารถไฟขณะขบวนรถวิ่งทำความเร็ว  ทำให้ต้องเปิดสัญญานหวีดสัญญาณเตือน แต่ไม่ได้เป็นจังหวะสามช่าหรือร่วมด้วยแต่อย่างใด
จากกรณีสื่อสังคมออนไลน์ มีการเผยแพร่คลิปวิดีโอ เยาวชนแสดงพฤติกรรมเสี่ยงอันตราย วิ่งเข้าหารถไฟขณะขบวนรถวิ่งมาด้วยความเร็ว ทำให้พนักงานขับรถต้องเปิดหวีดสัญญานเตือนนั้น
นายเอกรัช ศรีอาระยันพงษ์ ผู้อำนวยการศูนย์ประชาสัมพันธ์ การรถไฟแห่งประเทศไทย (รฟท.) กระทรวงคมนาคม ได้ชี้แจงประเด็นดังกล่าวว่า จากการตรวจสอบพบว่า เหตุเกิดขึ้นเมื่อวันที่ 25 ส.ค.2565 ขณะขบวนรถด่วนพิเศษดีเซลรางปรับอากาศที่ 22 เดินรับส่งผู้โดยสารจากสถานีอุบลราชธานี ปลายทางสถานีกรุงเทพ โดยขณะขบวนวิ่งผ่านสถานีรถไฟสี่คิ้ว จังหวัดนครราชสีมา ช่วงเวลา 19.23 น. ได้ปรากฎเหตุตามคลิปข่าวมีเยาวชนแสดง พฤติกรรมเสี่ยงอันตราย พยายามวิ่งเข้าหาขบวนรถไฟขณะวิ่งมาด้วยความเร็ว ทำให้พนักงานขับรถต้องเปิดหวีดสัญญาณเตือนตามแนวทางปฏิบัติด้านความปลอดภัย
ทั้งนี้ พนักงานขับรถได้มีการเปิดหวีดสัญญาณเตือนเป็นระยะ ๆ  เนื่องจากได้รับแจ้งจากนายสถานีว่า ในบริเวณดังกล่าวได้มีการจัดงานกาชาดประจำปีของอำเภอสี่คิ้ว ระหว่างวันที่ 25 - 31 ส.ค.2565  ใกล้กับสถานีรถไฟ ทำให้มีคนพลุกพล่าน ประกอบกับทางด้านหน้ามีทางลักผ่านเสมอระดับทางรถไฟ และขบวนรถวิ่งผ่านสถานีสีคิ้วด้วยความเร็ว พนักงานขับรถจึงเปิดหวีดเตือนเพื่อป้องกันเหตุอันตรายที่จะเกิดขึ้น จึงไม่ใช่เป็นการกดแตรจังหวะสามช่า ตามที่มีการตั้งข้อสังเกตแต่อย่างใด
นอกจากนี้ รฟท. ยังขอแจ้งเตือนประชาชน อย่ากระทำพฤติกรรมเสี่ยงอันตรายตามคลิปวิดีโอดังกล่าว เพราะทำให้เสี่ยงเกิดอันตรายต่อชีวิต ซึ่งขณะนี้นายสถานีรถไฟสีคิ้วได้ไปแจ้งลงบันทึกประจำวัน ที่ สภ.อ.สีคิ้ว ไว้เป็นหลักฐานเพื่อให้เจ้าหน้าที่ตำรวจเรียกตัวเยาวชนดังกล่าวเข้ามาทำประวัติและว่ากล่าวตักเตือนต่อไป

ที่มา : https://www.thaigov.go.th/news/contents/details/58534