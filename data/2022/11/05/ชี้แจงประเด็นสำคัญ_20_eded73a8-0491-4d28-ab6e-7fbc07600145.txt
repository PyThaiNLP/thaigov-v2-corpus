รัฐบาลไทย-ข่าวทำเนียบรัฐบาล-กองทัพบก และ สธ. ชี้แจงข้อวิจารณ์ทหารใน จ.เลย ได้รับวัคซีนไฟเซอร์


วันอังคารที่ 10 สิงหาคม 2564
พิมพ์
กองทัพบก และ สธ. ชี้แจงข้อวิจารณ์ทหารใน จ.เลย ได้รับวัคซีนไฟเซอร์
รองโฆษกกองทัพบก ระบุว่านายทหารชั้นประทวนได้รับการฉีดวัคซีนไฟเซอร์ เป็นนายสิบพยาบาล ปฏิบัติงานอยู่ที่ รพ.ค่ายศรีสองรักษ์ มณฑลทหารบกที่ 28 จ.เลย และเป็นกำลังพลสายแพทย์ด่านหน้าดูแลผู้ป่วยโควิด รพ.สนาม จ.เลย (แห่งที่3) จริง
วันที่ 9 สิงหาคม 2564  พ.อ.หญิง ศิริจันทร์ งาทอง รองโฆษกกองทัพบก กล่าวถึงกรณีนายทหารชั้นประทวนได้รับการฉีดวัคซีนไฟเซอร์ ว่าบุคคลดังกล่าว เป็นนายทหารชั้นประทวน ตำแหน่ง นายสิบพยาบาล หมวดทหารเสนารักษ์  ปฏิบัติงานอยู่ที่โรงพยาบาลค่ายศรีสองรักษ์ มณฑลทหารบกที่ 28 จังหวัดเลย และเป็นกำลังพลสายแพทย์ด่านหน้า ที่ปฏิบัติงานดูแลผู้ป่วยโควิด โรงพยาบาลสนามจังหวัดเลย(แห่งที่3)ที่ตั้งอยู่ในค่ายศรีสองรักษ์ซึ่งมณฑลทหารบกที่ 28 ได้สนับสนุนพื้นที่ในค่ายทหารจัดตั้งเป็นโรงพยาบาลสนามของจังหวัดเลย โดยใช้อาคารของศูนย์ฝึกนักศึกษาวิชาทหาร 2 อาคาร รองรับผู้ป่วยโควิดได้  380 เตียง  เปิดดำเนินการตั้งแต่เดือนกรกฎาคม 2564 ปัจจุบันมีผู้ป่วยโควิด(สีเขียว)เข้ารับการรักษา  50 คน และเป็นไปตามนโยบายของกองทัพบกที่ให้หน่วยทหารสนับสนุนอาคารสถานที่และบุคลากรในการดูแลประชาชนในสถานการณ์โควิดหรือการตั้งเป็นโรงพยาบาลสนามสนับสนุนแต่ละจังหวัดอย่างเต็มศักยภาพ
ปัจจุบันการฉีดวัคซีนไฟเซอร์ของจังหวัดเลยนั้น ทางสาธารณสุขจังหวัดได้ฉีดให้กับบุคลากรทางการแพทย์ตามหลักเกณฑ์ และกำลังพลดังกล่าวเป็นบุคลากรด่านหน้าที่ปฏิบัติงานดูแลผู้ป่วยโควิด ในโรงพยาบาลสนามของจังหวัดเลย  อยู่ในกลุ่มเป้าหมายที่จะได้รับการฉีดวัคซีนตามหลักเกณฑ์และเงื่อนไขที่ทางกระทรวงสาธารณสุขและคณะกรรมการโรคติดต่อจังหวัดเลยเป็นผู้กำหนด  ทางหน่วยทหารจึงได้ส่งรายชื่อกำลังพลขอรับวัคซีนและได้รับการฉีดวัคซีนเมื่อ 8 สิงหาคมที่ผ่านมา สำหรับการโพสต์ที่อาจสร้างความสับสนให้กับสังคม ทางกำลังพลได้ขออภัยมายังทุกท่านด้วย
ทั้งนี้ รองผู้ว่าราชการจังหวัดเลย, นายแพทย์สาธารณสุขจังหวัด และผู้อำนวยการโรงพยาบาลค่ายศรีสองรักษ์ ได้แถลงชี้แจงข้อมูลต่อสื่อมวลชนในภาพรวมของการบริหารจัดการวัคซีนโดยภาพรวมแล้ว พร้อมระบุเป็นเจ้าหน้าที่ด่านหน้าที่ได้รับวัคซีนตามหลักเกณฑ์จริง
ด้าน นพ.ณรงค์ สายวงศ์ รองปลัดกระทรวงสาธารณสุข และโฆษกกระทรวงสาธารณสุข กล่าวว่า ได้ประสานยังผู้ตรวจราชการกระทรวงสาธารณสุข เขตสุขภาพที่ 8 ให้ดำเนินการชี้แจงข้อเท็จจริงกรณีที่เกิดขึ้น เนื่องจากเป็นเรื่องที่เกิดขึ้นในจังหวัดที่รับผิดชอบ และได้รับรายงานว่า วันนี้ (9 สิงหาคม 2564) นพ.ปรีดา วรหาร นายแพทย์สาธารณสุขจังหวัดเลย และ พ.ท.ครรชิต ดำรงค์พิวัฒน์ ผู้อำนวยการโรงพยาบาลค่ายศรีสองรัก ได้ร่วมกันชี้แจงข้อเท็จจริงประเด็นดังกล่าว ในการแถลงสถานการณ์โรคโควิด-19 ประจำวัน ที่ศูนย์บริหารสถานการณ์โรคโควิด-19 จ.เลย โดยมี นายโสภณ สุวรรณรัตน์ รองผู้ว่าราชการจังหวัดเลย เป็นประธานการแถลงข่าว
จากการตรวจสอบทหารที่ได้รับการฉีดวัคซีนตามที่เป็นข่าวนั้น พบว่าเป็นทหารที่ดูแลผู้ป่วยอยู่ในโรงพยาบาลสนาม ที่มณฑลทหารบกที่ 28 ชื่อ ส.อ.นพดล มณีชื่น ปัจจุบันเป็นนายสิบพยาบาล ประจำหมวดพลเสนารักษ์ โรงพยาบาลค่ายศรีสองรัก ปฏิบัติหน้าที่เป็นบุคลากรทางการแพทย์ของโรงพยาบาลค่ายศรีสองรัก เดิม ส.อ.นพดลได้ไปจองวัคซีนโมเดอร์นาไว้ ซึ่งมีกำหนดจะได้รับวัคซีนในเดือนตุลาคม 2564 แต่สถานการณ์โรคโควิด-19 ในพื้นที่ จ.เลย ซึ่งเป็นพื้นที่ควบคุมสูงสุด ขณะเดียวกันโรงพยาบาลค่ายศรีสองรักได้รับผู้ป่วยโควิด-19 เข้ารับการรักษาแล้ว 1 ราย ตั้งแต่วันที่ 4 สิงหาคม 2564 ด้วยความห่วงใยของผู้บังคับบัญชาต่อกำลังพลสายแพทย์ให้ได้รับวัคซีนทุกนาย หน่วยจึงได้ส่งรายชื่อของกำลังพลรายนี้ไปรับวัคซีนไฟเซอร์ตามเงื่อนไขของสำนักสาธารณสุขจังหวัดกำหนด
ทั้งนี้ จังหวัดเลยได้รับวัคซีนไฟเซอร์ ล็อตแรก จำนวน 2,212 โดส ได้กำหนดกลุ่มเป้าหมายตามแนวทางของกระทรวงสาธารณสุข ได้แก่ กลุ่มบุคลากรทางการแพทย์และสาธารณสุขด่านหน้าทุกคน เจ้าหน้าที่ที่ต้องสัมผัสผู้ป่วยโควิด-19 จากการปฏิบัติงาน เช่น แผนกผู้ป่วยวิกฤต โรงพยาบาลสนาม เจ้าหน้าที่ห้องปฏิบัติการ เจ้าหน้าที่สอบสวนโรค เจ้าหน้าที่ปฏิบัติงานในสถานกักกัน หรือปฏิบัติงานที่เกี่ยวข้องกับภารกิจดูแลผู้ป่วยโควิด-19 อื่นๆ ตามพิจารณาของสถานพยาบาลหน่วยงานต้นสังกัด

ที่มา : https://www.thaigov.go.th/news/contents/details/44620