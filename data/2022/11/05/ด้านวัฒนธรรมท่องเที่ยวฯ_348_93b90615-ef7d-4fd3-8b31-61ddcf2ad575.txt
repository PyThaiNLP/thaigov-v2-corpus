รัฐบาลไทย-ข่าวทำเนียบรัฐบาล-วธ.ชูชุมชนคุณธรรมฯวัดป่าใต้ เมืองเลยเป็นชุมชนคุณธรรมฯต้นแบบโดดเด่นปี 64 พร้อมเปิดเป็นแหล่งเรียนรู้-แหล่งท่องเที่ยวเชิงวัฒนธรรมในพื้นที่ ช่วยสร้างงาน รายได้ สร้างเศรษฐกิจฐานราก


วันเสาร์ที่ 12 มีนาคม 2565
วธ.ชูชุมชนคุณธรรมฯวัดป่าใต้ เมืองเลยเป็นชุมชนคุณธรรมฯต้นแบบโดดเด่นปี 64 พร้อมเปิดเป็นแหล่งเรียนรู้-แหล่งท่องเที่ยวเชิงวัฒนธรรมในพื้นที่ ช่วยสร้างงาน รายได้ สร้างเศรษฐกิจฐานราก
วธ.ชูชุมชนคุณธรรมฯวัดป่าใต้ เมืองเลยเป็นชุมชนคุณธรรมฯต้นแบบโดดเด่นปี 64 พร้อมเปิดเป็นแหล่งเรียนรู้-แหล่งท่องเที่ยวเชิงวัฒนธรรมในพื้นที่ ช่วยสร้างงาน รายได้ สร้างเศรษฐกิจฐานรากให้ชุมชน
วธ.ชูชุมชนคุณธรรมฯวัดป่าใต้ เมืองเลยเป็นชุมชนคุณธรรมฯต้นแบบโดดเด่นปี 64 พร้อมเปิดเป็นแหล่งเรียนรู้-แหล่งท่องเที่ยวเชิงวัฒนธรรมในพื้นที่ ช่วยสร้างงาน รายได้ สร้างเศรษฐกิจฐานรากให้ชุมชน
วันที่ 12 มีนาคม 2565 นางยุพา ทวีวัฒนะกิจบวร ปลัดกระทรวงวัฒนธรรม พร้อมด้วยนายโกวิท ผกามาศ ผู้อำนวยการสำนักงานศิลปวัฒนธรรมร่วมสมัย นายชัยพล สุขเอี่ยม ผู้ตรวจราชการกระทรวงวัฒนธรรม นางสาวเพชรรัตน์ สายทอง ผู้ช่วยปลัดกระทรวงวัฒนธรรม ลงพื้นที่เยี่ยมชมและให้กำลังใจชุมชนคุณธรรมน้อมนำหลักปรัชญาของเศรษฐกิจพอเพียงขับเคลื่อนด้วยพลังบวร วัดป่าใต้ ตำบลเชียงคาน อำเภอเชียงคาน จังหวัดเลย โดยมีนายดำรงค์ สิริวิชย อิ่มวิเศษ รองผู้ว่าราชการจังหวัดเลย นางสาวณัณธิญาจ์ มังคละคีรี วัฒนธรรมจังหวัดเลย วัฒนธรรมจังหวัดภาคตะวันออกเฉียงเหนือ นายอำเภอเชียงคาน นายกเทศมนตรีตำบลเชียงคาน ประธานสภาวัฒนธรรมอำเภอเชียงคาน ผู้นำองค์กรปกครองส่วนท้องถิ่น ผู้นำชุมชนและชาวบ้านชุมชนคุณธรรมฯ วัดป่าใต้ และวัดศรีคุนเมือง ให้การต้อนรับ ในโอกาสนี้ ปลัดกระทรวงวัฒนธรรมได้เยี่ยมชมแหล่งเรียนรู้ภายในชุมชนและร่วมทำกิจกรรมแลกเปลี่ยนเรียนรู้ถ่ายทอดองค์ความรู้ภูมิปัญญา อาทิ การทำผ้าห่มนวม การทำผาสาดลอยเคราะห์ จำหน่ายผลิตภัณฑ์ชุมชนคุณธรรมฯ วัดป่าใต้ อาทิ พวงกุญแจดอกฝ้าย ลูกประคบสมุนไพร ข้าวปุ้นฮ้อน เมี่ยงโค้น การทำขนมตาควาย  การทำขันหมากเบ็ง การตัดพวงมะโหตร พวงกุญแจปลาน้ำโขง ดอกไม้จากเกล็ดปลาน้ำโขง การตำส้มตำ และการทำมะพร้าวอ่อนแก้ว เป็นต้น
นางยุพา กล่าวว่า กระทรวงวัฒนธรรม(วธ.) ได้ขับเคลื่อนแผนแม่บทส่งเสริมคุณธรรมแห่งชาติ ฉบับที่ 1 (พ.ศ.2559-2565) เพื่อส่งเสริมสังคมคุณธรรมในทุกภาคส่วนทั้งระดับชุมชน องค์กร อำเภอและจังหวัด เพื่อสร้าง “สังคมไทยเป็นสังคมคุณธรรมที่มีความมั่นคง มั่งคั่งและยั่งยืน” โดยชุมชนคุณธรรมฯวัดป่าใต้ เป็นหนึ่งในชุมชนที่ วธ.สนับสนุนให้เป็นชุมชนคุณธรรมฯ ล่าสุดได้รับการคัดเลือกจากคณะกรรมการส่งเสริมคุณธรรมแห่งชาติให้เป็น 1 ใน 235 แห่งที่เป็นชุมชน องค์กร อำเภอ จังหวัดคุณธรรมต้นแบบโดดเด่น ประจำปี พ.ศ. 2564 ของวธ. รับโล่รางวัลพลเอก ประยุทธ์ จันทร์โอชา นายกรัฐมนตรี ทั้งนี้ พระครูปิยธรรมนิวิฐ เจ้าอาวาสวัดป่าใต้ ผู้นำชุมชนและชาวบ้านในชุมชนคุณธรรมฯวัดป่าใต้ ได้ร่วมกันใช้พลังชุมชนในการสร้างความรัก ความสามัคคีและความเข้มแข็ง เพื่อให้ชุมชนสามารถพึ่งพาตนเอง ชาวบ้านดำเนินชีวิตตามหลักคำสอนทางพระพุทธศาสนา หลักปรัชญาของเศรษฐกิจพอเพียงและวิถีวัฒนธรรมไทย
“ขอชื่นชมชาวชุมชนคุณธรรมฯ วัดป่าใต้ ที่ช่วยกันริเริ่มขับเคลื่อนเป็นชุมชนคุณธรรมฯ จากการค้นหาทุนวัฒนธรรม ประเพณี ความเชื่อ วิถีชีวิตที่หาชมได้ยาก ศาสนสถานที่โดดเด่นสวยงาม มีเสน่ห์ดึงดูดผู้สนใจทั่วไป รวมไปถึงนักท่องเที่ยว เช่น พิธีผาสาดลอยเคราะห์ ซึ่งเป็นพิธีกรรมสืบทอดมาแต่ครั้งโบราณของชาวเชียงคานเพื่อเสริมดวงชะตา เรียกขวัญกำลังใจและปัดเป่าสิ่งชั่วร้าย สะท้อนให้เห็นถึงวิถีชีวิตของชุมชนที่ผูกพันกับแม่น้ำโขง อีกทั้งมีงานหัตกรรมและผลิตภัณฑ์ชุมชนจากภูมิปัญญาท้องถิ่น เช่น ผ้าห่มนวมฝ้าย ดอกไม้จากเกล็ดปลาน้ำโขง พวงกุญแจปลาน้ำโขง รวมทั้งอาหารและขนมพื้นบ้าน อาทิ  เมี่ยงโค้น ข้าวปุ้นฮ้อน มะพร้าวแก้ว เป็นต้น ปัจจุบันเป็นแหล่งศึกษาเรียนรู้ด้านศาสนา ศิลปะและวัฒนธรรมให้แก่เด็ก เยาวชนและประชาชนในท้องถิ่น มีผู้สนใจเข้ามาศึกษาดูงาน รองรับนักท่องเที่ยว สร้างงาน สร้างรายได้ให้แก่คนในชุมชน ถือเป็นต้นแบบความภาคภูมิใจของคนในชุมชนในการสืบสาน รักษา ต่อยอดประเพณีวัฒนธรรม ส่งเสริมให้คนมีคุณธรรม ขยายไปยังชุมชนอื่นๆต่อไป”ปลัดวธ. กล่าว
ทั้งนี้ บริเวณใกล้เคียงกับชุมชนคุณธรรมฯวัดป่าใต้ ยังชุมชนมีแหล่งท่องเที่ยวเชิงวัฒนธรรมอีกมากมาย เช่น ถนนคนเดินเชียงคานเป็นทั้งจุดชมวิว แม่น้ำโขง จุดชมวิวพระอาทิตย์ขึ้น  วัดศรีคุณเมือง เป็นวัดเก่าแก่คู่บ้านคู่เมืองเชียงคานมายาวนาน โดย วธ. พร้อมส่งเสริมชุมชนคุณธรรมฯวัดป่าใต้ให้เป็นแหล่งท่องเที่ยวเชิงวัฒนธรรมที่มีความโดดเด่นอีกแห่งหนึ่งในพื้นที่อำเภอเชียงคาน เพื่อให้คนไทยและนักท่องเที่ยวต่างชาติเข้ามาเที่ยวชมวิถีชีวิต วัฒนธรรม และประเพณีท้องถิ่น  สร้างงาน สร้างรายได้ เสริมสร้างเศรษฐกิจฐานรากให้ชุมชนเข้มแข็งอย่างยั่งยืน เป็นไปตามโมเดลเศรษฐกิจใหม่ BCG และผลักดัน “Soft Power” ความเป็นไทยเพิ่มมูลค่าเศรษฐกิจสร้างสรรค์ในสาขาต่างๆของรัฐบาลและ วธ.

ที่มา : https://www.thaigov.go.th/news/contents/details/52474