รัฐบาลไทย-ข่าวทำเนียบรัฐบาล-บขส. ปรับตารางการเดินรถสายเหนือ - อีสาน - ใต้ หลังรัฐบาลมีมาตรการผ่อนคลายการเดินทาง เริ่ม 1 พ.ค. 2565


วันศุกร์ที่ 29 เมษายน 2565
บขส. ปรับตารางการเดินรถสายเหนือ - อีสาน - ใต้ หลังรัฐบาลมีมาตรการผ่อนคลายการเดินทาง เริ่ม 1 พ.ค. 2565
...
นายสัญลักข์ ปัญวัฒนลิขิต กรรมการผู้จัดการใหญ่ บริษัท ขนส่ง จำกัด กระทรวงคมนาคม เปิดเผยว่า บริษัท ขนส่ง จำกัด (บขส.) ได้ปรับตารางการเดินรถใหม่ เริ่มตั้งแต่วันที่ 1 พฤษภาคม 2565 เป็นต้นไป เพื่อให้สอดคล้องกับนโยบายของรัฐบาลที่ได้มีมาตรการผ่อนคลายในการเดินทางเข้าราชอาณาจักร ตั้งแต่วันที่ 1 พฤษภาคม 2565 รวมทั้งเพื่อเตรียมความพร้อมในการอำนวยความสะดวกและรองรับการเดินทางของประชาชน เนื่องจากในเดือนพฤษภาคมนี้ จะมีวันหยุดราชการติดต่อกันหลายวัน โดยมีการปรับเส้นทางต่าง ๆ ดังนี้
1. เส้นทางภาคเหนือ จะเปิดให้บริการ 14 เส้นทาง ได้แก่ เส้นทางกรุงเทพฯ - เชียงใหม่ กรุงเทพฯ - เชียงราย กรุงเทพฯ - อุตรดิตถ์ กรุงเทพฯ - น่าน กรุงเทพฯ - แม่สอด กรุงเทพฯ - แม่สาย กรุงเทพฯ - เชียงคำ กรุงเทพฯ - อุทยานประวัติศาสตร์สุโขทัย กรุงเทพฯ - หล่มเก่า และกรุงเทพฯ - คลองลาน รวม 40 เที่ยววิ่ง
2. เส้นทางภาคตะวันออกเฉียงเหนือและภาคตะวันออก เปิดให้บริการ 24 เส้นทาง ได้แก่ เส้นทางกรุงเทพฯ - เชียงคาน กรุงเทพฯ - มุกดาหาร กรุงเทพฯ - นครพนม กรุงเทพฯ - โขงเจียม กรุงเทพฯ - บุรีรัมย์ (แยกปักธงชัย) กรุงเทพฯ - หนองคาย กรุงเทพฯ - สุรินทร์ (แยกปักธงชัย) กรุงเทพฯ - อุบลราชธานี กรุงเทพฯ - อำนาจเจริญ กรุงเทพฯ - ตราด กรุงเทพฯ - รัตนบุรี และกรุงเทพฯ - สระบุรี รวม 54 เที่ยววิ่ง
3. เส้นทางภาคใต้ เปิดให้บริการ 13 เส้นทาง ได้แก่ เส้นทางกรุงเทพฯ - ปัตตานี - ยะลา กรุงเทพฯ - สงขลา กรุงเทพฯ - สุไหงโกลก กรุงเทพฯ - หาดใหญ่ กรุงเทพฯ - คลองท่อม - กระบี่ กรุงเทพฯ - ดอนสัก - เกาะสมุย หมอชิต2 - ภูเก็ต หมอชิต2 - กระบี่ หมอชิต2 - ตรัง - สตูล หมอชิต2 - เกาะสมุย และหมอชิต2 - นครศรีฯ - หัวไทร รวม 36 เที่ยววิ่ง
ส่วนเส้นทางระหว่างประเทศ 15 เส้นทาง บขส. ยังหยุดการเดินรถชั่วคราว จนกว่าจะมีประกาศให้สามารถเปิดเดินรถระหว่างประเทศได้ ทั้งนี้ผู้ใช้บริการสามารถจองตั๋วและตรวจสอบตารางการเดินรถ บขส. ผ่านช่องทางออนไลน์ Application E - Ticket และ Website บขส. www.transport.co.th หรือสอบถามข้อมูลการเดินทางเพิ่มเติม โทร. Call Center 1490 เรียก บขส. ตลอด 24 ชั่วโมง
กรรมการผู้จัดการใหญ่ บขส. กล่าวเพิ่มเติมว่า ได้สั่งกำชับให้ทุกฝ่ายของ บขส. เตรียมความพร้อมในการอำนวยความสะดวกและรองรับการเดินทางของประชาชน รวมถึงนักท่องเที่ยว โดยเน้นย้ำให้ดำเนินการตามมาตรการความปลอดภัย 4 พร้อม ทั้งสถานีพร้อม คนพร้อม รถโดยสารพร้อม และบริการพร้อม ควบคู่ไปกับการดำเนินงานภายใต้มาตรการ COVID Free Setting สำหรับบริการขนส่งสาธารณะ ได้แก่ มีการตรวจวัดอุณหภูมิ เว้นระยะห่างในสถานีขนส่ง จัดให้มีการระบายอากาศที่ดีและเพียงพอ รถโดยสารทุกคันต้องทำความสะอาดด้วยน้ำยาฆ่าเชื้อโรค ส่วนพนักงานประจำรถ ต้องตรวจหาเชื้อ COVID-19 แบบ Antigen Test Kit (ATK) ทุก 3 วัน และพนักงานขับรถ ต้องมีผลตรวจแอลกอฮอล์และสารเสพติดเป็นศูนย์ อย่างไรก็ดีในการเดินทางด้วยรถโดยสารสาธารณะ ขอความร่วมมือผู้ใช้บริการ ปฏิบัติตามมาตรการสาธารณสุข D - M - H - T - T อย่างเคร่งครัด รวมทั้งต้องเช็กอินบนแอปพลิเคชันไทยชนะ หรือกรอกข้อมูลตามแบบฟอร์มที่กรมการขนส่งทางบกกำหนด เมื่อเข้าใช้สถานีขนส่งและรถโดยสารด้วย

ที่มา : https://www.thaigov.go.th/news/contents/details/54088