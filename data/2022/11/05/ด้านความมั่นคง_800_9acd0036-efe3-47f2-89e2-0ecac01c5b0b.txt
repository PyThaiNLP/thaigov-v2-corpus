รัฐบาลไทย-ข่าวทำเนียบรัฐบาล-รมว.เฮ้ง สลด เหตุลูกจ้างเด็กวัย 16 โดนเหล็กเส้นดีดเสียชีวิต สั่งกสร. ลงพื้นที่ตรวจสอบหาข้อเท็จจริงโดยเร็ว


วันศุกร์ที่ 4 มีนาคม 2565
พิมพ์
รมว.เฮ้ง สลด เหตุลูกจ้างเด็กวัย 16 โดนเหล็กเส้นดีดเสียชีวิต สั่งกสร. ลงพื้นที่ตรวจสอบหาข้อเท็จจริงโดยเร็ว
รมว.แรงงาน สลดเหตุลูกจ้างเด็กวัย 16 รับจ้างก่อสร้าง บริเวณหน้างานก่อสร้างบ้าน จังหวัดบุรีรัมย์ โดนเหล็กเส้นดีดเสียชีวิต สั่งกสร. ลงพื้นที่ตรวจสอบข้อเท็จจริงหากพบว่านายจ้างไม่ปฏิบัติตามกฎหมายให้ดำเนินคดีต่อนายจ้างทันที
นายสุชาติ ชมกลิ่น รัฐมนตรีว่าการกระทรวงแรงงานเปิดเผยถึงกรณีเหตุลูกจ้างเด็กวัย 16 รับจ้างก่อสร้างโดนเหล็กเส้นดีดเสียชีวิต ภายในบริเวณหน้างานก่อสร้างบ้าน ตำบลตาเสา อำเภอห้วยราช จังหวัดบุรีรัมย์ เมื่อวันที่ 2 มีนาคม ที่ผ่านมาว่า กระทรวงแรงงานได้สั่งการให้กรมสวัสดิการและคุ้มครองแรงงานส่งพนักงานตรวจความปลอดภัย ลงพื้นที่เข้าตรวจสอบทันที เบื้องต้นพบว่าลูกจ้างผู้เสียชีวิตชื่อนายอดิศร จันทร์ประโคน เป็นลูกจ้างของหุ้นส่วนจำกัด เอ็น.เค. รับสร้างบ้าน ซึ่งเป็นผู้รับเหมางานก่อสร้างดังกล่าว ขณะเกิดเหตุลูกจ้างปฏิบัติงานอยู่บนรถปิคอัพระหว่างขนเหล็กเส้นลงจากรถ ลวดผูกมัดรวมเหล็กเส้นขาด ลูกจ้างจึงกอดเหล็กเส้นไว้ เหล็กเส้นดีดลูกจ้างตกลงจากรถปิคอัพ และเหล็กเส้นหล่นไปทับลูกจ้างบริเวณพื้นดินข้างรถปิคอัพเพื่อนร่วมงานได้เข้ามาพบจึงรีบนำส่งโรงพยาบาลห้วยราช แต่ก็ได้เสียชีวิตในเวลาต่อมา ทั้งนี้ ได้กำชับให้กรมสวัสดิการและคุ้มครองแรงงานเร่งตรวจสอบหาข้อเท็จจริงโดยเร็ว หากพบว่านายจ้างไม่ปฏิบัติตามกฎหมาย ให้ดำเนินคดีต่อนายจ้างทันที ​
ด้านนายนิยม สองแก้ว อธิบดีกรมสวัสดิการและคุ้มครองแรงงานกล่าวว่า กรมสวัสดิการและคุ้มครองแรงงานได้ส่งพนักงานตรวจความปลอดภัย และพนักงานตรวจแรงงานสำนักงานสวัสดิการและคุ้มครองแรงงานจังหวัดบุรีรัมย์ เข้าตรวจสอบสถานที่ก่อสร้างดังกล่าว พร้อมทั้งประสานหน่วยงานที่เกี่ยวข้องเข้าให้ความช่วยเหลือครอบครัวผู้เสียชีวิตให้ได้รับสิทธิประโยชน์ตามกฎหมาย ทั้งนี้ จะดำเนินการตรวจสอบว่านายจ้างได้ปฏิบัติตามพระราชบัญญัติคุ้มครองแรงงาน พ.ศ. 2541 มาตรา 45 ในเรื่องการแจ้งการจ้างลูกจ้างซึ่งเป็นเด็กอายุต่ำกว่า 18 ปี กับพนักงานตรวจแรงงาน และมาตรา 49 ห้ามมิให้นายจ้างให้ลูกจ้างเด็กอายุต่ำกว่า 18 ปี ทำงานในงานที่อาจเป็นอันตรายต่อลูกจ้าง รวมทั้งพระราชบัญญัติความปลอดภัย อาชีวอนามัย และสภาพแวดล้อมในการทำงาน พ.ศ. 2554 มาตรา 16 ในเรื่องการจัดให้ลูกจ้างได้รับการฝึกอบรมด้านความปลอดภัย อาชีวอนามัย และสภาพแวดล้อมในการทำงานหรือไม่ หากสอบข้อเท็จจริงพบว่าปฏิบัติไม่ถูกต้องจะดำเนินคดีตามกฎหมายต่อไป

ที่มา : https://www.thaigov.go.th/news/contents/details/52193