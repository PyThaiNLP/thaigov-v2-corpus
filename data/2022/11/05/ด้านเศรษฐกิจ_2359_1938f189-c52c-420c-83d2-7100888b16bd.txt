รัฐบาลไทย-ข่าวทำเนียบรัฐบาล-การรถไฟฟ้าขนส่งมวลชนแห่งประเทศไทย เปิดให้บริการรถไฟฟ้า MRT ข้ามปีถึงตี 2 และขยายเวลาเปิดให้บริการอาคารและลานจอดแล้วจร ถึงตี 3 เพื่อรองรับการเดินทางในช่วงเทศกาลปีใหม่ 2565


วันพฤหัสบดีที่ 23 ธันวาคม 2564
การรถไฟฟ้าขนส่งมวลชนแห่งประเทศไทย  เปิดให้บริการรถไฟฟ้า MRT ข้ามปีถึงตี 2 และขยายเวลาเปิดให้บริการอาคารและลานจอดแล้วจร ถึงตี 3 เพื่อรองรับการเดินทางในช่วงเทศกาลปีใหม่ 2565
ระหว่างวันที่ 31 ธันวาคม 2564 - 1 มกราคม 2565 เพื่อเป็นของขวัญปีใหม่ 2565
นายภคพงศ์ ศิริกันทรมาศ ผู้ว่าการการรถไฟฟ้าขนส่งมวลชนแห่งประเทศไทย (รฟม.) กระทรวงคมนาคม กล่าวว่า ตามที่ กระทรวงคมนาคม ได้มอบนโยบายให้หน่วยงานในสังกัดอำนวยความสะดวกในการเดินทางและเชื่อมต่อกับระบบขนส่งมวลชนอื่นๆ ระหว่างวันที่ 31 ธันวาคม 2564 - 1 มกราคม 2565 เพื่อเป็นของขวัญปีใหม่ 2565 สำหรับประชาชน นั้น รฟม. ในฐานะผู้กำกับโครงการรถไฟฟ้ามหานคร สายเฉลิมรัชมงคล (MRT สายสีน้ำเงิน) และโครงการรถไฟฟ้ามหานคร สายฉลองรัชธรรม (MRT สายสีม่วง) ได้สั่งการให้บริษัท ทางด่วนและรถไฟฟ้ากรุงเทพ จำกัด (มหาชน) (BEM) ผู้ประกอบการเดินรถไฟฟ้าทั้งสองสายดังกล่าว ขยายเวลาสิ้นสุดการให้บริการรถไฟฟ้า MRT สายสีน้ำเงิน และสายสีม่วง จากเดิมเวลา 24.00 น. ของวันที่ 31 ธันวาคม 2564 เป็นเวลา 02.00 น. ของวันที่ 1 มกราคม 2565 โดยให้ขบวนรถไฟฟ้าเที่ยวสุดท้ายของรถไฟฟ้า MRT สายสีม่วง ออกจากสถานีเตาปูน เวลา 02.00 น. พร้อมทั้งกำชับให้บริษัทฯ จัดเตรียมขบวนรถเสริมที่พร้อมให้บริการกรณีที่มีผู้โดยสารหนาแน่นในระบบรถไฟฟ้า ทั้งนี้ ผู้โดยสารสามารถตรวจสอบตารางการเดินรถและเวลารถไฟฟ้าขบวนสุดท้าย ได้จากประกาศภายในสถานี หรือ เฟซบุ๊ก : MRT Bangkok Metro / โมบายแอปพลิเคชัน : Bangkok MRT และเว็บไซต์ www.bemplc.co.th หรือ สอบถามรายละเอียดเพิ่มเติมได้ที่ ศูนย์บริการข้อมูล โทร. 0 2624 5200
นอกจากนี้ รฟม. ได้ขยายเวลาสิ้นสุดการให้บริการอาคารและลานจอดแล้วจรทุกแห่ง เป็นเวลา 03.00 น. ของวันที่ 1 มกราคม 2565 เพื่อให้สอดคล้องตามการให้บริการรถไฟฟ้าสายต่างๆ ในคืนข้ามปี โดยปัจจุบัน รฟม. มีที่จอดรถในแนวสายทางรถไฟฟ้า MRT สายสีน้ำเงิน ประกอบด้วย อาคารจอดแล้วจร 4 อาคาร ที่สถานีลาดพร้าว สถานีศูนย์วัฒนธรรมแห่งประเทศไทย สถานีหลักสอง (2 อาคาร) และลานจอดแล้วจร 10 ลาน ที่สถานีรัชดาภิเษก สถานีห้วยขวาง สถานีศูนย์วัฒนธรรมแห่งประเทศไทย (2 ลาน) สถานีพระราม 9 สถานีเพชรบุรี สถานีสุขุมวิท สถานีศูนย์การประชุมแห่งชาติสิริกิติ์ (2 ลาน) และสถานีสามย่าน ที่จอดรถในแนวสายทางรถไฟฟ้า MRT สายสีม่วง ประกอบด้วย อาคารจอดแล้วจร 4 อาคาร ที่สถานีคลองบางไผ่ สถานีสามแยกบางใหญ่ สถานีบางรักน้อยท่าอิฐ และสถานีแยกนนทบุรี 1 ที่จอดรถในแนวสายทางรถไฟฟ้าสายสีเขียว ช่วงแบริ่ง - สมุทรปราการ ประกอบด้วย ลานจอดแล้วจร 1 ลาน ที่สถานีเคหะฯ รวมถึงที่จอดรถในแนวสายทางรถไฟฟ้าสายสีเขียว ช่วงหมอชิต - สะพานใหม่ - คูคต ประกอบด้วย อาคารจอดแล้วจร 2 อาคาร ที่สถานีแยก คปอ. และสถานีคูคต ทั้งนี้ ผู้ใช้บริการอาคารและลานจอดแล้วจรของ รฟม. สอบถามข้อมูลเพิ่มเติมได้ที่ กองบริหารอาคารจอดรถ ฝ่ายพัฒนาธุรกิจ โทร. 0 2513 1895 หรือ ไลน์แอด @mrtaparking
และเพื่อเป็นการอำนวยความสะดวกและปลอดภัยให้แก่ประชาชนที่จะเดินทางไปร่วมเฉลิมฉลองเทศกาลปีใหม่ 2565 หรือเดินทางไปสวดมนต์ข้ามปี ตามสถานที่ต่าง ๆ รฟม. ยังได้เตรียมความพร้อมด้านมาตรการรักษาความปลอดภัยในสถานี โดยจัดพนักงานตรวจความปลอดภัยยืนประจำจุดตรวจสัมภาระ (Walk through Scanner) การตรวจตราผ่านกล้องโทรทัศน์วงจรปิด ตลอดจนการสังเกต ติดตาม ตรวจสอบบุคคลที่มีพฤติกรรมน่าสงสัยที่เข้ามาในสถานี สร้างความมั่นใจในระบบรักษาความปลอดภัยให้แก่ผู้ใช้บริการรถไฟฟ้า ทั้งนี้ ขอความร่วมมือผู้โดยสารในการตรวจสัมภาระและไม่อนุญาตให้นำวัตถุต้องห้ามเข้ามาในระบบรถไฟฟ้าเพื่อความปลอดภัยของผู้ใช้ระบบ ได้แก่ อาวุธ ของมีคม ลูกโป่ง และพลุดอกไม้ไฟทุกชนิด พร้อมกันนี้ รฟม. จะยังคงดำเนินการตามมาตรการป้องกันการแพร่ระบาดของเชื้อไวรัส COVID-19 ในระบบรถไฟฟ้า MRT ทั้งสองสายอย่างเข้มงวด อาทิ การทำความสะอาดด้วยน้ำยาฆ่าเชื้อภายในสถานีและภายในขบวนรถไฟฟ้า การทำความสะอาดเหรียญโดยสารก่อนนำไปให้บริการ การตรวจวัดอุณหภูมิของเจ้าหน้าที่ที่ให้บริการในสถานี เป็นต้น และ รฟม. ขอเน้นย้ำผู้โดยสารโปรดให้ความร่วมมือกับเจ้าหน้าที่ในการตรวจวัดอุณหภูมิร่างกายก่อนเข้าใช้บริการ ล้างมือด้วยเจลแอลกอฮอล์ในจุดให้บริการในสถานี รักษาระยะห่างทางสังคม (Social Distancing) สวมใส่หน้ากากผ้าหรือหน้ากากอนามัยตลอดระยะเวลาการใช้บริการ และสแกน QR Code ไทยชนะ ที่ติดอยู่ภายในตู้โดยสารเพื่อเช็คอิน เพื่อสุขอนามัยที่ดีทั้งตนเองและสังคมส่วนรวม ติดตามข้อมูลข่าวสาร รฟม. เพิ่มเติมได้ที่เว็บไซต์ รฟม. www.mrta.co.th และเฟซบุ๊กแฟนเพจการรถไฟฟ้าขนส่งมวลชนแห่งประเทศไทย หรือ Call Center รฟม. โทร. 0 2716 4044

ที่มา : https://www.thaigov.go.th/news/contents/details/49808