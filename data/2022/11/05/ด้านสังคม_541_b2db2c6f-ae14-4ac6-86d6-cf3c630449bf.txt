รัฐบาลไทย-ข่าวทำเนียบรัฐบาล-สธ.เตรียมเสนอขออัตราข้าราชการตั้งใหม่ สร้างขวัญกำลังใจผู้ปฏิบัติงานโควิด


วันจันทร์ที่ 20 กันยายน 2564
สธ.เตรียมเสนอขออัตราข้าราชการตั้งใหม่ สร้างขวัญกำลังใจผู้ปฏิบัติงานโควิด
รองนายกรัฐมนตรีและรัฐมนตรีว่าการกระทรวงสาธารณสุข เผยแนวทางสร้างขวัญกำลังใจบุคลากรสาธารณสุขสู้โควิด เตรียมเสนอ ครม.เพิ่มอายุราชการเพิ่มทวีคูณ กำชับเร่งรัดเบิกจ่ายเงินเพิ่มพิเศษ 7 เดือน จ้างพนักงานราชการเฉพาะกิจเพิ่มขึ้น
รองนายกรัฐมนตรีและรัฐมนตรีว่าการกระทรวงสาธารณสุข เผยแนวทางสร้างขวัญกำลังใจบุคลากรสาธารณสุขสู้โควิด เตรียมเสนอ ครม.เพิ่มอายุราชการเพิ่มทวีคูณ กำชับเร่งรัดเบิกจ่ายเงินเพิ่มพิเศษ 7 เดือน จ้างพนักงานราชการเฉพาะกิจเพิ่มขึ้น เสนอขอจัดสรรอัตราข้าราชการตั้งใหม่ ขอเพิ่มค่าโอที 2 เท่า
นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข กล่าวว่า ที่ประชุมผู้บริหารระดับสูงกระทรวงสาธารณสุขเมื่อเร็วๆ นี้ เห็นชอบแนวทางสร้างขวัญและกำลังใจบุคลากรกระทรวงสาธารณสุขที่ทุ่มเท อดทน และเสียสละ เพื่อดูแลรักษา ป้องกันและควบคุมโรคโควิด 19 อย่างเต็มที่มาเกือบ 2 ปี ได้แก่ 1.การขอเพิ่มอายุราชการเพิ่มทวีคูณสำหรับบุคลากรสาธารณสุขในช่วงสถานการณ์ฉุกเฉินต่อ ครม.อีกครั้ง เนื่องจากการเสนอเมื่อช่วงเมษายน 2563 ครม.เห็นว่าไม่เป็นไปตามกฎหมาย 2.เงินเพิ่มพิเศษ 7 เดือนสำหรับบุคลากรกระทรวงสาธารณสุขที่ปฏิบัติงานในสถานการณ์โควิด 19 ในอัตรา 1,500 บาท และ 1,000 บาทต่อเดือน ได้กำชับให้เร่งรัดการเบิกจ่าย คาดว่าจะเบิกจ่ายแล้วเสร็จภายในปี 2564 3.การพิจารณาเลื่อนเงินเดือนกรณีพิเศษนอกเหนือโควตาปกติร้อยละ 1 กรณีผู้ปฏิบัติงานในสถานการณ์โควิด 19 ได้เร่งรัดให้เบิกจ่ายให้ครบถ้วนเช่นกัน
4.การจ้างงานเฉพาะกิจพนักงานราชการ ตามมติคณะกรรมการบริหารพนักงานราชการ (คพร.) เมื่อวันที่ 11 สิงหาคม 2564 กรอบอัตรากำลัง 5 พันอัตรา ไม่เกิน 1 ปี เป็นนายแพทย์ 504 อัตรา พยาบาลวิชาชีพ 3,945 อัตรา และนักวิชาการสาธารณสุข 551 อัตรา ใช้งบประมาณ 4,335 ล้านบาท 5.เสนอขอรับจัดสรรอัตราข้าราชการตั้งใหม่ 35,387 อัตรา ด้วยวิธีคัดเลือกกรณีพิเศษ แบ่งเป็นสายงานภารกิจหลัก สายงานภารกิจสนับสนุนวิชาการ และสายงานภารกิจสนับสนุนงานบริการ โดยให้กรมต่างๆ ทบทวนเสนอจำนวนการคัดเลือกเพื่อจะได้นำเข้า อกพ.กระทรวงสาธารณสุขพิจารณาต่อไป 6.ค่าตอบแทนฉีดวัคซีนนอกสถานบริการให้แก่บุคลากรกระทรวงสาธารณสุข  4 เดือน ซึ่ง ครม.อนุมัติงบกลางแล้ว 1,877 ล้านบาท โดยแพทย์ ทันตแพทย์อัตรา 1,500 บาทต่อวัน พยาบาลและเจ้าหน้าที่อื่นๆ อัตรา 1,000 บาทต่อวัน และ 7.การขอเพิ่มค่าตอบแทนนอกเวลาราชการ (โอที) 2 เท่า ซึ่งอยู่ระหว่างเสนอสำนักงบประมาณพิจารณา
****************************************  20 กันยายน 2564

ที่มา : https://www.thaigov.go.th/news/contents/details/45982