รัฐบาลไทย-ข่าวทำเนียบรัฐบาล-โฆษกรัฐบาล เผย เริ่มแล้ววันนี้ 1 เมษายน ยกเลิก RT-PCR ก่อนเข้าประเทศ 72 ชม. ทุกกลุ่ม “นายกฯ” กำชับทุกฝ่ายปฏิบัติตามตรการสาธารณสุขอย่างเข้มงวด “การ์ดอย่าตก” ช่วยกันชะลอการติดเชื้อ


วันศุกร์ที่ 1 เมษายน 2565
พิมพ์
โฆษกรัฐบาล เผย เริ่มแล้ววันนี้ 1 เมษายน ยกเลิก RT-PCR ก่อนเข้าประเทศ 72 ชม. ทุกกลุ่ม “นายกฯ” กำชับทุกฝ่ายปฏิบัติตามตรการสาธารณสุขอย่างเข้มงวด “การ์ดอย่าตก” ช่วยกันชะลอการติดเชื้อ
โฆษกรัฐบาล เผย เริ่มแล้ววันนี้ 1 เมษายน ยกเลิก RT-PCR ก่อนเข้าประเทศ 72 ชม. ทุกกลุ่ม “นายกฯ” กำชับทุกฝ่ายปฏิบัติตามตรการสาธารณสุขอย่างเข้มงวด “การ์ดอย่าตก” ช่วยกันชะลอการติดเชื้อ
วันนี้ (1 เมษายน 2565) นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า จากมติศบค. ล่าสุด ได้มีการปรับมาตรการป้องกันโรคสำหรับผู้ที่เดินทางเข้ามาในประเทศไทย ประเภท Test & Go , Sandbox และ  Alternative Quarantine นั้น ให้ยกเลิกการตรวจ RT-PCR 72 ชั่วโมง ก่อนเดินทางเข้าประเทศทั้งสามกลุ่ม ลดระยะเวลาของการเดินทางเข้าไทยในรูปแบบ Sandbox เหลือ 5 วัน พร้อมปรับรูปแบบการตรวจหาเชื้อเมื่อมาถึงประเทศไทยและระหว่างพำนักในประเทศ กรณี Test & Go, Sandbox ต้องได้รับการตรวจ RT-PCR ในวันแรกเมื่อเดินทางมาถึงประเทศไทย และจากนั้นทำการตรวจ Self-ATK อีกครั้งในวันที่ 5 ในกรณี Quarantine ต้องตรวจ RT-PCR ในวันแรก และตรวจ RT-PCR ในวันที่ 4-5 ก่อนออกจากสถานที่กักตัว รวมทั้งการปรับลดการกักตัวเหลือ 5 วัน จากเดิม 7 วัน สำหรับนักเดินทางที่มาแบบ Sandbox และ Quarantine เริ่มตั้งแต่วันที่ 1 เมษายน นี้   ทั้งนี้ พลเอก ประยุทธ์  จันทร์โอชา นายกรัฐมนตรีและรัฐมนตรีว่าการกระทรวงกลาโหม กำชับให้ทุกหน่วยงานที่เกี่ยวข้องเตรียมความพร้อมรองรับนักท่องเที่ยวที่จะเดินทางเข้าประเทศภายใต้มาตรการสาธารณสุขที่มีความเข้มงวด ตามแนวทาง Covid Free Setting พร้อมฝากเตือนพี่น้องประชาชนให้ดูแลตนเองขั้นสูงสุด อย่าการ์ดตก ปฏิบัติตัวเองตามมาตรการต่าง ๆ อย่างเคร่งครัด ซึ่งจะสามารถควบคุม ป้องกัน และชะลอการระบาดของโรคได้   โดยการผ่อนคลายมาตรการเข้าประเทศครั้งนี้ เป็นส่วนหนึ่งเพื่อดึงดูด นักท่องเที่ยวต่างประเทศเข้ามาในประเทศ กระตุ้นเศรษฐกิจ ภายใต้มาตรการสาธารณสุขที่รัดกุมขั้นสูงสุด
สำหรับสถานการณ์การแพร่ระบาดของโควิด-19 วันนี้ (1 เมษายน 2565) พบผู้ติดเชื้อโควิด-19 รายใหม่ 28,379 ราย จำแนกเป็น ผู้ป่วยจากในประเทศ 28,317 ราย และผู้ป่วยมาจากต่างประเทศ 62 ราย ผู้เสียชีวิต 92 ราย ผู้ที่กำลังรักษาตัว 251,214 ราย และมียอดผู้ที่หายป่วยกลับบ้านแล้ว 23,843 ราย ทำให้มียอดผู้ป่วยยืนยันสะสมตั้งแต่ 1 ม.ค. 65 จำนวน 1,433,291 ราย จำนวนผู้ที่หายป่วยสะสมจำนวน 1,211,796  ราย สำหรับจำนวนผู้ป่วยปอดอักเสบ รักษาตัวอยู่ในโรงพยาบาล 1,828  ราย เฉลี่ยจังหวัดละ 24 ราย อัตราครองเตียงร้อยละ 29.4 ขณะที่รายงานภาพรวมการฉีดวัคซีนโควิด-19 สรุปจำนวนผู้ที่ได้รับได้รับวัคซีนสะสม ตั้งแต่ 28 ก.พ. 64 - 31 มี.ค. 2565 (18.17 น.) รวม 129,782,808 โดส ใน 77 จังหวัด แบ่งเป็นผู้ได้รับวัคซีนเข็มที่ 1 สะสม 55,587,780 โดส ผู้ได้รับวัคซีนเข็มที่ 2 สะสม 50,323,916 โดส ผู้ได้รับวัคซีนเข็มที่ 3 สะสม 21,691,865 โดส และผู้ได้รับวัคซีนเข็มที่ 4 สะสม 2,179,247 โดส
.............................

ที่มา : https://www.thaigov.go.th/news/contents/details/53170