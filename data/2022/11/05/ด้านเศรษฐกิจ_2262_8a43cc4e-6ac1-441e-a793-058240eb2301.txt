รัฐบาลไทย-ข่าวทำเนียบรัฐบาล-“ชัยวุฒิ” เผยเตรียมยกระดับไปรษณีย์ไทยเป็น HUB ด้านการขนส่งในอินโดจีน


วันพฤหัสบดีที่ 16 ธันวาคม 2564
“ชัยวุฒิ” เผยเตรียมยกระดับไปรษณีย์ไทยเป็น HUB ด้านการขนส่งในอินโดจีน
“ชัยวุฒิ” เผยเตรียมยกระดับไปรษณีย์ไทยเป็น HUB ด้านการขนส่งในอินโดจีน
รมว.ดิจิทัลเพื่อเศรษฐกิจเเละสังคม เผย ฝรั่งเศสชวนไทยทำข้อตกลงร่วมกันเพื่อผลักดันไทยเป็นHUBการขนส่งในภูมิภาคอินโดจีน
นายชัยวุฒิ ธนาคมานุสรณ์ รัฐมนตรีว่าการกระทรวงดิจิทัลเพื่อเศรษฐกิจและสังคม (ดีอีเอส)  เป็นผู้แทนรัฐบาลไทยเข้าเยี่ยมชมการดำเนินงานของศูนย์คัดแยกพัสดุไปรษณีย์  "Le Thillay Sorting Centre" ของ Colissimo ซึ่งเป็นหน่วยงานภายใต้  La Poste  Groupe ของการไปรษณีย์ฝรั่งเศส พร้อมด้วย นายรัฐพล ภักดีภูมิ ประธานกรรมการ บริษัท ไปรษณีย์ไทย จำกัด เเละ นายดนันท์  สุภัทรพันธุ์ กรรมการผู้จัดการใหญ่ บริษัทไปรษณีย์ไทย จำกัด โดยมี นาย Christophe Demailly, Director, International and Overseas Territories, Parcel BU และนาง Yan JIN ZHUANG, Head of Asia Pacific, Middle East, Africa and Americas ของการไปรษณีย์ฝรั่งเศสให้การต้อนรับ ทั้งนี้ รมว.ดิจิทัลฯ เปิดเผยภายหลังการเยี่ยมชมกระบวนการปฏิบัติงาน ด้วยเทคโนโลยีที่ทันสมัยรวดเร็วของศูนย์คัดแยกดังกล่าว ทางการไปรษณีย์ฝรั่งเศสได้แสดงความสนใจที่จะร่วมมือกับบริษัทไปรษณีย์ไทย จำกัด เพื่อศึกษาความเป็นไปได้ในการเสริมสร้างโอกาสในการทำธุรกิจร่วมกันในเรื่องต่างๆ โดยเฉพาะอย่างยิ่งการเป็นพันธมิตรกับไทยเพื่อขยายโอกาสทางตลาดของฝรั่งเศสมายังภูมิภาคอินโดจีนและการผลักดันให้ไทยกลายเป็นศูนย์กลาง (HUB) ในการกระจายสินค้าและพัสดุไปยังภูมิภาคดังกล่าวซึ่งประกอบด้วย ลาว พม่า กัมพูชา เวียดนาม
ทั้งนี้ การไปรษณีย์ฝรั่งเศสหรือ La Poste Groupe จัดเป็นไปรษณีย์ที่ใหญ่ติดอันดับ 1 ใน 5 ของโลก เเละเป็นอันดับ 1 ของยุโรป จากยอดการส่งสินค้าในยุโรป ทำให้มีกำไรต่อปี อยู่ประมาณ 3,100 ล้านยูโร  มีพนักงาน 249,000 คน เเละเจ้าหน้าที่นำจ่าย 64,000 คน
********************

ที่มา : https://www.thaigov.go.th/news/contents/details/49536