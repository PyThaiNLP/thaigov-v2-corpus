รัฐบาลไทย-ข่าวทำเนียบรัฐบาล-รมว.เฉลิมชัย จับมือพันธมิตร ลาซาด้า ไปรษณีย์ไทย เคอรี่


วันพฤหัสบดีที่ 31 มีนาคม 2565
รมว.เฉลิมชัย จับมือพันธมิตร ลาซาด้า ไปรษณีย์ไทย เคอรี่
รมว.เฉลิมชัย จับมือพันธมิตร ลาซาด้า ไปรษณีย์ไทย เคอรี่ เตรียมบุกตลาดไลฟ์สด เอาใจแฟนขาช้อป ราชา-ราชินีผลไม้ไทย ชวน CF พร้อมกัน พฤษภาคมนี้
ดร.เฉลิมชัย ศรีอ่อน รัฐมนตรีว่าการกระทรวงเกษตรและสหกรณ์ ได้มอบหมายและสั่งการให้ทุกหน่วยงานที่เกี่ยวข้องในกระทรวงเกษตรและสหกรณ์ เตรียมจัดทำโครงการส่งเสริมการบริโภคผลไม้ช่วงฤดูกาลออกสู่ตลาดมาก ในช่วงเดือน พฤษภาคม - มิถุนายนนี้ โดยบูรณาการกับภาคส่วนต่าง ๆ เพิ่มช่องทางการซื้อขายสินค้าเกษตรทั้งแบบออฟไลน์และออนไลน์เพื่อกระตุ้นการบริโภคในประเทศ ซึ่งจากความสำเร็จได้ที่ร่วมมือกับ บริษัท ลาซาด้า ประเทศไทย จำกัด ผู้นำแพลตฟอร์มจำหน่ายสินค้าออนไลน์ชั้นนำของไทย ในแคมเปญ “เปลี่ยนเกษตรกรให้เป็นผู้ค้าออนไลน์มืออาชีพ” ตั้งแต่ปี 2563 รวมถึงพันธมิตรอย่างบริษัท ไปรษณีย์ไทย จำกัด และ บริษัท เคอรี่ เอ็กซ์เพรส (ประเทศไทย) จำกัด (มหาชน) ที่ได้ให้ความร่วมมือในด้านโลจิสติกส์ขนส่งสินค้าเกษตรมาโดยตลอด
สำหรับการดำเนินงานในปีนี้ ได้มีแนวทางขยายความร่วมมือต่อเนื่อง โดยเตรียมบุกตลาดออนไลน์ในรูปแบบไลฟ์สด จัดมหกรรมช้อปออนไลน์จำหน่ายทุเรียนและมังคุด ราชาและราชินี แห่งผลไม้ไทย เพื่อสร้างรายได้ให้กับเกษตรกร สถาบันเกษตรกร ผู้ประกอบการ อีกทั้งอำนวยความสะดวกให้กับผู้บริโภคได้สามารถสั่งซื้อผลผลิตคุณภาพดีจากสวนเกษตรกรโดยตรงในราคาที่เหมาะสม และการันตีคุณภาพมาตรฐานของหน่วยงานในกระทรวงเกษตรและสหกรณ์ โดยจะมีการ Kick off ไลฟ์สดครั้งแรกในเดือนพฤษภาคม - มิถุนายน 2565 ซึ่งเป็นช่วงผลผลิตทุเรียนและมังคุดออกสู่ตลาด และจะมีกิจกรรมหลากลาย ทั้งแบบ  Pre order ผลผลิตคัดพิเศษให้สั่งล่วงหน้า หรือโปรโมชั่นสุดคุ้มให้ผู้บริโภคทุกท่านได้ติดตาม
ด้าน นายฉันทานนท์ วรรณเขจร เลขาธิการสำนักงานเศรษฐกิจการเกษตร (สศก.) โฆษกกระทรวงเกษตรและสหกรณ์ กล่าวว่า ล่าสุดจากการหารือร่วมกันในวันที่ 30 มีนาคม 2565 ระหว่างสำนักงานเศรษฐกิจการเกษตร กรมส่งเสริมการเกษตร กรมส่งเสริมสหกรณ์ องค์การตลาดเพื่อเกษตรกร (อ.ต.ก.) สภาอุตสาหกรรมแห่งประเทศไทย บริษัท ลาซาด้า ประเทศไทย จํากัด บริษัท ไปรษณีย์ไทย จำกัด และ บริษัท เคอรรี่ เอ็กเพรส (ประเทศไทย) จำกัด (มหาชน) ได้มีการเตรียมแนวทางจัดกิจกรรมแคมเปญครั้งนี้ขึ้น โดยกระทรวงเกษตรฯ จะคัดเลือกสหกรณ์การเกษตร วิสาหกิจชุมชน หรือกลุ่มแปลงใหญ่ ที่มีผลผลิตทุเรียนและมังคุดได้คุณภาพมาตรฐาน เข้าร่วมแคมเปญบนแพลตฟอร์มของลาซาด้า ขณะที่ทางสภาอุตสาหกรรมแห่งประเทศไทย จะร่วมกระจายสินค้าเข้ากลุ่มอุตสาหกรรม และ อ.ต.ก. จะร่วมจัดกิจกรรมส่งเสริมการขายในครั้งนี้ด้วย โดยมีไปรษณีย์ไทย และเคอรี่ ร่วมสนับสนุนการขนส่งในอัตราพิเศษตลอดแคมเปญ
“ทุเรียน ถือว่าเป็นราชาแห่งผลไม้ไทย มีฤทธิ์ร้อน โดยมีสรรรพคุณทางยาในการช่วยบรรเทาอาการจุกเสียด บำรุงกำลัง และให้ความอบอุ่นแก่ร่างกาย ขณะที่ มังคุด ถือเป็นราชินีของผลไม้ไทย ซึ่งมีฤทธิ์เย็น ดังนั้น การรับประทานคู่กัน นอกจากจะได้รสชาติที่อร่อยลงตัวของผลไม้ทั้งสองชนิดแล้ว ยังมีสรรพคุณช่วยให้ร่างกายให้เกิดความสมดุลอีกด้วย ซึ่งจากนโยบายของรัฐมนตรีว่าการกระทรวงเกษตรและสหกรณ์ ที่ได้มีแนวทางขยายร่วมมือกันในรูปแบบตลาดไลฟ์สดครั้งนี้ จะเป็นอีกช่องทางหนึ่งในการร่วมกันขับเคลื่อนเศรษฐกิจ กระจายผลผลิต ควบคู่ไปกับการพัฒนาระบบโลจิสติกส์ไปถึงมือผู้บริโภคอย่างรวดเร็ว” เลขาธิการ สศก. กล่าว

ที่มา : https://www.thaigov.go.th/news/contents/details/53165