รัฐบาลไทย-ข่าวทำเนียบรัฐบาล-นายกฯ สุดปลื้ม หลังทีมวอลเลย์บอลหญิงทีมชาติไทยยังคงทำผลงานได้น่าประทับใจ ในการแข่งขัน VNL 2022


วันอาทิตย์ที่ 19 มิถุนายน 2565
พิมพ์
นายกฯ สุดปลื้ม หลังทีมวอลเลย์บอลหญิงทีมชาติไทยยังคงทำผลงานได้น่าประทับใจ ในการแข่งขัน VNL 2022
นายกฯ สุดปลื้ม หลังทีมวอลเลย์บอลหญิงทีมชาติไทยยังคงทำผลงานได้น่าประทับใจ ในการแข่งขัน VNL 2022 ในสัปดาห์ที่สอง พร้อมร่วมส่งแรงเชียร์สำหรับการแข่งขันในสนามต่อไป
วันนี้ (19 มิถุนายน 2565) นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ชื่นชมนักกีฬาวอลเลย์บอลหญิงทีมชาติไทยที่ยังคงทำผลงานได้น่าประทับใจ ในสัปดาห์สองของการแข่งขันวอลเลย์บอลหญิงเนชั่นส์ลีก 2022 หรือ VNL 2022 (FIVB Volleyball Women's Nations League 2022) ที่เมืองเกซอน ซิตี้ ประเทศฟิลิปปินส์ ระหว่างวันที่ 14-19 มิถุนายน ที่ผ่านมา
โฆษกประจำสำนักนายกรัฐมนตรี กล่าวว่า วอลเลย์บอลหญิงทีมชาติไทยซึ่งปัจจุบันอยู่อันดับที่ 14 ของโลก สามารถทำผลงานได้ดีเยี่ยมหลังในการแข่งขันวอลเลย์บอลหญิงเนชั่นส์ลีก 2022 ซึ่งในสัปดาห์แรกเอาชนะบัลแกเรีย เซอร์เบีย และจีน และการแข่งขันในสัปดาห์ที่สอง ผลงานของทีมชาติไทยยังคงอยู่ในระดับที่น่าประทับใจ โดยสามารถเอาชนะแคนาดา 3 เซตรวด และแพ้โปแลนด์ 3-2 เซต แพ้ญี่ปุ่น 3-0 เซต และแพ้สหรัฐฯ 3-1 เซต ทำให้ตอนนี้ทีมไทยแข่ง 8 นัด ชนะ 4 แพ้ 4 มี 12 แต้ม อยู่อันดับ 8 ของตารางคะแนน
“นายกรัฐมนตรียังคงติดตามและชื่นชมนักกีฬาวอลเลย์บอลหญิงทีมชาติไทยที่ยังคงทำผลงานได้น่าประทับใจ พร้อมฝากกำลังใจให้นักกีฬาและเจ้าหน้าที่ในทีมทุกคนในการทำผลงานในการแข่งขันต่อไปในสัปดาห์ที่สาม ณ กรุงโซเฟีย ประเทศบัลแกเรีย ระหว่างวันที่ 29 มิถุนายน – 3 กรกฎาคม 2565 โดยทีมชาติไทยจะพบกับเกาหลีใต้ โดมินิกัน บราซิล และอิตาลี ซึ่งหากวอลเลย์บอลหญิงทีมชาติไทยยังสามารถทำผลงานที่ดีเยี่ยมต่อไป จะทำให้ไทยยังคงมีลุ้นในการผ่านเข้าไปเล่นรอบ 8 ทีมสุดท้ายที่ประเทศตุรเคีย นอกจากนี้ นายกรัฐมนตรียังขอให้คนไทยทุกคนร่วมส่งแรงเชียร์นักกีฬาวอลเลย์บอลหญิงทีมชาติไทย รวมทั้งกีฬาทุกประเภทที่คนไทยร่วมเข้าการแข่งขัน เพื่อเป็นกำลังใจให้นักกีฬาของไทยนำชื่อเสียงและความสุขกลับมาให้คนไทยทุกคน” นายธนกรฯ กล่าว

ที่มา : https://www.thaigov.go.th/news/contents/details/55872