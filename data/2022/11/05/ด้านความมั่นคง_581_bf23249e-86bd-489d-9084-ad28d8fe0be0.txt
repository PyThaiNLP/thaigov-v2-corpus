รัฐบาลไทย-ข่าวทำเนียบรัฐบาล-กสร. ประกาศเจตจำนง ยึดหลักสุจริต ต้านคอร์รัปชัน เพื่อประโยชน์ส่วนรวม


วันศุกร์ที่ 17 ธันวาคม 2564
พิมพ์
กสร. ประกาศเจตจำนง ยึดหลักสุจริต ต้านคอร์รัปชัน เพื่อประโยชน์ส่วนรวม
ผู้บริหารกรมสวัสดิการและคุ้มครองแรงงาน (กสร.) ร่วมประกาศเจตจำนงสุจริต ตามหลักธรรมาภิบาล มุ่งปฏิบัติงานด้วยความถูกต้องและเป็นธรรมเพื่อประเทศชาติและประชาชน พร้อมเปิดโอกาสให้ประชาชนมีส่วนร่วมในการตรวจสอบการปฏิบัติงาน
นายนิยม สองแก้ว อธิบดีกรมสวัสดิการและคุ้มครองแรงงาน เปิดเผยว่า หลังจากที่กสร. คว้ารางวัลเลิศรัฐ รางวัลองค์กรที่มีความเป็นเลิศในการบริหารจัดการด้านการเงินการคลัง และรางวัลอื่น ๆ กรมฯ ก็ไม่ได้หยุดนิ่งในเรื่องของการพัฒนาศักยภาพให้มีการบริหารราชการด้วยหลักธรรมาภิบาล ซื่อสัตย์ สุจริต ต่อต้านการคอร์รัปชันในทุกรูปแบบอย่างต่อเนื่อง ผู้บริหาร กสร. พร้อมด้วยข้าราชการและเจ้าหน้าที่ทั่วประเทศ จึงร่วมกันตอกย้ำว่าจะไม่หยุดพัฒนาด้วยการประกาศเจตจำนงสุจริตผู้บริหารกรมฯ เพื่อเป็นการประกาศให้สาธารณชนทราบว่า จะบริหารราชการด้วยหลักธรรมาภิบาล ซื่อสัตย์ สุจริต ต่อต้านการคอร์รัปชันในทุกรูปแบบ และเพื่อเป็นแบบอย่างที่ดีให้กับหน่วยงานในสังกัด ตามนโยบายของรัฐบาล ภายใต้การนำของ พลเอก ประยุทธ์ จันทร์โอชา นายกรัฐมนตรี และรัฐมนตรีว่าการกระทรวงกลาโหม พลเอก ประวิตร วงษ์สุวรรณ รองนายกรัฐมนตรี และนายสุชาติ ชมกลิ่น รัฐมนตรีว่าการกระทรวงแรงงาน ที่ต้องการให้การปฏิบัติงานของข้าราชการเป็นไปด้วยความโปร่งใสและตรวจสอบได้ พร้อมทั้งกระตุ้นและส่งเสริมให้เกิดการพัฒนางานให้ดียิ่งขึ้นและคงคุณภาพมาตรฐานที่ดีไว้ต่อไป
อธิบดี กสร. กล่าวเพิ่มเติมว่า การยึดถือประโยชน์ส่วนรวมมากกว่าประโยชน์ส่วนตนถือเป็นสิ่งสำคัญในการบริหารราชการ โดยกสร. มุ่งตอบสนองความต้องการของทุกภาคส่วนด้วยความถูกต้องเป็นธรรม โดยเปิดโอกาสให้ประชาชนมีส่วนร่วมในการตรวจสอบการปฏิบัติงาน และน้อมนำหลักปรัชญาเศรษฐกิจพอเพียงมาใช้เป็นแนวทางในการประพฤติปฏิบัติ ดำรงตนอยู่ด้วยความมีเกียรติ ศักดิ์ศรีของการเป็นข้าราชการ พร้อมทั้งเทิดทูนสถาบันชาติ ศาสนา พระมหากษัตริย์ และเจริญรอยตามเบื้องพระยุคลบาทพระบาทสมเด็จพระเจ้าอยู่หัว เพื่อให้เกิดประโยชน์สูงสุดต่อประเทศชาติ และประชาชนตลอดไป

ที่มา : https://www.thaigov.go.th/news/contents/details/49599