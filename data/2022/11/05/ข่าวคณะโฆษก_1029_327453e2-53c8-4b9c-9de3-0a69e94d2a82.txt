รัฐบาลไทย-ข่าวทำเนียบรัฐบาล-​โฆษกรัฐบาลสวน "เพื่อไทย" อย่ามโน รัฐบาลอยู่ไม่ถึงประชุมเอเปคเดือน พ.ย. ลั่นไม่คิดยุบสภาฯ เพื่อเสียงบจัดเลือกตั้งมหาศาล แลกกับความหวังริบหรี่ของคนบางกลุ่ม


วันเสาร์ที่ 12 กุมภาพันธ์ 2565
พิมพ์
​โฆษกรัฐบาลสวน "เพื่อไทย" อย่ามโน รัฐบาลอยู่ไม่ถึงประชุมเอเปคเดือน พ.ย. ลั่นไม่คิดยุบสภาฯ เพื่อเสียงบจัดเลือกตั้งมหาศาล แลกกับความหวังริบหรี่ของคนบางกลุ่ม
​โฆษกรัฐบาลสวน "เพื่อไทย" อย่ามโน รัฐบาลอยู่ไม่ถึงประชุมเอเปคเดือน พ.ย. ลั่นไม่คิดยุบสภาฯ เพื่อเสียงบจัดเลือกตั้งมหาศาล แลกกับความหวังริบหรี่ของคนบางกลุ่ม เหน็บรัฐบาลพร้อมชี้แจง ไม่จำเป็นต้องกลัวศึกซักฟอกที่ข้อมูลไร้นำ้หนัก
วันนี้ (12 ก.พ. 2565) นายธนกร วังบุญคงชนะ โฆษกประจำสำนักประจำสำนักนายกรัฐมนตรี กล่าวถึงกรณีที่นายประเสริฐ จันทรรวงทอง เลขาธิการพรรคเพื่อไทย ระบุว่า พล.อ.ประยุทธ์ จันทร์โอชา นายกฯ และรมว.กลาโหม แถลงว่า รัฐบาลพร้อมเป็นเจ้าภาพประชุมกรอบความร่วมมือทางเศรษฐกิจในภูมิภาคเอเชีย-แปซิฟิก (APEC 2022) ต้อนรับผู้นำนานาชาติสู่ไทยในเดือนพ.ย.นั้นไม่น่าเป็นไปได้ เพราะต้องเจอทั้งศึกในและศึกนอกว่า การที่พรรคการเมืองมีหลายกลุ่มหลายก๊วน และมีการแยกตัวออกไปอยู่กับพรรคอื่นนั้น ถือเป็นเรื่องปกติทางการเมือง ซึ่งเรื่องนี้พรรคเพื่อไทยเองน่าจะเข้าใจดีที่สุด เพราะไม่ว่าจะเป็นสมัยพรรคไทยรักไทย มาจนถึงพรรคพลังประชาชน หรือพรรคเพื่อไทย ล้วนมีหลายกลุ่มหลายก๊วน จนต้องแยกแกนนำพรรคแต่ละคนไปคุมแต่ละก๊วนมาแล้ว ซึ่งเรียกได้ว่าเกิดปัญหามากกว่าพรรคพลังประชารัฐด้วยซ้ำ ดังนั้น ไม่อยากให้นายประเสริฐรีบมโนไปเองว่า พรรคพลังประชารัฐจะต้องเป็นเหมือนพรรคเพื่อไทย เพราะอย่างน้อยอุดมการณ์ทางการเมือง โดยเฉพาะความเด็ดขาดกับการทุจริตคอรัปชั่นนั้น ไม่เหมือนกับพรรคเพื่อไทย ที่มีอดีตรัฐมนตรีถูกตัดสินจำคุกอย่างแน่นอน
นายธนกร กล่าวอีกว่า ยืนยันว่าวันนี้ พล.อ.ประยุทธ์ยังทำหน้าที่นายกฯ ในการบริหารประเทศเพื่อแก้ปัญหาความเดือดร้อนให้กับประชาชน และไม่มีความจำเป็นใดๆ ที่จะต้องยุบสภาฯ เพราะไม่เกิดประโยชน์อะไรเลยกับประชาชน มีแต่จะต้องเสียงบประมาณในการจัดการเลือกตั้งใหม่ เพียงเพื่อตอบสนองความต้องการของพรรคการเมืองบางพรรค คนบางกลุ่ม ที่แอบหวังว่าจะ มีโอกาสได้เข้ามาบริหารประเทศบ้าง ขณะที่พรรคร่วมรัฐบาลนั้นก็ยังเหนียวแน่น คงมีแต่พรรคร่วมฝ่ายค้าน ที่พยายามยุยงรายวัน หวังจะให้เกิดการเปลี่ยนขั้วทางการเมืองให้ได้ ทั้งๆ ที่รู้อยู่เต็มอกว่า เป็นแค่ความฝัน แต่ก็ยังขอให้ได้ฝัน
"แม้ว่าพรรคร่วมฝ่ายค้านจะยื่นญัตติขอเปิดอภิปรายไม่ไว้วางใจรัฐมนตรีเป็นรายบุคคล ซึ่งจะทำให้ไม่สามารถยุบสภาฯ ได้ แต่ก็ไม่มีความจำเป็นที่ท่านนายกฯ จะต้องยุบสภาฯ เพราะรัฐบาลชุดนี้ไม่ได้ทำอะไรผิด รัฐบาลพร้อมชี้แจงฝ่ายค้านทุกประเด็น และจะใช้โอกาสนี้ทำความเข้าใจกับประชาชนด้วย ที่สำคัญ การอภิปรายไม่ไว้วางใจในหลายครั้งที่ผ่านมาของฝ่ายค้านได้พิสูจน์ให้ประชาชนเห็นแล้วว่า เป็นการอภิปรายแบบตัดแปะ เพราะข้อมูลที่นำมาอภิปรายนั้นไร้นำ้หนัก มีแต่ข้อกล่าวหาและการสาดโคลน ไม่ได้เกิดประโยชน์หรือสาระอะไรให้กับประชาชนและบ้านเมืองเลย"นายธนกร กล่าว

ที่มา : https://www.thaigov.go.th/news/contents/details/51488