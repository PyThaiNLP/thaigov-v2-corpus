รัฐบาลไทย-ข่าวทำเนียบรัฐบาล-“ชัยวุฒิ” ต้อนรับผู้แทน ITU สหรัฐอเมริกาฯ และคณะกรรมการโทรคมนาคมแห่งทวีปอเมริกา (CITEL) เล็งพัฒนาความร่วมมือ ระบบคลาวด์ 5G ทักษะด้านดิจิทัล ดาวเทียมวงโคจรต่ำ และการป้องกันอาชญากรรม


วันพฤหัสบดีที่ 4 สิงหาคม 2565
“ชัยวุฒิ” ต้อนรับผู้แทน ITU สหรัฐอเมริกาฯ และคณะกรรมการโทรคมนาคมแห่งทวีปอเมริกา (CITEL) เล็งพัฒนาความร่วมมือ ระบบคลาวด์ 5G ทักษะด้านดิจิทัล ดาวเทียมวงโคจรต่ำ และการป้องกันอาชญากรรม
“ชัยวุฒิ” ต้อนรับผู้แทน ITU สหรัฐอเมริกาฯ และคณะกรรมการโทรคมนาคมแห่งทวีปอเมริกา (CITEL) เล็งพัฒนาความร่วมมือ ระบบคลาวด์ 5G ทักษะด้านดิจิทัล ดาวเทียมวงโคจรต่ำ และการป้องกันอาชญากรรมทางดิจิทัล
นายชัยวุฒิ ธนาคมานุสรณ์ รัฐมนตรีว่าการกระทรวงดิจิทัลเพื่อเศรษฐกิจและสังคม ได้ให้การต้อนรับ H.E. Erica J. Barks – Ruggles ผู้แทนสหรัฐอเมริกาสำหรับการประชุมสหภาพโทรคมนาคมระหว่างประเทศ (ITU) ประจำปี 2565และคณะกรรมการโทรคมนาคมแห่งทวีปอเมริกา (CITEL) ณ ห้องรับรองแขกต่างประเทศ ชั้น 9 กระทรวงดิจิทัลเพื่อเศรษฐกิจและสังคม
ในโอกาสนี้ นายชัยวุฒิ ธนาคมานุสรณ์ ได้นำเรียนฝ่ายสหรัฐฯ ว่า ประเทศไทยได้ลงสมัครรับเลือกตั้งตำแหน่งสมาชิกสภาบริหาร (Council Member) วาระปี ค.ศ. 2023 – 2026 ซึ่งจะมีการเลือกตั้งระหว่างการประชุมใหญ่ผู้แทนผู้มีอำนาจเต็ม ปี ค.ศ. 2022 ของสหภาพโทรคมนาคมระหว่างประเทศ (ITU) ซึ่งกำหนดจะจัดขึ้นระหว่างวันที่ 26 กันยายน -14 ตุลาคม ๒๕๖๕ ณ กรุงบูคาเรสต์ ประเทศโรมาเนีย นอกจากนี้ ไทยยังประสงค์มีความร่วมมือกับสหรัฐฯ ในด้านต่าง ๆ ได้แก่ การพัฒนาระบบคลาวด์ การพัฒนา 5G การพัฒนาทักษะด้านดิจิทัล ดาวเทียมวงโคจรต่ำ และการป้องกันอาชญากรรมทางดิจิทัล
ในขณะเดียวกัน H.E. Erica J. Barks – Ruggles ได้แนะนำผู้ลงรับสมัครเลือกตั้งของสหรัฐฯ ในตำแหน่งเลขาธิการ ITU และนโยบายสำคัญเพื่อพัฒนา ITU และได้เห็นพ้องที่จะร่วมผลักดันความร่วมมือกันไทยในประเด็นต่าง ๆ ตามที่ได้รับฟัง รวมถึงประเด็นเรื่องการคุ้มครองผู้บริโภคทางออนไลน์ การป้องกันข้อมูลส่วนบุคคล การกำกับดูแลด้านดิจิทัล และการใช้คลื่นความถี่ 6GHz
โดยทั้งสองฝ่ายเห็นพ้องที่จะพิจารณาสนับสนุนการดำเนินงานภายใต้กรอบ ITU รวมถึงร่วมพัฒนาความร่วมมือสาขาต่าง ๆ ตามที่ได้หารือข้างต้นร่วมกันให้เกิดผลอย่างเป็นรูปธรรมต่อไป
*****************************

ที่มา : https://www.thaigov.go.th/news/contents/details/57620