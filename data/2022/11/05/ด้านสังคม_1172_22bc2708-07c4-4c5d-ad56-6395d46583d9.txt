รัฐบาลไทย-ข่าวทำเนียบรัฐบาล-“อนุทิน” เดินหน้าขยายบริการบำบัดรักษาและฟื้นฟูผู้ติดยาเสพติด ให้ครอบคลุมทุกพื้นที่


วันพฤหัสบดีที่ 3 กุมภาพันธ์ 2565
“อนุทิน” เดินหน้าขยายบริการบำบัดรักษาและฟื้นฟูผู้ติดยาเสพติด ให้ครอบคลุมทุกพื้นที่
รองนายกรัฐมนตรีและรัฐมนตรีว่าการกระทรวงสาธารณสุข ประชุม คกก.บำบัดรักษาและฟื้นฟูผู้ติดยาเสพติด ครั้งที่ 1/ 2565 เดินหน้าขยายบริการให้ครอบคลุมทุกพื้นที่
รองนายกรัฐมนตรีและรัฐมนตรีว่าการกระทรวงสาธารณสุข ประชุม คกก.บำบัดรักษาและฟื้นฟูผู้ติดยาเสพติด ครั้งที่ 1/ 2565 เดินหน้าขยายบริการให้ครอบคลุมทุกพื้นที่ จัดตั้งคลินิก และหอผู้ป่วยในจิตเวชและยาเสพติดในรพ.สังกัดกรมสุขภาพจิต กรมการแพทย์ และรพ.ศูนย์/รพ.ทั่วไปทุกแห่ง รวมถึงรพ.ชุมชนที่มีความพร้อม เพื่อให้ผู้ติดยาเสพติดเข้าถึงการบริการ พร้อมจัดระบบติดตามป้องกันการกลับไปเสพซ้ำ
วันนี้ (3 กุมภาพันธ์ 2565) ที่กระทรวงสาธารณสุข จ.นนทบุรี นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข เป็นประธานการประชุมคณะกรรมการบำบัดรักษาและฟื้นฟูผู้ติดยาเสพติด ครั้งที่ 1/ 2565 โดยมีนายแพทย์หม่อมหลวงสมชาย จักรพันธุ์ ประธานคณะที่ปรึกษารัฐมนตรีว่าการกระทรวงสาธารณสุข นายแพทย์ณรงค์ สายวงศ์ รองปลัดกระทรวงสาธารณสุข นายแพทย์ไพศาล ดั่นคุ้ม เลขาธิการคณะกรรมการอาหารและยา แพทย์หญิงอัมพร เบญจพลพิทักษ์ อธิบดีกรมสุขภาพจิต ผู้บริหารกระทรวงสาธารณสุข และผู้บริหารหน่วยงานที่เกี่ยวข้อง อาทิ กระทรวงการพัฒนาสังคมและความมั่นคงของมนุษย์ กระทรวงมหาดไทย กระทรวงแรงงาน กระทรวงศึกษาธิการ สำนักงานตำรวจแห่งชาติ เข้าร่วมการประชุม
นายอนุทินกล่าวว่า พลเอก ประยุทธ์ จันทร์โอชา นายกรัฐมนตรี ได้แต่งตั้งให้ตนปฏิบัติหน้าที่เป็นประธานคณะกรรมการการบำบัดรักษาและฟื้นฟูผู้ติดยาเสพติด ร่วมมือกับหน่วยงานภาคีเครือข่ายขับเคลื่อนงานด้านยาเสพติด  โดยในวันนี้เป็นการประชุมครั้งแรก หลังจากที่ประมวลกฏหมายยาเสพติด 2564 มีผลใช้บังคับ เมื่อวันที่ 9 ธันวาคม 2564 ซึ่งคณะกรรมการชุดนี้ จะร่วมกันกำหนดทิศทางการแก้ปัญหายาเสพติด โดยให้ความสำคัญกับการขับเคลื่อนการแก้ปัญหายาเสพติดด้วยการบำบัดรักษา เปลี่ยนทัศนคติของสังคม สร้างแนวคิดที่ว่า “ผู้เสพคือผู้ป่วยที่ควรเข้าถึงการบำบัด” ใช้กลไกบำบัดรักษาแบบสมัครใจ เป็นหลักในการบริหารจัดการและแก้ปัญหายาเสพติด ซึ่งทุกภาคส่วนต้องช่วยกันสร้างสังคมให้เข้มแข็ง พร้อมคืนคนดีสู่สังคมต่อไป
“โดยที่ผ่านมากระทรวงสาธารณสุขได้รับความร่วมมือและได้รับความช่วยเหลือจากหน่วยงานต่าง ๆ โดยเฉพาะอย่างยิ่งที่เป็นเกียรติยศ และเป็นเกียรติภูมิแก่วงการสาธารณสุข คือ โครงการทูบีนัมเบอร์วัน โดยได้รับพระกรุณาจากทูลกระหม่อมหญิงอุบลรัตนราชกัญญา สิริวัฒนาพรรณวดี ได้เสด็จไปทรงช่วยรณรงค์ เรื่องการให้เยาวชนของไทยห่างไกลยาเสพติด เป็นหนึ่งได้โดยไม่ต้องพึ่งยาเสพติด ทำให้เยาวชนมีกำลังใจที่จะต่อสู้ให้ตนเองพ้นจากยาเสพติด” นายอนุทินกล่าว
นายอนุทินกล่าวต่อว่า ในส่วนการขับเคลื่อนการดำเนินงานในปีนี้ มีนโยบายให้ขยายการบริการบำบัดรักษาและฟื้นฟูสมรรถภาพผู้ติดยาเสพติดให้ครอบคลุมทุกพื้นที่ ในรูปแบบการจัดตั้งคลินิก และหอผู้ป่วยในจิตเวชและยาเสพติด ในโรงพยาบาลสังกัดกรมสุขภาพจิต กรมการแพทย์ และโรงพยาบาลศูนย์ โรงพยาบาลทั่วไปทุกแห่ง รวมถึงโรงพยาบาลชุมชนที่มีความพร้อม เพื่อให้ผู้ติดยาเสพติด ได้เข้าถึงการบริการอย่างทั่วถึง และเมื่อรับการรักษาแล้ว มีระบบกลไกติดตามเพื่อป้องกันไม่ให้ผู้ป่วยกลับไปเสพซ้ำ
นอกจากนี้ ในที่ประชุมได้มีมติเห็นชอบแต่งตั้งคณะอนุกรรมการภายใต้คณะกรรมการบำบัดรักษาและฟื้นฟูผู้ติดยาเสพติดและแต่งตั้งข้าราชการในกระทรวงสาธารณสุข เป็นผู้ช่วยเลขานุการคณะกรรมการฯ 2 คน ได้แก่ รองผู้อำนวยการ และผู้ช่วยผู้อำนวยการ ศูนย์อำนวยการป้องกันและปราบปรามยาเสพติด กระทรวงสาธารณสุข  รวมถึงเห็นชอบ (ร่าง) อนุบัญญัติกฎหมายลำดับรองภายใต้ประมวลกฎหมายยาเสพติด 6 ฉบับ และแนวทางพัฒนาระบบบำบัดยาเสพติดของประเทศ ภายใต้สำนักงานปลัดกระทรวงสาธารณสุขที่เป็นเจ้าภาพหลัก
************************************* 3 กุมภาพันธ์ 2565

ที่มา : https://www.thaigov.go.th/news/contents/details/51226