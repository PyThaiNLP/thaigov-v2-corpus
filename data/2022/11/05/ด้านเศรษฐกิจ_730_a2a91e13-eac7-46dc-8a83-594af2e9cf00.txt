รัฐบาลไทย-ข่าวทำเนียบรัฐบาล-ไอแบงก์ ออกสินเชื่อ Home Plus ช่วยเสริมสภาพคล่องให้ลูกค้าสินเชื่อในภาวะเศรษฐกิจฝืดเคือง


วันพฤหัสบดีที่ 26 สิงหาคม 2564
พิมพ์
ไอแบงก์ ออกสินเชื่อ Home Plus  ช่วยเสริมสภาพคล่องให้ลูกค้าสินเชื่อในภาวะเศรษฐกิจฝืดเคือง
ไอแบงก์ออกผลิตภัณฑ์ "สินเชื่อ Home Plus" สำหรับลูกค้าสินเชื่อที่อยู่อาศัยและสินเชื่อบุคคลแบบมีหลักประกันของธนาคาร ที่ต้องการขอวงเงินเพิ่มเติมจากส่วนเหลื่อมของหลักประกันเดิม ให้วงเงินสูงสุด 3 ล้านบาท คิดอัตรากำไรเริ่มต้น 4.40% ต่อปี
ธนาคารอิสลามแห่งประเทศไทย (ไอแบงก์) ออกผลิตภัณฑ์ "สินเชื่อ Home Plus" สำหรับลูกค้าสินเชื่อที่อยู่อาศัยและสินเชื่อบุคคลแบบมีหลักประกันของธนาคาร ที่ต้องการขอวงเงินเพิ่มเติมจากส่วนเหลื่อมของหลักประกันเดิม เพื่อช่วยเสริมสภาพคล่องในชีวิตประจำวัน หรือ นำไปรีไฟแนนซ์หนี้บัตรเครดิต สินเชื่อบุคคลแบบมีหลักประกัน หรือ เพื่อชำระเงินสมทบตะกาฟุล (MRTA หรือ MLTA) ให้วงเงินสูงสุด 3 ล้านบาท คิดอัตรากำไรเริ่มต้น 4.40% ต่อปี
โครงการ "สินเชื่อ Home plus" ให้วงเงินอเนกประสงค์แบบมีหลักประกันเริ่มต้นที่ 100,000 บาท และสูงสุดไม่เกิน 3,000,000 บาท ผ่อนได้นานสูงสุด 20 ปี คิดอัตรากำไรเริ่มต้นในปีแรก 4.40% ต่อปี กรณีทำประกัน MRTA หรือ MLTA และปีถัดไป 4.65% ต่อปีตลอดอายุสัญญา  โดยผู้ขอสินเชื่อต้องเป็นลูกค้าสินเชื่อทั่วไปและสินเชื่อ MOU ประเภทที่อยู่อาศัยหรือสินเชื่อบุคคลแบบมีหลักประกันกับธนาคาร มีสถานะการผ่อนชำระปกติภายใน 12 เดือนล่าสุด ไม่เคยมีประวัติเป็น NPF หรือปรับปรุงโครงสร้างหนี้กับธนาคารมาแล้วไม่น้อยกว่า 3 ปี นับจากวันที่ยื่นขอสินเชื่อกับธนาคาร และมียอดสินเชื่อคงเหลือน้อยกว่าร้อยละ 70 ของวงเงินที่ได้รับอนุมัติครั้งแรก
ยื่นขอสินเชื่อวันนี้! รับสิทธิ์ฟรีค่าธรรมเนียม Front-end-Fee และค่าธรรมเนียมนิติกรรมสัญญา สำหรับค่าธรรมเนียมการชำระคืนเสร็จสิ้นก่อนครบกำหนดอายุสัญญา (Prepayment Fee) กรณีรีไฟแนนซ์ไปสถาบันการเงินอื่นภายในระยะเวลา 10 ปี คิดในอัตราร้อยละ 2 ของราคาทุนที่ชำระคืนก่อนกำหนด (เงินต้นคงเหลือ)
ลูกค้าที่สนใจสามารถติดต่อสอบถามรายละเอียดหรือยื่นขอสินเชื่อได้ที่ ไอแบงก์ ทุกสาขาทั่วประเทศ ตั้งแต่วันนี้ – วันที่ 31 ธันวาคม 2564 หรือสอบถามข้อมูลเพิ่มเติมได้ที่ ibank Call Center 1302

ที่มา : https://www.thaigov.go.th/news/contents/details/45166