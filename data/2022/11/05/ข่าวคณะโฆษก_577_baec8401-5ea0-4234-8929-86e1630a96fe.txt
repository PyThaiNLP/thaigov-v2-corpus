รัฐบาลไทย-ข่าวทำเนียบรัฐบาล-โฆษกรัฐบาล เผย นายกฯ ชื่นชม บรรยากาศการเลือกตั้ง นายก อบต. และ ส.อบต. เป็นไปอย่างคึกคัก ขอบคุณประชาชนที่ร่วมกันออกไปใช้สิทธิเลือกตั้ง สะท้อนคนไทยสนใจและมีส่วนร่วมทางการเมืองมากขึ้น


วันจันทร์ที่ 29 พฤศจิกายน 2564
พิมพ์
โฆษกรัฐบาล เผย นายกฯ ชื่นชม บรรยากาศการเลือกตั้ง นายก อบต. และ ส.อบต. เป็นไปอย่างคึกคัก ขอบคุณประชาชนที่ร่วมกันออกไปใช้สิทธิเลือกตั้ง สะท้อนคนไทยสนใจและมีส่วนร่วมทางการเมืองมากขึ้น
โฆษกรัฐบาล เผย นายกฯ ชื่นชม บรรยากาศการเลือกตั้ง นายก อบต. และ ส.อบต. เป็นไปอย่างคึกคัก ขอบคุณประชาชนที่ร่วมกันออกไปใช้สิทธิเลือกตั้ง สะท้อนคนไทยสนใจและมีส่วนร่วมทางการเมืองมากขึ้น
(29 พฤศจิกายน 2564) นายธนกร วังบุญคงชนะ โฆษกประจำสำนักนายกรัฐมนตรี เผย พลเอก ประยุทธ์
จันทร์โอชา นายกรัฐมนตรีและรัฐมนตรีว่าการกระทรวงกลาโหม ขอบคุณประชาชนที่ร่วมกันออกไปใช้สิทธิเลือกตั้งนายกองค์การบริหารส่วนตำบล (นายก อบต.) และ สมาชิกองค์การบริหารส่วนตำบล (ส.อบต.) รวม 5,329 แห่ง เมื่อวันที่ 28 พฤศจิกายน 64 ที่ผ่านมา โดยพบว่าบรรยากาศการเลือกตั้งเป็นไปอย่างคึกคัก มีประชาชนให้ความสนใจมาลงคะแนนเลือกตั้งมากกว่าร้อยละ 70 – 80 ในหลายพื้นที่ อาทิ จังหวัดชัยภูมิ ที่มีการเลือกตั้งรวม 106 อบต. มีผู้สมัคร นายก อบต. รวม 262 คน และมีผู้สมัคร ส.อบต. รวม 2,032 คน และมีผู้ไปใช้สิทธิเลือกตั้งกว่า 600,000 คน คิดเป็นร้อยละ 74 ของประชากร ซึ่งสะท้อนให้เห็นถึงการมีส่วนร่วมทางการเมืองของประชาชนในการเลือกผู้แทนในระดับตำบลเพื่อมาบริหารในพื้นที่ และการตื่นตัวของประชาชนตั้งแต่การเมืองท้องถิ่นที่จะนำไปสู่การเมืองระดับประเทศ
โฆษกประจำสำนักนายกรัฐมนตรี ยังเผยว่า มีการรายงานถึงผู้กระทำความผิดในคดีซื้อสิทธิ์-ขายเสียง ในบางพื้นที่ ซึ่งนายกรัฐมนตรีให้ความสำคัญรณรงค์และปลูกจิตสำนึกไม่ให้มีซื้อสิทธิ์-ขายเสียงในทุกระดับของการเลือกตั้ง เพื่อเป็นจุดเริ่มต้นให้มีคนดี คนเก่ง มีคุณธรรม เข้ามามีส่วนร่วมในการพัฒนาเริ่มตั้งแต่ในระดับท้องถิ่นจนถึงระดับชาติ
“นายกรัฐมนตรีชื่นชมที่ประชาชนส่วนใหญ่ร่วมกันรักษาสิทธิของตนด้วยการออกไปเลือกตั้ง และขอให้ผู้ที่ได้รับการเลือกตั้งร่วมกันทำงาน แก้ไขปัญหา รับฟังความคิดเห็น เพื่อประชาชนในท้องถิ่น และเป็นส่วนหนึ่งในการพลิกโฉมประเทศไทยไปด้วยกัน” นายธนกรฯ กล่าว
............................

ที่มา : https://www.thaigov.go.th/news/contents/details/48824