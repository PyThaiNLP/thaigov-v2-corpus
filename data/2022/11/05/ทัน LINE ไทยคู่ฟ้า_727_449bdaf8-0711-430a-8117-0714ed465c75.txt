รัฐบาลไทย-ข่าวทำเนียบรัฐบาล-กรมอุตุฯ เตือนพายุดีเปรสชันบริเวณอ่าวเบงกอล ทำฝนตกหนักเหนือ – กลาง – ใต้ คาดเข้าเมียนมาพรุ่งนี้


วันจันทร์ที่ 21 มีนาคม 2565
กรมอุตุฯ เตือนพายุดีเปรสชันบริเวณอ่าวเบงกอล ทำฝนตกหนักเหนือ – กลาง – ใต้ คาดเข้าเมียนมาพรุ่งนี้
.....
กรมอุตุนิยมวิทยา ออกประกาศเตือน พายุดีเปรสชันบริเวณอ่าวเบงกอลตอนกลาง พายุนี้กำลังเคลื่อนตัวไปทางทิศเหนือค่อนทางตะวันตกเล็กน้อย คาดว่าจะเคลื่อนเข้าขึ้นฝั่งบริเวณประเทศเมียนมาในวันพรุ่งนี้ (22 มี.ค. 65) ส่งผลให้ลมใต้และลมตะวันออกเฉียงใต้มีกำลังแรงขึ้น ทำให้ประเทศไทยจะมีฝนเพิ่มขึ้น กับมีฝนตกหนักบางแห่งบริเวณภาคเหนือ ภาคกลาง และภาคใต้ฝั่งตะวันออก โดยมีฝนตกหนักถึงหนักมากบริเวณภาคใต้ฝั่งตะวันตก ขอให้ประชาชนบริเวณดังกล่าวระวังอันตรายจากฝนฟ้าคะนอง และฝนตกหนักถึงหนักมากที่อาจจะเกิดขึ้นไว้ด้วย
สำหรับคลื่นลมบริเวณทะเลอันดามันและอ่าวไทยมีกำลังแรงขึ้น โดยบริเวณทะเลอันดามันตอนบนมีคลื่นสูง 2 - 3 เมตร ส่วนอ่าวไทยมีคลื่นสูง 1 - 2 เมตร ขอให้ชาวเรือบริเวณทะเลอันดามันและอ่าวไทยควรเดินเรือด้วยความระมัดระวัง และเรือเล็กควรงดออกจากฝั่ง
.
ขอให้ประชาชนติดตามประกาศจากกรมอุตุนิยมวิทยา และสามารถติดตามข้อมูลที่เว็บไซต์กรมอุตุนิยมวิทยา http://www.tmd.go.th หรือที่ 0-2399-4012-13 และ 1182
#ไทยคู่ฟ้า #ร่วมต้านโควิด19
-------------------

ที่มา : https://www.thaigov.go.th/news/contents/details/52763