รัฐบาลไทย-ข่าวทำเนียบรัฐบาล- บริษัท รถไฟฟ้า ร.ฟ.ท. จำกัด (รฟฟท.) กระทรวงคมนาคม จัดเจ้าหน้าที่ชุดเฉพาะกิจลงพื้นที่ตรวจลาดตระเวนเส้นทางเดินรถไฟฟ้าชานเมืองสายสีแดง


วันศุกร์ที่ 29 ตุลาคม 2564
บริษัท รถไฟฟ้า ร.ฟ.ท. จำกัด (รฟฟท.) กระทรวงคมนาคม จัดเจ้าหน้าที่ชุดเฉพาะกิจลงพื้นที่ตรวจลาดตระเวนเส้นทางเดินรถไฟฟ้าชานเมืองสายสีแดง
ป้องกันการลักลอบตัดสายอาณัติสัญญาณในระบบรถไฟฟ้าอย่างต่อเนื่อง สอดคล้องกับนโยบาย และข้อสั่งการของรัฐมนตรีว่าการกระทรวงคมนาคม
นายสุเทพ พันธุ์เพ็ง กรรมการผู้อำนวยการใหญ่ บริษัท รถไฟฟ้า ร.ฟ.ท. จำกัด ผู้ให้บริการรถไฟฟ้าชานเมืองสายสีแดง เปิดเผยว่า เพื่อเป็นการสร้างความมั่นใจ และเป็นไปตามมาตรฐานการรักษาความปลอดภัยในระบบรถไฟฟ้า บริษัทจึงจัดเจ้าหน้าที่ชุดเฉพาะกิจลงพื้นที่ตรวจลาดตระเวนเส้นทางเดินรถไฟฟ้า ในบริเวณด้านนอกรั้วทางคู่ขนานแนวเส้นทางเดินรถ และบนรางรถไฟฟ้า ทั้งช่วงบางซื่อ-รังสิต และบางซื่อ-ตลิ่งชัน เพื่อตรวจสอบ และป้องกันไม่ให้บุคคลภายนอกเข้ามาลักลอบตัดสายอาณัติสัญญาณในระบบรถไฟฟ้าชานเมืองสายสีแดง โดยบริษัทได้ดำเนินการมาอย่างต่อเนื่อง ซึ่งสอดคล้องกับนโยบาย และข้อสั่งการของรัฐมนตรีว่าการกระทรวงคมนาคม ที่ให้หน่วยงานที่เกี่ยวข้อง ดำเนินการออกมาตรการกำกับ ควบคุม และดูแล ป้องกันไม่ให้เกิดเหตุการณ์ลักลอบตัดสายอาณัติสัญญาณขึ้น โดยระดมเจ้าหน้าที่ออกลาดตระเวน ทั้งช่วงกลางวัน และช่วงกลางคืน
รถไฟฟ้าสายสีแดง ยกระดับคุณภาพชีวิตคนชานเมือง Call Center 1690 ตลอด 24 ชั่วโมง

ที่มา : https://www.thaigov.go.th/news/contents/details/47567