รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม เร่งกรมราชทัณฑ์ติดตามวัคซีนผู้ต้องขังหลังกรมควบคุมโรคส่งให้เดือนนี้ 240,000 โดส พร้อมโชว์ยาฟ้าทะลายโจรมีสำรองให้นักโทษคนละ 64 เม็ด


วันพุธที่ 22 กันยายน 2564
พิมพ์
รัฐมนตรีว่าการกระทรวงยุติธรรม เร่งกรมราชทัณฑ์ติดตามวัคซีนผู้ต้องขังหลังกรมควบคุมโรคส่งให้เดือนนี้ 240,000 โดส พร้อมโชว์ยาฟ้าทะลายโจรมีสำรองให้นักโทษคนละ 64 เม็ด
รัฐมนตรีว่าการกระทรวงยุติธรรม เร่งกรมราชทัณฑ์ติดตามวัคซีนผู้ต้องขังหลังกรมควบคุมโรคส่งให้เดือนนี้ 240,000 โดส พร้อมโชว์ยาฟ้าทะลายโจรมีสำรองให้นักโทษคนละ 64 เม็ด สำรองส่วนกลาง 2 ล้านแคปซูล
เมื่อเวลา 09.30 น. ที่กระทรวงยุติธรรม นายสมศักดิ์ เทพสุทิน รัฐมนตรีว่าการกระทรวงยุติธรรม เป็นประธานการประชุมผู้บริหารกระทรวงยุติธรรม ผ่านระบบคอนเฟอร์เรนซ์ โดยมี ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม น.ส.ณัฐธ์ภัสส์ ยงใจยุทธ ผู้ช่วย รมว.ยุติธรรม นายธนวัชร นิติกาญจนา ที่ปรึกษา รมว.ยุติธรรม นายอายุตม์ สินธพพันธุ์ อธิบดีกรมราชทัณฑ์ พร้อม ผู้บริหารจากหน่วยงานต่าง ๆ เข้าร่วมประชุม
นายสมศักดิ์ กล่าวว่า จากสถานการณ์โควิด 19 ระบาด ส่งผลให้มีผู้ติดเชื้อโควิดในเรือนจำ ซึ่งที่ผ่านมาตนขอขอบคุณบริษัทต่าง ๆ ที่ให้การช่วยเหลือในการบริจาคยาฟ้าทะลายโจร หน้ากากอนามัย และอุปกรณ์ทางการแพทย์ต่าง ๆ ส่งผลให้สถานการณ์โควิดในเรือนจำดีขึ้นอย่างมากไม่พบการแพร่ระบาดในเรือนจำ 114 แห่ง มีนักโทษติดโควิดได้รับการรักษาจนหาย กว่า 59,119 ราย ส่วนกรมควบคุมโรคพร้อมสนับสนุนวัคซีนซิโนแวคเข็มแรกให้ผู้ต้องขัง 240,000 โดสที่ส่งให้เราภายในเดือนนี้ และวัคซีนเข็มที่สองจะมาภายในเดือนหน้าต่อทันที ต้องประสานให้จบภายในเดือนตุลาคม ซึ่งขณะนี้มีเรือนจำที่ยังไม่ได้ฉีด 47 แห่ง ผู้ต้องขัง 162,550 คน ทั้งนี้ ตนยืนยันว่ากรมราชทัณฑ์ดูแลผู้ต้องขังทุกคนตามมาตรฐานของกระทรวงสาธารณสุข ซึ่งผู้ต้องขังจะต้องได้รับวัคซีนครบทั้งสองเข็มโดยเร็วที่สุด เพื่อให้ญาติพี่น้องเกิดความสบายใจต่อการดูแลของกรมราชทัณฑ์
นายสมศักดิ์ กล่าวอีกว่า ส่วนนโยบายสำรองยาฟ้าทะลายโจร 50 เม็ด ต่อผู้ต้องขัง 1 คน ขณะนี้เรือนจำต่าง ๆ มียาสำรองครอบคลุมทุกแห่งแล้วเฉลี่ย 64 แคปซูลต่อคน ซึ่งยาฟ้าทะลายโจรในสต็อกสำรองของเรือนจำทั่วประเทศมีอยู่ 18.6 ล้านแคปซูล ส่วนสำรองส่วนกลางมีอยู่ 2 ล้านแคปซูล อีกเรื่องคือ งบค่าอาหารผู้ต้องขังของกรมราชทัณฑ์ ซึ่งยังค้างผู้ส่งอาหาร 2-3 พันล้านบาท ตนได้หารือกับผู้อำนวยการสำนักงบประมาณ ที่ให้เราทำเรื่องของบกลาง ขอให้เราช่วยกันติดตามเรื่องด้วย เพราะหากผู้ส่งไม่ส่งอาหารให้เรือนจำ ผู้ต้องขังไม่มีอาหารกิน กลัวจะยุ่งเกิดความวุ่นวายได้ ขอให้ข้าราชการใส่ใจ ทำกระบวนการต่างๆให้รวดเร็ว

ที่มา : https://www.thaigov.go.th/news/contents/details/46093