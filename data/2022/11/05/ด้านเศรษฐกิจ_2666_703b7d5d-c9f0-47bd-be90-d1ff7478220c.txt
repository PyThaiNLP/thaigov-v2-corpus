รัฐบาลไทย-ข่าวทำเนียบรัฐบาล-กรมการขนส่งทางราง ลงพื้นที่ตรวจสอบ กรณีสะพานพระราม 6 ทรุดตัว


วันจันทร์ที่ 24 มกราคม 2565
กรมการขนส่งทางราง ลงพื้นที่ตรวจสอบ กรณีสะพานพระราม 6 ทรุดตัว
กระทบการให้บริการเดินรถไฟสายใต้
วันนี้ (24 มกราคม 2565) กรมการขนส่งทางราง กระทรวงคมนาคม ลงพื้นที่ กรณีสะพานพระราม 6 ทรุดตัว กระทบการให้บริการเดินรถไฟสายใต้ โดยจากการลงพื้นที่พบว่า ปัจจุบันสะพานรถไฟพระราม 6 อยู่ระหว่างดำเนินการเสริมความมั่นคงสะพาน COMPOSITE GIRDER และงานเสริมความมั่นคงสะพานเหล็ก (สะพานพระราม 6) โดยจากการตรวจสอบพบว่า สะพานรถไฟมีการทรุดตัวเนื่องจากขั้นตอนการเปลี่ยน Rivet (หมุดย้ำ) ของเดิมไปเป็นน็อตกำลังสูง บริเวณจุดรอยต่อของชิ้นส่วน (member) แนวเฉียงที่รอยต่อ (joint) ขอบริมด้านบน ของสะพานเหล็กตัวที่สามจากฝั่งกรุงเทพมหานคร ทิศทางขาเข้ากรุงเทพมหานคร  สันนิษฐานเบื้องต้นว่า ระหว่างดำเนินการเปลี่ยนหมุดย้ำ อาจมีน้ำหนักจากการเดินรถไฟ  ทำให้เกิดการเคลื่อนตัวของชิ้นส่วนสะพาน (member) ส่งผลให้ระดับสันรางเกิดการเคลื่อนที่ จึงจำเป็นต้องหยุดการเดินรถไฟสายใต้ชั่วคราวตั้งแต่เวลา 10.30น. ของวันนี้ (24 มกราคม 2565) เพื่อความปลอดภัยต่อการเดินรถ โดย รฟท.อยู่ระหว่างตรวจสอบทางเทคนิคและปรับปรุงโครงสร้างสะพานให้มีความมั่นคง ปลอดภัย และจากการประสาน รฟท. ในเบื้องต้นคาดการณ์ว่าจะสามารถเปิดให้บริการเดินรถ ตั้งแต่วันพุธที่ 26 มกราคม 2565 เวลา 12.30 น. เป็นต้นไป  สำหรับวันนี้ การรถไฟแห่งประเทศไทย (รฟท.) ได้ประสานงานองค์การขนส่งมวลชนกรุงเทพ (ขสมก.) จัดรถโดยสารเพื่อขนถ่ายผู้โดยสารจากสถานีกรุงเทพไปยังสถานีบางบำหรุ โดยขบวนรถด่วนพิเศษที่ 31 กรุงเทพ - ชุมทางหาดใหญ่ ขบวนรถเร็วที่ 171 กรุงเทพ - สุไหงโก - ลก และขบวนรถด่วนที่ 83 กรุงเทพ - ตรัง ไปออกต้นทางที่สถานีบางบำหรุ และวันนี้งดให้บริการขบวนรถสายใต้ 2 ขบวน ได้แก่ ขบวนรถชานเมืองที่ 355 กรุงเทพ - สุพรรณบุรี และขบวนรถด่วนที่ 85 กรุงเทพ - นครศรีธรรมราช โดยผู้โดยสารติดต่อขอคืนตั๋วโดยสารได้เต็มราคา ทั้งนี้สำหรับผู้โดยสารที่เดินทางกับขบวนรถไฟสายใต้สามารถนำบัตรโดยสารติดต่อที่ห้องจำหน่ายตั๋วที่สถานีรถไฟชานเมืองสายสีแดง เพื่อขึ้นรถไฟฟ้าระหว่างสถานีกลางบางซื่อ - สถานีบางบำหรุได้โดยไม่เสียค่าใช้จ่าย

ที่มา : https://www.thaigov.go.th/news/contents/details/50842