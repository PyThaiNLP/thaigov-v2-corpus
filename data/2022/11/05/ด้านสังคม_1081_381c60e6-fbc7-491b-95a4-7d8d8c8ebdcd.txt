รัฐบาลไทย-ข่าวทำเนียบรัฐบาล-รมว.อว. รับมอบผลิตภัณฑ์โตชิบา พร้อมส่งต่อโรงพยาบาลในสังกัดกระทรวงฯ


วันพุธที่ 12 มกราคม 2565
รมว.อว. รับมอบผลิตภัณฑ์โตชิบา พร้อมส่งต่อโรงพยาบาลในสังกัดกระทรวงฯ
รมว.อว. รับมอบผลิตภัณฑ์โตชิบา พร้อมส่งต่อโรงพยาบาลในสังกัดกระทรวงฯ
17 พฤศจิกายน 2564 ณ อาคาร สวทช. ชั้น 1 ศ.(พิเศษ) ดร.เอนก เหล่าธรรมทัศน์ รัฐมนตรีว่าการกระทรวงการอุดมศึกษา วิทยาศาสตร์ วิจัยและนวัตกรรม (อว.) พร้อมด้วย ศ.ดร.นพ.สิริฤกษ์ ทรงศิวิไล ปลัด อว. นำคณะผู้บริหารกระทรวง รับมอบเครื่องฟอกอากาศและเครื่องกองน้ำ รวม 450 เครื่อง จาก บริษัท โตชิบา ไทยแลนด์ จำกัด มูลค่ารวม 9,473,000 บาท โดยส่งต่อให้กับโรงพยาบาลในสังกัดกระทรวงการอุดมศึกษา วิทยาศาสตร์ วิจัยและนวัตกรรมเพื่อนำไปใช้ประโยชน์ต่อไป
ศ.(พิเศษ) ดร.เอนก กล่าวว่า รู้สึกปลื้มใจ และยินดีเป็นอย่างยิ่งที่ได้รับมอบผลิตภัณฑ์ดี ๆ ของ บริษัท โตชิบา ไทยแลนด์ จำกัด ซึ่งจะเป็นประโยชน์กับบุคลากรทางการแพทย์ และรวมไปถึงผู้ป่วยในโรงพยาบาลสังกัด อว. ขอขอบคุณ บริษัท โตชิบา ไทยแลนด์ จำกัด และหวังว่าจะเป็นอีกก้าวหนึ่งที่สำคัญ แต่ไม่ใช่เพียงก้าวเดียวหรือก้าวสุดท้ายที่เป็นความร่วมมือกันระหว่าง อว. กับ บริษัท จากนี้ไปหวังว่าจะมีโอกาสได้ร่วมงานกับโตชิบามากขึ้น ทั้งในส่วนของผลิตภัณฑ์ งานวิจัยต่างๆ และจะดีใจมาก หากบริษัทเข้ามาใช้บริการของกระทรวง อว. ในแง่ที่นำวิจัย นวัตกรรมต่าง ๆ มาให้เราทำ เราจะทำให้ดีที่สุด เพราะเราอยากเปิดกระทรวงนี้ให้กับธุรกิจทุก ๆ ธุรกิจที่สนใจ และหวังว่าจะสานความสัมพันธ์ที่ดีต่อไปได้อีกในอนาคต
คุณกอบกาญจน์ วัฒนวรางกูร ประธานกรรมการบริการ กลุ่มบริษัทโตชิบา กล่าวว่า กลุ่มบริษัทโตชิบ้า ดำเนินธุรกิจด้วยปรัชญา นำสิ่งที่ดีสู่ชีวิต มาอย่างต่อเนื่องตลอดกว่า 54 ปีในประเทศไทย หวังว่าการมีส่วนร่วมครั้งนี้จะทำให้คุณภาพชีวิตของแพทย์ พยาบาล และคนไข้นั้นมีคุณภาพชีวิตที่ดีขึ้น และเชื่อมั่นว่าผลิตภัณฑ์ต่าง ๆ ที่จะถูกส่งมอบไปยังโรงพยาบาลในสังกัดกระทรวง อว. เหล่านี้จะสามารถทำประโยชน์สูงสุดให้กับสังคมไทยได้ต่อไปและตลอดไป

ที่มา : https://www.thaigov.go.th/news/contents/details/50460