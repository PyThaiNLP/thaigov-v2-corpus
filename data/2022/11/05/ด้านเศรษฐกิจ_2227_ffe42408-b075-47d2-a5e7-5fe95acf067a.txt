รัฐบาลไทย-ข่าวทำเนียบรัฐบาล-ปลัดเกษตรฯ ติดตามการขับเคลื่อนโครงการอันเนื่องมาจากพระราชดำริของกระทรวงเกษตรและสหกรณ์


วันอังคารที่ 14 ธันวาคม 2564
ปลัดเกษตรฯ ติดตามการขับเคลื่อนโครงการอันเนื่องมาจากพระราชดำริของกระทรวงเกษตรและสหกรณ์
ปลัดเกษตรฯ ติดตามการขับเคลื่อนโครงการอันเนื่องมาจากพระราชดำริของกระทรวงเกษตรและสหกรณ์ มุ่งเน้นดำเนินงานตามพระราชปณิธาน พระปฐมบรมราชโองการของพระบาทสมเด็จพระเจ้าอยู่หัวรัชกาลที่ 10 “สืบสาน รักษา ต่อยอด”
ดร.ทองเปลว กองจันทร์ ปลัดกระทรวงเกษตรและสหกรณ์ เป็นประธานการประชุมคณะกรรมการขับเคลื่อนโครงการอันเนื่องมาจากพระราชดำริ กระทรวงเกษตรและสหกรณ์ ณ ห้องประชุมกระทรวงเกษตรและสหกรณ์ และผ่านระบบการประชุมทางไกลออนไลน์ (Zoom Meeting) โดยที่ประชุมได้เห็นชอบกรอบ/แนวทางการดำเนินงานโครงการอันเนื่องมาจากพระราชดำริของกระทรวงเกษตรและสหกรณ์ ปีงบประมาณ พ.ศ. 2565 รวมทั้งการจัดทำฐานข้อมูลโครงการฯ โดยยึดตามกรอบ/แนวทาง และหลักการของสำนักงาน กปร. มุ่งเน้นการ “สืบสาน รักษา ต่อยอด” โครงการฯ ตามพระราชปณิธาน พระปฐมบรมราชโองการของพระบาทสมเด็จพระเจ้าอยู่หัวรัชกาลที่ 10 และมอบหมายทุกหน่วยงานในสังกัดทบทวน/ตรวจสอบข้อมูลโครงการอันเนื่องมาจากพระราชดำริ ให้แล้วเสร็จภายใน 31 มีนาคม 2565
นอกจากนี้ ยังได้พิจารณาเห็นชอบแนวทางการพัฒนา/การขับเคลื่อนโครงการอันเนื่องมาจากพระราชดำริของกระทรวงเกษตรและสหกรณ์ การออกแบบ/พัฒนาระบบติดตามการวัดผล และการกำหนดตัวชี้วัดโครงการอันเนื่องมาจากพระราชดำริภาพรวม โดยยึดตามแนวทางของสำนักงาน กปร. (ด้านการพัฒนา/มิติการพัฒนา) พร้อมทั้งกำหนดกลไก/แต่งตั้งคณะทำงานดำเนินงานโครงการอันเนื่องมาจากพระราชดำริของกระทรวงเกษตรและสหกรณ์ โดยมีผู้ช่วยปลัดกระทรวงเกษตรและสหกรณ์ที่ได้รับมอบหมาย เป็นประธานคณะทำงาน มีผู้แทน/เจ้าหน้าที่ที่เกี่ยวข้องจากทุกหน่วยงานในสังกัด ร่วมเป็นคณะทำงาน และมีผู้อำนวยการกองประสานงานโครงการพระราชดำริ สำนักงานปลัดกระทรวงเกษตรและสหกรณ์ เป็นคณะทำงานและเลขานุการ มีอำนาจหน้าที่ คือ 1) พิจารณาความเหมาะสม แผนการดำเนินงาน/แนวทางการดำเนินงาน/ตัวชี้วัดโครงการ ให้บรรลุวัตถุประสงค์ที่กำหนดไว้ และเสนอให้คณะกรรมการขับเคลื่อนโครงการอันเนื่องมาจากพระราชดำริ กระทรวงเกษตรและสหกรณ์ ให้ความเห็นชอบ 2) กำกับ ติดตาม และรายงานความก้าวหน้าการดำเนินงาน พร้อมปัญหาอุปสรรคในการดำเนินโครงการ โดยรายงานต่อคณะกรรมการขับเคลื่อนโครงการอันเนื่องมาจากพระราชดำริ กระทรวงเกษตรและสหกรณ์ ทราบเป็นระยะ

ที่มา : https://www.thaigov.go.th/news/contents/details/49428