รัฐบาลไทย-ข่าวทำเนียบรัฐบาล-กรมสรรพากรเร่งคืนภาษีให้แล้วกว่า ๙๑% จากบุคคลธรรมดาที่ขอคืน ๓.๔ ล้านแบบ เสริมสภาพคล่องทางการเงินให้ประชาชน


วันอังคารที่ 29 มิถุนายน 2564
พิมพ์
กรมสรรพากรเร่งคืนภาษีให้แล้วกว่า ๙๑% จากบุคคลธรรมดาที่ขอคืน ๓.๔ ล้านแบบ เสริมสภาพคล่องทางการเงินให้ประชาชน
กรมสรรพากรเร่งคืนภาษีบุคคลธรรมดาปีภาษี ๒๕๖๓ ให้กับผู้ที่ขอคืนไปแล้ว ๓,๐๖๒,๕๓๒ แบบ สูงถึงร้อยละ ๙๑ จากผู้ที่ขอคืนภาษี ๓,๔๐๑,๖๘๘ แบบ จำนวนเงินที่คืนให้แล้ว ๓๐,๖๘๕ ล้านบาท โดยผู้ที่ชำระภาษีไว้เกินและได้รับภาษีคืนแล้ว
กรมสรรพากรเร่งคืนภาษีบุคคลธรรมดาปีภาษี ๒๕๖๓ ให้กับผู้ที่ขอคืนไปแล้ว ๓,๐๖๒,๕๓๒ แบบ สูงถึงร้อยละ ๙๑ จากผู้ที่ขอคืนภาษี ๓,๔๐๑,๖๘๘ แบบ จำนวนเงินที่คืนให้แล้ว ๓๐,๖๘๕ ล้านบาท โดยผู้ที่ชำระภาษีไว้เกินและได้รับภาษีคืนแล้ว เพราะเป็นผู้ที่ยื่นแบบผ่านทางอินเทอร์เน็ต ยื่นเอกสารประกอบการขอคืนถูกต้อง และผูกบัญชีธนาคารที่ขอคืนกับระบบพร้อมเพย์ด้วยเลขประจำตัวประชาชน
นางสมหมาย ศิริอุดมเศรษฐ ที่ปรึกษาด้านยุทธศาสตร์การจัดเก็บภาษี (กลุ่มธุรกิจพลังงาน) ในฐานะโฆษกกรมสรรพากร เปิดเผยว่า “ขณะนี้กรมสรรพากรได้เร่งดำเนินการพิจารณาและอนุมัติคืนภาษีตามแบบแสดงรายการภาษีเงินได้บุคคลธรรมดา ภ.ง.ด.๙๐ และภ.ง.ด.๙๑ ประจำปีภาษี ๒๕๖๓ ที่ผู้เสียภาษียื่นขอคืนภาษีไปแล้วรวมจำนวน ๓,๐๖๒,๕๓๒ แบบ จากแบบที่ยื่นขอคืนทั้งหมด ๓,๔๐๑,๖๘๘ แบบ คิดเป็น ร้อยละ ๙๑ เป็นจำนวนเงินภาษีที่คืนให้แล้วรวม ๓๐,๖๘๕ ล้านบาท (ข้อมูล ณ ๒๘ มิถุนายน ๒๕๖๔) สำหรับผู้ที่ชำระภาษีไว้เกินและได้รับภาษีคืนจากกรมสรรพากรไปแล้ว เนื่องจากเป็นผู้ที่ยื่นแบบแสดงรายการภาษีผ่านอินเทอร์เน็ต มีการจัดส่งเอกสารประกอบการพิจารณาคืนภาษีถูกต้องครบถ้วน และมีการผูกบัญชีธนาคารที่ขอคืนกับระบบพร้อมเพย์ด้วยเลขประจำตัวประชาชน ทั้งนี้ ผู้เสียภาษีที่ขอคืนภาษีสามารถตรวจสอบ และติดตามสถานะการขอคืนภาษีได้ด้วยตนเองที่ www.rd.go.th ทุกวันตลอด ๒๔ ชั่วโมง”
นางสมหมาย ศิริอุดมเศรษฐ กล่าวเพิ่มเติม “๓๐ มิถุนายน ๒๕๖๔ เป็นวันสิ้นสุดของการขยายเวลาการยื่นแบบฯ ภ.ง.ด.๙๐ และภ.ง.ด. ๙๑ ผ่านทางอินเทอร์เน็ต จนถึงขณะนี้ มีผู้ยื่นแบบฯแล้วรวมทั้งหมด ๑๐,๐๓๑,๙๒๔ แบบ จึงขอเชิญชวนผู้ที่ยังไม่ได้ยื่นแบบภาษีเงินได้บุคคลธรรมดา ประจำปีภาษี ๒๕๖๓ ยื่นแบบฯ ตามกำหนดเวลาดังกล่าว เพื่อลดภาระค่าปรับและเงินเพิ่ม โดยสนับสนุนให้ทำธุรกรรมภาษีที่บ้าน (TAX from Home) สะดวก รวดเร็ว ปลอดภัย ห่างไกลจากโควิด - 19”
สามารถสอบถามข้อมูลเพิ่มเติมได้ที่ศูนย์สารนิเทศสรรพากร (RD Intelligence Center) โทร. ๑๑๖๑ หรือที่สำนักงานสรรพากรทุกแห่งทั่วประเทศ
กรมสรรพากร สำนักงานเลขานุการกรม
โทร. ๐ ๒๒๗๒ ๙๕๒๙-๓๐   โทรสาร ๐ ๒๖๑๗ ๓๓๒๔
หรือศูนย์สารนิเทศสรรพากร ๑๑๖๑ (RD Intelligence Center)

ที่มา : https://www.thaigov.go.th/news/contents/details/43246