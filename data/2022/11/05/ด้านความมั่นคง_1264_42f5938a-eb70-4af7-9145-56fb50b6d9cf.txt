รัฐบาลไทย-ข่าวทำเนียบรัฐบาล-นายก ห่วงใย สั่ง รมว.สุชาติ ช่วยเหลือลูกจ้าง JSL ถูกเลิกจ้างอย่างใกล้ชิด


วันจันทร์ที่ 4 กรกฎาคม 2565
นายก ห่วงใย สั่ง รมว.สุชาติ ช่วยเหลือลูกจ้าง JSL ถูกเลิกจ้างอย่างใกล้ชิด
...
นายสุชาติ ชมกลิ่น รัฐมนตรีว่าการกระทรวงแรงงาน เปิดเผยถึงความคืบหน้าการให้ความช่วยเหลือลูกจ้างบริษัท JSL ที่ถูกเลิกจ้างว่า ทันทีที่ทราบข่าวท่าน พล.อ.ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม และท่าน พล.อ.ประวิตร วงษ์สุวรรณ รองนายกรัฐมนตรี ซึ่งท่านกำกับดูแลกระทรวงแรงงาน ได้มีความห่วงใยลูกจ้างและให้กระทรวงแรงงานเข้าไปดูแลช่วยเหลือให้ลูกจ้างได้รับสิทธิประโยชน์ความคุ้มครองตามกฎหมายอย่างใกล้ชิด ผมได้ขานรับข้อสั่งการดังกล่าว และให้หน่วยงานในสังกัดกระทรวงแรงงานตรวจสอบและเร่งให้ความช่วยเหลือในทันที ซึ่งจากการตรวจสอบของสำนักงานสวัสดิการและคุ้มครองแรงงานกรุงเทพมหานครพื้นที่ 4 พบว่า บริษัท เจ เอส แอล โกลบอล มีเดีย จำกัด มีสำนักงานใหญ่ตั้งอยู่เลขที่ 154 ซอยลาดพร้าว 107 ถนนลาดพร้าว แขวงคลองจั่น เขตบางกะปิ กรุงเทพมหานคร ประกอบกิจการ ประเภทผลิตรายการโทรทัศน์ ปัจจุบันมีพนักงานทั้งหมดประมาณ 130 คน เป็นชาย 70 คน และหญิง 60 คน ซึ่งบริษัทฯ ได้แจ้งเลิกจ้างพนักงาน จำนวน 89 คน เป็นลูกจ้างรายเดือนทั้งหมดให้มีผลการเลิกจ้าง ตั้งแต่วันที่ 1 กรกฎาคมที่ผ่านมา สาเหตุการเลิกจ้างเนื่องจากบริษัทฯ ขาดทุนสะสมมาโดยตลอด และในวันนี้ลูกจ้างได้รวมตัวกันเพื่อมายื่นคำร้องต่อพนักงานตรวจแรงงานตามขั้นตอนของกฎหมาย
ด้าน นางสาวบุปผา เรืองสุด รองปลัดกระทรวงแรงงาน กล่าวว่า ในวันนี้ตนได้รับมอบหมายจาก นายสุชาติ ชมกลิ่น รมว.แรงงาน ให้ลงพื้นที่มาเพื่อชี้แจงทำความเข้าใจประเด็นดังกล่าวเกี่ยวกับสิทธิประโยชน์ต่าง ๆ ให้แก่ลูกจ้างบริษัท JSL ที่มายื่นคำร้องต่อพนักงานตรวจแรงงาน ณ สำนักงานสวัสดิการและคุ้มครองแรงงานกรุงเทพมหานครพื้นที่ 4 ซึ่งหน่วยงานในสังกัดกระทรวงแรงงาน ได้ส่งเจ้าหน้าที่มาชี้แจงอำนวยความสะดวกแก่ลูกจ้าง ได้แก่ กรมสวัสดิการและคุ้มครองแรงงานรับคำร้อง (คร.7) สำนักงานประกันสังคมชี้แจงขั้นตอนการขึ้นทะเบียนขอรับเงินประกันการว่างงาน กรมการจัดหางานมาตั้งโต๊ะรับสมัครงาน โดยมีตำแหน่งงานว่างจากสถานประกอบกิจการต่างๆ ที่มีความใกล้เคียงกับตำแหน่งงานเดิม อาทิ นักโฆษณา นักออกแบบเสื้อผ้า ผู้จัดการฝ่ายการตลาด ผู้จัดการฝ่ายบุคคล พนักงานขับรถ เป็นต้น รวมจำนวน 72 อัตรา นอกจากนี้ ยังมีตำแหน่งงานว่างที่ลูกจ้างสามารถสมัครด้วยตนเองที่เว็บไซต์ไทยมีงานทำ.doe.go.th ซึ่งขณะนี้มีตำแหน่งงาน 161,895 อัตรา ไว้ให้บริการ โดยพนักงานของบริษัท JSL สามารถเลือกสมัครงานทางออนไลน์ได้โดยไม่ต้องเดินทาง ซึ่งรวดเร็วและประหยัดค่าใช้จ่าย และกรมพัฒนาฝีมือแรงงาน แนะนำหลักสูตรฝึกอบรมเพื่อเพิ่มทักษะฝีมือตามความประสงค์ของลูกจ้างเพื่อให้ลูกจ้างได้สมัครงานและบรรเทาความเดือดร้อนในเบื้องต้นด้วย
ทั้งนี้ ในวันพรุ่งนี้ (5 ก.ค.65) เวลา 15.30 น. ลูกจ้างบริษัท JSL จะนัดรวมตัวกันเพื่อไปยื่นหนังสือต่อนายสุชาติ ชมกลิ่น รัฐมนตรีว่าการกระทรวงแรงงาน เพื่อขอความช่วยเหลือติดตามสิทธิประโยชน์ต่างๆ ของลูกจ้างที่กระทรวงแรงงานอีกด้วย

ที่มา : https://www.thaigov.go.th/news/contents/details/56496