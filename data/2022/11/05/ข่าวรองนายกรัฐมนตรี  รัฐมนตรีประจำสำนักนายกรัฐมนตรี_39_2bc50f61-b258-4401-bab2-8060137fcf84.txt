รัฐบาลไทย-ข่าวทำเนียบรัฐบาล-รัฐบาล โดย สธ. จับมือ อว. ลงนามบันทึกข้อตกลงผลักดันโครงการ Ending Pandemics through Innovation (EPI) ขับเคลื่อนสาธารณสุขไทย ด้วยนวัตกรรม สู่การอยู่ร่วมกับโควิด-19 อย่างยั่งยืน


วันอังคารที่ 5 ตุลาคม 2564
พิมพ์
รัฐบาล โดย สธ. จับมือ อว. ลงนามบันทึกข้อตกลงผลักดันโครงการ Ending Pandemics through Innovation (EPI) ขับเคลื่อนสาธารณสุขไทย ด้วยนวัตกรรม สู่การอยู่ร่วมกับโควิด-19 อย่างยั่งยืน
รัฐบาล โดย สธ. จับมือ อว. ลงนามบันทึกข้อตกลงผลักดันโครงการ Ending Pandemics through Innovation (EPI) ขับเคลื่อนสาธารณสุขไทย ด้วยนวัตกรรม สู่การอยู่ร่วมกับโควิด-19 อย่างยั่งยืน
วันนี้ (5 ต.ค.64) เวลา 14.00 น.  ณ ห้องนารี 2 ตึกนารีสโมสร ทำเนียบรัฐบาล นายอนุทิน ชาญวีรกูล  รองนายกรัฐมนตรี และศาสตราจารย์(พิเศษ) ดร.เอนก เหล่าธรรมทัศน์ รัฐมนตรีว่าการกระทรวงการอุดมศึกษา วิทยาศาสตร์ วิจัยและนวัตกรรม (อว.)  ร่วมเป็นประธานการแถลงข่าวและการลงนามบันทึกข้อตกลงการผลักดัน โครงการความร่วมมือเพื่อยุติการระบาดของโรคโควิด-19 และควบคุมการระบาดระลอกใหม่ด้วยนวัตกรรม (Ending Pandemics through Innovation: EPI) ระหว่างกระทรวงสาธารณสุข (สธ.) และกระทรวงการอุดมศึกษา วิทยาศาสตร์ วิจัยและนวัตกรรม (อว.) โดยนายแพทย์ธงชัย เลิศวิไลรัตนพงศ์ รองปลัดกระทรวงสาธารณสุข และศาสตราจารย์นายแพทย์สิริฤกษ์ ทรงศิวิไล ปลัดกระทรวงการอุดมศึกษา วิทยาศาสตร์ วิจัยและนวัตกรรม เป็นผู้ร่วมลงนามบันทึกฯ เพื่อมุ่งเน้นการนำนวัตกรรมทั้งด้านสังคมและด้านวิทยาศาสตร์และเทคโนโลยีมาใช้ขับเคลื่อนการดำเนินงานตามแผนปฏิรูปประเทศด้านสาธารณสุข เพื่อยุติการระบาดของโรคโควิด-19 อย่างรวดเร็วและเบ็ดเสร็จ และลดผลกระทบที่เกิดขึ้นให้ประชาชนสามารถอยู่กับโควิด-19 ได้อย่างปลอดภัย รวมถึงเตรียมการป้องกันการระบาดระลอกใหม่และจากเชื้อโรคใหม่ในอนาคต ตลอดจนการประสานภาคีเครือข่ายของทั้งสองกระทรวงในบทบาทหน้าที่ความรับผิดชอบของทุกภาคส่วนมุ่งสู่เป้าหมายสำคัญให้ประชาชนสามารถใช้ชีวิตตามปกติได้โดยเร็ว โดยมี อธิบดีกรมควบคุมโรคและผู้อำนวยการศูนย์ความเป็นเลิศด้านชีววิทยาศาสตร์ (องค์การมหาชน)  และหน่วยงานที่เกี่ยวข้องร่วมเป็นสักขีพยานการลงนามบันทึกความตกลงครั้งนี้ด้วย
รองนายกรัฐมนตรีและรัฐมนตรีว่าการกระทรวงสาธารณสุข ชื่นชมถึงการทำงานร่วมกันระหว่าง สธ. และ อว. ที่ประสานสอดคล้องกันด้วยดีมาโดยตลอด ซึ่งช่วงการระบาดของโรคโควิด-19 ของประเทศไทย 2 ปีที่ผ่านมา โดยเฉพาะการวิจัยพัฒนาวัคซีนสูตรต่าง ๆ ร่วมกับกรมควบคุมโรคและสถาบันวัคซีนแห่งชาติ  การขยายศักยภาพจำนวนเตียงรองรับผู้ป่วยหนักและกำหนดแนวทางการรักษาโควิด-19 และร่วมประชุมกำหนดแนวทางต่าง ๆ  ให้สามารถต่อสู้กับโรคโควิด-19 เพื่อยุติสถานการณ์ความรุนแรงอย่างรวดเร็ว พร้อมร่วมมือกับคณะวิศวกรรมศาสตร์ คณะเภสัชชศาสตร์ คณะวิทยาศาสตร์ และคณะอื่น ๆ สร้างสรรค์และใช้นวัตกรรมในการบริหารจัดการสถานการณ์โควิด-19 ซึ่งความร่วมมือระหว่างกันของทั้ง 2 กระทรวงก่อให้เกิดประโยชน์อย่างยิ่งต่อประเทศชาติ  รวมทั้งความร่วมมือกันในวันนี้เพื่อขับเคลื่อนโครงการความร่วมมือเพื่อยุติการระบาดของโรคโควิด-19 และควบคุมการระบาดระลอกใหม่ด้วยนวัตกรรม (Ending Pandemics through Innovation: EPI)  เพื่อจัดการและยุติการระบาดของโรคโควิด-19  อย่างรวดเร็วและเบ็ดเสร็จ ลดผลกระทบที่เกิดขึ้นให้ประชาชนสามารถอยู่กับโควิด-19 ได้อย่างปลอดภัย รวมถึงเตรียมป้องกันการระบาดระลอกใหม่ และจากเชื้อโรคใหม่ในอนาคต ตลอดจนประสานภาคีเครือข่ายของทั้ง 2 กระทรวงในบทบาทหน้าที่ความรับผิดชอบของทุกภาคส่วนมุ่งสู่เป้าหมายให้ประชาชนสามารถใช้ชีวิตตามปกติได้โดยเร็ว การลงนามบันทึกฯ ในครั้งนี้จะเป็นจุดเริ่มต้นสำคัญที่จะต่อยอดการสร้างพลังและมาตรการที่เข้มแข็งและยั่งยืนจากทุกภาคส่วนต่อไป
โอกาสนี้  รัฐมนตรีว่าการกระทรวงการอุดมศึกษา วิทยาศาสตร์ วิจัยและนวัตกรรม (อว.) กล่าวย้ำว่า กระทรวง อว. เป็นกองหนุนสำคัญในการดำเนินการในด้านต่างๆ ทั้งด้านโรงพยาบาล โรงเรียนแพทย์ ในการรักษาผู้ป่วยโรคโควิด-19 รวมทั้งการจัดตั้งโรงพยาบาลสนามและศูนย์ฉีดวัคซีนโดยมหาวิทยาลัยทั่วประเทศ พร้อมมีหน่วยงานวิจัยและพัฒนานวัตกรรมที่ได้สร้างสรรค์ผลงานวิจัยและนวัตกรรมเพื่อใช้สนับสนุนการแก้ไขปัญหาสถานการณ์การระบาดของโรคโควิด-19 ที่ผ่านมา อว. และ สธ. มีการทำงานร่วมกันอย่างใกล้ชิด ทั้งนี้ อว. ในฐานะที่เป็นกระทรวงหลักในการขับเคลื่อนเทคโนโลยี วิจัยและนวัตกรรมของประเทศ จึงเห็นความสำคัญอย่างยิ่งในการสร้างความร่วมมือกับกระทรวง สธ. ในลงนามบันทึกข้อตกลงการผลักดัน โครงการความร่วมมือเพื่อยุติการระบาดของโรคโควิด-19 และควบคุมการระบาดระลอกใหม่ด้วยนวัตกรรม (Ending Pandemics through Innovation: EPI) และคาดหวังว่าจะทำให้เกิดการพัฒนาระบบการแพทย์และสาธารณสุขของประเทศ ใช้นวัตกรรมด้านสังคม และนวัตกรรมด้านวิทยาศาสตร์และเทคโนโลยีในการขับเคลื่อนให้ประเทศไทยปลอดภัยและมีความมั่นคงด้านสุขภาพอย่างยั่งยืน
--------------
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/46584