รัฐบาลไทย-ข่าวทำเนียบรัฐบาล-รฟท. แจงเหตุน้ำท่วมขังภายในอุโมงค์ลอดทางรถไฟ สถานีชุมทางบัวใหญ่ - หนองบัวลาย


วันอังคารที่ 12 กรกฎาคม 2565
รฟท. แจงเหตุน้ำท่วมขังภายในอุโมงค์ลอดทางรถไฟ สถานีชุมทางบัวใหญ่ - หนองบัวลาย
เกิดจากเหตุฝนตกหนักและปริมาณน้ำฝนสะสมสูง ต้องใช้ระยะเวลาในการสูบน้ำมากกว่าปกติ พร้อมเร่งบูรณาการเชิงรุก เพิ่มมาตรการด้านความปลอดภัยในการสัญจรช่วงหน้าฝนตกหนักกว่าปกติ
นายเอกรัช ศรีอาระยันพงษ์ ผู้อำนวยการศูนย์ประชาสัมพันธ์ การรถไฟแห่งประเทศไทย (รฟท.) กระทรวงคมนาคม ชี้แจงกรณีเกิดเหตุน้ำท่วมขังภายในอุโมงค์ลอดทางรถไฟ บริเวณ กม. 347/14 ระหว่างสถานีชุมทางบัวใหญ่ - หนองบัวลาย ต.บัวใหญ่ อ.บัวใหญ่ จ.นครราชสีมา ช่วงคืนวันที่ 10 ก.ค.2565 ที่ผ่านมาว่า หลังจากการรถไฟแห่งประเทศไทย ได้รับรายงานแจ้งเหตุการณ์ที่เกิดขึ้น นายนิรุฒ มณีพันธ์ ผู้ว่า รฟท. ได้สั่งการให้เจ้าหน้าที่ลงพื้นที่ติดตามแก้ปัญหาสถานการณ์โดยทันที
ทั้งนี้ ได้รับแจ้งสาเหตุเนื่องจากในคืนดังกล่าว เป็นช่วงที่มีหย่อมความกดอากาศต่ำกำลังแรงบริเวณทะเลจีนใต้พัดผ่าน ทำให้มีฝนตกหนักเป็นระยะเวลานานตลอดทั้งคืน จนทำให้มีปริมาณน้ำฝนสะสมเป็นจำนวนมากเกินกว่าปกติ ซึ่งอุปกรณ์ที่ใช้ในการระบายน้ำ รวมถึงเครื่องสูบน้ำยังคงสามารถทำงานใช้การได้ดี และเร่งสูบระบายน้ำออกตลอดทั้งคืน แต่เนื่องจากในช่วงดังกล่าวมีปริมาณน้ำฝนซึ่งตกลงมาต่อเนื่องเป็นระยะเวลายาวนานและมีปริมาณมาก จึงต้องใช้ระยะเวลาในการสูบน้ำออกจากอุโมงค์ จนกระทั่งในช่วงเช้าของวันเดียวกัน เวลา 08.00 น. สามารถสูบน้ำออกจากอุโมงค์ได้ทั้งหมด และเปิดให้ใช้เส้นทางได้ตามปกติ
“รฟท. ขอเรียนว่าเหตุดังกล่าวเป็นเหตุสุดวิสัย อันเป็นผลมาจากในคืนดังกล่าวที่มีฝนตกหนักกว่าปกติ จึงทำให้เกิดปริมาณน้ำฝนสะสมเป็นจำนวนมากในบริเวณพื้นที่ดังกล่าว โดยระบบระบายน้ำและเครื่องสูบน้ำภายในอุโมงค์ยังทำงานได้เป็นปกติ ไม่ได้เสียหายหรือชำรุดตามที่เป็นข่าวแต่อย่างใด รวมทั้งป้ายแจ้งเตือนระดับน้ำภายในอุโมงค์ ก็สามารถมองเห็นได้อย่างชัดเจน”

ที่มา : https://www.thaigov.go.th/news/contents/details/56779