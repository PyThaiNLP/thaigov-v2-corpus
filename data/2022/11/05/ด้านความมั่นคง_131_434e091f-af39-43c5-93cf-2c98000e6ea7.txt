รัฐบาลไทย-ข่าวทำเนียบรัฐบาล-รมว.ทส. ร่วมต้อนรับ รองประธานาธิบดีสวิส และรับมอบอุปกรณ์ทางการแพทย์


วันจันทร์ที่ 2 สิงหาคม 2564
รมว.ทส. ร่วมต้อนรับ รองประธานาธิบดีสวิส และรับมอบอุปกรณ์ทางการแพทย์
รมว.ทส. ร่วมต้อนรับ รองประธานาธิบดีสวิส และรับมอบอุปกรณ์ทางการแพทย์
รมว.ทส. ร่วมต้อนรับ รองประธานาธิบดีสวิส และรับมอบอุปกรณ์ทางการแพทย์
วันนี้ (2 สิงหาคม 2564) เวลา 15.00 น. นายวราวุธ  ศิลปอาชา รัฐมนตรีว่าการกระทรวงทรัพยากรธรรมชาติและสิ่งแวดล้อม (รมว.ทส.) ร่วมคณะนายกรัฐมนตรี พลเอก ประยุทธ์ จันทร์โอชา ในการให้การต้อนรับและหารือร่วมกับ นายอิกนาซิโอ กัสซิส (H.E. Mr. Ignazio Cassis) รองประธานาธิบดีและรัฐมนตรีว่าการกระทรวงการต่างประเทศสมาพันธรัฐสวิส ในโอกาสเดินทางเยือนประเทศไทย เพื่อฉลองโอกาสครบรอบ 90 ปี การสถาปนาความสัมพันธ์ทางการทูตไทย-สมาพันธรัฐสวิส และมอบอุปกรณ์ทางการแพทย์ โดยมีรัฐมนตรีว่าการกระทรวงการต่างประเทศ รองนายกรัฐมนตรี และรัฐมนตรีว่าการกระทรวงสาธารณสุข ร่วมหารือและให้การต้อนรับ ณ ห้องสีงาช้าง ตึกไทยคู่ฟ้า ทำเนียบรัฐบาล
การเยือนประเทศไทยของรองประธานาธิบดีและรัฐมนตรีว่าการกระทรวงการต่างประเทศสมาพันธรัฐสวิสในฐานะแขกของรัฐบาลไทยเป็นครั้งแรก ได้มีการหารือในประเด็นที่ทั้งสองฝ่ายให้ความสนใจ และกระชับความสัมพันธ์ทวิภาคีระหว่างกัน พร้อมหวังว่าทั้งสองฝ่ายจะรักษาพลวัตของความร่วมมือระหว่างทั้งสองฝ่าย ทั้งด้านการค้า การลงทุน การท่องเที่ยว และความร่วมมือด้านสิ่งแวดล้อม และความร่วมมือในเวทีระหว่างประเทศ ให้ใกล้ชิดต่อไป
ทั้งนี้ ภายหลังเสร็จสิ้นการหารือ พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ได้เป็นประธานร่วมกับรองประธานาธิบดีและรัฐมนตรีว่าการกระทรวงการต่างประเทศสมาพันธรัฐสวิส ในพิธีรับมอบอุปกรณ์เวชภัณฑ์ทางการแพทย์ ประกอบด้วย ชุดตรวจ Antigen Test Kit จำนวน 1.1 ล้านชุด และ Ventilator (เครื่องช่วยหายใจ) จำนวน 102 เครื่อง โดยนายกรัฐมนตรีได้กล่าวขอบคุณในไมตรีจิตของรัฐบาลสมาพันธรัฐสวิสในครั้งนี้ ซึ่งเป็นสิ่งจำเป็นอย่างยิ่ง และจะช่วยสนับสนุนให้ไทยสามารถควบคุมการแพร่ระบาดของโรคโควิด-19 ได้อย่างมีประสิทธิภาพมากยิ่งขึ้น

ที่มา : https://www.thaigov.go.th/news/contents/details/44375