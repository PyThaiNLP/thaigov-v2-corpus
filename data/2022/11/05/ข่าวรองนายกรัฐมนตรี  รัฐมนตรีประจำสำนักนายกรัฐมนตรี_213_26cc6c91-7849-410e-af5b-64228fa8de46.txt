รัฐบาลไทย-ข่าวทำเนียบรัฐบาล- "อนุชา" ลงพื้นที่จังหวัดเชียงใหม่ขับเคลื่อนกองทุนหมู่บ้าน ชื่นชมความร่วมมือ สร้างชุมชนเข้มแข็ง พึ่งพาตนเอง ยกระดับเศรษฐกิจฐานราก


วันจันทร์ที่ 25 กรกฎาคม 2565
พิมพ์
"อนุชา" ลงพื้นที่จังหวัดเชียงใหม่ขับเคลื่อนกองทุนหมู่บ้าน ชื่นชมความร่วมมือ สร้างชุมชนเข้มแข็ง พึ่งพาตนเอง ยกระดับเศรษฐกิจฐานราก
"อนุชา" ลงพื้นที่จังหวัดเชียงใหม่ขับเคลื่อนกองทุนหมู่บ้าน ชื่นชมความร่วมมือ สร้างชุมชนเข้มแข็ง พึ่งพาตนเอง ยกระดับเศรษฐกิจฐานราก
วันนี้ (25 กรกฎาคม 2565) เวลา 14.00 น. ณ หอประชุมใหญ่ มหาวิทยาลัยเชียงใหม่ อำเภอเมืองเชียงใหม่ จังหวัดเชียงใหม่  นายอนุชา นาคาศัย รัฐมนตรีประจำสำนักนายกรัฐมนตรี เป็นประธานเปิด โครงการจัดกิจกรรมส่งเสริมและสร้างโอกาสในการพัฒนาหมู่บ้านและชุมชน จัดโดยสำนักงานกองทุนหมู่บ้านและชุมชนเมืองแห่งชาติ โดยมี นาย วรญาณ บุญณราช รองผู้ว่าราชการจังหวัดเชียงใหม่ นายชาญกฤช เดชวิทักษ์ ผู้ช่วยรัฐมนตรีประจำสำนักนายกรัฐมนตรี นายชนะศักดิ์ อัตถาวงศ์ ที่ปรึกษารัฐมนตรีประจำสำนักนายกรัฐมนตรี  นายธัชชญาณ์ณัช  เจียรธนัทกานนท์  เลขานุการรัฐมนตรีประจำสำนักนายกรัฐมนตรี นายเบญพล นาคประเสริฐ ผู้อํานวยการสำนักงานกองทุนหมู่บ้านและชุมชนเมืองแห่งชาติ และสมาชิกกองทุนหมู่บ้านร่วมกิจกรรมในครั้งนี้  โดยมีเป้าหมายเพื่อขับเคลื่อนโครงการต่าง ๆ ผ่านสำนักงานกองทุนหมู่บ้านและชุมชนเมือง ยกระดับชุมชนตามนโยบายรัฐบาล สำหรับกองทุนหมู่บ้านและชุมชนเมืองในพื้นที่จัดกิจกรรมในครั้งนี้ ประกอบด้วย จังหวัดเชียงใหม่ เชียงราย พะเยา แม่ฮ่องสอน ลำปาง ลำพูน น่าน และแพร่ จำนวนทั้งสิ้น 8,438 กองทุน ได้แก่ กองทุนหมู่บ้าน จำนวน 8,160 กองทุน กองทุนชุมชนเมือง จำนวน 247 กองทุน และกองทุนชุมชนทหาร จำนวน 31 กองทุน
นายอนุชาฯ ชื่นชมการดำเนินงานกองทุนหมู่บ้านและชุมชนเมืองของจังหวัดเชียงใหม่และในพื้นที่จังหวัดภาคเหนือ ตลอดระยะเวลาที่ผ่านมา ได้รับการสนับสนุนช่วยเหลือเป็นอย่างดีจากทุกภาคส่วน ทั้งภาคราชการ เอกชน สถาบันการศึกษา กลุ่มผู้นำองค์กรในหมู่บ้าน ชุมชน และภาคประชาชน ทำให้การดำเนินงานกองทุนหมู่บ้านและชุมชนเมือง สามารถดำเนินการไปได้ด้วยดีเป็นไปตามเป้าหมาย และวัตถุประสงค์ที่รัฐบาลกำหนด พร้อมกับเน้นย้ำว่า ความมุ่งมั่นตั้งใจ ความสามารถ ประสบการณ์ และอุดมการณ์ที่จะทำประโยชน์เพื่อหมู่บ้าน ชุมชน และสังคม จะสามารถขับเคลื่อนการดำเนินงานต่างๆ ให้ประสบความสำเร็จ รัฐบาลพร้อมส่งเสริม และสนับสนุนให้การดำเนินงานเป็นไปด้วยความราบรื่น บรรลุเป้าหมายตามที่ได้กำหนดไว้ และขอให้รักษาความร่วมมือร่วมใจเป็นพลังและแรงผลักดันงานกองทุนหมู่บ้านให้ก้าวหน้า สามารถดำเนินการอย่างมีประสิทธิภาพ ทำให้ประชาชนในหมู่บ้านและชุมชนได้มีคุณภาพชีวิตที่ดี สร้างความเข้มแข็งอย่างยั่งยืน ใช้แหล่งทุนให้เกิดประโยชน์ นำความเจริญสู่หมู่บ้านและชุมชน
นายอนุชาฯ ย้ำ โครงการจัดกิจกรรมส่งเสริมและสร้างโอกาสในการพัฒนาหมู่บ้านและชุมชน มีวัตถุประสงค์เพื่อสร้างการรับรู้ผลการดำเนินงานของกองทุนหมู่บ้านและชุมชนเมืองแห่งชาติ รวมทั้งเปิดโอกาสให้กองทุนหมู่บ้านฯ รวมถึงเครือข่ายได้แลกเปลี่ยนองค์ความรู้ ถ่ายทอดบทเรียนอย่างสร้างสรรค์ การนำผลิตภัณฑ์ของกองทุนหมู่บ้านและชุมชน มาส่งเสริมทำการตลาดสู่ภาคประชาชนให้แพร่หลายมากขึ้นผ่านช่องทางออนไลน์ โดยมุ่งเน้นการแสดงอัตลักษณ์ของกองทุนหมู่บ้านและชุมชนแต่ละแห่ง เพื่อนำไปสู่การส่งเสริมอาชีพ สร้างงาน สร้างรายได้ให้สมาชิก และสามารถพึ่งพาตนเองได้ ถือเป็นการขับเคลื่อนเศรษฐกิจฐานรากให้เข้มแข็งและเติบโตอย่างมั่นคง
.................................

ที่มา : https://www.thaigov.go.th/news/contents/details/57241