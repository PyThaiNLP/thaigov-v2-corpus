รัฐบาลไทย-ข่าวทำเนียบรัฐบาล-ปลัดฯ กอบชัย นำผู้บริหารกระทรวงฯ เยี่ยมชมกระบวนการผลิตสินค้าเหล็กพื้นที่จังหวัดระยอง


วันพฤหัสบดีที่ 23 ธันวาคม 2564
พิมพ์
ปลัดฯ กอบชัย นำผู้บริหารกระทรวงฯ เยี่ยมชมกระบวนการผลิตสินค้าเหล็กพื้นที่จังหวัดระยอง
นายกอบชัย สังสิทธิสวัสดิ์ ปลัดกระทรวงอุตสาหกรรม ลงพื้นที่เยี่ยมชมกระบวนการผลิตสินค้าเหล็ก บริษัท เหล็กสยามยามาโตะ (SYS)
ปลัดฯ กอบชัย นำผู้บริหารกระทรวงฯ เยี่ยมชมกระบวนการผลิตสินค้าเหล็กพื้นที่จังหวัดระยอง
วันนี้ (23 ธันวาคม 2564) เวลา 13.00 น. นายกอบชัย สังสิทธิสวัสดิ์ ปลัดกระทรวงอุตสาหกรรม ลงพื้นที่เยี่ยมชมกระบวนการผลิตสินค้าเหล็ก บริษัท เหล็กสยามยามาโตะ (SYS) พร้อมด้วย นายธนะ อัลลภาชน์ ผู้ตรวจราชการกระทรวงอุตสาหกรรม นายวันชัย พนมชัย อธิบดีกรมโรงงานอุตสาหกรรม นายบรรจง สุกรีฑา เลขาธิการสำนักงานผลิตภัณฑ์มาตรฐานอุตสาหกรรม นายทาวัน ทวีถาวรสวัสดิ์ ผู้ช่วยปลัดกระทรวงอุตสาหกรรม นายพุทธิกรณ์ วิชัยดิษฐ อุตสาหกรรมจังหวัดระยอง นายวิโรจน์ โรจน์วัฒนชัย ผู้อำนวยการสถาบันเหล็กและเหล็กกล้าแห่งประเทศไทย ข้าราชการและเจ้าหน้าที่กระทรวงอุตสาหกรรม ร่วมลงพื้นที่เยี่ยมชม โดยมี นายเจษฎา ปลั่งมณี กรรมการผู้จัดการ บริษัท เหล็กสยามยามาโตะ และคณะผู้บริหาร ให้การต้อนรับ ณ นิคมอุตสาหกรรมมาบตาพุด จังหวัดระยอง
สำหรับ บริษัท เหล็กสยามยามาโตะ (SYS) เป็นบริษัทผลิตเหล็กโครงสร้างรูปพรรณรีดร้อน โดยมีโรงงานผลิตเหล็กโครงสร้างรูปพรรณรีดร้อน 2 แห่ง มีกำลังการผลิต รวมกัน 1.1 ล้านตัน โดยผลิตภัณฑ์ทุกชิ้นของ SYS ผ่านการรับรองคุณภาพสินค้าและกรรมวิธีการผลิต ซึ่งได้รับมาตรฐานในระดับนานาชาติ เป็นที่ยอมรับในระดับสากล สินค้าของ SYS ประกอบด้วย เหล็กโครงสร้างรูปพรรณรีดร้อนหน้าตัดต่างๆ ได้แก่ H-BEAM, I-BEAM, CHANNEL, ANGEL, CUT-BEAM, SHEET PILE อีกทั้ง ยังมีหน่วยงาน Steel Solution by SYS ที่ให้บริการด้านการออกแบบโครงสร้างเหล็กครบวงจร อาทิ งานออกแบบโครงสร้าง งานแปรรูปสินค้า และบริการติดตั้งโครงสร้างเหล็ก โดยวิศวกรผู้เชี่ยวชาญ ด้านการส่งออกนอกจากจะขายในประเทศส่วนหนึ่งแล้ว ยังมีการส่งออกไปอีกในหลายประเทศ อาทิ มาเลเซีย สิงคโปร์ ฟิลิปปินส์ อินโดนีเซีย เวียดนาม ฮ่องกง และนิวซีแลนด์ เป็นต้น
นอกจากนี้ SYS ยังได้คำนึงถึงการดูแลรักษาสิ่งแวดล้อมและสังคม ซึ่งเหล็กของ SYS สามารถนำกลับมาใช้ซ้ำ จำหน่ายต่อ และรีไซเคิล ได้ 100% เป็นการหมุนเวียนวัตถุดิบและสินค้า ซึ่งเป็นไปตามแนวทาง Circular Economy ทำให้สามารถเพิ่มประสิทธิภาพในการใช้ทรัพยากรให้เกิดประโยชน์สูงสุด ลดการพึ่งพาทรัพยากรธรรมชาติ มีการติดตั้งอุปกรณ์ตรวจวัด และระบบกำจัดฝุ่นละอองบริเวณปล่องของโรงงาน และมีการใช้ Solar Cell เพื่อลดพลังงานที่ใช้ในการผลิตกระแสไฟฟ้า
จากนั้น เวลา 15.00 น. ปลัดกระทรวงอุตสาหกรรม พร้อมคณะ ได้เข้าเยี่ยมชมกระบวนการผลิตสินค้าเหล็ก บริษัท ทาทา สตีล การผลิต (ประเทศไทย) จำกัด (มหาชน) โดยมี นายวันเลิศ การวิวัฒน์ รองกรรมการผู้จัดการใหญ่ ฝ่ายการผลิต พร้อมคณะผู้บริหาร ให้การต้อนรับ สำหรับ บริษัท ทาทา สตีล การผลิต (ประเทศไทย) จำกัด (มหาชน) ก่อตั้งขึ้นเมื่อปี พ.ศ. 2532 โดยมีโรงงานผลิตเหล็ก 3 โรงงาน ได้แก่ โรงงาน NTS โรงงาน SISCO และโรงงาน SCSC ซึ่งทั้งสามโรงงานเป็นผู้ผลิต เหล็กเสริมคอนกรีต (เหล็กเส้นก่อสร้าง) รวมทั้ง เหล็กเส้นขึ้นรูปพร้อม ใช้ติดและดัด เหล็กลวด เหล็กรูปพรรณขนาดเล็ก และเหล็กเพลา ด้วยเทคโนโลยีการผลิตที่ทันสมัยและทีมผู้บริหารที่พร้อมด้วย ประสบการณ์และความรู้ความเชี่ยวชาญด้านธุรกิจเหล็ก ซึ่งในปัจจุบัน มีผลิตภัณฑ์ ได้แก่ เหล็กเส้นก่อสร้าง กำลังการผลิต 500,000 ตันต่อปี และเหล็กเส้นขึ้นรูป 36,000 ตันต่อปี โดยส่งออกจำหน่ายทั้งในประเทศและต่างประเทศ

ที่มา : https://www.thaigov.go.th/news/contents/details/49846