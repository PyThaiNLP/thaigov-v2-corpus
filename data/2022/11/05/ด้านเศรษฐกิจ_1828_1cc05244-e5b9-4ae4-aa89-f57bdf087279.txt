รัฐบาลไทย-ข่าวทำเนียบรัฐบาล-กรมการขนส่งทางราง ลงสำรวจจุดตัดทางถนนและทางรถไฟ จังหวัดกาญจนบุรี และจังหวัดราชบุรี


วันพุธที่ 17 พฤศจิกายน 2564
กรมการขนส่งทางราง ลงสำรวจจุดตัดทางถนนและทางรถไฟ จังหวัดกาญจนบุรี และจังหวัดราชบุรี
เพื่อพิจารณาแนวทางการปรับปรุงแก้ไขกายภาพจุดตัดที่มีความเสี่ยงต่อการเกิดอุบัติเหตุ หรือมีอุบัติเหตุเคยเกิดขึ้นแล้วให้มีความปลอดภัยยิ่งขึ้น
เมื่อวันที่ 16 พฤศจิกายน 2564 กองมาตรฐานความปลอดภัยและบำรุงทาง กรมการขนส่งทางราง (ขร.) กระทรวงคมนาคม ลงพื้นที่สำรวจจุดตัดทางถนนและทางรถไฟ ในพื้นที่จังหวัดกาญจนบุรี และจังหวัดราชบุรี  เพื่อพิจารณาแนวทางการปรับปรุงแก้ไขกายภาพของจุดตัดที่มีความเสี่ยงต่อการเกิดอุบัติเหตุ หรือมีประวัติการเกิดอุบัติเหตุ ให้มีความปลอดภัย
สำหรับจุดตัดในจังหวัดกาญจนบุรี เป็นช่วงที่มีจุดตัดเสมอระดับเป็นจำนวนมาก โดยเฉพาะช่วงบริเวณท่าเรือน้อย - กาญจนบุรี ซึ่งมีระยะทาง 27 กิโลเมตร โดยมีจุดตัดเสมอระดับมากกว่า 50 จุด และหลายจุดเป็นจุดที่เกิดอุบัติเหตุซ้ำซ้อน เช่น บริเวณเสาโทรเลขที่ 114/7-8 โดยได้ดำเนินการปิดทางลักผ่านแล้ว และเปิดใช้จุดตัดทางรถไฟกับถนนของโยธาธิการและผังเมืองจังหวัดกาญจนบุรีแทน ซึ่งเป็นจุดตัดที่ได้รับอนุญาต และมีการติดตั้งครื่องกั้นคานอัตโนมัติ (ข.1) แทน ซึ่งจะช่วยลดอุบัติเหตุบริเวณดังกล่าว ส่วนจุดตัดทางลักผ่านอื่นๆ ขร. อยู่ระหว่างหารือกับการรถไฟแห่งประเทศไทย (รฟท.) และองค์กรปกครองส่วนท้องถิ่น เพื่อพิจารณาแนวทางการแก้ไขที่เหมาะสมกับพื้นที่ต่อไป
ในส่วนของจุดตัดในจังหวัดราชบุรี เจ้าหน้าที่ ขร. ได้ลงพื้นที่สำรวจจุดที่เกิดอุบัติเหตุซ้ำซ้อนจำนวน 4 จุด ซึ่งอยู่ระหว่างการแก้ไขโดยการก่อสร้างจุดตัดต่างระดับที่อยู่ใกล้เคียงแทน ประกอบด้วย สะพานกลับรถรูปตัวยู 3 แห่ง และสะพานข้ามทางรถไฟ 1 แห่ง (บริเวณบ้านหนองกบ) ในโครงการก่อสร้างรถไฟทางคู่ช่วงนครปฐม - หัวหิน โดยด้านล่างจะปรับปรุงให้เป็นจุดกลับรถและปิดทางผ่านเสมอระดับ ภายหลังเปิดใช้ทางคู่ ซึ่งจะช่วยลดอุบัติเหตุบริเวณจุดตัดทางถนนและทางรถไฟดังกล่าวได้
สำหรับการดำเนินการแก้ปัญหาจุดตัดทางถนนและทางรถไฟ เป็นหนึ่งในนโยบายสำคัญของกระทรวงคมนาคม ในการปรับปรุงจุดตัดให้มีความปลอดภัย เพื่อลดอุบัติเหตุบริเวณจุดตัดทางถนนและทางรถไฟอย่างยั่งยืน

ที่มา : https://www.thaigov.go.th/news/contents/details/48341