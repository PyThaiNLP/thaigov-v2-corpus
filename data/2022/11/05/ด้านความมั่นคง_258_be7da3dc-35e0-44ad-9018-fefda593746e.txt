รัฐบาลไทย-ข่าวทำเนียบรัฐบาล-มท.1 ประชุมขับเคลื่อนศูนย์อำนวยการความปลอดภัยทางถนน (ศปถ.) บูรณาการสร้างวัฒนธรรมการใช้รถใช้ถนนที่ดี เพื่อสังคมไทยมีความสุขอย่างยั่งยืน


วันศุกร์ที่ 24 กันยายน 2564
พิมพ์
มท.1 ประชุมขับเคลื่อนศูนย์อำนวยการความปลอดภัยทางถนน (ศปถ.) บูรณาการสร้างวัฒนธรรมการใช้รถใช้ถนนที่ดี เพื่อสังคมไทยมีความสุขอย่างยั่งยืน
มท.1 ประชุมขับเคลื่อนศูนย์อำนวยการความปลอดภัยทางถนน (ศปถ.) บูรณาการสร้างวัฒนธรรมการใช้รถใช้ถนนที่ดี เพื่อสังคมไทยมีความสุขอย่างยั่งยืน
เมื่อวันที่ 23 ก.ย.64 เวลา 13.30 น. ที่กรมป้องกันและบรรเทาสาธารณภัย เขตดุสิต กรุงเทพมหานคร พลเอก อนุพงษ์ เผ่าจินดา รัฐมนตรีว่าการกระทรวงมหาดไทยในฐานะผู้อำนวยการศูนย์อำนวยการความปลอดภัยทางถนน (ศปถ.) เป็นประธานการประชุมคณะกรรมการศูนย์อำนวยการความปลอดภัยทางถนน ครั้งที่ 2/2564 โดยมี นายนิพนธ์ บุญญามณี รัฐมนตรีช่วยว่าการกระทรวงมหาดไทย นายอรรษิษฐ์ สัมพันธรัตน์ รองปลัดกระทรวงมหาดไทย หัวหน้ากลุ่มภารกิจด้านสาธารณภัยและพัฒนาเมือง และนายบุญธรรมเลิศ สุขีเกษม อธิบดีกรมป้องกันและบรรเทาสาธารณภัย คณะกรรมการ ศปถ. มูลนิธิ อาสาสมัคร จังหวัด และองค์กรปกครองส่วนท้องถิ่นที่เกี่ยวข้อง เข้าร่วมประชุมฯ ผ่านสื่ออิเล็กทรอนิกส์
พลเอก อนุพงษ์ เผ่าจินดา เปิดเผยว่า ในวันนี้เป็นการประชุมคณะกรรมการศูนย์อำนวยการความปลอดภัยทางถนน เพื่อพิจารณา (ร่าง)แผนปฏิบัติการความปลอดภัยทางถนน ปี พ.ศ. 2565 แผนบูรณาการป้องกันและลดอุบัติเหตุทางถนนช่วงเทศกาลและช่วงวันหยุดยาว การกำหนดค่าเป้าหมายอัตราผู้เสียชีวิตจากอุบัติเหตุทางถนนระดับจังหวัด เพื่อใช้เป็นกรอบการดำเนินงานป้องกันและลดอุบัติเหตุทางถนนให้เกิดประสิทธิภาพสูงสุด สามารถลดอัตราการเสียชีวิตได้ตามเป้าหมายทั้งในระดับประเทศ และระดับจังหวัด รวมถึงเพื่อรับทราบผลการดำเนินงานป้องกันและลดอุบัติเหตุทางถนนของอนุกรรมการด้านต่าง ๆ ตามกรอบเป้าหมายของปฏิญญาสตอกโฮล์ม (Stockholm Declaration) และการดำเนินงานตามมติคณะรัฐมนตรี ซึ่งผลจากการประชุมในวันนี้ จะทำให้ ศปถ. ได้รับข้อเสนอแนะจากคณะกรรมการฯ และผู้ทรงคุณวุฒิ เพื่อปรับมาตรการและการขับเคลื่อนการดำเนินงานที่เกี่ยวข้องกับการลดอุบัติเหตุทางถนน ทั้งการป้องกันและลดอุบัติเหตุตลอดทั้งปี และในช่วงเทศกาลหรือวันหยุดต่อเนื่องที่สำคัญ อาทิ มาตรการด้านถนน ด้านการบังคับใช้กฎหมาย ด้านสาธารณสุข ด้านพื้นที่ ด้านการรณรงค์ประชาสัมพันธ์ อันจะทำให้เกิดผลประโยชน์กับพี่น้องประชาชนอย่างแท้จริง
จากนั้น ที่ประชุมฯ ได้นำเสนอผลการดำเนินงานของคณะอนุกรรมการด้านต่าง ๆ และพิจารณากรอบ (ร่าง) แผนปฏิบัติการความปลอดภัยทางถนน พ.ศ. 2565 โดยได้กำหนดเป้าหมายลดอัตราการเสียชีวิตจากอุบัติเหตุทางถนนให้เหลือ 22.86 คนต่อประชากรหนึ่งแสนคนภายใน ปี พ.ศ. 2565 ภายใต้การดำเนินงานตามยุทธศาสตร์สำคัญ 2 ยุทธศาสตร์ ได้แก่ ยุทธศาสตร์ที่ 1 การยกระดับระบบบริหารจัดการและติดตามประเมินผลด้านความปลอดภัยทางถนน และยุทธศาสตร์ที่ 2 การยกระดับมาตรการจัดการความเสี่ยงและส่งเสริมพฤติกรรมการใช้รถใช้ถนนที่ปลอดภัย ซึ่งสอดรับกับการกำหนดค่าเป้าหมายลดอัตราผู้เสียชีวิตจากอุบัติเหตุทางถนนระดับจังหวัด ภายใต้เงื่อนไขจังหวัดที่มีอัตราการเสียชีวิตต่ำจะต้องลดลงในอัตราที่น้อยกว่า ขณะที่จังหวัดที่มีอัตราการเสียชีวิตสูง จะต้องลดลงในอัตราที่มากกว่า
พลเอก อนุพงษ์ เผ่าจินดา กล่าวว่า ในการดำเนินงานป้องกันและลดอุบัติเหตุทางถนน ปัจจัยที่สำคัญอันดับต้น ๆ คือ การสร้างวัฒนธรรมการใช้รถใช้ถนนของประชาชน รวมถึงการไม่ปฏิบัติตามกฎหมายจราจรและขาดการดูแลด้านความพร้อมของยานพาหนะของผู้ใช้รถใช้ถนน นอกจากนี้ ต้องบังคับใช้กฎหมายจราจรอย่างจริงจังต่อเนื่อง เพื่อให้ผู้ใช้รถใช้ถนนปฏิบัติตามกรอบกฎหมายและร่วมรับผิดชอบต่อสังคม จึงขอให้หน่วยงานที่เกี่ยวข้องได้พิจารณานำข้อเสนอแนะของคณะกรรมการฯ ไปดำเนินการตามอำนาจหน้าที่ และบูรณาการร่วมมือกันขับเคลื่อนการดำเนินงานป้องกันและลดอุบัติเหตุทางถนน นำไปสู่ความสำเร็จร่วมกัน เพื่อให้ประเทศไทยมีสภาพแวดล้อมทางถนนที่ดี ลดการสูญเสียจากอุบัติเหตุ เมื่อประชาชนทุกคนมีวัฒนธรรมการใช้รถใช้ถนนที่ดี สังคมไทยก็จะมีความสุขอย่างยั่งยืน

ที่มา : https://www.thaigov.go.th/news/contents/details/46181