รัฐบาลไทย-ข่าวทำเนียบรัฐบาล-สธ.เซ็นสัญญาสั่งซื้อวัคซีนไฟเซอร์เพิ่มอีก 10 ล้านโดส


วันศุกร์ที่ 20 สิงหาคม 2564
สธ.เซ็นสัญญาสั่งซื้อวัคซีนไฟเซอร์เพิ่มอีก 10 ล้านโดส
กระทรวงสาธารณสุข โดยกรมควบคุมโรค และ Pfizer ประเทศไทย ลงนามในสัญญาการจัดซื้อวัคซีนโควิด 19 ชนิด mRNA เพิ่มอีก 10 ล้านโดส รวมเป็น 30 ล้านโดส ทยอยจัดส่งได้ในช่วงไตรมาสที่ 4 ปีนี้เป็นต้นไป
วันนี้ (20 สิงหาคม 2564) ที่กระทรวงสาธารณสุข จ.นนทบุรี นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข พร้อมด้วยนายแพทย์ประพนธ์ ตั้งศรีเกียรติกุล ผู้ช่วยรัฐมนตรีประจำสำนักนายกรัฐมนตรี และที่ปรึกษารัฐมนตรีว่าการกระทรวงสาธารณสุข และนายแพทย์เกียรติภูมิ  วงศ์รจิต ปลัดกระทรวงสาธารณสุข เป็นสักขีพยานการลงนามในสัญญาการจัดซื้อวัคซีนโควิด 19 ชนิด mRNA ของไฟเซอร์ ระหว่างนายแพทย์โอภาส การย์กวินพงศ์ อธิบดีกรมควบคุมโรค และ Ms. Deborah Seifert ผู้จัดการใหญ่ บริษัท ไฟเซอร์ ประเทศไทยและอินโดไชนา
นายอนุทินกล่าวว่า ตามที่รัฐบาลไทย มอบหมายให้กระทรวงสาธารณสุข จัดหาวัคซีนป้องกันโรคโควิด 19 เพื่อฉีดให้กับประชากรที่อยู่ในประเทศไทยตามความสมัครใจ ในวันนี้ กรมควบคุมโรคและบริษัทไฟเซอร์ ประเทศไทย ได้ร่วมลงนามในสัญญาการจัดซื้อวัคซีนโควิด 19 ชนิด mRNA ของไฟเซอร์ เป็นการแสดงถึงความมุ่งมั่นที่มีร่วมกันในความพยายามที่จะลดการติดเชื้อโรคโควิด 19 ในประเทศ โดยจัดซื้อวัคซีนไฟเซอร์เพิ่มเติมจำนวน 10 ล้านโดส จากที่ได้ลงนามจัดซื้อจำนวน  20 ล้านโดสไปแล้วเมื่อวัน 20 กรกฎาคม 2564 รวมวัคซีนไฟเซอร์ที่จะเข้ามาในประเทศไทยจำนวน 30 ล้านโดส ทยอยจัดส่งได้ในช่วงไตรมาสที่ 4 ปีนี้เป็นต้นไป เพื่อเสริมแผนกระจายวัคซีนของประเทศ ซึ่งจะทำให้มีวัคซีนฉีดให้กับประชากรในประเทศไทย 100 ล้านโดส ภายในปี 2564
“ผมขอขอบคุณ Ms. Deborah Seifert และผู้ที่เกี่ยวข้องที่ได้ช่วยให้การจัดหาวัคซีนครั้งนี้สำเร็จ ด้วยความเรียบร้อย รัฐบาลไทยหวังเป็นอย่างยิ่งว่าจะได้รับความร่วมมือในการจัดหาวัคซีนเช่นนี้ต่อไป” นายอนุทินกล่าว
**********************************  20 สิงหาคม 2564

ที่มา : https://www.thaigov.go.th/news/contents/details/44934