รัฐบาลไทย-ข่าวทำเนียบรัฐบาล-กรมการค้าภายใน ชี้แจงข้อเรียกร้องให้แก้ปัญหาราคาลำไยตกต่ำ-ค่าขนส่งแพง


วันพฤหัสบดีที่ 26 สิงหาคม 2564
พิมพ์
กรมการค้าภายใน ชี้แจงข้อเรียกร้องให้แก้ปัญหาราคาลำไยตกต่ำ-ค่าขนส่งแพง
อธิบดีกรมการค้าภายใน ระบุมีมาตรการบรรเทาความเดือดร้อนของเกษตรกรผู้ปลูกลำไยและเร่งดำเนินการอย่างต่อเนื่อง
เมื่อวันที่ 25 สิงหาคม 2564 นายวัฒนศักย์ เสือเอี่ยม อธิบดีกรมการค้าภายใน กระทรวงพาณิชย์ กล่าวว่าเนื่องจากสถานการณ์การแพร่ระบาดของ COVID-19 ทำให้จีนซึ่งเป็นผู้นำเข้าลำไยจากไทยรายใหญ่คิดเป็นสัดส่วนการส่งออกลำไยของไทยประมาณ ร้อยละ 70-80 มีการชะลอตัวของการสั่งซื้อ จากการบริโภคในประเทศปลายทางลดลงประกอบกับผลผลิตในประเทศเวียดนามมีปริมาณเพิ่มขึ้น จึงนำเข้าลำไยรูดร่วงจากไทยเพื่อไปอบแห้งลดลง โดยมูลค่าการส่งออกลำไยอบแห้งของไทยไปตลาดต่างประเทศ ตั้งแต่เดือนมกราคม-กรกฎาคม 2564 มีมูลค่าลดลง ร้อยละ 29.49 และในเดือนกรกฎาคม 2564 ลดลง ร้อยละ 17 ทำให้เกษตรกรผู้ปลูกลำไยได้รับผลกระทบ
ในเรื่องนี้ นายจุรินทร์  ลักษณวิศิษฏ์ รองนายกรัฐมนตรีและรัฐมนตรีว่าการกระทรวงพาณิชย์ ได้สั่งการให้กรมการค้าภายในและสำนักงานพาณิชย์จังหวัดในแหล่งผลิตลำไย โดยเฉพาะเชียงใหม่และลำพูนลงพื้นที่ร่วมกับหน่วยงานที่เกี่ยวข้องติดตามสถานการณ์ด้านผลผลิต พบว่า คุณภาพของผลผลิตลำไยในฤดูกาลผลิตปี 2564 ได้รับผลกระทบจากสภาพอากาศ ทำให้แก่เร็วกว่าปกติ ลูกเล็กแตกลายและผลผลิตส่วนใหญ่เป็นลำไยเกรดรองที่ต้องเข้าสู่กระบวนการแปรรูปเป็นผลิตภัณฑ์เป็นหลักส่งผลให้ราคาลำไยอยู่ในระดับที่ต่ำกว่าช่วงเดียวกันของปีก่อนและเพื่อบรรเทาความเดือดร้อนของเกษตรกรผู้ปลูกลำไยโดยกระทรวงพาณิชย์ได้ดำเนินการแก้ไขปัญหาตามมาตรการบริหารจัดการผลไม้ ปี 2564 ดังนี้
1. มาตรการสนับสนุนความช่วยเหลือด้านตลาดรองรับในประเทศ โดยรับซื้อผ่านสัญญาข้อตกลง ระหว่างกลุ่มเกษตรกรกับห้างค้าส่ง-ค้าปลีก (บิ๊กซี เดอะมอลล์ โลตัส แม็คโคร) ตลาดกลางสินค้าเกษตร โรงงานแปรรูป รวมถึงช่วยกระจายผลผลิตออกนอกแหล่งผลิต เพื่อจำหน่ายในตลาดปลายทางทั่วประเทศ อาทิ ร้านธงฟ้า รถโมบายผลไม้  และสถานีบริการน้ำมัน จำนวน 1,028 สาขา (พีทีจี ปตท บางจาก) รวมปริมาณกว่า 80,000 ตัน สนับสนุนค่าบริหารจัดการในการรวบรวมและกระจายผลผลิตลำไยให้แก่จังหวัดแหล่งผลิตลำไยรวมถึงจังหวัดเชียงใหม่ ในอัตรา 3 บาทต่อกิโลกรัม รวม 6 จังหวัด ปริมาณกว่า 15,764 ตัน
2. รับซื้อผลผลิตลำไยรูดร่วง ในช่วงที่ผลผลิตออกสู่ตลาดมาก ซึ่งเกษตรกรประสบปัญหาไม่มีช่องทางการตลาด รวมปริมาณรับซื้อ 3,000 ตัน โดยเข้าไปรับซื้อโดยตรงจากเกษตรกร กลุ่มเกษตรกร สหกรณ์การเกษตรและวิสาหกิจชุมชนในจังหวัดเชียงใหม่และลำพูน ตั้งแต่วันที่ 15 สิงหาคม 2564
3. มาตรการช่วยเหลือเกษตรกรผู้ปลูกลำไย (รูดร่วง) เพิ่มเติมจังหวัดเชียงใหม่ และลำพูน ได้ดำเนินโครงการขยายช่องทางการตลาดลำไยสด (รูดร่วง) เชื่อมโยงเข้าสู่โรงงานแปรรูป รวมปริมาณ 5,600 ตัน ซึ่งจะช่วยรักษาเสถียรภาพราคาลำไยได้จนสิ้นสุดฤดูกาลผลิตนี้ ทั้งนี้ ผลผลิตลำไยในแหล่งผลิตสำคัญ ได้แก่ เชียงใหม่และลำพูน เข้าสู่ช่วงปลายฤดูกาล โดยผลผลิตได้ออกสู่ตลาดมากกว่าร้อยละ 85 แล้ว
4. ด้านการขนส่ง กรมฯ ร่วมกับ บริษัท ไปรษณีย์ไทย จำกัด ได้สนับสนุนกล่องบรรจุผลไม้และค่าขนส่งฟรี รวม 200,000 กล่อง ให้แก่เกษตรกรผู้ปลูกผลไม้และผู้ประกอบการ online ซึ่งกลุ่มเกษตรกรผู้ปลูกลำไยสามารถติดต่อขอรับการสนับสนุนด้านมาตรการตลาดรองรับดังกล่าวได้จากสำนักงานพาณิชย์จังหวัดในพื้นที่ สำหรับกรณีปัญหาการส่งสินค้าไปยังปลายทางที่มีปัญหาโควิด-19  บริษัท ไปรษณีย์ไทย จำกัด ได้แจ้งไปยังสาขาไปรษณีย์ทุกแห่งเพื่อจัดระบบงานรองรับผลผลิตทางการเกษตรของเกษตรกรที่ได้รับความเดือดร้อน ซึ่งในปัจจุบันสามารถบริหารจัดการแก้ไขปัญหาให้ระบายผลผลิตไปยังปลายทางได้ทั่วประเทศแล้ว
นอกจากนี้ ภายใต้มาตรการบริหารจัดการผลไม้ ปี 2564 ยังได้สนับสนุนค่าบริหารจัดการผลักดันส่งออกผลไม้กิโลกรัมละ 5 บาท เป้าหมาย 60,000 ตัน ในการเป็นเครื่องมือแก้ปัญหาในช่วงสถานการณ์โควิดที่ความต้องการบริโภคลดลงทั้งในและต่างประเทศอีกด้วย จากการแก้ไขปัญหา ได้ส่งผลให้ราคาลำไยปรับตัวสูงขึ้นอย่างต่อเนื่อง โดยขณะนี้ราคาเกรด AA อยู่ที่ 20 บาท/กก. เกรด A อยู่ที่ 8 บาท/กก. เกรด B อยู่ที่ 5 บาท/กก. และเกรด C สูงสุดถึง 3 บาท/กก. ซึ่งขณะนี้ กระทรวงพาณิชย์ก็ได้ติดตามสถานการณ์อย่างใกล้ชิด

ที่มา : https://www.thaigov.go.th/news/contents/details/45165