รัฐบาลไทย-ข่าวทำเนียบรัฐบาล-รัฐมนตรีว่าการกระทรวงคมนาคมเชิญชวนประชาชนร่วมรณรงค์ “สงกรานต์ 2565 บ้านใกล้ - บ้านไกล ร่วมใจลดปัญหาจราจรติดขัด”


วันอังคารที่ 5 เมษายน 2565
รัฐมนตรีว่าการกระทรวงคมนาคมเชิญชวนประชาชนร่วมรณรงค์ “สงกรานต์ 2565 บ้านใกล้ - บ้านไกล ร่วมใจลดปัญหาจราจรติดขัด”
เดินทางสะดวกปลอดภัยห่างไกล COVID-19 แนะบ้านใกล้ออกทีหลัง-กลับไว บ้านไกลออกไว - กลับทีหลัง
นายสราวุธ ทรงศิวิไล อธิบดีกรมทางหลวง กระทรวงคมนาคม เปิดเผยว่า นายศักดิ์สยาม ชิดชอบ รัฐมนตรีว่าการกระทรวงคมนาคม มีความห่วงใยประชาชนในการเดินทางช่วงวันหยุดช่วงเทศกาลสงกรานต์ระหว่างวันที่ 11 - 17 เมษายน 2565 ซึ่งเป็นช่วงที่มีประชาชนจำนวนมากเดินทางท่องเที่ยวและกลับภูมิลำเนา จึงได้มอบนโยบายให้ทุกหน่วยงานในสังกัดกระทรวงคมนาคมเตรียมความพร้อมเพื่ออำนวยความสะดวกในการเดินทางให้กับประชาชน รวมทั้งให้เน้นย้ำการดูแลด้านความปลอดภัยการเดินทางเป็นพิเศษเพื่อลดการสูญเสียทั้งชีวิตและทรัพย์สิน โดยรัฐมนตรีว่าการกระทรวงคมนาคมขอความร่วมมือให้เชิญชวนประชาชนร่วมสนับสนุนมาตรการ “คนบ้านใกล้เดินทางออกจากกรุงเทพฯ ทีหลัง และเดินทางกลับเข้ากรุงเทพฯ ก่อน” ภายใต้แผนการอำนวยความสะดวกและความปลอดภัยรองรับการเดินทางของประชาชนช่วงเทศกาลสงกรานต์ พ.ศ. 2565 ของกระทรวงคมนาคม
โดยขอให้ประชาชนวางแผนการเดินทางล่วงหน้าเพื่อกระจายการเดินทางและเหลื่อมเวลาการเดินทางในเส้นทางเข้า - ออกกรุงเทพฯ โดยขอความร่วมมือดังนี้ ขอให้กลุ่มเดินทางใกล้ (ประชาชนที่เดินทางกลับภูมิลำเนาหรือท่องเที่ยวในรัศมี 200 - 300 กิโลเมตรจากกรุงเทพฯ) ให้เดินทางออกทีหลัง - กลับไว โดยเดินทางออกจากกรุงเทพฯ ในวันพฤหัสบดีที่ 14 เมษายน 2565 และกลับเข้ากรุงเทพฯ ในวันเสาร์ที่ 16 เมษายน 2565 สำหรับคนบ้านไกล ขอให้เดินทางออกไว - กลับทีหลัง โดยเดินทางออกจากกรุงเทพฯ ในช่วงวันอังคารถึงวันพุธที่ 12 - 13 เมษายน 2565 และกลับเข้ากรุงเทพฯ ในช่วงวันเสาร์ถึงวันอาทิตย์ที่ 16 - 17 เมษายน 2565 โดยพื้นที่เป้าหมายการขับเคลื่อนมาตรการประชาชนกลุ่มบ้านใกล้ 21 จังหวัด (ภายใน 200 - 300 กิโลเมตรจากกรุงเทพฯ) ประกอบด้วย กลุ่มจังหวัดทางตอนเหนือ 9 จังหวัด ได้แก่ อยุธยา อ่างทอง  สุพรรณบุรี  สิงห์บุรี ชัยนาท ลพบุรี อุทัยธานี นครสวรรค์ และเพชรบูรณ์ กลุ่มจังหวัดทางตอนอีสาน 4 จังหวัด ได้แก่ สระบุรี นครนายก ชัยภูมิ และนครราชสีมา กลุ่มจังหวัดทางตอนตะวันออก 4 จังหวัด ได้แก่ ปราจีนบุรี ฉะเชิงเทรา ชลบุรี และสระแก้ว กลุ่มจังหวัดทางตอนตะวันตก 4 จังหวัด ได้แก่ กาญจนบุรี ราชบุรี สมุทรสงคราม และเพชรบุรี
นอกจากนี้ ยังได้กำชับให้เตรียมพร้อมด้านบุคคลากรและอุปกรณ์ตลอด 24 ชั่วโมง จัดเตรียมแผนการปฏิบัติงานรองรับการเดินทางของประชาชนอย่างเต็มที่ โดยการปรับแผนงานที่ได้ใช้กับการเดินทางช่วงเทศกาลปีใหม่ให้มีความทันสมัยเท่ากันสถานการณ์ที่เกิดขึ้น และจัดเจ้าหน้าที่ อุปกรณ์อำนวยความปลอดภัย ให้มีความพร้อมในการปฏิบัติงานตลอด 24 ชั่วโมง เมื่อมีจราจรติดขัดสะสมบนเส้นทางหรือเกิดอุบัติเหตุ โดยร่วมบูรณาการทำงานกับตำรวจทางหลวงและหน่วยงานในพื้นที่ ศูนย์อำนวยความปลอดภัยทางถนนของจังหวัด ในการลดปัจจัยเสี่ยงการเกิดอุบัติเหตุทางถนน รวมทั้งให้เจ้าหน้าที่ที่ออกไปปฏิบัติงานปฏิบัติตนตามมาตรการป้องกันโรค (D-M-H-T-T-A) ของกรมควบคุมโรค กระทรวงสาธารณสุขอย่างเคร่งครัด
ทั้งนี้ หากประชาชนต้องการสอบถามข้อมูลการเดินทางเพิ่มเติมหรือแจ้งเหตุด่วนเหตุร้ายระหว่างเดินทาง สามารถติดต่อได้ที่สายด่วนกรมทางหลวง โทร. 1586 (โทรฟรีทุกเครือข่ายตลอด 24 ชั่วโมง) สายด่วนมอเตอร์เวย์ โทร. 1586 กด 7 และตำรวจทางหลวง โทร. 1193

ที่มา : https://www.thaigov.go.th/news/contents/details/53307