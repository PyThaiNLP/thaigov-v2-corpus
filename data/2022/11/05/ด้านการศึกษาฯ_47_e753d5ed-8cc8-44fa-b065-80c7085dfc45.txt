รัฐบาลไทย-ข่าวทำเนียบรัฐบาล-อว. ยันให้สิทธิเด็กติดเชื้อโควิดอาการเล็กน้อยและกลุ่มมีความเสี่ยงสูงได้สอบเข้ามหาวิทยาลัยทุกคน


วันจันทร์ที่ 7 มีนาคม 2565
อว. ยันให้สิทธิเด็กติดเชื้อโควิดอาการเล็กน้อยและกลุ่มมีความเสี่ยงสูงได้สอบเข้ามหาวิทยาลัยทุกคน
อว. ยันให้สิทธิเด็กติดเชื้อโควิดอาการเล็กน้อยและกลุ่มมีความเสี่ยงสูงได้สอบเข้ามหาวิทยาลัยทุกคน
อว. ยันให้สิทธิเด็กติดเชื้อโควิดอาการเล็กน้อยและกลุ่มมีความเสี่ยงสูงได้สอบเข้ามหาวิทยาลัยทุกคน “เอนก” แจงพร้อมจัดสนามสอบเฉพาะที่มีมาตรการความปลอดภัยขั้นสูงสุด ประสาน ทปอ.- ทุกกระทรวงจัดหน่วยพิเศษดูแล แยกสอบเป็นสัดส่วน แยกกลุ่มผู้สัมผัสเสี่ยงสูง กลุ่มผู้ติดเชื้อ เน้นการระบายอากาศที่ดี
เมื่อวันที่ 1 มี.ค.65 ศ.(พิเศษ) ดร.เอนก เหล่าธรรมทัศน์ รมว.การอุดมศึกษา วิทยาศาสตร์ วิจัยและนวัตกรรม (อว.) เปิดเผยว่า จากการที่มีความกังวลว่านักเรียนหรือนักศึกษาที่ตรวจพบเชื้อโควิด-19 อาจหมดสิทธิสอบเข้ามหาวิทยาลัย ในปีการศึกษา 2565 อว. ได้ทำงานร่วมกับ ทปอ. ซึ่งเป็นผู้รับผิดชอบดำเนินการสอบคัดเลือกระบบ TCAS ขอยืนยันว่า จะให้สิทธิสำหรับทุกคนที่ประสงค์จะเข้าสอบ และจะจัดการอย่างเต็มที่เพื่อให้ได้เข้าสอบอย่างที่ตั้งใจ โดยขณะนี้ได้มีการทำงานร่วมกันใน 4 กระทรวง ได้แก่  กระทรวงศึกษาธิการ (ศธ.) การอุดมศึกษา วิทยาศาสตร์ วิจัยและนวัตกรรม (อว.) กระทรวงสาธารณสุข (สธ.) และกระทรวงมหาดไทย (มท.) เพื่อกำหนดแนวทางเตรียมความพร้อมในการอำนวยความสะดวกให้นักเรียนที่ติดเชื้อ อยู่ระหว่างการรักษาอาการของโรคโควิด-19 มีอาการเล็กน้อยหรือไม่มีอาการ และกลุ่มผู้มีความเสี่ยงสูงให้ได้เข้าสอบ ตามมาตรการที่ ศบค. กำหนด โดยได้มีการจัดสนามสอบที่มีมาตรการดูแลความปลอดภัยขั้นสูงสุด และได้ประสานหน่วยบริการสาธารณสุขตามระบบอนามัยโรงเรียนในการคัดกรองและให้คำแนะนำด้านสาธารณสุข จัดให้มีพื้นที่แยกสำหรับจัดการสอบเป็นสัดส่วน แยกกลุ่มผู้สัมผัสเสี่ยงสูง กลุ่มผู้ติดเชื้อ เน้นการระบายอากาศที่ดี จัดที่นั่งสอบห่างกันไม่น้อยกว่า 2 เมตร รวมทั้งกำหนดให้ผู้เข้าสอบต้องสวมหน้ากากอนามัยตลอดระยะเวลาที่เข้าสอบและลดการสัมผัสสิ่งต่างๆ
ด้าน ศ.ดร.นพ.สิริฤกษ์ ทรงศิวิไล ปลัด อว. กล่าวเพิ่มเติมว่า การสอบคัดเลือกระบบ TCAS ในปีนี้มีจำนวนผู้สมัคร GAT/PAT และวิชาสามัญ รวมทั้งสิ้น 183,228 คน โดยเป็นการสอบ GAT-PAT จำนวน 177,853 คน และสอบวิชาสามัญ จำนวน 155,282 คน โดย ทปอ. ได้จัดให้มีสนามสอบทั้งหมด 213 สนามสอบทั่วประเทศ และจะจัดสนามสอบที่กำหนดเพิ่มขึ้นเป็นการเฉพาะสำหรับผู้ติดเชื้อที่มีอาการเล็กน้อย หรือไม่มีอาการ หรือมีความเสี่ยงสูง ตามที่กำหนดในที่ประชุม ศบค. ครั้งที่ 4/2565 วันที่ 23 ก.พ. 2565 ซึ่งผู้ประสงค์จะเข้าสอบที่อยู่ในกลุ่มดังกล่าวให้ลงทะเบียนล่วงหน้าไม่น้อยกว่า 24 ชั่วโมงก่อนการสอบ โดยต้องปฏิบัติตามมาตรการสาธารณสุขอย่างเคร่งครัด เช่น การเดินทางมายังสนามสอบด้วยรถยนต์ส่วนตัว รถยนต์ที่จัดให้เป็นการเฉพาะจากหน่วยบริการสาธารณสุข หรือจากสนามสอบจัดให้เท่านั้น

ที่มา : https://www.thaigov.go.th/news/contents/details/52262