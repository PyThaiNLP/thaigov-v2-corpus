รัฐบาลไทย-ข่าวทำเนียบรัฐบาล-วธ.เดินหน้ากระตุ้นเศรษฐกิจบรรเทาผลกระทบโรคโควิด-19 ตามนโยบายรัฐบาล ขับเคลื่อน 45 แผนงาน/โครงการ/กิจกรรมในพื้นที่ภูเก็ต จังหวัดนำร่องและจังหวัดอื่นทั่วประเทศ


วันพุธที่ 25 สิงหาคม 2564
วธ.เดินหน้ากระตุ้นเศรษฐกิจบรรเทาผลกระทบโรคโควิด-19 ตามนโยบายรัฐบาล ขับเคลื่อน 45 แผนงาน/โครงการ/กิจกรรมในพื้นที่ภูเก็ต จังหวัดนำร่องและจังหวัดอื่นทั่วประเทศ
วธ.เดินหน้ากระตุ้นเศรษฐกิจบรรเทาผลกระทบโรคโควิด-19 ตามนโยบายรัฐบาล ขับเคลื่อน 45 แผนงาน/โครงการ/กิจกรรมในพื้นที่ภูเก็ต จังหวัดนำร่องและจังหวัดอื่นทั่วประเทศ
นายอิทธิพล คุณปลื้ม รัฐมนตรีว่าการกระทรวงวัฒนธรรม (รมว.วธ.) เปิดเผยว่า ตามที่รัฐบาลได้มีนโยบายให้เปิดพื้นที่รับนักท่องเที่ยวต่างชาติของจ.ภูเก็ต (Phuket Sandbox) และจังหวัดนำร่อง เพื่อฟื้นฟูการท่องเที่ยวของประเทศและกระตุ้นเศรษฐกิจที่ได้รับผลกระทบจากโรคโควิด-19 ซึ่งกระทรวงวัฒนธรรม (วธ.) เป็นอีกหนึ่งหน่วยงานที่มีบทบาทสำคัญในการสนับสนุนมาตรการกระตุ้นเศรษฐกิจดังกล่าว โดยวธ.มีแผนงาน/โครงการ/กิจกรรมที่สนับสนุนหรือสอดคล้องกับแผนการเปิดพื้นที่รับนักท่องเที่ยวต่างชาติของจ.ภูเก็ต (Phuket Sandbox) และจังหวัดนำร่อง รวมถึงจังหวัดอื่นทั่วประเทศทั้งหมด 45 แผนงาน/โครงการ/กิจกรรม ดังนี้ 1.พื้นที่จ.ภูเก็ต มี 3 โครงการ/กิจกรรม ประกอบด้วยกิจกรรมพัฒนาต่อยอดทุนทางวัฒนธรรมตามรอยศาสตร์พระราชาเพื่อชุมชนเข้มแข็งอย่างยั่งยืน ภายใต้แนวคิด “เที่ยวชุมชน ยลวิถี” การยกเว้นค่าเข้าชมแหล่งเรียนรู้พิพิธภัณฑสถานแห่งชาติ ถลาง ระหว่างวันที่ 1 กรกฎาคม - 31 ธันวาคม 2564 และการจัดนิทรรศการพิเศษ หัวข้อ ศิลปะถ้ำ สื่อสังคมดึกดำบรรพ์ ระหว่างวันที่ 29 กรกฎาคม - ตุลาคม 2564 รวมทั้งการจัดทำเกม Phuket Cooking Fever เพื่อยกระดับมูลค่าทางเศรษฐกิจของวัฒนธรรมอาหารภูเก็ตสู่เมืองอาหารระดับโลกเพื่อให้สอดคล้องกับการที่องค์การยูเนสโกได้ประกาศให้จ.ภูเก็ตเป็นเมืองสร้างสรรค์ด้านวิทยาการอาหาร
รัฐมนตรีว่าการกระทรวงวัฒนธรรม กล่าวอีกว่า 2.พื้นที่จังหวัดนำร่อง 3 จังหวัด มี 5 โครงการ/กิจกรรม ได้แก่ เกาะสมุย จ.สุราษฎร์ธานี จัดกิจกรรมการพัฒนาต่อยอดทุนทางวัฒนธรรมตามรอยศาสตร์พระราชาเพื่อชุมชนเข้มแข็งอย่างยั่งยืน ภายใต้แนวคิด “บวร On Tour” และจ.กระบี่ดำเนินโครงการส่งเสริมการท่องเที่ยววิถีใหม่ด้วยมิติประวัติศาสตร์และวิถีชีวิตจ.กระบี่และโครงการส่งเสริมการนำมิติทางศิลปะ     สร้างรายได้เชื่อมโยงการท่องเที่ยว รวมทั้งเมืองพัทยา จ.ชลบุรี จัดกิจกรรมถนนสายวัฒนธรรม ตลาดวัฒนธรรมและโครงการเส้นทางท่องเที่ยวแสวงบุญในมิติทางศาสนาและ 3.พื้นที่จังหวัดอื่นๆ มีแผนงาน/โครงการ/กิจกรรมแบ่งเป็น 4 ประเภท ได้แก่ 1) กิจกรรมการท่องเที่ยววิถีชุมชน 7 โครงการในพื้นที่ 23 จังหวัด เช่น กิจกรรมการพัฒนาต่อยอดทุนทางวัฒนธรรมตามรอยศาสตร์พระราชาเพื่อชุมชนเข้มแข็งอย่างยั่งยืน ภายใต้แนวคิด “บวร On Tour” และ “เที่ยวชุมชน ยลวิถี” กิจกรรมถนนสายวัฒนธรรม ตลาดวัฒนธรรม กิจกรรมเส้นทางท่องเที่ยวทางวัฒนธรรมและกิจกรรมส่งเสริมการท่องเที่ยวกลุ่มชาติพันธุ์
2) การท่องเที่ยวทางศาสนา 3 โครงการในพื้นที่ 8 จังหวัด ประกอบด้วยโครงการเส้นทางท่องเที่ยวแสวงบุญในมิติทางศาสนาและกิจกรรมสวดมนต์ข้ามปีโดยความร่วมมือกับกรมการศาสนาและกิจกรรมส่งเสริมการท่องเที่ยวตามรอยวิถีพุทธเพื่อส่งเสริมให้ประชาชนเข้าวัดทำบุญตลอดจนส่งเสริมการท่องเที่ยววัดสำคัญภายในจังหวัด 3) งานเทศกาลหรือประเพณีประจำท้องถิ่นและกิจกรรมส่งเสริมศิลปวัฒนธรรม เช่น งานส่งเสริมเทศกาล งานประเพณี งานส่งเสริมทางศาสนา ศิลปะและวัฒนธรรม รวมถึงวิถีชีวิตและอัตลักษณ์ของคนในพื้นที่ 24 โครงการในพื้นที่ 24 จังหวัด และ 4) การพัฒนาปรับปรุงแหล่งเรียนรู้และจัดทำสื่อประชาสัมพันธ์การท่องเที่ยวในเครือข่าย การต่อยอดผลิตภัณฑ์วัฒนธรรมไทย (CPOT) 7 โครงการในพื้นที่ 10 จังหวัด ทั้งนี้ ตนได้กำชับให้หน่วยงานต่างๆ ของวธ.ที่ขับเคลื่อนแผนงาน/โครงการ/กิจกรรมเหล่านี้ในแต่ละจังหวัดปฏิบัติตามมาตรการของศูนย์บริหารสถานการณ์การแพร่ระบาดของโรคติดเชื้อไวรัสโคโรนา 2019 (โควิด-19) รวมทั้งประกาศ/คำสั่งของคณะกรรมการโรคติดต่อจังหวัดอย่างเคร่งครัดเพื่อป้องกันการแพร่ระบาดของโรคโควิด-19

ที่มา : https://www.thaigov.go.th/news/contents/details/45128