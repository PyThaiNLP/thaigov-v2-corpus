รัฐบาลไทย-ข่าวทำเนียบรัฐบาล-กรมทางหลวงชนบท เสริมผิวลาดยางบนสะพานพระราม 4 รองรับการคมนาคมในพื้นที่ จังหวัดนนทบุรี


วันศุกร์ที่ 1 เมษายน 2565
กรมทางหลวงชนบท เสริมผิวลาดยางบนสะพานพระราม 4 รองรับการคมนาคมในพื้นที่ จังหวัดนนทบุรี
เพิ่มความสะดวกปลอดภัยในการเดินทางให้กับประชาชน ตามนโยบายของรัฐมนตรีว่าการกระทรวงคมนาคม คาดแล้วเสร็จเดือนพฤษภาคม 2565
กรมทางหลวงชนบท (ทช.) กระทรวงคมนาคม ดำเนินโครงการงานเสริมผิวลาดยางโพลิเมอร์โมดิฟายด์แอสฟัลท์ติกคอนกรีตบนสะพานพระราม 4 อำเภอปากเกร็ด จังหวัดนนทบุรี เพื่อเพิ่มความสะดวกปลอดภัยในการเดินทางให้กับประชาชน พร้อมรองรับการขยายตัวการคมนาคมขนส่งในพื้นที่จังหวัดนนทบุรีและจังหวัดใกล้เคียง ตามนโยบายของ นายศักดิ์สยาม ชิดชอบ รัฐมนตรีว่าการกระทรวงคมนาคม
นายอภิรัฐ ไชยวงศ์น้อย อธิบดีกรมทางหลวงชนบท กล่าวว่า สะพานพระราม 4 (PMA) เป็นสะพานข้ามแม่น้ำเจ้าพระยา เชื่อมการคมนาคมระหว่างพื้นที่ตำบลบางตะไนย์กับตำบลปากเกร็ด อำเภอปากเกร็ด ทางตอนเหนือของจังหวัดนนทบุรี โดยก่อสร้างเป็นสะพานลอยรถข้ามห้าแยกปากเกร็ดตามแนวถนนแจ้งวัฒนะ ยกระดับเหนือถนนแจ้งวัฒนะย่านกลางเมืองปากเกร็ดข้ามแม่น้ำตรงด้านเหนือของเกาะเกร็ด แล้วเชื่อมต่อกับถนนชัยพฤกษ์ทางฝั่งตะวันตกของแม่น้ำ (ก่อนที่จะไปบรรจบถนนราชพฤกษ์) ซึ่งก่อสร้างแล้วเสร็จและเปิดให้ประชาชนได้ใช้งานตั้งแต่ปี 2549 ปัจจุบันสะพานดังกล่าวมีอายุการใช้งานกว่า 16 ปี มีปริมาณการจราจร (PCU) มากกว่า 56,085 ทช. จึงได้ดำเนินโครงการงานเสริมผิวลาดยางโพลิเมอร์โมดิฟายด์แอสฟัลท์ติกคอนกรีต (PMA) บนสะพานพระราม 4 อำเภอปากเกร็ด จังหวัดนนทบุรี เพื่อเป็นการซ่อมบำรุงผิวจราจรบนสะพานฯ ให้กลับมาใช้งานได้อย่างเต็มประสิทธิภาพ ป้องกันและลดการเกิดอุบัติเหตุบนสะพาน ให้ประชาชนสามารถเดินทางได้อย่างสะดวกปลอดภัยมากยิ่งขึ้น ซึ่งขณะนี้มีผลการดำเนินงานคืบหน้าแล้วกว่าร้อยละ 45 คาดว่าจะดำเนินการแล้วเสร็จในเดือนพฤษภาคม 2565
อย่างไรก็ตาม ระหว่างดำเนินงานเสริมผิวลาดยางฯ บนสะพานพระราม 4 ในบางขั้นตอนจะต้องใช้เครื่องจักรกลขนาดใหญ่ในการดำเนินงาน อาจมีความจำเป็นต้องปิดการจราจรบางช่องทางบนสะพานฯ โดย ทช. จะแจ้งให้ประชาชนและผู้ที่เกี่ยวข้องรับทราบอีกครั้ง เพื่อหลีกเลี่ยงบริเวณเส้นทางดังกล่าวต่อไป

ที่มา : https://www.thaigov.go.th/news/contents/details/53190