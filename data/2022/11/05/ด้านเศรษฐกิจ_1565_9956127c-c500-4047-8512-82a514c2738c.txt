รัฐบาลไทย-ข่าวทำเนียบรัฐบาล-บขส. พร้อมเปิดให้บริการเดินรถรองรับนโยบายเปิดประเทศรับการท่องเที่ยว 1 พฤศจิกายนนี้


วันศุกร์ที่ 29 ตุลาคม 2564
บขส. พร้อมเปิดให้บริการเดินรถรองรับนโยบายเปิดประเทศรับการท่องเที่ยว 1 พฤศจิกายนนี้
พร้อมขยายสิทธิ์ส่วนลดค่าโดยสาร 20% ให้ผู้โดยสารที่ฉีดวัคซีนครบ 2 เข็ม
นายสัญลักข์ ปัญวัฒนลิขิต กรรมการผู้จัดการใหญ่ บริษัท ขนส่ง จำกัด (บขส.) กระทรวงคมนาคม กล่าวว่า บขส. ได้ปรับตารางการเดินรถและเพิ่มจำนวนเที่ยววิ่ง เพื่อเตรียมพร้อมในการรองรับนักท่องเที่ยวตามนโยบายการเปิดประเทศตามข้อสั่งการของ นายศักดิ์สยาม ชิดชอบ รัฐมนตรีว่าการกระทรวงคมนาคม และเพื่อให้สอดคล้องกับมติของศูนย์บริหารสถานการณ์การแพร่ระบาดของโรคติดเชื้อไวรัสโคโรนา 2019 (โควิด-19) หรือ ศบค. ที่เห็นชอบยกเลิกการห้ามออกนอกเคหสถานในทุกพื้นที่ทั่วประเทศ ยกเว้นพื้นที่ควบคุมสูงสุดและเข้มงวด 7 จังหวัด
โดยตั้งแต่วันที่ 1 พฤศจิกายน 2564 เป็นต้นไป บขส. จะเปิดให้บริการ เส้นทางภาคตะวันออกเฉียงเหนือและภาคตะวันออก จำนวน 22 เส้นทาง เส้นทางภาคเหนือ จำนวน 10 เส้นทาง และเส้นทางภาคใต้ จำนวน 11 เส้นทาง และจะเปิดเส้นทางกรุงเทพฯ (หมอชิต2) - สตูล เพิ่มเติมในวันที่ 4 พฤศจิกายน 2564 ทั้งนี้ ผู้ใช้บริการสามารถจองตั๋วเดินทางกับ บขส. ได้ที่ Application : E-Ticket Website บขส. https://tcl99web.transport.co.th/Home ร้าน 7-Eleven เคาน์เตอร์เซอร์วิสทุกสาขา และตัวแทนจำหน่ายตั๋วของ บขส. ทั่วประเทศ
กรรมการผู้จัดการใหญ่ บขส. กล่าวเพิ่มเติมว่า หลังจากที่ บขส. ได้จัดโครงการ “บขส. วิถีใหม่ห่างไกล COVID-19 ฉีดวัคซีน 2 เข็ม ลด 20%” ปรากฏว่าได้รับการตอบรับเป็นอย่างดีจากผู้โดยสาร บขส. จึงได้ขยายเวลาโครงการจากเดิมที่จะสิ้นสุดโครงการในวันที่ 31 ตุลาคม 2564 ขยายเวลาเป็นวันที่ 30 พฤศจิกายน 2564 ทั้งนี้ผู้โดยสารที่แสดงหลักฐานการฉีดวัคซีนครบ 2 เข็ม ตามเงื่อนไขที่บริษัทกำหนด จะได้ส่วนลดพิเศษ 20% เฉพาะค่าโดยสาร ไม่รวมค่าธรรมเนียม (จำกัดจำนวนที่นั่งต่อเที่ยววิ่ง) สอบถามข้อมูลเพิ่มเติมได้ที่ ช่องจำหน่ายตั๋วรถโดยสารของ บขส. ทั่วประเทศ และ Call Center1490 เรียก บขส. ตลอด 24 ชั่วโมง
บขส. พร้อมให้บริการด้วยรถโดยสารที่มีคุณภาพ ได้มาตรฐานความปลอดภัยด้านสุขอนามัย SHA และจัดการเดินรถตามประกาศของ ศบค. และกรมการขนส่งทางบก ทั้งนี้ขอความร่วมมือผู้ใช้บริการ ปฏิบัติตามมาตรการสาธารณสุขอย่างเคร่งครัด และต้องสแกนแอปพลิเคชัน “ไทยชนะ” ก่อนและหลังใช้บริการเพื่อความปลอดภัยในการเดินทาง

ที่มา : https://www.thaigov.go.th/news/contents/details/47607