รัฐบาลไทย-ข่าวทำเนียบรัฐบาล-ครม. อนุมัติ 1,500 ล้านบาทให้ ธ. ออมสิน เปิด “มาตรการสินเชื่อสร้างงาน สร้างอาชีพ” เป็นเงินทุนเริ่มต้นในการประกอบอาชีพ หรือเสริมสภาพคล่องให้กับผู้ประกอบอาชีพช่างทุกประเภท


วันอังคารที่ 23 พฤศจิกายน 2564
พิมพ์
ครม. อนุมัติ 1,500 ล้านบาทให้ ธ. ออมสิน เปิด “มาตรการสินเชื่อสร้างงาน สร้างอาชีพ” เป็นเงินทุนเริ่มต้นในการประกอบอาชีพ หรือเสริมสภาพคล่องให้กับผู้ประกอบอาชีพช่างทุกประเภท
ครม. อนุมัติ 1,500 ล้านบาทให้ ธ. ออมสิน เปิด “มาตรการสินเชื่อสร้างงาน สร้างอาชีพ” เป็นเงินทุนเริ่มต้นในการประกอบอาชีพ หรือเสริมสภาพคล่องให้กับผู้ประกอบอาชีพช่างทุกประเภท ตัดผม เสริมสวย โชห่วย ค้าปลีก ค้าส่ง ผู้ขับขี่รถสาธารณะ
วันนี้ (23 พ.ย. 2564) นายธนกร วังบุญคงชนะ โฆษกประจำสำนักนายกรัฐมนตรี เผยที่ประชุมคณะรัฐมนตรีเห็นชอบให้ธนาคารออมสินดำเนินมาตรการสินเชื่อสร้างงาน สร้างอาชีพ โดยอนุมัติวงเงิน 1,500 ล้านบาท ในส่วนที่ธนาคารออมสินขอชดเชยความเสียหายที่เกิดจากหนี้ที่ไม่ก่อให้เกิดรายได้ หรือ NPL ร้อยละ 30 ของวงเงินสินเชื่อที่อนุมัติทั้งหมด  5,000 ล้านบาท ทั้งนี้ เพื่อให้ธนาคารออมสินสนับสนุนสินเชื่อเพื่อเป็นเงินเริ่มทุนเริ่มต้นในการประกอบอาชีพ หรือเสริมสภาพคล่องให้สามารถกลับมาประกอบอาชีพหรือดำเนินธุรกิจต่อไปได้  ทั้งยังช่วยลดการพึ่งพาสินเชื่อที่มีอัตราดอกเบี้ยสูงหรือสินเชื่อนอกระบบ  โดยมีรายละเอียดมาตรการ ฯ ดังนี้
-กลุ่มเป้าหมาย ได้แก่  1)ผู้เริ่มประกอบอาชีพและผู้ประกอบการรายย่อย  เช่นผู้ผ่านการอบรมอาชีพ “ช่าง” ทุกประเภท เช่น ช่างปูน ช่างแอร์ ช่างไฟฟ้าช่างเชื่อม ช่างซ่อมอุปกรณ์ เป็นต้น และผู้ที่ไม่ใช่ช่าง เช่น เสริมสวยหรือตัดผมชาย คนขายของออนไลน์ เป็นต้น โดยมีใบประกาศนียบัตรหรือวุฒิบัตรที่ผ่านการอบรมจากหน่วยงานภาครัฐหรือเอกชนหรือเอกสาร อื่นๆตามประเภทของอาชีพหรือมีประสบการณ์ ในการประกอบอาชีพดังกล่าว 2) ผู้ประกอบการขนาดย่อม ที่มีสถานที่จำหน่ายแน่นอน เช่นค้าปลีก ค้าส่ง โชห่วย แฟรนไชส์ เป็นต้น โดยมีทะเบียนพาณิชย์ ทะเบียนการค้า สัญญาแฟรนไซส์ หรือเอกสารแสดงความเป็นเจ้าของอื่น ๆ และ 3) ผู้ขับขี่รถสาธารณะ เช่น ผู้ขับขี่รถแท็กซี่ รถตู้สาธารณะ รถขนส่งสินค้า รถบรรทุก โดยมีใบอนุญาตขับขี่รถสาธารณะหรือเอกสาร อื่นๆตามประเภทของอาชีพ
-วงเงินรวม   5,000 ล้านบาท
-วงเงินสินเชื่อ  ไม่เกินรายละ 300,000 บาท
-ระยะเวลาการขอยื่นสินเชื่อ   ตั้งแต่วันที่คณะรัฐมนตรีมีมติเห็นชอบถึง 30 กันยายน 2565
- ระยะเวลาการกู้  รวมระยะเวลาทั้งสิ้นต้องไม่เกิน 5 ปี  (ปลอดชำระเงินต้นและดอกเบี้ย 6 งวดแรก)
- อัตราดอกเบี้ยร้อยละ 3.99 ต่อปี
“แม้สถานการณ์โควิด-19 ในไทยจะคลี่คลายแต่ ยังมีประชาชนและผู้ประกอบการที่ได้รับผลกระทบทั้งรายได้ลดลง ขาดเงินทุนสำหรับการมาเริ่มประกอบอาชีพใหม่ หรือต้องการเสริมสภาพคล่องให้ธุรกิจเดินต่อไปได้ ดังนั้น คณะรัฐมนตีจึงเห็นชอบให้ ธนาคารออมสินดำเนิน “มาตรการสินเชื่อสร้างงาน สร้างอาชีพ” ซึ่งธนาคารออมสินยังจะจัดให้มีการฝึกอบรม เพื่อส่งเสริมความรู้ทางการเงินละยกระดับทักษะในการประกอบอาชีพให้กับลูกค้า รวมทั้งจัดหาอุปกรณ์การค้าและสถานที่จำหน่ายสินค้า ซึ่งคาดว่าจะช่วยเหลือประชาชนให้สามารถกลับมาประกอบอาชีพหรือดำเนินธุรกิจต่อไปได้ ประมาณ 60,000 รายด้วย”  นายธนกรฯ กล่าวเพิ่มเติม
--------------------

ที่มา : https://www.thaigov.go.th/news/contents/details/48610