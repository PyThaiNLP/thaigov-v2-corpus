รัฐบาลไทย-ข่าวทำเนียบรัฐบาล-รัฐมนตรี อว. ปาฐกถาพิเศษในงานสัมมนา “การสร้างเสริมความรู้ระบอบประชาธิปไตยอันมีพระมหากษัตริย์ทรงเป็นประมุขในสถานศึกษา”


วันพฤหัสบดีที่ 4 สิงหาคม 2565
รัฐมนตรี อว. ปาฐกถาพิเศษในงานสัมมนา “การสร้างเสริมความรู้ระบอบประชาธิปไตยอันมีพระมหากษัตริย์ทรงเป็นประมุขในสถานศึกษา”
รัฐมนตรี อว. ปาฐกถาพิเศษในงานสัมมนา “การสร้างเสริมความรู้ระบอบประชาธิปไตยอันมีพระมหากษัตริย์ทรงเป็นประมุขในสถานศึกษา”
เมื่อวันที่ 21 กรกฎาคม 2565 ศ.(พิเศษ) ดร.เอนก เหล่าธรรมทัศน์ รัฐมนตรีว่าการกระทรวงการอุดมศึกษา วิทยาศาสตร์ วิจัยและนวัตกรรม (รมว.อว.) ให้เกียรติรับเชิญเป็นประธานในการเปิดการสัมมนาและปาฐกถาพิเศษในหัวข้อเรื่อง “การสร้างเสริมความรู้ระบอบประชาธิปไตยอันมีพระมหากษัตริย์ทรงเป็นประมุขในสถานศึกษา” จัดโดย คณะกรรมาธิการการพัฒนาการเมืองและการมีส่วนร่วมของประชาชน วุฒิสภา ร่วมกับมหาวิทยาลัยราชภัฏราชนครินทร์ ในโอกาสนี้ รศ. ดร.ดวงพร ภู่ผะกา อธิการบดีมหาวิทยาลัยราชภัฏราชนครินทร์ นายเสรี สุวรรณภานนท์ ประธานคณะกรรมาธิการการพัฒนาการเมืองและการมีส่วนร่วมของประชาชน และนายจเด็จ อินสว่าง รองประธานคณะกรรมาธิการ ให้การต้อนรับ ณ อาคารราชนครินทร์ ชั้น 5 มหาวิทยาลัยราชภัฏราชนครินทร์ จังหวัดฉะเชิงเทรา
รมว.อว. กล่าวปาฐกถาพิเศษ ใจความโดยสังเขปว่า พระมหากษัตริย์ไทยมีบทบาทสำคัญ เป็นขวัญกำลังใจ เป็นที่ปรึกษา เป็นผู้แนะนำในยามที่บ้านเมืองเกิดปัญหา พระมหากษัตริย์จะทรงยืนตระหง่านเป็นหลักให้ประชาชนยึด ทรงใช้ศิลปะในการปกครองประเทศ ไม่ได้จำกัดบทบาทเพียงแค่ในพระราชวัง โดยการปกครองประเทศของพระมหากษัตริย์ไทย ผมขอเรียกว่า “ราชประศาสนศาสตร์” เพราะหากพระเจ้าอยู่หัวทรงให้ความรู้ ให้แนวคิด และได้ลงมานำประชาชนจะประสบความสำเร็จ ประชาชนคนไทยต้องตระหนักว่าเรามีความโชคดีที่ได้มีสถาบันพระมหากษัตริย์ที่เข้มแข็ง และเป็นที่ยอมรับภายใต้ระบอบการปกครองที่ประชาชนคนไทยทุกคนควรให้ความภาคภูมิใจ
ด้าน รศ. ดร.ดวงพร อธิการบดีมหาวิทยาลัยราชภัฏราชนครินทร์ กล่าวแสดงความยินดีที่ทางมหาวิทยาลัยได้มีส่วนร่วมในการผนึกกำลังสร้างเสริมความรู้เกี่ยวกับระบอบประชาธิปไตยอันมีพระมหากษัตริย์ทรงเป็นประมุข พร้อมเป็นส่วนหนึ่งในการร่วมพัฒนาระบอบการปกครองนี้ในสถานศึกษาให้เป็นที่ประจักษ์ต่อไป และในส่วนของนายเสรี ประธานคณะกรรมาธิการการพัฒนาการเมืองฯ กล่าวว่า วัตถุประสงค์ในการจัดสัมมนานี้เพื่อรับฟังข้อมูล องค์ความรู้ ประสบการณ์ ข้อคิดเห็น และข้อเสนอแนะ เพื่อคณะกรรมาธิการการพัฒนาการเมืองและการมีส่วนร่วมของประชาชน วุฒิสภาจะได้นำความรู้และข้อคิดเห็นในวันนี้ ไปสังเคราะห์ให้ได้แนวทางที่จะพัฒนาองค์ความรู้ที่จะนำไปถ่ายทอดในระบบการศึกษาให้ประชาชนทุกภาคส่วนตระหนักถึงความรู้ในสิทธิ หน้าที่ เคารพในความเห็นต่าง และที่สำคัญที่สุดคือการคำนึงถึงประโยชน์ของประเทศชาติและส่วนรวมเป็นสำคัญ

ที่มา : https://www.thaigov.go.th/news/contents/details/57633