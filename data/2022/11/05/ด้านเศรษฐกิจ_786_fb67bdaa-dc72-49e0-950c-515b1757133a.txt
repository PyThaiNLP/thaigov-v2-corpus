รัฐบาลไทย-ข่าวทำเนียบรัฐบาล-กรมทางหลวง ก่อสร้างทางแนวใหม่ ช่วงแยกหนองชะอม - อำเภอประจันตคาม จังหวัดปราจีนบุรี


วันอังคารที่ 31 สิงหาคม 2564
กรมทางหลวง ก่อสร้างทางแนวใหม่ ช่วงแยกหนองชะอม - อำเภอประจันตคาม จังหวัดปราจีนบุรี
เป็น 4 ช่องจราจรตลอดสายแล้วเสร็จ รองรับโครงข่ายทางหลวงเอเชียหมายเลข AH1
นายสราวุธ  ทรงศิวิไล อธิบดีกรมทางหลวง กระทรวงคมนาคม เปิดเผยว่า กรมทางหลวง (ทล.) โดยสำนักก่อสร้างทางที่ 2 ได้ก่อสร้างทางหลวงหมายเลข 33 สายบุรีรัมย์ - อำเภอคูเมือง (แนวใหม่) ตอนแยกหนองชะอม - อำเภอประจันตคาม แล้วเสร็จ ระหว่าง กม. ที่ 146 - กม. ที่ 175 ระยะทางยาวประมาณ 29 กิโลเมตร ในพื้นที่อำเภอเมือง จังหวัดปราจีนบุรี ตามนโยบายของนายศักดิ์สยาม ชิดชอบ รัฐมนตรีว่าการกระทรวงคมนาคม ที่ต้องการพัฒนาโครงข่ายสายหลักให้ได้มาตรฐานเชื่อมโยงระหว่างประเทศ
โครงการก่อสร้างทางหลวงหมายเลข 33 หรือถนนสุวรรณศร เป็นโครงข่ายทางหลวงสายหลักที่เชื่อมพื้นที่ภาคกลางกับพื้นที่ชายแดนด้านตะวันออก และเป็นส่วนหนึ่งของโครงข่ายทางหลวงเอเชีย หมายเลข AH1 ซึ่งเชื่อมต่อประเทศกัมพูชาที่ด่านอรัญประเทศ ทล. มีแผนปรับปรุงทางหลวงทั้งเส้นให้เป็น 4 ช่องจราจร และได้ดำเนินการก่อสร้างใกล้แล้วเสร็จทั้งหมด โดยมีส่วนที่อยู่ระหว่างการก่อสร้าง คือ ช่วงแยกหนองชะอม - อำเภอประจันตคาม ยังคงเป็นทางขนาด 2 ช่องจราจร เนื่องจากมีข้อจำกัดเกี่ยวกับผลกระทบในด้านต่าง ๆ ทำให้ไม่สามารถขยายช่องจราจรเดิมได้ ก่อให้เกิดความคับคั่ง ส่งผลกระทบต่อความปลอดภัยของผู้ใช้รถและถนน โดยมีแนวโน้มเพิ่มขึ้นตามการเจริญเติบโตด้านเศรษฐกิจและปริมาณจราจร ทล. จึงได้ก่อสร้างสายปราจีนบุรี - อำเภอกบินทร์บุรี แนวใหม่ ลักษณะโครงการเป็นงานก่อสร้างคันทางใหม่ด้านซ้ายทางและขวาทางขนาด 4 ช่องจราจร ชั้นผิวทางแอสฟัลท์คอนกรีต ช่องจราจรกว้าง 3.5 เมตร ไหล่ทางด้านนอกกว้าง 2.5 เมตร รวมความกว้างด้านละ 9.5 เมตร มีเกาะกลางแบ่งช่องจราจร ไป - กลับ งบประมาณการก่อสร้าง 1,100,120,000 บาท ทั้งนี้โครงการดังกล่าวจะช่วยแก้ปัญหาการจราจรติดขัด และลดความเสี่ยงในการเกิดอุบัติเหตุ ช่วยเพิ่มประสิทธิภาพการจราจรให้มีความปลอดภัย สะดวก และรวดเร็วในการคมนาคมขนส่ง ของจังหวัดปราจีนบุรี เป็นการพัฒนาโครงข่ายทางหลวงสายหลักที่เชื่อมโยงระหว่างจังหวัดและภูมิภาค ช่วยส่งเสริมการพัฒนาด้านเศรษฐกิจ สังคม และการท่องเที่ยวในภูมิภาค
ทล. ขอความร่วมมือผู้ใช้ทาง “ชีวิตวิถีใหม่ ขับขี่อย่างปลอดภัย ไร้อุบัติเหตุ” ขับขี่ด้วยความระมัดระวังเพื่อความปลอดภัยของตัวท่านและผู้ร่วมทาง ประชาชนสามารถสอบถามเส้นทางการเดินทางได้ที่ สายด่วนกรมทางหลวง โทร 1586 (โทรฟรีทุกเครือข่ายตลอด 24 ชั่วโมง)

ที่มา : https://www.thaigov.go.th/news/contents/details/45354