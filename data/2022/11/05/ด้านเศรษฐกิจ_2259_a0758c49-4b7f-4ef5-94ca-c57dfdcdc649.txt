รัฐบาลไทย-ข่าวทำเนียบรัฐบาล-รมช.ประภัตรเปิดตัวโครงการยกระดับแปลงใหญ่ด้วยเกษตรสมัยใหม่และเชื่อมโยงตลาด จังหวัดสุพรรณบุรี


วันพฤหัสบดีที่ 16 ธันวาคม 2564
รมช.ประภัตรเปิดตัวโครงการยกระดับแปลงใหญ่ด้วยเกษตรสมัยใหม่และเชื่อมโยงตลาด จังหวัดสุพรรณบุรี
รมช.ประภัตรเปิดตัวโครงการยกระดับแปลงใหญ่ด้วยเกษตรสมัยใหม่และเชื่อมโยงตลาด จังหวัดสุพรรณบุรี โชว์ผลสำเร็จแปลงใหญ่ สร้างมูลค่า เพิ่มช่องทางการตลาด เพิ่มรายได้อย่างยั่งยืน
นายประภัตร โพธสุธน รัฐมนตรีช่วยว่าการกระทรวงเกษตรและสหกรณ์ เป็นประธานในพิธีเปิดงานโครงการยกระดับแปลงใหญ่ด้วยเกษตรสมัยใหม่และเชื่อมโยงตลาด ณ โรงบรรจุภัณฑ์เกษตรอินทรีย์ของกลุ่มแปลงใหญ่ผัก หมู่ 13 ตำบลบ่อสุพรรณ อำเภอสองพี่น้อง จังหวัดสุพรรณบุรี โดยมีนายอำพันธุ์ เวฬุตันติ รองปลัดกระทรวงเกษตรและสหกรณ์ นายปรีชา ทองคำ รองผู้ว่าราชการจังหวัดสุพรรณบุรี พร้อมด้วยหัวหน้าส่วนราชการ และเกษตรกรจังหวัดสุพรรณบุรีเข้าร่วมงาน
รมช.ประภัตร กล่าวว่า โครงการยกระดับแปลงใหญ่ด้วยเกษตรสมัยใหม่และเชื่อมโยงตลาด อยู่ภายใต้แผนการฟื้นฟูเศรษฐกิจและสังคมจากผลกระทบของไวรัสโควิด-19 ซึ่งรัฐบาล โดยกระทรวงเกษตรและสหกรณ์ มุ่งเน้นในการสร้างความเข้มแข็งแก่เศรษฐกิจฐานราก ในระดับท้องถิ่นและชุมชน เพื่อให้เติบโตอย่างยั่งยืน ผ่านการเพิ่มประสิทธิภาพการผลิตภาคเกษตรหรือปรับเข้าสู่เกษตรแปลงใหญ่ และเกษตรสมัยใหม่ ซึ่งเป็นที่น่ายินดียิ่ง ว่าโครงการดังกล่าวฯ สามารถยกระดับระบบส่งเสริมการเกษตรแบบแปลงใหญ่ได้เป็นอย่างดี ซึ่งเห็นได้จากการที่กลุ่มเกษตรแปลงใหญ่ที่ได้รับการสนับสนุนงบประมาณ สามารถเพิ่มศักยภาพการผลิตโดยการนำเทคโนโลยีและนวัตกรรมมาปรับใช้ร่วมกับการทำการเชื่อมโยงตลาดสินค้า รวมถึงการพัฒนาคุณภาพ และมาตรฐานสินค้า ส่งผลให้เกิดการต่อยอดด้านคุณภาพมาตรฐาน เพิ่มคุณภาพผลผลิต สามารถลดต้นทุนการผลิต สร้างมูลค่าเพิ่มให้แก่สินค้า เพิ่มช่องทางการตลาด และเพิ่มรายได้อย่างยั่งยืน
นอกจากนี้ รมช.ประภัตร ยังได้มอบเงินสนับสนุนงบประมาณ โครงการยกระดับแปลงใหญ่ด้วยเกษตรสมัยใหม่และเชื่อมโยงตลาด (ด้านพืช) จังหวัดสุพรรณบุรี ให้กับแปลงใหญ่ผัก หมู่ 13 ตำบลบ่อสุพรรณ อำเภอสองพี่น้อง จังหวัดสุพรรณบุรี จำนวน 3,000,000 บาท / เกษตรกรผู้ปลูกอ้อยแปลงใหญ่หนองอีดอกโมเดล อำเภอเดิมบางนางบวช จังหวัดสุพรรณบุรี จำนวน 2,879,800 บาท / แปลงใหญ่ทั่วไป (มันสำปะหลัง) ตำบลหนองกระทุ่ม อำเภอเดิมบางนางบวช จังหวัดสุพรรณบุรี จำนวน 2,804,800 บาท
สำหรับจังหวัดสุพรรณบุรี มีกลุ่มเกษตรแปลงใหญ่เสนอความต้องการเข้าร่วมโครงการยกระดับแปลงใหญ่ด้วยเกษตรสมัยใหม่และเชื่อมโยงตลาด จำนวน 24 แปลง รวม 66,005,129 บาท ซึ่งอยู่ในความรับผิดชอบของกรมส่งเสริมการเกษตร จำนวน 3 แปลง รวม 8,684,600 บาท และกรมการข้าว จำนวน 21 แปลง รวม 57,320,529 บาท

ที่มา : https://www.thaigov.go.th/news/contents/details/49525