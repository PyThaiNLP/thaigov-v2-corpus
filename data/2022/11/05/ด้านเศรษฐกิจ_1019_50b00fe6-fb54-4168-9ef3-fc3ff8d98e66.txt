รัฐบาลไทย-ข่าวทำเนียบรัฐบาล-คลังเตือนภัยข่าวปลอม ชี้ “แจกเงิน ID ละล้าน หลอกลวง Reset ระบบการเงินโลกล้างหนี้ไม่มีจริง”


วันเสาร์ที่ 25 กันยายน 2564
พิมพ์
คลังเตือนภัยข่าวปลอม ชี้ “แจกเงิน ID ละล้าน หลอกลวง Reset ระบบการเงินโลกล้างหนี้ไม่มีจริง”
ตามที่มีผู้ไม่หวังดีหรือมิจฉาชีพออกข่าวหลอกลวงประชาชนซึ่งแพร่หลายในสื่อสังคมออนไลน์โดยเฉพาะ LINE Open Chat (โอเพนแชท) อย่างกว้างขวาง เป็นประเด็นการออกใบกระจายเงินพิเศษ จ่ายเงินให้ประชาชนรายชื่อละหลักล้านบาท ปลอดภาษี ชำระหนี้ให้ศูนย์
ตามที่มีผู้ไม่หวังดีหรือมิจฉาชีพออกข่าวหลอกลวงประชาชนซึ่งแพร่หลายในสื่อสังคมออนไลน์โดยเฉพาะ LINE Open Chat (โอเพนแชท) อย่างกว้างขวาง เป็นประเด็นการออกใบกระจายเงินพิเศษ จ่ายเงินให้ประชาชนรายชื่อละหลักล้านบาท ปลอดภาษี ชำระหนี้ให้ศูนย์ (ล้างหนี้ให้)โดยมีการกล่าวอ้างและปลอมแปลงหลักฐานว่าได้รับการรับรองจากกระทรวงการคลังและธนาคารแห่งประเทศไทย รวมถึงประเด็นที่กล่าวอ้างว่าธนาคารโลก (World Bank) จะมีการปรับปรุงระบบการเงินโลก (Reset) อัตราแลกเปลี่ยนเงินตราต่างๆ ทั่วโลกในเรต 1:1 และยกเลิกบัตรบัตรเครดิต การจำนอง การล้างหนี้ โดยระบุว่ามีประเทศต่างๆ ทั่วโลกรวมตัวกันอย่างลับๆ เพื่อสนับสนุนการสร้างระบบหรือกองทุนที่เรียกว่า Gesara นี้ โดยโน้มน้าวให้ประชาชนมาร่วมลงทุนกับระบบดังกล่าว
กระทรวงการคลังขอเรียนว่า เรื่องดังกล่าวไม่เป็นความจริงแต่อย่างใด ภาครัฐโดยเฉพาะกระทรวงการคลังและธนาคารแห่งประเทศไทย ไม่เคยมีการดำเนินงานใดเกี่ยวกับเรื่องนี้หรือกองทุนในลักษณะนี้ เป็นการหลอกลวงประชาชน ขอประชาชนอย่าได้หลงเชื่อ ทั้งนี้ การลงทุนหลอกลวงลักษณะนี้ เกิดขึ้นมานานแล้ว และที่ผ่านมาผู้หลงเชื่อไม่เคยมีใครได้รับประโยชน์ที่กล่าวอ้าง หรือหากได้รับก็เป็นการหลอกล่อให้เหยื่อตายใจเพื่อลงทุนเพิ่มกับมิจฉาชีพ ขณะนี้กระทรวงการคลังกำลังอยู่ระหว่างการร้องทุกข์กล่าวโทษเพื่อดำเนินคดีกับมิจฉาชีพผู้กระทำผิดและขอให้ประชาชนที่ตกเป็นเหยื่อและผู้ที่ได้รับผลกระทบได้โปรดรวบรวมหลักฐานและแจ้งความเอาผิดเครือข่ายดังกล่าวกับทางเจ้าหน้าที่ตำรวจเพื่อเอาผิดมิจฉาชีพดังกล่าวต่อไป
สำนักงานปลัดกระทรวงการคลัง
โทร 0-2126-5800

ที่มา : https://www.thaigov.go.th/news/contents/details/46203