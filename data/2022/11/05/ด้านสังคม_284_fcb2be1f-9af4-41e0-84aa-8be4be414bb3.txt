รัฐบาลไทย-ข่าวทำเนียบรัฐบาล-ดีอีเอส เผยสัปดาห์แรก ส.ค. เจอข่าวปลอมโควิด 96 เรื่อง


วันศุกร์ที่ 6 สิงหาคม 2564
ดีอีเอส เผยสัปดาห์แรก ส.ค. เจอข่าวปลอมโควิด 96 เรื่อง
ดีอีเอส เผยสัปดาห์แรก ส.ค. เจอข่าวปลอมโควิด 96 เรื่อง
“นพวรรณ” โฆษกดีอีเอสฝ่ายการเมือง เปิดข้อมูลการมอนิเตอร์ข่าวปลอมรอบสัปดาห์แรกของ ส.ค. 64 พบข้อความที่ต้องคัดกรองทะลุ 11 ล้านข้อความ เข้าข่ายดำเนินการตรวจสอบ 119 เรื่อง โดยเป็นเฟคนิวส์เกี่ยวกับโควิด 96 เรื่อง
นางสาวนพวรรณ หัวใจมั่น โฆษกกระทรวงดิจิทัลเพื่อเศรษฐกิจและสังคมฝ่ายการเมือง (ดีอีเอส) กล่าวว่า จากผลการมอนิเตอร์ และรับแจ้งข่าวปลอมตลอดช่วงสัปดาห์นี้ 30 ก.ค.-5 ส.ค.64 โดยศูนย์ต่อต้านข่าวปลอม มีข้อความที่เข้ามาทั้งหมด 11,640,574 ข้อความ หลังคัดกรองแล้ว พบว่ามีข้อความที่ต้องดำเนินการตรวจสอบ (Verify) จำนวน 219 ข้อความ โดยเป็นจำนวนเรื่องที่ต้องดำเนินการตรวจสอบทั้งหมด 119 เรื่อง สัดส่วนหลักถึง 96 เรื่องเป็นข่าวเกี่ยวกับโควิด-19
ล่าสุดสรุปผลการตรวจสอบแล้วจำนวน 47 เรื่อง พบว่าหลายเรื่องที่เป็นข่าวปลอม จะเกี่ยวกับการโฆษณาเกินจริงหรือข่าวปลอมเกี่ยวกับวิธีการรักษาโควิดด้วยตัวเอง/ยาสมุนไพร การหลอกลวงให้โอนเงินจองวัคซีน สร้างความเข้าใจผิดเกี่ยวกับมาตรการเยียวยา
สำหรับข่าวปลอมที่มีคนสนใจสูงสุด 3 อันดับ ในช่วงสัปดาห์ล่าสุดนี้ ได้แก่ อันดับที่ 1 เรื่อง กลุ่มคนไทย 7 คนหลงป่าข้ามไปยังเขตแดนประเทศลาว ถูกจับแล้วได้รับการฉีดวัคซีน mRNA ก่อนส่งกลับไทย อันดับที่ 2 เรื่อง อเมริกาจะปล่อยเชื้อโควิดในประเทศไทย ผู้ที่ได้รับเชื้อจะมีอาการรุนแรงภายใน 2 ชม. และอยู่ได้ไม่เกิน 2 - 3 วัน และอันดับ 3 เรื่อง หมอประสิทธิ์ คณบดีศิริราช แจ้งข่าวพบสายพันธุ์แลมบ์ดาระบาดในเขตมีนบุรี และขอให้ประชาชนล็อกดาวน์ตัวเอง
“ประชาชนสามารถเข้ามาเป็นส่วนหนึ่งในการช่วยกันแก้ปัญหาข่าวปลอมได้ โดยเมื่อได้รับข่าวสารข้อมูลผ่านโซเชียล ควรตรวจสอบให้รอบด้าน เลือกเชื่อ เลือกแชร์ และสามารถติดตามและแจ้งเบาะแสข่าวปลอม ได้ผ่านช่องทางต่างๆ ของศูนย์ต่อต้านข่าวปลอม ดังนี้ ไลน์ @antifakenewscenter  เว็บไซต์https://www.antifakenewscenter.com/ ทวิตเตอร์ https://twitter.com/AFNCThailand และช่องทางโทรศัพท์โทรสายด่วน GCC 1111 ต่อ 87 เพื่อหลีกเลี่ยงจากการเป็นเหยื่อข่าวปลอมหรือข่าวบิดเบือน” นางสาวนพวรรณกล่าว
**********

ที่มา : https://www.thaigov.go.th/news/contents/details/44526