รัฐบาลไทย-ข่าวทำเนียบรัฐบาล-รัฐมนตรีเกษตรฯ นำผู้บริหาร กรมประมง และสมาคมที่เกี่ยวข้อง ร่วมหารือแนวทางการพัฒนาอุตสาหกรรมการเพาะเลี้ยงสัตว์น้ำไทยและอุตสาหกรรมต่อเนื่องของไทย


วันพุธที่ 9 กุมภาพันธ์ 2565
รัฐมนตรีเกษตรฯ นำผู้บริหาร กรมประมง และสมาคมที่เกี่ยวข้อง ร่วมหารือแนวทางการพัฒนาอุตสาหกรรมการเพาะเลี้ยงสัตว์น้ำไทยและอุตสาหกรรมต่อเนื่องของไทย
รัฐมนตรีเกษตรฯ นำผู้บริหาร กรมประมง และสมาคมที่เกี่ยวข้อง ร่วมหารือแนวทางการพัฒนาอุตสาหกรรมการเพาะเลี้ยงสัตว์น้ำไทยและอุตสาหกรรมต่อเนื่องของไทย พร้อมนำข้อเสนอแนะกลับไปพัฒนาให้ดียิ่งขึ้น มั่นใจว่าจะทำสำเร็จอย่างแน่นอน
ดร.เฉลิมชัย ศรีอ่อน รัฐมนตรีว่าการกระทรวงเกษตรและสหกรณ์ หารือแนวทางการพัฒนาอุตสาหกรรมการเพาะเลี้ยงสัตว์น้ำไทยและอุตสาหกรรมต่อเนื่องของไทย โดยมี นายอลงกรณ์ พลบุตร ที่ปรึกษารัฐมนตรีว่าการกระทรวงเกษตรและสหกรณ์ นายสมชวน รัตนมังคลานนท์ รักษาราชการอธิบดีกรมประมง นายเฉลิมชัย สุวรรณรักษ์ รองอธิบดีกรมประมง และผู้บริหารกระทรวงเกษตรและสหกรณ์ เข้าร่วม ณ ห้องประชุมกระทรวงเกษตรและสหกรณ์
ทั้งนี้ ที่ประชุมได้มีการหารือถึงการพัฒนาอุตสาหกรรมการเพาะเลี้ยงกุ้งไทย โดยรัฐมนตรีว่าการกระทรวงเกษตรและสหกรณ์ได้รับฟังข้อเสนอและได้มอบนโยบายแก่กรมประมงในการฟื้นฟูอุตสาหกรรมกุ้งทั้งระบบ ทั้งในเรื่องของต้นทุน ราคา และโรคระบาด เป็นต้น โดยมอบกรมประมงดำเนินโครงการ Shrimp Sandbox เป็นโครงการนำร่องเพื่อฟื้นฟูระบบการเลี้ยงกุ้งทะเลให้มีความยั่งยืน เป็นการเพิ่มขีดความสามารถในการแข่งขันให้กับผู้เลี้ยงกุ้งทะเล รวมทั้งพัฒนาเทคโนโลยีและนวัตกรรม ระบบการตรวจสอบโรค สารตกค้าง และยกระดับมาตรฐานฟาร์ม เพื่อให้บรรลุเป้าหมายที่วางไว้ อย่างไรก็ตาม กระทรวงเกษตรฯ พร้อมรับข้อเสนอดังกล่าวไว้ เพื่อหารือกับหน่วยงานที่เกี่ยวข้องต่อไป
นอกจากนี้ รัฐมนตรีว่าการกระทรวงเกษตรและสหกรณ์ ยังได้รับฟังแนวทางการพัฒนาอุตสาหกรรมการเพาะเลี้ยงปลา โดยยืนยันว่าไม่ได้นิ่งนอนใจ และพร้อมแก้ไขปัญหาให้กับทุกภาคส่วน ทั้งนี้ ได้มอบหมายกรมประมงติดตามอย่างใกล้ชิดและประสานไปยังหน่วยงานที่เกี่ยวข้อง เพื่อหาแนวทางร่วมกันต่อไป

ที่มา : https://www.thaigov.go.th/news/contents/details/51396