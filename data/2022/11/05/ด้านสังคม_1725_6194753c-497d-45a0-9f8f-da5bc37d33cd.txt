รัฐบาลไทย-ข่าวทำเนียบรัฐบาล-ดีอีเอส เตือนระวังข่าวปลอมหลอกลงทุน


วันอาทิตย์ที่ 26 มิถุนายน 2565
ดีอีเอส เตือนระวังข่าวปลอมหลอกลงทุน
ดีอีเอส เตือนระวังข่าวปลอมหลอกลงทุน
ดีอีเอส เตือนระวังมิจฉาชีพ ปล่อยข่าวปลอมหลอกลงทุน ปั้นโพรไฟล์ให้น่าเชื่อถือ แอบอ้างชื่อแพลตฟอร์มโซเชียลระดับโลก ก.ล.ต. และบริษัทใหญ่
นางสาวนพวรรณ หัวใจมั่น โฆษกกระทรวงดิจิทัลเพื่อเศรษฐกิจและสังคมฝ่ายการเมือง (ดีอีเอส) กล่าวว่า สรุปผลการมอนิเตอร์ และรับแจ้งข่าวปลอมประจำสัปดาห์ ระหว่างวันที่  17-23 มิ.ย.65 โดยศูนย์ต่อต้านข่าวปลอม พบจำนวนข้อความที่เข้ามา 11,715,307   ข้อความ หลังการคัดกรองแล้วมีข้อความที่ต้องดำเนินการตรวจสอบ 274 ข้อความ รวมจำนวนเรื่องที่ต้องดำเนินการตรวจสอบทั้งหมด 127 เรื่อง
โดยพบว่ามีมิจฉาชีพออนไลน์ เริ่มหันมาใช้ข่าวปลอมเพื่อหลอกลวงคนมาลงทุน มีทั้งการอ้างชื่อแพลตฟอร์มโซเชียลระดับโลก อ้างชื่อ ก.ล.ต. และบริษัทใหญ่ หวังสร้างความน่าเชื่อถือ ซึ่งอยากขอความร่วมมือจากประชาชนว่าเมื่อพบข่าวลักษณะนี้ที่ส่งต่อๆ กันมาทางโซเชียล อย่าหลงเชื่อ เพื่อจะได้ไม่เกิดความสูญเสียทรัพย์สิน
ทั้งนี้ ข่าวปลอมที่มีคนสนใจสูงสุด 10 อันดับแรก ได้แก่ อันดับ 1 เรื่อง Facebook และ Line เชิญชวนเปิดพอร์ตลงทุน ได้รับใบรับรอง/อยู่ภายใต้การควบคุมของสำนักงาน ก.ล.ต. อันดับ 2 บริษัทอสังหาริมทรัพย์ โฆษณาบนFacebook เชิญชวนลงทุนที่ให้ผลตอบแทนสูง อันดับ 3 บัตรสวัสดิการแห่งรัฐ เตรียมรับเงินพิเศษ 1,000 บาท กดเงินสดใช้ได้ เงินเข้า 18 มิ.ย. 65 อันดับ 4 ผู้ที่มีชื่อเป็นเจ้าบ้าน ได้รับเงินเยียวยา 15,000 บาท อันดับ 5 เล่นมือถือในที่มืดนาน ทำให้เป็นมะเร็งตาหรือตาบอดถาวร
อันดับ 6 ใช้นิ้วนวดบริเวณรอบดวงตา ช่วยทำให้สายตาดีขึ้น อันดับ 7 กระเทียมโทน สามารถรักษามะเร็งกระเพาะอาหาร อันดับ 8 กรมสรรพากรเริ่มเก็บภาษีทุกวัด อันดับ 9 มัสยิดเกิน 100 แห่ง ทั่วเมืองเชียงใหม่ และอันดับ10 ธ. ออมสินปล่อยสินเชื่อเพื่อคุณ ให้ยืม 30,000 บาท ผ่อนเดือนละ 1,500 บาท ผ่านไลน์ @667etrrp
“เมื่อได้รับข้อมูลผ่านโซเชียล อย่าหลงเชื่อในทันที ไม่ส่งหรือแชร์ ควรตรวจสอบให้รอบด้านก่อน หรือแจ้งข้อมูลมายังศูนย์ต่อต้านข่าวปลอม เพื่อช่วยประสานงานกับหน่วยงานที่เกี่ยวข้องตรวจสอบ และยืนยันข้อเท็จจริงต่อไป รวมทั้งสามารถติดตามข่าวที่มีการตรวจสอบและเผยแพร่แล้วผ่านช่องทางต่างๆ ดังนี้ ไลน์ @antifakenewscenter  เว็บไซต์ https://www.antifakenewscenter.com/ ทวิตเตอร์ https://twitter.com/AFNCThailand และช่องทางโทรศัพท์โทรสายด่วน GCC 1111 ต่อ 87” นางสาวนพวรรณกล่าว
*************

ที่มา : https://www.thaigov.go.th/news/contents/details/56159