รัฐบาลไทย-ข่าวทำเนียบรัฐบาล-ผู้ประกันตนไม่ต้องกังวล รมว.เฮ้ง สั่งการ สปส.เตรียม Hospitel รองรับโอมิครอน


วันพฤหัสบดีที่ 6 มกราคม 2565
พิมพ์
ผู้ประกันตนไม่ต้องกังวล รมว.เฮ้ง สั่งการ สปส.เตรียม Hospitel รองรับโอมิครอน
. .
เมื่อวันที่ 6 มกราคม 2565 นายสุชาติ ชมกลิ่น รัฐมนตรีว่าการกระทรวงแรงงาน เปิดเผยถึงสถานการณ์การแพร่ระบาดโควิด -19 สายพันธุ์โอมิครอน (Omicron) ว่า ตามที่กระทรวงสาธารณสุขตรวจพบข้อมูลคลัสเตอร์หลายกลุ่มหลังช่วงหยุดยาวปีใหม่ที่ผ่านมา เนื่องจากแต่ละกลุ่มมีการเฉลิมฉลองและสังสรรค์ในหลายพื้นที่ โดยเฉพาะจังหวัดที่มีนักท่องเที่ยวจำนวนมาก เกิดคลัสเตอร์ สถานบันเทิง และกระจายอยู่ในหลายพื้นที่ทั่วทุกภาคของประเทศ ถึงแม้ว่าจากรายงานของกระทรวงสาธารณสุขพบว่าผู้ติดเชื้อจะมีอาการไม่หนัก แต่ในส่วนของกระทรวงแรงงานเองไม่ได้นิ่งนอนใจ ผมได้สั่งการให้สำนักงานประกันสังคมประชุมหารือกับบุคลากรทางการแพทย์ของโรงพยาบาลในเครือข่ายประกันสังคม 50 กว่าแห่ง เพื่อเตรียมความพร้อมของ Hospitel ไว้แล้ว
นายสุชาติ กล่าวต่อว่า ท่านนายกรัฐมนตรีและรัฐมนตรีว่าการกระทรวงกลาโหม พล.อ.ประยุทธ์ จันทร์โอชา และ พล.อ.ประวิตร วงษ์สุวรรณ รองนายกรัฐมนตรี ที่กำกับดูแลกระทรวงแรงงาน ได้มีความห่วงใย พี่น้องประชาชนจากการแพร่ระบาดของโควิด-19 สายพันธุ์โอมิครอน (Omicron) ที่ระบาดใหม่ในครั้งนี้ จึงได้ให้มีการเตรียมความพร้อมของสถานที่ในการจัดตั้ง Hospitel รวมทั้งสร้างการรับรู้ในเรื่องมาตรการป้องกันตนเองไม่ให้การ์ดตกตามาตรการของกระทรวงสาธารสุข โดยมีหนังสือแจ้งไปยังสถานประกอบการ แคมป์คนงานก่อสร้างให้ดำเนินการตามาตรการดังกล่าวอย่างเคร่งครัด
นอกจากนี้ ที่ผ่านมารัฐบาลและหน่วยงานที่เกี่ยวข้องได้มีการดำเนินการฉีดวัคซีนให้แก่พี่น้องประชาชนทั่วประเทศรวมทั้งภาคแรงงานไทยและต่างด้าวไปแล้วกว่า 100 ล้านโดส จึงทำให้มีภูมิคุ้มกัน รวมถึงการตรวจคัดกรองเพื่อคัดแยกผู้ติดเชื้อเข้าสู่รักษาตามมาตรการที่กระทรวงสาธารณสุขกำหนด และในวันที่ 17 มกราคมนี้ กระทรวงแรงงาน โดยสำนักงานประกันสังคม จะมีการดำเนินการฉีดวัคซีนให้ผู้ประกันตนมาตรา 33 เข็มที่ 3
“ที่ผ่านมาเราดูแลแรงงานไทยและแรงงานต่างด้าวอย่างเท่าเทียมกัน ผมขอขอบคุณกระทรวงสาธารณสุขและกระทรวงมหาดไทยที่ให้ความร่วมมือมาโดยตลอด ที่ช่วยกันขับเคลื่อนป้องกันและควบคุมการแพร่ระบาดของโควิด-19 เพื่อให้พี่สถานการณ์กลับเข้าสู่ภาวะปกติได้โดยเร็วตามนโยบายของท่านนายกรัฐมนตรี” นายสุชาติ กล่าวในท้ายสุด

ที่มา : https://www.thaigov.go.th/news/contents/details/50262