รัฐบาลไทย-ข่าวทำเนียบรัฐบาล-สำนักงานปลัดกระทรวงกลาโหม ปันน้ำใจเติมรอยยิ้มให้ชุมชน เฉลิมพระชนมพรรษา “พระบรมราชชนนีพันปีหลวง”


วันพฤหัสบดีที่ 11 สิงหาคม 2565
สำนักงานปลัดกระทรวงกลาโหม ปันน้ำใจเติมรอยยิ้มให้ชุมชน เฉลิมพระชนมพรรษา “พระบรมราชชนนีพันปีหลวง”
พลอากาศเอก สฤษฎ์พงศ์ วัฒนวรางกูร รองปลัดกระทรวงกลาโหม เป็นประธานการจัดกิจกรรมเฉลิมพระเกียรติสมเด็จพระนางเจ้าสิริกิติ์พระบรมราชินีนาถ พระบรมราชชนนีพันปีหลวง
เนื่องในโอกาสมหามงคลเฉลิมพระชนมพรรษา 90 พรรษา (12 ส.ค. 65) ณ ห้องพินิตประชานาถ ในศาลาว่าการกลาโหม
ภายในกิจกรรมมีการรับชมการจัดกิจกรรมเฉลิมพระเกียรติฯ จาก นขต.สป. ในพื้นที่ต่าง ๆ ผ่านทางสื่ออิเล็กทรอนิกส์ และมอบถุงปันสุขรวมทั้งรถเข็นสำหรับผู้ป่วยให้แก่ชุมชนในพื้นที่โดยรอบศาลาว่าการกลาโหม ชุมชนละ 1 คัน ได้แก่ ชุมชนแพร่งภูธร ชุมชนแพร่งนรา ชุมชนแพร่งสรรพศาสตร์ ชุมชนศาลเจ้าพ่อเสือ ชุมชนปากคลองตลาด ชุมชนตลาดยอดพิมาน ชุมชนท่าเตียน ชุมชนมัสยิดบ้านตึกดิน และหน่วยงานด้านสาธารณสุข หน่วยงานละ 2 คัน ได้แก่ สถานีกาชาดที่ 2 สุขุมาลอนามัย ศูนย์บริการสาธารณสุข 1 สะพานมอญ และศูนย์บริการสาธารณสุข 9 ประชาธิปไตย สำหรับการจัดกิจกรรมในวันนี้ถือเป็นการบำเพ็ญสาธารณกุศลในการช่วยเหลือสังคม อันเป็นการแสดงออกถึงความสำนึกในพระมหากรุณาธิคุณที่ทรงมีต่อปวงชนชาวไทย และประเทศชาติ

ที่มา : https://www.thaigov.go.th/news/contents/details/57934