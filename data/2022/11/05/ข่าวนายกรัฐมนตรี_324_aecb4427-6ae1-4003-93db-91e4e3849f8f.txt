รัฐบาลไทย-ข่าวทำเนียบรัฐบาล-นายกฯ มอบโล่ประกาศเกียรติคุณ ประกาศนียบัตรแก่หน่วยงาน/องค์กรผู้มีคุโณปการต่ออุตสาหกรรมท่องเที่ยวไทยภายใต้โครงการ “Workation Thailand” ทํางานเที่ยวได้ รวมใจช่วยชาติ


วันอังคารที่ 15 กุมภาพันธ์ 2565
พิมพ์
นายกฯ มอบโล่ประกาศเกียรติคุณ ประกาศนียบัตรแก่หน่วยงาน/องค์กรผู้มีคุโณปการต่ออุตสาหกรรมท่องเที่ยวไทยภายใต้โครงการ “Workation Thailand” ทํางานเที่ยวได้ รวมใจช่วยชาติ
นายกฯ มอบโล่ประกาศเกียรติคุณ ประกาศนียบัตรแก่หน่วยงาน/องค์กรผู้มีคุโณปการต่ออุตสาหกรรมท่องเที่ยวไทยภายใต้โครงการ “Workation Thailand” ทํางานเที่ยวได้ รวมใจช่วยชาติ พร้อมสนับสนุนให้ไทยเป็นสวรรค์ของนักเดินทางชาวไทยและต่างชาติทั่วโลก
นายธนกร วังบุญคงชนะ โฆษกประจำสำนักนายกรัฐมนตรี เผยว่า วันนี้ (15 กุมภาพันธ์ 2565) เวลา 08.45 น. ณ ตึกสันติไมตรี ทําเนียบรัฐบาล ก่อนการประชุมคณะรัฐมนตรี พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เป็นประธานในพิธีมอบโล่ประกาศเกียรติคุณและประกาศนียบัตรแก่หน่วยงานหรือองค์กรที่มียอดสะสมแต้มความอยู่รอดของผู้ประกอบการ (Survival Point) ซึ่งเป็นผู้มีคุโณปการต่ออุตสาหกรรมท่องเที่ยวไทย ภายใต้โครงการ “Workation Thailand” ทํางานเที่ยวได้ รวมใจช่วยชาติ” สูงสุด 11 อันดับแรก หรือระดับ Legendary และ Gold เพื่อเป็นการสร้างกําลังใจให้กับหน่วยงานและองค์กรในการสนับสนุนอุตสาหกรรมท่องเที่ยวไทยต่อไปในอนาคต ซึ่งเป็นนโยบายรัฐบาลที่ให้ความสำคัญในการขับเคลื่อนอุตสาหกรรมการท่องเที่ยวไทยในฐานะฟันเฟืองสําคัญในการสร้างรายได้เพื่อพัฒนาประเทศอย่างยั่งยืนในหลายมิติ ภายใต้แนวคิด “Working Outing & Meeting from Somewhere เปลี่ยนทุกที่ของประเทศไทยให้กลายเป็นที่ทํางาน พบปะ พูดคุย สังสรรค์และจัดประชุม ท่ามกลางบรรยากาศที่แตกต่างไปจากเดิม เพื่อกระตุ้นให้เกิดการส่งเสริมการท่องเที่ยวให้มากยิ่งขึ้น โดยมีนายพิพัฒน์ รัชกิจประการ รัฐมนตรีว่าการกระทรวงการท่องเที่ยวและกีฬา นายยุทธศักดิ์ สุภสร ผู้ว่าการการท่องเที่ยวแห่งประเทศไทย เข้าร่วมด้วย
นายกรัฐมนตรี ย้ำให้กระทรวงการท่องเที่ยวและกีฬา และการท่องเที่ยวแห่งประเทศไทย (ททท.) มุ่งเน้นประชาสัมพันธ์โครงการ “Workation Thailand” ทํางานเที่ยวได้ ให้ประชาชนทั้งชาวไทยและต่างชาติได้รับทราบอย่างกว้างขวางและเข้าร่วมโครงการนี้ ซึ่งเป็นโครงการที่ดีในการที่จะเปลี่ยนทุกที่ของประเทศไทยให้กลายเป็นที่ทํางาน พบปะ พูดคุย สังสรรค์และจัดประชุม โดยนายกรัฐมนตรี พร้อมสนับสนุนให้ประเทศไทยเป็นโลเคชั่น พาราไดซ์ สวรรค์ของนักเดินทาง และเป็นสถานที่ทำงานไปด้วยสำหรับนักท่องเที่ยวทั้งชาวไทยและต่างชาติทั่วโลก ซึ่งจะช่วยกระตุ้นเศรษฐกิจทั้งในระดับพื้นที่และเศรษฐกิจโดยรวมของประเทศ รวมทั้งช่วยผู้ประกอบการต่าง ๆ ที่เกี่ยวข้องกับด้านการท่องเที่ยวให้สามารถขับเคลื่อนธุรกิจต่อไปได้อีกด้วย
สําหรับผู้ประกอบการที่มียอดสะสมแต้มความอยู่รอดสูงสุด 11 อันดับในระดับ Legendary และ Gold ที่ได้รับประกาศเกียรติคุณและประกาศนียบัตร ได้แก่ 1. บริษัท ปตท.สํารวจและผลิตปิโตรเลียม จํากัด (มหาชน) 2. การไฟฟ้าฝ่ายผลิตแห่งประเทศไทย 3. ธนาคารกรุงไทย จํากัด (มหาชน) 4. สภาอุตสาหกรรมแห่งประเทศไทย 5. สํานักงานคณะกรรมการกํากับหลักทรัพย์และตลาดหลักทรัพย์ 6. บริษัท ไทยออยล์ จํากัด (มหาชน) 7. บริษัท ปตท. จํากัด (มหาชน) 8. บริษัท โกลบอล เพาเวอร์ ซินเนอร์ยี่ จํากัด (มหาชน) 9. ตลาดหลักทรัพย์แห่งประเทศไทย 10. บริษัท สโตนเฮ้าจ์ อินเตอร์จํากัด (มหาชน) และ 11. บริษัท ออโรร่า ดีไซน์ จํากัด ทั้งนี้ ปัจจุบันมีสถานประกอบการที่เข้าร่วมโครงการถึง 885 ราย ผู้มีคุโณปการต่ออุตสาหกรรมการท่องเที่ยวไทย จํานวน 117 ราย และ ณ วันที่ 31 มีนาคม 2564 โครงการ Workation Thailand มียอดขายรวม 154,507,000 บาท
นายกรัฐมนตรี ยังได้ร่วมกิจกรรมประชาสัมพันธ์ การแข่งขันวิ่งมาราธอนส่งเสริมการท่องเที่ยว รายการอะเมซิ่งไทยแลนด์มาราธอนแบงค็อก (AMAZING THAILAND MARATHON BANGKOK) พรีเซ็นต์บายโตโยต้า ครั้งที่ 4 ชิงถ้วยพระราชทานพระบาทสมเด็จพระเจ้าอยู่หัว สมเด็จพระนางเจ้าฯ พระบรมราชินี และสมเด็จพระเจ้าลูกเธอ เจ้าฟ้าพัชรกิติยาภา นเรนทิราเทพยวดี กรมหลวงราชสาริณีสิริพัชร มหาวัชรราชธิดา พร้อมเงินรางวัลรวม 1,729,500 บาท ซึ่งการแข่งขันรายการนี้ ได้รับการอนุมัติจากคณะกรรมการควบคุมโรคของกรุงเทพมหานครให้จัดแข่งขันได้ ภายใต้ข้อกำหนดให้ปฏิบัติตามมาตรการทางด้านสาธารณสุขของรัฐบาลอย่างเคร่งครัด ซึ่งขณะนี้มีผู้สนใจสมัครร่วมแข่งขันเต็มจำนวน 26,500 คนแล้ว โดยกำหนดจัดงานวันเสาร์ที่ 26 กุมภาพันธ์ 2565 แข่งขันระยะ 10 กม. 5 กม. ปล่อยตัว ณ โลทะปราสาท ถนนราชดำเนิน และวันอาทิตย์ที่ 27 กุมภาพันธ์ 2565 แข่งขันระยะ 42 กม. 21 กม. ปล่อยตัว ณ ราชมังคลากีฬาสถาน หัวหมาก ทั้งนี้ หากจัดงานออกมาประสบความสำเร็จตามวัตถุประสงค์ “วิ่งผ่าเมือง” จะมีโอกาสติดอันดับ 1 ใน 10 มาราธอนในเมืองหลวงระดับโลกที่จัดได้ยิ่งใหญ่ที่สุด จากการจัดอันดับและรับรองโดยสมาคมกรีฑาโลก World Athletics ซึ่งคาดว่าต่อไปจะสามารถดึงดูดนักท่องเที่ยวจากทั่วโลกให้เดินทางมาร่วมแข่งขัน ก่อให้เกิดรายได้หมุนเวียนในระบบเศรษฐกิจด้านการท่องเที่ยวในประเทศเป็นจำนวนมาก

ที่มา : https://www.thaigov.go.th/news/contents/details/51575