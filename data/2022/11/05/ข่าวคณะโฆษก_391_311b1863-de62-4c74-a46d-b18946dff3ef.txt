รัฐบาลไทย-ข่าวทำเนียบรัฐบาล-นายกรัฐมนตรีสั่งเร่งสำรวจความเสียหายในพื้นที่อุทกภัย เพื่อช่วยเหลือประชาชนโดยเร็ว ยืนยันรัฐบาลพร้อมจัดสรรงบประมาณเยียวยา


วันจันทร์ที่ 25 ตุลาคม 2564
พิมพ์
นายกรัฐมนตรีสั่งเร่งสำรวจความเสียหายในพื้นที่อุทกภัย เพื่อช่วยเหลือประชาชนโดยเร็ว ยืนยันรัฐบาลพร้อมจัดสรรงบประมาณเยียวยา
นายกรัฐมนตรีสั่งเร่งสำรวจความเสียหายในพื้นที่อุทกภัย เพื่อช่วยเหลือประชาชนโดยเร็ว ยืนยันรัฐบาลพร้อมจัดสรรงบประมาณเยียวยา
(25 ตุลาคม 2564) นายธนกร วังบุญคงชนะ โฆษกประจำสำนักนายกรัฐมนตรี เผย พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม มอบหมายฝ่ายปกครอง ทหาร และหน่วยงานที่เกี่ยวข้อง สำรวจความเสียหายที่เกิดขึ้นจากอุทกภัย หลังหลายพื้นที่น้ำลดลง เพื่อเร่งช่วยเหลือเยียวยาประชาชนที่ได้รับความเสียหายทางบ้านเรือน ทรัพย์สิน ที่ทำกิน และสัตว์เลี้ยง ตามระเบียบกระทรวงการคลังว่าด้วยเงินทดรองราชการเพื่อช่วยเหลือผู้ประสบภัยพิบัติกรณีฉุกเฉิน พ.ศ. 2562 และเยียวยาเกษตรที่ได้รับผลกระทบจากน้ำท่วมไร่-นา ตามหลักเกณฑ์วิธีปฏิบัติปลีกย่อยเกี่ยวกับการให้ความช่วยเหลือด้านการเกษตรผู้ประสบภัยพิบัติกรณีฉุกเฉิน พ.ศ. 2564
โฆษกประจำสำนักนายกรัฐมนตรี กล่าวว่า นายกรัฐมนตรีแสดงความเป็นห่วงและไม่นิ่งนอนใจกับความเสียหายที่เกิดขึ้น ขอให้หน่วยงานที่เกี่ยวข้องเร่งระบายน้ำที่ท่วมขัง  ซึ่งเป็นการดำเนินการตามพระราโชบายของพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร และพระบาทสมเด็จพระปรเมนทรรามาธิบดีศรีสินทรมหาวชิราลงกรณ พระวชิรเกล้าเจ้าอยู่หัว ที่ทรงห่วงใยราษฎรที่ประสบปัญหาอุทกภัย
“นายกรัฐมนตรีให้ฝ่ายปกครอง ฝ่ายความมั่นคง และหน่วยงานที่เกี่ยวข้องเร่งเข้าไปสำรวจความเสียหายในพื้นที่ให้เป็นไปตามระเบียบทางราชการ และเร่งซ่อมแซม พื้นที่ สถานที่สาธารณะ  เพี่อให้ประชาชนสามารถกลับมาดำเนินชีวิตและทำมาหากินตามปกติให้ได้เร็วที่สุดโดยรัฐบาลพร้อมจัดสรรงบประมาณเพิ่มเติมเพื่อเยียวยาประชาชนที่ได้รับความเดือดร้อน” นายธนกรฯ กล่าว
........................

ที่มา : https://www.thaigov.go.th/news/contents/details/47354