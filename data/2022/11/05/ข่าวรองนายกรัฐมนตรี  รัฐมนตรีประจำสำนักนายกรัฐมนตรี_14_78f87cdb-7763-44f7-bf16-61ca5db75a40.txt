รัฐบาลไทย-ข่าวทำเนียบรัฐบาล-รมต.อนุชา ประชุม พศ. ทั่วประเทศ ประกาศเจตนารมย์ “ทุกวัดเผาศพโควิดฟรีไม่มีค่าใช้จ่าย” ย้ำองค์กรพุทธต้องเป็นที่พึ่งประชาชนจวบจนวาระสุดท้ายของชีวิต พร้อมทำงานช่วยเหลือ ปชช. อย่างเต็มที่ดั่งคนในครอบครัว


วันพุธที่ 21 กรกฎาคม 2564
รมต.อนุชา ประชุม พศ. ทั่วประเทศ ประกาศเจตนารมย์ “ทุกวัดเผาศพโควิดฟรีไม่มีค่าใช้จ่าย” ย้ำองค์กรพุทธต้องเป็นที่พึ่งประชาชนจวบจนวาระสุดท้ายของชีวิต พร้อมทำงานช่วยเหลือ ปชช. อย่างเต็มที่ดั่งคนในครอบครัว
รมต.อนุชา ประชุม พศ. ทั่วประเทศ ประกาศเจตนารมย์ “ทุกวัดเผาศพโควิดฟรีไม่มีค่าใช้จ่าย” ย้ำองค์กรพุทธต้องเป็นที่พึ่งประชาชนจวบจนวาระสุดท้ายของชีวิต พร้อมทำงานช่วยเหลือ ปชช. อย่างเต็มที่ดั่งคนในครอบครัว
วันนี้ (21 กรกฎาคม 2564) เวลา 09.00 น. นายอนุชา นาคาศัย รัฐมนตรีประจำสำนักนายกรัฐมนตรี ร่วมประชุมหารือแนวทางการฌาปนกิจศพผู้เสียชีวิตจากโรคติดเชื้อไวรัสโคโรนา 2019 ครั้งที่ 1/2564 ผ่านระบบออนไลน์ (Zoom Meeting)โดยมีผู้บริหารสำนักงานพระพุทธศาสนาแห่งชาติและผู้อำนวยการสำนักงานพระพุทธศาสนาจังหวัดทุกจังหวัดเข้าร่วม
รัฐมนตรีประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรี มีความห่วงใยต่อ
สถานการณ์แพร่ระบาดโควิด-19 ที่ปัจจุบันมีจำนวนผู้ติดเชื้อและผู้เสียชีวิตเพิ่มมากขึ้น ขณะที่ประชาชนหลายครอบครัวประสบความเดือดร้อนขาดแคลนงบประมาณในการจัดฌาปนกิจศพญาติผู้เสียชีวิตด้วยโควิด-19 ตนสั่งการให้สำนักงานพระพุทธศาสนาแห่งชาติ เร่งดำเนินการตรวจสอบและติดตาม และหาแนวทางในการให้ความช่วยเหลือประชาชนโดยด่วน โดยให้มีการจัดตั้งคณะทำงานแก้ไขปัญหาและกำหนดแนวทาง ดังนี้
1. จัดหางบประมาณสำหรับซื้อชุด PPE ให้พระและสัปเหร่อในการจัดฌาปนกิจศพผู้เสียชีวิตด้วยโควิด-19 อย่างเร่งด่วน
2. รวบรวมรายชื่อวัดที่มีความพร้อมในการรับสงเคราะห์ฌาปนกิจศพผู้ติดเชื้อโควิด-19 โดยไม่เสียค่าใช้จ่าย และประสานแจ้งโรงพยาบาล หรือหน่วยงานที่เกี่ยวข้อง
3. ประสานขอฉีดวัคซีนให้พระ สัปเหร่อและผู้ปฏิบัติหน้าที่ใกล้ชิดอย่างเร่งด่วน
ทั้งนี้ เมื่อวันที่ 15 กรกฎาคม ที่ผ่านมา ยังได้มีประกาศจากสำนักงานเลขานุการสมเด็จพระสังฆราช โดย เจ้าพระคุณสมเด็จพระอริยวงศาคตญาณ สมเด็จพระสังฆราช สกลมหาสังฆปริณายก ทรงประทานพระอนุเคราะห์ฌาปนกิจศพผู้เสียชีวิตจากโควิด-19 สำหรับครอบครัวที่ขาดแคลน โดยให้สำนักงานพระพุทธศาสนาจังหวัดดำเนินการเบิกจ่ายมายังสำนักงานเลขานุการสมเด็จพระสังฆราช เพื่อเป็นการช่วยเหลือครอบครัวญาติผู้เสียชีวิตที่มีความเดือดร้อนค่าใช้จ่ายในการฌาปนกิจศพ
รัฐมนตรีประจำสำนักนายกรัฐมนตรี กล่าวเพิ่มเติมว่า วัดเป็นที่พึ่งประชาชนในยามทุกข์ยากมาโดยตลอด การที่ประชาชนทำบุญ สร้างกุศล ก็หวังจะได้พึ่งพาอาศัยพระพุทธศาสนาซึ่งเป็นเสาหลักของชาติ เป็นที่พึ่งและเป็นเครื่องยึดเหนี่ยวจิตใจของคนทั้งประเทศ โดยขอให้บุคลากรสำนักงานพระพุทธศาสนาแห่งชาติทั้งส่วนกลางและส่วนภูมิภาคทุกคนร่วมมือร่วมใจในการช่วยเหลือประชาชน บรรเทาความเดือดร้อนและความยากลำบาก ทั้งนี้ ประกาศเจตนารมย์ “ทุกวัดเผาศพโควิดไม่มีค่าใช้จ่าย เร่งฉีดวัคซีนให้พระและสัปเหร่อ เตรียมบริเวณวัดที่มีความพร้อมจัดโรงพยาบาลสนามรองรับผู้ป่วยโควิด” เพื่อแสดงให้เห็นว่าองค์กรพุทธเป็นหน่วยงานที่เคียงข้างประชาชนจวบจนวาระสุดท้ายของชีวิต ยืนยันพร้อมทำงานร่วมกับทุกคนในการแก้ไขปัญหาเพื่อบรรเทาทุกข์ ร่วมกันปัดเป่าความทุกข์ของพี่น้องประชาชนทุกคน อย่างเป็นกันเองดั่งคนในครอบครัว
นอกจากนี้ ที่ประชุมยังได้รายงานประเด็นปัญหาของแต่ละพื้นที่ อาทิ การถวายการฉีดวัคซีนพระสงฆ์และผู้ปฏิบัติหน้าที่ใกล้ชิด การจัดหาอุปกรณ์ป้องกัน แนวทางการจัดการฌาปนกิจศพผู้ป่วยโควิด-19 การประสานความร่วมมือองค์กรและชุมชนใกล้เคียงวัด เพื่อให้สามารถช่วยเหลือประชาชนได้อย่างมีประสิทธิภาพ
------------------------------------------

ที่มา : https://www.thaigov.go.th/news/contents/details/43978