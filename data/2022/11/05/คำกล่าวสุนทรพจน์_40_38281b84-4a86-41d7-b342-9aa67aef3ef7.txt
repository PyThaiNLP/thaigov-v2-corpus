รัฐบาลไทย-ข่าวทำเนียบรัฐบาล-คำกล่าวของนายกรัฐมนตรี สำหรับการบันทึกคลิปวีดิทัศน์งาน พิธีเปิดงานแสดงสินค้า China International Import Expo 2021 (CIIE 2021) และกิจกรรมคู่ขนาน


วันศุกร์ที่ 5 พฤศจิกายน 2564
พิมพ์
คำกล่าวของนายกรัฐมนตรี สำหรับการบันทึกคลิปวีดิทัศน์งาน พิธีเปิดงานแสดงสินค้า China International Import Expo 2021 (CIIE 2021) และกิจกรรมคู่ขนาน
คำกล่าวของนายกรัฐมนตรี สำหรับการบันทึกคลิปวีดิทัศน์งานพิธีเปิดงานแสดงสินค้า China International Import Expo 2021 (CIIE 2021) และกิจกรรมคู่ขนาน
คำกล่าวของนายกรัฐมนตรี
สำหรับการบันทึกคลิปวีดิทัศน์งาน
พิธีเปิดงานแสดงสินค้า China International Import Expo 2021 (CIIE 2021)
และกิจกรรมคู่ขนาน
ท่านประธานาธิบดี สี จิ้นผิง
ผู้แทนภาครัฐและภาคเอกชนจากประเทศต่าง ๆ
แขกผู้มีเกียรติทุกท่าน
“ต้าเจีย-หว่านซ่างห่าว - สวัสดีครับ”
ก่อนอื่น ผมขอแสดงความยินดีในโอกาสครบรอบ 100 ปี การก่อตั้งพรรคคอมมิวนิสต์จีน และขอเป็นกำลังใจให้ท่านประธานาธิบดีสี จิ้นผิงและรัฐบาลจีนประสบความสำเร็จในการสร้าง “Common Prosperity” ตามเป้าหมายที่วางไว้ ประเทศไทยสนับสนุนการจัดงาน CIIE (ซีไอไออี) มาตลอด โดยเข้าร่วมงานทั้ง 4 ครั้ง และครั้งนี้ ในนามของรัฐบาลไทย ผมรู้สึกยินดีเป็นอย่างยิ่งที่ได้เข้าร่วมในพิธีเปิดงานแสดงสินค้าที่มีความสำคัญระดับโลกในครั้งนี้
งาน CIIE (ซีไอไออี) นอกจากจะเป็นงานที่รวบรวมผู้ค้าจากทั่วโลกแล้ว ยังเป็นพันธสัญญาที่แสดงถึงเจตนารมณ์อันแน่วแน่ในการเปิดเสรีและสร้างสมดุลทางการค้าระหว่างจีนกับทั่วโลก  ไม่ว่าจะต้องเผชิญกับความท้าทายใดใดก็ตาม ดังคำมั่นสัญญาของท่านประธานาธิบดีสีจิ้นผิง เมื่อครั้งเปิดงาน CIIE ปีที่ผ่านมา ว่า “จะทำให้ตลาดจีนเป็นตลาดโลก เป็นตลาดที่เอื้อประโยชน์ทุกฝ่าย และเป็นตลาดของทุกคน”
การร่วมงาน CIIE จึงไม่เพียงเสริมสร้างความสัมพันธ์ทางการค้าระหว่างไทยกับจีน แต่ยังเปิดโอกาสให้ผู้ประกอบการไทยได้พบกับผู้ค้าทั่วโลก รวมถึงได้ศึกษาเทรนด์การค้าโลกในอนาคตอีกด้วย งาน CIIE ในปีนี้ ประเทศไทยโดยกระทรวงพาณิชย์ได้นำสินค้ากลุ่มอาหารและเครื่องดื่มมาแนะนำให้พี่น้องชาวจีนได้รู้จักเพิ่มมากขึ้น อุตสาหกรรมอาหารของเรามีความโดดเด่นและหลากหลาย ปัจจุบัน ไทยเป็นผู้ส่งออกอาหารและสินค้าเกษตรรายใหญ่ลำดับต้นของโลก โดยรัฐบาลไทยให้ความสำคัญและส่งเสริมการใช้นวัตกรรม เพื่อยกระดับอุตสาหกรรมอาหารให้ดียิ่งขึ้น ทั้งในด้านคุณภาพและความปลอดภัย ตามแนวทางของโมเดลเศรษฐกิจ BCG เพื่อส่งมอบสิ่งที่ดีที่สุดให้กับผู้บริโภคทั่วโลก นอกจากนี้ หากท่านเคยเดินทางมาประเทศไทยคงทราบดีว่า หนึ่งในเอกลักษณ์ของอาหารไทยคือ Street food ซึ่งได้รับความนิยมอย่างแพร่หลายทั้งจากชาวไทยและชาวต่างชาติ ในด้านรสชาติ ราคา และคุณภาพ
ในฐานะที่จีนเป็นคู่ค้าอันดับ 1 ของไทยมายาวนาน ผมปรารถนาที่จะเห็นไทยและจีน มีความร่วมมือที่ใกล้ชิดยิ่งขึ้นในทุกมิติ บนพื้นฐานของผลประโยชน์ร่วมกัน โดยหลายปีที่ผ่านมา เราได้ทุ่มเททรัพยากร เพื่อให้ EEC เป็นหนึ่งในสะพานเชื่อมระหว่างอาเซียนกับ BRI (บีอาร์ไอ) ของจีน ซึ่งผมหวังว่าจะช่วยให้เศรษฐกิจของทั้งสองประเทศเติบโตอย่างสมดุล ยั่งยืน และครอบคลุม ในทุกด้าน
ผมขอขอบคุณรัฐบาลจีนที่ได้เปิดด่านนำเข้าผลไม้จากไทยและอาเซียนเพิ่ม และหวังว่า จะมีเพิ่มขึ้นอีกในอนาคต เพราะนอกจากจะเป็นการสร้างรายได้ให้กับเกษตรกรไทยแล้ว ผู้บริโภคชาวจีนยังได้มีโอกาสลิ้มรสผลไม้สดจากไทยอีกด้วย ซึ่งถือเป็นหนึ่งในตัวอย่างของความสำเร็จ ในการสร้างผลประโยชน์ร่วมกันอย่างเป็นรูปธรรม ผมเชื่อว่าไทยและจีนยังสามารถขยายและพัฒนาความร่วมมือระหว่างกันได้อีกมาก โดยไทยพร้อมที่จะแสวงหาลู่ทางและโอกาสใหม่ ๆ เพื่อยกระดับความร่วมมือระหว่างกันต่อไป
ขณะนี้ ประเทศไทยอยู่ระหว่างการฟื้นฟูเศรษฐกิจและสังคม เพื่อนำไปสู่การ “พลิกโฉมประเทศ” อย่างรอบด้าน โดยแรงขับเคลื่อนหนึ่งที่ทำให้ไทยสามารถดำเนินการในเรื่องดังกล่าวอย่างเป็นขั้นเป็นตอนได้ คือการได้รับความช่วยเหลือจากจีน ทั้งในเรื่องวัคซีน ยา และเวชภัณฑ์ เพื่อใช้ต่อสู้กับการแพร่ระบาดของโควิดในระยะที่ผ่านมา ดังนั้น ผมขอใช้โอกาสนี้ขอบคุณรัฐบาลและประชาชนจีนอีกครั้งหนึ่ง และรอที่จะได้ต้อนรับพี่น้องชาวจีนที่ประเทศไทยในเร็ววัน
สุดท้าย ผมขออวยพรให้ทุกท่านมีสุขภาพแข็งแรง และขอให้งาน CIIEประสบความสำเร็จยิ่งขึ้นในทุกๆ ปี เพื่อเป็นเวทีหลักทางการค้าระหว่างไทย - จีนและกับประชาคมโลกต่อไป
ขอบคุณครับ เซี่ย-เซี่ย
******************************

ที่มา : https://www.thaigov.go.th/news/contents/details/47833