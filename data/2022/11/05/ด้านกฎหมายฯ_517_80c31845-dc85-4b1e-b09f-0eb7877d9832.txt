รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม เผย ป.ป.ส.ขอเพิ่มอำนาจเป็นพนักงานสอบสวน หวังขยายผลยึดทรัพย์คดียาเสพติดเร็วขึ้น หลังเรื่องค้างที่พนักงานสอบสวน


วันจันทร์ที่ 6 มิถุนายน 2565
พิมพ์
รัฐมนตรีว่าการกระทรวงยุติธรรม เผย ป.ป.ส.ขอเพิ่มอำนาจเป็นพนักงานสอบสวน หวังขยายผลยึดทรัพย์คดียาเสพติดเร็วขึ้น หลังเรื่องค้างที่พนักงานสอบสวน
รัฐมนตรีว่าการกระทรวงยุติธรรม เผย ป.ป.ส.ขอเพิ่มอำนาจเป็นพนักงานสอบสวน หวังขยายผลยึดทรัพย์คดียาเสพติดเร็วขึ้น หลังเรื่องค้างที่พนักงานสอบสวน แนะ ให้ส.ส.ช่วยเสนอ จะทำให้แก้กฎหมายเร็วขึ้น ตัดวงจรยานรกได้ตามเป้า 1 หมื่นล้านบาท มั่นใจ ทำได้มีนักกฎหมายเต็มกรม
วันที่ 4 พฤษภาคม 2565 นายสมศักดิ์ เทพสุทิน รัฐมนตรีว่าการกระทรวงยุติธรรม กล่าวถึงกรณี ป.ป.ส.ขอให้เพิ่มอำนาจเป็นพนักงานสอบสวน ว่า ตนได้รับรายงานจาก ป.ป.ส.ว่า ขณะนี้ การขยายผลยึดทรัพย์คดียาเสพติด ทำได้ล่าช้า เนื่องจาก ป.ป.ส. ไม่มีอำนาจเป็นหัวหน้าพนักงานสำนวน เหมือนตำรวจ โดยให้อำนาจ ป.ป.ส.สอบสวนเฉพาะผู้ต้องหาเท่านั้น จึงทำให้คดีไปติดค้างที่พนักงานสอบสวน ถึงแม้ป.ป.ส.จะรวบรวมพยานหลักฐานทั้งหมดแล้วก็ตาม อย่างบางคดี นานกว่าจะออกหมายจับ จึงทำให้ล่าช้า ในการขยายผลยึดทรัพย์ตามนโยบายของกระทรวงยุติธรรม
นายสมศักดิ์ กล่าวอีกว่า ป.ป.ส.จึงเสนอขอแก้ไข พ.ร.บ.วิธีพิจารณาคดียาเสพติด พ.ศ. 2564 ในมาตรา 11/1 (8) จากกำหนดไว้ว่า สอบสวนผู้ต้องหาในคดีความผิดเกี่ยวกับยาเสพติด แก้ไขเป็น สอบสวนคดีความผิดร้ายแรงเกี่ยวกับยาเสพติดที่เลขาธิการ ป.ป.ส. มอบหมาย ตามประมวลกฎหมายวิธีพิจารณาความอาญา ซึ่งจะทำให้ ป.ป.ส.มีอำนาจเป็นพนักงานสอบสวน เหมือนเจ้าหน้าที่ตำรวจ โดยถ้าสามารถแก้ไขได้ จะทำให้ป.ป.ส.สามารถขยายผลยึดทรัพย์คดียาเสพติดได้รวดเร็วขึ้น
“เรื่องนี้ ป.ป.ส.มั่นใจว่า มีความพร้อม สามารถเป็นพนักงานสอบสวนได้ เพราะมีบุคลากรพร้อม โดยในหน่วยงานมี นิติศาสตรบัณฑิต 244 คน นิติศาสตรมหาบัณฑิต 61 คน รวม 305 คน ซึ่งในจำนวนนี้ เป็นเนติบัณฑิตไทย ถึง 26 คน ผมเห็นว่า การแก้กฎหมายนี้ จะทำให้ป.ป.ส.ทำงานได้คล่องตัวขึ้น และจะยึดทรัพย์คดียาเสพติดได้ตามเป้า 1 หมื่นล้านบาท จึงแนะแนวทางให้ ส.ส.ช่วยเสนอแก้ไขนำหน้าไปก่อน จะทำให้การแก้ไขเร็วขึ้น เนื่องจาก ถ้าหากเป็นกฎหมายที่ ส.ส.เสนอ ไม่ต้องทำประชาพิจารณ์ ส่วน ป.ป.ส.ก็แก้ควบคู่กันไป ผมอยากให้แก้ไขเสร็จก่อน เดือน มีนาคม 2566 เพื่อที่จะได้ตัดวงจรยาเสพติดให้หมด” รมว.ยุติธรรม กล่าว

ที่มา : https://www.thaigov.go.th/news/contents/details/54207