รัฐบาลไทย-ข่าวทำเนียบรัฐบาล-นายกฯ มอบเงินทดแทนการประกันชีวิตสำหรับเจ้าหน้าที่ผู้ปฏิบัติงานในจังหวัดชายแดนภาคใต้-เงินกองทุนเงินช่วยเหลือผู้ประสบสาธารณภัยฯ เพื่อช่วยเหลือผู้ประสบภัย จ.นราธิวาส


วันอังคารที่ 5 กรกฎาคม 2565
พิมพ์
นายกฯ มอบเงินทดแทนการประกันชีวิตสำหรับเจ้าหน้าที่ผู้ปฏิบัติงานในจังหวัดชายแดนภาคใต้-เงินกองทุนเงินช่วยเหลือผู้ประสบสาธารณภัยฯ เพื่อช่วยเหลือผู้ประสบภัย จ.นราธิวาส
นายกฯ มอบเงินทดแทนการประกันชีวิตสำหรับเจ้าหน้าที่ผู้ปฏิบัติงานในจังหวัดชายแดนภาคใต้-เงินกองทุนเงินช่วยเหลือผู้ประสบสาธารณภัยฯ เพื่อช่วยเหลือผู้ประสบภัย จ.นราธิวาส พร้อมส่งกำลังใจให้เจ้าหน้าที่ผู้ปฏิบัติงาน-ประชาชนทุกคน
นายธนกร วังบุญคงชนะ โฆษกประจำสำนักนายกรัฐมนตรีเผยว่า วันนี้ (5 ก.ค. 65) เวลา 08.30 น. ณ ห้องสีม่วง ตึกไทยคู่ฟ้า ทำเนียบรัฐบาล พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เป็นประธานในการมอบเงินทดแทนการประกันชีวิตสำหรับเจ้าหน้าที่ผู้ปฏิบัติงานในจังหวัดชายแดนภาคใต้ และเงินกองทุนเงินช่วยเหลือผู้ประสบสาธารณภัย สำนักนายกรัฐมนตรี เพื่อช่วยเหลือผู้ประสบภัยในจังหวัดนราธิวาส เนื่องในโอกาสวันคล้ายวันสถาปนาสำนักนายกรัฐมนตรีครบรอบปีที่ 90 (28 มิถุนายน 2565) และมุ่งหวังให้ประชาชนมีความสุขและมีคุณภาพชีวิตที่ดีขึ้น โดย นายนิรัตน์ พงษ์สิทธิถาวร รองปลัดกระทรวงมหาดไทย และพล.ต.ท.สราวุฒิ การพานิช ผู้ช่วยผู้บัญชาการตำรวจแห่งชาติ เป็นผู้รับมอบเงินดังกล่าว โดยมี พลเอก อนุพงษ์ เผ่าจินดา รัฐมนตรีว่าการกระทรวงมหาดไทย นายอนุชา นาคาศัย รัฐมนตรีประจำสำนักนายกรัฐมนตรี นายธีรภัทร ประยูรสิทธิ ปลัดสำนักนายกรัฐมนตรี พล.ร.ต.สมเกียรติ ผลประยูร เลขาธิการ ศอ.บต. ร่วมเป็นสักขีพยาน
นายกรัฐมนตรีได้มอบเงิน ดังนี้ 1) เงินทดแทนการประกันชีวิตสำหรับเจ้าหน้าที่ผู้ปฏิบัติงานในจังหวัดชายแดนภาคใต้ กรณีเสียชีวิต 22 ราย กรณีทุพพลภาพ 2 ราย รวม 24 ราย รายละ 500,000 บาท รวมเป็นเงินทั้งสิ้น 12,000,000 บาท เพื่อเป็นการสร้างขวัญกำลังใจ และแรงจูงใจให้แก่เจ้าหน้าที่ผู้ปฏิบัติงานในจังหวัดชายแดนภาคใต้ที่ต้องปฏิบัติงานในภาวะไม่ปกติ และต้องสูญเสียชีวิตและทุพพลภาพเนื่องจากการปฏิบัติหน้าที่ 2) เงินกองทุนเงินช่วยเหลือผู้ประสบสาธารณภัย สำนักนายกรัฐมนตรี ซึ่งได้รับการบริจาคจากประชาชนผู้มีจิตศรัทธาร่วมกันบริจาคเข้ากองทุน เพื่อนำไปช่วยเหลือผู้ประสบภัยเพื่อบรรเทาความเดือดร้อนและสร้างขวัญกำลังใจให้กับผู้ประสบภัยในพื้นที่จังหวัดนราธิวาส กรณีเสียชีวิต 8 ราย เป็นเงิน 790,000 บาท กรณีบ้านเรือนเสียหาย 10 หลัง เป็นเงิน 832,344.47 บาท รวมเป็นเงินทั้งสิ้น 1,622,344.47 บาท
นายกรัฐมนตรีกล่าวในนามของรัฐบาล ขอบคุณทุกฝ่ายที่เกี่ยวข้องและเจ้าหน้าที่ผู้ปฏิบัติงานในพื้นที่จังหวัดชายแดนภาคใต้ที่ทุ่มเทแรงกายแรงใจปฏิบัติงานในภาวะไม่ปกติ และขอบคุณคนไทยทั้งชาติที่มีน้ำใจร่วมกันบริจาคเงิน เพื่อสมทบกองทุนเงินช่วยเหลือผู้ประสบสาธารณภัย สำนักนายกรัฐมนตรี โดยนายกรัฐมนตรีกล่าวว่า รัฐบาลให้ความสำคัญกับการช่วยเหลือครอบครัวของเจ้าหน้าที่ผู้เสียชีวิต และเจ้าหน้าที่ผู้ทุพพลภาพ เนื่องจากการปฏิบัติหน้าที่ทุกระดับ ทั้งที่เป็นเจ้าหน้าที่ที่ปฏิบัติงานในพื้นที่ปกติ และต้องปฏิบัติงานในพื้นที่ที่มีความเสี่ยงและอันตรายอย่างต่อเนื่อง รวมทั้งวันนี้ในกรณีของจังหวัดชายแดนภาคใต้ ตลอดจนประชาชนผู้ได้รับผลกระทบจากสาธารณภัยต่าง ๆ โดยรัฐบาลขอมอบเงินนี้เพื่อช่วยเหลือครอบครัวผู้สูญเสีย และผู้ประสบสาธารณภัยในพื้นที่จังหวัดนราธิวาส เพื่อจะได้นำเงินไปใช้ประโยชน์ในการดำรงชีวิต และใช้เกี่ยวกับการศึกษาของบุตรของผู้เสียชีวิตต่อไป
นายกรัฐมนตรีกล่าวย้ำว่า รัฐบาลจะพยายามดูแลอย่างเต็มที่ และขอให้เจ้าหน้าที่ผู้ปฏิบัติงานทุกคนดูแลตนเองให้ดีระหว่างปฏิบัติหน้าที่เพื่อให้ปลอดภัยจากเหตุที่อาจจะเกิดขึ้น รวมทั้งดูแลประชาชนให้รับความปลอดภัย โดยนายกรัฐมนตรีขอส่งกำลังใจ ความห่วงใย ไปยังประชาชนผู้ประสบสาธารณภัยและครอบครัวทุกคนด้วย ยืนยันว่ารัฐบาลจะดูแลอย่างต่อเนื่อง เพื่อให้เกิดขวัญกำลังใจที่ดีกับประชาชนและเจ้าหน้าที่ผู้ปฏิบัติหน้าที่ในพื้นที่เสี่ยงภัย ทุกคน
-------------
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/56533