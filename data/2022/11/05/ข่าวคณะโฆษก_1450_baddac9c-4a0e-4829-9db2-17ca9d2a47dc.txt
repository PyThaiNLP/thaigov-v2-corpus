รัฐบาลไทย-ข่าวทำเนียบรัฐบาล-นายกรัฐมนตรียินดีศูนย์ควบคุมและป้องกันโรคสหรัฐฯ ยกเลิกคำเตือนห้ามประชาชนเดินทางเข้าไทยและอีก 89 ประเทศ เป็นสัญญาณหนุนภาคการท่องเที่ยว


วันพุธที่ 20 เมษายน 2565
พิมพ์
นายกรัฐมนตรียินดีศูนย์ควบคุมและป้องกันโรคสหรัฐฯ ยกเลิกคำเตือนห้ามประชาชนเดินทางเข้าไทยและอีก 89 ประเทศ เป็นสัญญาณหนุนภาคการท่องเที่ยว
นายกรัฐมนตรียินดีศูนย์ควบคุมและป้องกันโรคสหรัฐฯ ยกเลิกคำเตือนห้ามประชาชนเดินทางเข้าไทยและอีก 89 ประเทศ เป็นสัญญาณหนุนภาคการท่องเที่ยว สอดคล้องกับแนวนโยบายรัฐบาลที่จะมีการผ่อนคลายมาตรการเพิ่มเติม
วันที่ 20 เม.ย. 2565 น.ส.ไตรศุลี ไตรสรณกุล รองโฆษกประจำสำนักนายกรัฐมนตรี กล่าวว่า พล.อ.ประยุทธ์ จันทร์โอชา นายกรัฐมนตรีและรมว.กลาโหม มีความยินดีที่ได้รับทราบกรณีที่ศูนย์ควบคุมและป้องกันโรค (Centers for Disease Control and Prevention : CDC) สหรัฐอเมริกา ได้ยกเลิกคำเตือนห้ามประชาชนเดินทางมายังประเทศไทยและอีก 89 ประเทศ โดยเป็นการปรับลดคำเตือนจากกลุ่มประเทศที่มีความเสี่ยงจากการแพร่ระบาดของโควิด-19 ระดับสูงสุด ระดับ 4 มาอยู่ในระดับ3 ซึ่งเป็นระดับที่มีคำแนะนำให้ฉีดวัคซีนโควิด-19 ก่อนเดินทางเท่านั้น
นายกรัฐมนตรีเห็นว่าการยกเลิกคำเตือนห้ามเดินทางของสหรัฐฯ ดังกล่าวเป็นปัจจัยบวกและสนับสนุนต่อภาคการท่องเที่ยวของไทย เนื่องจากนักท่องเที่ยวสหรัฐฯ เป็นหนึ่งในกลุ่มนักท่องเที่ยวที่สำคัญ ซึ่งตั้งแต่ต้นปีถึงสิ้นเดือน มี.ค. ซึ่งเป็นช่วงที่สหรัฐฯ ยังมีคำเตือนประชาชนห้ามเดินทางมายังประเทศไทย แต่นักท่องเที่ยวจากสหรัฐฯ ยังติด 1 ใน 5 ประเทศที่เดินทางเข้ามาในไทยมากที่สุด รองจากสิงคโปร์ เยอรมนี สหราชอาณาจักร และฟิลิปปินส์
“การที่สหรัฐฯ และหลายประเทศทยอยผ่อนคลายมาตรการการเดินทางของประชาชน จะส่งผลบวกต่อภาคการท่องเที่ยว และสอดคล้องกับแนวนโยบายที่นายกรัฐมนตรีมีข้อสั่งการให้มีการปรับปรุงมาตรการที่เกี่ยวข้องกับโควิด 19 ให้มีความสะดวกมากขึ้น ผ่อนคลายมาตรการเพื่อให้มีการใช้จ่ายในประเทศให้ธุรกิจต่าง ๆ เดินหน้าไปได้” น.ส.ไตรศุลี กล่าว

ที่มา : https://www.thaigov.go.th/news/contents/details/53736