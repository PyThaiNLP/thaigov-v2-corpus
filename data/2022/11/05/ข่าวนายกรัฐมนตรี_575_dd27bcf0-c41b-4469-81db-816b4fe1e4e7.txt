รัฐบาลไทย-ข่าวทำเนียบรัฐบาล-นายกฯ ให้กำลังใจเจ้าหน้าที่ปฏิบัติงานช่วงวันหยุดยาว ขอประชาชนเดินทางท่องเที่ยวกลับภูมิลำเนาอย่างมีความสุข ปลอดภัย ย้ำกลุ่ม 608 นักเรียน นักศึกษา ฉีดวัคซีนให้ครบโดส


วันอังคารที่ 12 กรกฎาคม 2565
พิมพ์
นายกฯ ให้กำลังใจเจ้าหน้าที่ปฏิบัติงานช่วงวันหยุดยาว ขอประชาชนเดินทางท่องเที่ยวกลับภูมิลำเนาอย่างมีความสุข ปลอดภัย ย้ำกลุ่ม 608 นักเรียน นักศึกษา ฉีดวัคซีนให้ครบโดส
นายกฯ ให้กำลังใจเจ้าหน้าที่ปฏิบัติงานช่วงวันหยุดยาว ขอประชาชนเดินทางท่องเที่ยวกลับภูมิลำเนาอย่างมีความสุข ปลอดภัย ย้ำกลุ่ม 608 นักเรียน นักศึกษา ฉีดวัคซีนให้ครบโดส เตือน การเว้นระยะห่าง-สวมหน้ากาก ยังมีความจำเป็น
วันนี้ (12 กรกฎาคม 2565) เวลา 12.00 น. ณ ทางเชื่อมตึกสันติไมตรีและตึกไทยคู่ฟ้า ทำเนียบรัฐบาล พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม กล่าวภายหลังการประชุมคณะรัฐมนตรี ว่า รัฐบาลเร่งเดินหน้าขับเคลื่อนงานด้านต่าง ๆ เพื่อช่วยเหลือพี่น้องประชาชนทุกกลุ่มอย่างเต็มที่ ท่ามกลางสถานการณ์ที่ยังคงได้รับผลกระทบจากปัจจัยภายนอกอย่างต่อเนื่อง ยืนยันรัฐบาลมีสถานะทางการคลังที่มีเสถียรภาพและมีความมั่นคง จากโอกาสใหม่ ๆ ในการเจรจากับต่างประเทศ รวมทั้งรายได้จากภาคการท่องเที่ยวทั้งในและต่างประเทศในช่วงครึ่งปีหลัง ตามนโยบายเปิดประเทศของรัฐบาล ทั้งนี้ ขอให้เฝ้าระวังสถานการณ์การแพร่ระบาดของโรคโควิด-19 อย่างต่อเนื่อง
นายกรัฐมนตรีขอบคุณพร้อมให้กำลังใจเจ้าหน้าที่ผู้ปฏิบัติงานที่เสียสละ ทุ่มเท และอุทิศตนทำงานหนักเพื่ออำนวยความสะดวกและให้บริการประชาชนในการเดินทางท่องเที่ยวและกลับภูมิลำเนา รวมทั้งเจ้าหน้าที่ กำลังพลที่ปฏิบัติหน้าที่เฝ้าระวังในพื้นที่ทุรกันดารและแนวชายแดนด้วย พร้อมขอให้ประชาชนเดินทางไป-กลับด้วยความระมัดระวัง ไม่ประมาท ดูแลรักษาสุขภาพ ปฏิบัติตนตามมาตรการทางสาธารณสุขอย่างเคร่งครัด เพื่อความปลอดภัยทั้งต่อตนเองและครอบครัว และขอให้ทุกคนมีความสุขตลอดช่วงวันหยุดยาวนี้
นายกรัฐมนตรีกล่าวถึงกรณีการแพร่ระบาดของเชื้อโควิด-19 สายพันธุ์ใหม่ (BA.4 - BA.5) ที่กำลังแพร่ระบาดในประเทศ จากรายงานพบว่ามีการติดเชื้อได้ง่าย อัตราการแพร่เชื้อเร็ว และหลบภูมิได้ และข้อมูลสถิติยอดผู้เสียชีวิตส่วนใหญ่เป็นกลุ่มเสี่ยง 608 ที่ไม่ได้ฉีดวัคซีน หรือฉีดไม่ครบโดส หรือมีโรคประจำตัว ซึ่งแสดงให้เห็นว่าการฉีดวัคซีนเพื่อป้องกันความรุนแรงของโรคเป็นสิ่งสำคัญ ดังนั้น จึงขอความร่วมมือกลุ่มเสี่ยง 608 นักเรียน นักศึกษา และประชาชนที่ยังไม่ฉีดวัคซีน ฉีดไม่ครบ หรือครบรอบการฉีดเข็มกระตุ้น เข้ารับการฉีดวัคซีนเพื่อตนเองและครอบครัว โดยรัฐบาลได้เตรียมสถานที่ฉีด จำนวนวัคซีน และบุคลากรทางการแพทย์ไว้เพียงพอสำหรับให้บริการประชาชน อย่างไรก็ตาม แม้เข้ารับการฉีดวัคซีนครบจำนวนแล้ว การปฏิบัติตามมาตรการป้องกันตนเองส่วนบุคคลอย่างเคร่งครัด เช่น การเว้นระยะห่าง สวมหน้ากากอนามัยตลอดเวลาเมื่ออยู่ท่ามกลางคนหมู่มาก ยังเป็นสิ่งจำเป็นที่ต้องปฏิบัติต่อไป ทั้งนี้ นายกรัฐนตรีกล่าวแสดงความมั่นใจในระบบสาธารณสุขของไทย รวมทั้งบุคลากรทางการแพทย์ที่มีศักยภาพในการดูแลประชาชนหากสถานการณ์การแพร่ระบาดเปลี่ยนแปลงหรือมีแนวโน้มเพิ่มขึ้น

ที่มา : https://www.thaigov.go.th/news/contents/details/56813