รัฐบาลไทย-ข่าวทำเนียบรัฐบาล-รมว.พม. เยี่ยมศูนย์พักคอย วัดอินทรวิหาร กทม. พร้อมชู บวร (บ้าน วัด โรงเรียน) ขับเคลื่อนชุมชนเข้มแข็งในสถานการณ์โควิด-19


วันศุกร์ที่ 13 สิงหาคม 2564
รมว.พม. เยี่ยมศูนย์พักคอย วัดอินทรวิหาร กทม. พร้อมชู บวร (บ้าน วัด โรงเรียน) ขับเคลื่อนชุมชนเข้มแข็งในสถานการณ์โควิด-19
รมว.พม. เยี่ยมศูนย์พักคอย วัดอินทรวิหาร กทม. พร้อมชู บวร (บ้าน วัด โรงเรียน) ขับเคลื่อนชุมชนเข้มแข็งในสถานการณ์โควิด-19
เมื่อวันที่ 11 ส.ค. 64 เวลา 11.00 น. นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) ลงพื้นที่เยี่ยมศูนย์พักคอยรอการส่งต่อ วัดอินทรวิหารพระอารามหลวง เขตพระนคร กทม. พร้อมทั้ง ถวายแอลกอฮอล์ฆ่าเชื้อ จำนวน 20 แกลลอน หน้ากากอนามัย จำนวน 100 กล่อง และชุด PPE จำนวน 80 ชุด ให้พระโสภณธรรมวงศ์ เจ้าอาวาสวัดอินทรวิหาร เพื่อนำไปใช้ประโยชน์ ทั้งนี้ ศูนย์พักคอยแห่งนี้ มีการใช้อาคารปฏิบัติธรรม ชั้น 2 3 และ 5 สำหรับรองรับผู้ป่วยโควิด-19 กลุ่มสีเขียว ประมาณ 200 คน เป็น ศูนย์พักคอย รอการส่งต่อผู้ป่วยโควิดเข้ารักษาในโรงพยาบาล หรือ Community Isolation และใช้เป็นสถานที่สำหรับดูแลกลุ่มคนที่ต้องการการดูแลเป็นพิเศษระหว่างรอเตียง เช่น เด็กที่พ่อแม่ติดเชื้อที่ไม่มีคนในครอบครัวดูแล เป็นต้น โดยมีเจ้าหน้าที่ผู้ดูแล พร้อมสิ่งอำนวยความสะดวก อาทิ ห้องสุขาและอาบน้ำแยกชาย-หญิง ลิฟต์บริการผู้ป่วย ระบบการสื่อสารผ่านอินเตอร์คอมเพื่อป้องกันการสัมผัสใกล้ชิดกัน เครื่องนอนและของใช้จำเป็น รวมถึงยาเวชภัณฑ์ เป็นต้น
นายจุติ กล่าวว่า การลงพื้นที่เยี่ยมศูนย์พักคอยในวันนี้ เรามาในนามของรัฐบาล ซึ่งมีนโยบายที่ต้องการให้บูรณาการการทำงานร่วมกัน เพื่อช่วยเหลือพี่น้องประชาชน โดยเรายึดประชาชนเป็นศูนย์กลาง และหลักการ  บวร (บ้าน วัด โรงเรียน) เป็นนโยบายของพลเอก ประยุทธ์ จันทร์โอชา นายกรัฐมนตรี ที่มุ่งเน้นให้ชุมชนพึ่งพาตนเองได้ ทั้งนี้ สำนักงานเขตพระนคร  กรุงเทพมหานคร  กระทรวงสาธารณสุข  กระทรวงศึกษาธิการ และกระทรวงกลาโหม ได้ส่งเจ้าหน้าที่เข้ามาช่วยประสานงาน ซึ่งตนอยากให้เห็นว่า ที่นี่ไม่ใช่เพียงศูนย์พักคอย แต่เป็นการบูรณาการกันในเชิงปฎิบัติที่เป็นรูปธรรม เพื่อให้ประชาชนได้ประโยชน์มากที่สุด  ซึ่งมีการควบคุมการแพร่เชื้อโรคระบาดอย่างได้ผล ทำให้ประชาชนที่ป่วยโควิด-19 ร้อยละ 90 สามารถกลับบ้านได้อย่างปลอดภัยโดยไม่ต้องไปรักษาตัวที่โรงพยาบาล ขณะเดียวกัน ทางวัดและชุมชนได้ทำครัวกลาง จำนวน 3 ครัว เพื่อสนับสนุนศูนย์พักคอยในการดูแลประชาชน ทั้งนี้ ตนคิดว่าเป็นสิ่งที่ดีที่ทำให้ชุมชนเข้มแข็งและเห็นว่า บวร (บ้าน วัด โรงเรียน) เหมาะสมสำหรับประเทศไทย เพราะเรามีไมตรีต่อกันซึ่งตรงนี้จะทำให้เราผ่านวิกฤติไปด้วยกันได้
นายจุติ กล่าวเพิ่มเติมว่า หลังจากนี้ เราจะพัฒนาศูนย์พักคอยแห่งนี้ให้เป็นแหล่งเรียนรู้และแหล่งฝึกอาชีพ เพื่อสร้างงานให้กับชุมชน ซึ่งสิ่งที่สำคัญที่สุดคือประชาชนทุกคนได้บริจาคสิ่งของ รวมถึงจิตอาสาที่เข้ามาช่วยกันทำงาน ทั้งนี้ ตนขอขอบคุณทุกคนรวมไปถึงพยาบาล เพราะงานนี้เราไม่ทิ้งใคร และทุกอย่างสำเร็จได้เพราะว่าเราทุกคนทำงานร่วมกัน นับเป็นจุดแข็งของเราที่สามารถนำไปถอดบทเรียน เพื่อขยายผลไปยังจุดอื่นๆ ได้ต่อไป

ที่มา : https://www.thaigov.go.th/news/contents/details/44748