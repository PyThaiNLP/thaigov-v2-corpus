รัฐบาลไทย-ข่าวทำเนียบรัฐบาล-กรมการจัดหางาน สร้างการรับรู้การปฏิบัติตามกฎหมาย การใช้แรงงานต่างด้าวทั่วประเทศ


วันพุธที่ 1 มิถุนายน 2565
พิมพ์
กรมการจัดหางาน สร้างการรับรู้การปฏิบัติตามกฎหมาย การใช้แรงงานต่างด้าวทั่วประเทศ
นายไพโรจน์ โชติกเสถียร อธิบดีกรมการจัดหางาน เปิดเผยว่า นายสุชาติ ชมกลิ่น รัฐมนตรีว่าการกระทรวงแรงงาน ให้ความสำคัญกับการบริหารจัดการแรงงานข้ามชาติในประเทศไทย ภายใต้สถานการณ์การแพร่ระบาดของโรคติดเชื้อไวรัสโคโรนา 2019 (COVID-19)
รวมทั้งตระหนักถึงการใช้แรงงานข้ามชาติผิดกฎหมายที่มีผลต่อความมั่นคงและความเชื่อมั่นของประเทศไทย ซึ่งส่งผลไปถึงภาคเศรษฐกิจ จึงมอบหมายกรมการจัดหางานในฐานะหน่วยงานผู้รับผิดชอบ ป้องกัน และแก้ไขปัญหาดังกล่าวในทุกมิติ ทั้งการตรวจสอบ ดำเนินคดี ผู้ฝ่าฝืนกฎหมายอย่างเข้มงวด การรับฟังปัญหาจากนายจ้าง สถานประกอบการที่ใช้แรงงานข้ามชาติ ตลอดจนการปรับกฎ ระเบียบ ข้อบังคับให้มียืดหยุ่นสอดคล้องตามสถานการณ์จริง โดยมุ่งหวังให้นายจ้าง สถานประกอบการ และแรงงานข้ามชาติ ปฏิบัติตามมติครม.ในคราวต่าง ๆ เพื่อนำไปสู่การจ้างแรงงานต่างด้าวโดยถูกต้องตามกฎหมาย
“กรมการจัดหางานได้จัดอบรม “โครงการเสริมสร้างการรับรู้ให้นายจ้าง สถานประกอบการ แรงงาน     ต่างด้าว และองค์กรภาคีเครือข่าย ประจำปีงบประมาณ พ.ศ. 2565” ขึ้นทั่วประเทศ เพื่อประชาสัมพันธ์ เผยแพร่นโยบาย กฎระเบียบ ประกาศ ข้อมูลข่าวสารภาครัฐ และสร้างความเข้าใจในการดำเนินการตามมติครม. คราวต่าง ๆ ภายใต้สถานการณ์การแพร่ระบาดของโรคติดเชื้อไวรัสโคโรนา 2019 (COVID-19) และการปฏิบัติตามแนวทางการปรับลดมาตรการการนำแรงงานต่างด้าวเข้ามาทำงานตามบันทึกความเข้าใจว่าด้วยความร่วมมือด้านแรงงาน (MOU) โดยผู้ร่วมโครงการฯจะได้ความรู้ที่เป็นปัจจุบัน และเกิดประโยชน์ จากผู้มีความเชี่ยวชาญ ทั้งวิทยากรจากสำนักบริหารแรงงานต่างด้าว กรมการจัดหางาน และวิทยากรจากสำนักงานประกันสังคม อาทิ แนวทางการนำเข้าแรงงานต่างด้าวตาม MOU และแนวทางการบริหารจัดการการทำงานของคนต่างด้าว สัญชาติกัมพูชา ลาว เมียนมา ตามมติคณะรัฐมนตรีเมื่อวันที่ 15 มีนาคม 2565 สิทธิประโยชน์ของคนต่างด้าว จากการเข้าระบบประกันสังคม บทกำหนดโทษที่นายจ้าง/สถานประกอบการควรรู้ และการเตรียมความพร้อมต่อแนวโน้มของตลาดแรงงานในอนาคตที่การจ้างแรงงานข้ามชาติ จะถูกทดแทนด้วยเทคโนโลยีที่มีต้นทุนถูกลง โดยจะมีการจัดอบรมขึ้นทั่วประเทศ ณ จังหวัดที่มีนายจ้าง สถานประกอบการ และแรงงานข้ามชาติทำงานอยู่เป็นจำนวนมาก” อธิบดีกรมการจัดหางาน กล่าว
ทั้งนี้ นายจ้าง สถานประกอบการ และแรงงานข้ามชาติที่สนใจ สามารถติดต่อสอบถามรายละเอียดเพื่อร่วมการอบรมฯ ได้ที่ สำนักงานจัดหางานกรุงเทพมหานคร พื้นที่ 1 – 10 และสำนักงานจัดหางานจังหวัดทุกจังหวัดทั่วประเทศ

ที่มา : https://www.thaigov.go.th/news/contents/details/55241