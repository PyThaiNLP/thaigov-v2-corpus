รัฐบาลไทย-ข่าวทำเนียบรัฐบาล-พม. ระดมหน่วยงานที่เกี่ยวข้องเร่งจัดทำรายงานความคืบหน้าการดำเนินงานป้องกันและปราบปรามการค้ามนุษย์ของประเทศไทย ส่งให้สหรัฐฯ เพิ่มเติม ประกอบการประเมินใน TIP Report ปี 2565


วันพุธที่ 9 มีนาคม 2565
พม. ระดมหน่วยงานที่เกี่ยวข้องเร่งจัดทำรายงานความคืบหน้าการดำเนินงานป้องกันและปราบปรามการค้ามนุษย์ของประเทศไทย ส่งให้สหรัฐฯ เพิ่มเติม  ประกอบการประเมินใน TIP Report ปี 2565
พม. ระดมหน่วยงานที่เกี่ยวข้องเร่งจัดทำรายงานความคืบหน้าการดำเนินงานป้องกันและปราบปรามการค้ามนุษย์ของประเทศไทย ส่งให้สหรัฐฯ เพิ่มเติม  ประกอบการประเมินใน TIP Report ปี 2565
วันนี้ (9 มี.ค. 65) เวลา 10.00 น. นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานการประชุมคณะอนุกรรมการกำกับและติดตามการดำเนินงานป้องกันและปราบปรามการค้ามนุษย์ ครั้งที่ 1/2565 ผ่านระบบออนไลน์ โดยมี นางสาวแรมรุ้ง  วรวัธ  รองปลัดกระทรวงการพัฒนาสังคมและความมั่นคงของมนุษย์ และผู้แทนหน่วยงานที่เกี่ยวข้องเข้าร่วมประชุมกว่า 50 คน อาทิ กระทรวงแรงงาน กระทรวงการต่างประเทศ สำนักงานตำรวจแห่งชาติ สำนักงานอัยการสูงสุด สำนักงานศาลยุติธรรม และผู้ทรงคุณวุฒิ
นายจุติ กล่าวว่า หน่วยงานที่เกี่ยวข้องในการป้องกันและปราบปรามการค้ามนุษย์ได้ร่วมกันจัดทำรายงานผลการดำเนินงานป้องกันและปราบปรามการค้ามนุษย์ของประเทศไทย ประจำปี 2564 และส่งให้สถานเอกอัครราชทูตสหรัฐอเมริกา ประจำประเทศไทย เรียบร้อยแล้ว เมื่อวันที่ 21 มกราคม 2565 เพื่อใช้ประกอบการประเมินจัดระดับประเทศไทย ในรายงานสถานการณ์การค้ามนุษย์ของสหรัฐอเมริกา หรือ TIP Report (Trafficking in Persons Report) ประจำปี 2565
ที่ประชุมได้มีการพิจารณาร่างรายงานความคืบหน้าผลการดำเนินงานป้องกันและปราบปรามการค้ามนุษย์ของประเทศไทย หรือ Progress Report ในช่วงเดือนมกราคม – มีนาคม 2565 ประกอบด้วย 3 ด้านสำคัญ ได้แก่ 1) ด้านดำเนินคดีและบังคับใช้กฎหมาย โดยจัดตั้งศูนย์คัดแยกผู้เสียหาย (ดอนเมือง) เพื่อเป็นศูนย์เตรียมความพร้อมก่อนการคัดแยกผู้เสียหายจากการค้ามนุษย์ พร้อมทั้งพัฒนาศักยภาพเจ้าหน้าที่  2) ด้านคุ้มครองช่วยเหลือ โดยจัดทำแนวทางกลไกการส่งต่อระดับชาติ (National Referral Mechanism) และระยะเวลาการฟื้นฟูไตร่ตรอง (Reflection Period) รวมทั้งศึกษาแนวทางที่เหมาะสมสำหรับสถานคุ้มครองในการให้อิสระ ในการเคลื่อนย้ายของผู้เสียหายกลุ่มผู้ใหญ่ (Freedom of Movement) และ 3) ด้านป้องกัน โดยฝึกอบรมเพิ่มศักยภาพพนักงานตรวจแรงงาน และจัดทำมาตรฐานการปฏิบัติงาน (SOP) การคัดแยกผู้เสียหายจากการบังคับใช้แรงงานและการค้ามนุษย์ด้านแรงงาน
นายจุติ กล่าวเพิ่มเติมว่า ตนได้มอบหมายให้ทุกหน่วยงานช่วยกันพิจารณาปรับปรุงร่างรายงานความคืบหน้าฯ ให้มีความสมบูรณ์ ก่อนเสนอคณะกรรมการป้องกันและปราบปรามการค้ามนุษย์ที่มี พลเอก ประวิตร วงษ์สุวรรณ รองนายกรัฐมนตรี เป็นประธาน เพื่อพิจารณาในวันที่ 23 มีนาคม 2565 และนำเรียน พลเอก ประยุทธ์  จันทร์โอชา นายกรัฐมนตรี เพื่อให้ความเห็นชอบ ก่อนส่งให้สหรัฐอเมริกา ในวันที่ 4 เมษายน 2565 เพื่อใช้ประกอบการประเมินจัดระดับประเทศไทยใน TIP Report ประจำปี 2565 ต่อไป

ที่มา : https://www.thaigov.go.th/news/contents/details/52368