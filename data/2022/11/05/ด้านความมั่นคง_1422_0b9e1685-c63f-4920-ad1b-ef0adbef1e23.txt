รัฐบาลไทย-ข่าวทำเนียบรัฐบาล-ผู้ว่าฯ สมุทรสงคราม ชวนส่งกำลังใจเชียร์ “ครูกี้” ว่ายน้ำข้ามจังหวัด 20 กม. เทิดพระเกียรติ “สมเด็จพระบรมราชชนนีพันปีหลวง” เนื่องในวันแม่แห่งชาติ 12 สิงหาคม 2565 นี้


วันพุธที่ 10 สิงหาคม 2565
พิมพ์
ผู้ว่าฯ สมุทรสงคราม ชวนส่งกำลังใจเชียร์ “ครูกี้” ว่ายน้ำข้ามจังหวัด 20 กม. เทิดพระเกียรติ “สมเด็จพระบรมราชชนนีพันปีหลวง” เนื่องในวันแม่แห่งชาติ 12 สิงหาคม 2565 นี้
ผู้ว่าฯ สมุทรสงคราม ชวนส่งกำลังใจเชียร์ “ครูกี้” ว่ายน้ำข้ามจังหวัด 20 กม. เทิดพระเกียรติ “สมเด็จพระบรมราชชนนีพันปีหลวง” เนื่องในวันแม่แห่งชาติ 12 สิงหาคม 2565 นี้
เมื่อวันที่ 10 สิงหาคม 2565 นายขจร ศรีชวโนทัย ผู้ว่าราชการจังหวัดสมุทรสงคราม เปิดเผยว่า ขอเชิญชาวจังหวัดสมุทรสงคราม ร่วมส่งกำลังใจให้ นางสาววิศรุตา ฟอร์ซอง หรือครูกี้ อดีตผู้ป่วยมะเร็งระยะสุดท้าย ในกิจกรรมว่ายน้ำมาราธอนเดี่ยวระยะไกลจากจังหวัดราชบุรีเข้าสู่จังหวัดสมุทรสงครามเพื่อเทิดพระเกียรติ สมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ในวันศุกร์ที่ 12 สิงหาคม 2565 จึงขอเชิญชวนชาวจังหวัดสมุทรสงคราม ร่วมส่งกำลังใจให้ครูกี้ทำกิจกรรมนี้ให้สำเร็จ
ทั้งนี้ กิจกรรม "ว่ายน้ำเดี่ยวข้ามจังหวัดในแม่น้ำแม่กลองมีระยะทาง 20 กิโลเมตรเพื่อเทิดพระเกียรติ สมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง" ดังกล่าวในครั้งนี้ เพื่อสร้างแรงบันดาลใจแด่ผู้ป่วยมะเร็งทั้งประเทศ ซึ่งครูกี้จะเริ่มต้นการว่ายน้ำที่ท่าน้ำหน้าวัดพเนินพลู อำเภอเมืองราชบุรี จังหวัดราชบุรี ในเวลา 06.00 น. ว่ายน้ำตามแม่น้ำแม่กลองมาสิ้นสุดการว่ายน้ำบริเวณท่าน้ำ หน้าที่ว่าการอำเภออัมพวา จังหวัดสมุทรสงคราม เวลาประมาณ 15.00 น.
นายขจร ศรีชวโนทัย ผู้ว่าราชการจังหวัดสมุทรสงคราม กล่าวเพิ่มเติมว่า ถือเป็นการว่ายน้ำแสดงเพื่อความจงรักภักดี และสำนึกในพระมหากรุณาธิคุณต่อสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง อันหาที่สุดมิได้ในวันแม่แห่งชาติ 12 สิงหาคม 2565 อีกทั้งยังเป็นการสร้างแรงบันดาลใจให้กับผู้ป่วยมะเร็งทั้งประเทศไทยได้รู้จักเข้าใจการอยู่กับมะเร็งด้วยความเข้าใจ ผาสุกด้วยหลักสาม อ. ด้วยหลักธรรมชาติบำบัด โดยอดีตผู้ป่วยมะเร็งระยะสุดท้ายที่รอดตายมาได้ 12 ปีแล้ว จากหมอบอกจะมีชีวิตได้เพียง 8 เดือนเท่านั้น
นอกจากนั้น ยังเป็นการส่งเสริมการท่องเที่ยวเส้นทางประวัติศาสตร์ทางชลมารคอันยาวนานและสำคัญมากของชาติไทยในปัจจุบัน เส้นทางรบตลอดเส้นทางน้ำจากราชบุรี – สมุทรสงคราม ค่ายบางกุ้ง รวมถึงยังมีนักกีฬาเรือพายทีมชาติไทย ประเภทเรือมังกรอาวุโส ชุดเหรียญทองเอเชี่ยนเกมส์ ยกทีมมาร่วมพายเพื่อแสดงเจตจำนงค์เดียวกัน และนักพายเรือจิตอาสา รวมทั้งกู้ภัยทางน้ำ และเอกชนมาร่วมขบวนกิจกรรมว่ายน้ำเทิดพระเกียรติในครั้งนี้ด้วย

ที่มา : https://www.thaigov.go.th/news/contents/details/57886