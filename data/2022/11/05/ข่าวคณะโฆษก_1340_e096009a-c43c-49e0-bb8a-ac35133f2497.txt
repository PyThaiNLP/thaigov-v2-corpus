รัฐบาลไทย-ข่าวทำเนียบรัฐบาล-​ นายกฯ ย้ำประเทศไทยต้องเดินหน้าด้วยนวัตกรรม ติดตามการทำงานขับเคลื่อนประเทศด้วยเทคโนโลยี 5G อย่างต่อเนื่องเพื่อเพิ่มประสิทธิภาพการทำงานให้ประโยชน์ถึงประชาชน


วันเสาร์ที่ 2 เมษายน 2565
พิมพ์
​ นายกฯ ย้ำประเทศไทยต้องเดินหน้าด้วยนวัตกรรม ติดตามการทำงานขับเคลื่อนประเทศด้วยเทคโนโลยี 5G อย่างต่อเนื่องเพื่อเพิ่มประสิทธิภาพการทำงานให้ประโยชน์ถึงประชาชน
​
นายกฯ ย้ำประเทศไทยต้องเดินหน้าด้วยนวัตกรรม ติดตามการทำงานขับเคลื่อนประเทศด้วยเทคโนโลยี 5G อย่างต่อเนื่องเพื่อเพิ่มประสิทธิภาพการทำงานให้ประโยชน์ถึงประชาชน
วันนี้ (2 เมษายน 2565) นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ให้ความสำคัญกับการพัฒนานวัตกรรมให้เท่าทันความก้าวหน้าของโลก โดยได้ติดตามความคืบหน้า การดำเนินนโยบายขับเคลื่อนประเทศด้วยเทคโนโลยี 5G อย่างต่อเนื่อง และได้กำหนดให้เป็นยุทธศาสตร์สำคัญของรัฐบาลในการนำเทคโนโลยีมาเพิ่มประสิทธิภาพภาครัฐ นำมาประยุกต์ใช้ให้เกิดประโยชน์ทุกมิติ เพื่อตอบสนองความต้องการประชาชนให้ได้อย่างทั่วถึง
นายธนกร  กล่าวว่า สถานการณ์การแพร่ระบาดของโควิด-19 ในปัจจุบัน ทำให้ประชาชนประสบกับข้อจำกัดในการเข้าถึงบริการทางการแพทย์ ด้วยความห่วงใยที่นายกรัฐมนตรีมีต่อพี่น้องประชาชนจึงได้มอบนโยบายให้เร่งผลักดัน นำเทคโนโลยีเข้ามาเป็นส่วนสำคัญในสนับสนุนการพัฒนาระบบบริการสาธารณสุขให้มีความทันสมัย ช่วยให้ประชาชนสามารถเข้าถึงบริการได้อย่างทั่วถึงและเท่าเทียม แม้ในสถานการณ์ที่มีขีดจำกัดด้านการขนส่ง อาทิ กรณีภัยพิบัติทางธรรมชาติ หรือการแพร่ระบาดของโรค จึงทำให้ทุกประเทศต้องหันมาพึ่งพาพัฒนาการนวัตกรรมดิจิทัลมากขึ้น โดยเมื่อปลายปีที่ผ่านมา นายกรัฐมนตรีได้เป็นประธานในพิธีเปิดงานโครงการ “ต้นแบบโรงพยาบาลอัจฉริยะระดับโลกด้วยเทคโนโลยีเครือข่าย 5G และระบบปัญญาประดิษฐ์” ณ โรงพยาบาลศิริราช ถือเป็นโครงการนำร่องของโครงการ 5G Smart Hospital ของประเทศไทย และเป็นความร่วมมือด้านเทคโนโลยี 5G ระหว่างจีน-ไทย ช่วยให้ไทยเป็นประเทศแรกในภูมิภาคเอเชียตะวันออกเฉียงใต้ (ASEAN) ที่เริ่มใช้งานเทคโนโลยี 5G ในเชิงพาณิชย์ โดยด้านโรงพยาบาลศิริราชยังระบุว่า ‘นับตั้งแต่มีการเริ่มใช้งาน “รถพยาบาล 5G” อัตราการรอดชีวิตของผู้ป่วยเพิ่มขึ้นอย่างมีนัยสำคัญ และมีส่วนช่วยให้โรงพยาบาลศิริราชสามารถปรับเปลี่ยนการบริการสู่ความเป็นดิจิทัลได้อย่างรอบด้าน’
นายธนกล่าวเพิ่มเติมว่า นอกจากนี้ รัฐบาลยังให้ความสำคัญกับการผลักดันการดำเนินงานที่สำคัญในการใช้ประโยชน์จากเทคโนโลยี 5G ในด้านอื่นๆ อาทิ ด้านความเชื่อมโยง การเกษตร ด้านอุตสาหกรรม ด้านการศึกษา และด้านคมนาคม ซึ่งล่าสุด ในการประชุม BIMSTEC ครั้งที่ 5 (วันที่ 30 มีนาคม 2565) นายกรัฐมนตรีกล่าวถ้อยแถลงย้ำต่อผู้นำสมาชิกบิมสเทค ภายหลังรับตำแหน่งประธานบิมสเทคปี 2565-2566 ว่าไทยมุ่งมั่นที่จะขับเคลื่อนบิมสเทคไปสู่ความมั่งคั่ง สร้างความเชื่อมโยงด้านดิจิทัล ผ่านการพัฒนาโครงสร้างพื้นฐานที่อำนวยความสะดวกด้านเทคโนโลยี และใช้ประโยชน์จากนวัตกรรมและเทคโนโลยี มาใช้ในการต่อสู้กับความท้าทายต่าง ๆ เพื่ออนาคตที่ยั่งยืน และสมดุล
รัฐบาลภายใต้การนำของนายกรัฐมนตรีได้ขับเคลื่อนการพัฒนาเศรษฐกิจและสังคมของประเทศตามแนวทางยุทธศาสตร์ชาติ 20 ปี โดยมุ่งเน้นเทคโนโลยีเป็นกลไกสำคัญในการขับเคลื่อนประเทศให้บรรลุตามเป้าหมาย โดยนายกรัฐมนตรีได้กำชับ และสั่งการให้หน่วยงานต่าง ๆ เดินหน้าขับเคลื่อน และส่งเสริมให้มีการนำนวัตกรรม เทคโนโลยี และระบบดิจิทัลมาใช้ประโยชน์ในวงกว้าง ต่อยอดเพิ่มการเรียนรู้ พัฒนาความสามารถด้านการแข่งขันของประเทศอย่างมีประสิทธิภาพ สู่สังคมเศรษฐกิจดิจิทัลอย่างยั่งยืน

ที่มา : https://www.thaigov.go.th/news/contents/details/53217