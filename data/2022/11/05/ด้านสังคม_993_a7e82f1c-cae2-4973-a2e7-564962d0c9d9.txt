รัฐบาลไทย-ข่าวทำเนียบรัฐบาล-สธ.พัฒนา “หมอพร้อม” แจ้งเตือนนัดหมายฉีดวัคซีนโควิดเข็มกระตุ้น


วันอาทิตย์ที่ 19 ธันวาคม 2564
สธ.พัฒนา “หมอพร้อม” แจ้งเตือนนัดหมายฉีดวัคซีนโควิดเข็มกระตุ้น
กระทรวงสาธารณสุข พัฒนา “หมอพร้อม” แจ้งเตือนนัดหมายฉีดวัคซีนโควิดเข็มกระตุ้น ย้ำหากมีประชาชนวอล์กอินมาให้ฉีดได้
วันนี้ (19 ธันวาคม 2564) นพ.ธงชัย กีรติหัตถยากร รองปลัดกระทรวงสาธารณสุข กล่าวว่า กระทรวงสาธารณสุขมีนโยบายฉีดวัคซีนเข็มกระตุ้นให้แก่ประชาชนที่ฉีดวัคซีนโควิด 19 ครบ 2 เข็มตามช่วงระยะเวลาที่กำหนด โดยล่าสุด ผู้ที่ฉีดวัคซีนทั้งสูตรเดี่ยวและสูตรไขว้ครบ 2 เข็ม ช่วงเดือนสิงหาคม-กันยายน 2564 สามารถเข้ารับการฉีดวัคซีนเข็มกระตุ้นในเดือนธันวาคมนี้ และผู้ที่ฉีดครบช่วงเดือนกันยายน-ตุลาคม 2564 สามารถเข้ารับเข็มกระตุ้นได้ช่วงเดือนมกราคม 2565 โดยการนัดหมายฉีดวัคซีนเข็มกระตุ้น ได้ให้พัฒนาแพลตฟอร์ม “หมอพร้อม” เพื่อแจ้งเตือนและนัดหมายประชาชน เนื่องจากมีฐานข้อมูลของผู้รับวัคซีนในระบบอยู่แล้ว รวมถึงให้โรงพยาบาลทุกแห่งใช้ข้อมูลในระบบหมอพร้อมในการนัดหมายและประชาสัมพันธ์เชิญชวนประชาชนมารับวัคซีนเข็มกระตุ้นส่วนกรณีมีผู้วอล์กอินมาถึงโรงพยาบาลแล้ว ให้โรงพยาบาลดำเนินการฉีดวัคซีนให้ได้เลย ไม่ต้องนัดหมายมาใหม่
ทั้งนี้ ปัจจุบันมีผู้ใช้งานระบบหมอพร้อมจำนวน 21.6 ล้านคน เป็นผู้ใช้งานผ่าน Line OA 9.2 ล้านคน ผ่านแอปพลิเคชัน 18 ล้านคน และใช้งานทั้ง 2 รูปแบบ 5.6 ล้านคน ผลสำรวจการใช้งานหมอพร้อมพบว่า มีความพึงพอใจมาก 72% โดย 75% รู้สึกว่าดี มีประโยชน์ และความถี่ที่ได้รับข้อมูลกำลังดี โดยข้อมูลที่ต้องการจากหมอพร้อม คือ ข้อมูลวัคซีนและการป้องกันเชื้อโควิด 78% ข้อมูลบริการด้านสาธารณสุข สิทธิประโยชน์รักษาพยาบาล 77% ส่วนบริการที่ต้องการ คือ ตรวจสอบสิทธิการรักษา การแจ้งเตือนฉีดวัคซีน นัดตรวจคลินิกต่างๆ ในโรงพยาบาล ออกใบรับรองสุขภาพดิจิทัล (Digital Health Pass) ใบรับรองแพทย์ เป็นต้น
************************************19 ธันวาคม 2564

ที่มา : https://www.thaigov.go.th/news/contents/details/49635