รัฐบาลไทย-ข่าวทำเนียบรัฐบาล-กระทรวงเกษตรฯ เกาะติดสถานการณ์ด่านนำเข้าทางบกของจีนรับมือฤดูกาลผลไม้ไทยปี 2565


วันศุกร์ที่ 25 มีนาคม 2565
กระทรวงเกษตรฯ เกาะติดสถานการณ์ด่านนำเข้าทางบกของจีนรับมือฤดูกาลผลไม้ไทยปี 2565
กระทรวงเกษตรฯ เกาะติดสถานการณ์ด่านนำเข้าทางบกของจีนรับมือฤดูกาลผลไม้ไทยปี 2565
ดร.ทองเปลว กองจันทร์ ปลัดกระทรวงเกษตรและสหกรณ์ เปิดเผยว่า จากสถานการณ์การแพร่ระบาดของเชื้อไวรัสโคโรน่า (Covid-19) สินค้าเกษตรที่ส่งออกไปยังประเทศจีนต้องมีความปลอดภัยและมั่นใจได้ว่าปลอดจากการปนเปื้อนของเชื้อโควิด ซึ่งประเทศจีนเป็นตลาดสินค้าเกษตรที่สำคัญของไทย ปัจจุบันสถานการณ์การแพร่ระบาดโควิดในจีนยังคงเพิ่มขึ้นอย่างต่อเนื่อง ส่งผลให้จีนใช้มาตรการ Zero Covid อย่างจริงจัง โดยควบคุมทั้งคนและการขนส่งสินค้าอย่างเข้มงวด ออกมาตรการระดับชาติและระดับท้องถิ่นที่แตกต่างกันไปตามความเสี่ยงของแต่ละพื้นที่ ซึ่งผลไม้นำเข้าจะต้องถูกตรวจสอบอย่างรัดกุมและต้องได้รับใบรับรอง 3 ชนิด จากหน่วยงานที่เกี่ยวข้องของจีนจึงจะสามารถวางจำหน่ายในตลาดจีนได้  ได้แก่ ใบรับรองผ่านการตรวจสอบกักกัน ใบรับรองผลการตรวจโควิด และใบรับรองการผ่านการฆ่าเชื้อ
อย่างไรก็ตาม กระทรวงเกษตรและสหกรณ์ได้มอบหมายให้สำนักงานที่ปรึกษาการเกษตรต่างประเทศ ประจำกรุงปักกิ่ง ฝ่ายเกษตร ประจำสถานกงสุลใหญ่ ณ นครกว่างโจว ฝ่ายเกษตร ประจำสถานกงสุลใหญ่ ณ นครเซี่ยงไฮ้ สำนักการเกษตรต่างประเทศ และหน่วยงานในสังกัดกระทรวงเกษตรและสหกรณ์ บูรณาการในการติดตามและประสานงานกันอย่างใกล้ชิด นอกจากนี้ ฝ่ายเกษตรฯ กว่างโจว ยังได้จัดทำระบบติดตามสถานการณ์ด่านนำเข้าทางบกของจีน (LandPort-Alert) และสถานการณ์ด่านต่างๆ เพื่อให้หน่วยงานที่เกี่ยวข้องและผู้ประกอบการสามารถติดตามสถานการณ์ได้อย่างทันท่วงที
ทั้งนี้ ผู้ที่สนใจสามารถเข้าถึงข้อมูลรายงานสถานการณ์ต่าง ๆ ของจีน ได้ที่เว็บไซต์ฝ่ายเกษตรฯ กว่างโจว https://www.opsmoac.go.th/guangzhou-home หรือเข้าระบบ LandPort-Alert ผ่านลิงค์ https://landport-alert.opsmoac.go.th/ ผ่านอุปกรณ์สื่อสารทุกชนิด เพื่อเข้าถึงสถานการณ์ด่านนำเข้าผลไม้ไทยทางบกของจีน

ที่มา : https://www.thaigov.go.th/news/contents/details/52957