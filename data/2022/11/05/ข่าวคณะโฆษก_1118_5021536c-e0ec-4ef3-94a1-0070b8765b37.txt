รัฐบาลไทย-ข่าวทำเนียบรัฐบาล-โฆษกรัฐบาลสวนฝ่ายค้าน โหมโรงศึกซักฟอกอย่าท่าดีทีเหลว ย้ำพรรคร่วมรัฐบาลยังเหนียวแน่นเป็นเอกภาพ


วันอังคารที่ 1 มีนาคม 2565
พิมพ์
โฆษกรัฐบาลสวนฝ่ายค้าน โหมโรงศึกซักฟอกอย่าท่าดีทีเหลว ย้ำพรรคร่วมรัฐบาลยังเหนียวแน่นเป็นเอกภาพ
โฆษกรัฐบาลสวนฝ่ายค้าน โหมโรงศึกซักฟอกอย่าท่าดีทีเหลว ย้ำพรรคร่วมรัฐบาลยังเหนียวแน่นเป็นเอกภาพ
วันที่ 28 ก.พ. 65 นายธนกร วังบุญคงชนะ โฆษกประจำสำนักประจำสำนักนายกรัฐมนตรี กล่าวถึงกรณีที่นายสุทิน คลังแสง ประธานวิปฝ่ายค้าน ระบุว่า การเปิดประชุมสภาฯ สมัยหน้า พล.อ.ประยุทธ์ จันทร์โอชา นายกรัฐมนตรีและรมว.กลาโหม อยู่ในภาวะเสี่ยงสูงจากปัจจัยหลายเรื่อง อาจจะทำให้รัฐบาลหลับกลางอากาศได้ว่า รัฐบาลไม่ได้รู้สึกตกใจอะไร เพราะฝ่ายค้านมักจะหลอกตัวเองแบบนี้เป็นประจำอยู่แล้ว ท่าดีทีเหลว เช่น เรื่องที่ฝ่ายค้านจะยื่นอภิปรายไม่ไว้วางใจนายกรัฐมนตรี และครม.นั้น ฝ่ายค้านก็มักจะโหมโรงเหมือนมีข้อมูลล้นมือ แต่พอเอาเข้าจริงประชาชนแทบจะปิดโทรทัศน์หนี เพราะไม่ต่างอะไรจากการเอาข่าวที่สื่อมวลชนนำเสนอมาเล่าซ้ำ
ส่วนกรณีที่นายสุทินระบุว่า วันนี้พรรคภูมิใจไทยมีความพร้อมทุกด้าน ถ้าคู่ต่อสู้อ่อนแอเมื่อไหร่ อะไรก็เป็นไปได้นั้น นายธนกร กล่าวว่า เมื่อสู้กันด้วยผลงานในสภาฯ ไม่ได้ จุดกระแสไม่ติด ก็หันกลับมาใช้วิธียุหรือเสี้ยมให้พรรคร่วมรัฐบาลแตกคอกันแทน ยืนยันว่า วันนี้พรรคร่วมรัฐบาลยังเหนียวแน่น ทำงานร่วมกันอย่างเป็นเอกภาพ ดังนั้น ฝ่ายค้านควรจะเตรียมข้อมูลให้พร้อมหากคิดจะยื่นญัตติขอเปิดอภิปรายไม่ไว้วางใจรัฐบาลจะดีกว่า อย่าเสียเวลามาตีโพยตีพาย แล้วสุดท้ายรำไม่ดีก็โทษปี่โทษกลอง ประชาชนจะได้รู้สึกว่า สภาฯ ยังมีฝ่ายค้านทำหน้าที่แทนเขาอยู่บ้าง ไม่ใช่ว่าจะยื่นช่วงเวลาไหนก็ยังไม่รู้ แต่โหมโรงรายวันไปเรื่อยเปื่อย ทางที่ดีรีบไปหารือกับพรรคร่วมฝ่ายค้านด้วยกันเองให้รู้เรื่องก่อนดีกว่า

ที่มา : https://www.thaigov.go.th/news/contents/details/52000