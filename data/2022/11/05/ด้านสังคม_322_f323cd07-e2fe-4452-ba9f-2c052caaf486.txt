รัฐบาลไทย-ข่าวทำเนียบรัฐบาล-นายกรัฐมนตรีมอบถุงยังชีพให้ พม. นำไปช่วยเหลือกลุ่มเปราะบาง ผู้ป่วยติดเตียง เดือดร้อนจากโควิด-19 ในพื้นที่ กทม.


วันศุกร์ที่ 13 สิงหาคม 2564
นายกรัฐมนตรีมอบถุงยังชีพให้ พม. นำไปช่วยเหลือกลุ่มเปราะบาง ผู้ป่วยติดเตียง  เดือดร้อนจากโควิด-19 ในพื้นที่ กทม.
นายกรัฐมนตรีมอบถุงยังชีพให้ พม. นำไปช่วยเหลือกลุ่มเปราะบาง ผู้ป่วยติดเตียง เดือดร้อนจากโควิด-19 ในพื้นที่ กทม.
เมื่อวันที่ 3 ส.ค. 64 เวลา 15.00 น. พลเอก ประยุทธ์ จันทร์โอชา นายกรัฐมนตรี เป็นประธานในการมอบเงินช่วยเหลือแก่เจ้าหน้าที่ที่ได้รับผลกระทบจากการปฏิบัติหน้าที่ ด้านการป้องกันและแก้ไขปัญหาการแพร่ระบาดของโรคติดเชื้อไวรัสโคโรนา 2019 บัญชี "สำนักงานปลัดสำนักนายกรัฐมนตรีเพื่อรับบริจาคสนับสนุนการแก้ไขปัญหาโรคติดเชื้อไวรัสโคโรนา 2019 (COVID-19)" โดยมีนายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) และผู้แทนหน่วยงานที่เกี่ยวข้องเข้าร่วมในพิธี อีกทั้งได้มอบถุงยังชีพของสำนักนายกรัฐมนตรี จำนวน 6,796 ชุด เป็นเงินทั้งสิ้น 6,796,000 บาท ให้นางพัชรี อาระยะกุล ปลัดกระทรวงการพัฒนาสังคมและความมั่นคงของมนุษย์ (ปลัด พม.) ผู้แทนกระทรวง พม. เพื่อนำไปแจกจ่ายช่วยเหลือครอบครัวกลุ่มเปราะบางและผู้ป่วยติดเตียงในพื้นที่กรุงเทพมหานครต่อไป ณ ห้องสีม่วง ตึกไทยคู่ฟ้า ทำเนียบรัฐบาล
นางพัชรี กล่าวว่า ด้วยสถานการณ์การแพร่ระบาดของโรคติดเชื้อไวรัสโคโรนา 2019 (โควิด-19)  ระลอกใหม่ ได้ส่งผลกระทบทั้งเศรษฐกิจและสังคมเพิ่มมากขึ้นในวงกว้างทั่วประเทศ รัฐบาลจึงมีความห่วงใยประชาชนจำนวนมากที่ได้รับความเดือดร้อนและความยากลำบาก โดยเฉพาะกลุ่มเปราะบางที่มีความเสี่ยงสูงทั้งเด็ก ผู้สูงอายุ คนพิการ ผู้ป่วยติดเตียง คนเร่ร่อน ไร้บ้าน และผู้ด้อยโอกาส ซึ่งเป็นกลุ่มเป้าหมายที่กระทรวง พม. ต้องให้ความช่วยเหลือดูแลอย่างใกล้ชิด ทั้งนี้ กระทรวง พม. จึงได้รับการสนับสนุนจากคณะกรรมการบริหารจัดการเงินบริจาคและทรัพย์สินเพื่อสนับสนุนการดำเนินการแก้ไขปัญหาจากโรคติดเชื้อไวรัสโคโรนา 2019 (COVID-19) โดยใช้เงินบริจาคจากบัญชี "สำนักงานปลัดสำนักนายกรัฐมนตรีเพื่อรับบริจาคสนับสนุนการแก้ไขปัญหาโรคติดเชื้อไวรัสโคโรนา 2019 (COVID-19)" จัดหาถุงยังชีพ จำนวน 6,796 ชุด เป็นเงินทั้งสิ้น 6,796,000 บาท เพื่อนำไปส่งต่อความช่วยเหลือให้ครอบครัวกลุ่มเปราะบางและผู้ป่วยติดเตียงที่กำลังประสบปัญหาความเดือดร้อนและความยากลำบากในพื้นที่ กทม. ซึ่งเป็นหนึ่งในจังหวัดพื้นที่ควบคุมเข้มงวดและสูงสุด
นางพัชรี กล่าวต่อไปว่า สำหรับถุงยังชีพ ประกอบด้วย เครื่องอุปโภคบริโภคที่จำเป็นและยารักษาโรค ได้แก่ 1) ข้าวสารขาวคุณภาพดี ไม่น้อยกว่า 5 กิโลกรัม จำนวน 1 ถุง 2) ปลากระป๋องชนิดฝาดึง ขนาดไม่น้อยกว่า 155 กรัม จำนวน 7 กระป๋อง 3) ผักกาดกระป๋องชนิดฝาดึง ขนาดไม่น้อยกว่า 140 กรัม จำนวน 3 กระป๋อง 4) อาหารกระป๋องประเภทเนื้อสัตว์ที่ไม่ใช่ปลาซาดีนหรือปลาแมคคอเรลในซอสมะเขือเทศ ขนาดไม่น้อยกว่า 155 กรัม จำนวน 6 กระป๋อง 5) ข้าวสวยสำเร็จรูปบรรจุกระป๋อง ขนาดไม่น้อยกว่า 150 กรัม จำนวน 4 กระป๋อง 6) หน้ากากอนามัยทางการแพทย์ จำนวน 50 แผ่น 7) แอลกอฮอล์เจล ขนาดไม่น้อยกว่า 400 กรัม จำนวน 1 ขวด และ 8) ฟ้าทะลายโจรชนิดแคปซูลหรือเม็ด จำนวน 1 ชุด สำหรับ 5 วัน
นางพัชรี กล่าวเพิ่มเติมว่า ทั้งนี้ หากประชาชนกลุ่มเปราะบางกำลังประสบปัญหาทางสังคมและความเดือดร้อนจากผลกระทบของโรคโควิด-19 สามารถติดต่อขอความช่วยเหลือได้ที่ 1) ศูนย์ช่วยเหลือสังคม สายด่วน พม. โทร.1300 2) สายด่วนคนพิการ โทร. 1479  3) สำนักงานพัฒนาสังคมและความมั่นคงของมนุษย์จังหวัดทั่วประเทศ และ 4) อาสาสมัครพัฒนาสังคมและความมั่นคงของมนุษย์ (อพม.) ในพื้นที่

ที่มา : https://www.thaigov.go.th/news/contents/details/44726