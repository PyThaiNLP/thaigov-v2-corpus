รัฐบาลไทย-ข่าวทำเนียบรัฐบาล-โฆษกรัฐบาลเผย “นายกฯ”ปลื้มโครงการภูเก็ตแซนด์บ็อกซ์ เดินหน้าขับเคลื่อนเปิดพื้นที่พลิกโฉมประเทศไทยด้านท่องเที่ยว มั่นใจ 1 พ.ย. เปิด 5 จังหวัดรับต่างชาติหารายได้เข้าประเทศ


วันเสาร์ที่ 9 ตุลาคม 2564
พิมพ์
โฆษกรัฐบาลเผย “นายกฯ”ปลื้มโครงการภูเก็ตแซนด์บ็อกซ์ เดินหน้าขับเคลื่อนเปิดพื้นที่พลิกโฉมประเทศไทยด้านท่องเที่ยว  มั่นใจ 1 พ.ย. เปิด 5 จังหวัดรับต่างชาติหารายได้เข้าประเทศ
โฆษกรัฐบาลเผย “นายกฯ”ปลื้มโครงการภูเก็ตแซนด์บ็อกซ์ เดินหน้าขับเคลื่อนเปิดพื้นที่พลิกโฉมประเทศไทยด้านท่องเที่ยว  มั่นใจ 1 พ.ย. เปิด 5 จังหวัดรับต่างชาติหารายได้เข้าประเทศ
วันที่ 9 ตุลาคม 2564 นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ชื่นชมผลสำเร็จจาก โครงการภูเก็ตแซนด์บ็อกซ์ (Phuket Sandbox) ที่ 3 เดือนที่เปิดมาสร้างมูลค่าหมุนเวียนทางเศรษฐกิจกว่า 2,330 ล้านบาทแล้ว (ณ วันที่ 27 กันยายน 2564) โดยปัจจุบันมีจำนวนนักท่องเที่ยวสะสมถึงวันที่ 7 ตุลาคม 2564 จำนวน 43,026 คน ในขณะที่จำนวนการจองที่พัก SHA+ Phuket Sandbox สำหรับการเข้าพักระหว่างเดือนกรกฎาคม 2564 ถึงเดือนกุมภาพันธ์ 2565 อยู่ที่ 779,502 คืน โดยนักท่องเที่ยว 5 อันดับแรกมาจากอเมริกา อิสราเอล อังกฤษ เยอรมนี และฝรั่งเศส ส่วนโครงการสมุยพลัส (Samui Plus) และโครงการส่วนขยายของภูเก็ตแซนด์บ็อกซ์ 7+7 (Phuket Extension) มีจำนวนนักท่องเที่ยวสะสม ทั้งสิ้น 1,069 คน ทั้งนี้ รัฐบาลได้เดินหน้าเปิดอีก 5 พื้นที่ท่องเที่ยวเพื่อต้อนรับนักท่องเที่ยวต่างชาติ ในวันที่ 1 พฤศจิกายน 2564 ได้แก่ กรุงเทพฯ จังหวัดเชียงใหม่ (อ.เมือง อ.แม่ริม อ.แม่แตง อ.ดอยเต่า) จังหวัดประจวบคีรีขันธ์ (อ.หัวหิน) จังหวัดเพชรบุรี (อ.ชะอำ) และจังหวัดชลบุรี (เมืองพัทยา อ.บางละมุง อ.สัตหีบ) แต่ต้องอยู่ภายใต้เงื่อนไขคือ ในระหว่างทางก่อนถึงวันที่ 1 พฤศจิกายนนี้ จังหวัดที่กำหนดไว้จะต้องไม่พบการติดเชื้อโควิดใหม่ ที่เป็นคลัสเตอร์ขนาดใหญ่และมีความรุนแรงจนสร้างความกังวลสูงอีกรอบ โดยเฉพาะกรุงเทพฯ เพราะแม้นักท่องเที่ยวต่างชาติ จะนิยมเดินทางไปเที่ยวตามแหล่งท่องเที่ยวทะเลหรือภูเขาของประเทศไทย แต่ไม่ว่าอย่างไรก็ต้องเดินทางมาเที่ยวกรุงเทพฯ ก่อนอย่างน้อยหนึ่งรอบอยู่แล้ว
โฆษกประจำสำนักนายกรัฐมนตรี กล่าวว่า รัฐบาลได้คาดการณ์เป้าหมายรายได้รวมการท่องเที่ยวในปี 2565 อยู่ที่ 1.5 ล้านล้านบาท แบ่งเป็นนักท่องเที่ยวต่างชาติที่เดินทางเข้ามาท่องเที่ยวในประเทศไทย จำนวน 15 ล้านคน สร้างรายได้ประมาณ 6 แสนล้านบาท ส่วนตลาดไทยเที่ยวไทย เกิดการเดินทาง 160 ล้านคน-ครั้ง สร้างรายได้ประมาณ 8 แสนล้านบาท ซึ่งหากประเมินในแง่รายได้ของตลาดรวมจะคิดเป็น 50% ของปีปกติก่อนเกิดการระบาดโควิด-19 หรือปี 2562 ที่มีรายได้จากการท่องเที่ยวรวมอยู่ที่ 3.4 ล้านล้านบาท ทั้งนี้ การเข้ามาของต่างชาติจะมากหรือน้อยก็ขึ้นอยู่กับคนไทยด้วย ที่จะพร้อมต้อนรับนักท่องเที่ยวต่างชาติมากน้อยแค่ไหน ทุกคนที่มาได้รับวัคซีนครบโดสแล้ว และมีการตรวจหาเชื้อโควิดก่อนเข้ามาแล้ว รวมถึงหากประเมินจากการเปิดภูเก็ตแซนด์บ็อกซ์ จากจำนวนต่างชาติที่เข้ามา ไม่พบว่ามีการติดเชื้อโควิดที่แพร่ระหว่างต่างชาติกับคนไทยเลย ขอให้มั่นใจและร่วมเดินหน้าพลิกโฉมการท่องเที่ยวไทย สู่การกระจายรายได้สู่ชุมชน และรักษาการจ้างงาน ใช้โอกาสนี้ฟื้นฟูเศรษฐกิจของประเทศจากสถานการณ์โควิด-19 ไป ด้วยกัน

ที่มา : https://www.thaigov.go.th/news/contents/details/46765