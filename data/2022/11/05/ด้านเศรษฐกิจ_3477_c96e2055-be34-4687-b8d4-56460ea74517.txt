รัฐบาลไทย-ข่าวทำเนียบรัฐบาล-นายชยธรรม์ พรหมศร ปลัดกระทรวงคมนาคม ตรวจติดตามการดำเนินการหน่วยงานในสังกัดกระทรวงคมนาคม


วันพฤหัสบดีที่ 14 เมษายน 2565
นายชยธรรม์ พรหมศร ปลัดกระทรวงคมนาคม ตรวจติดตามการดำเนินการหน่วยงานในสังกัดกระทรวงคมนาคม
ในการอำนวยความสะดวกและความปลอดภัยในการเดินทางของประชาชนช่วงเทศกาลสงกรานต์ 2565
นายชยธรรม์ พรหมศร ปลัดกระทรวงคมนาคม พร้อมด้วยนายสรพงศ์ ไพฑูรย์พงษ์
รองปลัดกระทรวงคมนาคม ตรวจติดตามการดำเนินการของหน่วยงานในสังกัดกระทรวงคมนาคม ในการอำนวยความสะดวกและความปลอดภัยในการเดินทางของประชาชนในช่วงเทศกาลสงกรานต์ 2565 ในวันที่ 13 เมษายน 2565
ปลัดกระทรวงคมนาคม กล่าวว่า พลเอก ประยุทธ์ จันทร์โอชา นายกรัฐมนตรี มีความห่วงใยในการเดินทางของประชาชนในช่วงเทศกาลสงกรานต์ ระหว่างวันที่ 11 - 17 เมษายน 2565 ซึ่งเป็นช่วงที่มีประชาชนเดินทางเป็นจำนวนมาก นายศักดิ์สยาม ชิดชอบ รัฐมนตรีว่าการกระทรวงคมนาคม จึงได้กำหนดนโยบายอำนวยความสะดวกในการบริการขนส่งสาธารณะและโครงข่ายคมนาคมอย่างบูรณาการ โดยยึดหลัก “เดินทางสะดวก ปลอดภัย ห่างไกล COVID-19” และขอความร่วมมือเชิญชวนประชาชนร่วมสนับสนุนมาตรการ “คนบ้านใกล้เดินทางออกจากกรุงเทพฯ ทีหลัง และเดินทางกลับเข้ากรุงเทพฯ ก่อน” ภายใต้แผนการอำนวยความสะดวกและความปลอดภัยรองรับการเดินทางของประชาชนช่วงเทศกาลสงกรานต์ พ.ศ. 2565ของกระทรวงฯ โดยขอให้ประชาชนวางแผนการเดินทางล่วงหน้าเพื่อกระจายการเดินทางและเหลื่อมเวลาการเดินทางในเส้นทางเข้า - ออกกรุงเทพฯ โดยในวันนี้ ปลัดกระทรวงคมนาคม และคณะได้ตรวจติดตามการดำเนินการของหน่วยงานในสังกัดกระทรวงคมนาคมและให้กำลังใจเจ้าหน้าที่ผู้ปฏิบัติงาน ดังนี้
1. ศูนย์ปลอดภัยคมนาคมและศูนย์ปฏิบัติการคมนาคม (MOTOC) กระทรวงคมนาคม โดยมี  นายอานนท์ เหลืองบริบูรณ์ รองปลัดกระทรวงคมนาคม ในฐานะผู้อำนวยการศูนย์ปลอดภัยคมนาคมและเจ้าหน้าที่ให้การต้อนรับ พร้อมรายงานสถานการณ์การเดินทางของประชาชนในช่วงเทศกาลสงกรานต์ 2565 โดยศูนย์ปลอดภัยคมนาคมได้จัดเจ้าหน้าที่รับโทรศัพท์ เพื่อรับแจ้งเหตุและให้ข้อมูลการเดินทางกับประชาชนผ่านสายด่วน โทร. 1356 ตลอด 24 ชั่วโมง และดำเนินการประสานกับหน่วยงานที่เกี่ยวข้องเพื่อให้การช่วยเหลือ แลกเปลี่ยนข้อมูลข่าวสาร และแก้ไขปัญหาในกรณีเกิดเหตุวิกฤตเร่งด่วน ฉุกเฉิน และเหตุการณ์สำคัญ รวมทั้งรายงานสถานการณ์ให้แก่ผู้บริหารกระทรวงคมนาคมทราบ ผ่านระบบออนไลน์ตลอดช่วงเทศกาล สำหรับศูนย์ MOTOC  เป็นศูนย์กลางการบูรณาการเชื่อมโยงข้อมูลที่เกี่ยวข้องกับการคมนาคมขนส่งจากหน่วยงานในสังกัดกระทรวงฯ เพื่อนำมาวิเคราะห์และประเมินสถานการณ์ พร้อมจัดทำรายงานเพื่อสนับสนุนการตัดสินใจของผู้บริหาร ในการบริหารจัดการ สั่งการ และแก้ไขปัญหาให้ทันต่อสถานการณ์ที่เกิดขึ้น
2. ศูนย์บริหารจัดการเดินรถระบบ GPS กรมการขนส่งทางบก (ขบ.) โดยมี นางพรรณี พุ่มพันธ์ รองอธิบดีกรมการขนส่งทางบก ให้การต้อนรับ พร้อมรายงานระบบการทำงานของศูนย์ฯ ซึ่งระบบ GPS เป็นระบบเพื่อให้ภาครัฐ ผู้ประกอบการขนส่ง และประชาชนสามารถติดตามและควบคุมพฤติกรรมการขับรถของพนักงานขับรถได้แบบเรียลไทม์ ตลอด 24 ชั่วโมง สามารถแสดงข้อมูลการติดตามด้วยความแม่นยำสูง ประกอบด้วย การใช้ความเร็ว เส้นทางที่ใช้ ระยะทาง ตำแหน่งพิกัดของรถ ชั่วโมงการขับรถและเวลาหยุดพัก เป็นต้น โดย ขบ. มีแอปพลิเคชัน DLT GPS เพื่อให้ประชาชนสามารถติดตามพฤติกรรมการขับขี่และสามารถร้องเรียนได้ทันที เพื่อลดการเกิดอุบัติในช่วงเทศกาลสงกรานต์ ทั้งนี้ ปลัดกระทรวงคมนาคม เน้นย้ำในการเชื่อมต่อข้อมูลกับการตรวจสภาพความพร้อมทั้งรถและพนักงานขับรถ ณ สถานีขนส่งทั่วประเทศ จุด Checking Point และจุด Rest Area เพื่อให้เกิดความปลอดภัยแก่ผู้โดยสารรถสาธารณะ
3. ศูนย์บริหารงานอุบัติภัย กรมทางหลวง (ทล.) และศูนย์ปฏิบัติการอำนวยความสะดวกการจราจร กองบังการตำรวจทางหลวง  โดยมี นายมนตรี เดชาสกุลสม รองอธิบดีกรมทางหลวง นายพงศกร จุลละโพธิ ผู้อำนวยการสำนักบริหารบำรุงทาง พ.ต.อ. ชาคริต มงคลศรี รอง ผบก.ทล. ให้การต้อนรับ ซึ่งศูนย์ฯ ทำหน้าที่ติดตามสถานการณ์การเดินทางของประชาชนให้เป็นไปตามแผนอำนวยความสะดวกและปลอดภัยรองรับการเดินทางในช่วงเทศกาลสงกรานต์ 2565 โดยได้จัดเตรียมแผนอำนวยความสะดวกและปลอดภัยเพื่อรองรับการเดินทางของประชาชน ดังนี้ 1) ปิดจุดทางแยก - จุดกลับรถ พร้อมบริหารจัดการทางเข้า - ออกปั๊มน้ำมัน 2) คืนพื้นผิวจราจรบริเวณโครงการก่อสร้าง 3) เปิดจุดให้บริการทั่วไทย 423 แห่ง และห้องน้ำบริการประชาชน 581 แห่ง และ 4) รถบริการช่วยเหลือฉุกเฉิน ซึ่งสามารถแจ้งเหตุผ่านทางสายด่วน 1586 ศูนย์ประสานงานแขวงทางหลวง หรือผ่านช่องทางไลน์ DOH1586 ตลอด 24 ชั่วโมง สายด่วนมอเตอร์เวย์ โทร. 1586 กด 7 ตำรวจทางหลวง โทร. 1193 (โทรฟรีทุกเครือข่ายตลอด 24 ชั่วโมง) ทั้งนี้ ปลัดกระทรวงคมนาคม ได้มีข้อสั่งการหากพบจุดที่มีการจราจรติดขัดจะต้องดำเนินการแก้ไขอย่างทันท่วงที พร้อมให้ ทล. บูรณาการข้อมูลการจราจรร่วมกับสำนักงานนโยบายและขนส่งการจราจร (สนข.) เพื่อใช้ประโยชน์ในการวิเคราะห์สภาพการจราจรของรัฐบาล และใช้ในการคาดการณ์ปริมาณการเดินทางของประชาชนเพื่อเตรียมความพร้อมด้านการจราจรในปีต่อไป
4. ติดตามการดำเนินการระบบ Test & Go ณ ท่าอากาศยานนานาชาติสุวรรณภูมิ (ทสภ.) โดยมี
นายนิตินัย ศิริสมรรถการ กรรมการผู้อำนวยการใหญ่ บริษัท ท่าอากาศยานไทย จำกัด (มหาชน) และนายกิตติพงศ์  กิตติขจร ผู้อำนวยการท่าอากาศยานสุวรรณภูมิ ให้การต้อนรับ พร้อมรายงานการดำเนินงานจากข้อสั่งการ พล.อ.ประยุทธ์ จันทร์โอชา นายกรัฐมนตรี ให้หน่วยงานที่เกี่ยวข้องเตรียมการรองรับการเดินทางของผู้โดยสาร ที่จะมีการเดินทางผ่านท่าอากาศยานเพิ่มขึ้นภายหลังรัฐบาลผ่อนคลายมาตรการการเดินทางเข้าราชอาณาจักร และนายศักดิ์สยาม ชิดชอบ รัฐมนตรีว่าการกระทรวงคมนาคม ได้รับข้อสั่งการนายกรัฐมนตรี จึงได้เร่งรัดให้ทุกส่วนงานที่เกี่ยวข้องปรับปรุงและเพิ่มประสิทธิภาพการทำงานเพื่อให้สอดคล้องกับจำนวนผู้โดยสารที่เพิ่มขึ้น โดย ทสภ. ได้เร่งดำเนินการแก้ไขปัญหาความแออัดตรงพื้นที่บริเวณโถงผู้โดยสารขาเข้าระหว่างประเทศ ณ บริเวณจุดนัดหมายระหว่างผู้โดยสารกับโรงแรมที่พัก โดยเปิดช่องทางออกเพิ่มขึ้นและติดตั้งเคาน์เตอร์ให้บริการของโรงแรมแล้ว และผู้ประกอบการโรงแรมและท่องเที่ยวจัดทำ QR Code เพื่อให้ผู้โดยสารทราบว่าจะต้องไปพบโรงแรม ที่เคาน์เตอร์หมายเลขใด เพื่อลดเวลาในการค้นหา พร้อมจัดเจ้าหน้าที่คอยให้คำแนะนำ เช็กข้อมูลรายละเอียดเคาน์เตอร์ให้ผู้โดยสารได้รับทราบ เพื่ออำนวยความสะดวกแก่ผู้โดยสารให้มีความรวดเร็วยิ่งขึ้น ทั้งนี้ ปลัดกระทรวงคมนาคม ได้สั่งการให้ดำเนินการประชาสัมพันธ์ให้แก่ผู้โดยสารได้รับรู้ตั้งแต่อยู่บนเครื่องบิน พร้อมทั้งให้ดำเนินการเพิ่มประสิทธิภาพในการทำงานในช่วงเวลาที่มีผู้โดยสารหนาแน่น
5. ลงพื้นที่ตรวจสภาพการจราจรทางหลวงพิเศษหมายเลข 9 สายบางปะอิน - อยุธยา โดยมี นายธนศักดิ์ วงศ์ธนากิจเจริญ ผู้อำนวยการกองทางหลวงพิเศษระหว่างเมือง ให้การต้อนรับ ซึ่งในช่วงเทศกาลสงกรานต์ 2565 ทล. ได้ยกเว้นค่าธรรมเนียมเส้นทางดังกล่าว และทางหลวงพิเศษหมายเลข 9 พระประแดง - บางขุนเทียน ทางหลวงพิเศษหมายเลข 7 กรุงเทพฯ - ชลบุรี - พัทยา - มาบตาพุด ตั้งแต่เวลา 00.01 น. ของวันที่ 12 เมษายน 2565 ถึงเวลา 24.00 น. ของวันที่ 18 เมษายน 2565 เพื่ออำนวยความสะดวกในการเดินทาง ของประชาชน นอกจากนี้ ได้ดำเนินการปรับพื้นผิวการจรจร ตรวจสอบไฟส่องสว่าง คืนพื้นผิวการจราจรบริเวณโครงการก่อสร้าง เตรียมจุดให้บริการประชาชน ณ จุดบริการทั่วไทย บนทางหลวงพิเศษหมายเลข 9 และ 7 ให้บริการน้ำดื่ม ห้องน้ำแก่ผู้ใช้ทาง พร้อมจัดตั้งหน่วยกู้ภัยให้บริการ ตลอด 24 ชั่วโมง ทั้งนี้ ปลัดกระทรวงคมนาคม ได้ให้กำลังใจแก่เจ้าหน้าที่ผู้ปฏิบัติงาน และได้สั่งการให้อำนวยความสะดวกแก่ผู้ใช้ทาง โดยเฉพาะในจุด Rest Area ดำเนินการบริหารจัดการทางเข้า - ออก เพื่อให้การจราจรเกิดความคล่องตัวมากยิ่งขึ้น โดยผู้ใช้ทางสามารถติดตามการรายงานสภาพจริงการจราจร Online แบบ Real Time ผ่านแอปพลิเคชัน M-Traffic (มอเตอร์เวย์) Thailand Highway Traffic และเฟซบุ๊ก “ศูนย์บริหารจัดการจราจรและอุบัติเหตุกรมทางหลวง”

ที่มา : https://www.thaigov.go.th/news/contents/details/53598