รัฐบาลไทย-ข่าวทำเนียบรัฐบาล-นายกฯ ลงนามในสมุดแสดงความเสียใจ ต่อการถึงแก่อสัญกรรมของนายชินโซ อาเบะ พร้อมมอบแจกันดอกไม้แสดงความเสียใจแก่เอกอัครราชทูตญี่ปุ่นฯ


วันอังคารที่ 12 กรกฎาคม 2565
นายกฯ ลงนามในสมุดแสดงความเสียใจ ต่อการถึงแก่อสัญกรรมของนายชินโซ อาเบะ พร้อมมอบแจกันดอกไม้แสดงความเสียใจแก่เอกอัครราชทูตญี่ปุ่นฯ
นายกฯ ลงนามในสมุดแสดงความเสียใจ ต่อการถึงแก่อสัญกรรมของนายชินโซ อาเบะ พร้อมมอบแจกันดอกไม้แสดงความเสียใจแก่เอกอัครราชทูตญี่ปุ่นฯ
วันนี้ (12 กรกฎาคม 2565) เวลา 15.30 น. ณ สถานเอกอัครราชทูตญี่ปุ่นประจำประเทศไทย นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ได้เดินทางไปยังสถานเอกอัครราชทูตญี่ปุ่นประจำประเทศไทย ถนนวิทยุ เขตปทุมวัน กรุงเทพฯ เพื่อลงนามในสมุดแสดงความเสียใจ ต่อการถึงแก่อสัญกรรมของนายชินโซ อาเบะ (H.E. Mr. Shinzo Abe) อดีตนายกรัฐมนตรีญี่ปุ่น ซึ่งถึงแก่อสัญกรรมเมื่อวันศุกร์ที่ 8 กรกฎาคม 2565
โดยในโอกาสนี้ นายกรัฐมนตรีได้ทักทายพูดคุยหารือกับนายนะชิดะ คะสุยะ (H.E. Mr. Nashida Kazuya) เอกอัครราชทูตวิสามัญผู้มีอำนาจเต็มแห่งญี่ปุ่น ประจำราชอาณาจักรไทย แสดงความเสียใจในนามประเทศ และประชาชนไทยต่อการจากไปของอดีตนายกรัฐมนตรีญี่ปุ่น นายชินโซ อาเบะ และได้มอบแจกันดอกไม้แสดงความเสียใจในโอกาสนี้ด้วย

ที่มา : https://www.thaigov.go.th/news/contents/details/56830