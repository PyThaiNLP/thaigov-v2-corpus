รัฐบาลไทย-ข่าวทำเนียบรัฐบาล-นายกรัฐมนตรีติดตามและสนับสนุนการเตรียมความพร้อมรับการผ่อนคลายมาตรการเข้าราชอาณาจักร ตั้งแต่ 1 พ.ค. ย้ำเป็นจุดเปลี่ยนการฟื้นฟูเศรษฐกิจที่สำคัญ


วันพฤหัสบดีที่ 28 เมษายน 2565
พิมพ์
นายกรัฐมนตรีติดตามและสนับสนุนการเตรียมความพร้อมรับการผ่อนคลายมาตรการเข้าราชอาณาจักร ตั้งแต่ 1 พ.ค.  ย้ำเป็นจุดเปลี่ยนการฟื้นฟูเศรษฐกิจที่สำคัญ
นายกรัฐมนตรีติดตามและสนับสนุนการเตรียมความพร้อมรับการผ่อนคลายมาตรการเข้าราชอาณาจักร ตั้งแต่ 1 พ.ค.  ย้ำเป็นจุดเปลี่ยนการฟื้นฟูเศรษฐกิจที่สำคัญ หากหน่วยงานพบปัญหาติดขัดให้เร่งรายงานเพื่อแก้ไขปัญหาทันที
วันที่ 28 เม.ย. 2565 น.ส.ไตรศุลี ไตรสรณกุล รองโฆษกประจำสำนักนายกรัฐมนตรี กล่าวว่า จากที่พล.อ.ประยุทธ์ จันทร์โอชา นายกรัฐมนตรีและรมว.กลาโหม ได้หารือและมอบหมายกับหลายหน่วยงานที่เกี่ยวข้องให้เตรียมการในด้านต่างๆ ให้พร้อมรับกับการยกเลิกข้อกำหนดการเข้าราชอาณาจักรแบบ Test&Go ตั้งแต่วันที่  1 พ.ค. 2565 เป็นต้นไป
นายกรัฐมนตรีได้ติดตามการเตรียมการของหน่วยงานต่างๆ อย่างใกล้ชิด ทั้งหน่วยงานความั่นคง ซึ่งดูแลศูนย์ปฏิบัติการภาวะฉุกเฉิน (EOC) ณ ท่าอากาศยานทุกแห่ง กระทรวงคมนาคม กระทรวงการต่างประเทศ กระทรวงสาธารณสุขซึ่งดูแลความเรียบร้อยในส่วนของกระบวนการและขั้นตอนการเข้าราชอาณาจักร การให้ข้อมูลข่าวสาร การอำนวยความสะดวกแก่ผู้เดินทางและนักท่องเที่ยว เนื่องจากการผ่อนคลายมาตรการเข้าราชอาณาจักรครั้งนี้เป็นการเปลี่ยนผ่านสำคัญ ที่รัฐบาลมีเป้าหมายเพื่อให้สามารถฟื้นฟูเศรษฐกิจการท่องเที่ยวเป็นไปได้อย่างต่อเนื่อง  หากภาคส่วนใดพบปัญหาติดขัดให้เร่งรายงานให้นายกรัฐมนตรีทราบเพื่อแก้ไขปัญหาทันที
นอกจากนี้ ตามที่ได้มีการประเมินว่าจำนวนนักท่องเที่ยวต่างชาติจะเดินทางเข้าประเทศไทยมากขึ้นหลังการผ่อนคลายมาตรการนั้น นายกได้มีข้อห่วงใยเกี่ยวกับการดูแลให้นักท่องเที่ยวปฏิบัติตามมาตรการป้องกันการแพร่ระบาดของโรคโควิด19 ในประเทศไทย เนื่องจากนักท่องเที่ยวเดินทางมาจากหลายประเทศซึ่งอาจมีการปฏิบัติตามมาตรการที่เข้มงวดแตกต่างกัน  ในส่วนนี้นายกรัฐมนตรีให้กระทรวงการท่องเที่ยวและกีฬาหารือพร้อมขอความร่วมมือจากผู้ประกอบการอุตสาหกรรมการท่องเที่ยวโดยเฉพาะโรงแรมที่พัก ให้มีการเน้นย้ำ ให้ความรู้ความเข้าใจแก่นักท่องเที่ยวเกี่ยวกับมาตรการและข้อปฏิบัติของประเทศไทย เนื่องจากโรงแรมที่พักเป็นจุดที่มีความใกล้ชิดกับนักท่องเที่ยวมากที่สุด
ในส่วนของการดูแลสถานการณ์แพร่ระบาดโควิด19 ในภาพรวม กระทรวงสาธารณสุขได้มีแผนงานเผชิญเหตุการแพร่ระบาดในแต่ละสถานการณ์ภายหลังการผ่อนคลายมาตรการ รวมถึงเตรียมความพร้อมทั้งเวชภัณฑ์และบุคลากร  ซึ่งมีการรายงานให้นายกรัฐมนตรีทราบเพื่อมีข้อสั่งการเพิ่มเติมต่อไป
“เพื่อให้การผ่อนคลายมาตรการตั้งแต่วันที่ 1 พ.ค.2565 ซึ่งเป็นการเปิดประเทศมากที่สุดนับแต่มีการแพร่ระบาดของโควิด19 เป็นไปอย่างราบรื่น นายกรัฐมนตรีจึงได้ติดตามการปฏิบัติงานของหน่วยงานที่เกี่ยวข้องและให้มีการรายงานกรณีเกิดข้อติดขัดเพื่อให้การสนับสนุนในการแก้ไขปัญหาได้รวดเร็ว ซึ่งเป็นการให้ความเชื่อมั่นว่าพร้อมกับการเปิดประเทศเพื่อฟื้นฟูเศรษฐกิจ รัฐบาลได้มีแผนงานที่รัดกุมเพื่อดูแลตอบโต้กับสถานการณ์โรคระบาดซึ่งสำคัญอย่างยิ่งกับความปลอดภัยของประชาชน” น.ส.ไตรศุลี กล่าว
...........................

ที่มา : https://www.thaigov.go.th/news/contents/details/54009