รัฐบาลไทย-ข่าวทำเนียบรัฐบาล-กระทรวงคมนาคม จัดตั้งศูนย์ Command Center ภัยพิบัติกระทรวงคมนาคม


วันจันทร์ที่ 14 มิถุนายน 2564
กระทรวงคมนาคม จัดตั้งศูนย์ Command Center ภัยพิบัติกระทรวงคมนาคม
เตรียมพร้อมมาตรการรับมือสถานการณ์ช่วงฤดูฝน
นายศักดิ์สยาม ชิดชอบ รัฐมนตรีว่าการกระทรวงคมนาคม ได้สั่งการให้หน่วยงานในสังกัดกระทรวงคมนาคม เตรียมพร้อมมาตรการรับมืออุทกภัยและติดตามสถานการณ์อย่างใกล้ชิด โดยให้เตรียมความพร้อมใช้การปฏิบัติตามแผนบรรเทาสาธารณภัยอย่างเคร่งครัดและมีประสิทธิภาพ รวมถึงให้รายงานการดำเนินการมายังกระทรวงฯ ทันทีเมื่อเกิดสถานการณ์อุทกภัย นอกจากนี้ได้มอบหมายให้ผู้ตรวจราชการกระทรวงคมนาคม จัดแบ่งพื้นที่กำกับดูแลและประสานกับหน่วยงานในพื้นที่ เพื่อให้สามารถแก้ไขปัญหาได้อย่างทันท่วงที และส่งผลกระทบกับการเดินทางของประชาชนน้อยที่สุด พร้อมทั้งให้หน่วยงานที่เกี่ยวข้องไปศึกษาและเก็บข้อมูลสถานการณ์อุทกภัยที่เกิดขึ้นในอดีต มาถอดบทเรียนและประยุกต์ใช้ในการเตรียมความพร้อมป้องกันสถานการณ์ที่อาจจะเกิดขึ้นในอนาคต อีกทั้งเพื่อใช้ประกอบการพิจารณาเสนอขอรับการจัดสรรงบกลางที่จะนำมาดำเนินการฟื้นฟูถนนที่ได้รับความเสียหายจากสถานการณ์ต่าง ๆ ได้อย่างมีประสิทธิภาพ รวดเร็วและปลอดภัย
ตามโครงสร้างการประสานสั่งการพิจารณาจากการจัดระดับความรุนแรงในแผนการป้องกันและบรรเทาสาธารณภัยแห่งชาติ พ.ศ. 2558 อุทกภัยน้ำท่วมเป็นสาธารณภัยขนาดกลาง ซึ่งมีศูนย์บัญชาการเหตุการณ์ระดับจังหวัด โดยหน่วยงานในสังกัดกระทรวงฯ ในพื้นที่จังหวัดต่าง ๆ จะรายงานสภาพเหตุการณ์ให้กระทรวงฯ ทราบ ในขณะเดียวกัน กระทรวงฯ ได้จัดตั้ง "ศูนย์ Command Center ภัยพิบัติกระทรวงคมนาคม" เป็นศูนย์บัญชาการ สั่งการ รับแจ้งเหตุ ประสานข้อมูล การสนับสนุนจากหน่วยงานที่เกี่ยวข้องทั้งภายในและภายนอกกระทรวงฯ และรายงานเสนอผู้บริหารกระทรวงฯ เพื่อรองรับผลกระทบจากสถานการณ์อุทกภัยที่อาจจะเกิดขึ้น ส่งผลกระทบต่อการเดินทาง โดยศูนย์ดังกล่าวมีโครงสร้างพื้นฐานด้านคมนาคมตั้งแต่ ขั้นเตรียมพร้อม (ป้องกันก่อนเกิดภัย) การดำเนินการ (รับมือขณะเกิดภัย) และการฟื้นฟูซ่อมแซม (หลังเกิดภัย) และจัดทำแผนปฏิบัติการเพื่อเป็นแนวทางการดำเนินการเตรียมการรองรับสถานการณ์ ดังนี้
1. กรมทางหลวง เตรียมพร้อมเครื่องมือ เครื่องจักร สะพานเบลีย์ (สะพานเหล็ก) และจัดเจ้าหน้าที่คอยช่วยเหลือประชาชนที่อาจได้รับผลกระทบตลอด 24 ชั่วโมง ทั้งนี้ขอให้ประชาชนผู้ใช้ทางโปรดใช้ความระมัดระวังในการเดินทาง ปฏิบัติตามป้ายเตือน ป้ายแนะนำ และคำแนะนำของเจ้าหน้าที่อย่างเคร่งครัด
2. กรมทางหลวงชนบท เตรียมพร้อมเครื่องมือ เครื่องจักร สะพานเบลีย์ (สะพานเหล็ก) เตรียมความพร้อมเข้าดำเนินการถมวัสดุเชื่อมเส้นทางเพื่อให้ประชาชนสามารถใช้เส้นทางในการสัญจรได้โดยเร็ว กรณีประชาชนเข้าที่พักอาศัยไม่ได้จัดรถบรรทุกไว้ให้บริการรับส่งประชาชนในพื้นที่ประสบภัย รวมทั้งตั้งเต็นท์บริการประชาชนที่ประสบอุทกภัย แจกจ่ายอาหาร เครื่องดื่ม เครื่องอุปโภคบริโภค ที่จำเป็นให้กับผู้ประสบภัย
3. การรถไฟแห่งประเทศไทย จัดเตรียมอุปกรณ์ เครื่องมือต่าง ๆ ระดมบุคลากรและแรงงานที่ประจำอยู่ในพื้นที่เพื่อให้ความช่วยเหลือหรือแก้ไขปัญหาอุปสรรคให้สถานการณ์กลับสู่สภาวะปกติโดยเร็วที่สุด และจัดตั้ง "ศูนย์ประสานงานประจำส่วนกลางและในพื้นที่ประสบภัย" เพื่อประสานงานกับฝ่ายที่เกี่ยวข้อง
4. กรมเจ้าท่า สนับสนุนยานพาหนะรถยนต์ และเรือเข้าพื้นที่ พร้อมให้การช่วยเหลือหรือตามที่จังหวัดร้องขอ ช่วยเหลือผู้ประสบอุทกภัย และขนย้ายสิ่งของที่จำเป็น รวมทั้งสนับสนุนถุงยังชีพ อาหาร และเครื่องดื่ม
5. กรมท่าอากาศยาน เตรียมแผนรองรับสถานการณ์เพื่อให้ท่าอากาศยานสามารถเปิดให้บริการได้ โดยเร่งสร้างคันกั้นน้ำรอบพื้นที่ทำอากาศยาน และสูบระบายน้ำออกจากพื้นที่สู่ลำน้ำสาธารณะ สำหรับกรณีที่สถานการณ์อยู่ในภาวะวิกฤตจะเร่งขนย้าย อพยพ ผู้ประสบอุทกภัยในท่าอากาศยาน เพื่อเคลื่อนย้ายอากาศยานสู่พื้นที่ปลอดภัยหรือศูนย์พักพิงชั่วคราว
ทั้งนี้ประชาชนผู้ประสบเหตุอุทกภัย สามารถขอรับการช่วยเหลือจากกระทรวงฯ ได้ที่สายด่วนติดต่อขอความช่วยเหลือ (โทรฟรีทุกเครือข่ายตลอด 24 ชม.) ได้แก่
สายด่วน 1356 กระทรวงคมนาคม
สายด่วน 1586 กรมทางหลวง
สายด่วน 1146 กรมทางหลวงชนบท
สายด่วน 1690 การรถไฟแห่งประเทศไทย
สายด่วน 1199 กรมเจ้าท่า

ที่มา : https://www.thaigov.go.th/news/contents/details/42697