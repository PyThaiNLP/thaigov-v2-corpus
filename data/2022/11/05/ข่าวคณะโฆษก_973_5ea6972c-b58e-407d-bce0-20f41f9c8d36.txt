รัฐบาลไทย-ข่าวทำเนียบรัฐบาล-โฆษกรัฐบาลเผย นายกฯ ยินดี ไทยเป็นหนึ่งในจุดหมายปลายทางยอดนิยมช่วงตรุษจีน 2565 ย้ำให้ทุกหน่วยงานดูแลอย่างเข้มงวด สร้างความเชื่อมั่น ส่งเสริมการเป็นเจ้าบ้านที่ดี และท่องเที่ยวอย่างปลอดภัยในทุกเทศกาล


วันพุธที่ 2 กุมภาพันธ์ 2565
พิมพ์
โฆษกรัฐบาลเผย นายกฯ ยินดี ไทยเป็นหนึ่งในจุดหมายปลายทางยอดนิยมช่วงตรุษจีน 2565 ย้ำให้ทุกหน่วยงานดูแลอย่างเข้มงวด สร้างความเชื่อมั่น ส่งเสริมการเป็นเจ้าบ้านที่ดี และท่องเที่ยวอย่างปลอดภัยในทุกเทศกาล
โฆษกรัฐบาลเผย นายกฯ ยินดี ไทยเป็นหนึ่งในจุดหมายปลายทางยอดนิยมช่วงตรุษจีน 2565 ย้ำให้ทุกหน่วยงานดูแลอย่างเข้มงวด สร้างความเชื่อมั่น ส่งเสริมการเป็นเจ้าบ้านที่ดี และท่องเที่ยวอย่างปลอดภัยในทุกเทศกาล
วันที่ 2 กุมภาพันธ์ 2565 นายธนกร วังบุญคงชนะ โฆษกประจำสำนักนายกรัฐมนตรี เผยข่าวดีในช่วงเทศกาลตรุษจีนปี 2565 โดยจากข้อมูลของอโกด้า (https://www.agoda.com/press/lny-2022?cid=-1) ซึ่งเป็นแพลตฟอร์มดิจิทัลชั้นนำด้านการท่องเที่ยว ระบุว่า กรุงเทพมหานครของไทย เป็นหนึ่งในสถานที่ท่องเที่ยวยอดนิยมในทวีปเอเชียที่นักท่องเที่ยวส่วนใหญ่เลือกเดินทางไปพักผ่อนหย่อนใจ พร้อมเฉลิมฉลองต้อนรับเทศกาลตรุษจีนปีเสือ 2565 โดยพลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหมได้รับทราบข้อมูลดังกล่าว และยินดีที่ประเทศไทยเป็นจุดหมายปลายทางที่ได้รับความนิยมจากนักท่องเที่ยวอย่างต่อเนื่อง พร้อมทั้งขอบคุณหน่วยงานที่เกี่ยวข้องทุกภาคส่วนที่ทำงานอย่างแข็งขัน รวมถึงประชาชนชาวไทยทุกคนที่มีส่วนร่วมสร้างภาพลักษณ์และเป็นเจ้าบ้านที่ดี ทำให้ประเทศไทยมีชื่อเสียงและเป็นที่นิยมของนักท่องเที่ยวทั่วโลก
จากการรวบรวมข้อมูลการจองที่พักบนแพลตฟอร์มอโกด้า ซึ่งมีวันเข้าพักตรงกับวันตรุษจีนของแต่ละปีนั้น ข้อมูลของทั้งทวีปเอเชียแสดงให้เห็นว่า ในช่วงเทศกาลตรุษจีนปี 2565 เมืองใหญ่และเมืองหลวงที่เป็นตัวเลือกจุดหมายปลายทางยอดนิยมของนักท่องเที่ยว ได้แก่ เซี่ยงไฮ้ (จีน), โตเกียว (ญี่ปุ่น), กัวลาลัมเปอร์ (มาเลเซีย), มะนิลา (ฟิลิปปินส์) และกรุงเทพฯ (ไทย) ขณะที่ในประเทศ/เขตปกครองตนเองอื่น ๆ เมืองรีสอร์ท อาทิ บาหลี (อินโดนีเซีย), เกาะเชจู (เกาหลี), ไถจง (ไต้หวัน) และเกาะฟูโกว๊ก (เวียดนาม) เป็นตัวเลือกจุดหมายปลายทางอันดับต้น ๆ ของนักท่องเที่ยว
นอกจากนี้ อโกด้าเผย 8 จุดหมายปลายทางยอดนิยมช่วงเทศกาลตรุษจีน 2565 โดยสำหรับประเทศไทย ได้แก่ อันดับที่ 1 กรุงเทพฯ อันดับที่ 2 เชียงใหม่ อันดับที่ 3 เขาใหญ่ อันดับที่ 4 ภูเก็ต ซึ่งอันดับ 1-4 ยังคงอันดับเดิมจากปี 2564 อันดับที่ 5 หัวหิน/ชะอำ และอันดับที่ 6 กระบี่ เพิ่มขึ้นมา 1 อันดับจากปีที่แล้ว ขณะที่อันดับที่ 7 พัทยา และอันดับที่ 8 เชียงราย ตกลงไป 1 อันดับจากปีที่แล้ว
นายธนกรฯ กล่าวว่า  ความสำเร็จดังกล่าว เป็นผลจากความพยายามอย่างต่อเนื่องของรัฐบาลในการผลักดันศักยภาพของอุตสาหกรรมการท่องเที่ยวของไทย และได้ปรับนโยบายให้สอดรับกับสถานการณ์โลกอยู่เสมอ โดยเมื่อวันที่ 1 กุมภาพันธ์ 2565 ได้เปิดรับนักท่องเที่ยวจากต่างประเทศผ่านระบบ Test & Go อีกครั้ง ภายใต้การดำเนินมาตรการทางสาธารณสุขอย่างเคร่งครัดเพื่อให้นักท่องเที่ยวเชื่อมั่น ซึ่งจะทำให้การท่องเที่ยวในประเทศไทยคึกคักมากยิ่งขึ้น สร้างรายได้แก่ประชาชนในพื้นที่ และเอกชน ที่เกี่ยวข้องกับอุตสาหกรรมการท่องเที่ยว ตลอดจน จะช่วยฟื้นฟูเศรษฐกิจของประเทศ อย่างไรก็ดี รัฐบาลยังคงให้ความสำคัญกับความปลอดภัยและความเชื่อมั่นของพี่น้องประชาชนในประเทศ โดยนายกรัฐมนตรีได้กำชับให้ทุกหน่วยงานเข้มงวดมาตรการทางสาธารณสุขอย่างใกล้ชิด โดยเฉพาะในช่วงเทศกาลต่อๆ ไปจากนี้ พร้อมขอให้ประชาชนปฏิบัติตามมาตรการเพื่อการท่องเที่ยวที่ผ่อนคลาย และปลอดภัย

ที่มา : https://www.thaigov.go.th/news/contents/details/51152