รัฐบาลไทย-ข่าวทำเนียบรัฐบาล-กรมทางหลวงชนบท กระทรวงคมนาคม เดินหน้าติดตั้งเสาหลักนำทางยางธรรมชาติบนถนนสาย กบ.1002 จ.กระบี่


วันพุธที่ 25 สิงหาคม 2564
กรมทางหลวงชนบท กระทรวงคมนาคม เดินหน้าติดตั้งเสาหลักนำทางยางธรรมชาติบนถนนสาย กบ.1002 จ.กระบี่
อำนวยความปลอดภัยของผู้ใช้เส้นทาง
กรมทางหลวงชนบท โดยแขวงทางหลวงชนบทกระบี่ ดำเนินการติดตั้งเสาหลักนำทางยางธรรมชาติ (Rubber Guide Post : RGP) บนถนนทางหลวงชนบทสาย กบ.1002 แยก ทล.4 (กม.ที่ 146+400) - บ้านบางทราย อำเภออ่าวลึก จังหวัดกระบี่ ปัจจุบันได้ดำเนินการติดตั้งแล้วเสร็จสมบูรณ์ 3 ช่วง แบ่งเป็นช่วง กม.ที่ 0+100, กม.ที่ 1+300 และ กม.ที่ 16+200 สำหรับช่วงอื่น ๆ อยู่ในระหว่างดำเนินการติดตั้ง คาดว่าจะแล้วเสร็จภายในเดือนกันยายน 2564 รวมระยะทางตลอดสายทาง 17.867 กิโลเมตร จำนวนทั้งสิ้น 255 ต้น
นอกจากนี้ แขวงทางหลวงชนบทกระบี่ ยังมีแผนที่จะติดตั้งเพิ่มเติมอีก 3 สายทาง จำนวนรวม 542 ต้น ได้แก่ ทางหลวงชนบทสาย กบ.4024 แยก ทล. 4034 – บ้านทับแขก อำเภอเมือง จังหวัดกระบี่, ทางหลวงชนบทสาย กบ.6017 บ้านกระบี่ใหญ่ – บ้านโพธิ์เรียง อำเภอเมือง จังหวัดกระบี่ และ ทางหลวงชนบทสาย กบ.1025 แยก ทล.4 – บ้านเขาพนม อำเภอเมือง จังหวัดกระบี่
ทั้งนี้ เพื่อลดอัตราความรุนแรงจากอุบัติเหตุและเพิ่มความปลอดภัยแก่ประชาชนผู้ใช้ถนน อีกทั้งยังเป็นการส่งเสริมการใช้ยางพาราภายในประเทศอย่างยั่งยืน ตามนโยบายของนายศักดิ์สยาม ชิดชอบ รัฐมนตรีว่าการกระทรวงคมนาคม และนายปฐม เฉลยวาเรศ อธิบดีกรมทางหลวงชนบท เกี่ยวกับการผลิตอุปกรณ์อำนวยความปลอดภัยจากยางพารา

ที่มา : https://www.thaigov.go.th/news/contents/details/45149