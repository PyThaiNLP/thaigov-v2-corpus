รัฐบาลไทย-ข่าวทำเนียบรัฐบาล-รองนายกฯ นายอนุทินฯ หารือ เอกอัครราชทูตอิหร่านฯ พร้อมส่งเสริมความร่วมมือในสาขาที่เป็นประโยชน์ร่วมกัน โดยเฉพาะด้านสาธารณสุขและการท่องเที่ยว


วันจันทร์ที่ 11 เมษายน 2565
พิมพ์
รองนายกฯ นายอนุทินฯ หารือ เอกอัครราชทูตอิหร่านฯ พร้อมส่งเสริมความร่วมมือในสาขาที่เป็นประโยชน์ร่วมกัน โดยเฉพาะด้านสาธารณสุขและการท่องเที่ยว
รองนายกฯ นายอนุทินฯ หารือ เอกอัครราชทูตอิหร่านฯ พร้อมส่งเสริมความร่วมมือในสาขาที่เป็นประโยชน์ร่วมกัน โดยเฉพาะด้านสาธารณสุขและการท่องเที่ยว
วันนี้ (11 เมษายน 2565) เวลา 15.00 น. ณ ห้องนารี 2 ตึกนารีสโมสร ทำเนียบรัฐบาล นายซัยยิด เรซา โนบัคตี (H.E. Mr. Seyed Reza Nobakhti) เอกอัครราชทูตสาธารณรัฐอิสลามอิหร่านประจำประเทศไทย เข้าเยี่ยมคารวะ นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข ในโอกาสเข้ารับหน้าที่ โดยสรุปสาระสำคัญของการหารือ ดังนี้
รองนายกรัฐมนตรีกล่าวต้อนรับเอกอัครราชทูตสาธารณรัฐอิสลามอิหร่านประจำประเทศไทย ชื่นชมความสัมพันธ์ไทย-อิหร่าน ที่มีมาอย่างแน่นแฟ้นยาวนานตั้งแต่สมัยกรุงศรีอยุธยากับจักรวรรดิเปอร์เซีย นับเป็นเวลากว่า 400 ปี โดยได้สถาปนาความสัมพันธ์ทางการทูตระหว่างกันเป็นระยะเวลากว่า 66 ปีแล้ว ความสัมพันธ์ทวิภาคีระหว่างกันมีพลวัตและมีการแลกเปลี่ยนการเยือนระดับสูงอย่างต่อเนื่อง ทั้งนี้ รองนายกรัฐมนตรีเชื่อมั่นว่า เอกอัครราชทูตอิหร่านฯ จะมีบทบาทสำคัญในการส่งเสริมความสัมพันธ์และความร่วมมือระหว่างสองประเทศให้แน่นแฟ้นมากขึ้น โดยรองนายกรัฐมนตรียินดีสนับสนุนการปฏิบัติหน้าที่ของเอกอัครราชทูตอิหร่านฯ เพื่อกระชับความสัมพันธ์และส่งเสริมความร่วมมือในสาขาที่เป็นประโยชน์ร่วมกันของทั้งสองประเทศ โดยเฉพาะด้านสาธารณสุขและการท่องเที่ยว
เอกอัครราชทูตสาธารณรัฐอิสลามอิหร่านประจำประเทศไทยขอบคุณรองนายกรัฐมนตรีที่สละเวลาให้เข้าเยี่ยมคารวะแม้จะมีภารกิจมาก ขอบคุณรัฐบาลไทยที่ให้ความช่วยเหลือและสนับสนุนอิหร่านในการรับมือกับการแพร่ระบาดของโควิด-19 โดยอิหร่านยินดีที่จะเพิ่มพูนความร่วมมือกับไทยมากขึ้นอย่างรอบด้าน โดยเฉพาะด้านสาธารณสุขและการท่องเที่ยว ซึ่งด้วยศักยภาพของทั้งสองประเทศเอกอัครราชทูตอิหร่านฯ เชื่อว่ายังสามารถเพิ่มพูนความร่วมมือระหว่างกันได้อีกมาก
โอกาสนี้ ทั้งสองได้หารือในรายละเอียดเกี่ยวกับประเด็นความร่วมมือด้านสาธารณสุข และการท่องเที่ยวระหว่างกัน โดยรองนายกรัฐมนตรีได้เชิญชวนชาวอิหร่านให้เดินทางมาท่องเที่ยวยังประเทศไทยมากขึ้น ผ่านมาตรการลดระยะเวลาการกักตัว Test and Go ซึ่งไทยได้ผ่อนปรนมาตรการตั้งแต่วันที่ 1 เมษายน 2565 ที่ผ่านมา ซึ่งเอกอัครราชทูตพร้อมสนับสนุนให้ชาวอิหร่านเดินทางมาท่องเที่ยวในประเทศไทย
โดยด้านเอกอัครราชทูตอิหร่านฯ ขอให้ไทยพิจารณาส่งเสริมความร่วมมือด้านการวิจัยวัคซีน และส่งออกวัคซีนป้องกันโควิด-19 “Covlran Barkat” ของอิหร่าน และพิจารณารับรองวัคซีนดังกล่าวให้อยู่ในรายการวัคซีนที่ได้รับการรับรองสำหรับผู้ที่จะเดินทางเข้าประเทศไทย เพื่ออำนวยความสะดวก และเพิ่มพูนการท่องเที่ยวระหว่างกันมากขึ้น ซึ่งรองนายกรัฐมนตรีได้มอบหมายให้หน่วยงานที่เกี่ยวข้องหารือกับฝ่ายอิหร่านเพื่อพิจารณาหลักเกณฑ์ และศึกษารายละเอียด ตามขั้นตอนต่อไป

ที่มา : https://www.thaigov.go.th/news/contents/details/53525