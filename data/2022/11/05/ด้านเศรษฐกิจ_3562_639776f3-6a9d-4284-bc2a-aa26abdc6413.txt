รัฐบาลไทย-ข่าวทำเนียบรัฐบาล-สำนักงานสลากฯ จัดประชุมเพื่อคัดเลือกตัวแทนจำหน่ายโครงการสลาก 80 ภาคตะวันออก ที่ฉะเชิงเทรา และระยอง


วันจันทร์ที่ 25 เมษายน 2565
พิมพ์
สำนักงานสลากฯ จัดประชุมเพื่อคัดเลือกตัวแทนจำหน่ายโครงการสลาก 80 ภาคตะวันออก ที่ฉะเชิงเทรา และระยอง
นายทวีป วุฒิบาทุกาจิตต์ รองผู้อำนวยการสำนักงานสลากกินแบ่งรัฐบาล เป็นประธานการประชุมชี้แจงหลักเกณฑ์และเงื่อนไขให้กับตัวแทนจำหน่ายสลากในภาคตะวันออกที่สนใจสมัครเข้าร่วมโครงการสลาก 80
วันนี้  (23 เมษายน 2565) เวลา 10.00 น. ที่หอประชุมศูนย์เรียนรู้หลักเศรษฐกิจพอเพียงอำเภอเมืองฉะเชิงเทรา จังหวัดฉะเชิงเทรา นายทวีป วุฒิบาทุกาจิตต์ รองผู้อำนวยการสำนักงานสลากกินแบ่งรัฐบาลเป็นประธานการประชุมชี้แจงหลักเกณฑ์และเงื่อนไขให้กับตัวแทนจำหน่ายสลากในภาคตะวันออกที่สนใจสมัครเข้าร่วมโครงการสลาก 80  และในวันพรุ่งนี้ (24 เมษายน 2565) จะเดินทางไปจัดกิจกรรมเช่นเดียวกันนี้ที่หอประชุมศูนย์ราชการจังหวัดระยอง
รองผู้อำนวยการสำนักงานสลากกินแบ่งรัฐบาล กล่าวว่า โครงการสลาก 80 เป็นมาตรการหนึ่งที่สำนักงานสลากกินแบ่งรัฐบาลได้วางแนวทางไว้ เพื่อให้ประชาชนสามารถหาซื้อสลากได้ในราคา 80 บาท จากจุดจำหน่ายที่กระจายอยู่ทั่วประเทศ โดยตัวแทนจำหน่ายที่เข้าร่วมโครงการ จะได้รับสลากไปจำหน่ายจุดละ 25 เล่มหรือ 2,500 ฉบับ ซื้อขายผ่านแอปพลิเคชันเป๋าตัง และถุงเงิน ในปีนี้ สำนักงานสลากฯ จะกระจายจุดจำหน่าย 1,000 จุด ทั่วประเทศ ขณะนี้ เปิดให้บริการโครงการสลาก 80 แล้ว จำนวน 209 จุดในกรุงเทพมหานคร ปริมณฑลและจังหวัดต่างๆ ในภาคกลาง และอยู่ระหว่างการจัดทำสัญญาในส่วนของภาคตะวันออกเฉียงเหนืออีก 151 ราย ซึ่งจะเริ่มขายสลากตั้งแต่งวดวันที่ 1 มิถุนายน 2565 เป็นต้นไป
สำหรับการเดินทางมาประชุมครั้งนี้ จะเป็นการประชุมผู้สมัครเข้าร่วมโครงการจาก 8 จังหวัด ในภาคตะวันออก ได้แก่ ปราจีนบุรี สระแก้ว นครนายก ฉะเชิงเทรา ระยอง จันทบุรี ชลบุรีและตราด ซึ่งมีผู้ผ่านคุณสมบัติและหลักเกณฑ์เบื้องต้นจำนวน 326 ราย หลังจากนั้น จะเข้าสู่กระบวนการจัดทำสัญญาในห้วงเดือนพฤษภาคมที่จะถึงนี้ สำหรับภาคเหนือ ซึ่งมีผู้ผ่านคุณสมบัติเบื้องต้น 996 ราย และภาคใต้ อีก 450 รายนั้น สำนักงานฯ จะเดินทางไปจัดประชุมและคัดเลือกภายในเดือนพฤษภาคม 2565 เพื่อให้โครงการสลาก 80 ทั่วทุกภูมิภาคทั่วประเทศ เป็นไปอย่างต่อเนื่อง รองผู้อำนวยการสำนักงานสลากฯ กล่าวในตอนท้าย

ที่มา : https://www.thaigov.go.th/news/contents/details/53865