รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม ควง 2 อธิบดีเดินตลาดแจงสิทธิเยียวยา การช่วยเหลือของกองทุนยุติธรรม และการไกล่เกลี่ยหนี้


วันเสาร์ที่ 19 มีนาคม 2565
พิมพ์
รัฐมนตรีว่าการกระทรวงยุติธรรม ควง 2 อธิบดีเดินตลาดแจงสิทธิเยียวยา การช่วยเหลือของกองทุนยุติธรรม และการไกล่เกลี่ยหนี้
รัฐมนตรีว่าการกระทรวงยุติธรรม ควง 2 อธิบดีเดินตลาดแจงสิทธิเยียวยา การช่วยเหลือของกองทุนยุติธรรมและการไกล่เกลี่ยหนี้ ขอประชาชนช่วยเป็นกระบอกเสียงชี้หากเป็นไปได้จะประชาสัมพันธ์ด้วยตัวเองทุกพื้นที่ เผยยอดประมูลทรัพย์สินยาเสพติดครั้งแรกขายได้ 6.2 ล้านบาท
นายสมศักดิ์ เทพสุทิน รัฐมนตรีว่าการกระทรวงยุติธรรม กล่าวว่า สำนักตรวจสอบทรัพย์สินคดียาเสพติด สำนักงาน ป.ป.ส. ร่วมกับ ป.ป.ส.ภาค 3 จัดงานขายทอดตลาดทรัพย์สินของกองทุนป้องกันปราบปรามและแก้ไขปัญหายาเสพติด ครั้งที่ 1/2565 เมื่อวันที่ 18 มี.ค. 2565 ที่ตลาดเทิดไท (ตาลคู่) จ.นครราชสีมา มีรายการทรัพย์สินที่ดำเนินการขายทอดตลาด ประกอบด้วย 1.ทองรูปพรรณ 91 รายการ น้ำหนักรวม 1,527.46 กรัม ขายได้ 45 รายการ เป็นเงินทั้งสิ้น 4,530,000 บาท 2. ที่ดิน 27 รายการ เป็นที่ดินของพื้นที่ภาคตะวันออกเฉียงเหนือตอนล่าง ได้แก่ จ.ชัยภูมิ 2 รายการ จ.นครราชสีมา 6 รายการ จ.อำนาจเจริญ 2 รายการ จ.ยโสธร 2 รายการ และจ.อุบลราชธานี 15 รายการ โดยแบ่งเป็นที่ดินพร้อมสิ่งปลูกสร้าง 7 รายการ ที่ดินทำการเกษตร15 รายการ และที่ดินว่างเปล่า 5 รายการ ซึ่งมีผู้เข้าร่วมประมูล 23 ราย ผลการประมูล ทองรูปประพรรณประมูลออก 44 รายการ รวมเป็นเงิน 1,728,700 และที่ดิน 10 รายการเป็นเงิน 4,530,000 บาท รวมเป็นเงิน 6,258,700 บาท โดยเงินที่ได้จากการประมูลจะนำเข้ากองทุนป้องกันปราบปราม และแก้ไขปัญหายาเสพติด เพื่อใช้ในงานด้านการป้องกันและปราบปรามยาเสพติดต่อไป
นายสมศักดิ์ กล่าวอีกว่า ในช่วงบ่าย ตนพร้อมด้วย นายเรืองศักดิ์ สุวารี อธิบดีกรมคุ้มครองสิทธิและเสรีภาพ นางทัศนีย์ เปาอินทร์ อธิบดีกรมบังคับคดี นายวิเชียร ไชยสอน ผู้อำนวยการสำนักงานยุติธรรมจังหวัดนครราชสีมา และนายมนินธ์ สุทธิวัฒนานิติ ผู้อำนวยการสำนักงานกองทุนยุติธรรม ได้เดินตลาด เพื่อประชาสัมพันธ์ สิทธิต่างๆที่ประชาชนมีสิทธิตามกฎหมาย เช่น การเยียวยาผู้เสียหาย กองทุนยุติธรรม รวมทั้งงานมหกรรมไกล่เกลี่ยหนี้สินและยุติธรรมพบประชาชน ให้กับพ่อค้าแม่ค้าและประชาชนที่มาซื้อของ เพื่อให้ทุกคนรับรู้ถึงสิทธิและกิจกรรมต่างๆ หลังจากที่ พล.อ.ประยุทธ์ จันทร์โอชา นายกรัฐมนตรี ประกาศว่าปี 2565 จะเป็นปีแห่งการแก้หนี้ แต่หากใครมางานไม่ได้ก็ไปติดต่อที่ศูนย์ไกล่เกลี่ยทั่วประเทศได้ แต่จะไม่ได้รับสิทธิพิเศษเท่าในงาน ซึ่งการจัดงานมหกรรมไกล่เกลี่ยหนี้สินและยุติธรรมพบประชาชน เราจะเดินทางไปจัดยังทุกภาคทั่วประเทศ เพื่อให้ทุกพื้นที่เข้าถึงให้มากที่สุด ซึ่งนอกจากการจัดงานไกล่เกลี่ยหนี้สินแล้ว เรายังจะมีการรับเรื่องราวร้องทุกข์ ประชาสัมพันธ์งานของทุกหน่วยงานในกระทรวง และแจ้งสิทธิต่างๆให้ประชาชนได้รับทราบด้วย ซึ่งตนก็ขอให้ประชาชนช่วยเป็นกระบอกเสียงอีกแรงด้วย
"หากเป็นไปได้ผมจะลงไปประชาสัมพันธ์ให้ประชาชนรับทราบด้วยตัวเอง ทั้งเรื่องไกล่เกลี่ยหนี้และสิทธิต่างๆที่ประชาชนชนจะได้รับตามกฎหมาย ซึ่งหากประชาชนได้รับความเดือดร้อน ไม่ได้รับความเป็นธรรมและต้องการได้รับความช่วยเหลือ สามารถติดต่อไปยังสำนักงานยุติธรรมจังหวัด และกองทุนยุติธรรมได้ทุกจังหวัดทั่วประเทศ หรือโทรสายด่วน 1111 กด 77 ได้ตลอด"นายสมศักดิ์ กล่าว

ที่มา : https://www.thaigov.go.th/news/contents/details/52724