รัฐบาลไทย-ข่าวทำเนียบรัฐบาล-บขส. ผ่านการประเมินคุณธรรมและความโปร่งใสในการดำเนินงานของหน่วยงานภาครัฐ ปี 2565


วันจันทร์ที่ 1 สิงหาคม 2565
บขส. ผ่านการประเมินคุณธรรมและความโปร่งใสในการดำเนินงานของหน่วยงานภาครัฐ ปี 2565
ของสำนักงาน ป.ป.ช. ครองแชมป์ทำคะแนนสูงสุดของหน่วยงานในสังกัดกระทรวงคมนาคมติดต่อกันเป็นปีที่ 2
นายสัญลักข์ ปัญวัฒนลิขิต กรรมการผู้จัดการใหญ่ บริษัท ขนส่ง จำกัด (บขส.) กระทรวงคมนาคม เปิดเผยว่า สำนักงานคณะกรรมการป้องกันและปราบปรามการทุจริตแห่งชาติ (ป.ป.ช.) ได้ประกาศผลการประเมินคุณธรรมและความโปร่งใส ในการดำเนินงานของหน่วยงานภาครัฐ (Integrity and Transparency Assessment : ITA) ประจำปีงบประมาณ 2565 โดย บขส. ได้คะแนน 96.13 อยู่ในระดับ AA ซึ่งเป็นคะแนนสูงสุดอันดับที่ 1 ของหน่วยงาน
ในสังกัดกระทรวงคมนาคม (18 หน่วยงาน)
กรรมการผู้จัดการใหญ่ บขส. กล่าวด้วยว่า การที่ บขส. ได้คะแนนการประเมินสูงกว่าปีที่ผ่านมา จากคะแนน 95.82 ในระดับ AA เป็นผลมาจากการที่ผู้บริหาร และพนักงาน ร่วมแรงร่วมใจกันปรับปรุงกระบวนการทำงานในแต่ละด้าน ให้สอดคล้องตามเกณฑ์ชี้วัด รวมทั้งได้มีการปรับปรุงแก้ไขการดำเนินงานให้มีคุณภาพ และจะช่วยกันรักษามาตรฐานการบริหารจัดการองค์กรที่ดี มีคุณธรรม และความโปร่งใส เพื่อสร้างความเชื่อมั่น ให้กับประชาชน และผู้มีส่วนได้ส่วนเสียต่อไป

ที่มา : https://www.thaigov.go.th/news/contents/details/57503