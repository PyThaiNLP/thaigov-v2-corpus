รัฐบาลไทย-ข่าวทำเนียบรัฐบาล-ไอแบงก์ให้โอกาสช่วยลูกหนี้ที่ค้างชำระมากกว่า 90 วัน


วันอังคารที่ 15 มิถุนายน 2564
พิมพ์
ไอแบงก์ให้โอกาสช่วยลูกหนี้ที่ค้างชำระมากกว่า 90 วัน
ไอแบงก์เดินหน้าช่วยลูกหนี้ที่ค้างชำระมากกว่า 90 วัน กลุ่มสินเชื่ออุปโภค บริโภคและสินเชื่อธุรกิจ SMEs ที่ได้รับผลกระทบทั้งจากภาวะเศรษฐกิจและจากการแพร่ระบาดของโควิด–19
ธนาคารอิสลามแห่งประเทศไทย (ไอแบงก์) เดินหน้าช่วยลูกหนี้ที่ค้างชำระมากกว่า 90 วัน (NPF : Non-Performing Financing) กลุ่มสินเชื่ออุปโภค บริโภคและสินเชื่อธุรกิจ SMEs ที่ได้รับผลกระทบทั้งจากภาวะเศรษฐกิจและจากการแพร่ระบาดของโควิด–19 โดยสามารถเลือกแนวทางความช่วยเหลือ 3 แนวทาง
ไอแบงก์ ยังคงออกมาตรการให้ความช่วยเหลือลูกหนี้อย่างต่อเนื่อง โดยล่าสุดได้ออกมาตรการให้ความช่วยเหลือลูกหนี้ที่ค้างชำระมากกว่า 90 วัน เพื่อเปิดโอกาสให้ลูกหนี้ได้เข้ามาเจรจาปรับโครงสร้างหนี้ สำหรับลูกหนี้กลุ่มสินเชื่ออุปโภค บริโภคแบบมีหลักประกัน สินเชื่ออเนกประสงค์แบบไม่มีหลักประกัน และสินเชื่อ SMEs ที่มีเงินต้นคงเหลือไม่เกิน 20 ล้านบาท ซึ่งมีแนวทางในการให้ความช่วยเหลือเพื่อบรรเทาความเดือดร้อนให้กับลูกหนี้โดยการลดภาระการผ่อนชำระรายเดือน ดังนี้
1. แนวทางที่ 1 ชําระกําไรรายเดือน 50% ระยะเวลา 6 เดือน
2. แนวทางที่ 2 ชําระกําไรรายเดือน 75% ระยะเวลา 9 เดือน
3. แนวทางที่ 3 ชําระกําไรรายเดือน 100% ระยะเวลา 12 เดือน ลดอัตรากําไร 0.50% นาน 12 เดือน
ทั้งนี้ลูกหนี้สามารถเลือกแนวทางความช่วยเหลือได้แนวทางใดแนวทางหนึ่ง ซึ่งลูกหนี้ที่สนใจสามารถติดต่อสอบถามเจ้าหน้าที่สินเชื่อที่ดูแลบัญชีของท่านได้ตั้งแต่วันนี้ – 30 กันยายน 2564 หรือสอบถามรายละเอียดเพิ่มเติม ได้ที่ ibank Call Center 1302

ที่มา : https://www.thaigov.go.th/news/contents/details/42730