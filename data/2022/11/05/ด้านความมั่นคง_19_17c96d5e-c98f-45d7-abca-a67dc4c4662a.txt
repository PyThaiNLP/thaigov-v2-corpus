รัฐบาลไทย-ข่าวทำเนียบรัฐบาล-“กระทรวงแรงงาน” จับมือ “โอสถสภา” ร่วมโครงการ Life must go on พลังเพื่อก้าวต่อไป


วันอังคารที่ 22 มิถุนายน 2564
พิมพ์
“กระทรวงแรงงาน” จับมือ “โอสถสภา” ร่วมโครงการ Life must go on พลังเพื่อก้าวต่อไป
กระทรวงแรงงาน โดยกรมการจัดหางาน บูรณาการร่วมกับกรมพัฒนาฝีมือแรงงาน และบริษัท โอสถสภา จำกัด (มหาชน) ช่วยเหลือกลุ่มเปราะบาง สนับสนุนส่งมอบอุปกรณ์ประกอบอาชีพสำหรับคนพิการและผู้ดูแลคนพิการ มูลค่า 20,000 บาทต่อคน ในพื้นที่ 4 จังหวัด
นายสุชาติ ชมกลิ่น รัฐมนตรีว่าการกระทรวงแรงงาน เปิดเผยว่า พล.อ.ประยุทธ์ จันทร์โอชา นายกรัฐมนตรี ได้กำชับทุกหน่วยงานราชการ ให้ดูแลประชาชนทุกคนอย่างดีที่สุดตามภารกิจหน้าที่ของหน่วยงานที่สังกัด โดยเฉพาะกลุ่มเปราะบาง ซึ่งครอบคลุม เด็ก ผู้สูงอายุ และคนพิการ โดยมุ่งเน้นการบูรณาการระหว่าง หน่วยงานภาครัฐ ภาคเอกชน และภาคีเครือข่าย
“ภาครัฐ โดยหน่วยงานในสังกัดกระทรวงแรงงาน กรมการจัดหางาน และกรมพัฒนาฝีมือแรงงาน และภาคเอกชน โดยบริษัท โอสถสภา จำกัด (มหาชน) เตรียมทำสัญญาความร่วมมือ เพื่อร่วมกันสนับสนุนผู้ด้อยโอกาสทางสังคมให้มีอาชีพที่เหมาะสม ในพื้นที่ 4 จังหวัด ได้แก่ กรุงเทพมหานคร สมุทรปราการ พระนครศรีอยุธยา และสระบุรี โดยร่วมมือต่อยอด “โครงการ Life must go on พลังเพื่อก้าวต่อไป” ในโอกาสครบรอบ 130 ปี ของบริษัท โอสถสภา จำกัด (มหาชน) ซึ่งกรมการจัดหางานจะเป็นผู้สนับสนุนรายชื่อ และประสานงานเพื่อคัดเลือกผู้เข้าเกณฑ์คุณสมบัติ เบื้องต้นจะคัดเลือกจากคนพิการที่ตกงานมาขอขึ้นทะเบียนว่างงานและขอฝึกอาชีพกับกรมการจัดหางาน คนพิการที่กู้เงินไปประกอบอาชีพ และคนพิการจากศูนย์ฟื้นฟูและฝึกอาชีพคนพิการ ด้านกรมพัฒนาฝีมือแรงงาน จะเป็นผู้สนับสนุนฝึกอบรมและพัฒนาอาชีพตามหลักสูตรของกรมพัฒนาฝีมือแรงงาน เพื่อฝึกอบรมให้แล้วเสร็จภายในเดือนสิงหาคม 2564 หลังจบหลักสูตรดังกล่าว โอสถสภาและภาคีจะร่วมสนับสนุนส่งมอบอุปกรณ์ประกอบอาชีพแก่ผู้เข้าเกณฑ์คุณสมบัติ จำนวน 25 คน ภายในเดือนกันยายน 2564 มูลค่า 20,000 บาท/คน คิดเป็นมูลค่าทั้งสิ้น 500,000 บาท” รัฐมนตรีว่าการกระทรวงแรงงานกล่าว
ด้านนายไพโรจน์ โชติกเสถียร อธิบดีกรมการจัดหางาน กล่าวว่า ในสถานการณ์การแพร่ระบาดโควิด -19 คนพิการซึ่งเป็นกลุ่มเปราะบางที่ต้องให้ความดูแลเป็นพิเศษตามนโยบายรัฐมนตรีว่าการกระทรวงแรงงาน เพื่อให้มีอาชีพ มีรายได้ มีค่าใช้จ่ายในการดำรงชีวิต ซึ่งขณะนี้กองส่งเสริมการมีงานทำ ได้แจ้งคุณสมบัติของคนพิการและผู้ดูแลคนพิการตามหลักเกณฑ์ ที่ประสงค์จะขอรับการสนับสนุนอาชีพให้สำนักงานจัดหางานกรุงเทพมหานครพื้นที่ 2 - 4 สำนักงานจัดหางานจังหวัดสมุทรปราการ สำนักงานจัดหางานจังหวัดพระนครศรีอยุธยา และสำนักงานจัดหางานจังหวัดสระบุรี เพื่อคัดเลือกผู้พิการเข้าร่วม “โครงการ Life must go on พลังเพื่อก้าวต่อไป” โดยต้องมีคุณสมบัติ ดังนี้
1. อายุ 18-60 ปี เชื้อชาติไทย สัญชาติไทย
2. ขึ้นทะเบียนคนพิการ หรืออยู่ระหว่างการรอขึ้นทะเบียนคนพิการ
3. ผู้พิการเป็นผู้หารายได้ให้ครอบครัว หรือผู้ดูแลคนพิการเป็นผู้หารายได้หลักที่ดูแลคนพิการ (ระบุตามหลังบัตรคนพิการ หรือรับรองจากผู้นำชุมซนว่าเป็นผู้ดูแลคนพิการ)
4. มีความประพฤติดี ได้รับการยอมรับจากคนในชุมชน
5. มีความสนใจในการประกอบอาชีพ มีความพร้อมด้านร่างกาย จิตใจ และสังคม
6. ยังไม่ได้รับสิทธิ์ในการประกอบอาชีพจากหน่วยงานอื่น เช่น มาตรา 33,34,35
สำหรับคนพิการและผู้ดูแลคนพิการที่ประสงค์ร่วมโครงการ สามารถสอบถามข้อมูลเพิ่มเติมได้ที่ สำนักงานจัดหางานกรุงเทพมหานครพื้นที่ 2 – 4  สำนักงานจัดหางานจังหวัดสมุทรปราการ  สำนักงานจัดหางานจังหวัดพระนครศรีอยุธยา และสำนักงานจัดหางานจังหวัดสระบุรี หรือสายด่วนกระทรวงแรงงาน 1506 กด 2 กรมการจัดหางาน ซึ่งผู้มีคุณสมบัติตามหลักเกณฑ์ที่ได้รับการคัดสรร จะได้รับแจ้งและเริ่มฝึกอบรมการประกอบอาชีพคนพิการ ตามอาชีพที่ภาครัฐสนับสนุนองค์ความรู้ อาทิ ตัดผม ตัดเย็บเสื้อผ้า ทำอาหาร/ขนม  นวดแผนไทย ณ สำนักงานพัฒนาฝีมือแรงงานจังหวัด/สถาบันพัฒนาฝีมือแรงงานภาค เมื่อจบหลักสูตรจะได้รับอุปกรณ์ประกอบอาชีพ มูลค่า 20,000 บาท/คน

ที่มา : https://www.thaigov.go.th/news/contents/details/42984