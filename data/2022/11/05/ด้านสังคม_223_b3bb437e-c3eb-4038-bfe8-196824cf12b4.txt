รัฐบาลไทย-ข่าวทำเนียบรัฐบาล-อนุทิน ส่งผู้ติดเชื้อกลุ่มสีเขียว กลับภูมิลำเนาด้วยรถไฟขบวนพิเศษ


วันอังคารที่ 27 กรกฎาคม 2564
อนุทิน ส่งผู้ติดเชื้อกลุ่มสีเขียว กลับภูมิลำเนาด้วยรถไฟขบวนพิเศษ
รองนายกรัฐมนตรีและรัฐมนตรีว่าการกระทรวงสาธารณสุข ร่วมส่งผู้ติดเชื้อโควิด19 กลุ่มสีเขียว 135 ราย กลับภูมิลำเนาด้วยรถไฟขบวนพิเศษ เส้นทางอีสานใต้ 7 จังหวัด
รองนายกรัฐมนตรีและรัฐมนตรีว่าการกระทรวงสาธารณสุข ร่วมส่งผู้ติดเชื้อโควิด19 กลุ่มสีเขียว 135 ราย กลับภูมิลำเนาด้วยรถไฟขบวนพิเศษ เส้นทางอีสานใต้ 7 จังหวัด ย้ำควบคุมป้องกันการแพร่กระจายเชื้อตามมาตรฐาน และมีทีมแพทย์ดูแลปลอดภัยตลอดเส้นทาง
วันนี้ (27 กรกฎาคม 2564) ที่สถานีรถไฟรังสิต จ.ปทุมธานี นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข พร้อมด้วยนายศักดิ์สยาม ชิดชอบ รัฐมนตรีว่าการกระทรวงคมนาคม และคณะผู้บริหาร ร่วมส่งผู้ติดเชื้อโควิด 19 กลับภูมิลำเนา และให้สัมภาษณ์ว่า สถานการณ์ขณะนี้มีผู้ติดเชื้อโควิด 19 ในพื้นที่กทม.และปริมณฑล เป็นจำนวนมาก กระทรวงสาธารณสุข ได้ร่วมมือกับกระทรวงคมนาคม การรถไฟแห่งประเทศไทย สถาบันการแพทย์ฉุกเฉินแห่งชาติ (สพฉ.) และสำนักงานหลักประกันสุขภาพแห่งชาติ (สปสช.) ส่งผู้ติดเชื้อโควิด 19 ในกทม.และปริมณฑล กลุ่มที่ไม่มีอาการหรือมีอาการน้อย (สีเขียว) มีผลตรวจ RT PCR หรือจากชุดตรวจ Antigen test kit (ATK) มีความประสงค์กลับไปรักษาที่ภูมิลำเนา โดยได้มีการประสานงานระหว่าง สปสช. และจังหวัดปลายทางแล้ว นำส่งให้ถึงมือแพทย์ และนำเข้าระบบการรักษาอย่างเหมาะสม เดินทางด้วยขบวนรถไฟพิเศษที่มีระบบการป้องกันการแพร่กระจายเชื้อตามมาตรฐานของกระทรวงสาธารณสุขทุกขั้นตอนตลอดการเดินทาง เป็นการช่วยแบ่งเบาภาระของแพทย์ พยาบาล ในพื้นที่กทม.และปริมณฑล และผู้ติดเชื้อได้กลับไปรักษาใกล้บ้าน
สำหรับรถไฟขบวนพิเศษโควิด 19 ในวันนี้ ออกเดินทางจากสถานีรถไฟรังสิตเพื่อส่งผู้ติดเชื้อกลุ่มสีเขียว จำนวน 135 รายไปยัง 7 จังหวัด ได้แก่ นครราชสีมา บุรีรัมย์ ยโสธร ศรีสะเกษ สุรินทร์ อำนาจเจริญ และอุบลราชธานี มีการปรับสภาพภายในตู้โดยสารเพื่อรองรับการเดินทาง ประกอบด้วย อุปกรณ์ทางการแพทย์ อาทิ เครื่องออกซิเจน ยา เวชภัณฑ์ และอุปกรณ์อำนวยความสะดวก ห้องน้ำ เครื่องปรับอากาศ อาหาร พร้อมทีมบุคลากร แพทย์ พยาบาล นักปฏิบัติการฉุกเฉินทางการแพทย์ และเจ้าหน้าที่ประสานงาน รวม 10 คนให้การดูแลผู้ป่วยตลอดการเดินทาง เมื่อถึงปลายทางแต่ละจังหวัด จะมีทีมสาธารณสุขในพื้นที่รับส่งต่อเพื่อนำผู้ป่วยเข้าสู่การรักษา พร้อมทำความสะอาดตู้โดยสารเมื่อเสร็จสิ้นภารกิจ ทุกขั้นตอนตามมาตรฐานของกระทรวงสาธารณสุข
“ขอให้มั่นใจ เราไม่สามารถทอดทิ้งผู้ป่วยได้ จะทำสุดความสามารถให้ผู้ป่วยทุกคนเข้าถึงระบบการรักษา อย่าหลงเชื่อข่าวใด ๆ เพราะการนำประชาชนกลับภูมิลำเนานี้ อยู่ภายใต้การดูแลของทีมแพทย์และกระทรวงสาธารณสุข เมื่อไปถึงจังหวัดต่างๆ จะมีรถพยาบาลฉุกเฉินมารับที่สถานีและนำส่งสถานพยาบาลทันที ไม่มีการแวะพัก ขอให้สบายใจได้”นายอนุทินกล่าว
************************************ 27 กรกฎาคม 2564

ที่มา : https://www.thaigov.go.th/news/contents/details/44154