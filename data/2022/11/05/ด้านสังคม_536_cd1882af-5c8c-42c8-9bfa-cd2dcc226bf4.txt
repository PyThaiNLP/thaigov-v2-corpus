รัฐบาลไทย-ข่าวทำเนียบรัฐบาล-พม. รับจัดสรรวัคซีนโควิด-19 จากสภากาชาดไทย ร่วมลงพื้นที่ฉีดให้กับกลุ่มเปราะบางในชุมชนย่านบางบอน กทม.


วันเสาร์ที่ 18 กันยายน 2564
พม. รับจัดสรรวัคซีนโควิด-19 จากสภากาชาดไทย ร่วมลงพื้นที่ฉีดให้กับกลุ่มเปราะบางในชุมชนย่านบางบอน กทม.
พม. รับจัดสรรวัคซีนโควิด-19 จากสภากาชาดไทย ร่วมลงพื้นที่ฉีดให้กับกลุ่มเปราะบางในชุมชนย่านบางบอน กทม.
วันนี้ (18 ก.ย. 64) เวลา 09.00 น. นายอนุกูล ปีดแก้ว รองปลัดกระทรวงการพัฒนาสังคมและความมั่นคงของมนุษย์ (รองปลัด พม.) ลงพื้นที่ ณ วัดนินสุขาราม เขตบางบอน กรุงเทพฯ เพื่อตรวจเยี่ยมการฉีดวัคซีนป้องกันโรคโควิด-19 ให้กับกลุ่มเปราะบางซึ่งมีความเสี่ยงสูงจากการแพร่ระบาดของโควิด 19 พร้อมมอบถุงยังชีพ  อีกทั้งให้กำลังใจทีมแพทย์บริการฉีดวัคซีน
นายอนุกูล กล่าวว่า เมื่อวันที่ 30 สิงหาคม 2564 สมเด็จพระกนิษฐาธิราชเจ้า กรมสมเด็จพระเทพรัตนราชสุดา ฯ สยามบรมราชกุมารี อุปนายิกาผู้อำนวยการสภากาชาดไทย พระราชทานพระราชวโรกาสให้ นายเตช บุนนาค เลขาธิการสภากาชาดไทย นำนายหยาง ซิน อัครราชทูตที่ปรึกษา สถานเอกอัครราชทูตสาธารณรัฐประชาชนจีนประจำประเทศไทย เป็นผู้แทนสภากาชาดจีน เฝ้าทูลละอองพระบาทน้อมเกล้าน้อมกระหม่อม ถวายวัคซีนป้องกันโรคโคชวิด-19 “ซิโนฟาร์ม” จำนวน 100,000 โดส เพื่อให้สภากาชาดไทยนำไปให้บริการฉีดแก่ประชาชน เพื่อป้องกันการแพร่ระบาดของโควิด-19 ซึ่งสภากาชาดไทย ได้จัดสรรวัคซีน “ซิโนฟาร์ม” อย่างเร่งด่วน โดยร่วมกับกระทรวงการพัฒนาสังคมและความมั่นคงของมนุษย์ (พม.) สำนักอนามัย และกรุงเทพมหานคร จัดตั้งจุดบริการฉีดวัคซีนในชุมชน และจัดชุดบริการเคลื่อนที่สำหรับกลุ่มเปราะบาง ได้แก่ คนพิการ ผู้สูงอายุ ผู้ป่วยติดเตียง และหญิงตั้งครรภ์ที่มีอายุครรภ์ 12 สัปดาห์ขึ้นไป ที่อาศัยอยู่ในพื้นที่ กทม. โดยเฉพาะในชุมชนที่ยังเข้าไม่ถึงวัคซีน
นายอนุกูล กล่าวต่อไปว่า กระทรวง พม. มีความห่วงใยกลุ่มเปราะบางที่ได้รับความเดือดร้อนและยากลำบากจากผลกระทบของโควิด-19 จึงได้บูรณาการร่วมกับภาคีเครือข่ายทุกหน่วยงาน เพื่อให้กลุ่มเปราะบางได้รับการวัคซีนป้องกันโรคโควิด-19 อย่างทั่วถึง สำหรับวันนี้ (18 ก.ย. 64) กระทรวง พม. ร่วมกับสภากาชาดไทย สำนักอนามัย และ กทม. รวมทั้งสำนักงาน กศน. เขตบางบอน  และอาสาสมัครพัฒนาสังคมและความมั่นคงของมนุษย์(อพม.)ในพื้นที่เขตบางบอน ได้บูรณาการลงพื้นที่ร่วมกัน ณ วัดนินสุขาราม เขตบางบอน เพื่อจัดตั้งจุดบริการฉีดวัคซีนป้องกันโควิด-19 ในชุมชน และจัดชุดบริการเคลื่อนที่สำหรับกลุ่มเปราะบาง  ทั้งนี้ มีกลุ่มเปราะบางเข้ารับการฉีดวัคซีน จำนวน 1,200 ราย อีกทั้งกระทรวง พม. ได้มอบถุงยังชีพให้กับผู้ที่เข้ารับการฉีดวัคซีนทุกคน
นายอนุกูล กล่าวเพิ่มเติมว่า หากกลุ่มเปราะบางและประชาชนประสบปัญหาทางสังคมและได้รับความเดือดร้อนจากผลกระทบของโควิด-19 สามารถติดต่อขอความช่วยเหลือได้ที่ 1) ศูนย์ช่วยเหลือสังคม สายด่วน พม. โทร. 1300 บริการ 24 ชั่วโมง 2) สายด่วนคนพิการ โทร. 1479 บริการ 24 ชั่วโมง และ 3) สำนักงานพัฒนาสังคมและความมั่นคงของมนุษย์จังหวัด และ อาสาสมัครพัฒนาสังคมและความมั่นคงของมนุษย์ (อพม.) ในพื้นที่

ที่มา : https://www.thaigov.go.th/news/contents/details/45961