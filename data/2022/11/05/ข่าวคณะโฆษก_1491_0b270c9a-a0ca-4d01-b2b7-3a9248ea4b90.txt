รัฐบาลไทย-ข่าวทำเนียบรัฐบาล-​โฆษกรัฐบาลเผย “นายกฯ” เตรียมเป็นประธานเปิดงานวันแรงงานแห่งชาติ ปี พ.ศ. 2565 รับข้อเรียกร้องวันแรงงานแห่งชาติ พร้อมกล่าวสุนทรพจน์ต่อผู้ใช้แรงงาน ที่กระทรวงแรงงาน 1 พ.ค. นี้


วันศุกร์ที่ 29 เมษายน 2565
พิมพ์
​โฆษกรัฐบาลเผย “นายกฯ” เตรียมเป็นประธานเปิดงานวันแรงงานแห่งชาติ ปี พ.ศ. 2565 รับข้อเรียกร้องวันแรงงานแห่งชาติ พร้อมกล่าวสุนทรพจน์ต่อผู้ใช้แรงงาน ที่กระทรวงแรงงาน 1 พ.ค. นี้
​โฆษกรัฐบาลเผย “นายกฯ” เตรียมเป็นประธานเปิดงานวันแรงงานแห่งชาติ ปี พ.ศ. 2565 รับข้อเรียกร้องวันแรงงานแห่งชาติ พร้อมกล่าวสุนทรพจน์ต่อผู้ใช้แรงงาน ที่กระทรวงแรงงาน 1 พ.ค. นี้
วันนี้ 29 เม.ย. 65  นายธนกร วังบุญคงชนะ โฆษกประจำสำนักนายกรัฐมนตรี เผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม จะเป็นประธานเปิดงานวันแรงงานแห่งชาติ ปี พ.ศ. 2565 ในวันอาทิตย์ที่ 1 พฤษภาคม 2565 ณ ห้องจอมพล ป. พิบูลสงคราม กระทรวงแรงงาน กรุงเทพมหานคร โดยนายสุชาติ ชมกลิ่น รัฐมนตรีว่าการกระทรวงแรงงาน จะกล่าวรายงานสรุปความคืบหน้าของภารกิจตามข้อเรียกร้องวันแรงงานแห่งชาติ จากนั้น นายสุชาติ ไทยล้วน ประธานสภาองค์การลูกจ้างแห่งชาติ ในฐานะประธานคณะกรรมการจัดงานวันแรงงานแห่งชาติ ปี พ.ศ. 2565 จะนำเสนอข้อเรียกร้องวันแรงงานแห่งชาติ ปี พ.ศ. 2565 และยื่นต่อนายกรัฐมนตรี โอกาสนี้ นายกรัฐมนตรีจะได้รับข้อเรียกร้อง กล่าวสุนทรพจน์ต่อผู้ใช้แรงงาน และเปิดงานวันแรงงานแห่งชาติ ปี พ.ศ. 2565 พร้อมเยี่ยมชมนิทรรศการของกลุ่มผู้ใช้แรงงาน และหน่วยงานสังกัดกระทรวงแรงงาน ณ บริเวณกระทรวงแรงงาน
โฆษกประจำสำนักนายกรัฐมนตรี กล่าวอีกว่าการจัดงานในปีนี้ คณะกรรมการจัดงานวันแรงงานแห่งชาติประกอบด้วย ประธานสภาองค์การลูกจ้าง 14 แห่ง ประธานสหพันธ์แรงงานรัฐวิสาหกิจแห่งประเทศไทย และประธานศูนย์ประสานงานแรงงานนอกระบบ ซึ่งกิจกรรมภายในงานวันแรงงาน ประกอบด้วย พิธีเปิดวันแรงงานแห่งชาติ รวมทั้งจะมีการเคลื่อนริ้วขบวนรถเทิดพระเกียรติ และริ้วขบวนรถของผู้ใช้แรงงาน ออกจากสนามหลวงมายังกระทรวงแรงงาน และมีการเสวนาเรื่อง “เศรษฐกิจยุคโควิดกระทบแรงงานและค่าจ้างอย่างไร” โดยผู้เข้าร่วมเสวนาประกอบด้วย นายพนัส ไทยล้วน ประธานสภาองค์การลูกจ้างแรงงานแห่งประเทศไทย นายชินโชติ แสงสังข์ ประธานสภาองค์การลูกจ้างสภาแรงงานแห่งประเทศไทย และศาสตราภิชาน แล ดิลกวิทยรัตน์ นักวิชาการอิสระ พร้อมทั้งมีการจัดนิทรรศการของหน่วยงานสังกัดกระทรวงแรงงาน และกลุ่มผู้ใช้แรงงาน  //////

ที่มา : https://www.thaigov.go.th/news/contents/details/54057