รัฐบาลไทย-ข่าวทำเนียบรัฐบาล-สธ.รับเรื่อง พร้อมดูแลติดตามความคืบหน้าบรรจุข้าราชการโควิดรอบ 2 และการปรับสายงานกรณีพิเศษอย่างดีที่สุด


วันอังคารที่ 26 เมษายน 2565
สธ.รับเรื่อง พร้อมดูแลติดตามความคืบหน้าบรรจุข้าราชการโควิดรอบ 2 และการปรับสายงานกรณีพิเศษอย่างดีที่สุด
รองนายกรัฐมนตรีและรัฐมนตรีว่าการกระทรวงสาธารณสุข มอบทีมรับเรื่องจากกลุ่มเจ้าพนักงานสาธารณสุข 11 สายงาน ติดตามความคืบหน้าการปรับสายงานกรณีพิเศษ จากประเภททั่วไปเป็นประเภทวิชาการ หลังส่งเรื่องไปยัง ก.พ.แล้ว
วันนี้ (26 เมษายน 2565) นางสาวเรวดี รัศมิทัต ที่ปรึกษารัฐมนตรีว่าการกระทรวงสาธารณสุข และ นพ.รุ่งเรือง กิจผาติ หัวหน้าที่ปรึกษาระดับกระทรวง และผู้อำนวยการศูนย์บริหารจัดการเรื่องราวร้องทุกข์ เป็นตัวแทนรับเรื่องจากกลุ่มเจ้าพนักงานสาธารณสุข 11 สายงาน ซึ่งเดินทางมาติดตามความคืบหน้าเรื่องการปรับตำแหน่งสายงาน
นพ.รุ่งเรืองกล่าวว่า กลุ่มเจ้าพนักงานสาธารณสุข 11 สายงานที่มีวุฒิปริญญาตรี ได้มาขอบคุณกระทรวงสาธารณสุขที่ผลักดันการบรรจุตำแหน่งข้าราชการกรณีโควิด 19 รอบ 2 รวมถึงการบรรจุหรือแต่งตั้งให้ดำรงตำแหน่งประเภทวิชาการ (เป็นกรณีพิเศษ) หรือการปรับสายงาน ซึ่งขณะนี้เรื่องได้ส่งไปยังสำนักงานคณะกรรมการข้าราชการพลเรือน (ก.พ.) แล้วประมาณ 3 เดือน จึงมาติดตามความคืบหน้าเรื่องการปรับตำแหน่งสายงานจากประเภททั่วไปเป็นประเภทวิชาการ ซึ่งจะช่วยให้มีความก้าวหน้าในสายงานมากขึ้นโดยขอให้ได้รับการปรับสายงานภายในปีนี้ อย่างไรก็ตาม เรื่องดังกล่าวอยู่ในอำนาจของ ก.พ. จึงต้องรอดูหลักเกณฑ์และระเบียบจากทาง ก.พ.ก่อน
"นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข มีนโยบายให้ความสำคัญในการดูแลบุคลากรทุกคนเป็นอย่างดี โดยเน้นย้ำการสร้างขวัญกำลังใจบุคลากรของกระทรวงสาธารณสุขทุกระดับ จึงได้สนับสนุนและผลักดันเรื่องดังกล่าว และได้กำชับให้มีการติดตามเรื่องนี้อย่างใกล้ชิด เนื่องจากเข้าใจดีว่าบุคลากรสาธารณสุขทำงานหนักมาก โดยเฉพาะการต่อสู้กับโรคโควิด 19 ในช่วง 2 ปีที่ผ่านมา โดยการขับเคลื่อนในเรื่องนี้อยู่บนหลักการที่เป็นไปได้ และจะพยายามทำอย่างดีที่สุด" นพ.รุ่งเรืองกล่าว
สำหรับเจ้าพนักงานสาธารณสุข 11 สายงาน มีประมาณ 1 หมื่นกว่าคน ประกอบด้วย จพ.สาธารณสุข, จพ.ทันตสาธารณสุข, จพ.พนักงานเภสัชกรรม, จพ.เวชสถิติ, จพ.วิทยาศาสตร์การแพทย์, จพ.เวชกิจฉุกเฉิน, จพ.โสตทัศนศึกษา, จพ.เวชกรรมฟื้นฟู, จพ.ธุรการ, จพ.การเงินและบัญชี และ จพ.พัสดุ
*********************************************** 26 เมษาน 2565

ที่มา : https://www.thaigov.go.th/news/contents/details/53943