รัฐบาลไทย-ข่าวทำเนียบรัฐบาล-ที่ปรึกษารัฐมนตรีว่าการกระทรวงยุติธรรม เป็นประธานการประชุมคณะกรรมการอำนวยการและการดำเนินการเตรียมความพร้อมรองรับการบังคับใช้ประมวลกฎหมายยาเสพติด ครั้งที่ ๑/๒๕๖๔


วันพฤหัสบดีที่ 22 กรกฎาคม 2564
พิมพ์
ที่ปรึกษารัฐมนตรีว่าการกระทรวงยุติธรรม เป็นประธานการประชุมคณะกรรมการอำนวยการและการดำเนินการเตรียมความพร้อมรองรับการบังคับใช้ประมวลกฎหมายยาเสพติด ครั้งที่ ๑/๒๕๖๔
ที่ปรึกษารัฐมนตรีว่าการกระทรวงยุติธรรม เป็นประธานการประชุมคณะกรรมการอำนวยการและการดำเนินการเตรียมความพร้อมรองรับการบังคับใช้ประมวลกฎหมายยาเสพติด ครั้งที่ ๑/๒๕๖๔ ผ่านระบบการประชุมทางไกล  เพื่อเตรียมความพร้อมรองรับการบังคับใช้ประมวลกฎหมายยาเสพติด
ในวันพฤหัสบดีที่ ๒๒ กรกฎาคม ๒๕๖๔ เวลา ๑๓.๓๐ น. นายธนวัชร นิติกาญจนา ที่ปรึกษารัฐมนตรีว่าการกระทรวงยุติธรรม เป็นประธานการประชุมคณะกรรมการอำนวยการและการดำเนินการเตรียมความพร้อมรองรับการบังคับใช้ประมวลกฎหมายยาเสพติด ครั้งที่ ๑/๒๕๖๔ ผ่านระบบการประชุมทางไกล (Video Conference) โดยมี นายวิตถวัลย์ สุนทรขจิต อธิบดีกรมคุมประพฤติ พร้อมด้วยคณะผู้บริหารกรมคุมประพฤติ และเจ้าหน้าที่ที่เกี่ยวข้อง เข้าร่วมการประชุม
สำหรับการประชุมดังกล่าว ที่ประชุมรับทราบข้อสั่งการของรัฐมนตรีว่าการกระทรวงยุติธรรม โดยให้ทุกหน่วยงานในสังกัดกระทรวงยุติธรรมเตรียมความพร้อมการทำงานรองรับการบังคับใช้ประมวลกฎหมายยาเสพติด เพื่อให้สามารถขับเคลื่อนงานได้ทันที ซึ่งกรมคุมประพฤติได้มีการแต่งตั้งคณะกรรมการอำนวยการและการดำเนินการเตรียมความพร้อมรองรับการบังคับใช้กฎหมายประมวลกฎหมายยาเสพติด เพื่อพิจารณาการดำเนินงานของกรมคุมประพฤติที่ต้องเตรียมการรองรับหลังประมวลกฎหมายยาเสพติดบังคับใช้ และแผนปฏิบัติการกิจกรรมการเตรียมความพร้อมด้านการดำเนินงาน รวมถึงการบูรณาการทำงานระหว่างหน่วยงาน ซึ่งในที่ประชุมได้มีข้อสังเกตและหารือร่วมกับสำนักงานคณะกรรมการป้องกันและปราบปรามยาเสพติด (ป.ป.ส.) เพื่อให้การเตรียมความพร้อมในส่วนของกรมคุมประพฤติสามารถขับเคลื่อนได้อย่างต่อเนื่อง และเป็นไปตามเจตนารมณ์ของประมวลกฎหมายยาเสพติด
นอกจากนี้ ที่ประชุมยังได้รับทราบถึงสาระสำคัญของประมวลกฎหมายยาเสพติด กระบวนการการบำบัดรักษาและฟื้นฟูผู้เสพ/ผู้ติดยาเสพติดตามประมวลกฎหมายยาเสพติด และผลการดำเนินงานตามพระราชบัญญัติฟื้นฟูสมรรถภาพผู้ติดยาเสพติด พ.ศ. ๒๕๔๕ ของกรมคุมประพฤติ

ที่มา : https://www.thaigov.go.th/news/contents/details/44029