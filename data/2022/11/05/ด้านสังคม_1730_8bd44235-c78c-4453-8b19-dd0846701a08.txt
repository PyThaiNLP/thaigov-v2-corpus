รัฐบาลไทย-ข่าวทำเนียบรัฐบาล-“สาธิต” เปิดกิจกรรม เดิน-วิ่ง “ก้าวท้าใจ ต้านภัยยาเสพติด อำเภอภูเพียง จังหวัดน่าน”


วันจันทร์ที่ 27 มิถุนายน 2565
“สาธิต” เปิดกิจกรรม เดิน-วิ่ง “ก้าวท้าใจ ต้านภัยยาเสพติด อำเภอภูเพียง จังหวัดน่าน”
รัฐมนตรีช่วยว่าการกระทรวงสาธารณสุข เปิดกิจกรรม “ก้าวท้าใจ ต้านภัยยาเสพติด อำเภอภูเพียง จังหวัดน่าน” ซีซั่น 4 ส่งเสริมให้ประชาชนชาว จ.น่าน ออกกำลังกายเพื่อสุขภาพที่ดีห่างไกลยาเสพติด เนื่องในวันต่อต้านยาเสพติดโลก
วันนี้ (27 มิถุนายน 2565) ที่หนองน้ำครก ตำบลม่วงตึ๊ด อำเภอภูเพียง จังหวัดน่าน ดร.สาธิต ปิตุเตชะ รัฐมนตรีช่วยว่าการกระทรวงสาธารณสุข พร้อมด้วยนายแพทย์ณรงค์ สายวงศ์ รองปลัดกระทรวงสาธารณสุขและคณะ เปิดกิจกรรม “ก้าวท้าใจ ต้านภัยยาเสพติด อำเภอภูเพียง จังหวัดน่าน” ซีซั่น 4 เดิน-วิ่งระยะทาง 4.8 กิโลเมตร  ส่งเสริมให้ประชาชนออกกำลังกายเพื่อสุขภาพและร่วมกันต้านภัยยาเสพติด เนื่องในวันต่อต้านยาเสพติดโลก โดยมีนายวิบูรณ์ แววบัณฑิต ผู้ว่าราชการจังหวัดน่าน นายพงษ์ศิลป์ ผาลา นายอำเภอภูเพียง และคณะ ให้การต้อนรับ
ดร.สาธิต กล่าวว่ากระทรวงสาธารณสุขมีนโยบายส่งเสริมการออกกำลังกาย เพื่อให้คนไทยสุขภาพดี ห่างไกลโรค ซึ่งปัจจุบันพบว่ากลุ่มโรค NCDs เช่น โรคความดันโลหิตสูง เบาหวาน โรคหลอดเลือดและหัวใจ เป็นภัยคุกคามสุขภาพประชาชน สาเหตุจากพฤติกรรมการใช้ชีวิต การรับประทานอาหาร การขาดการออกกำลังกายที่เหมาะสม โดยตลอด 10 ปีที่ผ่านมา กลุ่มโรค NCDs เป็นสาเหตุการตายอันดับหนึ่งของคนไทย ในแต่ละปีคนไทยเสียชีวิตด้วยโรค NCDs ปีละประมาณ 3-4 แสนราย โดยครึ่งหนึ่งเป็นการเสียชีวิตก่อนวัยอันควร ถือเป็นภัยเงียบที่ร้ายแรง ซึ่งการออกกำลังกายก็เป็นอีกกิจกรรมหนึ่งที่ช่วยป้องกันการเกิดโรคได้เป็นอย่างดี ในส่วนของยาเสพติด ประเทศไทยให้ความสำคัญกับการแก้ไขปัญหาซึ่งถือเป็นหนึ่งในปัญหาด้านความมั่นคง ได้ใช้กลไกการขับเคลื่อนในพื้นที่ทุกระดับ บูรณาการแก้ไขปัญหายาเสพติดในทุกมิติ เพื่อลดระดับความรุนแรงของปัญหาในสังคมไทย นำไปสู่จุดมุ่งหมายคือ “สังคมไทยปลอดภัยจากยาเสพติด”
สำหรับกิจกรรม  “ก้าวท้าใจ ต้านภัยยาเสพติด” ซีซั่น 4 เดิน-วิ่งระยะทาง 4.8 กิโลเมตร ที่จังหวัดน่านในวันนี้ เป็นการบูรณการร่วมกันของคณะกรรมการพัฒนาคุณภาพชีวิตระดับอำเภอภูเพียง ชมรม ทูบี นัมเบอร์วัน อำเภอภูเพียง ชมรมอาสาสมัครสาธารณสุขประจำหมู่บ้านอำเภอภูเพียง และสำนักงานสาธารณสุขจังหวัดน่าน มีวัตถุประสงค์เพื่อส่งเสริมให้ประชาชนชาวอำเภอภูเพียงและชาวจังหวัดน่านได้ออกกำลังกายเพื่อสุขภาพ  ถ่ายทอดองค์ความรู้ และรณรงค์ต่อต้านยาเสพติดมีประชาชนเข้าร่วมกิจกรรมกว่า 1,000 คน
“กิจกรรม เดิน วิ่ง ก้าวท้าใจ ในวันนี้ จะเป็นจุดเริ่มต้นของการออกกำลังกาย เป็นการรณรงค์ ชักชวนกันมาออกกำลังกาย ให้พี่น้องประชาชน ได้ออกกำลังกายกันมากขึ้น ทุกคนก็จะมีสุขภาพดี ไม่เจ็บ ไม่ป่วย รวมทั้งยังเป็นการรณรงค์ให้เด็ก เยาวชน ประชาชน ได้ห่างไกลยาเสพติด ด้วยความร่วมมือจาก ทุกภาคส่วน ที่จะรวมพลังให้เป็นหนึ่ง โดยไม่พึ่งยาเสพติด”ดร.สาธิตกล่าว
******************************************** 27 มิถุนายน 2565

ที่มา : https://www.thaigov.go.th/news/contents/details/56176