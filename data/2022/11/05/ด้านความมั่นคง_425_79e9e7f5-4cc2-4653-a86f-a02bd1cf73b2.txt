รัฐบาลไทย-ข่าวทำเนียบรัฐบาล-กระทรวงมหาดไทยร่วมต้อนรับและหารือร่วมกับผู้บริหารสมาคมโรงแรมไทยในด้านการประกอบธุรกิจโรงแรมตามกฎหมาย


วันพุธที่ 10 พฤศจิกายน 2564
พิมพ์
กระทรวงมหาดไทยร่วมต้อนรับและหารือร่วมกับผู้บริหารสมาคมโรงแรมไทยในด้านการประกอบธุรกิจโรงแรมตามกฎหมาย
กระทรวงมหาดไทยร่วมต้อนรับและหารือร่วมกับผู้บริหารสมาคมโรงแรมไทยในด้านการประกอบธุรกิจโรงแรมตามกฎหมาย
เมื่อวันที่ 9 พ.ย. 64 เวลา 13:30 น. ที่ห้องประชุมดำรงธรรม อาคารศาลาว่าการกระทรวงมหาดไทย นายชยาวุธ จันทร รองปลัดกระทรวงมหาดไทย หัวหน้ากลุ่มภารกิจด้านกิจการความมั่นคงภายใน พร้อมด้วย นายณัชวันก์ อัลภาชย์ เตชะเสน ผู้อำนวยการสำนักการสอบสวนและนิติการ กรมการปกครอง ร้อยตำรวจตรี สิงห์คำ คำยอด ผู้อำนวยการส่วนการรักษาความสงบเรียบร้อย 3 สํานักการสอบสวนและนิติการ กรมการปกครอง ร่วมหารือกับ นางมาริสา สุโกศล หนุนภักดี นายกสมาคมโรงแรมไทย นายเทียนประสิทธิ์ ไชยภัทรานันท์ อุปนายกสมาคมโรงแรมไทย นายสุระพงษ์ เตชะหรูวิจิตร ที่ปรึกษากิตติมศักดิ์สมาคมโรงแรมไทย
โดยภายหลังจากการหารือในครั้งนี้ นางมาริสา สุโกศล หนุนภักดี นายกสมาคมโรงแรมไทย และคณะ ได้ยื่นหนังสือต่อปลัดกระทรวงมหาดไทย ผ่านนายชยาวุธ  จันทร รองปลัดกระทรวงมหาดไทย หัวหน้ากลุ่มภารกิจด้านกิจการความมั่นคงภายใน เพื่อแสดงความเห็นในเรื่องการกำหนดหลักเกณฑ์จำนวนห้องพักและผู้เข้าพักในสถานที่พักที่ไม่เป็นโรงแรมตามกฎกระทรวง กำหนดประเภทและหลักเกณฑ์การประกอบธุรกิจโรงแรม พ.ศ. 2551 ตามที่กรมการปกครองอยู่ระหว่างการพิจารณาแก้ไขเพิ่มเติมกฎกระทรวงดังกล่าว และได้เสนอความเห็นในการกำหนดให้ผู้ประกอบธุรกิจโรงแรมจะต้องแสดงเลขที่ใบอนุญาตประกอบธุรกิจโรงแรมในการโฆษณาประชาสัมพันธ์โรงแรม เพื่อควบคุม ตรวจสอบในการประกอบธุรกิจโรงแรมให้เป็นไปตามกฎหมาย
นายชยาวุธ จันทร รองปลัดกระทรวงมหาดไทย หัวหน้ากลุ่มภารกิจด้านกิจการความมั่นคงภายใน กล่าวว่า กระทรวงมหาดไทยจะรับข้อเสนอดังกล่าวในเบื้องต้น และมอบหมายให้ กรมการปกครอง หารือประเด็นตามข้อเสนอดังกล่าวร่วมกับหน่วยงานภาครัฐและภาคเอกชนที่เกี่ยวข้อง ในการประชุมคณะอนุกรรมการส่งเสริมและกำกับธุรกิจโรงแรมต่อไป

ที่มา : https://www.thaigov.go.th/news/contents/details/48037