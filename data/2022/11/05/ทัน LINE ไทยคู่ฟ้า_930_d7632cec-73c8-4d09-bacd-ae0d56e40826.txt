รัฐบาลไทย-ข่าวทำเนียบรัฐบาล-ครม. เห็นชอบเยียวยา ปชช. ที่ได้รับผลกระทบจากการก่อสร้าง 4 โครงการชลประทาน เป็นกรณีพิเศษ


วันจันทร์ที่ 6 มิถุนายน 2565
ครม. เห็นชอบเยียวยา ปชช. ที่ได้รับผลกระทบจากการก่อสร้าง 4 โครงการชลประทาน เป็นกรณีพิเศษ
.....
ที่ประชุม ครม. (30 พ.ค. 65) เห็นชอบการแก้ไขปัญหาผู้ได้รับผลกระทบจากการก่อสร้างโครงการชลประทาน รวม 4 โครงการ ซึ่งกระทรวงเกษตรและสหกรณ์ “ขอยกเว้นการปฏิบัติตามมติ ครม. เมื่อวันที่ 21 เม.ย. 2541” ที่วางหลักการไว้ว่า ไม่สามารถจ่ายค่าชดเชย หรือค่าทดแทนซ้ำซ้อนหรือย้อนหลังให้แก่เกษตรกรที่ได้รับผลกระทบจากการสร้างเขื่อนได้
.
โดยอนุมัติให้กรมชลประทานจ่ายเงินค่าชดเชย หรือค่าขนย้าย สำหรับค่าที่ดินไม่มีเอกสารสิทธิ ให้แก่ราษฎรที่ได้รับผลกระทบ เป็นกรณีพิเศษ ประกอบด้วย
.
-โครงการเขื่อนน้ำอูน จ.สกลนคร อนุมัติให้ช่วยเหลือราษฎร "กลุ่มตกค้าง" ยังไม่ได้รับเงิน จำนวน 295 รายจ่ายในอัตราเดิม 10,000 บาทต่อไร่ รายละไม่เกิน 15 ไร่ ส่วนผู้ที่ขอเงินเพิ่ม 2,285 ราย ให้ช่วยเหลือเยียวยาตามระเบียบตามประเภทที่ดิน
.
-โครงการอ่างเก็บน้ำบ้านทำนบ และโครงการอ่างเก็บน้ำห้วยเชิง จ.สุรินทร์ ให้กำหนดจำนวนเงินช่วยเหลือตามกฎกระทรวงที่ออกตามความใน พ.ร.บ. การประเมินราคาทรัพย์สินเพื่อประโยชน์แห่งรัฐ พ.ศ. 2562
.
-โครงการฝายกุมภวาปี จ.อุดรธานี ให้จ่ายเงิน "ค่าขนย้ายราษฎร" ตามอัตราที่คณะกรรมการกำหนดค่าทดแทนทรัพย์สินเพื่อการชลประทานโครงการฝายกุมภวาปีเคยกำหนดไว้ สูงสุดไม่เกินไร่ละ 50,000 บาท และต่ำสุดไร่ละ 10,000
.
ทั้งนี้ กรมชลประทานจะเป็นผู้ตรวจสอบและกำกับดูแลการจ่ายเงินเยียวยาดังกล่าว ด้วยความถูกต้อง โปร่งใส และป้องกันไม่ให้บุคคลหรือกลุ่มบุคคลแสวงหาผลประโยชน์จากประชาชนที่ได้รับผลกระทบ
#ไทยคู่ฟ้า #ร่วมต้านโควิด19
-------------------

ที่มา : https://www.thaigov.go.th/news/contents/details/55402