รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม รับฟังกลุ่มผู้เสียหายสหกรณ์สวนปาล์มน้ำมันกระบี่ เดินหน้าแก้ปัญหา ส่งให้ดีเอสไอติดตาม


วันจันทร์ที่ 15 พฤศจิกายน 2564
พิมพ์
รัฐมนตรีว่าการกระทรวงยุติธรรม รับฟังกลุ่มผู้เสียหายสหกรณ์สวนปาล์มน้ำมันกระบี่ เดินหน้าแก้ปัญหา ส่งให้ดีเอสไอติดตาม
รัฐมนตรีว่าการกระทรวงยุติธรรม รับฟังกลุ่มผู้เสียหายสหกรณ์สวนปาล์มน้ำมันกระบี่ เดินหน้าแก้ปัญหา ส่งให้ดีเอสไอติดตาม พร้อมประสาน รมว.เกษตรและสหกรณ์ทราบและร่วมแก้ไขปัญหา
ในวันจันทร์ที่ ๑๕ พฤศจิกายน ๒๕๖๔ เวลา ๑๕.๓๐ น. ณ มหาวิทยาลัยการกีฬาแห่งชาติ วิทยาเขตกระบี่ จังหวัดกระบี่ นายสมศักดิ์ เทพสุทิน รัฐมนตรีว่าการกระทรวงยุติธรรม พร้อมด้วยนายไตรยฤทธิ์ เตมหิวงศ์ อธิบดีกรมสอบสวนคดีพิเศษ ได้รับเรื่องร้องทุกข์จากตัวแทนสมาชิกเกษตรกรชาวสวนปาล์มน้ำมันซึ่งเป็นผู้เสียหาย จำนวนกว่า ๒๐๐ คน จากการร่วมทุนของสมาชิกสหกรณ์ในพื้นที่หลายจังหวัดในภาคใต้ตอนบน มีผู้เสียหายหรือผู้มีส่วนได้เสียทั้งหมดกว่า ๕๐,๐๐๐ ครัวเรือน
สืบเนื่องจากประธานคณะกรรมาธิการวิสามัญพิจารณาศึกษาการบริหารจัดการปาล์มน้ำมันอย่างเป็นระบบ มีหนังสือถึงกรมสอบสวนคดีพิเศษ ขอให้ตรวจสอบกรณีการทุจริตและยักยอกทรัพย์ในชุมนุมสหกรณ์ชาวสวนปาล์มน้ำมันจังหวัดกระบี่ โดยนายสนอง ปานแดง อดีตกรรมการและพนักงานชุมนุมสหกรณ์ชาวสวนปาล์มน้ำมันจังหวัดกระบี่ สาขาคลองท่อม เป็นผู้แทนประธานชุมนุมสหกรณ์ชาวสวนปาล์มน้ำมันจังหวัดกระบี่ ระบุว่า ทางคณะกรรมาธิการฯ ปาล์มน้ำมัน ได้ลงพื้นที่ในจังหวัดที่มีการปลูกปาล์มน้ำมัน พบว่า ปัญหาโรงงานสกัดน้ำมันปาล์มของชุมนุมสหกรณ์จังหวัดกระบี่ ซึ่งมีการบริหารจัดการโดยสมาชิก ๑๓ สหกรณ์ และ ๓๔ เครือข่ายสหกรณ์ ในระยะหลังประสบปัญหาขาดทุนและต้องปิดตัวลง ทำให้เกิดความเสียหายกว่า ๑,๐๐๐ ล้านบาท ซึ่งจากการศึกษาของกรรมาธิการฯ พบพิรุธในเรื่องบริหารจัดการฯ จึงได้ร้องทุกข์ต่อรัฐมนตรีว่าการกระทรวงยุติธรรม เพื่อให้สืบสวนสอบสวนเรื่องดังกล่าว
นายสมศักดิ์ กล่าวว่า ผมในนามของรัฐมนตรีว่าการกระทรวงยุติธรรม มีหน้าที่ในการอำนวยความยุติธรรม สนับสนุนการป้องกันและปราบปรามอาชญากรรมพิเศษ  ปัญหาของชุมนุมสหกรณ์ชาวสวนปาล์มน้ำมันกระบี่ เป็นปัญหาของประชาชน ของสังคมที่มีความสำคัญ กระทบกับชาวบ้านพี่น้องประชาชนมากมายถึง ๕๐,๐๐๐ ครัวเรือน ที่รัฐบาลและกระทรวงยุติธรรมจะต้องดูแลไม่ทอดทิ้ง  ในวันนี้ผมได้เข้ามาพบเครือข่ายของผู้ที่ได้รับความเสียหาย จากการที่โรงงานสกัดน้ำมันปาล์มในจังหวัดกระบี่ได้ปิดตัวลง ส่งผลกระทบต่อสมาชิกชมรมฯ ในวงกว้าง จากที่ได้รับคำชี้แจงจากตัวแทนผู้เสียหายหลายท่านไม่ว่ากลุ่มที่เป็นอดีตพนักงานของชุมนุมสหกรณ์ และกลุ่มเกษตรกรที่ได้รับความเสียหาย สามารถแบ่งแยกความเดือดร้อน เป็น ๒ กลุ่มใหญ่ๆ คือ กลุ่มแรก เป็นกลุ่มสมาชิกที่ได้รับความเดือดร้อนจากการดำเนินการของอดีตผู้บริหารชุมนุมสหกรณ์ที่ทำให้เสียหาย ซึ่งในส่วนนี้กรมสอบสวนคดีพิเศษ ดำเนินการอยู่ จะกำชับให้รีบดำเนินการเพื่อทำให้ความจริงปรากฏ และหากพบเข้าข่ายเป็นคดีพิเศษก็ให้ดำเนินคดีไปตามกฎหมายการสอบสวนคดีพิเศษ และกลุ่มที่ ๒ คือ กลุ่มของพนักงานที่ถูกเลิกจ้างแล้วได้เงินชดเชยและเงินอื่นที่พึงได้ไม่ครบ และปัญหาการบริหารงานของสหกรณ์ในชุดปัจจุบัน ขาดสภาพคล่องและต้องการแหล่งเงินกู้ของรัฐบาล เพื่อเสริมสภาพคล่อง
รวมถึงการขอให้ธนาคารเพื่อการเกษตรและสหกรณ์การเกษตร หรือ ธกส. งดดอกเบี้ยเงินกู้ที่ชุมนุมสหกรณ์ฯ ได้กู้ยืมมาก่อนหน้านี้ ประมาณ ๗๒ ล้านบาท ซึ่งสามารถดำเนินการได้ ๒ ทางเลือก คือ แนวทางแรก สามารถยื่นเรื่องต่อรัฐมนตรีว่าการกระทรวงเกษตรและสหกร์โดยตรง หรือแนวทางที่สอง สามารถยื่นเรื่องต่ออธิบดีกรมสอบสวนคดีพิเศษ เพื่อประสานส่งต่อเรื่องไปยังหน่วยงานที่มีอำนาจหน้าที่ เพื่อแก้ไขปัญหาอย่างเป็นระบบต่อไป
ทางด้านนายไตรยฤทธิ์ อธิบดีกรมสอบสวนคดีพิเศษ ได้กล่าวว่า หลังจากที่กรมสอบสวนคดีพิเศษได้รับเรื่องดังกล่าว โดยได้รายงานรัฐมนตรีว่าการกระทรวงยุติธรรม นายสมศักดิ์ เทพสุทิน ท่านได้กำชับให้กรมฯ เร่งสืบสวน หาพยานหลักฐาน ผมจึงได้มอบหมายให้ศูนย์ปฏิบัติการคดีพิเศษ พื้นที่ ๘ และกองคดีความผิดเกี่ยวกับการเสนอราคาต่อหน่วยงานของรัฐ ร่วมกันสืบสวน เพื่อพิจารณาว่าเรื่องดังกล่าว มีลักษณะการกระทำความผิดในลักษณะใด มีผลกระทบต่อสมาชิกเกษตรกรชาวสวนปาล์มน้ำมันเป็นจำนวนมาก มีความเสียหายเป็นวงกว้างและมีมูลค่าความเสียหายเป็นจำนวนมาก โดยเบื้องต้น ได้รับรายงานว่ากรณีดังกล่าวได้มีการกระทำความผิดทางอาญาจริง ซึ่งขณะนี้กำลังพิจารณาว่าจะเข้าข่ายเป็นคดีพิเศษ หรือไม่ หากไม่ใช่คดีพิเศษ ผมจะนำเรื่องแจ้งให้ผู้เกี่ยวข้องให้ดำเนินการต่อไป

ที่มา : https://www.thaigov.go.th/news/contents/details/48265