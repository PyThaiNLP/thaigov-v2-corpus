รัฐบาลไทย-ข่าวทำเนียบรัฐบาล-​โฆษกรัฐบาล ย้ำ 1 มีนาคม เริ่มลงทะเบียน TEST AND GO พร้อมแจก ATK แก่ประชาชนกลุ่มเสี่ยงฟรีผ่านหน่วยบริการกว่า 2,000 แห่ง


วันอังคารที่ 1 มีนาคม 2565
พิมพ์
​โฆษกรัฐบาล ย้ำ 1 มีนาคม เริ่มลงทะเบียน TEST AND GO พร้อมแจก ATK แก่ประชาชนกลุ่มเสี่ยงฟรีผ่านหน่วยบริการกว่า 2,000 แห่ง
​โฆษกรัฐบาล ย้ำ 1 มีนาคม เริ่มลงทะเบียน TEST AND GO พร้อมแจก ATK แก่ประชาชนกลุ่มเสี่ยงฟรีผ่านหน่วยบริการกว่า 2,000 แห่ง
นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า วันนี้ 1 มีนาคม 2565 รัฐบาลเดินหน้านโยบายมาตรการควบคุมด้านสาธารณสุขควบคู่ไปกับการเปิดลงทะเบียนตามหลักเกณฑ์การเดินทางเข้าประเทศไทยในรูปแบบ TEST AND GO ทั้งนี้ เป็นไปตามนโยบายที่ พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม วางไว้ คือต้องการเดินหน้าประเทศควบคู่ไปกับการควบคุมตามมาตรการทางสาธารณสุขแยกผู้ติดเชื้อออกจากสังคมเร็วที่สุด ซึ่งพิจารณาตามสถานการณ์การแพร่ระบาดของโรค โดยในวันนี้ 1 มีนาคม 2565 สปสช. และหน่วยงานที่เกี่ยวข้องเร่งกระจายชุดตรวจ Antigen Test Kit (ATK) ผ่าน โครงการกระจายอุปกรณ์ตรวจแอนติเจนด้วยตนเอง (ATK) เพื่อคัดกรองการติดเชื้อ COVID-19 ซึ่งเป็นการขยายบริการให้ครอบคลุมการเข้าถึงสิทธิสร้างเสริมสุขภาพและระบบสาธารณสุขอย่างต่อเนื่อง สำหรับประชาชนคนไทยทุกสิทธิ ที่เป็นกลุ่มเสี่ยงติดเชื้อโควิด-19 โดยจะกระจายผ่านหน่วยบริการในระบบหลักประกันสุขภาพแห่งชาติกว่า 2,000 แห่ง รวมทั้งร้านยาที่เข้าร่วมโครงการประมาณ 1,500 ร้านทั่วประเทศและยังรับสมัครเพิ่มเรื่อยๆ ซึ่งมีแนวทางในการรับชุดตรวจ ดังนี้
กรณีรับบริการผ่านสมาร์ทโฟน
- เข้าแอปฯ เป๋าตัง/กระเป๋าสุขภาพ เลือก “ฟรี ชุดตรวจโควิด”
- ทำแบบประเมินความเสี่ยงก่อนรับชุดตรวจโควิด-19
- หากมีความเสี่ยง ระบบจะให้ค้นหาหน่วยบริการใกล้ฉันและโทรติดต่อสอบถาม
- เดินทางไปรับพร้อมมือถือที่มีแอปเป๋าตัง เพื่อใช้สแกน QR Code แอปถุงเงินของหน่วยบริการ
- ได้รับชุดตรวจ 2 ชุด นำกลับมาตรวจและบันทึกผลผ่านแอปเป๋าตัง/กระเป๋าสุขภาพ
- สำหรับผู้ที่ยังไม่เคยดาวน์โหลดแอปฯ เป๋าตัง ซึ่งสามารถดาวน์โหลดและลงทะเบียนได้ที่ https://krungthai.com/link/paotang-ktbwallet
กรณีไม่มีสมาร์ทโฟน
- โทร 1330 หรือผ่านเว็บไซต์ สปสช.เพื่อตรวจสอบข้อมูลหน่วยบริการที่เข้าร่วมโครงการ
- เดินทางไปที่หน่วยบริการ พร้อมบัตรประชาชน/สูติบัตร เพื่อให้ ตัวแทนหน่วยบริการ ทำประเมินความเสี่ยงให้
- หากมีความเสี่ยงจะได้รับชุดตรวจ 2 ชุด และนำกลับมาตรวจและกลับมาแจ้ง ตัวแทนหน่วยบริการที่ให้บันทึกผลตรวจให้
- สิ้นวัน ตัวแทนหน่วยบริการสแกน QR Code แอปถุงเงินของหน่วยตนเองเพื่อบันทึกการแจก (แจกได้ 100 คน/วัน)
ทั้งนี้ หลังจากได้รับแจกไปแล้ว อีก 10 วันสามารถมาขอรับได้อีก ซึ่งจะทำให้ประชาชนกลุ่มเสี่ยงได้รับ ATK อย่างทั่วถึง อย่างไรก็ดี ประชาชนสามารถสอบถามข้อมูลเพิ่มเติมได้ที่สายด่วน สปสช. 1330 ตลอด 24 ชม. หรือ คลิก https://lin.ee/zzn3pU6 เพิ่มเพื่อนไลน์กับ สปสช. @nhso
นายธนกรฯ กล่าวย้ำถึง หลักเกณฑ์การเดินทางเข้าประเทศไทยในรูปแบบ TEST AND GO ซึ่งพร้อมเปิดให้ลงทะเบียนอีกครั้ง วันที่ 1 มีนาคม 2565 นี้ โดยมีขั้นตอนการลงทะเบียน ดังนี้
1.ลงทะเบียนผ่านระบบ Thailand Pass ที่ https://tp.consular.go.th/ โดยจะใช้เวลาในการพิจารณา 3- 7วัน
2. ตรวจหาเชื้อแบบ RT – PCR ผลตรวจภายใน 72 ชม.ก่อนเดินทาง
3. เมื่อเดินทางถึงประเทศไทย ผ่านจุดตรวจ และเดินทางไปยังโรงแรมด้วยพาหนะโรงแรมในรูปแบบ sealed route
4. ตรวจหาเชื้อแบบ RT – PCR ในวันแรกและรอผลตรวจที่โรงแรม
5.ตรวจ ATK self – test ด้วยตัวเองในวันที่ 5 – 6 และรายงานผลตรวจผ่านช่องทางที่กระทรวงสาธารณสุขกำหนด ทั้งนี้ ย้ำผู้เดินทางต้องเป็นผู้ที่ได้รับวัคซีนครบตามหลักเกณฑ์ที่กระทรวงสาธารณสุขกำหนด และได้รับอย่างน้อย 14 วัน ก่อนเดินทาง
ทั้งนี้นายกรัฐมนตรีห่วงใยประชาชนทุกกลุ่มและต้องการแก้ไขปัญหาของประเทศแบบองค์รวม ทั้งต้องการให้ประชาชนกลุ่มเสี่ยงได้รับการคัดกรองและเข้ารับการดูแลผ่านมาตรการทางสาธารณสุข และต้องการให้ประเทศเดินหน้าเปิดให้เกิดกิจกรรมทางเศรษฐกิจที่มีการควบคุมที่ถูกต้องเพื่อแก้ปัญหาให้ทุกมิติของสังคมไทยไม่ทิ้งใครไว้ข้างหลัง

ที่มา : https://www.thaigov.go.th/news/contents/details/52045