รัฐบาลไทย-ข่าวทำเนียบรัฐบาล-สธ. รับมอบเครื่องควบคุมการให้สารละลายทางหลอดเลือดดำและระบบแจ้งเตือนไร้สาย


วันพุธที่ 7 กรกฎาคม 2564
สธ. รับมอบเครื่องควบคุมการให้สารละลายทางหลอดเลือดดำและระบบแจ้งเตือนไร้สาย
กระทรวงสาธารณสุขรับมอบเครื่องควบคุมการให้สารละลายทางหลอดเลือดดำและระบบแจ้งเตือนไร้สาย จากบริษัท ฐาปนินทร์ จำกัด ให้กับ รพ.บางพลี จ.สมุทรปราการ เพื่อใช้สำหรับดูแลผู้ป่วยโควิดในห้องไอซียู
วันนี้ (7 กรกฎาคม 2564 ) ที่สำนักงานปลัดกระทรวงสาธารณสุข จ.นนทบุรี นายแพทย์เกียรติภูมิ วงศ์รจิต ปลัดกระทรวงสาธารณสุข ให้สัมภาษณ์ว่า ได้รับมอบหมายจากท่านรองนายกรัฐมนตรีและรัฐมนตรีว่าการกระทรวงสาธารณสุข เป็นตัวแทนรับมอบเครื่องควบคุมการให้สารละลายทางหลอดเลือดดำ จำนวน 10 ชุด และระบบแจ้งเตือนรวมศูนย์ระบบไร้สาย ให้กับโรงพยาบาลบางพลี จังหวัดสมุทรปราการ มูลค่ารวม 1,250,000 บาท จาก คุณขจรศักดิ์ จิรรัตน์จรัสธร กรรมการผู้จัดการ และคณะผู้บริหาร บริษัท ฐาปนินทร์ จำกัด โดยมี นายวัชรพงศ์ คูวิจิตรสุวรรณ เลขานุการรัฐมนตรีว่าการกระทรวงสาธารณสุข นายแพทย์ณรงค์ สายวงศ์ รองปลัดกระทรวงสาธารณสุข นายแพทย์พิเชษฐ พัวพันกิจเจริญ ผู้อำนวยการโรงพยาบาลบางพลี และคณะผู้บริหาร ร่วมรับมอบ
นายแพทย์เกียรติภูมิกล่าวว่า ในนามกระทรวงสาธารณสุข ขอขอบคุณผู้มีจิตศรัทธาที่มีจิตกุศลนำอุปกรณ์ทางการแพทย์มามอบให้ในวันนี้ เป็นสิ่งที่มีค่าในการดูแลผู้ป่วยในยามวิกฤต ซึ่งเครื่องควบคุมการให้สารละลายทางหลอดเลือดดำจะช่วยควบคุมการให้สารละลายหรือการให้น้ำเกลือได้อย่างแม่นยำ ตามปริมาณที่แพทย์สั่งให้ผู้ป่วยแต่ละราย แสดงการทำงานแบบเรียลไทม์ ติดตามการทำงานของเครื่องแบบระยะไกล โดยไม่ต้องเข้าไปใน
ห้องไอซียูผู้ป่วยโควิด (negative pressure) บ่อยๆ มีระบบแจ้งเตือนเมื่อเกิดปัญหา เช่น น้ำเกลือไม่ไหล น้ำเกลือหมด หรือมีการติดขัด ไม่เป็นไปตามที่กำหนด ถือเป็นเทคโนโลยีทางการแพทย์ที่ช่วยลดภาระงาน ช่วยลดการสัมผัสใกล้ชิดกับผู้ติดเชื้อ เป็นสิ่งที่จำเป็นและมีประโยชน์อย่างมากในสถานการณ์ขณะนี้ กระทรวงสาธารณสุขจะเร่งจัดส่งเครื่องทั้งหมดไปยังโรงพยาบาลบางพลีตามเจตนารมณ์ของผู้บริจาคโดยเร็ว เพื่อนำไปใช้ประโยชน์ในดูแลผู้ป่วยอย่างเต็มที่ต่อไป
******************************** 7 กรกฎาคม 2564

ที่มา : https://www.thaigov.go.th/news/contents/details/43551