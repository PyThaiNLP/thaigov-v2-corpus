รัฐบาลไทย-ข่าวทำเนียบรัฐบาล-​รัฐบาลเชิญชวนภาคธุรกิจท่องเที่ยวจัดแคมเปญ ออกโปรโมชั่นดึงดูดนักท่องเที่ยวเพิ่ม เผย IATA ประเมินล่าสุดปีนี้ต่างชาติเข้าไทยเกิน 10 ล้านคน


วันจันทร์ที่ 27 มิถุนายน 2565
พิมพ์
​รัฐบาลเชิญชวนภาคธุรกิจท่องเที่ยวจัดแคมเปญ ออกโปรโมชั่นดึงดูดนักท่องเที่ยวเพิ่ม เผย IATA ประเมินล่าสุดปีนี้ต่างชาติเข้าไทยเกิน 10 ล้านคน
​รัฐบาลเชิญชวนภาคธุรกิจท่องเที่ยวจัดแคมเปญ ออกโปรโมชั่นดึงดูดนักท่องเที่ยวเพิ่ม เผย IATA ประเมินล่าสุดปีนี้ต่างชาติเข้าไทยเกิน 10 ล้านคน
วันที่ 27 มิ.ย. 2565 น.ส.ไตรศุลี ไตรสรณกุล รองโฆษกประจำสำนักนายกรัฐมนตรี กล่าวว่า กระทรวงคมนาคมได้รายงานให้พล.อ.ประยุทธ์ จันทร์โอชา นายกรัฐมนตรีและรมว.กลาโหม ทราบว่าล่าสุดสมาคมขนส่งทางอากาศระหว่างประเทศ หรือ IATA ได้การคาดการณ์การจราจรทางอากาศและจำนวนผู้เดินทางจากต่างประเทศมายังประเทศไทยในปี 2565 จะเกินกว่า 10 ล้านคน โดยการเพิ่มขึ้นของผู้เดินทางเป็นไปทิศทางเดียวกับทั่วโลก เนื่องจากหลายประเทศผ่อนคลายข้อจำกัดการเข้าประเทศ หลังคลายความกังวลต่อสถานการณ์โควิด19
โดยขณะนี้สำนักงานการบินพลเรือนแห่งประเทศไทย (กพท.)ได้หารือกับทุกสายการบินและผู้บริหารท่าอากาศยานทุกแห่ง เพื่อจัดเที่ยวบิน สลอตการบิน การเพิ่มบุคลากร ให้สอดคล้องกับจำนวนผู้โดยสาร โดยเฉพาะตั้งแต่วันที่ 1 ก.ค. 2565 เป็นต้นไปที่ผู้โดยสารขาเข้าระหว่างประเทศจะสูงขึ้นหลังการยกเลิกการลงทะเบียนในระบบ Thailand Pass สำหรับชาวต่างชาติ การเดินทางเข้าประเทศกลับสู่ภาวะปกติเช่นเดียวกับช่วงก่อนเกิดการแพร่ระบาดของโควิด19
น.ส.ไตรศุลี กล่าวว่า กระทรวงคมนาคมและกระทรวงการท่องเที่ยวและกีฬาได้หารือและเห็นสอดคล้องกันการดำเนินมาตรการผ่อนคลายของรัฐบาล สนับสนุนการเดินทางเข้าประเทศของนักท่องเที่ยวต่างชาติได้ระดับหนึ่ง แต่หากภาคธุรกิจด้านการท่องเที่ยวทั้งส่วนของโรงแรม ที่พัก ร้านอาหาร  สถานที่ท่องเที่ยวต่างๆ ร่วมออกแคมเปญ จัดกิจกรรมโปรโมชั่นดึงดูดด้วยจะสามารถดึงดูดนักท่องเที่ยวให้เลือกประเทศไทยเป็นจุดหลายปลายทาง ยอดนักท่องเที่ยวจะสูงกว่าประมาณการได้ ซึ่งหมายถึงเม็ดเงินที่จะเข้ามาหมุนเวียนในเศรษฐกิจประเทศมากขึ้นด้วย
“รัฐบาลขอเชิญชวนผู้ประกอบการในภาคการท่องเที่ยวร่วมกับภาครัฐในการฟื้นฟูภาคการท่องเที่ยว โดยออกออมเปญ มีกิจกรรมทางการตลาด มีโปรโมชั่นต่างๆ เพื่อสร้างแรงดึงดูดให้นักท่องเที่ยวตัดสินใจมาประเทศไทย เมื่อการผ่อนคลายมาตรการของภาครัฐได้ประกอบกับแรงดึงดูดของเอกชนจะสร้างอิมแพคที่มากพอและทำให้ภาคท่องเที่ยวไทยฟื้นตัวได้เร็วยิ่งขึ้น” น.ศ.ไตรศุลี กล่าว
สำหรับข้อมูลผู้เดินทางเข้าประเทศไทยของนักท่องเที่ยวต่างชาติสะสมทุกตั้งแต่วันที่ 1 ม.ค. -26 มิ.ย. 2565  รวม  2,027,230 คน  โดยประเทศที่เดินทางเข้าไทยมามากที่สุด 5 อันดับแรก ได้แก่ อินเดีย 220,962 คน มาเลเซีย 184,782 คน สหราชอาณาจักร 121,328 คน สิงคโปร์ 121,264 คน  และสหรัฐฯ 102,964 คน
ส่วนด่านที่มีผู้เดินทางผ่านมาที่สุด 5 อันดับแรก ได้แก่ ด่านท่าอากาศยานสุวรรณภูมิ 1,224,951 คน  ท่าอากาศยานภูเก็ต 472,276 คน  ท่าอากาศยานดอนเมือง 91,001 คน ด่านสะเดา 56,186 คน และด่านหนองคาย 28,579 คน
..........................

ที่มา : https://www.thaigov.go.th/news/contents/details/56201