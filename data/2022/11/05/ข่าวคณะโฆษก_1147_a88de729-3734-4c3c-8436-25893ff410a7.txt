รัฐบาลไทย-ข่าวทำเนียบรัฐบาล-โฆษกรัฐบาลเผย นายกรัฐมนตรีห่วงกิจกรรมทางน้ำ เตือนประชาชนที่จะมีการรวมกลุ่ม พบปะ บนเรือ หรือริมฝั่งน้ำ ต้องมีสติและระมัดระวังตนเองตลอดเวลา


วันพฤหัสบดีที่ 3 มีนาคม 2565
พิมพ์
โฆษกรัฐบาลเผย นายกรัฐมนตรีห่วงกิจกรรมทางน้ำ  เตือนประชาชนที่จะมีการรวมกลุ่ม พบปะ บนเรือ หรือริมฝั่งน้ำ ต้องมีสติและระมัดระวังตนเองตลอดเวลา
โฆษกรัฐบาลเผย นายกรัฐมนตรีห่วงกิจกรรมทางน้ำ  เตือนประชาชนที่จะมีการรวมกลุ่ม พบปะ บนเรือ หรือริมฝั่งน้ำ ต้องมีสติและระมัดระวังตนเองตลอดเวลา  พร้อมสั่งการให้พนักงานสอบสวน เร่งรัดคดีการเสียชีวิต “แตงโม”  เพื่อตอบข้อสงสัยของสังคมให้กระจ่าง
วันนี้ (3 มี.ค.65) นายธนกร วังบุญคงชนะ โฆษกประจำสำนักนายกรัฐมนตรี เปิดเผย พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ฝากความห่วงใยมายังพี่น้องประชาชน ซึ่งในระยะหลังๆ มักมีกิจกรรมทางน้ำหลายอย่าง เช่น เรือสปีดโบ๊ท เจ็ทสกี  รวมทั้งการรวมกลุ่มพบปะสังสรรค์ล่องเรือหรือการรับประทานร่วมกันบนเรือ ซึ่งต้องมีสติ เพิ่มความระมัดระวังตนเองอยู่ตลอดเวลา รวมทั้งจะต้องตรวจสอบว่ามีอุปกรณ์ช่วยชีวิตประจำเรือ อาทิ เสื้อชูชีพ เพื่อป้องกันมิให้การเกิดเหตุร้ายโดยไม่คาดคิด
ทั้งนี้   นายกรัฐมนตรียังได้กำชับเจ้าหน้าที่ตำรวจ พนักงานสอบสวน เร่งรัดคดีการเสียชีวิตของนางสาว นิดา พัชรวีระพงษ์  “แตงโม” ด้วยหลักฐานด้วยกระบวนการทางนิติวิทยาศาสตร์อย่างละเอียด เพื่อตอบข้อสงสัยของสังคม เชื่อว่าเจ้าหน้าที่ตำรวจทำงานอย่างเต็มที่ มีความโปร่งใส และจะตรวจสอบทุกประเด็นที่เป็นไปได้ เพื่อให้ความเป็นธรรมทุกฝ่าย  นายกรัฐมนตรียังเตือนประชาชนให้ ติดตามข่าวอย่างมีสติ โดยทุกคนสามารถแสดงความเห็นได้ แต่ขอให้ใช้ถ้อยคำที่สุภาพไม่ใช้อารมณ์หรือความเห็นส่วนตัวในการวิจารณ์  เพื่อให้เกียรติแก่ผู้เสียชีวิตและไม่ให้เสียหายต่อการดำเนินคดีเพราะทุกอย่างต้องเป็นไปตามกฎหมายและหลักฐานทางวิทยาศาสตร์
--------------

ที่มา : https://www.thaigov.go.th/news/contents/details/52144