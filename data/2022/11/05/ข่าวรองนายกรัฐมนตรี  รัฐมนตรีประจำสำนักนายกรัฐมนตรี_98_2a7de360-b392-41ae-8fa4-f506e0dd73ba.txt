รัฐบาลไทย-ข่าวทำเนียบรัฐบาล-รมต.นร.อนุชา ส่งผู้ชุมนุม P-move กลับบ้าน ย้ำรัฐบาลยืนข้างประชาชน พร้อมให้ความช่วยเหลือ เร่งแก้ปัญหาทุกด้าน


วันพฤหัสบดีที่ 3 กุมภาพันธ์ 2565
พิมพ์
รมต.นร.อนุชา ส่งผู้ชุมนุม P-move กลับบ้าน ย้ำรัฐบาลยืนข้างประชาชน พร้อมให้ความช่วยเหลือ เร่งแก้ปัญหาทุกด้าน
รมต.นร.อนุชา ส่งผู้ชุมนุม P-move กลับบ้าน ย้ำรัฐบาลยืนข้างประชาชน พร้อมให้ความช่วยเหลือ เร่งแก้ปัญหาทุกด้าน
วันนี้ (3 กุมภาพันธ์ 2565) เวลา 16.00 น. นายอนุชา นาคาศัย รัฐมนตรีประจำสำนักนายกรัฐมนตรี พร้อมด้วย นายเสกสกล อัตถาวงศ์ ผู้ช่วยรัฐมนตรีประจำนายกรัฐมนตรี นายมงคลชัย สมอุดร รองปลัดสำนักนายกรัฐมนตรี พร้อมคณะเดินทางไปยังบริเวณเชิงสะพานชมัยมรุเชฐ ถนนพิษณุโลก ซึ่งเป็นสถานที่ปักหลักชุมนุมของกลุ่มขบวนการประชาชนเพื่อสังคมที่เป็นธรรม (พีมูฟ) เพื่อร่วมส่งผู้ชุมนุมเดินทางกลับภูมิลำเนาในช่วงเย็นวันนี้ หลังจากผลการหารือตามข้อเรียกร้องเป็นที่น่าพอใจ
ทั้งนี้ ในช่วงบ่ายที่ผ่านมา นายธีรภัทร ประยูรสิทธิ ปลัดสำนักนายกรัฐมนตรี ได้นำคำสั่งแต่งตั้งคณะอนุกรรมการฉบับแก้ไข ที่ พล.อ.ประวิตร วงษ์สุวรรณ รองนายกรัฐมนตรี ในฐานะประธานกรรมการแก้ไขปัญหาของขบวนการประชาชนเพื่อสังคมที่เป็นธรรม (พีมูฟ) ได้ลงนาม เมื่อวันที่ 2 กุมภาพันธ์ 2565 ให้นายอนุชา นาคาศัย รัฐมนตรีประจำสำนักนายกรัฐมนตรี เป็นประธานอนุกรรมการฯ มามอบให้กับทางกลุ่มผู้ชุมนุม เพื่อสร้างความมั่นใจ
รัฐมนตรีประจำสำนักนายกรัฐมนตรี กล่าวว่า รัฐบาลโดยการนำของ พลเอก ประยุทธ์ จันทร์โอชา นายกรัฐมนตรี มีความห่วงใยพี่น้องประชาชนต่อปัญหาที่กำลังเผชิญ จึงได้สั่งให้เร่งดำเนินการแก้ปัญหาโดยด่วนภายหลังจากที่แกนนำได้เข้าพบและหารือข้อเสนอ ซึ่งคณะรัฐมนตรีจะร่วมพิจารณาแก้ปัญหาทีละด้าน โดยคำนึงถึงความสำคัญเร่งด่วนที่ส่งผลกระทบต่อพี่น้องประชาชนจำนวนมากตามลำดับ ทั้งนี้ คณะทำงานชุดใหม่ที่ได้รับการแต่งตั้งจะเร่งลงพื้นที่เพื่อติดตามและแก้ไขปัญหา
“พลเอก ประยุทธ์ จันทร์โอชา นายกรัฐมนตรี ยืนยันให้ความเชื่อมั่นขอให้พี่น้องประชาชนมั่นใจว่ารัฐบาลจะเป็นที่พึ่งและยืนข้างประชาชนเสมอ อะไรที่เป็นความเดือดร้อนของประชาชน รัฐบาลไม่เคยทอดทิ้ง พยายามแก้ไขปัญหาอย่างเต็มที่มาโดยตลอด” รัฐมนตรีประจำสำนักนายกรัฐมนตรีกล่าว

ที่มา : https://www.thaigov.go.th/news/contents/details/51222