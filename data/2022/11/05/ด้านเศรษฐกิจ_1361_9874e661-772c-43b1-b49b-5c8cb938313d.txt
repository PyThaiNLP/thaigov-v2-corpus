รัฐบาลไทย-ข่าวทำเนียบรัฐบาล-รมว.กษ. หวังเพิ่มพื้นที่กักเก็บน้ำ และแหล่งน้ำต้นทุนสำหรับการเพาะปลูกในฤดูแล้ง


วันอาทิตย์ที่ 17 ตุลาคม 2564
รมว.กษ. หวังเพิ่มพื้นที่กักเก็บน้ำ และแหล่งน้ำต้นทุนสำหรับการเพาะปลูกในฤดูแล้ง
รมว.กษ. หวังเพิ่มพื้นที่กักเก็บน้ำ และแหล่งน้ำต้นทุนสำหรับการเพาะปลูกในฤดูแล้ง มอบหน่วยงานที่เกี่ยวข้องเร่งดำเนินการตามแผน
ดร.เฉลิมชัย ศรีอ่อน รัฐมนตรีว่าการกระทรวงเกษตรและสหกรณ์ เปิดเผยภายหลังติดตามความก้าวหน้าการขุดลอกคลองพลเอกอาทิตย์ฯ ณ ม.9 ต.ท่าหิน อ.สทิงพระ จ.สงขลา ว่า การขุดลอกคลองพลเอกอาทิตย์ฯ เป็นหนึ่งในโครงการบริหารจัดการน้ำคาบสมุทรสทิงพระ จังหวัดสงขลา ซึ่งพื้นที่คาบสมุทรสทิงพระ มีพื้นที่ครอบคลุมพื้นที่อำเภอระโนด อำเภอกระแสสินธุ์ อำเภอสทิงพระ และอำเภอสิงหนคร จังหวัดสงขลาซึ่งประสบปัญหาอุทกภัยมาโดยตลอด มีพื้นที่ลุ่มต่ำถูกน้ำท่วมขังเป็นประจำเกิดความเสียหายต่อพื้นที่เกษตรกรรม เมื่อเกิดฝนตกหนักในพื้นที่ลุ่มน้ำทะเลสาบสงขลา ทำให้คาบสมุทรสทิงพระ มีพื้นที่น้ำท่วมเป็นบริเวณกว้าง ราษฎรจำนวนมากได้รับความเดือดร้อน เกิดความเสียหายต่อชีวิตและทรัพย์สิน จากภาวะน้ำท่วมขังในระดับสูงและเป็นเวลานานหลายสัปดาห์ นอกจากนี้ พื้นที่คาบสมุทรสทิงพระ ยังประสบปัญหาการขาดแคลนน้ำเพื่อการเกษตรเป็นประจำอีกด้วย
กระทรวงเกษตรฯ โดยกรมชลประทาน จึงเริ่มดำเนินการขุดขยายคลองพลเอกอาทิตย์ฯ ตั้งแต่ปีงบประมาณ 2561 ความกว้าง 70.00 เมตร ยาวประมาณ 37.40 เมตร ก่อสร้างสถานีสูบน้ำ 2 สถานีและก่อสร้างถนนคันคลอง 2 ฝั่ง เป็นลูกรังบดอัดแน่น นอกจากนี้ ยังมีแผนดำเนินการก่อสร้างสะพานรถยนต์ตลอดความยาวคลอง โดยพิจารณาจุดก่อสร้างตามความเหมาะสม เพื่อการสัญจรและขนส่งผลิตผลทางการเกษตร โดยมีแผนดำเนินการให้แล้วเสร็จภายในปี 2566 หากดำเนินการแล้วเสร็จ จะสามารถเก็บกักน้ำได้ประมาณ 7.50 ล้านลูกบาศก์เมตร เป็นแหล่งน้ำต้นทุนสำหรับการเพาะปลูกในฤดูแล้ง โดยสามารถเพิ่มพื้นที่เพาะปลูก ประมาณ 12,000 ไร่

ที่มา : https://www.thaigov.go.th/news/contents/details/47081