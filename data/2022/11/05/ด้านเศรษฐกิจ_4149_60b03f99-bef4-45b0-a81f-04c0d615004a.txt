รัฐบาลไทย-ข่าวทำเนียบรัฐบาล-กอช. ผนึกกำลัง พอช. สร้างวินัยการออมครอบคลุมทุกชุมชนทั่วประเทศ ให้ผู้ประกอบอาชีพอิสระได้มีเงินออมไว้ใช้ยามชราภาพ


วันจันทร์ที่ 20 มิถุนายน 2565
พิมพ์
กอช. ผนึกกำลัง พอช. สร้างวินัยการออมครอบคลุมทุกชุมชนทั่วประเทศ ให้ผู้ประกอบอาชีพอิสระได้มีเงินออมไว้ใช้ยามชราภาพ
กอช. ร่วมกับ พอช. ยกระดับการออมให้ผู้มีสิทธิ์และประชาชนผู้ประกอบอาชีพอิสระได้เข้าถึงการออมแบบครอบคลุมทุกชุมชน ผ่านหน่วยบริการสมาชิกสถาบันพัฒนาองค์กรชุมชนทั่วทั้งประเทศ เพียงใช้บัตรประจำตัวประชาชนใบเดียวในการสมัครและส่งเงินออมสะสมต่อเนื่อง
กอช. ร่วมกับ พอช. ยกระดับการออมให้ผู้มีสิทธิ์และประชาชนผู้ประกอบอาชีพอิสระได้เข้าถึงการออมแบบครอบคลุมทุกชุมชน ผ่านหน่วยบริการสมาชิกสถาบันพัฒนาองค์กรชุมชนทั่วทั้งประเทศ เพียงใช้บัตรประจำตัวประชาชนใบเดียวในการสมัครและส่งเงินออมสะสมต่อเนื่อง ตามจำนวนเงินที่ประสงค์ออมตั้งแต่ 50 – 13,200 บาทต่อปี เริ่มตั้งแต่วันนี้เป็นต้นไป
วันนี้ (18 มิถุนายน 2565) นายอาคม เติมพิทยาไพสิฐ รัฐมนตรีว่าการกระทรวงการคลัง เป็นประธานในพิธีลงนามบันทึกข้อตกลงความร่วมมือ (MOU) ระหว่าง สถาบันพัฒนาองค์กรชุมชน (องค์การมหาชน) (พอช.) โดยเครือข่ายองค์กรชุมชน กับ กองทุนการออมแห่งชาติ (กอช.) ในการให้บริการเป็นหน่วยรับสมัครสมาชิกกองทุนการออมแห่งชาติ พร้อมด้วย นางสาวชุณหจิต สังข์ใหม่ รองปลัดกระทรวงการคลัง ปฏิบัติหน้าที่แทนประธานกรรมการกองทุนการออมแห่งชาติ ร่วมเป็นสักขีพยาน โดยมี นายไมตรี อินทุสุต ประธานกรรมการสถาบันพัฒนาองค์กรชุมชน และนางสาวณหทัย ขันธวิเชียร  ผู้ช่วยเลขาธิการกองทุนการออมแห่งชาติ เป็นผู้ลงนามในบันทึกความร่วมมือ ณ สำนักงานเทศบาลนครนครสวรรค์ ตำบลปากน้ำโพ อำเภอเมืองนครสวรรค์ จังหวัดนครสวรรค์
นายอาคม เติมพิทยาไพสิฐ รัฐมนตรีว่าการกระทรวงการคลัง กล่าวว่า ด้วยแผนยุทธศาสตร์ชาติ 20 ปี (พ.ศ. 2561 – 2580) ในยุทธศาสตร์ที่ 4 ด้านการสร้างโอกาสและความเสมอภาคทางสังคม เพื่อให้ประเทศไทยมีระบบการออมที่เข้มแข็ง โดยเตรียมความพร้อมในทุกมิติ ทั้งมิติเศรษฐกิจ สังคม สุขภาพ และสภาพแวดล้อม โดยเฉพาะการส่งเสริมการออมและการลงทุนระยะยาวของประชาชน เพื่อสร้างหลักประกันและความมั่นคงในการดำรงชีวิตยามชราภาพให้ครอบคลุมประชาชนทุกกลุ่ม โดยเฉพาะประชากรภาคแรงงานส่วนใหญ่ของประเทศที่เป็นแรงงานนอกระบบ เพื่อสร้างความมั่นคงในบั้นปลายของชีวิต ตลอดจนการสร้างวินัยในการออมของประชาชนคนไทยในวัยทำงาน  กองทุนการออมแห่งชาติ (กอช.) จึงเป็นช่องทางการออมขั้นพื้นฐานให้แก่ผู้ที่ยังไม่ได้รับความคุ้มครองเพื่อการชราภาพให้ได้รับผลประโยชน์ในรูปแบบบำนาญ อันเป็นการสร้างความเท่าเทียมและความเป็นธรรมในการดูแลจากภาครัฐ  โดยระบบสวัสดิการบำเหน็จ – บำนาญของรัฐ หรือ นายจ้าง แต่ละอาชีพจะมีรูปแบบแตกต่างกันไป อาทิ  ข้าราชการ มีกองทุนบำเหน็จบำนาญข้าราชการ (กบข.)  หน่วยงานเอกชน มีกองทุนสำรองเลี้ยงชีพ  แรงงานในระบบ มีกองทุนประกันสังคม สำหรับแรงงานนอกระบบ รัฐบาลได้จัดตั้งเพื่อลดความเหลื่อมล้ำทางสังคม โดยรัฐบาลได้ให้ความสำคัญกับการวางแผนออมเงินของประชาชนเป็นอย่างมาก สร้างวินัยการออมในทุกช่วงวัย ผ่านกองทุนการออมแห่งชาติ หรือ กอช. ซึ่งถือเป็นกองทุนการออมภาคประชาชน เป็นกลไกส่งเสริมการออมของแรงงานนอกระบบ ผู้ประกอบอาชีพอิสระ เกษตรกร ชาวไร่ชาวนา พ่อค้าแม่ค้า ผ่านการสมัครเป็นสมาชิก กอช. จึงได้ร่วมมือกับสถาบันพัฒนาองค์กรชุมชน (องค์การมหาชน) หรือ พอช. ในการขับเคลื่อนส่งเสริมให้ประชาชนในชุมชนเข้าถึงการออมกับ กอช. มีสวัสดิการถ้วนหน้า ซึ่ง พอช. จะเป็นหน่วยรับสมัครสมาชิก กอช. ในการอำนวยความสะดวกให้กับผู้ที่ประสงค์จะสมัครสมาชิก ส่งเงินออมต่อเนื่อง หรือเข้าร่วมกิจกรรมโปรโมชันต่างๆ ที่ส่งเสริมการออมด้วย โดยความร่วมมือในครั้งนี้เป็นการบูรณาการการทำงานร่วมกันส่งเสริมให้คนไทยได้รู้จักออมเงินกับ กอช. อีกทั้งช่วยยกระดับคุณภาพชีวิตประชาชนคนไทยให้ดีขึ้น
นางสาวณหทัย ขันธวิเชียร  ผู้ช่วยเลขาธิการกองทุนการออมแห่งชาติ กล่าวว่า  กองทุนการออมแห่งชาติ หรือ กอช. มีจุดมุ่งหมายสำคัญในการสร้างหลักประกันที่มั่นคงในวัยเกษียณให้กับเกษตรกร ผู้ประกอบอาชีพอิสระ เริ่มต้นตั้งแต่อายุ 15 ปี จนเข้าสู่วัยทำงานถึงอายุ 60 ปี ออมขั้นต่ำเพียง 50 บาทต่อครั้ง สูงสุด 13,200 บาทต่อปี พร้อมรับสิทธิประโยชน์ในการเป็นสมาชิก กอช.
สิทธิประโยชน์ที่ 1 รับเงินสมทบจากรัฐ ในแต่ละช่วงอายุของสมาชิก ในเดือนถัดไป
• ช่วงอายุ 15 - 30 ปี รัฐสมทบให้ 50% ของเงินออมแต่ละครั้ง โดยรวมกันทั้งปีสูงสุด 600 บาท
• ช่วงอายุ >30 – 50 ปี รัฐสมทบให้ 80% ของเงินออมแต่ละครั้งโดยรวมกันทั้งปีสูงสุด 960 บาท
• ช่วงอายุ >50 – 60 ปี รัฐสมทบให้ 100% ของเงินออมแต่ละครั้ง โดยรวมกันทั้งปีสูงสุด 1,200 บาท
สิทธิประโยชน์ที่ 2  ผลตอบแทนของเงินที่นำไปลงทุน ทั้งในส่วนเงินออมสะสมและเงินสมทบ และรัฐบาลค้ำประกันผลตอบแทนการลงทุน
สิทธิประโยชน์ที่ 3  ลดหย่อนภาษีได้เต็มจำนวนเงินออมสะสม
ทั้งนี้ ในการส่งเงินออมสะสมกับ กอช. เป็นการออมภาคสมัครใจ ไม่จำเป็นต้องออมเท่ากันทุกปีและ สะดวกที่ไหนออมได้ทุกที่  ซึ่งที่ผ่านมา กอช. ได้มีหน่วยรับสมัครและส่งเงินออมสะสมที่ อาทิ ที่ว่าการอำเภอครอบคลุมทุกพื้นที่  สำนักงานคลังจังหวัด  สถาบันการเงินชุมชน  ตัวแทน กอช. ประจำหมู่บ้าน  ธนาคารของรัฐ อาทิ ธนาคารเพื่อการเกษตรและสหกรณ์การเกษตร  ธนาคารอาคารสงเคราะห์  ธนาคารออมสิน  ธนาคารกรุงไทย ธนาคารอิสลามแห่งประเทศไทย ทุกสาขา  สหกรณ์ชุมชนที่เข้าร่วม  และในครั้งนี้ กอช. ได้ยกระดับให้ประชาชนเข้าถึงการออมเพิ่มมากขึ้นในทุกชุมชน จึงได้ร่วมมือกับสถาบันพัฒนาองค์กรชุมชน (องค์การมหาชน) หรือ พอช. ในการให้บริการสมาชิก กอช. สะดวกสบายเพิ่มมากขึ้น ทั้งในการบริการตรวจสอบสิทธิ์ สมัครสมาชิกใหม่ ส่งเงินออมสะสมต่อเนื่อง และให้คำปรึกษาในการรับสิทธิประโยชน์ในการเป็นสมาชิก กอช. ด้วย
นายไมตรี อินทุสุต  ประธานกรรมการสถาบันพัฒนาองค์กรชุมชน กล่าวว่า หลังจากที่เครือข่ายขบวนองค์กรชุมชนบ้านมั่นคง ได้แก้ไขปัญหาที่ดินและที่อยู่อาศัยโดยโครงการบ้านมั่นคงมาตั้งแต่ปี 2546 รวมจำนวน 127,780 ครัวเรือน  โครงการบ้านมั่นคงมีแนวทางการดำเนินงานที่สำคัญคือ การให้ชุมชนเป็นเจ้าของโครงการเพื่อแก้ไขปัญหาและจัดการตนเอง โดยมีการรวมกลุ่มจัดทำแผนงานโครงการพัฒนาที่อยู่อาศัยและชุมชน บริหารจัดการโครงการและงบประมาณ และพัฒนาศักยภาพชุมชนในด้านต่าง ๆ ได้แก่ การออมทรัพย์ การบริหารจัดการองค์กร การบริหารจัดการงานก่อสร้าง และการจัดการที่ดิน เป็นต้น โดยมีภาครัฐและหน่วยงานท้องถิ่นให้การสนับสนุน นอกจากนี้ เครือข่ายบ้านมั่นคงยังได้ส่งเสริมการพัฒนาหลายด้าน เพื่อสร้างชุมชนให้เข้มแข็ง พัฒนาคุณภาพชีวิตสมาชิก เช่นมีสวัสดิการชุมชน มีกองทุนรักษาดินรักษาบ้าน มีกองทุนสวัสดิการเด็ก การส่งเสริมและพัฒนาอาชีพ เป็นต้น เพื่อให้บ้านมั่นคงเป็น  “บ้าน ที่มากกว่า บ้าน” เครือข่ายขบวนองค์กรชุมชนบ้านมั่นคง มีความเห็นร่วมกันเรื่องดังกล่าวเป็นเรื่องสำคัญต่อคุณภาพชีวิตของสมาชิก ที่เครือข่ายขบวนองค์กรชุมชนบ้านมั่นคงจะต้องขับเคลื่อนเรื่องนี้อย่างเร่งด่วน ที่มีเป้าหมายจะดำเนินการไม่น้อยกว่า 50 สหกรณ์ในโครงการบ้านมั่นคง และเครือข่ายขบวนองค์กรบ้านมั่นคงใช้กองทุนการออมแห่งชาติเป็นเครื่องมือ เพื่อพัฒนา/ต่อยอดการดำเนินงานของเครือข่ายขบวนองค์กรบ้านมั่นคงและประชาชนทั่วไป เป้าหมายการเกษียณเป็นสิ่งที่  สำคัญมากของชีวิต เพื่อรับมือกับการก้าวสู่สังคมผู้สูงอายุในปัจจุบัน แต่ส่วนใหญ่มักมองข้ามปัญหานี้ไปเพราะให้น้ำหนักหรือเน้นกับปัจจุบันมากกว่าอนาคต โดยข้อมูลปัจจุบันประชากรที่มีอายุสูงกว่า 65 ปีขึ้นไปประมาณ 9% ในตอนนี้จะทยอยเพิ่มขึ้นเรื่อย ๆ เป็น 25% ของจำนวนประชากรทั้งหมดในปี พ.ศ 2583 และสถิติผู้สูงอายุชาวไทยในปัจจุบัน มีมากถึง 2 ใน 3 ที่ไม่มีเงินออม ส่วนที่มีเงินออมมากกว่า 1 ล้านบาทนั้นมีเพียง 5% ของจำนวนผู้สูงอายุทั้งหมด เมื่อสวัสดิการสำหรับผู้สูงอายุของประเทศไทยยังมีอยู่ในระดับจำกัด จึงต้องการเตรียมความพร้อมการเข้าสู่สังคมผู้สูงอายุควรจะร่วมมือกันทั้งภาครัฐและเอกชนตั้งแต่ระดับบุคคล ชุมชนและประเทศ โดยเฉพาะการร่วมกันกระตุ้นเพื่อให้ตระหนักถึงความสำคัญของการก้าวเข้าสู่สังคมผู้สูงอายุ มีการเตรียมวางแผนการออมการใช้ชีวิตในบั้นปลาย การร่วมมือกันในชุมชน การขับเคลื่อนเรื่องนี้จึงเป็นสิ่งสำคัญที่จะต้องเร่งดำเนินการ

ที่มา : https://www.thaigov.go.th/news/contents/details/55883