รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม ขอข้าราชการเร่งสปีดงาน ยึดประโยชน์ประชาชนเป็นหลัก


วันศุกร์ที่ 11 กุมภาพันธ์ 2565
พิมพ์
รัฐมนตรีว่าการกระทรวงยุติธรรม ขอข้าราชการเร่งสปีดงาน ยึดประโยชน์ประชาชนเป็นหลัก
รัฐมนตรีว่าการกระทรวงยุติธรรม ขอข้าราชการเร่งสปีดงาน ยึดประโยชน์ประชาชนเป็นหลัก เผยช่วงปิดสมัยประชุมสภาเตรียมลงพื้นที่ทั่วไทย ช่วยเยียว-ไกล่เกลี่ยคนเดือดร้อน แนะตั้งรองอธิบดีดีเอสคนใหม่ต้องดูจากผลงาน-ความสามารถด้านยาเสพติด ใครมีดีก็เร่งโชว์ให้เห็น
เมื่อเวลา 09.00 น. ที่กระทรวงยุติธรรม มีการประชุมผู้บริหารกระทรวงยุติธรรม โดยมีนายสมศักดิ์ เทพสุทิน รัฐมนตรีว่าการกระทรวงยุติธรรม เป็นประธานการประชุม พร้อมด้วย ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม น.ส.ณัฐธ์ภัสส์ ยงใจยุทธ ผู้ช่วย รมว.ยุติธรรม นายธนวัชร นิติกาญจนา ที่ปรึกษา รมว.ยุติธรรม อธิบดีกรมต่างๆและผู้บริหารกระทรวงร่วมการประชุม
นายสมศักดิ์ กล่าวว่า ในขณะนี้รัฐบาลเหลือวาระอีกประมาณ 1 ปีเศษ จากนี้ในช่วงเวลาที่เหลือเราจะต้องเร่งทำงานอย่างเต็มที่ เอาความยุติธรรมใส่ถึงมือประชาชน ตนเป็นนักการเมืองต้องอยู่ข้างประชาชน และพวกเราทุกคนเป็นข้าราชการ ต้องทำงานโดยยึดประโยชน์ของประเทศชาติและประชาชนเป็นที่ตั้ง จากนี้เราจะเร่งสปีดดูแลประชาชน โดยตนจะลงพื้นที่ต่างๆให้มากและหนักขึ้น เพื่อช่วยเหลือเรื่องการเยียวยาผู้เดือดร้อน การไกล่เกลี่ยหนี้สิน รวมทั้งการให้ความรู้เกี่ยวกับกฎหมายต่างๆของกระทรวงยุติธรรม ซึ่งตนจะพยายามลงไปด้วยตัวเองให้เกือบครบทุกพื้นที่ให้ได้ เพราะในช่วงวันที่ 1 มี.ค. ถึง วันที่ 22 พ.ค. จะเป็นช่วงการปิดสมัยประชุมสภา
นายสมศักดิ์ กล่าวอีกว่า ส่วนการพิจารณาตำแหน่งต่างๆ ตนอยากให้เราดูที่ผลงานเป็นหลัก ขณะนี้ตำแหน่งรองอธิบดีกรมสอบสวนคดีพิเศษ (ดีเอสไอ)ที่ว่างลง 1 ตำแหน่ง ตรงนี้ตนอยากให้พิจารณาผู้ที่เหมาะสมเข้ารับตำแหน่ง โดยดูในเรื่องของการทำงานและผลงานเป็นหลัก เช่น การทำงานเชิงรุก การยึดทรัพย์ตัดวงจรยาเสพติด วันนี้เรามีงานที่ต้องช่วยแก้ไขปัญหาต่างๆให้ประเทศ หากเราได้คนดีมีฝีมือก็จะทำให้ประเทศสดใส ดังนั้นเราต้องตั้งตามผลงานและความสามารถ จะไปตั้งตามใจใครไม่ได้ ตนอยากให้เป็นแบบนั้น และหากใครคิดว่ามีดีก็ต้องแสดงผลงานให้เต็มที่เพื่อให้ได้รับการพิจารณา

ที่มา : https://www.thaigov.go.th/news/contents/details/51447