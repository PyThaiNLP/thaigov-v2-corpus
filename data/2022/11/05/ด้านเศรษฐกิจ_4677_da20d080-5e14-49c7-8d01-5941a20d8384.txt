รัฐบาลไทย-ข่าวทำเนียบรัฐบาล-กรมทางหลวงชนบท ร่วมสำนึกในพระมหากรุณาธิคุณ และเฉลิมพระเกียรติสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง


วันพฤหัสบดีที่ 4 สิงหาคม 2565
กรมทางหลวงชนบท ร่วมสำนึกในพระมหากรุณาธิคุณ และเฉลิมพระเกียรติสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง
เนื่องในโอกาสมหามงคลเฉลิมพระชนมพรรษา 90 พรรษา 12 สิงหาคม 2565 เปิดไฟประดับสะพานข้ามแม่น้ำเจ้าพระยา 13 แห่ง
กรมทางหลวงชนบท (ทช.) กระทรวงคมนาคม ร่วมสำนึกในพระมหากรุณาธิคุณและเฉลิมพระเกียรติสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง เนื่องในโอกาสมหามงคลเฉลิมพระชนมพรรษา 90 พรรษา 12 สิงหาคม 2565 ได้ทำการเปิดไฟประดับสะพานข้ามแม่น้ำเจ้าพระยาในพื้นที่กรุงเทพฯ และปริมณฑล ที่อยู่ในความดูแล จำนวน 13 แห่ง ได้แก่ สะพานพระราม 3 สะพานพระราม 4 สะพานพระราม 5 สะพานพระราม 7 สะพานมหาเจษฎาบดินทรานุสรณ์ สะพานสมเด็จพระปิ่นเกล้า สะพานพระพุทธยอดฟ้า สะพานพระปกเกล้า สะพานสมเด็จพระเจ้าตากสินมหาราช สะพานกรุงธน สะพานกรุงเทพ สะพานภูมิพล 1 และสะพานภูมิพล 2 โดยจะทำการเปิดไฟประดับตั้งแต่วันที่ 5 - 14 สิงหาคม 2565 ซึ่งจะทำการเปิดไฟระหว่างเวลา 19.00 - 22.00 น. และในคืนวันที่ 12 สิงหาคม 2565 จะทำการเปิดไฟระหว่างเวลา 19.00 - 24.00 น.
ทั้งนี้ เพื่อร่วมสำนึกในพระมหากรุณาธิคุณและร่วมเฉลิมพระเกียรติ ตลอดจนแสดงให้เห็นความงดงามของบรรยากาศของสะพานข้ามแม่น้ำเจ้าพระยา อันเป็นการส่งเสริมการท่องเที่ยวในประเทศได้อีกทางหนึ่ง โดยประชาชนสามารถร่วมชมทัศนียภาพความสวยงามของสะพานได้ตามวันและเวลาดังกล่าว

ที่มา : https://www.thaigov.go.th/news/contents/details/57629