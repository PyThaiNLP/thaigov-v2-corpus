รัฐบาลไทย-ข่าวทำเนียบรัฐบาล- ผวจ.อุบลราชธานี ร่วมกับ วปอ.57 มอบรถเข็นโครงการ "รถเข็นปันสุข" "ชุดลูกเสือ - เนตรนารี" และ "บ้านปันสุข"ช่วยแก้ไขปัญหาความเดือดร้อนของประชาชน ตามเป้าหมายในระบบ ThaiQM และระบบ TPMA


วันเสาร์ที่ 13 สิงหาคม 2565
พิมพ์
ผวจ.อุบลราชธานี ร่วมกับ วปอ.57 มอบรถเข็นโครงการ "รถเข็นปันสุข" "ชุดลูกเสือ - เนตรนารี" และ "บ้านปันสุข"ช่วยแก้ไขปัญหาความเดือดร้อนของประชาชน ตามเป้าหมายในระบบ ThaiQM และระบบ TPMA
ผวจ.อุบลราชธานี ร่วมกับ วปอ.57 มอบรถเข็นโครงการ "รถเข็นปันสุข" "ชุดลูกเสือ - เนตรนารี" และ "บ้านปันสุข"ช่วยแก้ไขปัญหาความเดือดร้อนของประชาชน ตามเป้าหมายในระบบ ThaiQM และระบบ TPMAP
วันนี้ (13 ส.ค. 65) นายพงศ์รัตน์ ภิรมย์รัตน์ ผู้ว่าราชการจังหวัดอุบลราชธานี เป็นประธานในพิธีมอบรถเข็นโครงการ "รถเข็นปันสุข" และ "ชุดลูกเสือ - เนตรนารี" และ "บ้านปันสุข" (การซ่อมแซมบ้านผู้ยากไร้) โดยจังหวัดอุบลราชธานีและชมรมแม่บ้านมหาดไทยจังหวัดอุบลราชธานีร่วมกับวิทยาลัยป้องกันราชอาณาจักรรุ่นที่ 57 พร้อมด้วย นางศลิษา ภิรมย์รัตน์ ประธานแม่บ้านมหาดไทยจังหวัดอุบลราชธานี หัวหน้าส่วนราชการ ข้าราชการ ประชาชน และภาคีเครือข่าย เข้าร่วมกิจกรรม ณ หอประชุมประชาวาริน อำเภอวารินชำราบ จังหวัดอุบลราชธานี
นายพงศ์รัตน์ ภิรมย์รัตน์ ผู้ว่าราชการจังหวัดอุบลราชธานี เปิดเผยว่า เนื่องในโอกาสมหามงคลเฉลิมพระชนมพรรษา 90 พรรษา 12 สิงหาคม 2565 ด้วยความสำนึกในพระมหากรุณาธิคุณแห่งองค์สมเด็จพระนางเจ้าสิริกิติ์พระบรมราชินีนาถ พระบรมราชชนนีพันปีหลวง ที่ทรงทุ่มเทพระราชหฤทัยและตรากตรำพระวรกายอย่างหนัก ในการบำบัดทุกข์บำรุงสุขแก่อาณาประชาราษฎร์ จังหวัดอุบลราชธานีจึงได้จัดกิจกรรมเพื่อช่วยเหลือด้านสังคมสงเคราะห์แก่ประชาชนที่ขาดแคลนกำลังทรัพย์และมีความบกพร่องหรือไม่สะดวกในการเคลื่อนไหวให้สามารถได้ประกอบภารกิจช่วยเหลือตัวเองได้มากขึ้น
นายพงศ์รัตน์ ภิรมย์รัตน์ ผู้ว่าราชการจังหวัดอุบลราชธานี กล่าวว่า วานนี้ (12 ส.ค.65) จังหวัดอุบลราชธานีได้มีการจัดกิจกรรมเฉลิมพระเกียรติ สมเด็จพระนางเจ้าสิริกิติ์พระบรมราชินีนาถ พระบรมราชชนนีพันปีหลวง 12 สิงหาคม 2565 อย่างสมพระเกียรติ และวันนี้ถือว่าเป็นอีกกิจกรรมหนึ่งที่เป็นการเฉลิมพระเกียรติฯ และถวายเป็นพระราชกุศล ซึ่งเป็น 3 กิจกรรมหลักที่จังหวัดอุบลราชธานีและชมรมแม่บ้านมหาดไทยจังหวัดอุบลราชธานีได้มีการขับเคลื่อนในเรื่องต่างๆ ทั้ง 3 เรื่องนี้มาอย่างสม่ำเสมอ และต้องขอขอบคุณ ชมรมแม่บ้านมหาดไทยจังหวัดอุบลราชธานีที่ได้มอบรถเข็น (วีลแชร์) ตามโครงการ "รถเข็นนั่ง ปันสุข" จำนวน 8 คัน เป็นเงิน 27,200 บาท เพื่อช่วยเหลือพี่น้องประชาชนในพื้นที่จังหวัดอุบลราชธานีที่ขาดแคลนและต้องการรถเข็นนั่ง (วีลแชร์) สำหรับใช้ในการดำรงชีวิต
นายพงศ์รัตน์ ภิรมย์รัตน์ ผู้ว่าราชการจังหวัดอุบลราชธานี กล่าวเพิ่มเติมว่า นอกจากนี้ได้มีคณะผู้แทนจากวิทยาลัยป้องกันราชอาณาจักร (วปอ.) รุ่นที่ 57 ที่ได้ร่วมมอบรถเข็น (วีลแชร์) ตามโครงการ "รถเข็นนั่ง ปันสุข" จำนวน 32 คัน เป็นเงิน 108,800 บาท และมอบชุดลูกเสือและเนตรนารี แก่นักเรียนในเขตพื้นที่จังหวัดอุบลราชธานี จำนวนเงิน 64,000 บาท และได้มอบขนมพร้อมของว่างและกระเป๋านักเรียนแก่นักเรียนในเขตพื้นที่จังหวัดอุบลราชธานีด้วย ต้องขอขอบคุณในน้ำใจของคณะผู้แทนจากวิทยาลัยป้องกันราชอาณาจักร (วปอ.) รุ่นที่ 57 ที่ได้เล็งเห็นถึงความเดือดร้อนของพี่น้องประชาชนในพื้นที่จังหวัดอุบลราชธานีและร่วมให้ความช่วยเหลือในครั้งนี้ด้วย
"การดำเนินการเเก้ไขปัญหาดังกล่าวเป็นการดำเนินการตามข้อมูลจากระบบ ThaiQM และระบบ TPMAP ถือเป็นการปฏิบัติตามยุทธศาสตร์ชาติ นโยบายสำคัญของรัฐบาล และกระทรวงมหาดไทย จังหวัดอุบลราชธานี ได้ดำเนินการเเก้ไขปัญหาตามข้อมูลในระบบ ThaiQM และระบบ TPMAP อย่างต่อเนื่อง จากกรณีดังกล่าวเป็นเพียงตัวอย่างส่วนหนึ่งในการช่วยสร้างความมั่นคงให้เกิดขึ้นในทุกพื้นที่ สามารถบรรลุเป้าหมาย ขจัดความยากจน และพัฒนาคนทุกช่วงวัย โดยไม่ทิ้งใครไว้ข้างหลัง" ผู้ว่าราชการจังหวัดอุบลราชธานี กล่าวทิ้งท้าย

ที่มา : https://www.thaigov.go.th/news/contents/details/57975