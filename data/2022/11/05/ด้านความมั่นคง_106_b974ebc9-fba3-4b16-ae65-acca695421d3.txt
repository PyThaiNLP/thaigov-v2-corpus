รัฐบาลไทย-ข่าวทำเนียบรัฐบาล-โซเชียลแห่ชื่นชมให้กำลังใจ นายก รมว.เฮ้ง โครงการปันน้ำใจร้านค้าสู่แรงงาน ช่วยหาบเร่แผงลอยทำข้าวกล่องส่งแคมป์คนงาน ต่อลมหายใจช่วงโควิด


วันจันทร์ที่ 26 กรกฎาคม 2564
โซเชียลแห่ชื่นชมให้กำลังใจ นายก รมว.เฮ้ง โครงการปันน้ำใจร้านค้าสู่แรงงาน ช่วยหาบเร่แผงลอยทำข้าวกล่องส่งแคมป์คนงาน ต่อลมหายใจช่วงโควิด
โลกโซเชียลได้มีการแชร์เรื่องราวชื่นชมให้กำลังใจ นายก และ รมว.แรงงาน ในโครงการปันน้ำใจร้านค้าสู่แรงงาน ช่วยหาบเร่แผงลอยทำข้าวกล่องส่งแคมป์คนงาน ต่อลมหายใจช่วงโควิด
ในช่วงสถานการณ์การระบาดระลอกใหม่ของเชื้อโควิด-19 ที่กระจายไปทั่วประเทศ ซึ่งจากกรณีที่ทาง ศบค.มีมติให้ปิดแคมป์คนงานก่อสร้าง งดการเดินทางและเคลื่อนย้ายแรงงานในพื้นที่จังหวัดสีแดงเข้ม เป็นเวลา 1 เดือน เพื่อควบคุมการแพร่ระบาดของโควิด-19 ในคลัสเตอร์แคมป์คนงานนั้น ท่านนายกรัฐมนตรี พล.อ.ประยุทธ์ จันทร์โอชา ได้มีข้อสั่งการให้กระทรวงแรงงานได้ออกมาตรการเยียวยาลูกจ้างในแคมป์คนงาน ทั้งการจ่ายค่าชดเชยจากเหตุสุดวิสัย 50 เปอร์เซ็นต์ของค่าจ้าง และขอความร่วมมือนายจ้างดูแลเรื่องอาหารทั้ง 3 มื้อ โดยกระทรวงแรงงานจะสนับสนุนเครื่องอุปโภคบริโภคที่ภาคเอกชนนำมาบริจาคเพื่อมอบผ่านสมาคมอุตสาหกรรมก่อสร้างไทยในพระราชูปถัมภ์นำไปแจกจ่ายให้แคมป์คนงานต่างๆ นอกจากนี้ กระทรวงแรงงานยังเป็นผู้สนับสนุนค่าอาหาร และรับอาหารจากกลุ่มผู้ค้าโดยมีผู้ร่วมโครงการ ได้แก่ ชมรมหาบเร่แผงลอยกรุงเทพมหานคร สมาคมผู้ขับขี่รถรับจ้างแห่งประเทศไทย สมาคมภัตตาคารไทย และร้านค้าบริเวณแคมป์ก่อสร้าง รวม 132 แห่ง เพื่อนำอาหารไปแจกจ่ายให้แรงงานในแคมป์ก่อสร้างตามโครงการปันน้ำใจร้านค้าสู่แรงงาน จนครบกำหนดตามประกาศ ซึ่งเริ่มตั้งแต่วันที่ 12 – 27 กรกฎาคม 2564 โดยกรมการจัดหางานรับผิดชอบดูแลในเรื่องนี้
ล่าสุดบนโลกโซเชียลได้มีการแชร์เรื่องราวของผู้ใช้เฟซบุ๊คที่ใช้ชื่อว่า บ้านแซ่บ ได้โพสต์เล่าเรื่องราวที่เจ้าตัวกล่าวถึงโครงการดังกล่าวว่า ในวิกฤติยังมีน้ำใจ มาหล่อเลี้ยงชีวิต ร้านบ้านแซ่บขอขอบพระคุณ ท่านนายกรัฐมนตรี รัฐมนตรีว่าการกระทรวงแรงงาน และเจ้าหน้าที่สำนักงานจัดหางานกรุงเทพมหานครพื้นที่ 6 ทุกท่านที่มอบความไว้วางใจ และหยิบยื่นโอกาสให้เราได้จัดทำข้าวกล่อง สำหรับแคมป์คนงานก่อสร้าง ร้านบ้านแซ่บมีความพร้อมและความตั้งใจที่จะทำหน้าที่ที่ได้รับโอกาสพิเศษนี้อย่างเต็มที่ ขอบคุณที่ต่อลมหายใจให้พวกเรา เฟซบุ๊คอีกรายได้แชร์เรื่องราวเกี่ยวกับโครงการจัดทำข้าวกล่องส่งแคมป์คนงานว่า วันนี้เมนูปลาดุกผัดเผ็ด + ไส้กรอกทอด ขอขอบคุณท่านนายกรัฐมนตรี และท่านรัฐมนตรีว่าการกระทรวงแรงงาน ที่ได้ให้โอกาสในการทำอาหารให้ความช่วยเหลือแรงงาน ในช่วงภาวะวิกฤตินี้ ทำให้มีรายได้เลี้ยงดูตนเองและครอบครัว
ส่วนตัวแทนแคมป์คนงานรายหนึ่งอาศัยอยู่ในย่านสุขสวัสดิ์ 30 โพสต์ข้อความในโซเชียวว่า กระผมเป็นตัวแทนแคมป์คนงาน ซอยสุขสวัสดิ์ 3 ขอขอบพระคุณ ท่านสุชาติ ชมกลิ่น รัฐมนตรีว่าการกระทรวงแรงงาน ที่ได้มอบข้าวกล่องให้คนงานทุก ๆ วัน และขอขอบคุณท่านที่ยังมีน้ำใจกับคนงาน ไม่ทอดทิ้งคนงาน ขอขอบคุณมาก ๆ ครับ เช่นเดียวกับคุณแอน ฐาชุดา พูนเดชาวงศ์ ได้โพสต์ข้อความว่า ทางบริษัท ซีเอ็มแกรนด์ ดีเวลลอปเมนท์ จำกัด ขอขอบคุณรัฐมนตรีว่าการกระทรวงแรงงาน นายสุชาติ ชมกลิ่น อธิบดีกรมการจัดหางาน นายไพโรจน์ โชติกเสถียร สำนักงานจัดหางานกรุงเทพมหานครพื้นที่ 2 ที่ส่งข้าวให้คนงานในแคมป์ได้อิ่มอร่อยกันทุกวันนะคะ ขอขอบคุณน้ำใจที่มีให้ในยามเดือดร้อน เราจะผ่านวิกฤตินี้ไปด้วย
ทั้งนี้ หลังโพสต์ได้ถูกเผยแพร่ออกไปเหล่าชาวเน็ตต่างเข้ามาแสดงความคิดเห็นชื่นชมโครงการดังกล่าวเป็นจำนวนมาก เนื่องจากเป็นมาตรการเสริมที่กระทรวงแรงงานขอความร่วมมือนายจ้าง เพื่อควบคุมการแพร่ระบาดของโควิด -19 มาตรการดังกล่าวนอกจากจะดูแลคนงานในแคมป์แล้ว ยังเป็นการช่วยเหลือแบ่งเบาภาระและบรรเทาความเดือดร้อนแก่ผู้ประกอบการขนาดเล็ก หาบเร่แผงลอยที่ได้รับผลกระทบจากโควิดให้มีรายได้จุนเจือครอบครัว ก้าวข้ามสถานการณ์นี้ไปด้วยกัน

ที่มา : https://www.thaigov.go.th/news/contents/details/44117