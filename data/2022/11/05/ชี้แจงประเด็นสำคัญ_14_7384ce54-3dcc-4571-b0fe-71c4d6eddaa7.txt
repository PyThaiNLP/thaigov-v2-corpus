รัฐบาลไทย-ข่าวทำเนียบรัฐบาล-กรมทางหลวง ชี้แจงปัญหาน้ำท่วมอุโมงค์ลอดใต้ถนนมอเตอร์เวย์สายบางปะอิน-นครราชสีมา


วันพฤหัสบดีที่ 29 กรกฎาคม 2564
พิมพ์
กรมทางหลวง ชี้แจงปัญหาน้ำท่วมอุโมงค์ลอดใต้ถนนมอเตอร์เวย์สายบางปะอิน-นครราชสีมา
อธิบดีกรมทางหลวง ระบุอุโมงค์ลอดใต้ถนนมอเตอร์เวย์ดังกล่าว ปรับแก้ไขแบบตามที่ประชาชนในพื้นที่ร้องขอให้ทำทางลอดระหว่างสองชุมชน พร้อมเตรียมแก้ปัญหาด้วยการยกระดับผิวทางลอดให้มีระดับสูงกว่าพื้นที่รอบข้างโดยเร็ว
วันที่ 28 กรกฎาคม 2564  นายสราวุธ ทรงศิวิไล อธิบดีกรมทางหลวง กระทรวงคมนาคม กล่าวชี้แจง ดังนี้
1) ตำแหน่งทางลอดดังกล่าว อยู่ที่ กม.89+193 ในโครงการก่อสร้างทางหลวงพิเศษระหว่างเมือง (มอเตอร์เวย์) สาย 6 บางปะอิน-สระบุรี-นครราชสีมา ซึ่งในระหว่างดำเนินการก่อสร้าง มีการร้องเรียนจากประชาชนในพื้นที่ ขอให้ทำทางลอดเพื่อเชื่อมชุมชนสองฝั่ง แทนการใช้ถนนบริการ หรือถนนท้องถิ่น แล้วไปกลับรถที่บริเวณใต้สะพานข้าม (Overpass) ที่ กม.90+125 ซึ่งห่างออกไปประมาณ 930 เมตร กรมทางหลวงจึงได้พิจารณาแก้ไขแบบโดยปรับปรุงเป็นทางลอดที่ความสูงช่องลอด 3.50 เมตร เพื่อให้รถขนาดใหญ่วิ่งผ่านได้ ทั้งนี้ในระหว่างการมีส่วนร่วม ได้มีการแจ้งในเบื้องต้นแล้วว่า มีโอกาสที่น้ำจะท่วมทางลอดได้ในข่วงฝนตกหนัก ซึ่งอาจจำเป็นต้องหยุดใช้งานชั่วคราว
2) แนวทางการดำเนินการแก้ไขปัญหา
2.1 แก้ปัญหาเฉพาะหน้า เมื่อเกิดฝนตกหนัก ได้ส่งรถสูบน้ำไปช่วยสูบน้ำ และขุดลอกดินออก ซึ่งอาจทำให้ประชาชนได้รับความเดือดร้อน สัญจรไม่สะดวก
2.2 กรมทางหลวงได้เร่งพิจารณาการแก้ไขปัญหาอย่างถาวร ใน 2 แนวทางเลือก
• แนวทางเลือกที่ 1 คือ การยกระดับผิวทางลอดประมาณ 1 เมตร ให้มีระดับสูงกว่าพื้นที่รอบข้าง และให้พ้นระดับน้ำท่วม ซึ่งจะทำให้ความสูงช่องลอดเหลือ 2.50 เมตร ซึ่งรถส่วนใหญ่ก็สามารถใช้สัญจรได้ตามปกติ ส่วนรถที่มีความสูงเกิน 2.50 เมตร ให้ไปใช้ทางหลวงหมายเลข 2220 ห่างจากจุดนี้ประมาณ 930 เมตร
• แนวทางเลือกที่ 2 คือ การปรับปรุงระบบระบายน้ำ แนวทางนี้ความสูงช่องลอดคงไว้ได้ 3.50 เมตร เท่าเดิม แต่ต้องดำเนินการออกแบบ ติดตั้งระบบสูบน้ำ บ่อพักน้ำ และพื้นที่ทิ้งน้ำ ซึ่งต้องขอใช้พื้นที่นอกเขตทางหลวง รวมทั้งพิจารณาการบริหารจัดการ และการบำรุงรักษาระบบสูบน้ำต่อเนื่องในระยะยาว
ทั้งนี้จากการตรวจสอบพื้นที่หน้างาน และพิจารณาในมิติต่าง ๆ ในเบื้องต้น เห็นควรปรับปรุงแก้ไขตามแนวทางเลือกที่ 1 แต่อย่างไรก็ตาม กรมทางหลวงจำเป็นต้องดำเนินการทำการมีส่วนร่วมประชาชนที่ได้รับผลกระทบ เพื่อเลือกแนวทางที่เหมาะสมที่สุดต่อไป
กรมทางหลวง ขออภัยในความไม่สะดวก ที่ทำให้ประชาชนได้รับความเดือดร้อน และจะเร่งดำเนินการปรับปรุงแก้ไขปัญหานี้โดยเร็ว

ที่มา : https://www.thaigov.go.th/news/contents/details/44218