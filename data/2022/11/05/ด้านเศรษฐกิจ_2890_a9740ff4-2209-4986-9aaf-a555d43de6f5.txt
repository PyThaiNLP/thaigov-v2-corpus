รัฐบาลไทย-ข่าวทำเนียบรัฐบาล-กรมทางหลวงชนบท ยกระดับคุณภาพชีวิตและบรรเทาความเดือดร้อนให้กับประชาชน ตามนโยบายของรัฐมนตรีว่าการกระทรวงคมนาคม


วันอังคารที่ 15 กุมภาพันธ์ 2565
กรมทางหลวงชนบท ยกระดับคุณภาพชีวิตและบรรเทาความเดือดร้อนให้กับประชาชน ตามนโยบายของรัฐมนตรีว่าการกระทรวงคมนาคม
สร้างสะพานข้ามคลองตำมะลัง อำเภอเมือง จังหวัดสตูล เชื่อมเกาะสู่แผ่นดินใหญ่ คาดก่อสร้างแล้วเสร็จในเดือนพฤษภาคม 2566
กรมทางหลวงชนบท (ทช.) กระทรวงคมนาคม รายงานความก้าวหน้าโครงการก่อสร้างสะพานข้ามคลองตำมะลัง อำเภอเมือง จังหวัดสตูล ซึ่งปัจจุบันการก่อสร้างมีความก้าวหน้าไปแล้วกว่าร้อยละ 40 ขณะนี้อยู่ระหว่างการก่อสร้างตอม่อกลางน้ำ คาดว่าจะก่อสร้างแล้วเสร็จในเดือนพฤษภาคม 2566 เพื่อเป็นการยกระดับคุณภาพชีวิตของประชาชนบนเกาะตำมะลังและประชาชนทั่วไป ให้สามารถเดินทางระหว่างเกาะตำมะลังและแผ่นดินใหญ่ได้อย่างสะดวกรวดเร็วปลอดภัย ประหยัดเวลาในการเดินทางไปโรงพยาบาลเมื่อมีเหตุฉุกเฉินหรือการอพยพประชาชนในกรณีเกิดภัยพิบัติ รวมทั้ง เป็นการส่งเสริมเศรษฐกิจการขนส่งสินค้าทางการเกษตรและประมงในพื้นที่ ตามนโยบายของนายศักดิ์สยาม ชิดชอบ รัฐมนตรีว่าการกระทรวงคมนาคม
นายอภิรัฐ ไชยวงศ์น้อย อธิบดีกรมทางหลวงชนบท กล่าวว่า โครงการก่อสร้างสะพานข้ามคลองตำมะลัง เป็นโครงการที่ได้รับพระราชทานพระราชานุมัติจากสมเด็จพระกนิษฐาธิราชเจ้ากรมสมเด็จพระเทพรัตนราชสุดาฯ สยามบรมราชกุมารี รับไว้เป็นโครงการอันเนื่องมาจากพระราชดำริ โดย ทช. ได้ตรวจสอบสภาพพื้นที่ของตำบลตำมะลัง ซึ่งพื้นที่ส่วนใหญ่มีสภาพเป็นป่าสงวนแห่งชาติ ทช. จึงได้ว่าจ้างบริษัทที่ปรึกษาวิเคราะห์ผลกระทบสิ่งแวดล้อมเสนอสำนักงานนโยบายและแผนทรัพยากรธรรมชาติและสิ่งแวดล้อม เพื่อพิจารณานำเสนอคณะกรรมการผู้ชำนาญการพิจารณารายงานการวิเคราะห์ผลกระทบสิ่งแวดล้อมด้านโครงสร้างพื้นฐานทางบก  และอากาศ จากนั้น ทช. จึงได้ดำเนินการสำรวจและออกแบบโครงการดังกล่าว และได้เริ่มก่อสร้างสะพานข้ามคลองตำมะลัง จังหวัดสตูล ในปี 2563 ซึ่งมีจุดเริ่มต้นจากแยกทางหลวงแผ่นดินหมายเลข 406 บริเวณ กม.ที่ 93+900 ด้านขวาทาง ขนาด 2 ช่องจราจร ตรงเข้าสู่ท่าเทียบเรือประมงเอกชนริมคลองตำมะลัง จากนั้นสะพาน  จะข้ามไปยังฝั่งบ้านตำมะลังเหนือ หมู่ที่ 2 ผ่านพื้นที่เกษตรกรรมและถนนดินไปสิ้นสุดที่บริเวณถนนสาธารณะของหมู่บ้าน โดยใช้งบประมาณในการก่อสร้างรวม 433.190 ล้านบาท มีรายละเอียดการก่อสร้างดังนี้
- ถนนต่อเชื่อมฝั่งแผ่นดินบริเวณ ช่วง กม. ที่ 0+000 - 0+690.500 เป็นถนนคอนกรีตเสริมเหล็ก ขนาด 2 ช่องจราจร พร้อมไหล่ทาง ความยาว 660 เมตร
- สะพานข้ามคลองตำมะลัง บริเวณ ช่วง กม. ที่ 0+690.500 - 1+491.500 เป็นโครงสร้างสะพานคอนกรีตเสริมเหล็ก มีพื้นสะพานเป็นแบบคานคอนกรีตอัดแรงรูปกล่องชนิดหล่อในที่ ขนาด 2 ช่องจราจร พร้อมทางเท้า ความยาว 801 เมตร
- ถนนต่อเชื่อมสะพานฝั่งเกาะตำมะลัง บริเวณ ช่วง กม. ที่ 1+491.500 - 2+750 เป็นถนนคอนกรีตเสริมเหล็ก ขนาด 2 ช่องจราจร พร้อมไหล่ทาง ความยาว 1,200 เมตร
นอกจากนี้ ยังมีในส่วนของการก่อสร้างลานจอดรถฝั่งเกาะตำมะลัง สามารถรองรับรถยนต์ ได้ประมาณ 80 คัน และรองรับรถจักรยานยนต์ได้ประมาณ 126 คัน รวมถึงก่อสร้างบันไดทางลาดขึ้นลงสะพาน เพื่อให้ประชาชนสามารถเดินข้ามคลองตำมะลังได้อีกด้วย

ที่มา : https://www.thaigov.go.th/news/contents/details/51578