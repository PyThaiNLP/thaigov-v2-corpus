รัฐบาลไทย-ข่าวทำเนียบรัฐบาล-สำนักงานสลากฯ ปรับขนาด 2D บาร์โค้ด ตั้งแต่งวด 1 ตุลาคม 2564 เป็นต้นไป


วันพฤหัสบดีที่ 16 กันยายน 2564
พิมพ์
สำนักงานสลากฯ ปรับขนาด 2D บาร์โค้ด ตั้งแต่งวด 1 ตุลาคม 2564 เป็นต้นไป
สำนักงานสลากกินแบ่งรัฐบาลได้ทำการปรับขนาด 2D บาร์โค้ดบนใบสลากให้มีขนาดใหญ่ขึ้นกว่าเดิม เริ่มตั้งแต่งวดวันที่ 1 ตุลาคม 2564 เป็นต้นไป เพื่อเพิ่มความสะดวกให้กับผู้รับซื้อรางวัลและประชาชนให้สามารถตรวจสอบสลากได้ง่ายและสะดวกมากยิ่งขึ้น
วันนี้ (16 กันยายน 2564) ที่สำนักงานสลากกินแบ่งรัฐบาล พันโท หนุน ศันสนาคม ผู้อำนวยการสำนักงานสลากกินแบ่งรัฐบาล กล่าวถึงกรณีที่สำนักงานสลากกินแบ่งรัฐบาล ได้ทำการปรับขนาด 2D บาร์โค้ดบนใบสลากให้มีขนาดใหญ่ขึ้นกว่าเดิม เริ่มตั้งแต่งวดวันที่ 1 ตุลาคม 2564 เป็นต้นไป เพื่อเพิ่มความสะดวกให้กับผู้รับซื้อรางวัลและประชาชนให้สามารถตรวจสอบสลากได้ง่ายและสะดวกมากยิ่งขึ้น
พันโท หนุน ศันสนาคม กล่าวว่า การปรับขนาด 2D บาร์โค้ดบนใบสลากให้มีขนาดใหญ่ขึ้นกว่าเดิม จะเป็นการอำนวยความสะดวกให้กับประชาชนผู้ซื้อสลาก และผู้รับซื้อรางวัลสามารถตรวจสอบสลากได้ง่ายขึ้น ทั้งนี้ก่อนการใช้งานแอปพลิเคชัน Glo Lottery Official ควรอัปเดตเวอร์ชั่นทุกครั้ง ทั้งนี้ ขอให้ประชาชนผู้ซื้อสลากทำการตรวจพิสูจน์สลากเบื้องต้น ณ จุดขายอย่างละเอียดรอบคอบตามวิธีการที่สำนักงานสลากแนะนำและได้ระบุไว้ในเว็บไซต์สำนักงานฯ  หากเป็นผู้รับซื้อรางวัล จะต้องตรวจดูบัตรประชาชนของผู้นำสลากมาขอรับรางวัล พร้อมถ่ายสำเนาหรือถ่ายภาพและบันทึกสำเนาหรือภาพถ่าย พร้อมทั้งบันทึกรายละเอียดและหมายเลขโทรศัพท์ติดต่อไว้หลังสลาก โดยให้ผู้ขอรับรางวัลลงลายมือชื่อ หรือพิมพ์ลายนิ้วมือไว้เพื่อเป็นหลักฐานเหมือนเช่นเดิม
ผู้อำนวยการกล่าวในตอนท้ายว่า การสแกน 2D บาร์โค้ด บนใบสลาก เป็นวิธีหนึ่งในอีกหลายวิธีในการตรวจสอบสลากกินแบ่งรัฐบาลว่าเป็นสลากปลอมหรือไม่ อย่างไรก็ตาม ควรทำการตรวจสอบสลากตามวิธีการที่สำนักงานสลากกินแบ่งรัฐบาลแนะนำอย่างครบถ้วนทุกขั้นตอน สำหรับผู้กระทำหรือนำสลากปลอมแปลงหรือแก้ไขไปใช้ขอรับรางวัลที่สำนักงานสลากฯ หรือที่อื่นใด มีความผิดถูกดำเนินคดีอาญา ตามมาตรา 265 ผู้ใดปลอมเอกสารสิทธิหรือเอกสารราชการ ต้องระวางโทษจำคุกตั้งแต่หกเดือนถึงห้าปี และปรับตั้งแต่หนึ่งหมื่นบาทถึงหนึ่งแสนบาท ทั้งนี้สำนักงานสลากฯ มีเจ้าหน้าที่ในส่วนงานที่เชี่ยวชาญเกี่ยวกับการตรวจพิสูจน์สลากโดยเฉพาะเพื่อให้บริการประชาชน หากมีข้อสงสัยสามารถสอบถามมาที่สำนักงานสลากกินแบ่งรัฐบาล กลุ่มงานตรวจพิสูจน์ สำนักจ่ายรางวัล  โทร.02-528-9641-44, 02-528-8888 ต่อ 9641-44

ที่มา : https://www.thaigov.go.th/news/contents/details/45895