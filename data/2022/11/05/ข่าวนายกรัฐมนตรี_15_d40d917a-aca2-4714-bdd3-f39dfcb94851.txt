รัฐบาลไทย-ข่าวทำเนียบรัฐบาล-นายกรัฐมนตรีตรวจด่านท่าฉัตรไชย มั่นใจภูเก็ตพร้อมเปิดรับนักท่องเที่ยวต่างชาติ เชื่อมั่นการท่องเที่ยวจะกลับมาขับเคลื่อนเศรษฐกิจอีกครั้ง


วันศุกร์ที่ 2 กรกฎาคม 2564
พิมพ์
นายกรัฐมนตรีตรวจด่านท่าฉัตรไชย มั่นใจภูเก็ตพร้อมเปิดรับนักท่องเที่ยวต่างชาติ เชื่อมั่นการท่องเที่ยวจะกลับมาขับเคลื่อนเศรษฐกิจอีกครั้ง
นายกรัฐมนตรีตรวจด่านท่าฉัตรไชย มั่นใจภูเก็ตพร้อมเปิดรับนักท่องเที่ยวต่างชาติ เชื่อมั่นการท่องเที่ยวจะกลับมาขับเคลื่อนเศรษฐกิจอีกครั้ง
วันนี้ (1 ก.ค. 64) เวลา 10.00 ณ ด่านตรวจภูเก็ต (ด่านท่าฉัตรไชย) ต.ไม้ขาว อ.เมือง จ.ภูเก็ต พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม พร้อมด้วยนายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข  พลเอก อนุพงษ์ เผ่าจินดา รัฐมนตรีว่าการกระทรวงมหาดไทย  นายพิพัฒน์ รัชกิจประการ รัฐมนตรีว่าการกระทรวงการท่องเที่ยวและกีฬา นายศักดิ์สยาม ชิดชอบ รัฐมนตรีว่าการกระทรวงคมนาคม  นายสุชาติ ชมกลิ่น รัฐมนตรีว่าการกระทรวงแรงงาน ลงพื้นที่ตรวจด่านท่าฉัตรไชย ในการเปิดรับนักท่องเที่ยวชาวต่างชาติ ตามโมเดล Phuket Sandbox โดยมีนายณรงค์วุ่นซิ้ว ผู้ว่าราชการจังหวัดภูเก็ต พร้อมด้วยหน่วยงานที่เกี่ยวข้องร่วมนำเสนอการเตรียมความพร้อม และมาตรการในการตรวจคัดกรองคนที่เดินทางเข้ามาเพื่อป้องกันการแพร่ระบาดเชื้อไวรัสโควิด-19
นายอนุชา บูรพชัยศรี โฆษกประจำสำนักนายกรัฐมนตรี เผยว่า ภายหลังการรับฟังบรรยาย นายกรัฐมนตรีกล่าวขอบคุณเจ้าที่ทุกภาคส่วน พลเรือน ทหาร ตำรวจ เจ้าหน้าที่ด่าน อสม. ที่ร่วมมือทำหน้าที่คัดกรองนักท่องเที่ยวทั้งชาวไทยและชาวต่างชาติที่จะเดินทางเข้าออกเมืองภูเก็ต ซึ่งมีทั้งด่านตรวจเก่าและใหม่ ซึ่งต้องเน้นเอกสารความถูกต้อง แม่นยำ ให้มีการบริหารที่ถูกต้อง มีการดำเนินการต่าง ๆ ซึ่งอาศัยความร่วมมือทุกภาคส่วน และการประชาสัมพันธ์ที่ดีเพื่อให้นักท่องเที่ยวทราบและเข้าใจในส่วนของระบบต่าง ๆ นายกรัฐมนตรียังเน้นเรื่องความสะอาด การจัดการขยะพลาสติกต่าง ๆ ให้ถูกสุขลักษณะ เพื่อให้นักท่องเที่ยวที่อยากเดินทางมาประเทศไทยมีความประทับใจ พร้อมขอบคุณเจ้าหน้าที่สาธารณสุข อสม. และเจ้าหน้าที่ด่านตรวจที่ปฏิบัติหน้าที่อย่างเต็มที่ และเต็มกำลังความสามารถ เนื่องจากสถานการณ์การแพร่ระบาดของเชื้อไวรัสโควิด-19 ที่มีแนวโน้มระบาดอย่างต่อเนื่อง  ซึ่งบุคลากรทางการแพทย์ถือเป็นกำลังสำคัญดูแลประชาชน และรองรับนักท่องเที่ยวต่างชาติที่จะเข้ามาตามโครงการ Phuket Sandbox ซึ่งจังหวัดภูเก็ตเป็นพื้นที่นำร่องในการรับนักท่องเที่ยวชาวต่างชาติของประเทศ วันนี้ พบว่าด่านท่าฉัตรไชยมีความพร้อมในการป้องกันการแพร่ระบาดของโควิด-19 ซึ่งเป็นไปตามเป้าหมายที่จะเปิดประเทศ เพื่อให้การท่องเที่ยวของไทยกลับมาเป็นกลไกสำคัญในการขับเคลื่อนการพัฒนาเศรษฐกิจและสังคมของประเทศให้เติบโตอย่างต่อเนื่องต่อไป
นายกรัฐมนตรี กล่าวทิ้งท้ายว่า ทุกอย่างจะสำเร็จได้ด้วยต้องอาศัยความเข้าใจและความร่วมมือจากทุกคน และขอให้ทุกคนปลอดภัย ถ้าเราอยากได้การท่องเที่ยวกลับมา ทุกคนต้องช่วยกัน
ระหว่างการตรวจเยี่ยม  คณะอสม ยังได้ร้องเพลง อสม. ต้อนรับนายกรัฐมนตรี พร้อมตะโกน “นายกฯ สู้สู้” ซึ่งนายกรัฐมนตรียังฝากขอบคุณครอบครัว อสม. ทุกคน ที่ได้ให้ อสม. ออกมาทำหน้าที่และอวยพรให้ทุกคนปลอดภัยด้วย
..............

ที่มา : https://www.thaigov.go.th/news/contents/details/43338