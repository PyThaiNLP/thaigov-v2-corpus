รัฐบาลไทย-ข่าวทำเนียบรัฐบาล-รัฐบาลมั่นใจเศรษฐกิจไทยสิ้นปีโตได้ถึง 3.5% สอดรับภาคเอกชน ทุกหน่วยงานมีแผนชัดเจน โชว์ตัวเลขจัดเก็บรายได้ เกินเป้า 1 แสนล้านบาท


วันพฤหัสบดีที่ 25 สิงหาคม 2565
พิมพ์
รัฐบาลมั่นใจเศรษฐกิจไทยสิ้นปีโตได้ถึง 3.5% สอดรับภาคเอกชน ทุกหน่วยงานมีแผนชัดเจน โชว์ตัวเลขจัดเก็บรายได้ เกินเป้า 1 แสนล้านบาท
รัฐบาลมั่นใจเศรษฐกิจไทยสิ้นปีโตได้ถึง 3.5% สอดรับภาคเอกชน ทุกหน่วยงานมีแผนชัดเจน โชว์ตัวเลขจัดเก็บรายได้ เกินเป้า 1 แสนล้านบาท
วันที่ 25 สิงหาคม 2565 นางสาวรัชดา ธนาดิเรก รองโฆษกประจำสำนักนายกรัฐมนตรี เปิดเผยว่า รัฐบาลมีความมั่นใจเศรษฐกิจในช่วงครึ่งปีหลังไปได้ดี มีโอกาสที่จะขยายตัวสูงสุดได้ถึง 3.5% เครื่องมือทางเศรษฐกิจทำงานเต็มที่ มีการท่องเที่ยวและการส่งออกเป็นตัวชูโรง ขณะที่การจัดเก็บรายได้ 10 เดือน ปีงบประมาณ 2565 กว่า 2.03 ล้านล้านบาท สูงกว่าเป้าหมาย 1 แสนล้านบาท หรือ 5.5% โดย กรมสรรพากรจัดเก็บรายได้ 1.67 ล้านล้านบาท สูงกว่าประมาณการ 2.06 แสนล้านบาท หรือ 14.1%  กรมสรรพสามิตจัดเก็บรายได้ 4.28 แสนล้านบาท ต่ำกว่าประมาณการ 6.89 หมื่นล้านบาท หรือ 13.9% เนื่องจากการลดอัตราภาษีสรรพสามิตสำหรับน้ำมันดีเซล เพื่อบรรเทาความเดือดร้อนของประชาชนเป็นการชั่วคราวจากราคาน้ำมันดิบในตลาดโลกที่ปรับตัวสูงขึ้น และ กรมศุลกากรจัดเก็บรายได้ 8.99 หมื่นล้านบาท สูงกว่าประมาณการ 6.38 พันล้านบาท หรือ 7.6%
สำหรับเครื่องยนต์ทางเศรษฐกิจที่จะขับเคลื่อนให้เศรษฐกิจขยายตัว นายอาคม เติมพิทยาไพสิฐ รัฐมนตรีว่าการกระทรวงการคลัง  กล่าวว่า การท่องเที่ยวและการส่งออกเป็นเครื่องยนต์สำคัญ โดยช่วง 8 เดือนแรกของปีนี้ นักท่องเที่ยวต่างชาติเพิ่มขึ้นอย่างมาก รวม 4 ล้านกว่าคนแล้ว คาดสิ้นปีนี้ จะมีนักท่องเที่ยว 8-10 ล้านคน ซึ่งถือเป็น 1 ใน 4 ของจำนวนนักท่องเที่ยวก่อนโควิดระบาด ส่วนการส่งออก ในปี 2564 ขยายตัวได้กว่า 20% ขณะที่ในช่วง 6 เดือนแรกของปี 2565 ก็ขยายตัวอยู่ที่ 12% ซึ่งถือเป็นทิศทางที่ดี มากไปกว่านั้น
การบริโภคภาคเอกชน ช่วงครึ่งปีแรกขยายตัวกว่า 2.5% คาดว่าทั้งปีจะขยายตัวได้กว่า 3.5% จากการท่องเที่ยวที่จะเข้ามาสนับสนุน ทั้งการใช้จ่ายจากคนไทยและนักท่องเที่ยวต่างชาติด้วย  กระนั้น ภาวะเงินเฟ้อยังคงเป็นปัจจัยสำคัญกระทบกำลังซื้อครัวเรือน แต่คาดว่าจะเริ่มลดลงในช่วงปลายปี  ซึ่งรัฐบาลได้ออกมาตรการมาดูแลผ่านโครงการทั้งคนละครึ่งและการลดค่าครองชีพ
การลงทุนภาครัฐ ได้มีการเร่งรัดการเบิกจ่ายงบประมาณให้แล้วเสร็จในไตรมาสสุดท้ายของปีงบประมาณ 2565 ซึ่งจะทำให้เศรษฐกิจโตได้อีก ทั้งนี้ ช่วง 10 เดือนของปีงบประมาณ 2565 (ต.ค.64 -ก.ค.65) อยู่ที่ 2.67 ล้านล้านบาท คิดเป็น 86.14% ของวงเงินงบประมาณรายจ่ายที่ 3.1 ล้านล้านบาท
“แม้ประชาชนอาจจะมีการตั้งคำถามความเชื่อมโยงสถานการณ์การเมืองกับเศรษฐกิจในช่วงนี้ แต่หากวิเคราะห์เป็นรายปัจจัย จะเห็นว่า แนวทางการขับเคลื่อนเศรษฐกิจมีเป้าหมายและแผนการทำงานชัดเจนอยู่แล้ว อย่างงบประมาณแผ่นดิน ปี 2566 ก็ได้ผ่านการพิจารณาของสภาผู้แทนราษฎรเรียบร้อย และจะเร่งเข้าสู่การพิจารณาของสมาชิกวุฒิสภาต่อไป เพื่อให้การขับเคลื่อนโครงการกระตุ้นเศรษฐกิจได้เดินหน้าตามเป้าหมาย ไม่เกิดการกระจุกตัว ส่วนแนวทางการส่งเสริมและกระตุ้นการท่องเที่ยว การขยายตลาดสินค้าส่งออก ทุกหน่วยงานที่เกี่ยวข้องมีแผนการทำงานที่และดำเนินการอยู่อย่างเต็มที่ ทั้งนี้การคาดการณ์การขยายตัวทางเศรษฐกิจ ภาคเอกชนเองก็มองว่า มีโอกาสไปได้ถึง 3.5 % เช่นกัน” นางสาวรัชดา กล่าว

ที่มา : https://www.thaigov.go.th/news/contents/details/58410