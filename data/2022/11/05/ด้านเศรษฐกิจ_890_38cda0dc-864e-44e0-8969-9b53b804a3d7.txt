รัฐบาลไทย-ข่าวทำเนียบรัฐบาล-ยอดลงทะเบียนโครงการบ้านล้านหลัง ระยะที่ 2 เพียง 7 ชั่วโมงแรก ทะลุ 12,890 ราย วงเงินสินเชื่อ 15,468 ล้านบาท


วันศุกร์ที่ 10 กันยายน 2564
พิมพ์
ยอดลงทะเบียนโครงการบ้านล้านหลัง ระยะที่ 2 เพียง 7 ชั่วโมงแรก  ทะลุ 12,890 ราย วงเงินสินเชื่อ 15,468 ล้านบาท
ธอส.เปิดลงทะเบียนโครงการสินเชื่อเพื่อที่อยู่อาศัย (โครงการบ้านล้านหลังระยะที่ 2) วันแรก ตั้งแต่เวลา 9.00-16.00 น. มีจำนวนผู้ลงทะเบียนแล้วกว่า 12,890 ราย คิดเป็นวงเงินสินเชื่อ 15,468 ล้านบาท และมีลูกค้าที่เอกสารพร้อมยื่นคำขอกู้แล้วกว่า 1,000 ล้านบาท
ธนาคารอาคารสงเคราะห์ เปิดลงทะเบียนโครงการสินเชื่อเพื่อที่อยู่อาศัย (โครงการบ้านล้านหลังระยะที่ 2) วันแรก ได้รับความสนใจจากผู้ที่ต้องการ บ้านใหม่ บ้านมือสอง และทรัพย์ NPA ของ ธอส. ในระดับราคาไม่เกิน 1,200,000 บาท เข้ามาลงทะเบียนผ่าน Application : GHB ALL เพื่อรับรหัสเข้าร่วมโครงการเป็นจำนวนมาก โดยตั้งแต่เวลา 9.00-16.00 น. มีจำนวนผู้ลงทะเบียนแล้วกว่า 12,890 ราย คิดเป็นวงเงินสินเชื่อ 15,468 ล้านบาท และมีลูกค้าที่เอกสารพร้อมยื่นคำขอกู้แล้วกว่า 1,000 ล้านบาท
นายฉัตรชัย ศิริไล กรรมการผู้จัดการ ธนาคารอาคารสงเคราะห์ (ธอส.) เปิดเผยว่า หลังจากคณะรัฐมนตรี (ครม.) เมื่อวันที่ 7 กันยายน 2564 มีมติเห็นชอบให้ ธอส. สานต่อโครงการสินเชื่อเพื่อที่อยู่อาศัยแห่งรัฐ (โครงการบ้านล้านหลัง ระยะที่ 2) อัตราดอกเบี้ยคงที่ 1.99% นาน 4 ปีแรก เงินงวดคงที่ 84 งวดแรก ( 7 ปี ) ภายใต้กรอบวงเงินรวม 20,000 ล้านบาท เพื่อช่วยเหลือประชาชน โดยเฉพาะผู้มีรายได้น้อยที่ไม่สามารถเข้าถึงสินเชื่อในระบบสถาบันการเงิน ผู้ที่เริ่มต้นทำงานเพื่อสร้างครอบครัว และผู้สูงอายุ ให้มีที่อาศัยเป็นของตนเองในระดับราคาซื้อ-ขายไม่เกิน 1,200,000 บาท โดยวันนี้ (10 กันยายน 2564) ธอส. ได้เปิดให้ลูกค้าลงทะเบียนผ่าน  Mobile Application : GHB ALL เพื่อรับรหัสสำหรับเข้าร่วมโครงการทาง GHB Buddy บน Application Line ตั้งแต่เวลา 9.00 น.เป็นต้นมา ผลปรากฏว่า ณ เวลา 16.00 น. มีลูกค้าให้ความสนใจลงทะเบียนเข้าร่วมโครงการแล้วกว่า 12,890 ราย คิดเป็นวงเงินสินเชื่อ 15,468 ล้านบาท และมีลูกค้าที่เตรียมเอกสารพร้อมยื่นกู้ในวันแรกที่สาขาทั่วประเทศคิดเป็นวงเงินสินเชื่อรวมกว่า 1,000 ล้านบาท
สำหรับลูกค้าที่สนใจเข้าร่วมโครงการบ้านล้านหลัง ระยะที่ 2 เพื่อซื้อบ้าน หรือห้องชุด ทั้งที่เป็นที่อยู่อาศัยใหม่ของผู้ประกอบการอสังหาริมทรัพย์บ้านมือสอง และทรัพย์ NPA ของ ธอส. เพื่อปลูกสร้าง และซื้ออุปกรณ์หรือสิ่งอำนวยความสะดวกในการอยู่อาศัยพร้อมซื้อบ้านหรือห้องชุด สามารถรับรหัสเข้าร่วมโครงการได้เพียงดาวน์โหลด Mobile Application : GHB ALLและกดลงทะเบียนเพื่อรับรหัสเข้าร่วมโครงการ เมื่อทำตามขั้นตอนครบถ้วนแล้วลูกค้าจะได้รับรหัสตัวเลข 6 ตัวทาง GHB Buddy บน Application Line เพื่อนำมาแสดงในการยื่นขอสินเชื่อตั้งแต่วันศุกร์ที่ 10 กันยายน 2564 เป็นต้นไป และทำนิติกรรมได้ภายในวันที่ 30 ธันวาคม 2566 หรือ ก่อนเต็มกรอบวงเงินของโครงการ สอบถามรายละเอียดเพิ่มเติมได้ที่ ธอส. ทุกสาขาทั่วประเทศ หรือ ศูนย์ลูกค้าสัมพันธ์ (Call Center) โทร 0-2645-9000 หรือ Facebook Fanpage ธนาคารอาคารสงเคราะห์ และติดตามข้อมูลข่าวสารได้ที่ Application:  GHB ALL และ www.ghbank.co.th

ที่มา : https://www.thaigov.go.th/news/contents/details/45709