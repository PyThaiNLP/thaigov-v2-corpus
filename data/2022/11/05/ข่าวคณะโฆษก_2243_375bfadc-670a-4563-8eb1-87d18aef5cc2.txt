รัฐบาลไทย-ข่าวทำเนียบรัฐบาล-นายกฯ ย้ำวาระ 8 ปี อยู่ที่ดุลพินิจศาล ไม่อาจก้าวล่วงได้ ขอให้เชื่อมั่นหลักนิติธรรมของบ้านเมือง


วันอังคารที่ 23 สิงหาคม 2565
พิมพ์
นายกฯ ย้ำวาระ 8 ปี อยู่ที่ดุลพินิจศาล ไม่อาจก้าวล่วงได้ ขอให้เชื่อมั่นหลักนิติธรรมของบ้านเมือง
นายกฯ ย้ำวาระ 8 ปี อยู่ที่ดุลพินิจศาล ไม่อาจก้าวล่วงได้ ขอให้เชื่อมั่นหลักนิติธรรมของบ้านเมือง
วันที่ 23 สิงหาคม 2565 นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยถึงกรณีที่จะมีการชุมนุมของกลุ่มต่าง ๆ ในช่วงนี้ เพื่อกดดันให้นายกรัฐมนตรีลาออกจากตำแหน่งว่า ด้วยสถานการณ์ในปัจจุบันที่ยังมีความเสี่ยงต่อการแพร่และติดเชื้อโควิด-19 การชุมนุมดังกล่าวจึงเสี่ยงที่จะขัดต่อกฎหมายห้ามการชุมนุม การทำกิจกรรม การมั่วสุม ที่ก่อให้การแพร่ระบาดของโรคโควิด-19 ตามประกาศก่อนหน้านี้ จึงขอให้ประชาชนหลีกเลี่ยงการรวมตัวดังกล่าว และขอให้ประชาชนหลีกเลี่ยงเส้นทางและบริเวณที่มีการชุมนุม เช่น รอบศาลาว่าการ กทม., แยกราชประสงค์ อนุสาวรีย์ประชาธิปไตย และทำเนียบรัฐบาล เพราะอาจไม่ได้รับความสะดวกในการเดินทาง
โฆษกประจำสำนักนายกรัฐมนตรีกล่าวย้ำว่า สำหรับเรื่องวาระการดำรงตำแหน่ง 8 ปีของนายกรัฐมนตรีนั้น นายกรัฐมนตรีขอให้ยึดหลักกฎหมายเป็นสำคัญ เพราะทุกคนอยู่ภายใต้กฎหมาย รวมถึงตัวนายกรัฐมนตรีเองด้วย ดังนั้นผลจะออกมาอย่างไรจึงขึ้นอยู่กับการพิจารณาของศาล นายกรัฐมนตรีไม่อาจก้าวล่วงอำนาจศาลได้ ทั้งนี้ขอให้ประชาชนเชื่อมั่นในกฎหมายและหลักนิติธรรมของบ้านเมือง ซึ่งเป็นกลไกสำคัญของการอยู่ร่วมกันในสังคม และช่วยให้ประเทศชาติสงบสุข

ที่มา : https://www.thaigov.go.th/news/contents/details/58317