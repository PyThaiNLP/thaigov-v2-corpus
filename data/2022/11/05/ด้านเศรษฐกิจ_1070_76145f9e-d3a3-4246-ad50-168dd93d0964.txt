รัฐบาลไทย-ข่าวทำเนียบรัฐบาล-สร้างความเชื่อมั่นด้านการเกษตรของไทย


วันอังคารที่ 28 กันยายน 2564
สร้างความเชื่อมั่นด้านการเกษตรของไทย
กระทรวงเกษตรฯ หารือสภาธุรกิจสหภาพยุโรป-อาเซียน สร้างความเชื่อมั่นด้านการเกษตรของไทย
นายนราพัฒน์ แก้วทอง ผู้ช่วยรัฐมนตรีประจำกระทรวงเกษตรและสหกรณ์ ได้รับมอบหมายจากรัฐมนตรีว่าการกระทรวงเกษตรและสหกรณ์ ให้หารือร่วมกับนายคริส  ฮัมฟรีย์ (Mr. Christ Humphrey) กรรมการบริหารสภาธุรกิจสหภาพยุโรป-อาเซียน (EU-ASEAN Business Council: EU-ABC) นายแจน อิริคสัน (Mr.Jan Erikson) ประธานหอการค้ายุโรปในประเทศไทย (The European Association for Business and Commerce: EABC) และนักธุรกิจของสหภาพยุโรป ผ่านระบบการประชุมทางไกลออนไลน์ ณ ห้องประชุมกระทรวงเกษตรและสหกรณ์ 135 โดยมีประเด็นหารือที่สำคัญ อาทิ การสนับสนุนและพัฒนาเศรษฐกิจฐานราก ความยั่งยืนในการทำการเกษตรและเกษตรกรรม การเพิ่มประสิทธิภาพการผลิตสาขาเกษตร การสนับสนุนเกษตรกรในการเข้าถึงนวัตกรรมเพื่อเพิ่มประสิทธิภาพในการผลิตเกษตรที่ทันสมัย และความสามารถในการแข่งขันของประเทศไทยหลังการฟื้นตัวจากCOVID-19 ความยั่งยืนและการใช้เทคโนโลยี แนวปฏิบัติที่ดีของประเทศไทยเพื่อป้องกัน COVID-19 ในการผลิตอาหารเพื่อการส่งออก การประกันพืชผลแบบหลากหลาย ตลอดจนแนวโน้มอาหารในอนาคต เป็นต้น
สำหรับสหภาพยุโรปเป็นคู่ค้าที่สำคัญของประเทศไทย โดยเฉพาะด้านการเกษตร ซึ่งการหารือในวันนี้จะสร้างความเชื่อมั่นในด้านการเกษตรให้แก่นักธุรกิจของสหภาพยุโรปยิ่งขึ้น และกระทรวงเกษตรฯ พร้อมให้ความร่วมกับ EU-ABC เพื่อผลักดันความร่วมมือและความสัมพันธ์ด้านการเกษตรระหว่าง ภาครัฐของประเทศไทย และภาคเอกชนของสหภาพยุโรปให้เป็นรูปธรรมต่อไป

ที่มา : https://www.thaigov.go.th/news/contents/details/46325