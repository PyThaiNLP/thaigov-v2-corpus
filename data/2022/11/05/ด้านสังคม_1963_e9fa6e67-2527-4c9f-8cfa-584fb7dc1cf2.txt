รัฐบาลไทย-ข่าวทำเนียบรัฐบาล-ผู้ตรวจฯ ดีอีเอส ลงพื้นที่ จ.ระยอง ติดตามผลสำเร็จโครงการบริการอินเทอร์เน็ตสาธารณะสู่ชุมชน โครงการเน็ตประชารัฐ/เครือข่ายอาสาสมัครดิจิทัล (อสด.) และศูนย์ดิจิทัลชุมชน


วันพฤหัสบดีที่ 18 สิงหาคม 2565
ผู้ตรวจฯ ดีอีเอส ลงพื้นที่ จ.ระยอง ติดตามผลสำเร็จโครงการบริการอินเทอร์เน็ตสาธารณะสู่ชุมชน โครงการเน็ตประชารัฐ/เครือข่ายอาสาสมัครดิจิทัล (อสด.) และศูนย์ดิจิทัลชุมชน
ผู้ตรวจฯ ดีอีเอส ลงพื้นที่ จ.ระยอง ติดตามผลสำเร็จโครงการบริการอินเทอร์เน็ตสาธารณะสู่ชุมชน โครงการเน็ตประชารัฐ/เครือข่ายอาสาสมัครดิจิทัล (อสด.) และศูนย์ดิจิทัลชุมชน
เมื่อวันที่ 17 สิงหาคม 2565 นางสาวสุกันยาณี ยะวิญชาญ ผู้ตรวจราชการกระทรวงดิจิทัลเพื่อเศรษฐกิจและสังคม และนายธารธรรม อุประวงศา ผู้ตรวจราชการกรม (สำนักงานสถิติแห่งชาติ) พร้อมคณะ ลงพื้นที่ตรวจราชการตามแผนการตรวจราชการกระทรวงดิจิทัลเพื่อเศรษฐกิจและสังคม ประจำปีงบประมาณ พ.ศ. 2565 รอบครึ่งปีหลัง ณ จังหวัดระยอง โดยได้เข้าพบหารือข้อราชการกับ ว่าที่ร้อยตรี พิรุณ เหมะรักษ์ และนายอนันต์ นาคนิยม รองผู้ว่าราชการจังหวัดระยอง พร้อมทั้งประชุมร่วมกับหัวหน้าหน่วยงานในสังกัดกระทรวงฯ ในพื้นที่ เพื่อตรวจเยี่ยมให้กำลังใจ และรับฟังสรุปผลการดำเนินงานสำคัญ รวมทั้งปัญหา/อุปสรรคในการดำเนินงานต่าง ๆ เช่น ศูนย์ต่อต้านข่าวปลอม โครงการยกระดับศูนย์การเรียน ICT ชุมชนสู่ศูนย์ดิจิทัลชุมชน โครงการบริการอินเทอร์เน็ตสาธารณะสู่ชุมชน โครงการเน็ตประชารัฐ/เครือข่ายอาสาสมัครดิจิทัล (อสด.) โครงการจัดทำบัญชีข้อมูลภาครัฐ (Government Data Catalog) โครงการ Smart City การขับเคลื่อนงานดิจิทัลเพื่อเศรษฐกิจและสังคมในระดับจังหวัด เป็นต้น
จากนั้น คณะผู้ตรวจราชการฯ ได้ลงพื้นที่ตรวจเยี่ยมการดำเนินงานศูนย์ดิจิทัลชุมชนตำบลกะเฉด อ.เมือง จ.ระยอง ซึ่งศูนย์ฯ ได้มีการใช้ประโยชน์อย่างเป็นรูปธรรม มีการบริหารจัดการโดยผู้นำชุมชนที่เข้มแข็ง สนับสนุนส่งเสริมการให้ความรู้และการใช้ประโยชน์จากศูนย์ดิจิทัลชุมชนในการค้าขายออนไลน์ให้แก่นักเรียนนักศึกษา และประชาชนทั้งที่อยู่ในพื้นที่และนอกพื้นที่ และได้เดินทางไปยังโรงเรียนเพรักษมาตาวิทยา ต.เพ อ.เมือง จ.ระยอง ซึ่งเป็นจุดที่จะดำเนินการปรับปรุงให้เป็นศูนย์ดิจิทัลชุมชน ภายในปีงบประมาณ พ.ศ. 2565 ทั้งนี้ โรงเรียนมีความพร้อมในด้านสถานที่และบุคลากรในการดูแลศูนย์ฯ โดยได้ผ่านการประเมินความพร้อมเรียบร้อยแล้ว
นอกจากนี้ คณะผู้ตรวจราชการฯ ได้ติดตามการใช้ประโยชน์จากเน็ตประชารัฐและโครงการสินค้าชุมชนของ บจก. ไปรษณีย์ไทย ณ ศาลาประชาคมบ้านเกษตรศิริ หมู่ 5 ต.สำนักทอง อ.เมือง จ.ระยอง ซึ่งจุดนี้ จะอยู่ในบริเวณเนินเขาและเป็นบริเวณที่อับสัญญาณโทรศัพท์มือถือ ทำให้ประชาชนมีความยากลำบากในการติดต่อสื่อสาร แต่เมื่อได้มีการติดตั้งอินเทอร์เน็ตความเร็วสูงจากโครงการเน็ตประชารัฐแล้ว ทำให้เด็ก เยาวชน นักเรียน นักศึกษา รวมถึงชาวบ้านได้ใช้ประโยชน์จากอินเทอร์เน็ตในด้านต่าง ๆ โดยเฉพาะในช่วงสถานการณ์โรคระบาดโควิด 19 นักเรียน นักศึกษาได้ใช้ประโยชน์ในการเรียนออนไลน์ รวมถึง รพ.สต. และ อสม. ก็ได้ใช้อินเทอร์เน็ตในการรับ-ส่งข้อมูลของผู้ป่วยอีกด้วย
**************************

ที่มา : https://www.thaigov.go.th/news/contents/details/58170