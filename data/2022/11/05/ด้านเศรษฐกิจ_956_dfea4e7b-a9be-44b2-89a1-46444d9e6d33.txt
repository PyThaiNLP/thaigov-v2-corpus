รัฐบาลไทย-ข่าวทำเนียบรัฐบาล-วงเงินใหม่มาแล้ว... ! บสย. พร้อมค้ำ เฟส 2 สินเชื่อฟื้นฟู 100,000 ล้านบาท ปรับเกณฑ์ใหม่ ช่วยผู้ประกอบการกลุ่มไมโคร – SMEs เปราะบาง มากขึ้น จ่ายเบา ค่าธรรมเนียมต่ำ เริ่มต้น 1% ต่อปี


วันศุกร์ที่ 17 กันยายน 2564
พิมพ์
วงเงินใหม่มาแล้ว... ! บสย. พร้อมค้ำ เฟส 2  สินเชื่อฟื้นฟู 100,000 ล้านบาท ปรับเกณฑ์ใหม่ ช่วยผู้ประกอบการกลุ่มไมโคร – SMEs เปราะบาง มากขึ้น จ่ายเบา ค่าธรรมเนียมต่ำ เริ่มต้น 1% ต่อปี
บสย.เปิดค้ำแล้ว พ.ร.ก.สินเชื่อฟื้นฟูเฟส 2 วงเงิน 100,000 ลบ. มั่นใจกระตุ้น ศก.ไตรมาสสุดท้าย ปรับเกณฑ์ใหม่ช่วยกลุ่มไมโคร–SMEs เปราะบาง มากขึ้น จ่ายเบาค่าธรรมเนียมต่ำ เริ่มต้น 1 % ต่อปี นาน 4 ปี เติมสภาพคล่องขยายวงเงินสินเชื่อ สูงสุด 50 ล้านบาทต่อราย
นางวสุกานต์ วิศาลสวัสดิ์  รักษาการผู้จัดการทั่วไป บรรษัทประกันสินเชื่ออุตสาหกรรมขนาดย่อม (บสย.) เปิดเผยว่า ขณะนี้ บสย. ได้เปิดรับคำขอค้ำประกันสินเชื่อกับสถาบันการเงิน ที่เข้าร่วมโครงการค้ำประกันสินเชื่อ ตามพระราชกำหนดให้ความช่วยเหลือและฟื้นฟูผู้ประกอบธุรกิจที่ได้รับผลกระทบจากการระบาดของโรคติดต่อเชื้อไวรัสโคโรนา 2019 พ.ศ. 2564 ระยะที่ 2 พ.ศ. 2564 วงเงิน 100,000 ล้านบาท สำหรับผู้ประกอบธุรกิจ 3 กลุ่มได้แก่ 1. ผู้ประกอบการกลุ่มไมโคร (Micro) 2.ผู้ประกอบการ SMEs 3. กลุ่ม คอร์ปอเรท (Corporate)
จุดเด่นของโครงการคือ การปรับเกณฑ์การค้ำประกันสินเชื่อให้ดียิ่งขึ้น เพื่อช่วยผู้ประกอบการกลุ่มไมโคร และ กลุ่ม SMEs เปราะบาง ได้ลดภาระต้นทุนค่าธรรมเนียม และเพิ่มโอกาสได้วงเงินสินเชื่อเพิ่ม ได้แก่
1.ปรับลดค่าธรรมเนียมค้ำประกันทันทีตั้งแต่ปีแรก สำหรับผู้ประกอบการกลุ่มไมโคร และ กลุ่ม SMEs เปราะบาง จ่ายเบา เริ่มต้นเพียง 1% ต่อปีต่อเนื่อง 4 ปีแรก รวม 13% ตลอดระยะเวลา 10 ปี
2.เพิ่มโอกาสผู้ประกอบการกลุ่มไมโคร และกลุ่ม SMEs เปราะบาง ได้รับวงเงินสินเชื่อเพิ่มขึ้นสูงสุด 50 ล้านบาทต่อราย
3.เพิ่มความมั่นใจให้ธนาคารปล่อยสินเชื่อโดย บสย. จ่ายค่าประกันชดเชยเต็ม 100% ในกลุ่มไมโคร (Micro) จากเดิม 90%  และ กลุ่ม SMEs เปราะบาง จากเดิม 80%
สำหรับผู้ประกอบการกลุ่มคอร์ปอเรท (Corporate) รัฐบาลได้ช่วยบรรเทาภาระต้นทุน จ่ายค่าธรรมเนียม 1% ต่อปีต่อเนื่อง 2 ปีแรก รวม 14 % ตลอดระยะเวลา 10 ปี โดย บสย. ค้ำประกันสูงสุดไม่เกิน 150 ล้านบาทต่อรายต่อสถาบันการเงิน  และมีระยะเวลาค้ำประกันสูงสุดถึง 10 ปี  เริ่มรับคำขอตั้งแต่วันที่ 6 กันยายน 2564 สิ้นสุดรับคำขอวันที่ 9 ตุลาคม 2566
โดยคุณสมบัติของผู้ประกอบการที่ขอรับการค้ำประกันสินเชื่อ ประกอบด้วย
1. เป็นบุคคลธรรมดา หรือนิติบุคคล ที่จดทะเบียนและมีสถานประกอบการในประเทศไทย
2. มีวงเงินสินเชื่อธุรกิจกับสถาบันการเงิน ณ วันที่ 28 ก.พ.2564 ไม่เกิน 500 ล้านบาท หรือไม่มีวงเงินสินเชื่อธุรกิจกับสถาบันการเงิน
3. ไม่เป็น NPL ณ 31 ธ.ค.2562
4. ไม่เป็นบริษัทที่จดทะเบียนในตลาดหลักทรัพย์ ยกเว้น บริษัทที่จดทะเบียนในตลาด MAI
5. ไม่เป็นผู้ประกอบธุรกิจทางการเงิน
ทั้งนี้ในกระบวนการพิจารณาการอนุมัติค้ำประกันสินเชื่อ ประกอบด้วย 8 ขั้นตอนดังนี้  1.ผู้ขอสินเชื่อติดต่อธนาคารพร้อมยื่นเอกสาร  2.ธนาคารพิจารณาอนุมัติสินเชื่อ 3.ธนาคารนำส่งเอกสารให้ธนาคารแห่งประเทศไทยเพื่อพิจารณาอนุมัติสินเชื่อ 4.ธนาคารส่งคำขอค้ำประกันสินเชื่อมาที่ บสย. 5. บสย.ตรวจสอบเอกสาร ถูกต้อง ครบถ้วน  6.อนุมัติค้ำประกัน  7. บสย.แจ้งอนุมัติพร้อมส่งเอกสารเพื่อให้ธนาคารนัดหมายผู้ขอสินเชื่อ     8.ผู้ประกอบการได้รับสินเชื่อ
ผู้ประกอบการที่มีความประสงค์เข้าร่วมโครงการสามารถสอบถามข้อมูลเพิ่มเติมหรือขอรับคำปรึกษาฟรีที่ศูนย์ที่ปรึกษาทางการเงิน SMEs หรือ บสย. F.A. Center ที่ บสย. Call Center 02-890-9999 ในวันเวลาทำการ จันทร์-ศุกร์ เวลา 8.30-16.30 น.
สำหรับผลดำเนินงาน ค้ำประกันสินเชื่อ ระหว่าง 1 มกราคม ถึง 12 กันยายน 2564 บสย. ได้อนุมัติค้ำประกันสินเชื่อ รวมทุกโครงการวงเงินรวม กว่า 182,000 ล้านบาท และได้อนุมัติหนังสือค้ำประกัน  (LG)  ไปแล้วจำนวนกว่า  162,800 ฉบับ

ที่มา : https://www.thaigov.go.th/news/contents/details/45921