รัฐบาลไทย-ข่าวทำเนียบรัฐบาล-กระทรวงเกษตรฯ ร่วมผนึกกำลังลดก๊าซเรือนกระจก มุ่งเป้า 1,000,000 ตันคาร์บอนไดออกไซด์ ภายในปี พ.ศ. 2566


วันอังคารที่ 29 มีนาคม 2565
กระทรวงเกษตรฯ ร่วมผนึกกำลังลดก๊าซเรือนกระจก  มุ่งเป้า 1,000,000 ตันคาร์บอนไดออกไซด์ ภายในปี พ.ศ. 2566
กระทรวงเกษตรฯ ร่วมผนึกกำลังลดก๊าซเรือนกระจก มุ่งเป้า 1,000,000 ตันคาร์บอนไดออกไซด์ ภายในปี พ.ศ. 2566
นายประยูร อินสกุล รองปลัดกระทรวงเกษตรและสหกรณ์ เปิดเผยภายหลังพิธีประกาศ ‘MISSION 2023’ ผนึกกำลังมุ่งเป้าลดก๊าซเรือนกระจก 1,000,000 ตัน CO2 สู่ความเป็นกลางทางคาร์บอน สาขากระบวนการอุตสาหกรรมและการใช้ผลิตภัณฑ์: มาตรการทดแทนปูนเม็ด โดยมีปลัดกระทรวงทรัพยากรธรรมชาติและสิ่งแวดล้อม ปลัดกระทรวงอุตสาหกรรม ปลัดกระทรวงคมนาคม ปลัดกระทรวงมหาดไทย รองปลัดกระทรวงพาณิชย์ และผู้บริหารระดับสูงของภาคี เข้าร่วม ณ ห้องแกรนด์ บอลรูม โรงแรมแชงกรี-ลา กรุงเทพฯ ว่า กระทรวงเกษตรและสหกรณ์ให้ความสำคัญเป็นอย่างยิ่งต่อการเปลี่ยนแปลงสภาพภูมิอากาศ เนื่องจากภาคเกษตรเป็นภาคที่มีความเสี่ยงสูงที่จะได้รับผลกระทบจากสถานการณ์ดังกล่าว กระทรวงเกษตรฯ จึงมีนโยบายร่วมกับทุกหน่วยงาน ในการขับเคลื่อน ‘แผนการดำเนินงานด้านเปลี่ยนแปลงภูมิอากาศด้านการเกษตร’ ครอบคลุมด้านพืช ด้านดิน ด้านน้ำ ด้านปศุสัตว์ ด้านประมง และด้านการเปลี่ยนแปลงสภาพภูมิอากาศกับการเกษตร ซึ่งจะนำมาถึงความมั่นคงในการประกอบอาชีพเกษตรกรรมและความมั่นคงทางอาหาร รวมทั้งการเพิ่มประสิทธิภาพการผลิตและความสามารถในการแข่งขัน
สำหรับการร่วมลดก๊าซเรือนกระจก ในสาขากระบวนการทางอุตสาหกรรมและการใช้ผลิตภัณฑ์ ด้วยมาตรการทดแทนปูนเม็ด ตามที่กำหนดในแผนที่นำทางของประเทศ เป็นอีกสาขาหนึ่งที่กระทรวงเกษตรและสหกรณ์ โดยกรมชลประทาน มีส่วนร่วมขับเคลื่อนมาตั้งแต่เริ่มบูรณาการความร่วมมือในการจัดการด้านการเปลี่ยนแปลงสภาพภูมิอากาศ เพื่อให้ประเทศไทยบรรลุเป้าหมายลดการปล่อยก๊าซเรือนกระจก เมื่อเดือนสิงหาคม 2563 โดยได้ร่วมกันสร้างความรู้ความเข้าใจและแลกเปลี่ยนข้อมูลทางวิชาการ ร่วมกับสมาคมอุตสาหกรรมปูนซีเมนต์ไทย (TCMA) สภาวิศวกร วิศวกรรมสถาน-แห่งประเทศไทย ในพระบรมราชูปถัมภ์ สมาคมคอนกรีตแห่งประเทศไทย และสถาบันเทคโนโลยีนานาชาติสิรินธร ตลอดระยะเวลาที่ผ่านมา
ปัจจุบันกรมชลประทานได้กำหนดเป็นนโยบายของกรมฯ ให้งานก่อสร้างประเภทต่าง ๆ โดยปรับเปลี่ยนมาใช้วัสดุก่อสร้างประเภทปูนซีเมนต์ไฮดรอลิก ที่ช่วยลดก๊าซเรือนกระจก โดยในปีงบประมาณ 2564 ได้นำร่องให้มีการใช้ปูนซีเมนต์ไฮดรอลิก 3 โครงการสำคัญ ได้แก่ โครงการแก้มลิงแก่งน้ำต้อนพร้อมอาคารประกอบ ระยะที่ 1 จังหวัดขอนแก่น โครงการสถานีสูบน้ำระบบส่งท่อน้ำลาดวารี PR 1 พร้อมอาคารประกอบ จังหวัดอุบลราชธานี และโครงการปรับปรุงคลองยม-น่าน พร้อมอาคารประกอบ จังหวัดสุโขทัย โดยประมาณการสามารถช่วยลดก๊าซเรือนกระจกได้กว่า 1,600 ตันคาร์บอนไดออกไซด์ หรือเทียบเท่าการปลูกต้นไม้ประมาณ 1,000 ไร่ ทั้งนี้ เป็นที่น่ายินดีที่สามารถมีส่วนร่วมทำให้บรรลุเป้าหมายแรก 300,000 ตันคาร์บอนไดออกไซด์ เมื่อสิ้นปี พ.ศ. 2564 เร็วกว่าที่ตั้งใจกันไว้ และกำลังจะก้าวไปสู่เป้าหมายใหม่ ในการลดก๊าซเรือนกระจก 1,000,000 ตันคาร์บอนไดออกไซด์ ภายในปี พ.ศ. 2566 ตามที่กำหนดไว้ต่อไป

ที่มา : https://www.thaigov.go.th/news/contents/details/53055