รัฐบาลไทย-ข่าวทำเนียบรัฐบาล-รัฐมนตรีว่าการกระทรวงมหาดไทย มอบสารเนื่องในวันกำนันผู้ใหญ่บ้านประจำปี 2564 เน้นย้ำ กำนัน – ผู้ใหญ่บ้าน ร่วมกันขับเคลื่อนมาตรการป้องกันและควบคุมโควิด-19 อย่างรวดเร็วและมีประสิทธิภาพ


วันอังคารที่ 10 สิงหาคม 2564
พิมพ์
รัฐมนตรีว่าการกระทรวงมหาดไทย มอบสารเนื่องในวันกำนันผู้ใหญ่บ้านประจำปี 2564 เน้นย้ำ กำนัน – ผู้ใหญ่บ้าน ร่วมกันขับเคลื่อนมาตรการป้องกันและควบคุมโควิด-19 อย่างรวดเร็วและมีประสิทธิภาพ
รัฐมนตรีว่าการกระทรวงมหาดไทย มอบสารเนื่องในวันกำนันผู้ใหญ่บ้านประจำปี 2564
เน้นย้ำ กำนัน – ผู้ใหญ่บ้าน ร่วมกันขับเคลื่อนมาตรการป้องกันและควบคุมโควิด-19
อย่างรวดเร็วและมีประสิทธิภาพ เพื่อให้สถานการณ์คลี่คลายไปในทิศทางที่ดีขึ้น
วันนี้ (10 ส.ค. 64) พลเอก อนุพงษ์ เผ่าจินดา รัฐมนตรีว่าการกระทรวงมหาดไทย ได้มีสารเนื่องในวันกำนัน ผู้ใหญ่บ้าน ประจำปี 2564 โดยมีใจความสำคัญว่า กระทรวงมหาดไทยได้ประกาศให้วันที่ 10 สิงหาคมของทุกปี เป็น “วันกำนัน ผู้ใหญ่บ้าน” เพื่อน้อมรำลึกถึงพระมหากรุณาธิคุณของพระบาทสมเด็จพระจุลจอมเกล้าเจ้าอยู่หัว ที่พระราชทานกำเนิดสถาบันกำนันผู้ใหญ่บ้าน ถือเป็นการยกย่องเชิดชูเกียรติกำนัน ผู้ใหญ่บ้าน แพทย์ประจำตำบล สารวัตรกำนัน และผู้ช่วยผู้ใหญ่บ้าน โดยกระทรวงมหาดไทยได้มีการมอบรางวัลและประกาศเกียรติคุณยกย่องคุณงามความดี เพื่อเป็นขวัญและกำลังใจในการปฏิบัติหน้าที่ บำบัดทุกข์ บำรุงสุข ให้แก่ประชาชน ซึ่งกำนัน ผู้ใหญ่บ้าน ถือเป็นบุคลากรที่มีบทบาทสำคัญยิ่งต่อผลสำเร็จของงานตามภารกิจของกระทรวงมหาดไทย โดยเฉพาะงานด้านการปกครองท้องที่ การรักษาความสงบเรียบร้อย และการอำนวยความเป็นธรรมในระดับตำบล หมู่บ้าน เป็นฟันเฟืองสำคัญในการปฏิบัติงานของราชการส่วนภูมิภาค เพื่อนำปัญหาความเดือดร้อนของประชาชนไปสู่การแก้ไขอย่างรวดเร็ว และขอขอบคุณทุกท่านที่ได้ร่วมกันทำงานด้วยความเสียสละ มุ่งมั่น ตั้งใจในการปฏิบัติภารกิจของกระทรวงมหาดไทยให้สำเร็จ ลุล่วง บังเกิดผลดีต่อส่วนรวม และขอให้ทุกท่านตระหนักถึงบทบาทหน้าที่และความรับผิดชอบต่าง ๆ ที่ได้รับมอบหมายในห้วงสถานการณ์การแพร่ระบาดของโรคติดเชื้อไวรัสโคโรนา 2019 (โควิด-19) ในการขับเคลื่อนภารกิจการดำเนินมาตรการป้องกันและควบคุมโรคให้เป็นไปอย่างรวดเร็วและมีประสิทธิภาพ เพื่อให้สถานการณ์การแพร่ระบาดคลี่คลายไปในทิศทางที่ดีขึ้น
นอกจากนี้ นายฉัตรชัย พรหมเลิศ ปลัดกระทรวงมหาดไทย ได้มีสารเนื่องในวันกำนันผู้ใหญ่บ้าน ประจำปี 2564 โดยเน้นย้ำว่า “กำนัน ผู้ใหญ่บ้าน เป็นผู้มีความผูกพันใกล้ชิด เข้าใจในวิถีชีวิต และรับรู้ถึงความต้องการของประชาชนในพื้นที่อย่างแท้จริง ถือเป็นตัวแทนของภาครัฐที่มีบทบาทสำคัญในการประสานระหว่างรัฐกับประชาชน เพื่อขับเคลื่อนนโยบายของรัฐบาล กระทรวง ทบวงกรมต่างๆ ไปสู่การปฏิบัติให้บังเกิดผล รวมทั้งเป็นสถาบันที่หล่อหลอมรวมประชาชนในพื้นที่ให้เกิดความเป็นเอกภาพ และยึดโยงสถาบันหลักของชาติ เพื่อสร้างความเป็นน้ำหนึ่งใจเดียวกัน”
https://kamnanphuyaibaan.com/awards-2564/

ที่มา : https://www.thaigov.go.th/news/contents/details/44625