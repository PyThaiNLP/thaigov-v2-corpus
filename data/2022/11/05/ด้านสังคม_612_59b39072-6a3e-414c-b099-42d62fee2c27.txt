รัฐบาลไทย-ข่าวทำเนียบรัฐบาล-สธ. จบภารกิจ 130 วัน ดูแลผู้ป่วยโควิด 19 โรงพยาบาลบุษราคัม


วันพฤหัสบดีที่ 30 กันยายน 2564
สธ. จบภารกิจ 130 วัน ดูแลผู้ป่วยโควิด 19 โรงพยาบาลบุษราคัม
กระทรวงสาธารณสุข จบภารกิจดูแลผู้ป่วยโควิด 19 โรงพยาบาลบุษราคัม ตั้งแต่ 14 พฤษภาคม – กันยายน 2564 รวม 130 วันดูแลรักษาผู้ป่วยในพื้นที่กทม. และปริมณฑล 20,436 ราย พร้อมมอบประกาศเกียรติคุณ 24 หน่วยงานร่วมต่อสู้โควิด
วันนี้ (30 กันยายน 2564) ที่อาคารอิมแพคชาเลนเจอร์ เมืองทองธานี จ.นนทบุรี นายแพทย์เกียรติภูมิ วงศ์รจิต ปลัดกระทรวงสาธารณสุข พร้อมด้วยนายแพทย์ธงชัย กีรติหัตถยากร รองปลัดกระทรวงสาธารณสุข นายแพทย์กิตติศักดิ์ อักษรวงศ์ ผู้ช่วยปลัดกระทรวงสาธารณสุขและผู้อำนวยการโรงพยาบาลบุษราคัม และคณะผู้บริหาร ทำพิธีปิดโรงพยาบาลบุษราคัม ณ ชาเลนเจอร์ ฮอลล์ เมืองทองธานี พร้อมมอบประกาศเกียรติคุณหน่วยงานที่ร่วมสนับสนุนการดำเนินงานต่อสู้โควิด 19 จำนวน 24 หน่วยงาน
นายแพทย์เกียรติภูมิกล่าวว่า โรงพยาบาลบุษราคัมใช้เวลาในการจัดตั้งเพียง 7 วัน 1,000 เตียง เป็นโรงพยาบาลสนามที่ใหญ่และสมบูรณ์แบบที่สุดในประเทศไทยจากความร่วมมือของทุกฝ่าย ทั้งภาครัฐ เอกชน ประชาชน และได้ขยายเป็น 3,700 เตียง เปิดไอซียูสนาม หอผู้ป่วยวิกฤตโกเมน และหอผู้ป่วยกึ่งวิกฤตทับทิมดูแลผู้ป่วยที่มีอาการรุนแรง การปิดโรงพยาบาลบุษราคัมในวันนี้ ถือเป็นการจบภารกิจการดูแลรักษาผู้ป่วยโควิด 19 หลังจากที่ได้เปิดให้บริการตั้งแต่วันที่ 14 พฤษภาคมเป็นต้นมา รับดูแลผู้ป่วยที่มีอาการในพื้นที่กทม.และปริมณฑล เพื่อให้โรงพยาบาลสามารถให้การดูแลผู้ป่วยอาการหนักได้อย่างเต็มที่ โดยเฉพาะในเดือนกรกฎาคมที่มีผู้ป่วยจำนวนมากถึงวันละ 300 ราย จากการแพร่ระบาดของเชื้อสายพันธุ์เดลต้า จากนั้นในเดือนกันยายนจำนวนผู้ป่วยลดลงเรื่อย ๆ เหลือประมาณ 5-6 รายต่อวัน และส่งผู้ป่วยคนสุดท้ายกลับบ้านวันที่ 20 กันยายน 2564 รวมเปิดบริการ 130 วันให้การดูแลรักษาผู้ป่วยทั้งสิ้น 20,436 ราย โดยบุคลากรทางการแพทย์และเจ้าหน้าที่จำนวนมากที่เสียสละมาปฏิบัติภารกิจที่โรงพยาบาลบุษราคัม ได้กลับไปปฏิบัติหน้าที่ในพื้นที่ของตนเอง ส่วนพื้นที่โรงพยาบาลบุษราคัมได้ทำการรื้อถอนและทำความสะอาดพื้นที่เรียบร้อยแล้ว และจัดสรรอุปกรณ์ทางการแพทย์ไปยังโรงพยาบาลภูมิภาคทั่วประเทศตามที่ได้สำรวจความต้องการของพื้นที่ไว้
นายแพทย์เกียรติภูมิกล่าวต่อว่า ขณะนี้ การดูแลรักษาผู้ติดเชื้อโควิด 19 ได้ปรับรูปแบบให้ผู้ติดเชื้อที่ไม่มีอาการหรืออาการน้อยเข้าระบบรักษาตัวที่บ้าน, กักตัวที่ชุมชน, ศูนย์พักคอย, โรงพยาบาลสนามหรือในฮอสปิเทล ส่วนผู้ที่มีอาการปานกลางถึงอาการหนักส่งเข้ารักษายังโรงพยาบาล และจากมาตรการที่ดำเนินการอย่างเข้มข้นส่งผลให้โรงพยาบาลต่างๆ มีอัตราครองเตียงลดลงโดยเฉพาะในเขตกทม.และปริมณฑล อย่างไรก็ตาม ขอให้ประชาชนป้องกันตนเองสูงสุด ทุกคน ทุกที่ ทุกเวลา และมารับการฉีดวัคซีนตามนัดหมาย เพื่อลดการแพร่ระบาดของโควิด 19 ให้กลับมาใช้ชีวิตตามปกติได้โดยเร็ว
“ขอขอบคุณแพทย์ พยาบาล เจ้าหน้าที่ บุคลากรทางการแพทย์ อาสาสมัคร ผู้ปฏิบัติงานทุกภาคส่วนที่ได้เสียสละมาปฏิบัติงานดูแลรักษาผู้ป่วยโควิด 19 ที่โรงพยาบาลบุษราคัม ช่วยกันธำรงไว้ซึ่งระบบสาธารณสุขในช่วงภาวะวิกฤต รวมถึงผู้มีจิตศรัทธามอบสิ่งของอุปโภค บริโภค อุปกรณ์ทางการแพทย์และสิ่งอำนวยความสะดวกในภารกิจดูแลรักษาผู้ติดเชื้อ ทำให้ประสบความสำเร็จและจบภารกิจได้อย่างสมบูรณ์” นายแพทย์เกียรติภูมิกล่าว
********************************* 30 กันยายน 2564

ที่มา : https://www.thaigov.go.th/news/contents/details/46410