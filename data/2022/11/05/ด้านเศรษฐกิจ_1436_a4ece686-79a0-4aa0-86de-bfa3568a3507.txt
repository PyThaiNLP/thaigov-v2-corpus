รัฐบาลไทย-ข่าวทำเนียบรัฐบาล-กรมทางหลวงชนบท เตรียมพร้อมรองรับการเดินทางในช่วงวันออกพรรษาและวันปิยมหาราช ระหว่างวันที่ 21 - 24 ตุลาคม 2564


วันพุธที่ 20 ตุลาคม 2564
กรมทางหลวงชนบท เตรียมพร้อมรองรับการเดินทางในช่วงวันออกพรรษาและวันปิยมหาราช ระหว่างวันที่ 21 - 24 ตุลาคม 2564
เพื่ออำนวยความสะดวกปลอดภัยในการสัญจรให้กับประชาชน ตามนโยบายของรัฐมนตรีว่าการกระทรวงคมนาคม
ตามมติคณะรัฐมนตรีได้กำหนดวันหยุดราชการเพิ่มเป็นกรณีพิเศษและการกำหนดวันหยุดราชการประจำภูมิภาค รวมทั้งเห็นชอบให้เลื่อนวันหยุดชดเชยวันปิยมหาราชจากวันที่ 25 ตุลาคม 2564 เป็นวันที่ 22 ตุลาคม 2564 จึงทำให้มีวันหยุดต่อเนื่องตั้งแต่วันที่ 21 - 24 ตุลาคม 2564 กรมทางหลวงชนบท (ทช.) กระทรวงคมนาคม จึงได้กำหนดแนวทางการดำเนินงานตามมาตรการอำนวยความสะดวกและความปลอดภัย รองรับการเดินทางของประชาชนในช่วงวันออกพรรษาและวันปิยมหาราช เพื่อให้ผู้ใช้เส้นทางสามารถสัญจร  ได้อย่างสะดวกรวดเร็วและปลอดภัย ตามนโยบายของนายศักดิ์สยาม ชิดชอบ รัฐมนตรีว่าการกระทรวงคมนาคม
นายอภิรัฐ ไชยวงศ์น้อย อธิบดีกรมท่าอากาศยาน รักษาราชการแทนอธิบดีกรมทางหลวงชนบท กล่าวว่า ทช. ได้ดำเนินการเตรียมความพร้อมและกำหนดแนวทางในการอำนวยความสะดวกปลอดภัยให้กับผู้ใช้เส้นทาง พร้อมทั้งสนับสนุนนโยบายการขับเคลื่อนเศรษฐกิจภายในประเทศของรัฐบาล โดยได้กำหนด  แนวทางการดำเนินงานดังนี้
1. ปรับปรุง ซ่อมแซมถนน สะพานในความรับผิดชอบให้มีความสะดวกและปลอดภัยไร้หลุมบ่อ มีเครื่องหมายจราจรอุปกรณ์อำนวยความปลอดภัยและไฟฟ้าแสงสว่าง ไฟสัญญาณจราจรครบถ้วน
2. ตรวจสอบและวิเคราะห์ข้อมูลการเกิดอุบัติเหตุที่เกิดขึ้นในระหว่างวันที่ 21 - 24 ตุลาคม 2564
ผ่านระบบ ARMS
3. เฝ้าระวังอุบัติเหตุแก่ผู้ใช้ทาง เข้าช่วยเหลือเมื่อพบรถเสียหรือเกิดอุบัติเหตุ โดยรูปแบบการดำเนินการให้พิจารณาตามความเหมาะสมของแต่ละพื้นที่ และสถานการณ์การแพร่ระบาดของเชื้อไวรัส COVID-19
4. สำหรับหน่วยงานที่มีโครงการอยู่ระหว่างดำเนินการก่อสร้าง งานซ่อมบำรุงทางและสะพาน ตรวจสอบพื้นที่โครงการในความรับผิดชอบ โดยดำเนินการคืนพื้นผิวจราจร หากมีพื้นที่สามารถปูผิวทางได้ ให้ดำเนินการให้แล้วเสร็จ และตีเส้นจราจรชั่วคราวให้ชัดเจน ติดตั้งป้ายจราจร ป้ายเตือน ไฟสัญญาณ อุปกรณ์อำนวยความปลอดภัยในบริเวณก่อสร้างและตรวจสอบให้อยู่ในสภาพพร้อมใช้งานตลอดเวลา พร้อมทั้งตรวจสอบไฟฟ้าแสงสว่างให้สว่างเพียงพอ เพื่อให้เกิดความปลอดภัยในการเดินทางผ่านบริเวณพื้นที่โครงการก่อสร้าง อีกทั้งให้ดำเนินการตามมาตรการความปลอดภัยอื่น ๆ ของ ทช. อย่างไรก็ตามประชาชนสามารถติดต่อสอบถามเส้นทางของกรมทางหลวงชนบทหรือแจ้งเหตุได้ที่สายด่วนกรมทางหลวงชนบท โทร. 1146 หรือ www.drr.go.th

ที่มา : https://www.thaigov.go.th/news/contents/details/47250