รัฐบาลไทย-ข่าวทำเนียบรัฐบาล-ดีอีเอส หนุน EECmd พร้อมก้าวสู่ต้นแบบ Medical Valley แห่งแรกของประเทศ


วันอังคารที่ 5 เมษายน 2565
ดีอีเอส หนุน EECmd พร้อมก้าวสู่ต้นแบบ Medical Valley แห่งแรกของประเทศ
ดีอีเอส หนุน EECmd พร้อมก้าวสู่ต้นแบบ Medical Valley แห่งแรกของประเทศ
เมื่อวันที่ 5 เมษายน 2565 นางสาวอัจฉรินทร์ พัฒนพันธ์ชัย ปลัดกระทรวงดิจิทัลเพื่อเศรษฐกิจและสังคม (ดีอีเอส) เป็นประธานกล่าวเปิดงาน THMMASAT EECmd Vision “Now and Next” (EECmd)  ซึ่งเป็นโครงการขับเคลื่อน “เขตส่งเสริมเศรษฐกิจพิเศษ ศูนย์นวัตกรรมการแพทย์ครบวงจร ธรรมศาสตร์พัทยา” พร้อมก้าวสู่ต้นแบบ Medical Valley แห่งแรกของประเทศ  ซึ่งสอดคล้องกับนโยบายรัฐบาลที่มีการผลักดัน 10 อุตสาหกรรมเป้าหมาย อุตสาหกรรมการแพทย์ครบวงจร (Medical Hub) เป็นหนึ่งในอุตสาหกรรมแห่งอนาคต (New S-Curve) หรือ New Engine of Growth มีแผนยุทธศาสตร์ในการผลักดัน เพื่อสร้างความเชื่อมโยงกับเศรษฐกิจในภูมิภาค ยกระดับการให้บริการด้านสุขภาพและด้านสาธารณสุข พัฒนาบุคลากรและมาตรฐานการให้บริการเพื่อก้าวสู่การเป็นศูนย์กลางการให้บริการให้เป็นที่ยอมรับในระดับสากล
“กระทรวงดิจิทัลเพื่อเศรษฐกิจและสังคม พร้อมสนับสนุนมหาวิทยาลัยธรรมศาสตร์และพันธมิตร EECmd ทั้ง 25 องค์กร ขับเคลื่อนการใช้เทคโนโลยีและนวัตกรรมดิจิทัลเพิ่มขีดความสามารถการแข่งขันและเพิ่มมูลค่าทางเศรษฐกิจดึงดูดการลงทุนจากต่างประเทศ สอดคล้องกับวิสัยทัศน์ใน แผนปฏิบัติราชการกระทรวงดิจิทัลเพื่อเศรษฐกิจและสังคมระยะ 5 ปี สร้างสังคมแห่งอนาคต พัฒนาระบบนิเวศน์ที่เอื้อต่อการดำเนินธุรกิจ การวิจัย ค้นคว้า และต่อยอดเทคโนโลยีทางการแพทย์ นำระบบดิจิทัลมาสนับสนุนบริการทางสุขภาพ สู่เป้าหมายเศรษฐกิจฐานนวัตกรรมได้อย่างแท้จริง”
โดยภายในงานมีการลงนามความร่วมมือ (MOU) กับองค์กรด้านการแพทย์และวิศวกรรมกลุ่ม Health Tech  ชั้นนำทั้งภาครัฐและเอกชน จำนวน 25 หน่วยงาน รวมทั้งยังมีการจัดแสดงศักยภาพทางเทคโนโลยี และนวัตกรรมสุขภาพที่ล้ำสมัย ณ อุทยานการเรียนรู้ป๋วย 100 ปี มหาวิทยาลัยธรรมศาสตร์ ศูนย์รังสิต
***********************

ที่มา : https://www.thaigov.go.th/news/contents/details/53338