รัฐบาลไทย-ข่าวทำเนียบรัฐบาล-กรมทางหลวงชนบท ลาดยางถนนจังหวัดนครศรีธรรมราช กว่า 6 กิโลเมตร ยกระดับมาตรฐานทาง บรรเทาความเดือดร้อนให้กับประชาชนในพื้นที่


วันพฤหัสบดีที่ 2 กันยายน 2564
กรมทางหลวงชนบท ลาดยางถนนจังหวัดนครศรีธรรมราช กว่า 6 กิโลเมตร ยกระดับมาตรฐานทาง บรรเทาความเดือดร้อนให้กับประชาชนในพื้นที่
กรมทางหลวงชนบท (ทช.) กระทรวงคมนาคม ยกระดับมาตรฐานทาง ดำเนินโครงการก่อสร้างถนนทางหลวงชนบท สายบ้านเนิน - บ้านย่านม่วง ตำบลบ้านเนิน ตำบลเสือหึง อำเภอเชียรใหญ่ อำเภอหัวไทร จังหวัดนครศรีธรรมราช
กรมทางหลวงชนบท (ทช.) กระทรวงคมนาคม ยกระดับมาตรฐานทาง ดำเนินโครงการก่อสร้างถนนทางหลวงชนบท สายบ้านเนิน - บ้านย่านม่วง ตำบลบ้านเนิน ตำบลเสือหึง อำเภอเชียรใหญ่ อำเภอหัวไทร จังหวัดนครศรีธรรมราช ส่งเสริมคุณภาพชีวิตในการเดินทางให้กับประชาชน สนับสนุนการขนส่งพืชผลทางการเกษตรในพื้นที่ ตามนโยบายของนายศักดิ์สยาม ชิดชอบ รัฐมนตรีว่าการกระทรวงคมนาคม
นายปฐม เฉลยวาเรศ อธิบดีกรมทางหลวงชนบท เปิดเผยว่า เดิมถนนสายดังกล่าวเป็นถนนลูกรัง ทำให้ประชาชนในพื้นที่ไม่ได้รับความสะดวกในการเดินทาง การขนส่งพืชผลทางการเกษตรเป็นไปด้วยความยากลำบาก ทั้งนี้ เพื่อเป็นการบรรเทาความเดือดร้อนให้กับประชาชนในพื้นที่ให้สามารถเดินทางและขนส่งพืชผลทางการเกษตร อาทิ ข้าว ปาล์ม ระหว่างตำบล อำเภอ ได้อย่างสะดวกรวดเร็วและปลอดภัย สามารถใช้เป็นเส้นทางลัดระหว่างตำบลบ้านเนิน อำเภอเชียรใหญ่ ไปยังตำบลเสือหึง อำเภอหัวไทร ได้อีกทางหนึ่ง ทช. จึงได้ดำเนินโครงการก่อสร้างถนนทางหลวงชนบทสายบ้านเนิน - บ้านย่านม่วง ตำบลบ้านเนิน, เสือหึง อำเภอเชียรใหญ่ อำเภอหัวไทร จังหวัดนครศรีธรรมราช ระยะทาง 6.725 กิโลเมตร โดยก่อสร้างเป็นถนนผิวจราจรแบบแอสฟัลท์ติกคอนกรีต ขนาด 2 ช่องจราจร กว้าง 6 เมตร ก่อสร้างสะพานคอนกรีตเสริมเหล็ก กว้าง 9 เมตร ยาว 36 เมตร จำนวน 1 แห่ง พร้อมติดตั้งเครื่องหมายจราจรและราวกันอันตราย ปัจจุบันการก่อสร้างมีผลงานความก้าวหน้าไปแล้วกว่าร้อยละ 84 คาดว่าจะก่อสร้างแล้วเสร็จสมบูรณ์ในเดือนกันยายน 2564 นี้ โดยใช้งบประมาณในการก่อสร้างรวม 58.967 ล้านบาท

ที่มา : https://www.thaigov.go.th/news/contents/details/45443