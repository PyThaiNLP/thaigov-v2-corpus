รัฐบาลไทย-ข่าวทำเนียบรัฐบาล-กระทรวงยุติธรรม โดยกรมคุ้มครองสิทธิและเสรีภาพ ทำงานเชิงรุก ประสานครอบครัวแฟนสาว "ทอยทอย" หลังถูกแทงเสียชีวิต เร่งช่วยเหลือเงินเยียวยา


วันเสาร์ที่ 7 สิงหาคม 2564
พิมพ์
กระทรวงยุติธรรม โดยกรมคุ้มครองสิทธิและเสรีภาพ ทำงานเชิงรุก ประสานครอบครัวแฟนสาว "ทอยทอย" หลังถูกแทงเสียชีวิต เร่งช่วยเหลือเงินเยียวยา
กระทรวงยุติธรรม โดยกรมคุ้มครองสิทธิและเสรีภาพ ทำงานเชิงรุก ประสานครอบครัวแฟนสาว "ทอยทอย" หลังถูกแทงเสียชีวิต เร่งช่วยเหลือเงินเยียวยา-แนะนำหลักเกณฑ์ฟ้องคดี ย้ำพร้อมช่วยเหยื่อผู้เสียหายทุกราย
นายเรืองศักดิ์ สุวารี อธิบดีกรมคุ้มครองสิทธิและเสรีภาพ กล่าวถึงกรณี นายธนภัทร ชนะกุลพิศาล หรือ ทอยทอย ก่อเหตุใช้อาวุธมีดแทง แฟนสาว คือ น.ส.ชัชสรัญ สุวรรณกิจ หรือ พิม เข้าที่บริเวณหน้าอกกว่า 20 แผล จนเป็นเหตุให้เสียชีวิตว่า สำหรับการให้ความช่วยเหลือเยียวยาผู้เสียหายและจำเลยในคดีอาญา ในพื้นที่กรุงเทพฯ ได้มอบหมายให้ เจ้าหน้าที่ศูนย์คุ้มครองสิทธิและเสรีภาพ (หน่วยปฏิบัติการเชิงรุก) กองพิทักษ์สิทธิและเสรีภาพ ประสานงานกับพนักงานสอบสวนสถานีตำรวจนครบาลคันนายาวเจ้าของคดี เพื่อสอบถามความคืบหน้าทางคดี และประสานทายาทของผู้เสียชีวิตเรียบร้อยแล้ว เพื่อแจ้งสิทธิค่าตอบแทนผู้เสียหายในคดีอาญา ตามพ.ร.บ.ค่าตอบแทนผู้เสียหาย และค่าทดแทนและค่าใช้จ่ายแก่จำเลยในคดีอาญา พ.ศ. 2544 และที่แก้ไขเพิ่มเติม (ฉบับที่ 2) พ.ศ.2559 พร้อมทั้งให้คำแนะนำการเข้าถึงกระบวนการยุติธรรม การเรียกค่าสินไหมทดแทนในคดีอาญา หลักเกณฑ์การฟ้องคดีแพ่งฐานละเมิด การขอรับความช่วยเหลือจากกองทุนยุติธรรม รวมถึงสิทธิประโยชน์ต่างๆ เพื่อให้ครอบครัวผู้เสียหายได้รับทราบถึงสิทธินั้น
นายเรืองศักดิ์ กล่าวอีกว่า แต่เนื่องจากขณะนี้ทางทายาทของผู้เสียชีวิตอยู่ระหว่างการนำศพผู้เสียชีวิตไปบำเพ็ญกุศลที่วัดบึงทองหลาง จึงยังไม่สะดวกให้เจ้าหน้าที่เข้าพบเพื่อรับคำขอเงินเยียวยาผู้เสียหาย ซึ่งหากประชาชนตกเป็นผู้เสียหายในคดีอาญา ถูกผู้อื่นกระทำให้เสียชีวิตโดยที่ตนไม่มีส่วนเกี่ยวข้องในการกระทำความผิด ทายาทมีสิทธิได้รับการช่วยเหลือเยียวยาในฐานะที่ตกเป็นเหยื่อ ได้แก่ ค่าตอบแทนกรณีถึงแก่ความตาย 50,000 บาท ค่าจัดการศพ 20,000 บาท และค่าขาดอุปการะเลี้ยงดู 40,000 บาท รวมเป็นเงินทั้งสิ้น 110,000 บาท ทั้งนี้ ขึ้นอยู่กับดุลพินิจของคณะอนุกรรมการฯ โดยสามารถติดต่อขอรับความช่วยเหลือได้ที่ ส่วนกลาง (กรมคุ้มครองสิทธิและเสรีภาพ) และ ส่วนภูมิภาค (สำนักงานยุติธรรมจังหวัด ทุกแห่งทั่วประเทศ) หรือ ติดต่อที่ สายด่วนยุติธรรม โทร. 1111 กด 77 “เราพร้อมช่วยเหลือเยียวยา ตามนโยบาย ยุติธรรมสร้างสุข ยุติธรรมเชิงรุก สร้างสุขให้ประชาชน”

ที่มา : https://www.thaigov.go.th/news/contents/details/44537