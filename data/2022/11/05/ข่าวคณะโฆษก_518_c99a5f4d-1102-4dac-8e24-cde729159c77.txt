รัฐบาลไทย-ข่าวทำเนียบรัฐบาล-รองนายกรัฐมนตรี “อนุทินฯ” เตรียมประชุมร่วมภาครัฐ ธุรกิจเอกชน ประชาสังคม เตรียมพื้นที่ภาคอีสานพร้อมรับการเปิดประเทศ


วันพุธที่ 17 พฤศจิกายน 2564
พิมพ์
รองนายกรัฐมนตรี “อนุทินฯ” เตรียมประชุมร่วมภาครัฐ ธุรกิจเอกชน ประชาสังคม เตรียมพื้นที่ภาคอีสานพร้อมรับการเปิดประเทศ
รองนายกรัฐมนตรี “อนุทินฯ” เตรียมประชุมร่วมภาครัฐ ธุรกิจเอกชน ประชาสังคม เตรียมพื้นที่ภาคอีสานพร้อมรับการเปิดประเทศ
วันที่ 17 พ.ย. 2564 น.ส.ไตรศุลี ไตรสรณกุล รองโฆษกประจำสำนักนายกรัฐมนตรี กล่าวว่า  ในวันที่ 18 พ.ย. 2564 นายอนุทิน ชาญวีรกูล รองนายกรัฐมนตรีและรมว.สาธารณสุข จะเป็นประธานในการประชุมปฏิบัติการในรูปแบบออนไลน์ เพื่อเตรียมความพร้อมการเปิดประเทศและรองรับการระบาดโรคโควิด-19 ภาคตะวันออกเฉียงเหนือ ทั้งนี้ กระทรวงสาธารณสุขได้ดำเนินการจัดการประชุมเชิงปฏิบัติการ ในทุกภูมิภาคทั่วประเทศ เพื่อเป็นการเตรียมความพร้อมทุกภาคส่วน ทั้งหน่วยงานรัฐ ภาคธุรกิจเอกชน ภาคประชาสังคม ให้มีความพร้อมคู่ขนานไปกับที่รัฐบาลได้ทยอยเปิดประเทศรับนักท่องเที่ยวในขณะนี้  ให้ทั้งการท่องเที่ยว ธุรกิจที่เกี่ยวเนื่อง และเศรษฐกิจภาพรวมฟื้นตัวได้ต่อเนื่อง  โดยในช่วงแรกเริ่มดำเนินการในพื้นที่นำร่องการเปิดประเทศและขยายไปยังพื้นที่อื่น รวมถึงภาคตะวันออกเฉียงเหนือในครั้งนี้
น.ส.ไตรศุลี กล่าวว่า  รองนายกรัฐมนตรีพร้อมผู้บริหารกระทรวงสาธารณสุขจะประชุมผ่านระบบออนไลน์ จากกระทรวงสาธารณสุข โดยรองนายกรัฐมนตรีจะได้ให้นโยบายที่เกี่ยวข้องกับการเปิดประเทศในภาพรวม ตลอดจนเป้าหมายต่างๆของรัฐบาลที่ต้องการการสนับสนุนจากทุกภาคส่วน  นพ.เกียรติภูมิ วงศ์รจิต ปลัดกระทรวงสาธารณสุข จะกล่าวถึงนโยบายและการดำเนินการด้านสาธารณสุขที่จะเป็นกลไกสำคัญในการขับเคลื่อนเศรษฐกิจ ตลอดจนมีการแลกเปลี่ยนประสบการณ์ความสำเร็จในการควบคุมโควิด-19 ในพื้นที่ต่างๆ ของหน่วยงานรัฐ สาธารณสุข อสม. และผู้ประกอบการ  ภายหลังการรับทราบนโยบายในภาพรวมแล้ว การประชุมปฏิบัติการ จะมีการประชุมกลุ่มย่อยเพื่อเน้นเนื้อหาความรู้เฉพาะกลุ่ม อาทิ การแลกเปลี่ยนความรู้เกี่ยวกับกับการสร้างสภาพแวดล้อมที่ปลอดภัยจากการแพร่ระบาดของโรคโดยผู้แทนจากกรมอนามัย มีกลุ่มเป้าหมายได้แก่ สภาหอการค้า สภาอุตสาหกรรม สมาคมโรงแรม สาธารณสุขจังหวัด ท่องเที่ยวจังหวัด ศูนย์อนามัยต่างๆ  การแลกเปลี่ยนความรู้เกี่ยวกับการลดการกระบาดในคลัสเตอร์ หรือจุดเสี่ยง  โดยมีกลุ่มเป้าหมาย ได้แก่ คณะกรรมการโรคติดต่อจังหวัด ปลัดจังหวัด ผู้อำนวยการโรงพยาบาล สำนักงานสาธารณสุขจังหวัด แรงงานจังหวัด อุตสาหกรรมจังหวัด  ตลอดจนการแลกเปลี่ยนความรู้เกี่ยวกับการสร้างความร่วมมือของภาคประชาชนและประชาสังคม มีกลุ่มเป้าหมายได้แก่ ประชาสัมพันธ์จังหวัด องค์การบริหารส่วนจังหวัด หน่วยงานท้องถิ่น สำนักงานสาธารณสุขจังหวัด แรงงานจังหวัด และอุตสาหกรรมจังหวัด
..........................

ที่มา : https://www.thaigov.go.th/news/contents/details/48370