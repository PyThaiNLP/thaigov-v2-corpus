รัฐบาลไทย-ข่าวทำเนียบรัฐบาล-กระทรวงเกษตรฯ เร่งติดตามการดำเนินงานโครงการยกระดับแปลงใหญ่ฯ


วันจันทร์ที่ 24 มกราคม 2565
กระทรวงเกษตรฯ เร่งติดตามการดำเนินงานโครงการยกระดับแปลงใหญ่ฯ
กระทรวงเกษตรฯ เร่งติดตามการดำเนินงานโครงการยกระดับแปลงใหญ่ฯ เฉพาะกิจด้านการตรวจสอบการจัดทำบัญชี
นายอำพันธุ์ เวฬุตันติ รองปลัดกระทรวงเกษตรและสหกรณ์ เป็นประธานการประชุม ติดตาม เร่งรัด ขับเคลื่อนการดำเนินงานโครงการยกระดับแปลงใหญ่ด้วยเกษตรสมัยใหม่และเชื่อมโยงการตลาด การติดตามตรวจสอบเอกสารบัญชีของกลุ่มแปลงใหญ่ที่เข้าร่วมโครงการฯ ซึ่งพบข้อสังเกตในการจัดทำเอกสารบัญชีการใช้จ่ายเงินงบประมาณของกลุ่มแปลงใหญ่ที่ได้รับการสนับสนุน เพื่อให้เอกสารทางบัญชีของกลุ่มแปลงใหญ่เกิดความถูกต้องครบถ้วนตามเงื่อนไขโครงการฯ ผ่านระบบ Video Conference (Zoom Meeting) จากห้องประชุมกระทรวงเกษตรและสหกรณ์
ทั้งนี้ จากการติดตามข้อมูล พบว่า มี 56 จังหวัด ที่พบข้อสังเกตด้านการจัดทำบัญชีที่ไม่ถูกต้องตามเงื่อนไขโครงการฯ โดยแต่ละจังหวัดได้รับข้อสังเกตจากสำนักงานตรวจบัญชีในพื้นที่ไปแล้ว และส่วนใหญ่ได้ดำเนินการปรับปรุงแก้ไขแล้ว คาดว่าจะสามารถดำเนินการได้แล้วเสร็จตามกรอบระยะเวลาที่กำหนด
รองปลัดกระทรวงเกษตรและสหกรณ์ เปิดเผยว่า การติดตามการดำเนินงานโครงการยกระดับแปลงใหญ่ฯ ช่วงสุดท้ายก่อนสรุปโครงการ ต้องการให้เอกสารการดำเนินงานทุกอย่างเป็นไปอย่างถูกต้อง เพื่อสร้างความมั่นใจในการปฏิบัติงานในทุกด้าน จึงจำเป็นต้องเร่งรัดให้หน่วยงานปฏิบัติงานในระดับพื้นที่เร่งติดตามการปรับแก้การตรวจสอบเอกสารบัญชีที่สำนักงานตรวจบัญชีสหกรณ์ได้ให้ข้อสังเกตไว้ และมอบหมายให้หน่วยงานที่เกี่ยวข้องทั้งหน่วยงานเจ้าของสินค้าและหน่วยงานตรวจสอบบัญชีร่วมบูรณาการการทำงานเชิงรุก เพื่อแก้ปัญหาและสนับสนุนการดำเนินงานของกลุ่มแปลงใหญ่ต่อไป

ที่มา : https://www.thaigov.go.th/news/contents/details/50841