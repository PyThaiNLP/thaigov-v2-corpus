รัฐบาลไทย-ข่าวทำเนียบรัฐบาล-รัฐบาลส่งเสริมกิจกรรมสร้างสันติ เหตุระเบิดที่รือเสาะไม่กระทบงานแข่งกีฬา ชาวนราธิวาสแห่ร่วมคึกคัก


วันอาทิตย์ที่ 12 มิถุนายน 2565
พิมพ์
รัฐบาลส่งเสริมกิจกรรมสร้างสันติ เหตุระเบิดที่รือเสาะไม่กระทบงานแข่งกีฬา ชาวนราธิวาสแห่ร่วมคึกคัก
รัฐบาลส่งเสริมกิจกรรมสร้างสันติ เหตุระเบิดที่รือเสาะไม่กระทบงานแข่งกีฬา ชาวนราธิวาสแห่ร่วมคึกคัก
วันที่ 12 มิถุนายน 2565 นางสาวรัชดา ธนาดิเรก รองโฆษกประจำสำนักนายกรัฐมนตรี ในฐานะกรรมการผู้แทนพิเศษของรัฐบาล กล่าวว่า นายกรัฐมนตรี พลเอก ประยุทธ์ จันทร์โอชา ได้มอบหมายให้ตนลงพื้นที่เยี่ยมเยียนประชาชนและติดตามการขับเคลื่อนงานด้านการมีส่วนร่วมภาคประชาชนและการส่งเสริมบทบาทสตรีในจังหวัดชายแดนใต้ ซึ่งเมื่อวันที่ 11 มิถุนายน 2565 ได้ลงพื้นที่ร่วมกับพลโท เกรียงไกร ศรีรักษ์ แม่ทัพภาคที่ 4 ที่เป็นประธานเปิดกิจกรรมการแข่งขันกีฬาต้านภัยยาเสพติด ครั้งที่ 21 องค์การบริหารส่วนตำบลลาโละ อำเภอรือเสาะ จังหวัดนราธิวาส ระหว่างวันที่ 11 มิถุนายน ถึง 10 กรกฎาคม 2565 มีผู้นำท้องที่ ผู้นำท้องถิ่น นักกีฬา และประชาชนเข้าร่วมกิจกรรมจำนวนมาก ในงานยังได้มีการเดินพาเหรดของแต่ละหมู่บ้าน และการแสดงทางวัฒนธรรมของชาวไทยพุทธและมุสลิม รวมถึงการแสดงปันจักสีลัตโดยนักกีฬาที่ชาติไทยชาวนราธิวาสที่คว้าเหรียญทองและทองแดงจากการแข่งขันกีฬาซีเกมส์และอีกหลายเวทีระดับนานาชาติ
นางสาวรัชดา กล่าวต่อว่า แม้ว่าในพื้นที่อำเภอรือเสาะ เมื่อวันที่ 10 มิ.ย. ที่ผ่านมา ได้เกิดเหตุระเบิดขึ้นบริเวณถนนสาย 4066 ตำบลตะโละหะลอ บ้านบือเเนลือโบะ ไม่มีผู้ใดได้รับบาดเจ็บ แต่การขับเคลื่อนกิจกรรมเมื่อวานนี้ยังคงเป็นไปได้ด้วยดี บรรยากาศเปี่ยมไปด้วยความสุข มีคนมาร่วมงานมากมาย ประชาชนให้การต้อนรับแม่ทัพภาค 4 อย่างอบอุ่น และเป็นกันเอง แต่ละชุมชนจัดขบวนพาเหรดแต่งกายสวยงาม และทุกคนร้องเพลงชาติไทยร่วมกัน โดยมีนักกีฬาทีมชาติเป็นผู้ชักธงขึ้นสู่ยอดเสา และคนในงานร้องเพลงชาติร่วมกัน
นางสาวรัชดากล่าวด้วยว่า ได้ลงพื้นที่เพื่อนำความห่วงใยจากท่านนายกรัฐมนตรีมามอบให้ประชาชน พร้อมสร้างความมั่นใจว่ารัฐบาลมุ่งมั่นขับเคลื่อนกิจกรรมดี ๆ สร้างความปรองดองสมานฉันท์ ให้เกิดขึ้นในพื้นที่อย่างยั่งยืน รวมถึงเสริมสร้างบทบาทผู้หญิงให้เป็นพลังสร้างสันติสุขควบคู่ไปกับการพัฒนา สำหรับการจัดงานการแข่งขันกีฬาต้านภัยยาเสพติดในครั้งนี้ของ อบต.ลาโละ เป็นอีกหนึ่งตัวอย่างที่น่าชื่นชม แสดงให้เห็นถึงการทำงานร่วมกันของทุกฝ่าย ใช้กิจกรรมกีฬาเป็นสื่อสร้างความเข้าใจสานสัมพันธ์ ก่อให้เกิดความรักความสามัคคี กลมเกลียวในหมู่คณะ ขจัดพฤติกรรมอันไม่พึงปรารถนาของสังคม โดยเฉพาะปัญหายาเสพติดในกลุ่มวัยรุ่น และในเรื่องการแก้ปัญหายาเสพติดในพื้นที่นั้น นองจากการส่งเสริมกิจกรรมของภาคประชาชนแล้ว ทางกองทัพภาคที่ 4 ยังได้ขับเคลื่อนโครงการบำบัดฟื้นฟูผู้ติดยาเสพติดโดยมีชุมชนเป็นศูนย์กลาง (Community Based Treatment CBTx) ขณะนี้มีตำบลเข้าร่วมโครงการและดำเนินการได้อย่างเป็นรูปธรรม รวม 38 ตำบลนำร่อง  ซึ่งในปีหน้าจะทำการขยายผลให้ครบ 290 ตำบลในพื้นที่สามจังหวัดชายแดนใต้และสี่อำเภอในจังหวัดสงขลา

ที่มา : https://www.thaigov.go.th/news/contents/details/55626