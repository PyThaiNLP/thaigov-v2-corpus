รัฐบาลไทย-ข่าวทำเนียบรัฐบาล-องคมนตรี รับมอบเครื่องผลิตออกซิเจน สนับสนุนงานมูลนิธิโรงพยาบาลสมเด็จพระยุพราช


วันอังคารที่ 21 กันยายน 2564
องคมนตรี รับมอบเครื่องผลิตออกซิเจน สนับสนุนงานมูลนิธิโรงพยาบาลสมเด็จพระยุพราช
พลเอกสุรยุทธ์ จุลานนท์ ประธานองคมนตรี รับมอบเครื่องผลิตออกซิเจน มอบให้แก่มูลนิธิโรงพยาบาลสมเด็จพระยุพราช เพื่อนำไปใช้ดูแลรักษาผู้ป่วยโรคโควิด 19
วันนี้ (21 กันยายน 2564) ที่ทำเนียบองคมนตรี กรุงเทพมหานคร พลเอกสุรยุทธ์ จุลานนท์ ประธานองคมนตรี ประธานรับมอบเครื่องผลิตออกซิเจน จำนวน 40 เครื่อง จากนายณรงค์ศักดิ์ พุทธพรมงคล ประธานกรรมการหอการค้าไทย-จีน และคณะ มอบให้แก่มูลนิธิโรงพยาบาลสมเด็จพระยุพราช เพื่อสนับสนุนการดูแลรักษาผู้ป่วยโรคโควิด 19 โดยมีศาสตราจารย์เกียรติคุณ นายแพทย์เกษม วัฒนชัย องคมนตรี ประธานกรรมการมูลนิธิโรงพยาบาลสมเด็จพระยุพราช พร้อมด้วยนายแพทย์จักรธรรม ธรรมศักดิ์ กรรมการและเลขาธิการมูลนิธิฯ เป็นผู้รับมอบ โดยเครื่องผลิตออกซิเจนที่ได้รับการบริจาคในครั้งนี้ จะส่งมอบไปยังโรงพยาบาลสมเด็จพระยุพราชทั้ง 21 แห่งทั่วประเทศ เพื่อให้ประชาชนในพื้นที่ชนบทห่างไกล ได้รับการรักษาที่มีมาตรฐานเท่าเทียมกับโรงพยาบาลขนาดใหญ่
“ในนามของมูลนิธิโรงพยาบาลสมเด็จพระยุพราช ขอขอบคุณหอการค้าไทย-จีนที่มีจิตศรัทธาบริจาคเครื่องผลิตออกซิเจนนี้ เป็นอุปกรณ์ทางการแพทย์ที่มีความจำเป็นและมีประโยชน์อย่างมากสำหรับดูแลผู้ป่วยโควิด 19 ช่วยให้อาการดีขึ้น และลดการเสียชีวิตได้ โดยจะรีบส่งไปยังโรงพยาบาลสมเด็จพระยุพราชทั้ง 21 แห่ง เพื่อนำไปใช้ให้เกิดประโยชน์สูงสุดต่อไป” นายแพทย์จักรธรรมกล่าว
ทั้งนี้ การจัดสรรเครื่องผลิตออกซิเจนให้โรงพยาบาลสมเด็จพระยุพราช 21 แห่ง ดังนี้ 1.รพร.เชียงของ จ.เชียงราย รพร.ตะพานหิน จ.พิจิตร รพร.ปัว จ.น่าน รพร.นครไทย จ.พิษณุโลก รพร.หล่มเก่า จ.เพชรบูรณ์ รพร.ท่าบ่อ จ.หนองคาย รพร.เดชอุดม จ.อุบลราชธานี รพร.กระนวน จ.ขอนแก่น รพร.กุฉินารายณ์ จ.กาฬสินธุ์ รพร.ธาตุพนม จ.นครพนม รพร.สว่างแดนดิน จ.สกลนคร รพร.เลิงนกทา จ.ยโสธร รพร.ด่านซ้าย จ.เลย รพร.บ้านดุง จ.อุดรธานี รพร.สระแก้ว จ.สระแก้ว รพร.เวียงสระ จ.สุราษฎร์ธานี รพร.ฉวาง จ.นครศรีธรรมราช รพร.สายบุรี จ.ปัตตานี รพร.ยะหา จ.ยะลา จำนวน 2 เครื่อง/จังหวัด และ รพร.เด่นชัย จ.แพร่ รพร.จอมบึง จ.ราชบุรี จำนวน 1 เครื่อง/จังหวัด
****************************************  21 กันยายน 2564

ที่มา : https://www.thaigov.go.th/news/contents/details/46053