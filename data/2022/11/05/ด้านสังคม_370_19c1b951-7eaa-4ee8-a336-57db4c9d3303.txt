รัฐบาลไทย-ข่าวทำเนียบรัฐบาล-สธ. เร่งฉีดวัคซีนโควิด 19 ผู้สูงอายุใน 13 จังหวัดแดงเข้มให้ได้ 70 % ภายในสิงหาคมนี้


วันศุกร์ที่ 20 สิงหาคม 2564
สธ. เร่งฉีดวัคซีนโควิด 19 ผู้สูงอายุใน 13 จังหวัดแดงเข้มให้ได้ 70 % ภายในสิงหาคมนี้
กระทรวงสาธารณสุขเร่งฉีดวัคซีนโควิด 19 ให้ผู้สูงอายุอย่างน้อย 70% ในพื้นที่ควบคุมสูงสุดและเข้มงวด 13 จังหวัด หรืออีก 424,454 โดส ส่วนจังหวัดอื่น ๆ ให้ได้อย่างน้อย 50% ภายในเดือนสิงหาคม
กระทรวงสาธารณสุขเร่งฉีดวัคซีนโควิด 19 ให้ผู้สูงอายุอย่างน้อย 70% ในพื้นที่ควบคุมสูงสุดและเข้มงวด 13 จังหวัด หรืออีก 424,454 โดส ส่วนจังหวัดอื่น ๆ ให้ได้อย่างน้อย 50% ภายในเดือนสิงหาคม
วันนี้ (20 สิงหาคม 2564) ที่ศูนย์แถลงข่าวสถานการณ์โรคติดเชื้อไวรัสโคโรนา 2019 กระทรวงสาธารณสุข จังหวัดนนทบุรี นายแพทย์โสภณ เอี่ยมศิริถาวร รองอธิบดีกรมควบคุมโรค แถลงข่าวว่า การฉีดวัคซีนของประเทศไทยจนถึงวันที่ 19 สิงหาคม 2564 มีผู้ที่ได้รับการฉีดวัคซีนแล้ว 25,818,666 คน เป็นผู้ที่ได้รับเข็ม 1 จำนวน 19,586,009 คน คิดเป็น 27.2% เข็มที่ 2 จำนวน 5,705,200 คน คิดเป็น 7.9% ซึ่งการให้บริการฉีดวัคซีนสำหรับคนไทยเพิ่มขึ้นตามลำดับ ในเดือนสิงหาคมฉีดไปแล้ว 7.8 ล้านโดส คาดว่าจะฉีดได้ถึง 10 ล้านโดส สำหรับกลุ่มที่ต้องได้รับการฉีดวัคซีนโดยเร็ว ได้แก่ บุคลากรการแพทย์ฉีดครบ 100% เจ้าหน้าที่ด่านหน้าฉีดแล้ว 53.1% อสม. 59.5% ส่วนกลุ่มที่มีความเสี่ยงป่วยหนักและเสียชีวิตได้แก่ ผู้สูงอายุ และ 7 โรคเรื้อรังที่มี 16 ล้านคน ได้รับการฉีดวัคซีนแล้วประมาณ 30% ส่วนกลุ่มหญิงตั้งครรภ์ยังฉีดได้น้อย จึงเชิญชวนให้ไปฉีดวัคซีนเพื่อลดการเสียชีวิต สำหรับชาวต่างชาติ ข้อมูลล่าสุด (14 สิงหาคม 2564) ได้รับวัคซีนแล้ว 356,337 คน คิดเป็น 7.27% ของจำนวนประชากรต่างชาติในประเทศ ส่วนใหญ่เป็นแรงงานในพื้นที่ที่มีการระบาด ในจำนวนนี้เป็นผู้สูงอายุ 27,028 คน
นายแพทย์โสภณกล่าวต่อว่า ข้อมูลการฉีดวัคซีนในกทม.ตั้งแต่เดือนกรกฎาคมเป็นต้นมา เพิ่มขึ้นอย่างรวดเร็ว ปัจจุบันครอบคลุมแล้ว 94% ซึ่งการเพิ่มความครอบคลุมการฉีดวัคซีนในกลุ่มเสี่ยงมีผลให้จำนวนผู้เสียชีวิตในกทม. ลดลง ดังนั้น กระทรวงสาธารณสุขจึงเร่งฉีดวัคซีนให้ผู้สูงอายุในเขตพื้นที่ควบคุมสูงสุด 13 จังหวัดให้ได้อย่างน้อย 70% ซึ่งเหลืออีกเพียง 424,454 โดส ก็จะครอบคลุม ส่วนจังหวัดอื่นๆ ฉีดให้ได้อย่างน้อย 50% ภายในเดือนสิงหาคม 2564
“สำหรับการให้วัคซีนกระตุ้นเข็ม 3 ได้เริ่มในกลุ่มบุคลากรการแพทย์และเจ้าหน้าที่ด่านหน้าก่อน เพราะมีโอกาสติดเชื้อสูง ส่วนกลุ่มอื่นที่ได้รับวัคซีนชนิดเชื้อตายสองเข็ม ได้แก่ ซิโนแวค ซิโนฟาร์ม การกระตุ้นเข็ม 3 เรื่องนี้อยู่ระหว่างพิจารณาโดยคณะกรรมการผู้เชี่ยวชาญ คาดว่าจะมีข้อเสนอในสัปดาห์หน้า” นายแพทย์โสภณกล่าว
*********************************** 20 สิงหาคม 2564

ที่มา : https://www.thaigov.go.th/news/contents/details/44981