รัฐบาลไทย-ข่าวทำเนียบรัฐบาล-มอบรองนายกฯ สุพัฒนพงษ์ นั่งเป็นประธานคณะกรรมการนโยบายส่งเสริมภาพลักษณ์ของประเทศด้วย Soft Power เชื่อมโยงศักยภาพภาครัฐ/เอกชน ผลักดัน Soft Power ไทย สร้างมูลค่าเศรษฐกิจอย่างแท้จริง


วันจันทร์ที่ 29 สิงหาคม 2565
พิมพ์
มอบรองนายกฯ สุพัฒนพงษ์ นั่งเป็นประธานคณะกรรมการนโยบายส่งเสริมภาพลักษณ์ของประเทศด้วย Soft Power เชื่อมโยงศักยภาพภาครัฐ/เอกชน ผลักดัน Soft Power ไทย สร้างมูลค่าเศรษฐกิจอย่างแท้จริง
มอบรองนายกฯ สุพัฒนพงษ์ นั่งเป็นประธานคณะกรรมการนโยบายส่งเสริมภาพลักษณ์ของประเทศด้วย Soft Power เชื่อมโยงศักยภาพภาครัฐ/เอกชน ผลักดัน Soft Power ไทย สร้างมูลค่าเศรษฐกิจอย่างแท้จริง
วันที่ 29 สิงหาคม 2565 นายอนุชา บูรพชัยศรี รองเลขาธิการนายกรัฐมนตรีฝ่ายการเมืองปฏิบัติหน้าที่โฆษกประจำสำนักนายกรัฐมนตรี เปิดเผยสำนักนายกรัฐมนตรีได้มีคำสั่ง ที่ 206/2565 ลงวันที่ 19 สิงหาคม 2565  แต่งตั้งคณะกรรมการนโยบายส่งเสริมภาพลักษณ์ของประเทศด้วย Soft Power โดยมอบหมายให้นายสุพัฒนพงษ์ พันธ์มีเชาว์ รองนายกรัฐมนตรี เป็นประธาน และรัฐมนตรีว่าการกระทรวงวัฒนธรรม เป็นรองประธานกรรมการ  โดยมีปลัดกระทรวงที่เกี่ยวข้อง เช่น ปลัดกระทรวงการต่างประเทศ ปลัดกระทรวงการท่องเที่ยวและกีฬา ปลัดกระทรวงพาณิชย์ ปลัดกระทรวงวัฒนธรรม ปลัดกระทรวงดิจิทัลเพื่อเศรษฐกิจและสังคม ปลัดกระทรวงการอุดมศึกษา วิทยาศาสตร์ วิจัยและนวัตกรรม เลขาธิการสภาพัฒนาการเศรษฐกิจและสังคมแห่งชาติ และผู้แทนองค์กรภาคเอกชนชั้นนำ อาทิ ผู้อํานวยการสถาบันวิจัยเพื่อการพัฒนาประเทศไทย (TDRI) ประธานสภาอุตสาหกรรมแห่งประเทศไทย ประธานกรรมการหอการค้าไทยและสภาหอการค้าแห่งประเทศไทย  ประธานสภาดิจิทัลเพื่อเศรษฐกิจและสังคมแห่งประเทศไทย ร่วมเป็นกรรมการ  มีอำนาจ หน้าที่สำคัญในการกําหนดเป้าหมายและวางแผนยุทธศาสตร์การพัฒนา Soft Power ของประเทศไทย ส่งเสริมการสร้างภาพลักษณ์ที่ดีของประเทศไปสู่นานาประเทศ
นายอนุชา ยังกล่าวเพิ่มเติมว่า  รัฐบาลมีความมุ่งมั่นตั้งใจที่จะผลักดัน  Soft Power ไทยให้เป็นปัจจัยใหม่ในการสร้างประโยชน์ต่อการเติบโตทางเศรษฐกิจและการค้าระหว่างประเทศ ซึ่งคณะกรรมการชุดนี้ จะเป็นการเชื่อมโยงภาครัฐและภาคเอกชน เพื่อร่วมกันขับเคลื่อน Soft Power ไทยให้เกิดมูลค่าเชิงเศรษฐกิจให้ได้อย่างแท้จริง

ที่มา : https://www.thaigov.go.th/news/contents/details/58545