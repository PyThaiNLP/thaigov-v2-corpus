รัฐบาลไทย-ข่าวทำเนียบรัฐบาล-ปลัดสธ. เผย เตรียมจัดบริการเพิ่มสำหรับผู้ติดเชื้อโควิด 19 แบบผู้ป่วยนอก “เจอ แจก จบ” เริ่ม 1 มี.ค. นี้


วันศุกร์ที่ 25 กุมภาพันธ์ 2565
ปลัดสธ. เผย เตรียมจัดบริการเพิ่มสำหรับผู้ติดเชื้อโควิด 19 แบบผู้ป่วยนอก “เจอ แจก จบ” เริ่ม 1 มี.ค. นี้
ปลัดกระทรวงสาธารณสุข เตรียมการจัดบริการเพิ่มสำหรับผู้ติดเชื้อโควิด 19 ในรูปแบบผู้ป่วยนอก “เจอ แจก จบ” เริ่ม 1 มีนาคมนี้ ตามแผนการเปลี่ยนผ่านเข้าสู่การเป็นโรคประจำถิ่น เผยจังหวัดเชียงใหม่และภูเก็ตดำเนินการแล้วได้ผลดี
วันนี้ (25 กุมภาพันธ์ 2565) ที่ กระทรวงสาธารณสุข จ.นนทบุรี นายแพทย์เกียรติภูมิ วงศ์รจิต ปลัดกระทรวงสาธารณสุข ให้สัมภาษณ์ว่า กระทรวงสาธารณสุขได้เตรียมแผนการบริหารจัดการให้โรคโควิด 19 ออกจากการเป็นโรคระบาดไปสู่การเป็นโรคติดต่อทั่วไปหรือโรคประจำถิ่น คือการที่โรคลดความรุนแรงลง ไม่มีภาวะอันตรายมาก มีการรักษาที่มีประสิทธิภาพ ขณะเดียวกันประชาชนมีภูมิต้านทางมากเพียงพอ จะใช้เวลาประมาณ 4 เดือนจากนี้ โดยได้จัดระบบบริการที่เหมาะสมกับสถานการณ์ เพิ่มการดูแลในระบบผู้ป่วยนอก ไม่ต้องนอนโรงพยาบาล “เจอ แจก จบ” โดยทำการตรวจผู้ที่สงสัยป่วยโควิด 19 ด้วยชุดตรวจ ATK หากพบผลเป็นบวก แพทย์จะพิจารณาจ่ายยารักษาตามอาการ 3 สูตร ได้แก่ 1.ยาฟาวิพิราเวียร์ 2.ยาฟ้าทะลายโจร 3.ยารักษาตามอาการ เช่น ยาลดไข้ แก้ไอ ลดน้ำมูก เพื่ออำนวยความสะดวกแก่ผู้ติดเชื้อในการเข้าถึงบริการ และเป็นการเชื่อมโยงเข้าสู่การเป็นโรคที่ดูแลได้ด้วยตนเอง คาดว่าจะเริ่มดำเนินการได้ในวันที่ 1 มีนาคม นี้
นายแพทย์เกียรติภูมิกล่าวต่อว่า ขณะนี้มีจังหวัดเชียงใหม่ และภูเก็ต ที่ดำเนินการอยู่แล้ว พบว่าได้ผลดี ส่วนศิริราชพยาบาลได้วางระบบต้นแบบนี้ไว้เช่นกัน โดยให้ผู้ป่วยดูแลตนเองที่บ้าน ไม่พบคนหมู่มาก พยายามแยกตัวออกจากผู้อื่น ลดการเดินทาง เพื่อป้องกันไม่ให้เกิดการแพร่เชื้อ สำหรับกลุ่ม 608 สามารถใช้ระบบนี้ได้ หากมีความเสี่ยงสูง หรือโรคประจำตัวมาก แพทย์จะเป็นผู้พิจารณาให้การรักษาแบบผู้ป่วยในต่อไป
**************************************** 25 กุมภาพันธ์ 2565

ที่มา : https://www.thaigov.go.th/news/contents/details/51933