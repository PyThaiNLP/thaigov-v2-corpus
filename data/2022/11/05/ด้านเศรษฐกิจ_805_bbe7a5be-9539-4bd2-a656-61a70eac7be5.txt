รัฐบาลไทย-ข่าวทำเนียบรัฐบาล-บริษัท ขนส่ง จำกัด เน้นย้ำให้บริการตามมาตรการสาธารณสุข เพื่อสร้างความปลอดภัยและป้องกันการแพร่ระบาดของเชื้อไวรัส COVID-19


วันพุธที่ 1 กันยายน 2564
บริษัท ขนส่ง จำกัด เน้นย้ำให้บริการตามมาตรการสาธารณสุข เพื่อสร้างความปลอดภัยและป้องกันการแพร่ระบาดของเชื้อไวรัส COVID-19
ตามที่ บขส. ได้เริ่มกลับมาเปิดให้บริการเดินรถในเส้นทางภาคเหนือ ภาคตะวันออกเฉียงเหนือและภาคตะวันออก และเส้นทางภาคใต้ รวม 26 เส้นทาง
นายสัญลักข์  ปัญวัฒนลิขิต กรรมการผู้จัดการใหญ่ บริษัท ขนส่ง จำกัด (บขส.) กระทรวงคมนาคม เปิดเผยว่า ในวันที่ 1 กันยายน 2564 เป็นวันแรกที่ บขส. เริ่มกลับมาเปิดให้บริการเดินรถ ในเส้นทางภาคเหนือ จำนวน 8 เส้นทาง เส้นทางภาคตะวันออกเฉียงเหนือและภาคตะวันออก จำนวน 10 เส้นทาง และเส้นทางภาคใต้ จำนวน 8 เส้นทาง รวม 26 เส้นทาง โดยจำนวนเที่ยววิ่งคิดเป็นร้อยละ 30 - 40 ของจำนวนเที่ยววิ่งในสถานการณ์ปกติ
สำหรับบรรยากาศของการเปิดเดินรถของ บขส. เมื่อช่วงเช้าที่ผ่านมา ในเส้นทางภาคเหนือ ได้แก่ เส้นทางกรุงเทพฯ - เชียงใหม่ กรุงเทพฯ - อุตรดิตถ์ กรุงเทพฯ - ทุ่งช้าง กรุงเทพฯ - แม่สาย และกรุงเทพฯ - หล่มสัก (ข) - หล่มเก่า มีผู้โดยสารซื้อตั๋วเดินทางเที่ยวไปประมาณร้อยละ 44 ของจำนวนที่นั่ง ส่วนเส้นทางภาคตะวันออกเฉียงเหนือและภาคตะวันออก ได้แก่ เส้นทางกรุงเทพฯ - เลย - เชียงคาน กรุงเทพฯ - อุบลราชธานี กรุงเทพฯ - หนองบัวลำภู มีผู้โดยสารซื้อตั๋วเดินทางเที่ยวไปประมาณร้อยละ 20 ของจำนวนที่นั่ง
ทั้งนี้ บขส. ได้ปฏิบัติตามประกาศของ ศบค. และกรมการขนส่งทางบก ในการจัดที่นั่งรองรับผู้โดยสารไม่เกินร้อยละ 75 ของจำนวนที่นั่งทั้งหมด ห้ามรับประทานอาหารบนรถ รวมทั้งขอความร่วมมือผู้ใช้บริการปฏิบัติตามมาตรการสาธารณสุข D-M-H-T-T-A ดังนี้ เว้นระยะ   ระหว่างกัน สวมหน้ากากผ้าหรือหน้ากากอนามัยตลอดเวลา ล้างมือบ่อย ๆ ตรวจวัดอุณหภูมิร่างกาย Test for COVID-19 ผู้ที่มีอาการและมีประวัติสัมผัสใกล้ชิดผู้ป่วยยืนยัน หรือเดินทางเข้าไปในพื้นที่เสี่ยง สแกนแอปพลิเคชันไทยชนะหรือหมอชนะ กรณีไม่สามารถใช้แอปพลิเคชันได้ สามารถกรอกข้อมูลตามแบบฟอร์มที่กรมการขนส่งทางบกกำหนด รวมทั้งผู้โดยสารที่มีความจำเป็นต้องเดินทางสามารถตรวจสอบมาตรการของแต่ละจังหวัดได้จาก https://www.moicovid.com/
กรรมการผู้จัดการใหญ่ บขส. กล่าวเพิ่มเติมว่า ผู้ใช้บริการสามารถจองตั๋วล่วงหน้าเดินทางกับ บขส. ผ่าน website บขส. https://tcl99web.transport.co.th/Home ร้าน 7-Eleven เคาน์เตอร์เซอร์วิสทุกสาขา หรือตัวแทนจำหน่ายตั๋วของ บขส. และสามารถชำระค่าโดยสาร บขส. โดยใช้สิทธิ์โครงการคนละครึ่งผ่านแอปพลิเคชัน “เป๋าตัง” ได้ โดยสิทธิ์ดังกล่าวไม่สามารถใช้กับการจองตั๋วล่วงหน้าได้ และไม่สามารถยกเลิก คืน หรือเปลี่ยนแปลงตั๋วได้ทุกกรณี สอบถามข้อมูลการเดินทางเพิ่มเติมได้ที่ ช่องจำหน่ายตั๋วรถโดยสารของ บขส. ทั่วประเทศ และ
Call Center1490 เรียก บขส. ตลอด 24 ชั่วโมง

ที่มา : https://www.thaigov.go.th/news/contents/details/45411