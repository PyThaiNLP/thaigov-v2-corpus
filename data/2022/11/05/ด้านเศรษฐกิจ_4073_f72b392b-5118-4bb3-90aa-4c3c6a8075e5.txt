รัฐบาลไทย-ข่าวทำเนียบรัฐบาล-บขส. พร้อมตรึงราคาค่าโดยสาร และไม่หยุดเดินรถ


วันอาทิตย์ที่ 12 มิถุนายน 2565
บขส. พร้อมตรึงราคาค่าโดยสาร และไม่หยุดเดินรถ
แม้ได้รับผลกระทบจากราคาน้ำมันแพง
นายสัญลักข์ ปัญวัฒนลิขิต กรรมการผู้จัดการใหญ่ บริษัท ขนส่ง จำกัด (บขส.) กระทรวงคมนาคม เปิดเผยว่า จากสถานการณ์ราคาน้ำมันที่ปรับตัวสูงขึ้นอย่างต่อเนื่อง ยอมรับว่าได้ส่งผลกระทบต่อต้นทุนในการเดินรถ แต่ บขส. ไม่มีนโยบายหยุดเดินรถ และปรับขึ้นค่าโดยสาร เพื่อให้เป็นไปตามข้อสั่งการของนายศักดิ์สยาม ชิดชอบ รัฐมนตรีว่าการกระทรวงคมนาคม ที่ให้ บขส. ตรึงราคาค่าโดยสาร เพื่อบรรเทาความเดือดร้อนให้แก่ประชาชน ซึ่งที่ผ่านมา บขส. ได้จัดการเดินรถให้สอดคล้องกับความต้องการของผู้ใช้บริการ
โดยปัจจุบันเปิดให้บริการเดินรถในเส้นทางภาคตะวันออกเฉียงเหนือและภาคตะวันออก จำนวน 18 เส้นทาง ภาคเหนือ 14 เส้นทาง และภาคใต้ 15 เส้นทาง และในวันที่ 15 มิถุนายน 2565 บขส. เตรียมเปิดให้บริการในเส้นทางระหว่างประเทศ รวม 10 เส้นทางด้วย
ทั้งนี้ ภายหลังที่รัฐบาลมีนโยบายเปิดประเทศและผ่อนปรนมาตรการควบคุมการแพร่ระบาดของ COVID-19 ทำให้ประชาชนเริ่มกลับมาใช้บริการเพิ่มขึ้นประมาณ 30 %
ส่วนประเด็นที่ผู้ประกอบการรถร่วมฯ ประกาศจะหยุดวิ่ง หลังแบกรับต้นทุนน้ำมันไม่ไหวนั้น จากการตรวจสอบจำนวนเที่ยววิ่ง พบว่ายังคงวิ่งให้บริการปกติ และมีแนวโน้มเพิ่มมากขึ้น เนื่องจากในเดือนกรกฎาคมนี้ มีวันหยุดยาวต่อเนื่องหลายวัน

ที่มา : https://www.thaigov.go.th/news/contents/details/55632