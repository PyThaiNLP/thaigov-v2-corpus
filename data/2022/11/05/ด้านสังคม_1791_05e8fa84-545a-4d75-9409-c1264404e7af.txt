รัฐบาลไทย-ข่าวทำเนียบรัฐบาล-ดีอีเอส จับกระแสมือโพสต์ข่าวปลอมโหมป่วนความสงบสุขสังคม


วันเสาร์ที่ 9 กรกฎาคม 2565
ดีอีเอส จับกระแสมือโพสต์ข่าวปลอมโหมป่วนความสงบสุขสังคม
ดีอีเอส จับกระแสมือโพสต์ข่าวปลอมโหมป่วนความสงบสุขสังคม
ดีอีเอส จับตาสถานการณ์ข่าวปลอมสัปดาห์แรก ก.ค. 65 เฟคนิวส์บิดเบือนนโยบายรัฐ/ข่าวสารราชการ/ความสงบเรียบร้อยของสังคมพุ่งเฉียด 80% ของจำนวนเรื่องที่ต้องตรวจสอบ ครองทั้ง 10 อันดับข่าวปลอมคนสนใจสูงสุด
นางสาวนพวรรณ หัวใจมั่น โฆษกกระทรวงดิจิทัลเพื่อเศรษฐกิจและสังคมฝ่ายการเมือง (ดีอีเอส) กล่าวว่า สรุปผลการมอนิเตอร์ และรับแจ้งข่าวปลอมประจำสัปดาห์ ระหว่างวันที่ 1-7 ก.ค.65 โดยศูนย์ต่อต้านข่าวปลอม มีข้อความที่เข้ามาทั้งสิ้น 11,603,203 ข้อความ จากการคัดกรองมีข้อความที่ต้องดำเนินการตรวจสอบ (Verify) จำนวน 300 ข้อความ รวมเรื่องที่ต้องดำเนินการตรวจสอบ 115 เรื่อง และเป็นน่าจับตาว่าสัดส่วนเกือบ 80% อยู่ในกลุ่มข่าวนโยบายรัฐบาล /ข่าวสารทางราชการ/ความสงบเรียบร้อยของสังคม โดยมีจำนวน 78 เรื่อง
ขณะที่ เมื่อตรวจสอบข้อมูลเชิงลึก (Insight) พบว่าข่าวปลอมที่คนสนใจสูงสุด 10 อันดับในสัปดาห์ล่าสุดนี้กระจุกตัวอยู่ที่ข่าวในกลุ่มที่ 1 คือ กลุ่มข่าวนโยบายรัฐฯ ทั้ง 10 ข่าว ตามลำดับดังนี้ 1.ศาลรัฐธรรมนูญวินิจฉัย ตราฮาลาลผิดกฎหมาย 2.แอปเป๋าตัง ให้กู้เงิน 1 หมื่นบาท ลงทะเบียนได้ทุกอาชีพ 3. DSI แจ้งให้ดาวน์โหลดแอปฯ ป้องกันการฉ้อโกงของ DSI สามารถล็อกข้อมูลการฉ้อโกงได้ทั้งหมด 4. มุสลิมไทยได้เป็นเจ้าของบัญชีธนาคารอิสลามทุกคนสามารถกู้เงินโดยไม่ต้องใช้หนี้คืนได้ 5.เพจ Facebook และ  Line เชิญชวนเปิดพอร์ตลงทุน โดยได้รับการรับรองหรืออยู่ภายใต้การควบคุมของสำนักงาน ก.ล.ต.
6.มุสลิมสามารถซื้อที่ดินได้ไม่จำกัด ส่วนชาวพุทธซื้อที่ดินได้แค่ 50 ไร่ เท่านั้น 7.ธ.ก.ส. เปิดสินเชื่อโครงการสนับสนุนสินเชื่อฉุกเฉิน สำหรับผู้รับผลกระทบจากโควิด 19 จำนวน 50,000 - 100,000 บาท 8. ผู้อื่นรู้ยอดเงินในธนาคารได้ หากรู้เบอร์มือถือที่ผูกพร้อมเพย์ 9. สธ. เตือนไข้หวัดใหญ่ครั้งนี้มีความร้ายแรงมาก ให้งดการเดินทางและกิจกรรมทุกประเภท และ 10.เพจเฟซบุ๊กสำนักงาน ก.ล.ต. มีลิงก์เชื่อมไปเว็บไซต์ที่เสนอแจก Airdrop เหรียญคริปโต
“อยากขอความร่วมมือประชาชนอย่าหลงเชื่อ ตื่นตระหนก หรือแชร์ข่าวที่ได้รับผ่านโซเชียลโดยไม่ได้มีการตรวจสอบให้รอบด้าน หรือติดต่อสอบถามไปยังหน่วยงานที่ถูกอ้างชื่อในข่าว ขอให้มีความรอบคอบในการรับข้อมูลข่าวสาร เลือกเชื่อ เลือกแชร์ และสามารถติดตามและแจ้งเบาะแสข่าวปลอม มาที่ศูนย์ต่อต้านข่าวปลอมผ่าน ไลน์@antifakenewscenter  เว็บไซต์ https://www.antifakenewscenter.com/ ทวิตเตอร์https://twitter.com/AFNCThailand และช่องทางโทรศัพท์โทรสายด่วน GCC 1111 ต่อ 87” นางสาวนพวรรณกล่าว
*************

ที่มา : https://www.thaigov.go.th/news/contents/details/56732