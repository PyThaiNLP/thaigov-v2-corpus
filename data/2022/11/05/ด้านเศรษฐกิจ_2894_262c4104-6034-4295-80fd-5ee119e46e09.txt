รัฐบาลไทย-ข่าวทำเนียบรัฐบาล-‘เฉลิมชัย’ มอบ ‘เลขาฯ ธนา’ พบปะกลุ่มเครือข่ายหนี้สินชาวนา แจงความคืบหน้าข้อเรียกร้อง


วันอังคารที่ 15 กุมภาพันธ์ 2565
‘เฉลิมชัย’ มอบ ‘เลขาฯ ธนา’ พบปะกลุ่มเครือข่ายหนี้สินชาวนา แจงความคืบหน้าข้อเรียกร้อง
‘เฉลิมชัย’ มอบ ‘เลขาฯ ธนา’ พบปะกลุ่มเครือข่ายหนี้สินชาวนา แจงความคืบหน้าข้อเรียกร้อง ยันกระทรวงเกษตรฯ ยุคใหม่ไม่ทิ้งปัญหาเกษตรกร ด้านกลุ่มเครือข่ายฯ พอใจการทำงาน
ดร.เฉลิมชัย ศรีอ่อน รัฐมนตรีว่าการกระทรวงเกษตรและสหกรณ์ มอบหมายให้นายธนา ชีรวินิจ เลขานุการรัฐมนตรีว่าการกระทรวงเกษตรและสหกรณ์พบปะกลุ่มเครือข่ายหนี้สินชาวนาแห่งประเทศไทย (คนท.)นำโดยนางปิ่นแก้ว แก้วสุกแท้ ณ บริเวณหน้ากระทรวงเกษตรและสหกรณ์ ถนนราชดำเนิน ซึ่งขอทราบความคืบหน้าการแก้ไขปัญหาต่างๆ โดยเลขานุการ รมว.กษ. ได้ชี้แจงความคืบหน้าให้กลุ่มเกษตรกร ทราบ 2 กรณี ดังนี้ 1. กรณีข้อเรียกร้องของกลุ่มที่ได้ยื่นหนังสือเมื่อวันที่ 14 ก.พ. 65 กระทรวงเกษตรและสหกรณ์ได้นำเรื่องดังกล่าวส่งให้กองทุนฟื้นฟูและพัฒนาเกษตรกร (กฟก.) เพื่อนำเข้าที่ประชุมเรียบร้อยแล้ว  2. โครงการปรับโครงสร้างหนี้ของเกษตรกรสมาชิก กรณีเป็นหนี้กับ 4 ธนาคารของรัฐ ได้แก่ ธนาคารเพื่อการเกษตรและสหกรณ์การเกษตร (ธ.ก.ส.) ธนาคารออมสิน ธนาคารอาคารสงเคราะห์ และธนาคารพัฒนาวิสาหกิจขนาดกลางและขนาดย่อมแห่งประเทศไทย (SME BANK) โดยกระทรวงเกษตรและสหกรณ์ได้นำเสนอโครงการดังกล่าวเรียบร้อยแล้ว และกระทรวงการคลังได้พิจารณาและมีข้อสังเกต 5 ข้อ ซึ่งกระทรวงเกษตรฯ ได้มีการจัดประชุมหารือร่วมกันระหว่าง ผู้บริหารกระทรวงเกษตรฯ ที่เป็นคณะกรรมการ ธ.ก.ส. กระทรวงการคลัง และ กฟก. ซึ่งได้สรุปผลการหารือดังกล่าว และส่งให้กระทรวงเกษตรฯ ทราบและพิจารณาอีกครั้งนั้น ขณะนี้เรื่องดังกล่าวอยู่ที่สำนักกฎหมาย สำนักงานปลัดกระทรวงเกษตรและสหกรณ์ กำลังดำเนินการตรวจสอบความถูกต้องเอกสาร และได้สั่งการให้พิจารณาเรื่องนี้ให้แล้วเสร็จโดยเร่งด่วน และส่งไปที่คณะกรมการกองทุนฟื้นฟูและพัฒนาเกษตรกร (กฟก.)ภายในศุกร์ที่ 18 ก.พ. 65 เพื่อแจ้งผลการพิจารณาให้ กฟก.ดำเนินการต่อไป
“ดร.เฉลิมชัย ศรีอ่อน รมว.เกษตรฯ มีความห่วงใยพี่น้องเกษตรกร และได้กำชับหน่วยงานที่เกี่ยวข้องให้ช่วยกันแก้ไขปัญหาความเดือดร้อนของพี่น้องเกษตรกรอย่างรวดเร็ว และเร่งด่วน จนสามารถทำให้ปัญหาต่างๆ ที่ต่อสู้กันมาหลายปีจบในยุคนี้ได้ เช่นเขื่อนราษีไศล และเขื่อนหัวนา เป็นต้น ซึ่งเป็นนโยบายของรมว.เกษตรฯ ที่เน้นย้ำว่ากระทรวงเกษตรฯ ยุคใหม่เน้นการทำงานอย่างจริงใจ รวดเร็ว ม่ทอดทิ้งปัญหาของเกษตรกร และขอยืนยันว่าปัญหาของเกษตรกรจะต้องจบในรัฐบาลยุคนี้” เลขานุการ รมว.เกษตรฯ กล่าว
ทั้งนี้ กลุ่มเกษตรกรมีความพอใจในการดำเนินการของกระทรวงเกษตรและสหกรณ์และแยกย้ายกลับพื้นที่ชุมนุม

ที่มา : https://www.thaigov.go.th/news/contents/details/51599