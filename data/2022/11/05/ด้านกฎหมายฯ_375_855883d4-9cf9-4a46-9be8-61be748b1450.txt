รัฐบาลไทย-ข่าวทำเนียบรัฐบาล-กระทรวงยุติธรรม โดยสำนักกิจการยุติธรรม ส่งมอบความสุขต้อนรับปีใหม่ 2565 เชิญชวนประชาชนที่สนใจเข้าร่วมกิจกรรมส่งความสุข ส่งความรู้กฎหมายกลับบ้าน


วันจันทร์ที่ 27 ธันวาคม 2564
พิมพ์
กระทรวงยุติธรรม โดยสำนักกิจการยุติธรรม ส่งมอบความสุขต้อนรับปีใหม่ 2565 เชิญชวนประชาชนที่สนใจเข้าร่วมกิจกรรมส่งความสุข ส่งความรู้กฎหมายกลับบ้าน
กระทรวงยุติธรรม โดยสำนักกิจการยุติธรรม ส่งมอบความสุขต้อนรับปีใหม่ 2565 เชิญชวนประชาชนที่สนใจเข้าร่วมกิจกรรมส่งความสุข ส่งความรู้กฎหมายกลับบ้าน ชิงกล่องสุ่มพิเศษ 50 รางวัล วันที่ 27 ธันวาคมนี้ ห้ามพลาดทางไลฟ์สดเฟซบุ๊กแฟนเพจเท่านั้น
พันตำรวจโท พงษ์ธร ธัญญสิริ ผู้อำนวยการสำนักงานกิจการยุติธรรม เปิดเผยว่า ตนอยากเชิญชวนประชาชนเข้าร่วมกิจกรรม “ส่งความสุข ส่งความรู้กฎหมาย กลับบ้านในเทศกาลปีใหม่ 2565”  ที่สำนักงานกิจการยุติธรรมเตรียมจัดขึ้นเพื่อส่งความสุขต้อนรับปีใหม่ โดยจะมีการถ่ายทอดสดในวันจันทร์ที่ 27 ธันวาคม 2564 เวลา 19.00 น. ผ่านช่องทางเฟซบุ๊กแฟนเพจ และยังมีแจกรางวัลพิเศษ คือ กล่องสุ่มสื่อความรู้กฎหมายและกระบวนการยุติธรรม จำนวน 50 กล่อง พร้อมส่งตรงถึงบ้าน โดยภายในกล่องสุ่มจะประกอบด้วยสื่อความรู้ต่าง ๆ อาทิ สมุดภาพอินโฟกราฟิกกฎหมาย หนังสือกฎหมายประจำบ้าน DVD การ์ตูนแอนนิเมชั่น เกมจับคนผิด สื่อเสียงกฎหมายและกระบวนการยุติธรรม เป็นต้น
“นายสมศักดิ์ เทพสุทิน รัฐมนตรีว่าการกระทรวงยุติธรรม ได้ให้ความสำคัญและมีนโยบายในการส่งเสริมการรับรู้และเข้าถึงช่องทางการให้บริการของกระทรวงยุติธรรม ซึ่งสำนักกิจการยุติธรรมได้ดำเนินโครงการและกิจกรรมส่งเสริมและสร้างการรับรู้กฎหมายมาอย่างต่อเนื่อง เพื่อส่งต่อความรู้ความเข้าใจในกฎหมายและกระบวนการยุติธรรมแก่ประชาชน ให้มีเกราะป้องกันตนเองไม่ให้ตกเป็นเหยื่อจากการไม่รู้กฎหมาย และในโอกาสเทศกาลปีใหม่ สำนักงานกิจการยุติธรรมจึงได้กิจกรรมดังกล่าวขึ้น เพื่อมอบความสุขและความรู้กฎหมายแก่ประชาชน เป็นของขวัญในช่วงเทศกาลปีใหม่ 2565 นี้ด้วย” พันตำรวจโท พงษ์ธร ระบุ

ที่มา : https://www.thaigov.go.th/news/contents/details/49921