รัฐบาลไทย-ข่าวทำเนียบรัฐบาล-โฆษกรัฐบาลเผยความคืบหน้ามาตรการช่วยเหลือทางการเงินผู้ประกอบการและประชาชน


วันอาทิตย์ที่ 15 สิงหาคม 2564
พิมพ์
โฆษกรัฐบาลเผยความคืบหน้ามาตรการช่วยเหลือทางการเงินผู้ประกอบการและประชาชน
โฆษกรัฐบาลเผยความคืบหน้ามาตรการช่วยเหลือทางการเงินผู้ประกอบการและประชาชน
วันนี้ 15 ส.ค. 64 นายอนุชา บูรพชัยศรี โฆษกประจำสำนักนายกรัฐมนตรี เผยความคืบหน้ามาตรการช่วยเหลือทางการเงินผู้ประกอบการและประชาชน โดยเมื่อ 9 สิงหาคม 64  ธนาคารแห่งประเทศไทยรายงาน มาตรการทางการเงิน ช่วยเหลือฟื้นฟูผู้ประกอบธุรกิจ ในโครงการสินเชื่อฟื้นฟู วงเงิน 250,000 บาทได้รับอนุมัติแล้วจำนวน  89,444 ล้านบาท มีผู้ได้รับความช่วยเหลือ 29,365 ราย  โดยมีวงเงินเฉลี่ยอยู่ที่ประมาณ 3 ล้านบาทต่อราย ขณะที่ โครงการ “พักทรัพย์ พักหนี้”  วงเงินรวมของ 100,000 ล้านบาท มีมูลค่าสินทรัพย์ที่รับโอน  8,991 ล้านบาท  จำนวนผู้ได้รับความช่วยเหลือ 50 ราย  ซึ่งทั้งสองโครงการเป็นมาตรการที่รัฐบาลตอบสนองต่อภาคเอกชน ให้สามารถเข้าถึงเงินสินเชื่อได้มากขึ้น เสริมสภาพคล่องและการลงทุน สนับสนุนวงเงินในการดูแลสินทรัพย์ให้ภาคธุรกิจโรงแรมและธุรกิจบริการที่เกี่ยวข้องที่ได้รับผลกระทบจากโควิด-19 อย่างรุนแรงยังสามารถกลับมาทำธุรกิจตามปกติ หลังจำเป็นต้องหยุดดำเนินกิจการชั่วคราว ตามมติคณะรัฐมนตรี 23 มีนาคม 2564  ให้ความช่วยเหลือฟื้นฟูผู้ประกอบธุรกิจ ที่ได้รับผลกระทบจากการระบาดของโรคติดเชื้อไวรัสโคโรนา 2019 (โควิด-19)
ในส่วน “สินเชื่อ สู้ภัย COVID–19”  ของ ธนาคารออมสิน และธนาคารเพื่อการเกษตรและสหกรณ์การเกษตร (ธ.ก.ส.)  ที่เปิดผู้มีรายได้ประจำ ผู้ประกอบอาชีพอิสระ เกษตรกรรายย่อยหรือลูกจ้างภาคการเกษตร ที่ได้ผลกระทบจาก COVID-19 สามารถยื่นขอกู้วงเงินไม่เกิน 10,000 บาท/ราย โดยไม่ต้องมีหลักประกันนั้น ธนาคารออมสิน รายงาน ณ 31 กรกฎาคม 64  มียอดปล่อยสินเชื่อสู้ภัยโควิด -19 กว่า 700,000 ราย  วงเงินสินเชื่อ  7,000 ล้านบาท  ขณะที่ ธ.ก.ส. รายงานยอดจ่ายสินเชื่อ ณ วันที่ 9 สิงหาคม 2564 จำนวนเงิน 111.87 ล้านบาท  โดยจำนวนผู้กู้ 11,248 ราย  ทั้งนี้ ประชาชนทั่วไปและเกษตกรยังสามารถยื่นขอสินเชื่อได้จนถึงธันวาคม 2564
“จากสถานการณ์โควิด-19 ที่มีประชาชนและผู้ประกอบการธุรกิจภาคเอกชนได้รับผลกระทบเป็นจำนวนมากนั้น พลเอก ประยุทธ์ จันทร์โอชา นายกรัฐมนตรี เข้าใจถึงความเดือดร้อน และได้หารือร่วมกับทีมเศรษฐกิจมาอย่างต่อเนื่อง เพื่อพิจารณาความช่วยเหลือช่วยผู้ประกอบการและประชาชนรายกลุ่มทั้งในระยะปานกลางและระยะยาว หลังจากมาตรการเยียวยาช่วงล็อกดาวน์สิ้นสุดลง” นายอนุชา ฯ กล่าว//...

ที่มา : https://www.thaigov.go.th/news/contents/details/44774