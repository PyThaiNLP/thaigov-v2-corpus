รัฐบาลไทย-ข่าวทำเนียบรัฐบาล-ครม.เห็นชอบขยายระยะเวลาดำเนินโครงการสนับสนุนเอสเอ็มอีมุ่งสู่อุตสาหกรรมสีเขียวโดยการประยุกต์ใช้เทคโนโลยีคาร์บอนต่ำออกไปอีก 18 เดือน


วันอังคารที่ 8 มีนาคม 2565
พิมพ์
ครม.เห็นชอบขยายระยะเวลาดำเนินโครงการสนับสนุนเอสเอ็มอีมุ่งสู่อุตสาหกรรมสีเขียวโดยการประยุกต์ใช้เทคโนโลยีคาร์บอนต่ำออกไปอีก 18 เดือน
ครม.เห็นชอบขยายระยะเวลาดำเนินโครงการสนับสนุนเอสเอ็มอีมุ่งสู่อุตสาหกรรมสีเขียวโดยการประยุกต์ใช้เทคโนโลยีคาร์บอนต่ำออกไปอีก 18 เดือน
วันที่ 8 มีนาคม 2565 น.ส.ไตรศุลี  ไตรสรณกุล รองโฆษกประจำสำนักนายกรัฐมนตรี กล่าวว่า คณะรัฐมนตรี (ครม.) เห็นชอบขยายระยะเวลาดำเนินโครงการสนับสนุนผู้ประกอบการวิสาหกิจขนาดกลางและขนาดย่อมมุ่งสู่อุตสาหกรรมสีเขียวโดยการประยุกต์ใช้เทคโนโลยีคาร์บอนต่ำ ออกไปถึงวันที่ 30มิถุนายน 2566  หลังจากสิ้นสุดโครงการในวันที่ 31 ธันวาคม 2564 หรือขยายระยะเวลาออกไปอีก 18 เดือน
โดยโครงการนี้มีวัตถุประสงค์เพื่อส่งเสริมและพัฒนาเพิ่มขีดความสามารถเพื่อยกระดับการใช้พลังงานอย่างมีประสิทธิภาพในอุตสาหกรรมขนาดกลางและขนาดย่อมในประเทศไทย ปรับปรุงความสามารถในการแข่งขันและมุ่งสู่อุตสาหกรรมสีเขียว(Green Industry) เพิ่มศักยภาพในการแข่งขัน ลดต้นทุนการผลิต  ส่งเสริมธุรกิจอุตสาหกรรมให้ดำเนินธุรกิจที่เป็นมิตรต่อชุมชนและสิ่งแวดล้อม ลดการใช้พลังงาน ตลอดจนลดก๊าซเรือนกระจกของประเทศในระยะยาวต่อไป
สำหรับค่าใช้จ่ายในการดำเนินโครงการฯที่ผ่านมา มาจากเงินทุนร่วมระหว่างรัฐบาลไทยและกองทุนสิ่งแวดล้อมโลก(GEF) โดยGEF สนับสนุนเงินจำนวน 1.88 ล้านดอลลาร์สหรัฐ ฝ่ายไทยร่วมสมทบงบดำเนินการที่อยู่ในรูปแบบเงินสด และไม่อยู่ในรูปแบบเงินสดจากกระทรวงอุตสาหกรรมจำนวน 2 ล้านดอลลาร์สหรัฐ และจากธนาคารพัฒนาวิสาหกิจขนาดกลางและขนาดย่อมแห่งประเทศไทย(ธพว.)ในฐานะหน่วยงานร่วมดำเนินการสำหรับเงินกู้สำหรับเอสเอ็มอีที่เข้าร่วมโครงการ หรือที่สนใจกู้เพี่อใช้ในการปรับปรุงเครื่องจักรอุปกรณ์จำนวน 7.36 ล้านดอลลาร์สหรัฐ
ทั้งนี้ที่ผ่านมาโครงการฯยังมีกิจกรรมที่ยังไม่สามารถดำเนินการได้ เช่น การปรับปรุงเครื่องจักรอุปกรณ์ของเอสเอ็มอี เนื่องจากสถานการณ์การแพร่ระบาดของโรคติดเชื้อไวรัสโคโรนา 2019 โดยได้ใช้เงินที่ได้รับสนับสนุนจากGEF ไปจำนวน 0.78 ล้านดอลลาร์สหรัฐ คงเหลือ 1.1 ล้านดอลลาร์สหรัฐ โดยในส่วนของงบดำเนินการที่อยู่ในรูปแบบเงินสดและที่ไม่ใช่เงินสดจากกระทรวงอุตสาหกรรม 2 ล้านดอลลาร์สหรัฐ และวงเงินสินเชื่อสำหรับเอสเอ็มอีจากธพว.จำนวน 7.36 ล้านดอลลาร์สหรัฐ กระทรวงอุตสาหกรรมแจ้งว่า ยังไม่ได้มีการเบิกจ่าย ดังนั้นจึงต้องขอขยายระยะเวลาโครงการฯออกไปอีก 18 เดือน สิ้นสุดโครงการวันที่ 30มิถุนายน 2566  เพื่อให้สามารถดำเนินโครงการฯได้สำเร็จและบรรลุวัตถุประสงค์
-----------------------

ที่มา : https://www.thaigov.go.th/news/contents/details/52314