รัฐบาลไทย-ข่าวทำเนียบรัฐบาล-รมว.พม. เปิดศูนย์ช่วยเหลือสังคมตำบลไทรย้อย จังหวัดพิษณุโลก พร้อมดูแลกลุ่มเปราะบาง 24 ชม. ผ่านสายด่วน พม. โทร. 1300


วันจันทร์ที่ 14 กุมภาพันธ์ 2565
รมว.พม. เปิดศูนย์ช่วยเหลือสังคมตำบลไทรย้อย จังหวัดพิษณุโลก พร้อมดูแลกลุ่มเปราะบาง 24 ชม. ผ่านสายด่วน พม. โทร. 1300
รมว.พม. เปิดศูนย์ช่วยเหลือสังคมตำบลไทรย้อย จังหวัดพิษณุโลก พร้อมดูแลกลุ่มเปราะบาง 24 ชม. ผ่านสายด่วน พม. โทร. 1300
วันที่ 13 ก.พ. 65 เวลา 11.30 น. นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) ลงพื้นที่จังหวัดพิษณุโลก เพื่อเปิดศูนย์ช่วยเหลือสังคมตำบลไทรย้อย ณ เทศบาลตำบลไทรย้อย อำเภอเนินมะปราง พร้อมทั้งมอบวุฒิบัตรอาสาสมัครพัฒนาสังคมและความมั่นคงของมนุษย์ (อพม.) ดีเด่น  ถุงยังชีพและเงินสงเคราะห์สำหรับกลุ่มเปราะบางที่ประสบปัญหาทางสังคม โดยมีนางพัชรี อาระยะกุล ปลัดกระทรวงการพัฒนาสังคมและความมั่นคงของมนุษย์ และคณะผู้บริหารกระทรวง พม. ร่วมลงพื้นที่
นายจุติ กล่าวว่า กระทรวง พม. ในฐานะตัวแทนของรัฐบาล มาลงพื้นที่ที่ตำบลไทรย้อย เพื่อยืนยันว่า รัฐบาลไม่ทิ้งใครไว้ข้างหลัง  ซึ่งตนได้รับมอบหมายให้ดูแลกระทรวง พม. และในวันนี้ได้มาเปิดศูนย์ช่วยเหลือสังคมประจำตำบลไทรย้อยเพื่อเป็นศูนย์กลางในการช่วยเหลือและให้บริการด้านสวัสดิการสังคมแบบครบวงจรอย่างเบ็ดเสร็จที่จุดเดียว (One Stop Service) สำหรับกลุ่มเปราะบางที่ประสบปัญหาความเดือดร้อนทางสังคมและได้รับผลกระทบจากโควิด - 19 โดยบูรณาการการทำงานร่วมกับภาคีเครือข่ายทุกภาคส่วนและ อพม. ในระดับพื้นที่ สำหรับศูนย์แห่งนี้ มีความสำคัญมากในการขับเคลื่อนแบบพุ่งเป้าให้กับพี่น้องประชาชนทุกตำบลทั่วประเทศ 8,000 กว่าแห่ง เพื่อช่วยแก้ปัญหาความยากจน โดยทุกศูนย์จะทำงานร่วมกันกับทุกกระทรวงเพื่อแก้ปัญหาให้ตรงจุด เราจะดูแลท่านที่เปราะบางในการพัฒนาตนเองต่อไปให้ได้  เพื่อฝันให้ไกลไปให้ถึง ทั้งนี้ กระทรวง พม. เป็นกระทรวงของการสร้างโอกาสให้กับคนที่ไม่มีโอกาส ช่วยสร้างอาชีพใหม่ ทักษะใหม่  โดยศูนย์แห่งนี้จะทำหน้าที่แทนตนในการช่วยเหลือดูแลประชาชน ผ่านสายด่วน พม. โทร. 1300 ซึ่งทุกท่านสามารถโทรหาได้ตลอด 24 ชั่วโมง
นายจุติ กล่าวเพิ่มเติมว่า ตนมีความตั้งใจจริงให้ทุกคนพบกับความสุข เราจะแก้ทุกข์ของประชาชนที่มี แต่ขอให้อยู่อย่างพอเพียงแล้วทุกข์จะลดลง เราจะเดินไปด้วยกันในการสร้างโอกาส สร้างอาชีพไปพร้อมๆ กับการแก้ไขปัญหากลุ่มเปราะบาง ไม่ว่าจะเป็นเรื่อง เด็กเล็ก เยาวชน พ่อ แม่เลี้ยงเดี่ยว กลุ่มสตรี ผู้สูงอายุ และคนพิการ ทั้งนี้ กระทรวง พม. จะดูแลคนทุกช่วงวัย ซึ่งพลเอก ประยุทธ์ จันทร์โอาชา นายกรัฐมนตรี ได้สั่งการไว้ว่า ศูนย์ทุกแห่งต้องทำงานให้ได้และจะถูกวัดผลตลอดเวลา  โดยเราต้องพิสูจน์ว่าทำงานได้ ขณะเดียวกันปัญหามีจำนวนมาก แต่เราต้องสู้ และเราจะสู้ไปด้วยกัน

ที่มา : https://www.thaigov.go.th/news/contents/details/51511