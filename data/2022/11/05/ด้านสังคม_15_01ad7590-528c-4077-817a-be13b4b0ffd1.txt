รัฐบาลไทย-ข่าวทำเนียบรัฐบาล-สธ. เผย รพ.บุษราคัมรับผู้ป่วยต่อเนื่อง ขณะนี้รักษาผู้ป่วยหายแล้ว 1,425 ราย


วันพุธที่ 16 มิถุนายน 2564
สธ. เผย รพ.บุษราคัมรับผู้ป่วยต่อเนื่อง ขณะนี้รักษาผู้ป่วยหายแล้ว 1,425 ราย
กระทรวงสาธารณสุข เผยโรงพยาบาลบุษราคัมรับผู้ป่วยกลุ่มสีเหลืองจากกทม. และปริมณฑล ต่อเนื่อง  ขณะนี้รักษาผู้ป่วยหายแล้ว 1,425 ราย คิดเป็นร้อยละ 58 ของผู้ป่วยทั้งหมด
วันนี้ (16 มิถุนายน 2564) นายแพทย์เกียรติภูมิ วงศ์รจิต ปลัดกระทรวงสาธารณสุข เผยว่า โรงพยาบาลบุษราคัม ภายหลังเปิดให้บริการดูแลรักษาผู้ป่วยโควิดโดยเฉพาะผู้ป่วยกลุ่มสีเหลือง จากพื้นที่กรุงเทพและปริมณฑล ให้มีจำนวนเตียงรองรับผู้ป่วยอาการหนักได้อย่างต่อเนื่อง ข้อมูลล่าสุด เมื่อวันที่ 15 มิถุนายน 2564 เวลา 23.00 น. มีผู้ป่วยเข้ารับการรักษา รวม 2,454 ราย รักษาหายกลับบ้านได้แล้ว 1,425 ราย คิดเป็นร้อยละ 58 ของผู้ป่วยทั้งหมด ยังอยู่ระหว่างรักษา 914 ราย ซึ่งในจำนวนนี้เป็นผู้ป่วยกลุ่มสีเหลืองอ่อน 611 ราย และกลุ่มสีเหลือง 303 ราย ในส่วนผู้ป่วยอาการหนัก หรือมีอาการปอดอักเสบที่ต้องใช้เครื่องช่วยหายใจ ส่งต่อรักษา 115 ราย  ซึ่งขณะนี้สถานการณ์ในเขตกทม. พบว่ามีการบริหารจัดการรับ-ส่ง และดูแลผู้ป่วยในสังกัดได้คล่องตัวมากขึ้น ดังนั้นโรงพยาบาลบุษราคัมจึงประสานและรับส่งต่อผู้ป่วยจากเขตปริมณฑลที่ยังคงพบการระบาดต่อเนื่อง เช่น จ.นนทบุรี สมุทรปราการ ปทุมธานี เป็นต้น เพื่อช่วยลดความแออัดและแบ่งเบาภารกิจของโรงพยาบาลใหญ่และโรงพยาบาลสนามในพื้นที่
สำหรับทีมสุขภาพจิตเอ็มแคท (MCATT) ได้มีการเฝ้าระวังประเมินสุขภาพจิตในผู้ป่วยที่เข้ามารับการรักษา เพื่อประเมินสถานการณ์ สภาพปัญหาผลกระทบทางจิตใจ นำไปวางแผนการดูแลอย่างเหมาะสม โดยตั้งแต่ วันที่ 14 – 15 มิถุนายน 2564 พบผู้ป่วยที่ต้องได้รับการปรึกษา จำนวน 161 ราย โดยส่วนใหญ่ มีอาการนอนไม่หลับ วิตกกังวล โดยเฉพาะอาการทางกาย เช่น กลัวไม่หายจากโรค กลัวเสียชีวิต เป็นต้น และต้องมีการปรับตัวเนื่องจากเปลี่ยนสถานที่นอน รวมถึงมีการสูญเสียบุคคลอันเป็นที่รัก จึงทำให้เกิดความเครียด นอกจากนี้ยังพบผู้ป่วยบางรายมีประวัติจิตเวช และขาดยารักษาต่อเนื่อง ทางทีมสุขภาพจิตจึงได้ประเมินสถานการณ์และส่งต่อไปรักษาที่โรงพยาบาลศรีธัญญา เพื่อให้ได้รับการดูแลที่เหมาะสมต่อไป
“ขอให้กำลังใจผู้ป่วยที่เข้ารับการรักษาทุกราย เมื่อมารักษาที่โรงพยาบาลบุษราคัมแห่งนี้ จะได้รับการดูแลอย่างเต็มที่ เพราะเป็นโรงพยาบาลที่รองรับและดูแลเฉพาะผู้ป่วยโควิด มีความพร้อมทั้งด้านสถานที่ เครื่องมือ อุปกรณ์ บุคลากร เจ้าหน้าที่ที่ปฏิบัติงาน แม้เป็นผู้ป่วยต่างชาติก็จะมีล่าม คอยให้ความช่วยเหลือ” นายแพทย์เกียรติภูมิกล่าว
***********************************16 มิถุนายน 2564

ที่มา : https://www.thaigov.go.th/news/contents/details/42784