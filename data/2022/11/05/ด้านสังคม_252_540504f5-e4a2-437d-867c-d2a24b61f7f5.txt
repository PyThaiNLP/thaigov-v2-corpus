รัฐบาลไทย-ข่าวทำเนียบรัฐบาล-ทีม One Home พม. จ.ปทุมธานี จับมือภาคีเครือข่าย เร่งช่วยเหลือครอบครัวกลุ่มเปราะบาง 9 ชีวิต ที่มีทั้งเด็กเล็กและผู้สูงอายุ ติดเชื้อโควิด-19


วันอังคารที่ 3 สิงหาคม 2564
ทีม One Home พม. จ.ปทุมธานี จับมือภาคีเครือข่าย เร่งช่วยเหลือครอบครัวกลุ่มเปราะบาง 9 ชีวิต ที่มีทั้งเด็กเล็กและผู้สูงอายุ ติดเชื้อโควิด-19
ทีม One Home พม. จ.ปทุมธานี จับมือภาคีเครือข่าย เร่งช่วยเหลือครอบครัวกลุ่มเปราะบาง 9 ชีวิต ที่มีทั้งเด็กเล็กและผู้สูงอายุ ติดเชื้อโควิด-19
เมื่อวันที่ 20 ก.ค. 64 เวลา 16.00 น. ที่กระทรวงการพัฒนาสังคมและความมั่นคงของมนุษย์ ถนนกรุงเกษม สะพานขาว กรุงเทพฯ นางพัชรี อาระยะกุล ปลัดกระทรวงการพัฒนาสังคมและความมั่นคงของมนุษย์ (ปลัด พม.) เปิดเผยว่า จากกรณีครอบครัวหนึ่งที่อาศัยอยู่ในพื้นที่อำเภอคลองหลวง จังหวัดปทุมธานี ได้ติดเชื้อโควิด-19 รวมทั้งหมด 9 คน มีทั้งผู้สูงอายุและเด็กเล็กอายุ 1 ปี และ 5 ปี ซึ่งได้ขอความช่วยเหลือจากหน่วยงานต่างๆ ทั้งนี้ กระทรวงการพัฒนาสังคมและความมั่นคงของมนุษย์ (พม.) มีความห่วงใยครอบครัวดังกล่าว โดยทีม One Home พม. จังหวัดปทุมธานี ได้บูรณาการความช่วยเหลือแล้ว ผ่านสายด่วนโควิค-19 ผู้ว่าราชการจังหวัดปทุมธานี ด้วยการสอบสวนโรคและส่งข้อมูลผู้ป่วยทั้ง 9 คน เข้าสู่ระบบสำนักงานสาธารณสุขจังหวัดปทุมธานีเรียบร้อยแล้ว และวานนี้ (19  ก.ค. 64) ทีมแพทย์ได้มีการโทรสอบถามอาการและแนะนำการปฏิบัติตัวระหว่างกักตัวที่บ้าน พร้อมทั้งการรับประทานยาระหว่างรอเข้าระบบการรักษา อีกทั้งทีม One Home พม. จังหวัดปทุมธานี ได้ลงพื้นที่เยี่ยมบ้านเพื่อมอบเครื่องอุปโภคบริโภคที่จำเป็นให้กับครอบครัวดังกล่าว ได้แก่ ไข่ไก่  ข้าวสาร  น้ำดื่ม  ปลากระป๋อง  น้ำมันพืช  และบะหมี่กึ่งสำเร็จรูปตามโครงการผู้ว่าฯ สละเงิน 3 เดือน เพื่อช่วยเหลือพี่น้องประชาชนชาวปทุมธานี
นางพัชรี กล่าวต่อไปว่า ทั้งนี้ กลุ่มเปราะบางและประชาชนที่กำลังประสบปัญหาความเดือดร้อนจากผลกระทบของโรคโควิด-19 สามารถติดต่อขอความช่วยเหลือได้ที่ 1) ศูนย์ช่วยเหลือสังคม สายด่วน พม. โทร. 1300 บริการ 24 ชม. 2) สำนักงานพัฒนาสังคมและความมั่นคงของมนุษย์จังหวัดทั่วประเทศ และ 3) อาสาสมัครพัฒนาสังคมและความมั่นคงของมนุษย์ (อพม.) ในพื้นที่

ที่มา : https://www.thaigov.go.th/news/contents/details/44394