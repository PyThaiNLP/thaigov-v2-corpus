รัฐบาลไทย-ข่าวทำเนียบรัฐบาล-รองนายกรัฐมนตรี “อนุทิน” แสดงความยินดีกับทีม “บุรีรัมย์ ยูไนเต็ด อีสปอร์ต” ชนะเลิศการแข่งขันอีสปอร์ต เกม RoV ระดับนานาชาติ ย้ำศักยภาพประเทศขับเคลื่อนเป็นอุตสาหกรรมหนุนซอฟท์พาวเวอร์


วันจันทร์ที่ 20 ธันวาคม 2564
พิมพ์
รองนายกรัฐมนตรี “อนุทิน” แสดงความยินดีกับทีม “บุรีรัมย์ ยูไนเต็ด อีสปอร์ต” ชนะเลิศการแข่งขันอีสปอร์ต เกม RoV ระดับนานาชาติ ย้ำศักยภาพประเทศขับเคลื่อนเป็นอุตสาหกรรมหนุนซอฟท์พาวเวอร์
รองนายกรัฐมนตรี “อนุทิน” แสดงความยินดีกับทีม “บุรีรัมย์ ยูไนเต็ด อีสปอร์ต” ชนะเลิศการแข่งขันอีสปอร์ต เกม RoV ระดับนานาชาติ ย้ำศักยภาพประเทศขับเคลื่อนเป็นอุตสาหกรรมหนุนซอฟท์พาวเวอร์ส่งออกวัฒนธรรมและการท่องเที่ยว
น.ส.ไตรศุลี ไตรสรณกุล รองโฆษกประจำสำนักนายกรัฐมนตรี กล่าวว่า นายอนุทิน ชาญวีรกูล รองนายกรัฐมนตรีและรมว.สาธารณสุข ได้แสดงความยินดีกับเยาวชนไทยจากทีมบุรีรัมย์ ยูไนเต็ด อีสปอร์ต ที่ได้รับรางวัลชนะเลิศจากการแข่งขันอีสปอร์ต เกม RoV  ชิงแชมป์นานาชาติ Arena of Valor International Championship หรือ AIC 2021 ซึ่งสามารถชนะคู่แข่งในรอบชิงชนะเลิศ ทีม V Gaming จากเวียดนามในรอบชิงชนะเลิศด้วยสกอร์ 4-3 เมื่อวันที่ 19 ธ.ค. 64 ที่ผ่านมา
ทั้งนี้  รองนายกรัฐมนตรีได้ติดตามเกมการแข่งขัน AIC2021 มาตั้งแต่เริ่มการแข่งขันเมื่อปลายเดือนพ.ย. โดยมีทีมจากประเทศไทยเข้าร่วม 3 ทีม  จากทั้งหมด 14 ทีมจากประเทศต่างๆในเอเชียได้แก่ ไทย เวียดนาม  อินโดนีเซีย  จีน จีนไทเป มาเลเซีย สิงคโปร์ ฟิลิปปินส์ เกาหลีใต้ และญี่ปุ่น
น.ส.ไตรศุลี กล่าวว่า การได้รับรางวัลแข่งขันอีสปอร์ตของเยาวชนจากไทยในรายการการแข่งขันระดับนานาชาติหลายรายการ สะท้อนให้เห็นถึงความสามารถของเยาวชน และเป็นการตอกย้ำถึงศักยภาพของประเทศไทยในการผลักดันอุตสาหกรรมอีสปอร์ตให้เป็นอีกหนึ่งอุตสาหกรรมหลักของประเทศ  ซึ่งนโยบายของรัฐบาลก็ได้ให้การสนับสนุนเต็มที่
“เมื่อไม่นานมานี้ พล.อ.ประยุทธ์ จันทร์โอชา นายกรัฐมนตรีและรมว.กลาโหม ได้มอบหมาย รัฐบาลโดยกระทรวงการท่องเที่ยวและกีฬา และกระทรวงดิจิทัลเพื่อเศรษฐกิจและสังคม ร่วมกันผลักดันอุตสาหกรรมอีสปอร์ตของไทย เพื่อเป็นส่วนหนึ่งของการสร้างซอฟต์ พาวเวอร์ให้กับประเทศ สนับสนุนเพื่อการส่งออกวัฒนธรรมไทยผ่านการออกแบบซอฟแวร์ ด้วยงานศิลปะ ดนตรีการแสดง กีฬา ซึ่งจะมีส่วนสำหรับในการสนับสนุนสินค้าแบรนด์ไทย ท่องเที่ยวไทย และการสร้างรายได้ให้กับประเทศ” น.ส.ไตรศุลี กล่าว

ที่มา : https://www.thaigov.go.th/news/contents/details/49665