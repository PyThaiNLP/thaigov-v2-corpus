รัฐบาลไทย-ข่าวทำเนียบรัฐบาล-กรมทางหลวง รายงานสถานการณ์อุทกภัยบนทางหลวงประจำวันที่ 14 พฤศจิกายน 2564 เวลา 12.30 น.


วันอาทิตย์ที่ 14 พฤศจิกายน 2564
กรมทางหลวง รายงานสถานการณ์อุทกภัยบนทางหลวงประจำวันที่ 14 พฤศจิกายน 2564  เวลา 12.30 น.
รถทุกชนิดผ่านได้ ทล. อัพเดทเข้าสู่โหมดสัญจรปกติ จัดเจ้าหน้าที่อำนวยความสะดวกด้านจราจร เตรียมพร้อมเฝ้าระวัง 24 ชม.
นายสราวุธ ทรงศิวิไล อธิบดีกรมทางหลวง กระทรวงคมนาคม เปิดเผยว่า นายศักดิ์สยาม ชิดชอบ รัฐมนตรีว่าการกระทรวงคมนาคม ได้ติดตามสถานการณ์อุทกภัยอย่างใกล้ชิดในช่วงหลายวันที่ผ่านพร้อมกำชับให้เตรียมพร้อมและเฝ้าระวัง 24 ชั่วโมง เนื่องจากวันนี้ 14 พฤศจิกายน 2564 กรมอุตุนิยมวิทยาได้ออกประกาศว่ายังฝนตกหนักถึงหนักมากและคลื่นลมแรงบริเวณภาคใต้ โดยจังหวัดที่คาดว่าจะมีฝนตกหนักบางแห่ง ได้แก่ บริเวณจังหวัดเพชรบุรี ประจวบคีรีขันธ์ ชุมพร สุราษฎร์ธานี นครศรีธรรมราช นราธิวาส ระนอง พังงา ภูเก็ต และกระบี่ พร้อมฝากให้ประชาชนบริเวณพื้นที่เสี่ยงภัยระวังอันตรายจากฝนที่ตกหนักถึงหนักมาก และฝนที่ตกสะสม ซึ่งอาจทำให้เกิดน้ำท่วมฉับพลัน น้ำป่าไหลหลาก และน้ำล้นตลิ่ง สำหรับการจราจรบนทางหลวงหมายเลข 41 ช่วงเขาบ่อ - ท่าทอง พื้นที่อำเภอทุ่งตะโก จังหวัดชุมพร ขณะนี้ได้กลับเข้าสู่สภาวะปกติและเปิดให้รถทุกชนิดสัญจรได้ทั้งขาขึ้นและขาล่องเนื่องจากระดับน้ำลดลงแล้ว แต่สภาพอากาศมืดคลึ้มมีฝนตกบางช่วง จึงกำชับให้จัดเจ้าหน้าที่เฝ้าระวังและอำนวยความสะดวกปลอดภัยด้านการจราจรให้กับประชาชนในการเดินทางตามข้อสั่งการของรัฐมนตรีว่าการกระทรวงคมนาคม
สำหรับสถานการณ์วันนี้ 14 พฤศจิกายน 2564 เวลา 12.30 น. พบทางหลวงถูกน้ำท่วม ดินสไลด์ จำนวน 4 จังหวัด 4 สายทาง โดยเส้นทางที่ได้รับผลกระทบจากน้ำท่วมจะมีเจ้าหน้าที่คอยอำนวยความสะดวกด้านการจราจร ได้แก่
1. ทล.3178 ช่วงเพชรบุรี - บ้านแหลมฝั่งตะวันออก กม. ที่ 10+700 - 10+900 ระดับน้ำสูง 10 เซนติเมตร พื้นที่ อำเภอบ้านแหลม จังหวัดเพชรบุรี
2. ทล.3094 ช่วงทางเข้านครชัยศรี กม. ที่ 0+000 - 1+894 ขาเข้าและขาออก ระดับน้ำสูง 20 เซนติเมตร พื้นที่ อำเภอนครชัยศรี จังหวัดนครปฐม
3. ทล.327 ช่วงสี่แยกปฐมพร - แยกหมอเล็ก  กม. ที่ 1+100 - 2+000 ระดับน้ำสูง 15 เซนติเมตร พื้นที่อำเภอเมือง จังหวัดชุมพร
4 ทล.4191 ช่วงไชยา - เขาหลัก กม. ที่ 2+697 - 3+102 ระดับน้ำสูง 5 เซนติเมตร พื้นที่อำเภอไชยา จังหวัดสุราษฎร์ธานี
ทั้งนี้ ขอให้ประชาชนผู้ใช้เส้นทางเดินทางด้วยความระมัดระวังเพื่อความปลอดภัย พร้อมขอให้ปฏิบัติตามป้ายเตือน ป้ายแนะนำและคำแนะนำของเจ้าหน้าที่อย่างเคร่งครัด และหากประชาชนต้องการสอบถามสภาพเส้นทาง สภาพการจราจร หรือต้องการความช่วยเหลือสามารถติดต่อได้ที่สำนักงานทางหลวง แขวงทางหลวง หมวดทางหลวงในพื้นที่ และสายด่วนกรมทางหลวง โทร.1586 (โทรฟรีทุกเครือข่ายตลอด 24 ชั่วโมง) และสามารถติดตามการรายงานสถานการณ์สภาพเส้นทางได้ที่ทวิตเตอร์กรมทางหลวง @prdoh1

ที่มา : https://www.thaigov.go.th/news/contents/details/48208