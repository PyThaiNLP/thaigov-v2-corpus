รัฐบาลไทย-ข่าวทำเนียบรัฐบาล-สธ.เตรียมร่วม มท.ค้นหากลุ่มเสี่ยง 608 รณรงค์เข้าถึงวัคซีนเข็มกระตุ้น ลดอัตราเสียชีวิต


วันพฤหัสบดีที่ 24 กุมภาพันธ์ 2565
สธ.เตรียมร่วม มท.ค้นหากลุ่มเสี่ยง 608 รณรงค์เข้าถึงวัคซีนเข็มกระตุ้น ลดอัตราเสียชีวิต
ปลัดกระทรวงสาธารณสุขเผยเตรียมทำแผนบริหารจัดการ “โควิด” เป็นโรคประจำถิ่นในระยะ 4 เดือน มอบสาธารณสุขจังหวัดร่วมกระทรวงมหาดไทยเร่งค้นหากลุ่มเสี่ยง 608 เพิ่มการเข้าถึงวัคซีนโควิดเข็มกระตุ้นลดอัตราการเสียชีวิต
ปลัดกระทรวงสาธารณสุขเผยเตรียมทำแผนบริหารจัดการ “โควิด” เป็นโรคประจำถิ่นในระยะ 4 เดือน มอบสาธารณสุขจังหวัดร่วมกระทรวงมหาดไทยเร่งค้นหากลุ่มเสี่ยง 608 เพิ่มการเข้าถึงวัคซีนโควิดเข็มกระตุ้นลดอัตราการเสียชีวิต
วันนี้ (24 กุมภาพันธ์ 2565) นพ.เกียรติภูมิ วงศ์รจิต ปลัดกระทรวงสาธารณสุข ให้สัมภาษณ์ว่า กรณีคณะรัฐมนตรี (ครม.) ให้กระทรวงสาธารณสุขทบทวนเรื่องการรักษาโควิดฟรีตามสิทธินั้น ได้มอบหมายให้กรมสนับสนุนบริการสุขภาพ (สบส.) นำไปทบทวน ยืนยันว่าประชาชนไม่ได้รับผลกระทบ ซึ่งปัจจุบันเป็นการระบาดของสายพันธุ์โอมิครอน ผู้ติดเชื้อประมาณ 90% ไม่มีอาการหรือมีอาการน้อย หรือกลุ่มสีเขียว ดังนั้น จึงพยายามให้รับการดูแลในระบบ HI/CI เพื่อให้โรงพยาบาลมีเตียงว่างดูแลผู้ป่วยโควิดที่มีอาการหนักและผู้ป่วยโรคอื่น เป็นแนวทางหนึ่งของการปรับให้โรคโควิด 19 เป็นโรคประจำถิ่น ซึ่งวันที่ 23 กุมภาพันธ์ ที่ผ่านมา มีการประชุมเตรียมแผนระยะ 4 เดือนในการบริหารจัดการโรคโควิด 19 เข้าสู่โรคประจำถิ่น คาดว่าจะมีรายละเอียดในสัปดาห์หน้า
นพ.เกียรติภูมิ กล่าวว่า แม้โอมิครอนจะไม่รุนแรง แต่หากมีการติดเชื้อจำนวนมาก ผู้ป่วยปอดอักเสบและเสียชีวิตอาจเพิ่มขึ้นตามไปด้วย ซึ่งขณะนี้ผู้เสียชีวิตส่วนใหญ่เป็นกลุ่ม 608 คือ ผู้สูงอายุ และผู้มีโรคเรื้อรัง วันนี้จึงมีการประชุมทางไกลร่วมกับสำนักงานสาธารณสุขจังหวัดทั่วประเทศ ให้ร่วมกับกระทรวงมหาดไทยในการค้นหากลุ่ม 608 ตามทะเบียนบ้าน เพื่อให้เข้าถึงการรับบริการวัคซีนโควิด 19 ให้มากที่สุด ช่วยลดอัตราการเสียชีวิตโดยขณะนี้กลุ่ม 608 ได้รับวัคซีนเข็ม 1 และเข็ม 2 ประมาณ 80% ส่วนเข็มกระตุ้นประมาณ 30%
**************************************** 24 กุมภาพันธ์ 2565

ที่มา : https://www.thaigov.go.th/news/contents/details/51916