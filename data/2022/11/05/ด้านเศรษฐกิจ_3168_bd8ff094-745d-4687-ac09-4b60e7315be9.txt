รัฐบาลไทย-ข่าวทำเนียบรัฐบาล-องค์การขนส่งมวลชนกรุงเทพชี้แจงประเด็นราคาน้ำมันแพง เชิญชวนประชาชนขึ้นรถเมล์


วันพุธที่ 16 มีนาคม 2565
องค์การขนส่งมวลชนกรุงเทพชี้แจงประเด็นราคาน้ำมันแพง เชิญชวนประชาชนขึ้นรถเมล์
องค์การขนส่งมวลชนกรุงเทพ (ขสมก.) กระทรวงคมนาคม ยังคงเคียงข้างประชาชน พร้อมให้บริการด้วยมาตรฐานการบริการ ราคาประหยัด สะอาดและปลอดภัย
นายกิตติกานต์ จอมดวง จารุวรพลกุล  ผู้อำนวยการองค์การขนส่งมวลชนกรุงเทพ กระทรวงคมนาคม เปิดเผยว่า  ตามที่สื่อมวลชนได้นำเสนอข่าว กรณี องค์การขนส่งมวลชนกรุงเทพ (ขสมก.) เชิญชวนประชาชนจอดรถไว้ที่บ้าน แล้วเดินทางไปกับรถโดยสารสาธารณะของ ขสมก. เพื่อความประหยัด สะดวก สบาย และปลอดภัยในช่วงที่สถานการณ์ราคาน้ำมันสูงขึ้น โดยระบุว่ารถโดยสารสาธารณะของ ขสมก. ยังคงเคียงข้างประชาชน พร้อมให้บริการด้วยมาตรฐานการบริการ ราคาประหยัด สะอาดและปลอดภัย
จากสถานการณ์ราคาน้ำมันปรับตัวสูงขึ้นอย่างต่อเนื่อง ขสมก. ตระหนักถึงความเดือดร้อนของประชาชนและผู้ใช้บริการเป็นอย่างยิ่ง จึงมุ่งมั่นตั้งใจในการร่วมแก้ไขปัญหาและเป็นทางเลือกหนึ่งให้กับประชาชนและผู้ใช้บริการ ในการเดินทางด้วยรถโดยสารสาธารณะที่ราคาประหยัด สะดวก สะอาด และปลอดภัย โดย ขสมก. ได้จัดเตรียมมาตรการรองรับ ดังนี้
1. จัดเตรียมรถโดยสารทุกคันให้อยู่ในสภาพมั่นคง แข็งแรงและสะอาดปลอดภัยพร้อมให้บริการ
2. ปรับเพิ่มความถี่การปล่อยรถโดยสารให้มากขึ้น เพื่อลดปัญหารถโดยสารขาดระยะ
3. แผนการจัดหารถโดยสารใหม่ที่ใช้พลังงานสะอาดเป็นมิตรต่อสิ่งแวดล้อม เพื่อรองรับการให้บริการประชาชนและผู้ใช้บริการได้อย่างมีประสิทธิภาพ
นอกจากนี้ ขสมก. มีความห่วงใยด้านความสะอาด ปลอดภัยของผู้ใช้บริการ โดยมีการฉีดพ่นและเช็ดทำความสะอาดรถโดยสารด้วยแอลกอฮอล์ทุกคันทุกเที่ยววิ่งก่อนออกให้บริการ เพื่อป้องกันและลดความเสี่ยงจากการแพร่ระบาดของโรคติดเชื้อไวรัส COVID-19 ตามมาตรการป้องกันโรคของกรมควบคุมโรค กระทรวงสาธารณสุขมาโดยตลอด และพร้อมให้บริการเคียงข้างประชาชนในทุกสถานการณ์ เพื่อให้ประชาชนทุกคนสามารถเข้าถึงระบบขนส่งสาธารณะได้อย่างเท่าเทียมและทั่วถึง สอดคล้องกับนโยบายภาครัฐในการสนับสนุนให้ทุกภาคส่วนช่วยกันประหยัดพลังงาน ลดการใช้รถยนต์ส่วนตัว และหันมาใช้บริการรถโดยสารสาธารณะแทน

ที่มา : https://www.thaigov.go.th/news/contents/details/52588