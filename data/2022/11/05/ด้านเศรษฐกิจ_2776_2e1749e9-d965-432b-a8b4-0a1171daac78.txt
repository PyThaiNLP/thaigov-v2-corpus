รัฐบาลไทย-ข่าวทำเนียบรัฐบาล-​รฟฟท. ครบรอบปีที่ 11 ด้วยมาตรฐานการให้บริการระดับสากล และการเสริมทัพช่องทางติดต่อและติดตามข่าวสารในสื่อสังคมออนไลน์ทุกแพลตฟอร์ม


วันพฤหัสบดีที่ 3 กุมภาพันธ์ 2565
​รฟฟท. ครบรอบปีที่ 11 ด้วยมาตรฐานการให้บริการระดับสากล และการเสริมทัพช่องทางติดต่อและติดตามข่าวสารในสื่อสังคมออนไลน์ทุกแพลตฟอร์ม
เพื่อยกระดับประสิทธิภาพการให้บริการ พร้อมจัดกิจกรรมส่งเสริมการตลาดออนไลน์ และออฟไลน์ให้แก่ผู้โดยสารเป็นประจำทุกเทศกาลตลอดปี 2565
บริษัท รถไฟฟ้า ร.ฟ.ท. จำกัด (รฟฟท.) กระทรวงคมนาคม ผู้ให้บริการรถไฟฟ้าชานเมืองสายสีแดงครบรอบปีที่ 11 ด้วยมาตรฐานการให้บริการระดับสากล และการเสริมทัพช่องทางติดต่อและติดตามข่าวสารในสื่อสังคมออนไลน์ทุกแพลตฟอร์ม เพื่อยกระดับประสิทธิภาพการให้บริการ พร้อมจัดกิจกรรมส่งเสริมการตลาดออนไลน์และออฟไลน์ให้แก่ผู้โดยสารได้ลุ้นรับรางวัลเป็นประจำทุกเทศกาล
นายสุเทพ พันธุ์เพ็ง กรรมการผู้อำนวยการใหญ่ รฟฟท. หรือผู้ให้บริการรถไฟฟ้าชานเมืองสายสีแดงเปิดเผยว่า ในวันที่ 23 กุมภาพันธ์ 2565 ที่จะถึงนี้ บริษัทจะครบรอบการก่อตั้งเป็นปีที่ 11 แล้ว ซึ่งบริษัทยังคงยึดมั่นแนวทางในการให้บริการด้วยมาตรฐานระดับสากล ตามที่บริษัทได้ผ่านการรับรอง ISO 9001 : 2015 ขอบเขต : วิศวกรรมและซ่อมบำรุงและขอบเขต : งานปฏิบัติการเดินรถไฟฟ้าจาก BV ( Bureau Veritas ) และดำเนินการมาโดยตลอดตั้งแต่การให้บริการรถไฟฟ้าแอร์พอร์ต เรล ลิงก์ โดยเฉพาะในเรื่องของความตรงต่อเวลา ความน่าเชื่อถือ และความพร้อมของขบวนรถไฟฟ้าในการให้บริการ ซึ่งนับตั้งแต่รถไฟฟ้าชานเมืองสายสีแดงเปิดให้บริการเชิงพาณิชย์เป็นต้นมาปรากฏว่าสถิติค่าเฉลี่ยของทั้ง 3 ด้านอยู่ในระดับที่สูงมาก โดยในเดือนพฤศจิกายน 2564 ความตรงต่อเวลา ความน่าเชื่อถือ และความพร้อมของขบวนรถไฟฟ้าในการให้บริการ อยู่ที่ 99.34% , 99.16% และ 100% ส่วนในเดือนธันวาคม 2564 ความตรงต่อเวลา ความน่าเชื่อถือ และความพร้อมของขบวนรถไฟฟ้าในการให้บริการ จะอยู่ที่ 99.45% , 99.52% และ 100% ตามลำดับ
นอกจากการให้บริการที่ได้มาตรฐานแล้ว เพื่อเป็นการยกระดับ และเพิ่มประสิทธิภาพการให้บริการแก่ผู้โดยสารให้มากยิ่งขึ้น บริษัทจึงเพิ่มช่องทางติดต่อและติดตามข่าวสารในสื่อสังคมออนไลน์ทุกแพลตฟอร์ม เพื่อให้สามารถตอบสนองความต้องการของผู้โดยสารมากที่สุด ซึ่งผู้โดยสารสามารถติดต่อ และติดตามข่าวสารของบริษัทได้ทั้งช่องทาง Facebook , Twitter , Instagram Youtube , Tiktok ในชื่อ “RED Line SRTET” และส่วนงานลูกค้าสัมพันธ์ Call Center หมายเลข 1690 โดยจะมีเจ้าหน้าที่รับเรื่องเสนอแนะ และปัญหาในการใช้บริการ รวมทั้งให้ข้อมูลการใช้บริการแก่ผู้โดยสารอย่างรวดเร็วภายใน 24 ชั่วโมงตลอด 24 ชั่วโมง
นอกจากนี้เนื่องในโอกาสสุดพิเศษครบรอบปีที่ 11 นี้ เพื่อเป็นการแสดงความขอบคุณผู้โดยสารที่ให้การสนับสนุนบริษัทมาโดยตลอด บริษัทจึงได้จัดกิจกรรมส่งเสริมการตลาดออนไลน์ เพื่อให้ผู้โดยสารที่ถือบัตรโดยสารทุกประเภทได้ร่วมกิจกรรมแบบ New Normal ลุ้น สนุก ปลอดภัย ได้รางวัล เพียงผู้โดยสารโพสต์ภาพถ่ายตัวท่านคู่กับบัตรโดยสารรถไฟฟ้าสายสีแดงของท่านที่แสดงหมายเลขหลังบัตรโดยสารอย่างชัดเจนในโพสต์กิจกรรมทาง Facebook RED Line SRTET ลุ้นรับรางวัลต่างๆดังนี้
: ผู้โดยสารที่ถือบัตรโดยสารรถไฟฟ้าชานเมืองสายสีแดง ซึ่งมีเลข 1 ติดกันในตำแหน่งสองตัวท้ายของหมายเลขบัตร 20 ท่านแรก รับรางวัลบัตรของขวัญมูลค่า 500 บาท
: ผู้โดยสารที่ถือบัตรโดยสารรถไฟฟ้าชานเมืองสายสีแดง ซึ่งมีเลข 1 ติดกันในตำแหน่งใดของหมายเลขบัตร ก็ได้ 25 ท่านแรก รับรางวัลบัตรของขวัญมูลค่า 200 บาท
: ผู้โดยสารที่ถือบัตรโดยสารรถไฟฟ้าชานเมืองสายสีแดงหมายเลขใดก็ได้ 50 ท่านแรกรับรางวัลปลอบใจบัตรของขวัญมูลค่า 100 บาท
โดยการตัดสินผู้ได้รับรางวัลในกิจกรรมดังกล่าวของบริษัทถือเป็นที่สิ้นสุด ซึ่งผู้โดยสารสามารถติดตามรายละเอียดและร่วมสนุกได้ที่ Facebook RED Line SRTET ระหว่างวันที่ 4 - 6 กุมภาพันธ์ 2565
สำหรับผู้โดยสารที่พลาดรางวัลจากกิจกรรมการตลาดในครั้งนี้ไม่ต้องเสียใจ เพราะบริษัทเตรียมกิจกรรมส่งเสริมการตลาดสุดพิเศษให้ผู้โดยสารได้ร่วมสนุกลุ้นรับรางวัลกันในทุกเทศกาลตลอดทั้งปี 2565 โดยกิจกรรมหลังจากนี้คือกิจกรรมวันแห่งความรัก “วาเลนไทน์” ซึ่งบริษัทได้เตรียมกิจกรรมส่งเสริมการตลาดทั้งออนไลน์ และออฟไลน์ไว้ส่งมอบความสุขให้แก่ผู้โดยสาร สำหรับรายละเอียดเพิ่มเติมสามารถติดตามได้ทาง Facebook RED Line SRTET นอกจากนั้นในวันที่ 14 กุมภาพันธ์ 2565 ยังเป็นวันแรกที่บริษัทเปิดจำหน่ายบัตรโดยสารประเภทใหม่ คือบัตรโดยสารรายเดือน 30 วัน 30 เที่ยว ราคา 800 บาท ( ราคานี้รวมค่าธรรมเนียมออกบัตร 50 บาท)  อีกด้วย ซึ่งบัตรโดยสารประเภทดังกล่าวถือว่ามีความประหยัด และคุ้มค่า แบ่งเบาภาระของผู้โดยสารจากภาวะเศรษฐกิจในปัจจุบัน
รฟฟท. หวังเป็นอย่างยิ่งว่าการจัดกิจส่งเสริมการตลาดจะสามารถสร้างรอยยิ้ม และความสุขให้แก่ผู้โดยสารตลอดทั้งปี 2565 นี้ รถไฟฟ้าสายสีแดง ยกระดับคุณภาพชีวิตชานเมือง

ที่มา : https://www.thaigov.go.th/news/contents/details/51193