รัฐบาลไทย-ข่าวทำเนียบรัฐบาล-สธ. อบรมอาสาสมัครสาธารณสุขประชากรต่างด้าว ของ กทม.และสมุทรปราการ เฝ้าระวังสุขภาพจากโควิด 19


วันพฤหัสบดีที่ 18 สิงหาคม 2565
สธ. อบรมอาสาสมัครสาธารณสุขประชากรต่างด้าว ของ กทม.และสมุทรปราการ เฝ้าระวังสุขภาพจากโควิด 19
กระทรวงสาธารณสุข มอบประกาศนียบัตรให้อาสาสมัครสาธารณสุขประชากรต่างด้าว (อสต.) จาก กทม.และสมุทรปราการ รวม 47 คน ที่ผ่านการฝึกอบรมหลักสูตรเร่งรัดและหลักสูตรฟื้นฟูศักยภาพในการเฝ้าระวังสุขภาพ ป้องกัน และบรรเทาผลกระทบจากโรคโควิด 19
วันนี้ (18 สิงหาคม 2565) ที่กระทรวงสาธารณสุข ทันตแพทย์อาคม ประดิษฐสุวรรณ รองอธิบดีกรมสนับสนุนบริการสุขภาพ ได้รับมอบหมายจาก นายแพทย์ธงชัย กีรติหัตถยากร รองปลัดกระทรวงสาธารณสุข เป็นประธานมอบประกาศนียบัตรให้กับ อาสาสมัครสาธารณสุขประชากรต่างด้าว (อสต.) ที่ผ่านการฝึกอบรมหลักสูตรเร่งรัดและหลักสูตรฟื้นฟูศักยภาพในการเฝ้าระวังสุขภาพ ป้องกัน และบรรเทาผลกระทบจากโรคโควิด 19 พร้อมเปิดประชุมเชิงปฏิบัติการสรุปผลการดำเนินงานโครงการสร้างความมีส่วนร่วมของคนต่างด้าวในประเทศไทย ในการเฝ้าระวังด้านสุขภาพ (FY 2021 : No Cost Extension 2022) การป้องกันและการบรรเทาผลกระทบจากโรคโควิด 19 โดยมี นายแพทย์ธีรวีร์ วีรวรรณ ผู้อำนวยการกองสร้างเสริมสุขภาพ สำนักอนามัย กรุงเทพมหานคร Dr.Barbara Knust ผู้อำนวยการโครงการสุขภาพผู้อพยพและผู้ลี้ภัย (DGMQ) ศูนย์ความร่วมมือไทย-สหรัฐฯ ด้านสาธารณสุข ผู้บริหารและเจ้าหน้าที่จากหน่วยงานที่เกี่ยวข้อง เข้าร่วมงาน
ทันตแพทย์อาคม กล่าวว่า กระทรวงสาธารณสุขได้ส่งเสริมการมีส่วนร่วมของคนต่างด้าวที่อาศัยอยู่ในประเทศไทยในการเฝ้าระวังด้านสุขภาพ โดยร่วมมือกับ ศูนย์ป้องกันและควบคุมโรคแห่งชาติ ประเทศสหรัฐอเมริกา (U.S.CDC) จัดทำโครงการสร้างความมีส่วนร่วมของคนต่างด้าวในประเทศไทยในการเฝ้าระวังด้านสุขภาพ ต่อเนื่องเป็นปีที่ 5 มีพื้นที่เป้าหมาย 10 จังหวัดที่มีประชากรต่างด้าวจำนวนมาก และจังหวัดที่มีพื้นที่พักพิงชั่วคราวผู้หนีภัยการสู้รบจากเมียนมา ได้แก่ กทม. ตาก สมุทรปราการ สมุทรสาคร ปทุมธานี ระยอง ระนอง ราชบุรี กาญจนบุรี และแม่ฮ่องสอน เพื่อช่วยเหลือคนต่างด้าวให้ได้เข้าถึงบริการด้านสุขภาพ และได้รับการเยียวยาเพื่อบรรเทาผลกระทบในสถานการณ์การระบาดของโรคโควิด 19 โดยพัฒนาอาสาสมัครสาธารณสุขประชากรต่างด้าว (อสต.) มาช่วยดูแลประชากรต่างด้าวในพื้นที่
ทันตแพทย์อาคม กล่าวต่อว่า กระทรวงสาธารณสุขมีการพัฒนาความรู้ของ อสต.อย่างต่อเนื่อง เพื่อให้ปฏิบัติหน้าที่ร่วมกับทีมเจ้าหน้าที่สาธารณสุข ในการดูแลสุขภาพของประชากรต่างด้าวในชุมชนได้อย่างมีประสิทธิภาพ ซึ่งที่ผ่านมา ได้ร่วมกันเฝ้าระวัง คัดกรองโรคโควิด 19 แนะนำมาตรการต่างๆ รวมถึงให้ได้รับการฉีดวัคซีนป้องกัน เพื่อให้เกิดความปลอดภัยกับคนในชุมชน โดยในวันนี้ มีการมอบประกาศนียบัตรให้กับ อสต. ที่ผ่านการฝึกอบรมหลักสูตรเร่งรัดและหลักสูตรฟื้นฟูศักยภาพในการเฝ้าระวังสุขภาพ ป้องกัน และบรรเทาผลกระทบจากโรคโควิด 19 จำนวน 47 คน จากพื้นที่กรุงเทพมหานครและสมุทรปราการ ซึ่งจะเป็น อสต.ต้นแบบ นำความรู้ไปขยายต่อให้กับ อสต.ทั่วประเทศ
นอกจากนี้ ช่วงวันที่ 18-19 สิงหาคม 2565 กองบริหารการสาธารณสุข สำนักงานปลัดกระทรวงสาธารณสุข ยังร่วมกับ กองสนับสนุนสุขภาพภาคประชาชน กรมสนับสนุนบริการสุขภาพ จัดประชุมเชิงปฏิบัติการผ่านระบบ Onsite และ Online กับทุกจังหวัด เพื่อสรุปผลการดำเนินงาน ถอดบทเรียนในระดับพื้นที่ แลกเปลี่ยนเรียนรู้และนำแนวทางในการคัดกรองโรคโควิด 19 ไปใช้จัดระบบบริการสุขภาพคนต่างด้าวในชุมชนและพื้นที่พักพิงชั่วคราวฯ ให้เหมาะสมตามบริบทของแต่ละพื้นที่ต่อไป
************************************ 18 สิงหาคม 2565

ที่มา : https://www.thaigov.go.th/news/contents/details/58166