รัฐบาลไทย-ข่าวทำเนียบรัฐบาล-กรมการขนส่งทางบก แจ้งเจ้าของรถที่แผ่นป้ายทะเบียนรถมีสีบนตัวอักษร หมายเลขทะเบียน ตัวอักษรบอกชื่อจังหวัดซีดจาง นำแผ่นป้ายทะเบียนรถมาเคลือบสีใหม่ได้ฟรี


วันพฤหัสบดีที่ 25 พฤศจิกายน 2564
กรมการขนส่งทางบก แจ้งเจ้าของรถที่แผ่นป้ายทะเบียนรถมีสีบนตัวอักษร หมายเลขทะเบียน ตัวอักษรบอกชื่อจังหวัดซีดจาง นำแผ่นป้ายทะเบียนรถมาเคลือบสีใหม่ได้ฟรี
ถึงวันที่ 31 ธันวาคม 2564
นางพรรณี พุ่มพันธ์ รองอธิบดีกรมการขนส่งทางบก กระทรวงคมนาคม เปิดเผยว่า ตามที่กรมการขนส่งทางบก (ขบ.) ได้ประชาสัมพันธ์ให้เจ้าของรถนำแผ่นป้ายทะเบียนรถที่สีตัวอักษร หมายเลขทะเบียน หรือตัวอักษรบอกชื่อจังหวัดซีดจาง มาเคลือบสีแผ่นป้ายทะเบียนใหม่โดยไม่เสียค่าใช้จ่าย ตั้งแต่ช่วงต้นปีที่ผ่านมา ซึ่งจะสิ้นสุดระยะเวลาดำเนินการในวันที่ 31 ธันวาคม 2564 จึงประชาสัมพันธ์เพิ่มเติมขอให้เจ้าของรถที่ยังไม่มาดำเนินการ เร่งนำแผ่นป้ายทะเบียนมาเคลือบสีภายในปีนี้ โดยสามารถตรวจสอบหมวดแผ่นป้ายทะเบียนซีดจาง ได้ที่เว็บไซต์ ขบ. หรือ https://bit.ly/3Fjon3B ส่วนใหญ่จะพบในหมวด 3กก - 4กฆ กรุงเทพมหานคร รวมถึงบางหมวดของต่างจังหวัด โดยเตรียมหลักฐานในการติดต่อ ได้แก่ ใบคู่มือจดทะเบียนรถหรือสำเนา บัตรประจำตัวประชาชนเจ้าของรถ กรณีเป็นนิติบุคคลให้ใช้หนังสือรับรองการจดทะเบียนนิติบุคคล ส่วนเจ้าของรถที่ไม่สามารถดำเนินการได้ด้วยตนเอง ต้องมีหนังสือมอบอำนาจ พร้อมสำเนาบัตรประชาชนผู้มอบอำนาจและผู้รับมอบอำนาจ โดยติดต่อขอเคลือบสีใหม่ได้ที่งานแผ่นป้ายทะเบียนรถ อาคาร 7 ขบ. โดยตรง ซึ่งสามารถรอรับได้ภายในวันที่ติดต่อทันที หรือยื่นความประสงค์ได้ที่สำนักงานขนส่งที่รถนั้นจดทะเบียนหรืออยู่ในความรับผิดชอบ เพื่อให้สำนักงานขนส่งที่รับแจ้งจัดส่งแผ่นป้ายทะเบียนเข้ามาเคลือบสีที่กรมการขนส่งทางบกใช้ระยะเวลาดำเนินการรวมจัดส่งไม่เกิน 7 วันทำการ ซึ่งเจ้าของรถสามารถใช้ใบนัดรับแผ่นป้ายทะเบียนรถเป็นหลักฐานชั่วคราวแสดงกับเจ้าพนักงานเจ้าหน้าที่แทนแผ่นป้ายทะเบียนรถที่อยู่ระหว่างส่งเคลือบสีได้ ทั้งนี้ แผ่นป้ายทะเบียนรถที่ต้องการเคลือบสีใหม่ ต้องผ่านการทำความสะอาดเบื้องต้น และอยู่ในสภาพสมบูรณ์ เช่น ไม่บิดงอ เจาะรู เป็นต้น
รองอธิบดีกรมการขนส่งทางบก กล่าวเพิ่มเติมว่า หลังจากที่ ขบ. ได้ประชาสัมพันธ์ให้เจ้าของรถนำแผ่นป้ายทะเบียนมาเคลือบสีได้โดยไม่เสียค่าใช้จ่าย พบว่า มีจำนวนการยื่นคำขอรวมทั่วประเทศมากกว่า 7,200 ราย โดยที่บางรายพบสาเหตุสีหลุดลอกมาจากการใช้งาน หรือการขัดล้างที่ไม่ถูกวิธี ซึ่งสามารถขอรับแผ่นป้ายทะเบียนใหม่ทดแทนของเดิมได้เช่นกัน แต่จะมีค่าธรรมเนียมแผ่นป้ายละ 100 บาท ดังนั้น เพื่อรักษาและยืดอายุการใช้งานแผ่นป้ายทะเบียนรถ ขอให้เจ้าของรถให้ความสำคัญกับการดูแลรักษาแผ่นป้ายทะเบียนรถให้ถูกวิธี ไม่ใช้น้ำยาขัดล้างถูรุนแรงบริเวณแผ่นป้าย ตัวอักษรหรือตัวเลข ให้ใช้น้ำเปล่าหรือน้ำผสมแชมพูอ่อนๆ และใช้ผ้านุ่มบางหรือสำลีเช็ดทำความสะอาด ส่วนเจ้าของรถที่ต้องการใส่กรอบแผ่นป้ายทะเบียนเพื่อป้องกันการชำรุดก็สามารถกระทำได้ โดยต้องเป็นกรอบใสที่มองเห็นรายละเอียดของแผ่นป้ายทะเบียนรถได้ชัดเจน ไม่มีส่วนหนึ่งส่วนใดของกรอบบดบังส่วนที่เป็นหมวดอักษร หมายเลขทะเบียน และตัวอักษรบอกชื่อจังหวัดโดยเด็ดขาด สอบถามรายละเอียดได้ที่ สำนักงานขนส่งทุกแห่ง หรือโทรสายด่วน 1584 ตลอด 24 ชั่วโมง

ที่มา : https://www.thaigov.go.th/news/contents/details/48691