รัฐบาลไทย-ข่าวทำเนียบรัฐบาล-โฆษกรัฐบาลเผย นายกฯ ให้ความสำคัญกับกลุ่มเปราะบาง เดินหน้าส่งเสริมการประกอบอาชีพให้ผู้พิการภายหลังยุคโควิด-19


วันพฤหัสบดีที่ 23 ธันวาคม 2564
พิมพ์
โฆษกรัฐบาลเผย นายกฯ ให้ความสำคัญกับกลุ่มเปราะบาง เดินหน้าส่งเสริมการประกอบอาชีพให้ผู้พิการภายหลังยุคโควิด-19
โฆษกรัฐบาลเผย นายกฯ ให้ความสำคัญกับกลุ่มเปราะบาง เดินหน้าส่งเสริมการประกอบอาชีพให้ผู้พิการภายหลังยุคโควิด-19
นาย ธนกร วังบุญคงชนะ โฆษกประจำสำนักนายกรัฐมนตรี เปิดเผยว่า รัฐบาลให้ความสำคัญกับคนทุกกลุ่มในสังคม โดยเฉพาะอย่างยิ่ง ตามนโยบายของ พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ที่ให้ความสำคัญกับโอกาสในสังคมเพื่อให้กลุ่มเปราะบางทุกคนมีการพัฒนาเพื่อคุณภาพชีวิตที่ดีขึ้น หนึ่งตัวอย่างที่ชัดเจนคือได้เปิดโอกาสให้ศูนย์พัฒนาและฝึกอบรมคนพิการแห่งเอเชียและแปซิฟิก (The Asia-Pacific Development Center on Disability: APCD) เข้ามาถ่ายทำโครงการแลกเปลี่ยนความรู้เพื่อเผยแพร่ประเด็นธุรกิจที่คนพิการมีส่วนร่วม (Disability Inclusive Business: DIB) ณ ร้าน APCD 60+ Plus Bakery and Chocolate Café สาขาทำเนียบรัฐบาล เมื่อวันที่ 20 – 22 ธันวาคม 2564 ซึ่งถือเป็นการประชาสัมพันธ์ความสามารถ ส่งเสริมโอกาสในการประกอบอาชีพให้ผู้พิการและกลุ่มเปราะบาง
ทั้งนี้ พลเอก ประยุทธ์ จันทร์โอชา นายกรัฐมนตรี ได้มาเป็นประธานในพิธีเปิดร้าน เมื่อวันที่ 7 สิงหาคม 2563 เพื่อประชาสัมพันธ์และเผยแพร่การส่งเสริมโอกาสให้ผู้พิการสามารถฝึกอาชีพและให้ดำเนินธุรกิจได้ด้วยตนเองอย่างยั่งยืน ด้วยการฝึกอบรมในรูปแบบการฝึกจากสถานที่จริง ปฏิบัติจริง และขายจริง สะท้อนเจตนารมณ์ของรัฐบาลในการทำตามพันธะสัญญาที่จะดูแลคนไทยทุกกลุ่ม โดยเฉพาะกลุ่มเปราะบาง
โฆษกรัฐบาลกล่าวว่า ศูนย์พัฒนาและฝึกอบรมคนพิการแห่งเอเชียและแปซิฟิก (APCD) เป็นศูนย์พัฒนาระดับภูมิภาคเอเชียและแปซิฟิกสำหรับคนพิการในภูมิภาคนี้ ก่อตั้งขึ้นในกรุงเทพฯ เป็นผลสืบเนื่องจากทศวรรษคนพิการแห่งภูมิภาคเอเชียและแปซิฟิก ในปี 2536-2545 และความร่วมมือระหว่างกระทรวงการพัฒนาสังคมและความมั่นคงของมนุษย์ รัฐบาลไทย องค์การความร่วมมือระหว่างประเทศแห่งญี่ปุ่น (JICA) รัฐบาลญี่ปุ่น APCD ได้รับการรับรองอย่างเป็นทางการจากคณะกรรมาธิการเศรษฐกิจและสังคมแห่งสหประชาชาติสำหรับเอเชียและแปซิฟิก หรือ แอสแคป (Economic and Social Commission for Asia and the Pacific: ESCAP) เพื่อเป็นหน่วยงานหลักในการสร้างความร่วมมือเพื่อส่งเสริมสิทธิสําหรับคนพิการในภูมิภาคเอเชียและแปซิฟิก

ที่มา : https://www.thaigov.go.th/news/contents/details/49799