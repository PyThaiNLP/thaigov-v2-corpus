รัฐบาลไทย-ข่าวทำเนียบรัฐบาล-กรมการขนส่งทางบก เตรียมความพร้อมป้องกันอุบัติเหตุทางถนน รองรับการเดินทางของประชาชนที่เดินทางโดยรถโดยสารสาธารณะ ช่วงเทศกาลปีใหม่ 2565


วันพฤหัสบดีที่ 30 ธันวาคม 2564
กรมการขนส่งทางบก เตรียมความพร้อมป้องกันอุบัติเหตุทางถนน รองรับการเดินทางของประชาชนที่เดินทางโดยรถโดยสารสาธารณะ ช่วงเทศกาลปีใหม่ 2565
ให้สำนักงานขนส่งทุกแห่ง ลงพื้นที่ตรวจเช็กความพร้อมของรถโดยสารทุกคัน พนักงานขับรถทุกคน เพื่อให้ประชาชนเดินทางถึงที่หมายโดยสวัสดิภาพ ปลอดภัย
นายจิรุตม์ วิศาลจิตร อธิบดีกรมการขนส่งทางบก กระทรวงคมนาคม เปิดเผยว่า ในช่วงวันหยุดยาวเทศกาลปีใหม่ 2565 กรมการขนส่งทางบก (ขบ.) เตรียมพร้อมอำนวยความสะดวกและความปลอดภัย
ในการเดินทางใช้รถใช้ถนน และการเดินทางด้วยรถโดยสารสาธารณะ โดยมีเป้าหมายในการลดอุบัติเหตุทางถนน ซึ่งจะเริ่มดำเนินการเข้มข้นตั้งแต่บัดนี้เป็นต้นไป ถึงวันที่ 4 ธันวาคม 2565 จึงได้กำหนดแนวทางการป้องกันและลดอุบัติเหตุ สำหรับผู้ที่เดินทางโดยรถโดยสารสาธารณะ เพื่อให้ประชาชนเดินทางถึงที่หมายโดยสวัสดิภาพและปลอดภัย ในช่วงเทศกาลปีใหม่ 2565 ดังนี้
ในช่วงก่อนเทศกาล เน้นมาตรการควบคุม กำกับ ดูแลความปลอดภัยของรถและอุปกรณ์
ส่วนควบของรถโดยสารสาธารณะ และการปฏิบัติงานของพนักงานขับรถ ตลอดระยะเวลาการปฏิบัติหน้าที่อย่างเข้มข้น โดยให้สำนักงานขนส่งทุกแห่งออกตรวจสอบการเตรียมความพร้อมของรถและพนักงานขับรถโดยสาร ณ สถานประกอบการของผู้ประกอบการขนส่งด้วยรถโดยสารสาธารณะ เพื่อกระตุ้นเตือนให้ผู้ประกอบการขนส่งใส่ใจในการตรวจสอบความปลอดภัยของตัวรถก่อนการให้บริการ ตลอดจนให้คำแนะนำผู้ประกอบการขนส่งเกี่ยวกับมาตรการความปลอดภัย รวมทั้งการให้คำแนะนำด้านความปลอดภัยแก่ผู้โดยสารที่สถานีขนส่ง อาทิ การงดดื่มสุราบนรถโดยสาร การแนะนำการใช้อุปกรณ์ช่วยเหลือกรณีเกิดเหตุฉุกเฉิน และตรวจสอบการคาดเข็มขัดนิรภัยของผู้โดยสารก่อนออกเดินทาง รวมทั้งการปฏิบัติตามมาตรการสาธารณสุขเพื่อป้องกันการแพร่ระบาดของโรคติดเชื้อไวรัสโคโรนา 2019 (COVID-19) เช่น สวมหน้ากากอนามัยตลอดเวลาที่ให้บริการ ตรวจวัดอุณหภูมิร่างกาย เว้นระยะห่างระหว่างกัน หมั่นล้างมือด้วยแอลกอฮอล์เจล เป็นต้น
สำหรับในช่วงเทศกาลเน้นการตรวจสอบความพร้อมของรถและพนักงานขับรถโดยสารสาธารณะตาม Checklist ณ สถานีขนส่งผู้โดยสารและจุดจอดรถต้นทางทั่วประเทศ จุดตรวจ Rest Area และจุดตรวจ Checking Point รวมกว่า 200 จุด เพื่อป้องกันอุบัติเหตุที่เกิดจากความบกพร่องของรถโดยสารและพนักงานขับรถ หากพบการกระทำผิดจะดำเนินการลงโทษขั้นสูงสุด และจะประสานผู้ประกอบการขนส่งนำรถหรือพนักงานขับรถที่มีความพร้อมมาทดแทนทันที ตลอดจนมีการเฝ้าระวังการใช้ความเร็วของรถสาธารณะผ่านระบบ GPS ตลอด 24 ชั่วโมง และการจัดเจ้าหน้าที่ตรวจการสุ่มตรวจจับความเร็วของรถสาธารณะด้วยกล้องเลเซอร์บนถนนสายหลักทั่วประเทศ เพื่อลดความเสี่ยงในการเกิดอุบัติเหตุ
อธิบดีกรมการขนส่งทางบก กล่าวเพิ่มเติมว่า ขบ. ได้ขอความร่วมมือไปยังผู้ประกอบการขนส่งผู้โดยสารให้ปฏิบัติมาตรการด้านสาธารณสุข เพื่อป้องกันการแพร่ระบาดของโรคติดเชื้อไวรัสโคโรนา 2019 (COVID-19) อย่างเคร่งครัด และขอความร่วมมือผู้ประกอบการขนส่งสินค้าหลีกเลี่ยงการขนส่งสินค้าในช่วงเทศกาล เพื่อลดปัญหาการจราจรและลดความเสี่ยงในการเกิดอุบัติเหตุ และขอให้ตรวจสอบและดูแลรถและพนักงานรถให้มีความพร้อมสำหรับการใช้งานตลอดเวลา

ที่มา : https://www.thaigov.go.th/news/contents/details/50070