รัฐบาลไทย-ข่าวทำเนียบรัฐบาล-ปลัด สธ. เปิดอาคาร “100 ปี สธ.” รพ.กาฬสินธุ์ ให้บริการผู้ป่วยโรคเฉพาะทาง ลดความแออัด


วันจันทร์ที่ 29 พฤศจิกายน 2564
ปลัด สธ. เปิดอาคาร “100 ปี สธ.” รพ.กาฬสินธุ์ ให้บริการผู้ป่วยโรคเฉพาะทาง ลดความแออัด
ปลัดกระทรวงสาธารณสุข เป็นประธานเปิดอาคาร “100 ปี สธ.” โรงพยาบาลกาฬสินธุ์ เพื่อให้บริการ อุบัติเหตุ-ฉุกเฉินและบริการเฉพาะทางด้านต่างๆ ช่วยลดความแออัด ลดการรอคอยรักษาสำหรับประชาชนในจังหวัดกาฬสินธุ์และพื้นที่ใกล้เคียง
วันนี้ (29 พฤศจิกายน 2564) ที่ โรงพยาบาลกาฬสินธุ์ จังหวัดกาฬสินธุ์  นายแพทย์เกียรติภูมิ วงศ์รจิต ปลัดกระทรวงสาธารณสุข ให้สัมภาษณ์หลังเป็นประธานเปิดอาคาร “100 ปี สธ.” โรงพยาบาลกาฬสินธุ์ และตรวจเยี่ยมให้กำลังใจเจ้าหน้าที่ บุคลากรทางการแพทย์ในการปฏิบัติงาน ว่า อาคาร “100 ปี สธ.” โรงพยาบาลกาฬสินธุ์ เกิดขึ้นจากความร่วมมือของทุกภาคส่วนในจังหวัดกาฬสินธุ์  ทั้งหน่วยงานราชการ ภาคเอกชน ตลอดจนประชาชนชาวกาฬสินธุ์ ร่วมกันระดมทุน โดยจัดทำโครงการต่างๆ ได้แก่ โครงการเดิน-วิ่ง-ปั่น ทุกก้าวเพื่อชาวกาฬสินธุ์, โครงการผ้าป่ามหากุศล และโครงการกอล์ฟการกุศล เพื่อขยายศักยภาพในการดูแลประชาชนทั้งในเขตจังหวัด และในพื้นที่ใกล้เคียง ให้ได้รับการรักษาในกลุ่มโรคเฉพาะทาง เป็นอาคารขนาด 5 ชั้น เริ่มเปิดให้บริการประชาชนตั้งแต่วันที่ 1 ตุลาคม 2563 ประกอบด้วยหน่วยบริการผู้ป่วยกลุ่มโรคต่างๆ อาทิ แผนกอุบัติเหตุ-ฉุกเฉิน, ศูนย์ส่องกล้อง, ห้องผ่าตัด (10 ห้อง), หอผู้ป่วยหนักศัลยกรรม, หอผู้ป่วยหนักอายุรกรรม, หอผู้ป่วยศัลยกรรมชาย-หญิง อุบัติเหตุ และระบบทางเดินปัสสาวะ, หน่วยเคมีบำบัด และStroke ICU รองรับผู้ป่วยได้ประมาณ 170 เตียง ซึ่งช่วยลดความแออัดของโรงพยาบาล และลดการรอคอยรักษาให้กับผู้ป่วย รวมทั้ง ลดค่าใช้จ่ายในการเดินทางไปรักษายังโรงพยาบาลศูนย์ในเขตสุขภาพที่ 7 เช่น โรงพยาบาลขอนแก่น และโรงพยาบาลร้อยเอ็ด ลงได้
****************************** 28 พฤศจิกายน 2564

ที่มา : https://www.thaigov.go.th/news/contents/details/48829