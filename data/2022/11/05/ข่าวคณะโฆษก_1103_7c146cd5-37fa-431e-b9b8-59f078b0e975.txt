รัฐบาลไทย-ข่าวทำเนียบรัฐบาล-โฆษกรัฐบาล เผย "นายกฯ" ยืนยัน แม้โอมิครอนแพร่ระบาดรวดเร็ว แต่ป้องกันได้ด้วยการปฏิบัติตาม Universal Prevention อย่างเคร่งครัด ย้ำผู้ป่วยโควิด-19 ยังรักษาฟรีได้ทุกที่


วันศุกร์ที่ 25 กุมภาพันธ์ 2565
พิมพ์
โฆษกรัฐบาล เผย "นายกฯ" ยืนยัน แม้โอมิครอนแพร่ระบาดรวดเร็ว  แต่ป้องกันได้ด้วยการปฏิบัติตาม  Universal Prevention   อย่างเคร่งครัด  ย้ำผู้ป่วยโควิด-19 ยังรักษาฟรีได้ทุกที่
โฆษกรัฐบาล เผย "นายกฯ" ยืนยัน แม้โอมิครอนแพร่ระบาดรวดเร็ว  แต่ป้องกันได้ด้วยการปฏิบัติตาม  Universal Prevention   อย่างเคร่งครัด  ย้ำผู้ป่วยโควิด-19 ยังรักษาฟรีได้ทุกที่  โดยผู้ติดเชื้อโควิด-19 วันนี้  24,932 ราย เสียชีวิต 41 ราย
วันนี้ (25 ก.พ. 65) นายธนกร วังบุญคงชนะ โฆษกประจำสำนักนายกรัฐมนตรี เผย พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม  ยืนยันว่า จากข้อมูลทางการแพทย์ ไวรัสโควิด-19 สายพันธ์ุ โอมิครอน สามารถแพร่ระบาดอย่างรวดเร็ว  แต่ประชาชนยังสามารถป้องกันได้ ด้วย การปฏิบัติตนตามหลัก Universal Prevention  อย่างเคร่งครัด และเข้ารับการฉีดวัคซีนตามเกณฑ์ รวมทั้งเข็มกระตุ้น  โดยเฉพาะประชาชนกลุ่ม 608  และเด็กเล็ก ขณะนี้โรคโควิด-19 ยังเป็นโรคฉุกเฉินและยังสามารถเข้ารับการรักษาได้ทุกที่ สถานพยาบาลเอกชนไม่สามารถปฏิเสธการรักษาได้  ส่วนการรักษาทั้งที่บ้าน ชุมชน โรงแรม โรงพยาบาล ระบบจะเข้าไปดูแล  โดยประชาชนทุกคนมีสิทธิเข้าถึงบริการสาธารณสุขโดยต้องไม่คิดค่าใช้จ่าย ถือเป็นสิทธิพื้นฐานของทุกคน ตาม พ.ร.บ.หลักประกันสุขภาพแห่งชาติ พ.ศ. 2545 มาตรา 59 ในกรณีที่ผู้รับบริการผู้ใดไม่ได้รับความสะดวกตามสมควรหรือตามสิทธิที่จะได้รับบริการสาธารณสุขที่กําหนดตาม พ.ร.บ. นี้ จากหน่วยบริการ หรือหน่วยบริการเรียกเก็บค่าบริการจากประชาชนโดยไม่มีสิทธิ   สามารถร้องเรียนได้ที่สำนักงานหลักประกันสุขภาพแห่งชาติ (สปสช.)  สายด่วน 1330 กด 12
สำหรับผู้ติดเชื้อโควิด-19 รายใหม่ วันนี้ รวม 24,932 ราย จำแนกเป็น ผู้ป่วยจากในประเทศ 24,765 ราย ผู้ป่วยมาจากต่างประเทศ 167 ราย ผู้ป่วยสะสม 595,847 ราย (ตั้งแต่ 1 มกราคม 2565) หายป่วยกลับบ้าน 15,774 ราย หายป่วยสะสม 437,869 ราย (ตั้งแต่ 1 มกราคม 2565) ผู้ป่วยกำลังรักษา 190,110 ราย เสียชีวิต 41 ราย    สำหรับการรายงานล่าสุดการให้บริการวัคซีน โควิด-19 สะสมอยู่ที่ 122,909,970 โดส เข็มที่ 1 ฉีดสะสม 53,392,067 โดส เข็มที่ 2 ฉีดสะสม 49,627,497 โดส เข็มที่ 3 ฉีดสะสม 18,310,970 โดส เข็มที่ 4 ฉีดสะสม 1,579,436 โดส อย่างไรก็ตาม และทั่วโลกแล้ว 10,647 ล้านโดส ใน 205 ประเทศ/เขตปกครอง ส่วนอาเซียนฉีดแล้วทุกประเทศ รวมกันกว่า 962.8 ล้านโดส โดยกรุงเทพฯ ยังเป็นพื้นที่ฉีดวัคซีนเข็ม 1 มากสุด (113.2%)
..............................

ที่มา : https://www.thaigov.go.th/news/contents/details/51927