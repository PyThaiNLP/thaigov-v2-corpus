รัฐบาลไทย-ข่าวทำเนียบรัฐบาล-สำนักงานปลัดกระทรวงมหาดไทย ชี้แจงประเด็นการติดตั้งป้ายประชาสัมพันธ์ LED ขนาดใหญ่ ณ ศาลากลางจังหวัดอ่างทอง


วันอาทิตย์ที่ 27 มีนาคม 2565
พิมพ์
สำนักงานปลัดกระทรวงมหาดไทย ชี้แจงประเด็นการติดตั้งป้ายประชาสัมพันธ์ LED ขนาดใหญ่ ณ ศาลากลางจังหวัดอ่างทอง
สำนักงานปลัดกระทรวงมหาดไทย ชี้แจงประเด็นการติดตั้งป้ายประชาสัมพันธ์ LED ขนาดใหญ่ ณ ศาลากลางจังหวัดอ่างทอง พร้อมกำชับหน่วยงานที่เกี่ยวข้องติดตาม ตรวจสอบการดำเนินการให้เป็นไปด้วยความโปร่งใส ถูกต้อง เหมาะสม เกิดประโยชน์สูงสุดต่อพี่น้องประชาชน
เมื่อวันที่ 26 มี.ค. 65 นายสุทธิพงษ์ จุลเจริญ ปลัดกระทรวงมหาดไทย เปิดเผยว่า ตามที่ได้มีการนำเสนอข่าวสารของสื่อมวลชนในเรื่องการติดตั้งป้ายประชาสัมพันธ์ LED ขนาดใหญ่ ซึ่งได้ติดตั้งไว้ประจำจังหวัดอ่างทอง ณ ศาลากลางจังหวัดอ่างทอง โดยตั้งประเด็นเกี่ยวกับการมีสายไฟฟ้าบดบังสายตาประชาชน และป้ายประชาสัมพันธ์ LED ขนาดใหญ่ ติดตั้งเสร็จสิ้นนานแล้ว แต่ยังไม่ได้เปิดการใช้งาน
นายสุทธิพงษ์ จุลเจริญ ปลัดกระทรวงมหาดไทย กล่าวว่า การติดตั้งป้ายประชาสัมพันธ์ดังกล่าว อยู่ภายใต้โครงการสร้างการรับรู้สู่ประชาชนด้วยป้ายประชาสัมพันธ์อัจฉริยะของสำนักงานปลัดกระทรวงมหาดไทย มีสัญญาว่าจ้างกิจการร่วมค้า DCORP-DLI เมื่อวันที่ 7 สิงหาคม 2563 ระยะเวลาดำเนินการจะแล้วเสร็จตามสัญญาในวันที่ 7 สิงหาคม 2566 โดยจะติดตั้งป้ายประชาสัมพันธ์ด้วยจอ LED ณ ศาลากลางจังหวัด 76 จังหวัด ซึ่งมีวัตถุประสงค์เพื่อสร้างช่องทางการสื่อสารประชาสัมพันธ์จากส่วนกลางของทุกกระทรวง เชื่อมโยงการประชาสัมพันธ์ไปในส่วนภูมิภาค ได้ทั้ง 76 จังหวัด ภายใต้บันทึกข้อตกลงความร่วมมือการบูรณาการสร้างการรับรู้สู่ชุมชนที่ได้ลงนามร่วมกันจากทุกกระทรวง
นายสุทธิพงษ์ จุลเจริญ ปลัดกระทรวงมหาดไทย กล่าวต่อว่า สำหรับในกรณีข้อสังเกตเรื่องการบดบังสายตาประชาชนตามแนวสายไฟฟ้าของการไฟฟ้าส่วนภูมิภาค และสายสื่อสารต่าง ๆ นั้น ในขณะนี้ การไฟฟ้าส่วนภูมิภาคจังหวัดอ่างทอง ได้อยู่ระหว่างดำเนินโครงการ “งานจ้างเหมาก่อสร้างเคเบิลใต้ดิน 1 จังหวัด 1 ถนน เพื่อเฉลิมพระเกียรติ” โดย การไฟฟ้าส่วนภูมิภาค (PEA) มีสัญญาว่าจ้าง บริษัท ฟิวเจอร์ อิเล็คทริคอล คอนโทรล จำกัด (FEC) เมื่อวันที่ 9 กรกฎาคม 2564 ระยะเวลาดำเนินการแล้วเสร็จภายในวันที่ 26 กันยายน 2565 ซึ่งเมื่อการดำเนินการของการไฟฟ้าส่วนภูมิภาคจังหวัดอ่างทองแล้วเสร็จ ก็จะไม่มีการบดบังสายตาประชาชนในการมองเห็นป้ายประชาสัมพันธ์ดังกล่าว และสำหรับในด้านการติดตั้งป้ายประชาสัมพันธ์ของจังหวัดอ่างทองนั้น จังหวัดอ่างทอง เป็น 1 ใน 8 จังหวัดแรกที่ผู้รับจ้างได้ส่งมอบป้ายประชาสัมพันธ์ โดยอยู่ระหว่างคณะกรรมการตรวจรับพัสดุของสำนักงานปลัดกระทรวงมหาดไทยจะลงพื้นที่เพื่อพิจารณาตรวจรับพัสดุ ซึ่งขณะนี้ยังไม่ได้มีการตรวจรับพัสดุจึงยังไม่สามารถเปิดการใช้งานได้จนกว่าจะได้ตรวจรับพัสดุเสร็จสิ้น โดยได้กำชับหน่วยงานที่เกี่ยวข้องได้ติดตาม ตรวจสอบการดำเนินการดังกล่าวให้เป็นไปด้วยความโปร่งใส ถูกต้อง เหมาะสม เกิดประโยชน์สูงสุดต่อพี่น้องประชาชนต่อไป
นายสุทธิพงษ์ จุลเจริญ ปลัดกระทรวงมหาดไทย กล่าวเพิ่มเติมว่า สำนักงานปลัดกระทรวงมหาดไทยให้ความสำคัญในการรับฟังความคิดเห็นของพี่น้องประชาชนและภาคีเครือข่ายในสังคม เพื่อร่วมกันขับเคลื่อนการพัฒนาประเทศและระบบการบริหารจัดการภาครัฐให้เป็นไปด้วยความโปร่งใส ตรวจสอบได้ ยึดหลักธรรมาภิบาล (Good Governance) ในการบริหารงาน เพื่อผลประโยชน์ของประเทศชาติและประชาชน ทั้งนี้ พี่น้องประชาชนสามารถร่วมแสดงความคิดเห็นหรือให้ข้อเสนอแนะในการขับเคลื่อนการทำงานของสำนักงานปลัดกระทรวงมหาดไทย จังหวัด ร่วมถึงส่วนราชการ หน่วยงานรัฐวิสาหกิจในสังกัดกระทรวงมหาดไทยได้ผ่านช่องทางสายด่วนศูนย์ดำรงธรรม โทร. 1567 โทรฟรีตลอด 24 ชั่วโมง

ที่มา : https://www.thaigov.go.th/news/contents/details/52979