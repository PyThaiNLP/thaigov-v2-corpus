รัฐบาลไทย-ข่าวทำเนียบรัฐบาล-บขส. เตรียมปรับรถตู้ขั้นสูงสุด และยกเลิกสัญญาหลังก่อเหตุทะเลาะวิวาทในจุดจอดที่ห้ามเข้ารับผู้โดยสาร


วันเสาร์ที่ 27 สิงหาคม 2565
บขส. เตรียมปรับรถตู้ขั้นสูงสุด และยกเลิกสัญญาหลังก่อเหตุทะเลาะวิวาทในจุดจอดที่ห้ามเข้ารับผู้โดยสาร
.....
นายสัญลักข์ ปัญวัฒนลิขิต กรรมการผู้จัดการใหญ่ บริษัท ขนส่ง จำกัด กระทรวงคมนาคม เปิดเผยว่า ตามที่พนักงานขับรถตู้ร่วมบริการของ บริษัท ขนส่ง จำกัด (บขส.) ได้ร้องเรียนผ่านเฟซบุ๊ก Survive - สายไหมต้องรอด ว่า ถูกมาเฟียรถตู้ทำร้ายร่างกายที่จุดจอดรถหนองแค จ.สระบุรี จากการตรวจสอบเบื้องต้น พบว่า เป็นการทะเลาะวิวาท จากการแย่งผู้โดยสารกันเองระหว่างรถตู้ โดยจุดจอดหนองแคซึ่งเป็นจุดเกิดเหตุ เป็นทางผ่าน ซึ่งตามสัญญารถตู้ไม่สามารถจอดรับผู้โดยสารได้ อย่างไรก็ดี ทางผู้ร้องได้มีการแจ้งความกับเจ้าหน้าที่ตำรวจแล้ว
ทั้งนี้ นายสรพงศ์ ไพฑูรย์พงษ์ รองปลัดกระทรวงคมนาคม และประธานกรรมการ บขส. ได้รับทราบเรื่องนี้แล้ว จึงได้สั่งการให้ บขส. ในฐานะที่กำกับดูแลรถตู้ร่วมบริการเรียกคู่กรณีทั้ง 2 ฝ่าย มาสอบถามข้อเท็จจริง หากพบว่า มีการกระทำผิดไม่เป็นไปตามสัญญาจะดำเนินการปรับขั้นสูงสุดและบอกเลิกสัญญารถร่วม รวมทั้งได้แจ้ง กรมการขนส่งทางบกช่วยตรวจสอบและดูแลจุดจอดรถที่ไม่ได้รับอนุญาต

ที่มา : https://www.thaigov.go.th/news/contents/details/58516