รัฐบาลไทย-ข่าวทำเนียบรัฐบาล-ก.แรงงาน ลุยยกระดับเจ้าหน้าที่พิจารณาอนุญาตการทำงานฯ ภาคเหนือ คุ้มครองสิทธิแรงงานต่างด้าว


วันศุกร์ที่ 19 สิงหาคม 2565
พิมพ์
ก.แรงงาน ลุยยกระดับเจ้าหน้าที่พิจารณาอนุญาตการทำงานฯ ภาคเหนือ คุ้มครองสิทธิแรงงานต่างด้าว
ก.แรงงาน ลุยยกระดับเจ้าหน้าที่พิจารณาอนุญาตการทำงานฯ ภาคเหนือ คุ้มครองสิทธิแรงงานต่างด้าว
วันที่ 19 สิงหาคม 2565 นายสุชาติ ชมกลิ่น รัฐมนตรีว่าการกระทรวงแรงงาน เปิดเผยว่า รัฐบาลภายใต้การนำของท่าน พล.อ.ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม และท่าน พล.อ.ประวิตร วงษ์สุวรรณ รองนายกรัฐมนตรี ซึ่งกำกับดูแลกระทรวงแรงงานได้ให้ความสำคัญกับการบริหารจัดการการทำงานของคนต่างด้าวสัญชาติกัมพูชา ลาว เมียนมา และเวียดนาม โดยคำนึงถึงความมั่นคงของประเทศและความปลอดภัยของพี่น้องประชาชนชาวไทย และในวันนี้กระทรวงแรงงาน โดยกรมการจัดหางานได้จัดโครงการสัมมนาทบทวนเพื่อเสริมสร้างศักยภาพและทักษะเจ้าหน้าที่ในการพิจารณาอนุญาตการทำงานของคนต่างด้าวระดับฝีมือชำนาญการตามพระราชกำหนดการบริหารจัดการการทำงานของคนต่างด้าว พ.ศ.2560 และที่แก้ไขเพิ่มเติม ขึ้นระหว่างวันที่ 18 - 19 สิงหาคม 2565 ณ โรงแรมเฮอริเทจ เชียงราย โฮเทล แอนด์ คอนเวนชั่น จังหวัดเชียงราย
นางสาวบุณยวีร์ ไขว้พันธุ์ รองอธิบดีกรมการจัดหางาน กล่าวว่า ปัจจุบันเจ้าหน้าที่ผู้ปฏิบัติงานในการพิจารณาอนุญาตฯ ยังขาดองค์ความรู้ ความเข้าใจในกฎระเบียบและแนวทางการปฏิบัติงานตามกฎหมายที่เกี่ยวข้อง ทำให้ผู้รับบริการประสบปัญหาในการมาติดต่อราชการ ทั้งด้านเอกสารประกอบการพิจารณา ระยะเวลาการพิจารณา หรือเงื่อนไขการใช้ดุลยพินิจของเจ้าหน้าที่ ซึ่งการเสริมสร้างองค์ความรู้ความเข้าใจเกี่ยวกับกฎหมายการบริหารจัดการการทำงานของคนต่างด้าว รวมทั้งหน้าที่และอำนาจตามหลักกฎหมายและหลักปฏิบัติราชการให้แก่เจ้าหน้าที่ในสังกัดกรมการจัดหางานจะเป็นประโยชน์ต่อการปฏิบัติงานทั้งในเชิงป้องกันและแก้ไขปัญหาที่อาจนำไปสู่ข้อพิพาททางปกครองในการพิจารณาอนุญาตการทำงานของคนต่างด้าวระดับฝีมือชำนาญการ ดังนั้น ในการดำเนินการตามพระราชกำหนดการบริหารจัดการการทำงานของคนต่างด้าว พ.ศ. 2560 และที่แก้ไขเพิ่มเติม ผู้ปฏิบัติงานจะต้องมีความเข้าใจเกี่ยวกับกฎหมายว่าด้วยการบริหารจัดการการทำงานของคนต่างด้าว กฎ ระเบียบ ที่เกี่ยวข้องรวมทั้งหน้าที่และอำนาจตามหลักกฎหมายและหลักปฏิบัติราชการ ซึ่งจะเป็นประโยชน์ต่อการปฏิบัติงาน สามารถนำความรู้ที่ได้รับไปประยุกต์ใช้ในการปฏิบัติราชการได้อย่างถูกต้อง การสัมมนาในครั้งนี้มีผู้เข้าร่วมประกอบด้วย จัดหางานจัดหวัดและเจ้าหน้าที่ผู้ปฏิบัติงานจากภาคเหนือ จำนวน 34 คน ซึ่งจะทำให้เจ้าหน้าที่ได้นำความรู้ ความเข้าใจเกี่ยวกับกฎหมายการบริหารจัดการการทำงานของคนต่างด้าวไปใช้ในการปฏิบัติงานได้อย่างถูกต้อง เกิดประโยชน์แก่ผู้รับบริการ ด้วยความเสมอภาคเท่าเทียม และไม่เลือกปฏิบัติซึ่งจะทำให้เกิดภาพลักษณ์ที่ดีต่อองค์กร
ด้าน ว่าที่ร้อยตรีสมศักดิ์ พรหมดำ ผู้ช่วยปลัดกระทรวงแรงงาน กล่าวว่า การจัดงานดังกล่าวสำนักงานปลัดกระทรวงแรงงาน โดยกองเผยแพร่และประชาสัมพันธ์ ยังได้ร่วมจัดกิจกรรมออกหน่วยประชาสัมพันธ์เคลื่อนที่ (Road Show) ตามโครงการประชาสัมพันธ์เพื่อสร้างการรับรู้ และความเข้าใจนโยบายการบริหารจัดการ การนำเข้า ป้องกันและคุ้มครองสิทธิแรงงานต่างด้าวเพื่อให้ความรู้ ความเข้าใจแก่จัดหางานจังหวัดและเจ้าหน้าที่ผู้ปฏิบัติงานได้มีส่วนร่วมในการสนับสนุนส่งเสริมให้นายจ้างสถานประกอบการที่มีการใช้แรงงานต่างด้าวถูกกฎหมายและป้องกันปัญหาการค้ามนุษย์ด้านแรงงาน เพราะแรงงานต่างด้าวที่เข้ามาทำงานในประเทศไทยอย่างถูกต้องตามกฎหมายนั้น จะได้รับการคุ้มครองดูแลทั้งด้านสิทธิประโยชน์รวมทั้งสวัสดิการต่างๆ ที่เหมาะสมตามหลักสิทธิมนุษยชนอย่างเท่าเทียมกับแรงงานไทยทุกประการอีกด้วย
+++++++++++++++++++
กองเผยแพร่และประชาสัมพันธ์
19 สิงหาคม 2565

ที่มา : https://www.thaigov.go.th/news/contents/details/58197