รัฐบาลไทย-ข่าวทำเนียบรัฐบาล-กระทรวงเกษตรฯ จัดประชุมคณะกรรมการส่งเสริมวิสาหกิจชุมชน


วันพฤหัสบดีที่ 10 กุมภาพันธ์ 2565
กระทรวงเกษตรฯ จัดประชุมคณะกรรมการส่งเสริมวิสาหกิจชุมชน
กระทรวงเกษตรฯ จัดประชุมคณะกรรมการส่งเสริมวิสาหกิจชุมชน
เมื่อวันที่ 9 ก.พ. 65 นายอำพันธุ์ เวฬุตันติ รองปลัดกระทรวงเกษตรและสหกรณ์ ได้รับมอบหมายจากรัฐมนตรีว่าการกระทรวงเกษตรและสหกรณ์ เป็นประธานการประชุมคณะกรรมการส่งเสริมวิสาหกิจชุมชน ครั้งที่ 1/2565 โดยมีนายเข้มแข็ง ยุติธรรมดำรง อธิบดีกรมส่งเสริมการเกษตร ทำหน้าที่ฝ่ายเลขานุการ ณ ห้องประชุมกระทรวงเกษตรและสหกรณ์ และผ่านการประชุม Video Conference โดยที่ประชุมได้รับทราบผลการดำเนินงานส่งเสริมวิสาหกิจชุมชน ซึ่งที่ผ่านมามีวิสาหกิจชุมชนที่ได้รับอนุมัติจดทะเบียน จำนวน 175,634 แห่ง ยกเลิกเพิกถอนกิจการ จำนวน 80,638 แห่ง และยังดำเนินกิจการ จำนวน 94,996 แห่ง โดยเป็นกลุ่มที่ประเมินศักยภาพอยู่ในระดับดี จำนวน 21,591 แห่ง คิดเป็นร้อยละ 28.57 และระดับปานกลาง จำนวน 41,832 แห่ง คิดเป็น 55.36 แห่ง ตามลำดับ
นอกจากนี้ ที่ประชุมพิจารณาเห็นชอบองค์ประกอบและอำนาจหน้าที่ของคณะอนุกรรมการขับเคลื่อนยุทธศาสตร์ส่งเสริมวิสาหกิจชุมชน และพิจารณาคัดเลือกผู้แทนวิสาหกิจชุมชน จำนวน 3 คน ทำหน้าที่อนุกรรมการฯ ทั้งนี้ ที่ประชุมมีมติเห็นชอบมอบหมายให้คณะอนุกรรมการขับเคลื่อนยุทธศาสตร์ส่งเสริมวิสาหกิจชุมชนดังกล่าว ดำเนินการจัดทำแผนปฏิบัติการด้านการส่งเสริมวิสาหกิจชุมชน และการประกวดวิสาหกิจชุมชนดีเด่น โดยมอบให้ฝ่ายเลขานุการฯ เร่งดำเนินการเสนอคำสั่งฯ ตามขั้นตอนโดยเร็ว เพื่อให้การขับเคลื่อนงานส่งเสริมวิสาหกิจชุมชนสอดคล้องกับแผนพัฒนาและการจัดทำคำของบประมาณสนับสนุนต่าง ๆ ต่อไป

ที่มา : https://www.thaigov.go.th/news/contents/details/51422