รัฐบาลไทย-ข่าวทำเนียบรัฐบาล-ครม. เห็นชอบ โครงการผลิตแพทย์เพิ่มแห่งประเทศไทย ระยะที่ 2 ปี 2565-2570 จำนวน 13,318 คน กรอบวงเงิน 50,608.40 ล้านบาท


วันอังคารที่ 5 เมษายน 2565
พิมพ์
ครม. เห็นชอบ โครงการผลิตแพทย์เพิ่มแห่งประเทศไทย  ระยะที่ 2  ปี 2565-2570 จำนวน 13,318 คน กรอบวงเงิน 50,608.40 ล้านบาท
ครม. เห็นชอบ โครงการผลิตแพทย์เพิ่มแห่งประเทศไทย  ระยะที่ 2  ปี 2565-2570 จำนวน 13,318 คน กรอบวงเงิน 50,608.40 ล้านบาท
นายธนกร วังบุญคงชนะ โฆษกประจำสำนักนายกรัฐมนตรี แถลงคณะรัฐมนตรี วันนี้ (5 เมษายน 65) มีมติ เห็นชอบการดำเนินโครงการผลิตแพทย์เพิ่มแห่งประเทศไทยระยะที่ 2 พ.ศ. 2565 -2570 ภายใต้กรอบวงเงินรวมทั้งสิ้น 50,608.40 ล้านบาท เพื่อผลิตแพทย์จำนวน 13,318 คน  โดยผูกพันจนนักศึกษาแพทย์รุ่นสุดท้ายจบการศึกษาในปี 76  ซึ่งเป็นการดำเนินการต่อเนื่องจากโครงการผลิตแพทย์เพิ่มระยะที่ 1 ตามมติคณะรัฐมนตรีเมื่อ 26 มี.ค. 62 เพื่อให้เกิดความต่อเนื่องในการแก้ปัญหาการขาดแคลนแพทย์และการกระจายแพทย์ ตลอดจนขยายศักยภาพการให้บริการทางการแพทย์และสาธารณสุข  ส่งเสริมไทยเป็น Medical Hub เพิ่มขีดความสามารถในการแข่งขันและหารายได้ให้กับประเทศ
ทั้งนี้ โครงการผลิตแพทย์เพิ่มระยะที่ 2 จะเน้นการพัฒนาหลักสูตรโดยใช้ชุมชนเป็นฐานการผลิต ตั้งเป้าหมายอัตราแพทย์ต่อประชากรในภาพรวม 1:1,200   ภายในปีการศึกษา 2576  เมื่อนักศึกษาแพทย์ที่ผลิตเพิ่มรุ่นสุดท้ายสำเร็จการศึกษา ซึ่งในช่วงปี 65-70 จะต้องมีการผลิตแพทย์เพิ่ม 13,318 คน ผ่านสถาบันในสังกัด อว. และ สธ. โดยมีกรอบวงเงินที่ 50,608.40 ล้านบาท หรือ ราว 3.8 ล้านบาท/คน  โดยแบ่งเป็น งบดำเนินการในการผลิตบัณฑิต 300,000/บาท/คน/ปี หรือ 1.8 ล้านบาท/คน รวมจำนวน 23,972.40 ล้านบาท และ งบลงทุนเพื่อสนับสนุนโครงสร้างพื้นฐานการจัดการเรียนการสอนด้านการแพทย์ ในอัตรา 2 ล้านบาท/คน รวมจำนวน 26,636 ล้านบาท   โดยเน้นการรับนักศึกษา 3 กลุ่ม คือ 1) กลุ่มลดความเหลื่อมล้ำ โดยรับนักศึกษาที่สำเร็จการศึกษาชั้น ม.6 ในพื้นที่ชายขอบ พื้นที่ขาดแคลน หรือนักเรียนที่มีภูมิลำเนาไม่อยู่ในเขตอำเภอเมือง  2) กลุ่มสำเร็จการศึกษาระดับปริญญาตรี  ข้าราชการสังกัด สป.สธ. ที่สำเร็จการศึกษาระดับ ป.ตรีสายวิทยาศาสตร์สุขภาพ และ 3) กลุ่มแพทย์เพื่อชุมชน เป็นนักเรียนที่สำเร็จการศึกษาชั้น ม.6 ตามหลักเกณฑ์การรับเดิมของโครงการผลิตแพทย์เพื่อชาวชนบท

ที่มา : https://www.thaigov.go.th/news/contents/details/53312