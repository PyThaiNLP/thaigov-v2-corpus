รัฐบาลไทย-ข่าวทำเนียบรัฐบาล-กระทรวงยุติธรรม จับมือ กระทรวงการท่องเที่ยวและกีฬา ลงนามบันทึกข้อตกลงความร่วมมือว่าด้วยการฝึกอบรมและการพัฒนาศักยภาพล่ามในกระบวนการยุติธรรม เพื่อคุ้มครองสิทธินักท่องเที่ยว


วันพุธที่ 2 กุมภาพันธ์ 2565
พิมพ์
กระทรวงยุติธรรม จับมือ กระทรวงการท่องเที่ยวและกีฬา ลงนามบันทึกข้อตกลงความร่วมมือว่าด้วยการฝึกอบรมและการพัฒนาศักยภาพล่ามในกระบวนการยุติธรรม เพื่อคุ้มครองสิทธินักท่องเที่ยว
กระทรวงยุติธรรม จับมือ กระทรวงการท่องเที่ยวและกีฬา ลงนามบันทึกข้อตกลงความร่วมมือว่าด้วยการฝึกอบรมและการพัฒนาศักยภาพล่ามในกระบวนการยุติธรรม เพื่อคุ้มครองสิทธินักท่องเที่ยว
ในวันพุธที่ ๒ กุมภาพันธ์ ๒๕๖๕ เวลา ๐๙.๐๐ น. กระทรวงยุติธรรม โดยกรมคุ้มครองสิทธิและเสรีภาพ ได้จัดพิธีลงนามบันทึกข้อตกลงความร่วมมือว่าด้วยการฝึกอบรมและการพัฒนาศักยภาพล่ามในกระบวนการยุติธรรม เพื่อคุ้มครองสิทธินักท่องเที่ยว ระหว่าง กระทรวงยุติธรรม และ กระทรวงการท่องเที่ยวและกีฬา โดยมี ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม เป็นประธานกล่าวเปิดและลงนามร่วมกับ นายโชติ ตราชู ปลัดกระทรวงการท่องเที่ยวและกีฬา ซึ่งมี นายเรืองศักดิ์ สุวารี อธิบดีกรมคุ้มครองสิทธิและเสรีภาพ  ผู้บริหารกรมคุ้มครองสิทธิและเสรีภาพ ผู้บริหารกระทรวงการท่องเที่ยวและกีฬา ข้าราชการ และเจ้าหน้าที่ที่เกี่ยวข้อง เข้าร่วมเป็นเกียรติและแสดงความยินดี ณ ห้องประชุม ๑๐-๐๑ อาคารกระทรวงยุติธรรม
สำหรับการจัดพิธีลงนามบันทึกข้อตกลงความร่วมมือฯ ในครั้งนี้ มีเจตนารมณ์ในการบูรณาการภารกิจด้านการฝึกอบรม และการพัฒนาศักยภาพล่ามในกระบวนการยุติธรรม ร่วมกับกระทรวงการท่องเที่ยวและกีฬา อีกทั้ง เพื่อเป็นการเตรียมความพร้อมด้านบุคลากร การให้ความช่วยเหลือด้านไกล่เกลี่ยข้อพิพาท การประนอมข้อพิพาท และคุ้มครองสิทธินักท่องเที่ยวชาวต่างชาติ เพื่อให้เข้าถึงสิทธิในกระบวนการยุติธรรม และการช่วยเหลือต่างๆ

ที่มา : https://www.thaigov.go.th/news/contents/details/51181