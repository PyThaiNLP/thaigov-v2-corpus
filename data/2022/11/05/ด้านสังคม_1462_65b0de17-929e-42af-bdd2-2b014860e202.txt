รัฐบาลไทย-ข่าวทำเนียบรัฐบาล-อนุทิน เผย ไทยเตรียมจัดแข่งขัน “โมโต จีพี” เป็นจุดเริ่มต้นการจัดกิจกรรมดึงดูดนักท่องเที่ยวสร้างความมั่นใจหลังวิกฤติโควิด 19


วันพุธที่ 27 เมษายน 2565
อนุทิน เผย ไทยเตรียมจัดแข่งขัน “โมโต จีพี” เป็นจุดเริ่มต้นการจัดกิจกรรมดึงดูดนักท่องเที่ยวสร้างความมั่นใจหลังวิกฤติโควิด 19
รองนายกรัฐมนตรีและรัฐมนตรีว่าการกระทรวงสาธารณสุข เผย ไทยเตรียมเป็นเจ้าภาพจัดการแข่งขันรถจักรยานยนต์ชิงแชมป์โลก โมโต จีพี สนามที่ 18 ระหว่างวันที่ 30 กันยายน - 2 ตุลาคม ปีนี้ เป็นจุดเริ่มต้นการจัดกิจกรรมดึงดูดนักท่องเที่ยว
รองนายกรัฐมนตรีและรัฐมนตรีว่าการกระทรวงสาธารณสุข เผย ไทยเตรียมเป็นเจ้าภาพจัดการแข่งขันรถจักรยานยนต์ชิงแชมป์โลก โมโต จีพี สนามที่ 18 ระหว่างวันที่ 30 กันยายน - 2 ตุลาคม ปีนี้ เป็นจุดเริ่มต้นการจัดกิจกรรมดึงดูดนักท่องเที่ยว สร้างความมั่นใจหลังวิกฤติโควิด 19 เพื่อสร้างรายได้ให้กับประชาชนและประเทศ โดยมาตรการป้องกันควบคุมโรคให้เป็นไปตามสถานการณ์ และประกาศของ คกก.โรคติดต่อจังหวัด และศบค. ย้ำผู้เดินทางเข้ามาต้องได้รับวัคซีนโควิด 19 อย่างน้อย 3 เข็ม เพื่อความปลอดภัย
วันนี้ (27 เมษายน 2565) ที่สำนักงานปลัดกระทรวงสาธารณสุข จ.นนทบุรี นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข เป็นประธานการประชุมคณะกรรมการอำนวยการจัดการแข่งขันรถจักรยานยนต์ชิงแชมป์โลก รายการ โมโต จีพี ประจำปี 2564 -2569 (6 ปี) ครั้งที่ 1/2565 โดยมีนายพิพัฒน์ รัชกิจประการ รัฐมนตรีว่าการกระทรวงการท่องเที่ยวและกีฬา นายโชติ ตราชู ปลัดกระทรวงการท่องเที่ยวและกีฬา นพ.ธงชัย เลิศวิไลรัตนพงศ์ รองปลัดกระทรวงสาธารณสุข ผู้ว่าการการกีฬาแห่งประเทศไทย รองผู้ว่าการการท่องเที่ยวแห่งประเทศไทย ผู้แทนสำนักงานปลัดกระทรวงคมนาคม ตัวแทนสำนักงบประมาณ ผู้แทนสำนักงานตำรวจแห่งชาติ ผู้แทนผู้ว่าราชการจังหวัดบุรีรัมย์ และผู้บริหารสนามช้างอินเตอร์เนชั่นแนลเซอร์กิต ร่วมประชุมทางออนไซต์ และออนไลน์
นายอนุทิน กล่าวว่า ประเทศไทยว่างเว้นการจัดการแข่งขัน รายการ โมโต จีพี เป็นเวลา 2 ปีแล้ว จากสถานการณ์การแพร่ระบาดของโรคโควิด 19 ขณะนี้ภาพรวมสถานการณ์มีแนวโน้มที่ดีขึ้น และประชาชนในประเทศได้รับการฉีดวัคซีนแล้วกว่า 80% เข็มกระตุ้นกว่า 36% รวมถึงมีความพร้อมของระบบสาธารณสุขทั้ง สถานพยาบาล ยา เวชภัณฑ์ และบุคลากรการแพทย์ ซึ่งพร้อมเดินหน้าเข้าสู่การเป็นโรคประจำถิ่น รัฐบาลจึงเห็นควรให้มีการจัดการแข่งขันรถจักรยานยนต์ชิงแชมป์โลก รายการ โมโต จีพี ในปีนี้ เป็นจุดเริ่มต้นในการจัดกิจกรรม สร้างความมั่นใจกับประชาชนและนักท่องเที่ยวที่จะตัดสินใจเดินทางมาท่องเที่ยวในประเทศไทย เพื่อเกิดการขับเคลื่อนเศรษฐกิจประเทศอีกครั้ง ซึ่งการจัดการแข่งขันรถจักรยานยนต์ชิงแชมป์โลก รายการ โมโต จีพี ครั้งล่าสุดในปี 2562 มีนักท่องเที่ยวเดินทางเข้ารับชมการแข่งขันกว่า 50,000 คน และเดินทางท่องเที่ยวต่อในประเทศเมื่อจบการแข่งขัน สร้างเงินหมุนเวียนในระบบเศรษฐกิจทั้งจากการเข้าชม และผู้ประกอบการที่เกี่ยวข้อง อาทิ โรงแรมที่พัก ร้านอาหาร ของที่ระลึก ในจังหวัดบุรีรัมย์และจังหวัดในภาคอีสานโดยรอบรวมกว่า 4,000 ล้านบาท
นายอนุทินกล่าวต่อว่า ที่ประชุมเห็นชอบให้มีการจัดการแข่งขันรถจักรยานยนต์ชิงแชมป์โลก รายการ โมโต จีพี ประจำปี 2565 ซึ่งเป็นการลงทุนในรูปแบบ Sport Tourism โดยการกีฬาแห่งประเทศไทยได้ลงนามในสัญญากับบริษัทผู้จัดการแข่งขัน เพื่อเป็นเจ้าภาพจัดการแข่งขันรถจักรยานยนต์ชิงแชมป์โลก รายการ โมโต จีพี ประจำปี 2564 -2569 แล้วเมื่อวันที่ 30 กันยายน 2564 โดยในปีนี้ ประเทศไทยจะเป็นเจ้าภาพสนามที่ 18 มีกำหนดจัดขึ้นระหว่างวันที่ 30 กันยายน ถึง 2 ตุลาคม 2565 ที่สนามช้างอินเตอร์เนชั่นแนลเซอร์กิต จ.บุรีรัมย์
สำหรับมาตรการป้องกันควบคุมโรคโควิด 19 ซึ่งกระทรวงเป็นหน่วยงานหลักในการดูแล ได้ให้ดำเนินงานตามประกาศและข้อกำหนดของคณะกรรมการควบคุมโรคติดต่อจังหวัดบุรีรัมย์ ส่วนมาตรการในการเดินทางเข้าประเทศของผู้เข้าร่วมแข่งขัน ผู้ที่เกี่ยวข้องและนักท่องเที่ยว ให้เป็นไปตามสถานการณ์และประกาศของ ศบค. โดยย้ำให้ผู้ที่เดินทางเข้าประเทศ ต้องได้รับการฉีดวัคซีนโควิด 19 แล้วอย่างน้อย 3 เข็ม นอกจากนี้ คณะกรรมการฯ ยังเห็นชอบให้ตั้งคณะอนุกรรมการด้านการรักษาพยาบาลและควบคุมโรคเพื่อสนับสนุนการดำเนินงานให้มีประสิทธิภาพมากยิ่งขึ้น
************************************** 27 เมษายน 2565

ที่มา : https://www.thaigov.go.th/news/contents/details/53983