รัฐบาลไทย-ข่าวทำเนียบรัฐบาล- 'รมว.วราวุธ' ร่วม ครม. ลงพื้นที่สุพรรณบุรี ส่งมอบเงินประกันรายได้ข้าว วงเงินกว่า 74,000 ล้านบาท ช่วยเหลือเกษตรกรผู้ปลูกข้าว


วันพฤหัสบดีที่ 9 ธันวาคม 2564
'รมว.วราวุธ' ร่วม ครม. ลงพื้นที่สุพรรณบุรี ส่งมอบเงินประกันรายได้ข้าว วงเงินกว่า 74,000 ล้านบาท ช่วยเหลือเกษตรกรผู้ปลูกข้าว
'รมว.วราวุธ' ร่วม ครม. ลงพื้นที่สุพรรณบุรี ส่งมอบเงินประกันรายได้ข้าว วงเงินกว่า 74,000 ล้านบาท ช่วยเหลือเกษตรกรผู้ปลูกข้าว
'รมว.วราวุธ' ร่วม ครม. ลงพื้นที่สุพรรณบุรี ส่งมอบเงินประกันรายได้ข้าว วงเงินกว่า 74,000 ล้านบาท ช่วยเหลือเกษตรกรผู้ปลูกข้าว
วันนี้ (9 ธ.ค. 64) เวลา 09.00 น. นายวราวุธ ศิลปอาชา รัฐมนตรีว่าการกระทรวงทรัพยากรธรรมชาติและสิ่งแวดล้อม พร้อมด้วย นายจตุพร บุรุษพัฒน์ ปลัดกระทรวงทรัพยากรธรรมชาติและสิ่งแวดล้อม ร่วมคณะรัฐมนตรีลงพื้นที่จังหวัดสุพรรณบุรี โครงการประกันรายได้เกษตรกรผู้ปลูกข้าวและมาตรการคู่ขนาน ปีการผลิต 2564/65 โดยมีพลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เป็นประธานส่งมอบเงินตามมาตรการช่วยเหลือเกษตรกรผู้ปลูกข้าว วงเงินกว่า 74,000 ล้านบาท และมี พลเอก อนุพงษ์ เผ่าจินดา รัฐมนตรีว่าการกระทรวงมหาดไทย นายอาคม เติมพิทยาไพสิฐ รัฐมนตรีว่าการกระทรวงการคลังและประธานกรรมการธนาคารเพื่อการเกษตรและสหกรณ์การเกษตร (ธ.ก.ส.) นายประภัตร โพธสุธน รัฐมนตรีช่วยว่าการกระทรวงเกษตรและสหกรณ์  นายธนารัตน์ งามวลัยรัตน์ ผู้จัดการ ธ.ก.ส. พร้อมผู้บริหารและผู้แทนจากส่วนงานต่าง ๆ เข้าร่วมกิจกรรม ณ ตลาดกลางสินค้าเกษตรสุพรรณบุรี อำเภอศรีประจันต์ จังหวัดสุพรรณบุรี
ภายในงาน นายกรัฐมนตรี พร้อมคณะ ได้พบปะเกษตรกรผู้ปลูกข้าวและประชาชน เยี่ยมชมกระบวนการรวบรวมข้าวเปลือกจากสมาชิกสหกรณ์ตามโครงการมาตรการคู่ขนาน พร้อมเยี่ยมชมรถบรรจุน้ำดื่มสะอาดเคลื่อนที่จากกรมทรัพยากรน้ำบาดาล ที่สนับสนุนน้ำดื่มสะอาดบรรจุขวดจำนวน 10,000 ขวด น้ำดื่มสะอาดบรรจุแกลลอนขนาด 5 ลิตร จำนวน 1,000 แกลลอน และกรอกน้ำดื่มแจกจ่ายประชาชนที่มาร่วมงาน ตามนโยบาย "รัฐบาลห่วงใยประชาชน น้ำกินน้ำใช้ต้องไม่ขาดแคลน พวกเราจึงเร่งจัดหาน้ำบาดาลให้ประชาชนอย่างต่อเนื่อง"
โครงการประกันรายได้เกษตรกรผู้ปลูกข้าว ปี 2564/65 เป็นโครงการที่ได้รับการอนุมัติวงเงินงบประมาณเพิ่มเติมจากคณะรัฐมนตรี เมื่อวันที่ 30 พฤศจิกายน 2564  และคณะกรรมการ ธ.ก.ส. เมื่อวันที่ 3 ธันวาคม 2564  จำนวน 74,569 ล้านบาท เป้าหมายช่วยเหลือเกษตรกรผู้ปลูกข้าว 4.69 ล้านครัวเรือน ให้ได้รับผลตอบแทนจากการผลิตที่เหมาะสม
ซึ่ง ธ.ก.ส. จะทยอยโอนเงินเข้าบัญชีเกษตรกรโดยตรง 9-13 ธ.ค. พร้อมเสริมมาตรการคู่ขนานผ่านโครงการสินเชื่อชะลอการขายข้าวเปลือกนาปี ปีการผลิต 2564/65 เพื่อพยุงราคาข้าวผ่านสินเชื่อรวบรวมและสร้างมูลค่าเพิ่มโดยสถาบันเกษตรกร และสินเชื่อชะลอการขายข้าวเปลือก วงเงินรวมกว่า 35,000 ล้านบาท

ที่มา : https://www.thaigov.go.th/news/contents/details/49317