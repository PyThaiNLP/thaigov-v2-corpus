รัฐบาลไทย-ข่าวทำเนียบรัฐบาล-นรม. และ รมว.กห. แสดงความเสียใจทหารและตำรวจ ที่เสียชีวิตในหน้าที่ขณะปฏิบัติหน้าที่ 3 จชต.


วันพุธที่ 29 กันยายน 2564
นรม. และ รมว.กห. แสดงความเสียใจทหารและตำรวจ ที่เสียชีวิตในหน้าที่ขณะปฏิบัติหน้าที่ 3 จชต.
พล.อ.ประยุทธ์ จันทร์โอชา นรม.และรมว.กห. ได้แสดงความเสียใจกับครอบครัวของทหารและตำรวจที่เสียชีวิตรวม 3 นายและได้รับบาดเจ็บอีก 4 นาย จาก 2 เหตุการณ์ของการปะทะและลอบวางระเบิดจากผู้ก่อความไม่สงบในพื้นที่ 3 จชต. ที่ผ่านมา
โดยเหตุการณ์แรก เป็นการเสียชีวิตของอาสาทหารพราน วัฎจักร พรหมนุ้ย อายุ 24 ปี ตำแหน่ง รอง ผบ.ชป.ร้อย ทพ.4603 ฉก.ทพ.46 จากการปฏิบัติหน้าที่เข้าพิสูจน์ทราบพื้นที่เป้าหมายและปะทะกับกลุ่มผู้ก่อเหตุรุนแรงบริเวณ บ้านฮูแตยือลอ ต.บาเระใต้ อ.บาเจาะ จ.นราธิวาส เมื่อ 1120 ที่ผ่านมา
และอีกเหตุการณ์หนึ่งในวันเดียวกัน เป็นการเสียชีวิตของเจ้าหน้าที่ตำรวจ สภ.จะนะ จำนวน 2 นาย คือ  ร.ต.อ.ธีระศักดิ์ เครือคำ รอง สว.(สอบสวน )และ ส.ต.อ.ปริวัตร อุดม ผบ.หมู่(ป.)สภ.จะแนะ จ. นราธิวาส และได้รับบาดเจ็บอีก 4 นาย จากการลอบวางระเบิดเส้นทางในพื้นที่ บ้านน้ำวน  ต.ช้างเผือก อ.จะแนะ จ.นราธิวาส ขณะปฏิบัติหน้าที่ระงับเหตุในพื้นที่
โดย พล.อ.ประยุทธ์’ ได้กำชับให้ กอ.รมน.ภาค 4 ( ส่วนหน้า ) และ ตร.ดูแลรักษาพยาบาลผู้ได้รับบาดเจ็บให้ดีที่สุด รวมทั้งให้การช่วยเหลือสนับสนุนครอบครัวกำลังพลที่เสียชีวิตในการบำเพ็ญกุศลอย่างสมเกียรติ และให้การช่วยเหลือดูแลครอบครัวผู้ได้รับบาดเจ็บและเสียชีวิตต่อเนื่องกันไป  พร้อมกันนี้  พล.อ.ประยุทธ์’ ได้แสดงความห่วงใยการปฏิบัติงานของเจ้าหน้าที่ฝ่ายความมั่นคงทุกฝ่ายในการคุ้มครองดูแลรักษาความปลอดภัยประชาชนในพื้นที่ โดยย้ำขอให้ปฏิบัติหน้าที่ด้วยความระมัดระวัง ไม่ประมาท เร่งสืบสวนความเชื่อมโยงของ 2 เหตุการณ์และติดตามกลุ่มผู้กระทำผิดมาดำเนินการตามกฎหมายให้เร็วที่สุด

ที่มา : https://www.thaigov.go.th/news/contents/details/46328