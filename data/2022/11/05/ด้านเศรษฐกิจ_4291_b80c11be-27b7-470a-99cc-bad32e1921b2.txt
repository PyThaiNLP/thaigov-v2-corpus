รัฐบาลไทย-ข่าวทำเนียบรัฐบาล-สมาคมธนาคารไทยขานรับนโยบายภาครัฐ ธนาคารสมาชิกพร้อมผ่อนคลายมาตรการโควิด-19


วันพฤหัสบดีที่ 30 มิถุนายน 2565
พิมพ์
สมาคมธนาคารไทยขานรับนโยบายภาครัฐ ธนาคารสมาชิกพร้อมผ่อนคลายมาตรการโควิด-19
จากสถานการณ์การแพร่ระบาดของเชื้อไวรัสโควิด-19 ในปัจจุบันเริ่มมีแนวโน้มคลี่คลาย สมาคมธนาคารไทย และธนาคารสมาชิก ร่วมหารือและพิจารณาแนวปฏิบัติสำหรับงานบริการภาคธนาคารให้สอดคล้องกับแนวทางของภาครัฐ
จากสถานการณ์การแพร่ระบาดของเชื้อไวรัสโควิด-19 ในปัจจุบันเริ่มมีแนวโน้มคลี่คลาย และภาครัฐได้ประกาศผ่อนคลายมาตรการการเฝ้าระวังเชื้อไวรัสโควิด-19 นั้น สมาคมธนาคารไทย และธนาคารสมาชิก ตระหนักถึงผลกระทบต่อลูกค้าประชาชนทั้งทางตรงและทางอ้อม จึงได้ร่วมหารือและพิจารณาแนวปฏิบัติสำหรับงานบริการภาคธนาคารให้สอดคล้องกับแนวทางของภาครัฐ โดยมีแนวทาง ดังนี้
1. ธนาคารพาณิชย์แต่ละแห่งจะพิจารณาผ่อนคลายการ ปรับเวลาเปิด-ปิดทำการสาขา ตามความเหมาะสม โดยลูกค้าสามารถตรวจสอบรายชื่อสาขาและเวลาทำการ ผ่านช่องทางต่างๆ ทั้งสาขา เว็บไซต์ หรือติดต่อผ่าน call center ของแต่ละธนาคาร
2. ธนาคารพาณิชย์แต่ละแห่งจะพิจารณาผ่อนคลายการ จำกัดจำนวนลูกค้าในสาขา ตามความเหมาะสม แต่ยังขอความร่วมมือลูกค้าผู้ใช้บริการให้เว้นระยะห่างและสวมหน้ากากอนามัย ขณะทำธุรกรรมที่สาขาของธนาคาร
ทั้งนี้ สมาคมธนาคารไทยและธนาคารสมาชิก ยังคำนึงถึงความปลอดภัยและสาธารณสุขของลูกค้าและผู้ใช้บริการ โดยมุ่งมั่นดำเนินธุรกิจด้วยความระมัดระวัง และมีมาตรการเฝ้าระวังสถานการณ์อย่างใกล้ชิดต่อไป พร้อมยืนหยัดเคียงข้างลูกค้าประชาชน ให้ก้าวผ่านทุกวิกฤตไปด้วยกัน

ที่มา : https://www.thaigov.go.th/news/contents/details/56368