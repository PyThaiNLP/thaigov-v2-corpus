รัฐบาลไทย-ข่าวทำเนียบรัฐบาล-โฆษกรัฐบาลเผย นายกฯ เข้าใจ “โอไมครอน” ระบาดทั่วโลก เตือนประชาชนอย่าวิตกกังวลแต่ต้องตั้งการ์ดสูง ป้องกัน สั่งปรับมาตรการคุมเข้มคัดกรองเข้าไทย RT-PCR เหมือนเดิม มีใช้ผลทันที


วันพุธที่ 1 ธันวาคม 2564
พิมพ์
โฆษกรัฐบาลเผย นายกฯ เข้าใจ “โอไมครอน” ระบาดทั่วโลก เตือนประชาชนอย่าวิตกกังวลแต่ต้องตั้งการ์ดสูง ป้องกัน  สั่งปรับมาตรการคุมเข้มคัดกรองเข้าไทย RT-PCR เหมือนเดิม มีใช้ผลทันที
โฆษกรัฐบาลเผย นายกฯ เข้าใจ “โอไมครอน” ระบาดทั่วโลก เตือนประชาชนอย่าวิตกกังวลแต่ต้องตั้งการ์ดสูง ป้องกัน  สั่งปรับมาตรการคุมเข้มคัดกรองเข้าไทย RT-PCR เหมือนเดิม มีใช้ผลทันที
วันที่ 1 ธ.ค.64 นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เข้าใจสถานการณ์และมีความห่วงใย ได้สั่งการให้หน่วยงานที่เกี่ยวข้องทั้งด้านสาธารณสุข ความมั่นคง คมนาคม การท่องเที่ยว เฝ้าระวังและกลั่นกรองเป็นพิเศษไม่ให้เชื้อโควิดสายพันธุ์โอไมครอน เข้าประเทศไทยได้ โดยล่าสุดได้กำหนดให้ผู้ที่เดินทางจากต่างประเทศที่เข้าไทยกลับมาเป็นการตรวจแบบ RT-PCR เช่นเดิม โดยเริ่มทันทีตั้งแต่บัดนี้เป็นต้นไป  พร้อมสั่งการฝ่ายความมั่นคง ทหาร ตำรวจ เร่งสกัดการลักลอบเข้าประเทศอย่างผิดกฎหมายทุกช่องทาง เพื่อปิดกั้นความเสี่ยงต่อการแพร่ระบาดของสายพันธุ์ดังกล่าวเดินทางเข้าประเทศไทย แล้ว ล่าสุดการท่องเที่ยวเเห่งประเทศไทย ยืนยันไม่พบสัญญาณการชะลอตัวของตลาดนักท่องเที่ยวต่างชาติที่เดินทางเข้าไทย มีเพียงบางประเทศในแถบยุโรป สถานการณ์ไวรัสกลับมาระบาดซ้ำ ซึ่งไม่เกี่ยวข้องกับไวรัสกลายพันธุ์ “โอมิครอน” รวมทั้งกังวลว่ารัฐบาลของประเทศนั้น ๆ อาจสั่งล็อกดาวน์ จึงทำให้มีการชะลอการเดินทางออกไปก่อน ล่าสุดข้อมูล ณ วันที่ 30 พ.ย.2564 มีนักท่องเที่ยวต่างชาติเดินทางเข้าไทยระหว่างวันที่ 1-29 พ.ย. 64 จำนวน 128,466 คน
โฆษกประจำสำนักนายกรัฐมนตรี กล่าวเพิ่มเติมว่าในส่วนของประเทศไทย ขณะนี้ภาพรวมแผนการบริหารจัดการและการฉีดวัคซีนโควิด-19 ไทยเป็นไปด้วยความเรียบร้อย รัฐบาลเร่งเดินหน้าฉีดวัคซีนให้กับทุกคน ทุกพื้นที่ วัคซีนมีเพียงพอสำหรับคนไทยทั้งประเทศ และทุกชนิดสามารถสร้างภูมิต้านทานป้องกันโควิด-19 ที่มีอาการได้ เห็นผลลัพธ์ในการลดอาการติดเชื้อรุนแรงหรือป่วยหนักได้เป็นอย่างดี โดยวันนี้ยอดผู้ติดเชื้อลดเหลือ 4,886 ราย และยอดผู้เสียชีวิตลดเหลือจำนวน 43 ราย ผู้ป่วยหายกลับบ้านจำนวน 6,326 ราย ยอดผู้ป่วยที่กำลังรับการรักษาอยู่ที่ประมาณ 7 หมื่นราย จำนวนเตียงรักษามีปริมาณที่เพียงพอ โดยข้อมูลการฉีดวัคซีนตั้งแต่วันที่ 28 ก.พ. 2564 - 30 พ.ย.2564 มีการฉีดวัคซีนสะสม  93,439,991 โดส แบ่งเป็นเข็มที่ 1 สะสม 48.4 ล้านราย เข็มที่ 2 สะสม 41.6 ล้านราย เข็มที่ 3 สะสม 3.34 ล้านราย
“ท่านนายกฯ มีความเข้าใจสถานการณ์เชื้อไวรัสกลายพันธุ์ ฝากเตือนประชาชนอย่าวิตกกังวล แต่ต้องยังคงต้องตั้งการ์ดสูง ป้องกัน เชิญชวนประชาชนเข้ารับการฉีดวัคซีนป้องกันโรคโควิด-19 ให้ครบโดส เพื่อสร้างภูมิคุ้มกันหมู่  และความปลอดภัยให้ตัวเองและครอบครัว ในส่วนของรัฐบาลจะดำเนินการอย่างเต็มที่ในการสกัดกั้นไม่ให้เชื้อโอไมครอนเข้าไทย” นายธนกร กล่าว

ที่มา : https://www.thaigov.go.th/news/contents/details/48946