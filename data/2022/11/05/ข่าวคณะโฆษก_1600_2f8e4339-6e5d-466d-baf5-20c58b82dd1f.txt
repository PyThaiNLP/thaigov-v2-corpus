รัฐบาลไทย-ข่าวทำเนียบรัฐบาล-โฆษกรัฐบาล เผย นายกฯ ประชุม ศบค. 20 พ.ค. นี้ โดยที่ประชุม ศบค. เตรียมผ่อนคลายมาตรการมากขึ้น หลังสถานการณ์โควิด-19 ในประเทศมีแนวโน้มดีขึ้น ขณะที่ สธ.ประเมินอาจลดระดับเตือนภัย


วันพฤหัสบดีที่ 19 พฤษภาคม 2565
พิมพ์
โฆษกรัฐบาล เผย นายกฯ ประชุม ศบค. 20 พ.ค. นี้ โดยที่ประชุม ศบค.  เตรียมผ่อนคลายมาตรการมากขึ้น หลังสถานการณ์โควิด-19 ในประเทศมีแนวโน้มดีขึ้น ขณะที่ สธ.ประเมินอาจลดระดับเตือนภัย
โฆษกรัฐบาล เผย นายกฯ ประชุม ศบค. 20 พ.ค. นี้ โดยที่ประชุม ศบค.  เตรียมผ่อนคลายมาตรการมากขึ้น หลังสถานการณ์โควิด-19 ในประเทศมีแนวโน้มดีขึ้น ขณะที่ สธ.ประเมินอาจลดระดับเตือนภัยเหลือระดับ 2 ปลายเดือน พ.ค.
วันนี้ (19 พ.ค 65) นายธนกร วังบุญคงชนะ โฆษกประจำสำนักนายกรัฐมนตรี เปิดเผย พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม จะเป็นประธานการประชุมศูนย์บริหารสถานการณ์โควิด-19 (ศบค.) ครั้งที่ 8/2565  ในวันศุกร์ที่ 20 พฤษภาคม นี้  โดยที่ประชุม ศบค.เตรียมพิจารณาในประเด็นต่างๆ ทั้งการ เตรียมผ่อนคลายกิจการ/กิจกรรมเพิ่มเติม ภายหลังสถานการณ์โรคโควิด-19 ในประเทศไทยเริ่มคลี่คลาย และมีแนวโน้มดีขึ้น ยอดผู้ติดเชื้อลดลง อัตราการเสียชีวิตน้อยลง  รวมทั้งอาจมีการพิจารณาปรับพื้นที่สีใหม่ให้สอดคล้องกับสถานการณ์ระบาดโควิด-19   ทั้งนี้  กระทรวงสาธารณสุข ยังประเมินว่า  ภายในปลายเดือนพฤษภาคมนี้ สถานการณ์โควิด-19 ของไทยจะเข้าสู่ระยะโรคลดลง และอาจพิจารณาลดระดับการแจ้งเตือนภัยจากระดับ 3  ในเวลานี้ เป็นระดับ 2  อย่างไรก็ตาม  นายกรัฐมนตรีย้ำถึงความจำเป็นที่ยังจะต้องมีมาตรการที่สามารถควบคุมการแพร่ระบาดของโรคได้  พร้อมทั้ง ขอความร่วมมือให้กลุ่ม 608 โดยเฉพาะผู้สูงอายุ เข้ารับการฉีดวัคซีน เพื่อสร้างภูมิคุ้มกันในกลุ่มนี้ได้ จะทำให้ตัวเลขผู้เสียชีวิตลดลงได้อีก
สำหรับผู้ติดเชื้อโควิด-19 รายใหม่ วันพฤหัสบดีที่ 19 พฤษภาคม 2565รวม 6,305 ราย จำแนกเป็นผู้ป่วยจากในประเทศ 6,303 ราย ผู้ป่วยมาจากต่างประเทศ 2 ราย ผู้ป่วยสะสม 2,171,480 ราย (ตั้งแต่ 1 มกราคม 2565) หายป่วยกลับบ้าน 7,567 ราย หายป่วยสะสม 2,137,205 ราย (ตั้งแต่ 1 มกราคม 2565) ผู้ป่วยกำลังรักษา 59,579 ราย เสียชีวิต 42 ราย จำนวนผู้ป่วยปอดอักเสบ รักษาตัวอยู่ในโรงพยาบาล 1,104 รายเฉลี่ยจังหวัดละ 14 ราย อัตราครองเตียง ร้อยละ 14.7

ที่มา : https://www.thaigov.go.th/news/contents/details/54717