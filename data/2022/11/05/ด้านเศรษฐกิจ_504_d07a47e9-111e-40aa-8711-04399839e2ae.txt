รัฐบาลไทย-ข่าวทำเนียบรัฐบาล-จุรินทร์ "ส่งเสริมปลูกฟ้าทะลายโจร” ช่วยเกษตรกร แต่ถ้าใส่แคปซูลกลายเป็นยา อย.ต้องดูแล เผยติดตามราคากับ สธ. ใกล้ชิด


วันศุกร์ที่ 30 กรกฎาคม 2564
จุรินทร์ "ส่งเสริมปลูกฟ้าทะลายโจร” ช่วยเกษตรกร แต่ถ้าใส่แคปซูลกลายเป็นยา อย.ต้องดูแล เผยติดตามราคากับ สธ. ใกล้ชิด
ยันยัง"ไม่คุมราคา"เพราะเกรงดาบสองคม กลัวคนเลิกผลิต ส่วนพวกค้ากำไรเกินควรใช้ ม.29 ฟัน คุก 7 ปี ปรับ 1.4 แสน ร้องได้ทันทีที่สายด่วน 1569 และสำนักงานพาณิชย์ทุกจังหวัด
29 กรกฎาคม 2564
นายจุรินทร์ ลักษณวิศิษฏ์ หัวหน้าพรรคประชาธิปัตย์รองนายกรัฐมนตรีและรัฐมนตรีว่าการกระทรวงพาณิชย์ ให้สัมภาษณ์ถึงสมุนไพร"ฟ้าทะลายโจร" ว่า เป็นนโยบายที่เราต้องการส่งเสริมให้มีการปลูก หลายหน่วยงานเริ่มเข้ามาส่งเสริมให้ปลูกโดยสามารถนำไปเป็นยาสมุนไพรได้ ตอนที่เป็นพืช กระทรวงเกษตรจะดูแลเรื่องนี้ แต่เมื่อไปบรรจุใส่แคปซูลจะเป็นยากระทรวงสาธารณสุขจะเข้าไปดูแลขึ้นทะเบียน อย.และกำกับดูแลทั้งกระบวนการในการผลิตให้ได้มาตรฐาน
ส่วนการควบคุมราคานั้นกระทรวงพาณิชย์กับกระทรวงสาธารณสุขจับมือกันติดตามโดยใกล้ชิดและที่ยังไม่ควบคุมในเบื้องต้นเพราะต้องการส่งเสริมให้มีการผลิตเยอะๆให้เพียงพอกับความต้องการก่อนไม่เช่นนั้นถ้าเริ่มจากการไปคุมราคาสุดท้ายจะกลายเป็นดาบสองคมแทนที่จะส่งเสริมให้ผลิตเยอะ ถ้าเกษตรกรเห็นว่าไม่คุ้มหรือผู้ประกอบการเห็นว่าไม่คุ้มจะหยุดผลิตสุดท้ายประชาชนจะไม่มียาใช้เรื่องนี้ต้องดูให้รอบคอบว่าความพอดีอยู่ตรงไหน
"ขณะนี้ขอให้มั่นใจว่าติดตามสถานการณ์โดยใกล้ชิดส่วนผู้ที่เอาไปขายเป็นยาและไม่มีทะเบียนยาทาง อย.กระทรวงสาธารณสุขจะดำเนินการเป็นหน้าที่โดยตรงของกระทรวงสาธารณสุข ส่วนเรื่องการทำให้เกิดความปั่นป่วนทางราคาเรื่องนี้ให้กรมการค้าภายในติดตามใกล้ชิด หากมีการค้ากำไรเกินควร-ขายเกินราคาสมควร-ทำให้เกิดความปั่นป่วนทางราคา เรามีกฎหมายควบคุมอยู่แล้ว ตามมาตรา 29 ของพระราชบัญญัติว่าด้วยราคาสินค้าและบริการปี 2542 ซึ่งมีโทษจำคุก 7 ปีปรับ 140,000 บาทหรือทั้งจำทั้งปรับ โดยเฉพาะหากมีพ่อค้าคนกลางนำไปโก่งราคาทำให้เกิดความปั่นป่วน หากมีเบาะแสสามารถร้องหรือแจ้งมาที่สายด่วน 1569 หรือสำนักงานพาณิชย์ทุกจังหวัด เราจะส่งเจ้าหน้าที่ดำเนินการ " นายจุรินทร์ กล่าว
รองนายกรัฐมนตรี และรัฐมนตรีว่าการกระทรวงพาณิชย์ กล่าวต่อว่า นอกจากนี้ในเรื่องของราคาสินค้าอุปโภคบริโภคอื่นๆได้สั่งการกรมการค้าภายในและสำนักปลัดกระทรวงพาณิชย์ ให้พาณิชย์จังหวัดดูแลราคาสินค้าอย่างใกล้ชิดก่อนหน้านี้และพบว่าในเชิงปริมาณยังไม่กระทบ ได้ประสานกับกลุ่มผู้ผลิตสินค้าอุปโภคบริโภคตลอด ท่านอธิบดีกรมการค้าภายในเป็นตัวจักรสำคัญรายงานตนตลอดว่าไม่ได้มีปัญหาเพียงแต่อย่าตื่นตระหนกเพราะขณะนี้ประชาชนได้เข้าใจสถานการณ์มาโดยลำดับเหตุการณ์นี้ยังไม่เกิดขึ้น ถือว่าสินค้าอุปโภคบริโภคยังเพียงพอยกเว้นสถานการณ์จะเปลี่ยนไปมากซึ่งเรายังคาดการณ์ไม่ได้แต่ผู้ผลิตก็ยังติดตามสถานการณ์เช่นกัน อย่างไรก็ตามผู้ผลิตสินค้าอุปโภคบริโภคคอยรายงานกระทรวงพาณิชย์อยู่เป็นระยะสามารถดูแลประชาชนได้และมีสินค้าคอยเติมเต็มในชั้นวางต่อเนื่อง
ที่สำคัญคือภาคการผลิต เราจะต้องช่วยดูภาคการผลิตให้เดินหน้า ได้รายงานในที่ประชุมคณะรัฐมนตรีแล้วว่าถ้าหน่วยการผลิตตรงไหนติดโควิดแล้ว ศบค.ให้ปิดการผลิตนั้นก็ขอให้เป็นการทำทีละส่วนหรือปิดเป็นหน่วยแทนการปิดทั้งโรงงาน เพราะบางโรงงานมี 10 หน่วยถ้าติดหน่วยเดียวที่เหลือไม่มีปัญหาก็อย่าไปปิดไม่เช่นนั้นจะทำให้ของขาดกระทบทั้งการบริโภคในประเทศและกระทบการส่งออกไปด้วย
"และหากปิดไปแล้วทั้งโรงก็ให้เปิดในส่วนที่ไม่มีปัญหา ไม่ต้องรอให้แก้ปัญหาเสร็จทั้งโรงงานไม่เช่นนั้นของจะขาดผู้บริโภคจะเดือดร้อน นอกจากนั้นการส่งออกตัวเลขเราดีก็จะกระทบซึ่งตนห่วงตัวเลขการส่งออกเดือนกรกฎาคมนี้มากเพราะมีโรงงานที่ผลิตสินค้าส่งออกปิดไปจำนวนหนึ่ง" นายจุรินทร์ กล่าว

ที่มา : https://www.thaigov.go.th/news/contents/details/44270