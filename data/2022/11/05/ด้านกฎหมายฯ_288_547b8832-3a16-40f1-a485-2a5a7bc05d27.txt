รัฐบาลไทย-ข่าวทำเนียบรัฐบาล-“ยุติธรรม เผย สถานการณ์โควิด-19 กรมราชทัณฑ์ มีเรือนจำที่อยู่ในแผนสิ้นสุดการระบาดแล้ว ๑๔ แห่ง ซึ่งจะเริ่มทยอยพ้นจากการระบาดอย่างต่อเนื่องตั้งแต่วันที่ ๑๑ พ.ย.นี้”


วันอังคารที่ 16 พฤศจิกายน 2564
พิมพ์
“ยุติธรรม เผย สถานการณ์โควิด-19 กรมราชทัณฑ์ มีเรือนจำที่อยู่ในแผนสิ้นสุดการระบาดแล้ว ๑๔ แห่ง ซึ่งจะเริ่มทยอยพ้นจากการระบาดอย่างต่อเนื่องตั้งแต่วันที่ ๑๑ พ.ย.นี้”
ศาตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม ในฐานะผู้อำนวยการศูนย์บริหารสถานการณ์การแพร่ระบาดของโรคติดเชื้อไวรัสโคโรนา 2019 ภายในสถานที่ควบคุมของหน่วยงานในสังกัดกระทรวงยุติธรรม หรือ ศบค.ยธ เป็นประธานการประชุมติดตามการดำเนินงานตาม ๕
ในวันจันทร์ที่ ๘ พฤศจิกายน ๒๕๖๔ เวลา ๑๑.๐๐ น.  ศาตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม ในฐานะผู้อำนวยการศูนย์บริหารสถานการณ์การแพร่ระบาดของโรคติดเชื้อไวรัสโคโรนา 2019 ภายในสถานที่ควบคุมของหน่วยงานในสังกัดกระทรวงยุติธรรม หรือ ศบค.ยธ เป็นประธานการประชุมติดตามการดำเนินงานตาม ๕ แผนงานการป้องกันและแก้ไขสถานการณ์ Covid-19 ภายในสถานที่ควบคุมของหน่วยงานในสังกัดกระทรวงยุติธรรม ครั้งที่ ๗๘/๒๕๖๔ โดยมี นางสาวณัฐธ์ภัสส์ ยงใจยุทธ ผู้ช่วยรัฐมนตรีประจำกระทรวงยุติธรรม นายอายุตม์ สินธพพันธุ์ อธิบดีกรมราชทัณฑ์ พ.ต.ท.วรรณพงษ์ คชรักษ์ อธิบดีกรมพินิจและคุ้มครองเด็กและเยาวชน นายธวัชชัย ชัยวัฒน์ รองอธิบดีกรมราชทัณฑ์ พ.ต.ท.มนตรี บุณยโยธิน รองอธิบดีกรมคุมประพฤติ และเจ้าหน้าที่ที่เกี่ยวข้อง เข้าร่วมประชุม ผ่านระบบการประชุมทางไกล (Video Conference) ร่วมกับผู้บัญชาการเรือนจำในจังหวัดที่มีสถานการณ์การแพร่ระบาดของเชื้อไวรัสโคโรนา 2019 (COVID-19)
นายวัลลภ นาคบัว รองปลัดกระทรวงยุติธรรม และโฆษก ศบค.ยธ. เปิดเผยว่า ภาพรวมการแพร่ระบาดของโรคติดเชื้อไวรัสโควิด-19 ในเรือนจำ/ทัณฑสถานวันนี้ ยังคงไม่พบเรือนจำระบาดใหม่ต่อเนื่องเป็นวันที่ ๓ จึงมีจำนวนเรือนจำสีขาวอยู่ที่ ๑๒๔ แห่ง และเรือนจำสีแดง ๑๘ แห่งคงเดิม โดยในจำนวนดังกล่าว เป็นเรือนจำที่ยังอยู่ระหว่างควบคุมการระบาดเพียง ๔ แห่ง (ระบาดใหม่ ๓ แห่ง และระบาดซ้ำ ๑ แห่ง) ขณะที่มีเรือนจำที่สามารถลดการระบาดและอยู่ในแผนสิ้นสุดการระบาดของโรค หรือ EXIT แล้วทั้งสิ้น ๑๔ แห่ง ซึ่งจะเริ่มทยอยพ้นจากการระบาดอย่างต่อเนื่องตั้งแต่วันที่ ๑๑ พฤศจิกายนเป็นต้นไป
ขณะที่ผู้ติดเชื้อรายใหม่วันนี้ พบเพิ่ม ๗๑๑ ราย (พบในเรือนจำสีแดง ๖๗๙ ราย และในห้องแยกกักโรคผู้ต้องขังรับใหม่ ๓๒ ราย) รักษาหายเพิ่ม ๑๐๕ ราย เสียชีวิต ๓ ราย (จากเรือนจำกลางยะลา) ทำให้มีผู้ติดเชื้อที่ยังอยู่ในการดูแลของกรมราชทัณฑ์ ๕,๖๑๘ ราย (กลุ่มสีเขียว ๘๗.๘% สีเหลือง ๑๑.๙% และสีแดง ๐.๓%) โดยมีผู้ติดเชื้อรักษาหายสะสม ๗๐,๓๗๗ ราย หรือ ๙๐% ของผู้ติดเชื้อสะสม ๗๘,๑๔๗ ราย เสียชีวิตสะสม ๑๗๓ ราย คิดเป็นอัตรา ๐.๒% ของผู้ติดเชื้อสะสมทั้งหมด
นายวัลลภ กล่าวต่อว่า ในที่ประชุม ศบค.ยธ. โดยมีปลัดกระทรวงยุติธรรม เป็นประธานการประชุม ได้ติดตามสถานการณ์ของเรือนจำที่พบการระบาดแต่ละแห่ง โดยพบว่า สถานการณ์ของเรือนจำส่วนใหญ่เริ่มคลี่คลายและมีแนวโน้มที่ดีขึ้นอย่างชัดเจน รวมถึงมีการดำเนินการเพื่อป้องกัน ดูแลรักษาผู้ติดเชื้อ พร้อมจัดทำแผนสิ้นสุดการระบาดโรคเพื่อให้เรือนจำสามารถกลับมาปฏิบัติงานอย่างเป็นระบบ พร้อมเน้นย้ำให้ทุกฝ่ายปฏิบัติตามแผนการควบคุมและป้องกันการระบาดของเรือนจำอย่างเคร่งครัด โดยเฉพาะการแยกกักโรคผู้ต้องขังเข้าใหม่ หากเป็นไปได้ให้หาพื้นที่บริเวณภายนอกเรือนจำ หรือเรือนจำชั่วคราวในการแยกกักโรค และแยกผู้ปฏิบัติงานระหว่างแดนกักโรคและแดนในออกจากกันอย่างชัดเจน เพื่อไม่ให้มีการปนเปื้อนหรือแพร่เชื้อไปมาระหว่างกันได้
สำหรับการบริหารจัดการวัคซีนแก่ผู้ต้องขัง ปัจจุบัน กรมราชทัณฑ์ได้ดำเนินการฉีดวัคซีนแก่ผู้ต้องขังไปแล้วทั้งสิ้น ๔๐๘,๐๕๘ โดส แบ่งเป็นการฉีดวัคซีนแก่ผู้ต้องขังเข็มที่ ๑ จำนวน ๒๔๖,๐๑๘ ราย และเข็มที่ ๒ จำนวน ๑๖๒,๐๔๐ ราย ซึ่งยังอยู่ระหว่างการประสานโรงพยาบาลแม่ข่ายเพื่อเข้าฉีดวัคซีนแก่ผู้ต้องขังเพิ่มเติม จนครอบคลุมทุกรายในที่สุด
ด้านสถานการณ์การแพร่ระบาดของโรคติดเชื้อไวรัสโคโรนา 2019 (COVID-19) ของกรมพินิจและคุ้มครองเด็กและเยาวชน ประจำวันจันทร์ที่ ๘ พฤศจิกายน ๒๕๖๔ มีผู้ติดเชื้อและอยู่ระหว่างการรักษาตัว จำนวน ๑๐ ราย เป็นเจ้าหน้าที่ ๘ ราย และเยาวชน ๒ ราย ด้านผลการดำเนินงานสถานพินิจฯ/ศูนย์ฝึกและอบรมฯ สีขาว มีจำนวน ๔๙ แห่ง จากทั้งหมด ๕๖ แห่ง อีก ๗ แห่ง แยกเป็นติดเชื้อ ๔ แห่ง และหมดสถานะสีขาว ๓ แห่ง ขณะที่สถิติการฉีดวัคซีนของเด็กและเยาวชนเพิ่มขึ้นเป็นจำนวน ๑,๙๘๙ ราย หรือคิดเป็น ๕๐.๕๕% จากทั้งหมด ๓,๙๓๕ ราย และเจ้าหน้าที่ได้รับการฉีดวัคซีนจำนวน ๓,๘๖๙ ราย หรือคิดเป็น ๙๑.๘๖% จากทั้งหมด ๔,๒๑๒ ราย

ที่มา : https://www.thaigov.go.th/news/contents/details/47944