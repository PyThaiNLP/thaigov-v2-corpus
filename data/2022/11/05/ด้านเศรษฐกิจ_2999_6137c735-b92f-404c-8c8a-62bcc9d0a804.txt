รัฐบาลไทย-ข่าวทำเนียบรัฐบาล-กรมการขนส่งทางราง ลงพื้นที่สำรวจจุดตัดทางถนนและทางรถไฟ จังหวัดบุรีรัมย์


วันศุกร์ที่ 25 กุมภาพันธ์ 2565
กรมการขนส่งทางราง ลงพื้นที่สำรวจจุดตัดทางถนนและทางรถไฟ จังหวัดบุรีรัมย์
เพื่อพิจารณาแนวทางการปรับปรุงแก้ไขกายภาพจุดตัดที่มีความเสี่ยงต่อการเกิดอุบัติเหตุ หรือมีอุบัติเหตุเคยเกิดขึ้นแล้วให้มีความปลอดภัยยิ่งขึ้น
นายพิเชฐ คุณาธรรมรักษ์ รองอธิบดีกรมการขนส่งทางราง กระทรวงคมนาคม พร้อมด้วยเจ้าหน้าที่ กรมการขนส่งทางราง (ขร.) ลงพื้นที่สำรวจจุดตัดทางถนนและทางรถไฟในพื้นที่จังหวัดบุรีรัมย์ เพื่อพิจารณาแนวทางการปรับปรุงแก้ไขกายภาพของจุดตัดที่มีความเสี่ยงต่อการเกิดอุบัติเหตุ หรือมีประวัติการเกิดอุบัติเหตุเพื่อให้มีความปลอดภัยเพิ่มขึ้น โดยที่ผ่านมาในจุดตัดในจังหวัดบุรีรัมย์เคยเกิดอุบัติเหตุ 1 ครั้ง ซึ่งเป็นอุบัติเหตุที่เกิดจากความประมาท ในวันที่ 25 กุมภาพันธ์ 2565
หลังจากรับฟังความคิดเห็นจากการประชุมกลุ่มย่อย ครั้งที่ 1 โครงการศึกษาเพื่อลดอุบัติเหตุจุดตัดทางถนนและทางรถไฟ ภาคตะวันออกเฉียงเหนือ ณ จังหวัดบุรีรัมย์ ในช่วงเช้าแล้ว รองอธิบดีกรมการขนส่งทางรางพร้อมด้วยเจ้าหน้าที่ ขร. ได้ลงพื้นที่จุดต่าง ๆ ตามที่ผู้เข้าร่วมประชุมเสนอ และจุดอื่น ๆ โดยมีรายละเอียด ดังนี้
1. จุดตัดกิโลเมตรที่ 373+500 บริเวณเสาโทรเลขที่ 373/8-9 (บริเวณใกล้สะพานข้ามทางรถไฟถนน 288) เป็นจุดตัดที่เคยเกิดอุบัติเหตุรถกระบะติดสันรางรถไฟ เป็นเหตุให้ขบวนรถไฟชนกับรถกระบะ เมื่อ 27 ธันวาคม พ.ศ. 2562 ซึ่งปัจจุบันได้มีการนำรางมาเป็นเสากั้น เพื่อไม่ให้รถยนต์ผ่าน เพื่อป้องกันการเกิดอุบัติแบบดังกล่าว โดยจุดนี้มีชุมชนและประชาชนในพื้นที่ต้องการใช้สัญจรเพื่อเชื่อมระหว่างที่พักกับตัวเมืองและรพ.บุรีรัมย์ โดยเฉพาะรถจักรยานและรถจักรยานยนต์ ในระยะเร่งด่วนจะติดตั้งไฟกระพริบพร้อมเสียง เพื่อแจ้งเตือนผู้ขับขี่ว่าจะมีขบวนรถไฟมาถึง ส่วนในระยะถัดไปเมื่อมีโครงการรถไฟทางคู่ช่วงชุมทางถนนจิระ-อุบลราชธานี ซึ่งเดิมโครงการฯพิจารณาก่อสร้างเป็นทางลอด (box culvert) 1 ช่อง จะแจ้งให้ รฟท.พิจารณาก่อสร้างทางรถไฟเป็น Short Span Bridge เพื่อให้รถสามารถสัญจรได้
2. จุดตัดกิโลเมตรที่ 376+574 (บริเวณใกล้โรงพยาบาลบุรีรัมย์ราม) ระหว่างเสาโทรเลขที่ 376/11-12 อำเภอเมืองบุรีรัมย์ เป็นจุดตัดเสมอระดับประเภทคานกั้นอัตโนมัติ (ข.1) โดยบริเวณดังกล่าวมีการจราจรหนาแน่นและได้จัดอยู่ในแผนปรับปรุงระยะเร่งด่วนของโครงการศึกษาเพื่อลดอุบัติเหตุจุดตัดทางถนนและทางรถไฟ โดยจะเสนอให้มีการปรับปรุงทาสี ตีเส้นจราจรให้ชัดเจน ปรับปรุงป้ายที่ซีดจาง ปรับปรุงความชันของถนนก่อนจุดตัด พร้อมทั้งปรับปรุงคานกั้นและระบบสัญญาณแจ้งเตือนที่เป็นระบบใหม่ เพื่อป้องกันการฝ่าฝืนเครื่องกั้น ทั้งนี้ ในโครงการรถไฟทางคู่ช่วงชุมทางถนนจิระ-อุบลราชธานี ออกแบบเป็นทางรถไฟยกระดับในช่วงที่ผ่านตัวเมืองบุรีรัมย์ต่อไป
3. จุดตัดกิโลเมตรที่ 382+506 ระหว่างเสาโทรเลขที่ 382/9-10 อำเภอห้วยราช เป็นทางลักผ่าน ที่มีรถบรรทุกขนดินสัญจรผ่านเป็นระยะ  ขร. จึงเห็นควรเสนอติดตั้งสัญญาณเสียงแจ้งเตือน พร้อมด้วยไฟกระพริบ เพื่อเป็นการแจ้งเตือนว่ารถไฟกำลังจะมา
4. จุดตัดกิโลเมตรที่ 399+006 ระหว่างเสาโทรเลขที่ 399/1-2 อำเภอกระสัง ซึ่งปัจจุบันเป็นจุดตัดประเภทคานทำงานด้วยไฟฟ้า (ก.1) โดยผู้แทนเทศบาลตำบลกระสังเห็นว่า การติดตั้งเครื่องกั้น ทำให้การจราจรติดขัดทำให้การเดินทางไปมาโรงพยาบาลกระสังอาจเกิดความล่าช้า จึงเสนอขอทำถนนทางลอดใต้ทางรถไฟแทนที่อยู่ถัดไปประมาณ 200 เมตร เพื่อเชื่อมถนนของเทศบาลตำบลทั้ง 2 ฝั่งในปัจจุบัน
สำหรับการดำเนินการแก้ปัญหาจุดตัดทางถนนและทางรถไฟ เป็นหนึ่งในนโยบายสำคัญของกระทรวงคมนาคม ในการปรับปรุงจุดตัดให้มีความปลอดภัย เพื่อลดอุบัติเหตุบริเวณจุดตัดทางถนนและทางรถไฟอย่างยั่งยืน

ที่มา : https://www.thaigov.go.th/news/contents/details/51968