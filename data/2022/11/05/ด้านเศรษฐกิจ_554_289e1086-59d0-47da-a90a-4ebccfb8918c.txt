รัฐบาลไทย-ข่าวทำเนียบรัฐบาล-บีโอไอหนุนผู้ประกอบการไทยรุกตลาดอาเซียน


วันพฤหัสบดีที่ 5 สิงหาคม 2564
บีโอไอหนุนผู้ประกอบการไทยรุกตลาดอาเซียน
บีโอไอจัดกิจกรรมเชิงรุกเสริมศักยภาพผู้ประกอบการไทยลุยลงทุนต่างแดน โดยเฉพาะตลาดเพื่อนบ้านในอาเซียน ระดมจัดสัมมนาต่อยอดความรู้จากประสบการณ์ตรงของนักธุรกิจที่ประสบความสำเร็จ หวังสร้างเครือข่ายความร่วมมือ เพื่อส่งเสริมทุนไทยให้เติบโต สามารถแข่งขันในตลาดโลกได้
นายพัลลภ บุญศิริ ผู้อำนวยการกองพัฒนาผู้ประกอบการไทย บีโอไอ เปิดเผยว่า ในสถานการณ์การระบาดของไวรัสโควิด-19 กองพัฒนาผู้ประกอบการไทยได้ปรับเปลี่ยนรูปแบบการจัดกิจกรรมด้านการส่งเสริมการลงทุนในต่างประเทศให้สอดคล้องกับยุค New Normal ตามพันธกิจสำคัญที่นอกเหนือจากการส่งเสริมการลงทุนในประเทศ บีโอไอยังได้สนับสนุนการลงทุนไทยต่างประเทศ เพื่อสร้างโอกาสให้ผู้ประกอบการไทยเติบโต และสามารถแข่งขันในตลาดโลกได้ ทั้งนี้ กองพัฒนาผู้ประกอบการไทย ได้เตรียมการจัดสัมมนาออนไลน์ที่น่าสนใจในหลากหลายประเด็นตลอดช่วงเดือนสิงหาคม 2564 เพื่อช่วยเตรียมความพร้อม และเสริมศักยภาพนักธุรกิจไทยไปลงทุนในต่างประเทศ โดยมีหัวข้อสัมมนาที่เปิดให้ผู้ประกอบการไทยได้เข้าร่วม ดังนี้
หัวข้อเรื่อง "ลงทุนในเวียดนามอย่างไร? ให้ประสบความสำเร็จ"
โดยร่วมมือกับสำนักงานเศรษฐกิจการลงทุน ณ กรุงฮานอย สาธารณรัฐสังคมนิยมเวียดนาม หรือบีโอไอ เวียดนาม ซึ่งผู้เข้าร่วมจะได้ทราบถึงโอกาสการลงทุนในเวียดนาม จากมุมมองของนายอรรจน์สิทธิ สร้อยทอง ผู้อำนวยการบีโอไอ ณ กรุงฮานอย รวมถึงข้อมูลใหม่ๆ  เกี่ยวกับมาตรการส่งเสริมการลงทุนของเวียดนาม ผ่านผู้แทนจาก Foreign Investment Agency (FIA), Vietnam พร้อมร่วมเสวนาแลกเปลี่ยนประสบการณ์ลงทุนในเวียดนามกับ 4 นักธุรกิจ  จาก CP, SCG สยามนิตตั้น และอุไรเพ้นท์ จัดขึ้นในวันเสาร์ที่ 7 สิงหาคม 2564 เวลา 09.30 - 12.00 น.
หัวข้อเรื่อง "อินโดนีเซียยังน่าลงทุนหรือไม่? ในสถานการณ์ COVID-19"
โดยร่วมกับสำนักงานเศรษฐกิจการลงทุน ณ กรุงจาการ์ตา สาธารณรัฐอินโดนีเซีย หรือบีโอไอ จาการ์ตา ซึ่งผู้เข้าร่วมสัมมนาจะได้รับฟังข้อมูลสถานการณ์การลงทุนและแลกเปลี่ยนความคิดเห็นกับนางสาวณภัทร ทัพพันธุ์ ผู้อำนวยการบีโอไอ จาการ์ตา จัดขึ้นในวันเสาร์ที่ 7 สิงหาคม 2564 เวลา 14.00 - 15.30 น.
หัวข้อเรื่อง “ทิศทางธุรกิจ โอกาสการค้าและการลงทุน ของผู้ประกอบการไทยในเอเชียกลาง”
โดยภายในงานจะมีการบรรยายภาพรวมตลาด โอกาสการลงทุน และอุตสาหกรรมเด่นในเอเชียกลางโดย นายเมธา จารัตนากร ประธานกรรมการบริหาร บริษัท ซีไอพี แวลู จำกัด โอกาสการค้า และการลงทุนในอุซเบกิสถาน โดย ดร.เหมโชค สิงห์สมบุญ รองประธานโครงการนาคราชนคร / ประธานสมาพันธ์ SME เชียงราย / ประธาน Logistics and Ecommerce สมาพันธ์ SME ภาคเหนือ และโอกาสการค้า และการลงทุนในคาซัคสถาน โดย นายพีระพล พิภวากร Director, LLP Kazthai Corp (Almaty) / Vice President, Business Development Foodville Co., Ltd. จัดขึ้นในวันอังคารที่ 10 สิงหาคม 2564 เวลา 13.30 – 16.00 น.
หัวข้อเรื่อง "การบริหารแรงงานในต่างประเทศ สำหรับผู้ประกอบการไทย"
สำหรับงานสัมมนานี้จัดขึ้นเป็นครั้งที่ 2 โดยมุ่งหวังให้เกิดความเข้าใจที่ถูกต้องในการบริหารแรงงานในต่างประเทศ ทั้งการนำแรงงานจากไทยไปทำงานในต่างประเทศ และการว่าจ้างแรงงานท้องถิ่น รวมถึงกฎระเบียบข้อบังคับด้านแรงงานในแต่ละประเทศที่ผู้ลงทุนต้องรู้จัดขึ้นในวันพุธที่ 25 สิงหาคม 2564 เวลา 10.00 - 11.30 น.
สำหรับผู้ประกอบการที่สนใจสามารถลงทะเบียนเข้าร่วมกิจกรรมออนไลน์ และสอบถามรายละเอียดเพิ่มเติมได้ที่ กองพัฒนาผู้ประกอบการไทย อีเมล thaienterprisedev@boi.go.th โทรศัพท์ 0 2553 8111 กด 5 ต่อด้วยกด 4
และติดตามข้อมูลกิจกรรมอื่นๆ เพิ่มเติมได้ที่ www.boi.go.th
*******************************

ที่มา : https://www.thaigov.go.th/news/contents/details/44473