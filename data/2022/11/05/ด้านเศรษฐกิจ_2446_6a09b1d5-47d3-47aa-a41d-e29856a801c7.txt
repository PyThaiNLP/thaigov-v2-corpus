รัฐบาลไทย-ข่าวทำเนียบรัฐบาล-การรถไฟแห่งประเทศไทย จัดเต็ม พ่วงตู้โดยสารจนเต็มหน่วยลากจูง และพร้อมเพิ่มขบวนรถพิเศษรองรับการเดินทางของประชาชนให้เพียงพอต่อความต้องการในช่วงเทศกาลปีใหม่ 2565


วันพฤหัสบดีที่ 30 ธันวาคม 2564
การรถไฟแห่งประเทศไทย จัดเต็ม พ่วงตู้โดยสารจนเต็มหน่วยลากจูง และพร้อมเพิ่มขบวนรถพิเศษรองรับการเดินทางของประชาชนให้เพียงพอต่อความต้องการในช่วงเทศกาลปีใหม่ 2565
การรถไฟแห่งประเทศไทย (รฟท.) กระทรวงคมนาคม จัดเต็ม พ่วงตู้โดยสารจนเต็มหน่วยลากจูง มีขบวนรถโดยสารให้บริการรวม 176 ขบวนต่อวัน และจะพิจารณาเพิ่มขบวนรถพิเศษรองรับการเดินทางของพี่น้องประชาชนให้เพียงพอต่อความต้องการ โดยจะพิจารณาจากสถานการณ์ในแต่ละวัน
การรถไฟแห่งประเทศไทย (รฟท.) กระทรวงคมนาคม จัดเต็ม พ่วงตู้โดยสารจนเต็มหน่วยลากจูง มีขบวนรถโดยสารให้บริการรวม 176 ขบวนต่อวัน และจะพิจารณาเพิ่มขบวนรถพิเศษรองรับการเดินทางของพี่น้องประชาชนให้เพียงพอต่อความต้องการ โดยจะพิจารณาจากสถานการณ์ในแต่ละวัน ทั้งนี้ ในช่วงเทศกาลปีใหม่ 30 ธันวาคม 2564 - 5 มกราคม 2565 สามารถรองรับผู้โดยสารได้สูงสุด 100,000 คนต่อวัน พร้อมแจ้งย้ำถึงผู้โดยสาร ยังให้บริการสถานีต้นทางและปลายทางที่สถานีกรุงเทพ (หัวลำโพง) รวมถึงเปิดรับส่งผู้โดยสารที่สถานีบางเขน สถานีหลักสี่ และสถานีดอนเมืองได้ตามเดิม ตลอดจนเข้มงวดมาตรการทางสาธารณสุข ในการเฝ้าระวังและป้องกันการแพร่ระบาดของโรคติดเชื้อไวรัส COVID-19
นายเอกรัช ศรีอาระยันพงษ์ ผู้อำนวยการศูนย์ประชาสัมพันธ์ การรถไฟแห่งประเทศไทย เปิดเผยว่า รฟท. ได้จัดทำมาตรการอำนวยความสะดวกรองรับการเดินทางของพี่น้องประชาชนในช่วงเทศกาลปีใหม่ ประจำปี 2565 ตามนโยบายของนายศักดิ์สยาม ชิดชอบ รัฐมนตรีว่าการกระทรวงคมนาคม และนายนิรุฒ มณีพันธ์ ผู้ว่าการรถไฟแห่งประเทศไทย โดยมีการพ่วงตู้โดยสารจนเต็มหน่วยลากจูงในขบวนรถทุกสายทั่วประเทศ และเพิ่มขบวนรถพิเศษรองรับการเดินทางของพี่น้องประชาชนให้เพียงพอต่อความต้องการ ระหว่างวันที่ 30 ธันวาคม 2564 - 5 มกราคม 2565 ซึ่งคาดว่าจะมีผู้ใช้บริการรถไฟเดินทางกลับภูมิลำเนาและท่องเที่ยวจำนวนมาก หลังรัฐบาลมีการผ่อนคลายการควบคุมสถานการณ์การแพร่ระบาดของโรคติดเชื้อไวรัส COVID-19 และได้ประกาศให้มีวันหยุดยาวต่อเนื่อง
ทั้งนี้ การพ่วงตู้โดยสารจะมีการเพิ่มจนเต็มหน่วยลากจูง ในขบวนรถที่วิ่งให้บริการปกติทุกสายทั่วประเทศ และมีการเพิ่มขบวนรถพิเศษ ไป - กลับ ในทุกเส้นทางโดยจะพิจารณาจากสถานการณ์ในแต่ละวัน ทำให้ รฟท. มีขบวนรถให้บริการพี่น้องประชาชนช่วงเทศกาลปีใหม่ถึง 176 ขบวน รองรับปริมาณการเดินทางได้สูงสุดถึง 100,000 คนต่อวัน
นายเอกรัชกล่าวต่อว่า ขณะเดียวกัน รฟท. ขอแจ้งย้ำถึงผู้โดยสารทุกคนว่า การให้บริการเดินรถในปัจจุบันยังคงให้บริการสถานีต้นทางและปลายทางที่สถานีกรุงเทพ (หัวลำโพง) ตามปกติ  ไม่ได้มีการย้ายไปที่สถานีกลางบางซื่อแต่อย่างใด พร้อมทั้งยังเปิดให้ขบวนรถชานเมือง และขบวนรถโดยสารทางไกลสามารถเดินรถและหยุดให้บริการรับส่งผู้โดยสารที่สถานีบางเขน สถานีหลักสี่ และสถานีดอนเมืองเดิม โดยให้เลื่อนการใช้เส้นทางการเดินรถพื้นที่โครงการระบบรถไฟชานเมืองสายสีแดงที่สถานีกลางบางซื่อออกไปก่อน
สำหรับแผนการพิจารณาย้ายสถานีต้นทางและปลายทางฯ ขณะนี้อยู่ระหว่างที่ รฟท. ทำการศึกษารายละเอียด ตามข้อสั่งการของผู้ว่าการถไฟฯ ที่กำชับให้เจ้าหน้าที่จัดทำสถิติในทุก ๆ ด้าน โดยมีผู้เชี่ยวชาญและสถาบันการศึกษาร่วมให้คำแนะนำเพื่อพิจารณาโครงสร้างพื้นฐาน การเชื่อมต่อการเดินทางของประชาชน การขนส่งสินค้า การอำนวยความสะดวกด้านการจราจรและความปลอดภัยในการเดินรถและจะประเมินแผนการเดินรถ โดยคำนึงถึงผลประโยชน์ของประชาชน เป็นที่ตั้งสูงสุด
นอกจากนี้ ในช่วงเทศกาลปีใหม่ รฟท. ยังได้จัดตั้งศูนย์ปลอดภัยในช่วงเทศกาลปีใหม่ ทั้งส่วนกลางและส่วนภูมิภาค สำหรับอำนวยความสะดวก และดูแลความปลอดภัยการเดินทางแก่ประชาชน ตั้งแต่วันที่ 29 ธันวาคม 2564 ถึงวันที่ 4 มกราคม 2565  พร้อมเพิ่มความเข้มงวดในการตรวจวัดระดับแอลกอฮอล์ สารเสพติดของพนักงานขับรถ เจ้าหน้าที่ประจำขบวนรถ และประจำสถานีก่อนปฏิบัติหน้าที่ รวมถึงห้ามจำหน่ายและดื่มเครื่องดื่มแอลกอฮอล์บนขบวนรถและบริเวณสถานีรถไฟ
ตลอดจนดำเนินมาตรการทางสาธารณสุขในการเฝ้าระวังและป้องกันการแพร่ระบาดของโรคติดเชื้อไวรัส COVID-19 ควบคู่กันอย่างเคร่งครัด โดยมีการตั้งจุดคัดกรองวัดไข้ผู้โดยสารก่อนเข้าสถานี การตั้งจุดบริการแอลกอฮอล์ล้างมือ การให้สวมหน้ากากอนามัยตลอดการเดินทาง การรักษาระยะห่าง Social Distancing พร้อมให้สแกนแอปพลิเคชัน ไทยชนะ ก่อนและหลังใช้บริการ หากผู้โดยสารไม่สามารถใช้แอปพลิเคชันไทยชนะ ให้กรอกข้อมูลการเดินทางแทน โดยผู้สนใจสามารถสอบถามข้อมูลเพิ่มเติมได้ที่ศูนย์บริการลูกค้าสัมพันธ์ หมายเลขโทรศัพท์ 1690 ตลอด 24 ชั่วโมง หรือ Facebook แฟนเพจ ทีมพีอาร์การรถไฟแห่งประเทศไทย

ที่มา : https://www.thaigov.go.th/news/contents/details/50050