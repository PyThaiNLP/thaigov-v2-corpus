รัฐบาลไทย-ข่าวทำเนียบรัฐบาล-โฆษกรัฐบาลเผย ครม. ผ่อนคลายข้อจำกัด มอบ กค. พิจารณาปรับกฎกระทรวงแทนฯ ลดกระบวนการและขั้นตอนในการออกกฎหมาย ย้ำสุราเป็นสินค้าที่แตกต่างจากสินค้าอื่นทั่วไป ต้องควบคุมวิธีการผลิต


วันพุธที่ 30 มีนาคม 2565
พิมพ์
โฆษกรัฐบาลเผย ครม. ผ่อนคลายข้อจำกัด มอบ กค. พิจารณาปรับกฎกระทรวงแทนฯ ลดกระบวนการและขั้นตอนในการออกกฎหมาย ย้ำสุราเป็นสินค้าที่แตกต่างจากสินค้าอื่นทั่วไป ต้องควบคุมวิธีการผลิต
โฆษกรัฐบาลเผย ครม. ผ่อนคลายข้อจำกัด มอบ กค. พิจารณาปรับกฎกระทรวงแทนฯ ลดกระบวนการและขั้นตอนในการออกกฎหมาย ย้ำสุราเป็นสินค้าที่แตกต่างจากสินค้าอื่นทั่วไป ต้องควบคุมวิธีการผลิต หวั่นกระทบสุขภาพและสิ่งแวดล้อม
วันที่ 30 มีนาคม 2565 นายธนกร วังบุญคงชนะ โฆษกประจำสำนักนายกรัฐมนตรี ชี้แจงความเข้าใจผิดกรณีนักวิชาการอิสระออกมาโพสต์ข้อความผ่านทางเฟซบุ๊กว่า ที่ประชุมคณะรัฐมนตรี (ครม.) เมี่อวันที่ 29 มีนาคม ไม่รับหลักการร่าง พ.ร.บ. ภาษีสรรพสามิต (ฉบับที่ ..) พ.ศ. .... นั้น ว่า เป็นการผูกขาดเฉพาะทุนใหญ่นั้น  ซึ่งข้อเท็จจริง คือ ครม.  รับทราบเจตนารมณ์ของสมาชิกสภาผู้แทนราษฎรและคณะที่เสนอ ซึ่งไม่ได้ห้าม แต่ยังพยายามหาแนวทางผ่อนคลายข้อจำกัด โดยรัฐมนตรีว่าการกระทรวงการคลังเห็นว่า สามารถแก้กฎกระทรวงรองรับได้ โดยขออนุญาตอธิบดี (กรมสรรพสามิต ) จะได้มีการควบคุมคุณภาพได้ ไม่เกิดอันตรายต่อสุขภาพ รวมทั้งการแก้ไขกฎกระทรวงซึ่งมีความรวดเร็วกว่าการยกร่างกฎหมายใหม่ในระดับ พ.ร.บ. ที่ยังต้องผ่านกระบวนการในการออกเป็นกฎหมายอีกหลายขั้นตอน
นายธนกรยังกล่าวว่า สุราเป็นสินค้าที่แตกต่างจากสินค้าอื่นทั่วไป จำเป็นต้องมีการควบคุมกรรมวิธีการผลิตอย่างเข้มงวด เพื่อให้ได้ผลิตภัณฑ์ที่มีคุณภาพและมาตรฐาน การผลิตที่ไม่ถูกวิธีอาจส่งผลให้มีสารพิษปนเปื้อนและเป็นอันตรายต่อชีวิตของผู้บริโภคได้ รวมถึงป้องกันขั้นตอนการผลิตไม่ให้ส่งผลกระทบต่อสิ่งแวดล้อม เช่น การปล่อยของเสียสู่แหล่งชุมชน ทำให้การผลิตสุราไม่ว่าจะเพื่อการค้าหรือการบริโภค จำเป็นต้องได้รับอนุญาตและอยู่ภายใต้การกำกับของหน่วยงานราชการ เพื่อป้องกันอันตรายต่อผู้บริโภค อย่างไรก็ตาม รัฐบาลโดย ครม. เองก็ทราบถึงปัญหาและข้อจำกัดของกฎหมายที่เกี่ยวข้องกับการผลิตสุราในปัจจุบัน ซึ่งขณะนี้ กรมสรรพสามิต กระทรวงการคลัง ศึกษาเพื่อปรับปรุงกฎหมายระดับรองที่ออกมาภายใต้พระราชบัญญัติภาษีสรรพสามิต 2560  เพื่อสอดคล้องกับสถานการณ์และความเป็นไปของโลกในปัจจุบันด้วย
“ขอให้มองความปรารถนาดีของรัฐบาลบ้าง ยืนยันว่า ท่านนายกรัฐมนตรี พลเอก ประยุทธ์ จันทร์โอชา ได้ให้หลักคิดในการออกหรือปรับปรุงกฎหมายใด ๆ ทุกครั้ง  ต้องพิจารณากฎหมายอย่างรอบด้าน เช่นเดียวกัน การทบทวน ปรับปรุงกฎหมายที่เกี่ยวกับการผลิตสุรา หลักการคือ รักษาความสมดุลระหว่างประโยชน์ทางเศรษฐกิจและสุขภาพเป็นสำคัญ สนับสนุนผู้ผลิตสุราที่ได้มาตรฐาน และป้องกันอันตรายต่อผู้บริโภคด้วย โดยส่วนตัวยังมองไม่เห็นว่า หลักการของท่านนายกรัฐมนตรีและการตัดสินใจร่วมกันของ ครม. ที่ผ่านมา จะไปเอื้อประโยชน์แก่นายทุนใหญ่ตรงไหนมีแต่ห่วงสุขภาพของประชาชน”  นายธนกร กล่าว

ที่มา : https://www.thaigov.go.th/news/contents/details/53130