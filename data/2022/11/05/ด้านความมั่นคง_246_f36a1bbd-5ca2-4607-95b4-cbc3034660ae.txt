รัฐบาลไทย-ข่าวทำเนียบรัฐบาล-เฮ!! ผู้ประกันตน ม.40 ใน 16 จังหวัด ที่ขึ้นทะเบียนใหม่ รับเงินเยียวยาคนละ 5,000 ได้แล้ววันนี้


วันจันทร์ที่ 20 กันยายน 2564
พิมพ์
เฮ!! ผู้ประกันตน ม.40 ใน 16 จังหวัด ที่ขึ้นทะเบียนใหม่ รับเงินเยียวยาคนละ 5,000 ได้แล้ววันนี้
- -
เมื่อวันที่ 20 กันยายน 2564 นายสุชาติ ชมกลิ่น รัฐมนตรีว่าการกระทรวงแรงงาน เปิดเผยถึงการดำเนินการจ่ายเงินเยียวยาให้กับผู้ประกันตนตามมาตรา 40 ในพื้นที่ 16 จังหวัดสีแดงเข้มควบคุมสูงสุด ประกอบด้วย นครราชสีมา ระยอง ราชบุรี สระบุรี สุพรรณบุรี กาญจนบุรี ลพบุรี เพชรบูรณ์ ประจวบคีรีขันธ์ ปราจีนบุรี เพชรบุรี ตาก อ่างทอง นครนายก สมุทรสงคราม และสิงห์บุรี ว่า ในวันนี้ (20 ก.ย.64) สำนักงานประกันสังคมจะโอนเงินให้กับผู้ประกันตนที่ขึ้นทะเบียนใหม่และจ่ายเงินสมทบเป็นผู้ประกันตนมาตรา 40 ระหว่างวันที่ 4 - 24 สิงหาคม 2564 จำนวน 1.94 ล้านคน โดยจะได้รับเงินเยียวยาคนละ 5,000 บาท
นายสุชาติ กล่าวต่อว่า ขอเน้นให้ผู้ประกันตนที่ยังไม่ได้รับสิทธิให้รีบดำเนินการผูกพร้อมเพย์เลขบัญชีธนาคารกับบัตรประชาชน เพื่อธนาคารจะได้โอนเงินเข้าบัญชีพร้อมเพย์ที่ผูกกับบัตรประชาชน นอกจากนี้ ผู้ประกันตนที่ตกหล่น และอยู่ในพื้นที่ได้รับการเยียวยาแต่ไม่ได้รับเงินเยียวยา สามารถยื่นแบบทบทวนสิทธิ โดยดาวน์โหลดเอกสารแบบคำขอทบทวนสิทธิเยียวยาได้ที่เว็บไซต์สำนักงานประกันสังคม www.sso.go.th และกรอกข้อมูลให้ครบถ้วนส่งมาทางไปรษณีย์ลงทะเบียนถึงสำนักงานประกันสังคมที่สะดวกใน 29 จังหวัดสีแดงเข้ม ได้ตั้งแต่บัดนี้ถึง 31 ตุลาคมนี้ หรือสอบถามรายละเอียดเพิ่มเติมได้ที่สายด่วน 1506 กด 1 สำนักงานประกันสังคม
“การโอนเงินเยียวยาแก่ผู้ประกันตนมาตรา 40 ใน 16 จังหวัดที่ขึ้นทะเบียนใหม่ คนละ 5,000 บาท ซึ่งเงินในส่วนนี้แม้จะไม่มาก แต่อย่างน้อยจะช่วยบรรเทาความเดือดร้อน ลดภาระค่าครองชีพ และค่าใช้จ่ายในการดำรงชีวิตประจำวันในเบื้องต้น แก่พี่น้องผู้ประกอบอาชีพอิสระ ตามเจตนารมณ์ของท่านนายกรัฐมนตรีและรัฐบาลที่จะให้ผู้ประกอบอาชีพอิสระได้เข้าสู่ระบบประกันสังคม ได้รับเงินเยียวยาจากรัฐบาลและได้เข้าถึงมาตรการช่วยเหลือจากรัฐในอนาคต เพื่อให้ทุกคน ทุกกลุ่ม ได้เข้าถึงสวัสดิการและก้าวข้ามสถานการณ์โควิดในครั้งนี้ไปด้วยกัน”นายสุชาติ กล่าวในท้ายสุด

ที่มา : https://www.thaigov.go.th/news/contents/details/45979