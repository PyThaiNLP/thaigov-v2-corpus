รัฐบาลไทย-ข่าวทำเนียบรัฐบาล-กระทรวงเกษตรฯ จัด Kick Off สถานีวิทยุกระจายเสียงเพื่อการเกษตร A.M.1386 KHz. กลับมาออกอากาศอีกครั้ง


วันอังคารที่ 29 มีนาคม 2565
กระทรวงเกษตรฯ จัด Kick Off สถานีวิทยุกระจายเสียงเพื่อการเกษตร A.M.1386 KHz. กลับมาออกอากาศอีกครั้ง
กระทรวงเกษตรฯ จัด Kick Off สถานีวิทยุกระจายเสียงเพื่อการเกษตร A.M.1386 KHz. กลับมาออกอากาศอีกครั้ง ปลัดเกษตรฯ มั่นใจเป็นสื่อกลางถ่ายทอดข่าวสารความรู้ เคียงข้างเกษตรกรไทย
ดร.ทองเปลว กองจันทร์ ปลัดกระทรวงเกษตรและสหกรณ์ เปิดเผยภายหลังเป็นประธานเปิดงานแถลงข่าวเปิดตัวสถานีวิทยุกระจายเสียงเพื่อการเกษตร A.M.1386 KHz. ณ ห้องประชุม 115 กระทรวงเกษตรและสหกรณ์ ว่า สถานีวิทยุกระจายเสียงเพื่อการเกษตร กระจายเสียงในระบบ A.M. ความถี่ 1386 KHz. กำลังส่ง 10 กิโลวัตต์ จะกลับมาออกอากาศทางคลื่นวิทยุกระจายเสียงอีกครั้ง หลังจากต้องหยุดออกอากาศไปนานกว่า 5 ปี เนื่องจากเหตุขัดข้องทางเทคนิค เพื่อทำหน้าที่เป็นสื่อกลางระหว่างกระทรวงเกษตรและสหกรณ์ กับเกษตรกรและพี่น้องประชาชนทั่วไปที่สนใจด้านการเกษตร และเป็นเครื่องมือสำหรับพัฒนาเกษตรกรในพื้นที่ห่างไกลให้มีความรู้ความสามารถด้านการผลิตสินค้าเกษตรที่มีคุณภาพ ปลอดภัย สามารถแข่งขันในตลาดได้อย่างดีเยี่ยม แม้ว่าปัจจุบันเทคโนโลยีสมัยใหม่จะช่วยให้การติดต่อสื่อสารรวดเร็วและสะดวกกว่าในอดีต แต่ก็ยังมีเกษตรกรในบางพื้นที่ที่ยังไม่สามารถเข้าถึงเทคโนโลยี ดังนั้น สถานีวิทยุกระจายเสียงเพื่อการเกษตร จึงมีบทบาทสำคัญในการเชื่อมต่อกับกลุ่มคนเหล่านั้น ให้ก้าวเดินไปข้างหน้าตามแนวทางการพัฒนาของรัฐบาล
โดยสถานีวิทยุกระจายเสียงเพื่อการเกษตร เป็นหน่วยงานในสังกัดกระทรวงเกษตรและสหกรณ์ ที่อยู่ภายใต้การกำกับดูแลของกรมส่งเสริมการเกษตร และร่วมดำเนินการโดยหน่วยงานทุกหน่วยในสังกัดกระทรวงเกษตรและสหกรณ์ เริ่มออกอากาศครั้งแรกเมื่อวันที่ 22 มกราคม 2503 โดยใช้ชื่อว่า “สถานีวิทยุ ปชส. 8 วิทยุการเกษตร” ด้วยความร่วมมือระหว่าง               กรมประชาสัมพันธ์กับกระทรวงเกษตร (กระทรวงเกษตรและสหกรณ์ในขณะนั้น) ต่อมาในปี 2511 กรมประชาสัมพันธ์ได้โอนภารกิจด้านการบริหารจัดการสถานีให้กับกระทรวงเกษตรและสหกรณ์ และกระทรวงเกษตรและสหกรณ์ได้มอบหมายให้       กรมส่งเสริมการเกษตรเป็นหน่วยงานกำกับดูแล และเปลี่ยนชื่อเป็นสถานีวิทยุกระจายเสียงเพื่อการเกษตร คลื่นความรู้ทางการเกษตรเคียงข้างเกษตรกรในพื้นที่ห่างไกลมากกว่า 60 ปี
ด้านนายเข้มแข็ง ยุติธรรมดำรง อธิบดีกรมส่งเสริมการเกษตร เปิดเผยว่า สถานีวิทยุกระจายเสียงเพื่อการเกษตร ดำเนินการกระจายเสียงตามพระราชบัญญัติประกอบกิจการกระจายเสียงและกิจการโทรทัศน์ พ.ศ. 2551 เป็นสถานีวิทยุสาธารณะประเภทที่ 1 เพื่อการส่งเสริมความรู้ด้านการเกษตรและการส่งเสริมอาชีพอื่น ๆ มีสัดส่วนของรายการข่าวสารสาระด้านการเกษตรกว่าร้อยละ 80 มีหน่วยงานในสังกัดกระทรวงเกษตรและสหกรณ์ทุกหน่วยงานร่วมดำเนินงานในรูปแบบจัดรายการ เผยแพร่ข่าวสาร และสนับสนุนเนื้อหา โดยมีการบริหารสถานีภายใต้คณะกรรมการบริหารสถานีวิทยุกระจายเสียงเพื่อการเกษตร และมีปลัดกระทรวงเกษตรและสหกรณ์เป็นประธาน  มีอธิบดีทุกหน่วยงานในสังกัดกระทรวงเกษตรและสหกรณ์    ร่วมเป็นกรรมการ โดยเมื่อ 62 ปีก่อน กระทรวงเกษตรและสหกรณ์ได้รับการความอนุเคราะห์จากกรมประชาสัมพันธ์จัดสรรคลื่นความถี่มาให้ใช้งานเพื่อเป็นสื่อในการถ่ายทอดความรู้และวิชาการทางด้านการเกษตร ให้เกษตรกรได้นำไปปรับปรุงการทำไร่นา และเผยแพร่ข่าวสารทางการเกษตรของกระทรวงเกษตรและสหกรณ์ ซึ่งสถานีวิทยุกระจายเสียงเพื่อการเกษตรก็ได้ทำหน้าที่นั้นมาอย่างดีโดยตลอด และในอนาคตก็เชื่อว่าจะเป็นเครื่องมือสำคัญในการพัฒนาคุณภาพชีวิตเกษตรกรให้มีความมั่นคง กินดี อยู่ดี มีทักษะ และความเชี่ยวชาญในการประกอบอาชีพต่อไป
ทั้งนี้ เกษตรกรและประชาชนทั่วไปที่สนใจ สามารถติดตามรับฟังสถานีวิทยุกระจายเสียงเพื่อการเกษตรได้ที่คลื่นความถี่ A.M. 1386 KHz. และสามารถรับฟังรายการวิทยุ อ่านข่าวและความเคลื่อนไหวในแวดวงเกษตร หรือดาวน์โหลดสื่อเสียงจากคลังสื่อเสียงส่งเสริมการเกษตรได้ที่เว็บไซต์ www.am1386.com

ที่มา : https://www.thaigov.go.th/news/contents/details/53054