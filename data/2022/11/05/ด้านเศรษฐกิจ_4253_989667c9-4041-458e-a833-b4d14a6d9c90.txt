รัฐบาลไทย-ข่าวทำเนียบรัฐบาล-คณะกรรมการควบคุมการขนส่งทางบกกลาง มีมติให้ปรับเพิ่มอัตราค่าโดยสารรถประจำทางหมวด 2 และหมวด 3 กิโลเมตรละ 5 สตางค์ เริ่มวันที่ 4 กรกฎาคม 2565


วันพุธที่ 29 มิถุนายน 2565
คณะกรรมการควบคุมการขนส่งทางบกกลาง มีมติให้ปรับเพิ่มอัตราค่าโดยสารรถประจำทางหมวด 2  และหมวด 3 กิโลเมตรละ 5 สตางค์ เริ่มวันที่ 4 กรกฎาคม 2565
...
คณะกรรมการควบคุมการขนส่งทางบกกลาง มีมติให้ปรับเพิ่มอัตราค่าโดยสารรถประจำทางหมวด 2  และหมวด 3 กิโลเมตรละ 5 สตางค์ เพื่อให้ผู้ประกอบการยังคงให้บริการแก่ประชาชนได้อย่างต่อเนื่อง เริ่มวันที่ 4 กรกฎาคม 2565
ตามที่นายศักดิ์สยาม ชิดชอบ รัฐมนตรีว่าการกระทรวงคมนาคม มอบหมายให้คณะกรรมการควบคุมการขนส่งทางบกกลาง เร่งพิจารณาแก้ไขปัญหาความเดือดร้อนของผู้ประกอบการรถโดยสารประจำทางหมวด 2 (เส้นทางที่มีต้นทางจากกรุงเทพมหานครไปยังต่างจังหวัด) และหมวด 3 (เส้นทางระหว่างจังหวัดที่ไม่มีกรุงเทพมหานครเป็นต้นทางปลายทาง) จากสถานการณ์ราคาน้ำมันดีเซลปรับตัวสูงขึ้น (อัตราค่าโดยสารปัจจุบัน คิดต้นทุนที่ราคาน้ำมันดีเซลลิตรละ 27.09 บาท ขณะนี้อยู่ที่ราคาลิตรละ 34.99 บาท)
นายจิรุตม์ วิศาลจิตร อธิบดีกรมการขนส่งทางบก กระทรวงคมนาคม เปิดเผยว่า เพื่อให้เกิดความเป็นธรรมกับผู้ประกอบการขนส่งและไม่เป็นภาระประชาชนมากนัก กรมการขนส่งทางบก (ขบ.) ในฐานะ   นายทะเบียนกลาง จึงได้นำเรื่องดังกล่าวเสนอคณะกรรมการควบคุมการขนส่งทางบกกลาง ในการประชุมเมื่อวันที่ 28 มิถุนายน 2565 โดยมีนายสรพงศ์ ไพฑูรย์พงษ์ รองปลัดกระทรวงคมนาคม เป็นประธาน ที่ประชุมได้พิจารณาแล้วมีมติให้ปรับเพิ่มอัตราค่าโดยสารรถโดยสารประจำทางหมวด 2 และหมวด 3 ในอัตรากิโลเมตรละ 5 สตางค์ เพื่อประคับประคองผู้ประกอบการขนส่งให้มีรายได้เพียงพอในการบริหารจัดการเดินรถต่อไปได้อย่างต่อเนื่อง ประชาชนได้รับบริการพื้นฐานที่จำเป็น และอัตราค่าโดยสารที่เพิ่มขึ้นไม่ทำให้ประชาชนได้รับความเดือดร้อน     มากเกินไป โดยการปรับอัตราค่าโดยสารดังกล่าว มีผลใช้บังคับวันที่ 4 กรกฎาคม 2565 เป็นต้นไป สำหรับรถโดยสารประจำทางในส่วนภูมิภาคที่วิ่งภายในจังหวัดให้คณะกรรมการควบคุมการขนส่งทางบกประจำจังหวัด พิจารณาอัตราค่าโดยสารให้สอดคล้องกับสถานการณ์ภายในจังหวัด คณะกรรมการควบคุมการขนส่งทางบกกลางได้กำชับ ขบ. ให้กำกับดูแลผู้ประกอบการให้จัดการเดินรถเป็นไปตามเงื่อนไข และสอดคล้องกับความต้องการในการเดินทางของประชาชน ทั้งนี้  ขบ. ได้ประสานสมาคมกิจการรถโดยสารประจำทางไทยและสมาคมผู้ประกอบการรถยนต์โดยสารให้แจ้งสมาชิกจัดการเดินรถให้เป็นไปตามเงื่อนไขและสอดคล้องกับความต้องการเดินทางของประชาชนต่อไป

ที่มา : https://www.thaigov.go.th/news/contents/details/56280