รัฐบาลไทย-ข่าวทำเนียบรัฐบาล-​นายศักดิ์สยาม ชิดชอบ รัฐมนตรีว่าการกระทรวงคมนาคม ให้เอกอัครราชทูตสหราชอาณาจักรประจำประเทศไทย เข้าเยี่ยมคารวะเพื่อหารือความร่วมมือด้านการคมนาคมขนส่ง


วันจันทร์ที่ 20 ธันวาคม 2564
​นายศักดิ์สยาม ชิดชอบ รัฐมนตรีว่าการกระทรวงคมนาคม ให้เอกอัครราชทูตสหราชอาณาจักรประจำประเทศไทย เข้าเยี่ยมคารวะเพื่อหารือความร่วมมือด้านการคมนาคมขนส่ง
รวมทั้งแผนงานและนโยบายของกระทรวงคมนาคม โดยมี นางจตุพร เนียมสุข ผู้ช่วยปลัดกระทรวงคมนาคม และนายพิเชฐ คุณาธรรมรักษ์ รองอธิบดีกรมการขนส่งทางราง เข้าร่วมการหารือ
นายศักดิ์สยาม ชิดชอบ รัฐมนตรีว่าการกระทรวงคมนาคม ให้ นายมาร์ค กู้ดดิ้ง (H.E. Mr. Mark Gooding) เอกอัครราชทูตสหราชอาณาจักรประจำประเทศไทยและคณะ เข้าเยี่ยมคารวะในโอกาสเข้ารับตำแหน่ง และหารือในประเด็นความร่วมมือระหว่างกันด้านการคมนาคมขนส่ง รวมทั้งแผนงานและนโยบายของกระทรวงคมนาคม โดยมี นางจตุพร เนียมสุข ผู้ช่วยปลัดกระทรวงคมนาคม และนายพิเชฐ คุณาธรรมรักษ์ รองอธิบดีกรมการขนส่งทางราง เข้าร่วมการหารือ ในวันที่ 20 ธันวาคม 2564 ณ ห้องประชุม 1 กระทรวงคมนาคม
นายศักดิ์สยาม ชิดชอบ กล่าวว่า การคมนาคมขนส่งของประเทศไทยมีบทบาทสำคัญและเป็นส่วนช่วยขับเคลื่อนเศรษฐกิจของประเทศอย่างยั่งยืน ผ่านโครงการด้านคมนาคมขนส่งต่าง ๆ ที่สามารถเชื่อมโยงกันทั้งภายในประเทศและระหว่างภูมิภาค พร้อมผลักดันให้ประเทศไทยเป็นศูนย์กลางด้านการคมนาคมขนส่งของภูมิภาคอาเซียน ซึ่งกระทรวงคมนาคมได้ดำเนินโครงการศึกษาการพัฒนาโครงข่ายทางหลวงพิเศษระหว่างเมืองกับระบบราง (Motorway and Railway Master Plan : MR - Map) โครงการสะพานเศรษฐกิจเชื่อมฝั่งทะเลอันดามันและอ่าวไทย หรือแลนด์บริดจ์ (Land Bridge ชุมพร - ระนอง) เพื่อเชื่อมโยงประเทศไทยกับประเทศเพื่อนบ้านและระหว่างภูมิภาค การจัดตั้งสายการเดินเรือแห่งชาติซึ่งเปิดรับการร่วมลงทุนกับต่างประเทศ เพื่อพัฒนาการขนส่งทางทะเลของไทยให้มีประสิทธิภาพมากยิ่งขึ้น รวมทั้งแผนพัฒนาระบบรางของประเทศไทยทั้งรถไฟทางคู่ รถไฟฟ้าในกรุงเทพฯ ปริมณฑล และการพัฒนาระบบขนส่งมวลชนในเมืองใหญ่ เพื่อสร้างโอกาสทางเศรษฐกิจ การค้า และการลงทุนระหว่างภูมิภาคอย่างยั่งยืนต่อไป โดยประเทศไทยได้เชิญชวนให้นักลงทุน สหราชอาณาจักรที่สนใจมาร่วมลงทุน เพื่อกระตุ้นเศรษฐกิจและกระชับความสัมพันธ์ระหว่างสองประเทศ นอกจากนี้ยังกล่าวถึงความมุ่งมั่นของกระทรวงคมนาคมที่จะน้อมนำนโยบายด้านการผลักดันการขนส่งที่ยั่งยืนและเป็นมิตรต่อสิ่งแวดล้อมของพลเอก ประยุทธ์ จันทร์โอชา นายกรัฐมนตรี แปรไปสู่การปฏิบัติในการนี้ เอกอัครราชทูตฯ ได้กล่าวชื่นชมการพัฒนาโครงการต่าง ๆ ของกระทรวงคมนาคมของประเทศไทย และกล่าวถึงนโยบายด้านคมนาคมขนส่งที่ในหลายมิติมีความสอดคล้องกับของรัฐบาลสหราชอาณาจักร ทั้งด้าน
การขนส่งที่เป็นมิตรต่อสิ่งแวดล้อมด้วยพลังงานทางเลือกใหม่ และการส่งเสริมระบบขนส่งสาธารณะที่มีประสิทธิภาพ รวมถึงการผลักดันให้เกิดระบบคมนาคมขนส่งที่มีประสิทธิภาพในอนาคต
ทั้งนี้ ทางเอกอัครราชทูตฯ ได้มีการหารือถึงความมุ่งมั่นของรัฐบาลสหราชอาณาจักรในการดำเนินนโยบาย Clean Green Initiative (CGI) ซึ่งเป็นครั้งแรกของสหราชอาณาจักรที่จะส่งเสริมและสนับสนุนด้านการเงินให้แก่โครงการของรัฐบาลไทยที่จะดำเนินการเพื่อพัฒนาการขนส่งที่ยั่งยืนและเป็นมิตรต่อสิ่งแวดล้อม รวมทั้งทางสหราชอาณาจักรพร้อมสานต่อการพัฒนาความร่วมมือทางวิชาการระหว่างกันที่มีมาอย่างต่อเนื่อง อาทิ การแลกเปลี่ยนองค์ความรู้แนวทางการก้าวเข้าสู่สังคมคาร์บอนต่ำในภาคคมนาคมขนส่ง โดยทั้งสองฝ่ายมีแนวคิดที่จะจัดตั้งคณะทำงานร่วมกันเพื่อพิจารณาแนวทางในการดำเนินการเพื่อขับเคลื่อนการขนส่งด้วยพลังงานสะอาดในประเทศไทยอย่างยั่งยืนต่อไป

ที่มา : https://www.thaigov.go.th/news/contents/details/49682