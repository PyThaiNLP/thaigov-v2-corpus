รัฐบาลไทย-ข่าวทำเนียบรัฐบาล-นายกฯ ชื่นชมความสำเร็จนักกีฬาไทยในรายการระดับเวิลด์ทัวร์ซูเปอร์ 750 "PETRONAS Malaysia Open 2022" เมย์คว้าแชมป์ประเภทหญิงเดี่ยว / บาสและปอป้อคว้ารองแชมป์ประเภทคู่ผสม


วันอาทิตย์ที่ 3 กรกฎาคม 2565
พิมพ์
นายกฯ ชื่นชมความสำเร็จนักกีฬาไทยในรายการระดับเวิลด์ทัวร์ซูเปอร์ 750  "PETRONAS Malaysia Open 2022" เมย์คว้าแชมป์ประเภทหญิงเดี่ยว / บาสและปอป้อคว้ารองแชมป์ประเภทคู่ผสม
นายกฯ ชื่นชมความสำเร็จนักกีฬาไทยในรายการระดับเวิลด์ทัวร์ซูเปอร์ 750  "PETRONAS Malaysia Open 2022" เมย์คว้าแชมป์ประเภทหญิงเดี่ยว / บาสและปอป้อคว้ารองแชมป์ประเภทคู่ผสม
วันนี้ (3 กรกฎาคม 2565) นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า พลเอก  ประยุทธ์ จันทร์โอชา นายกรัฐมนตรี และรัฐมนตรีว่าการกระทรวงกลาโหม ชื่นชมความสำเร็จของนักกีฬาไทยที่ถือว่าประสบความสำเร็จในรายการ ปิโตรนาส มาเลเซีย โอเพ่น 2022 (PETRONAS Malaysia Open 2022) ทัวร์นาเมนต์ระดับเวิลด์ทัวร์ซุปเปอร์ 750 ที่กรุงกัวลาลัมเปอร์ ประเทศมาเลเซีย
โดย เมย์ รัชนก อินทนนท์ มืออันดับ 8 ของโลก เอาชนะ เฉิน ยู่ เฟย มืออันดับ 4 ของโลก จากจีน ในรอบชิงชนะเลิศแบดมินตันประเภทหญิงเดี่ยว ทำให้ เมย์ได้แชมป์แบดมินตันประเภทหญิงเดี่ยวรายการนี้ และบาส เดชาพล พัววรานุเคราะห์ และ ปอป้อ ทรัพย์สิรี แต้รัตนชัย คู่ผสมมืออันดับ 2 ของโลก แพ้ เจิ้ง ซีเหว่ย กับ หวง ย่าเฉียง คู่ผสมมืออันดับ 1 ของโลก จากจีน ในการแข่งขันรอบชิงชนะเลิศแบดมินตันคู่ผสม จึงได้รับตำแหน่งรองแชมป์ประเภทคู่ผสมในรายการนี้
โฆษกประจำสำนักนายกรัฐมนตรี ระบุว่า สำหรับเมย์นั้น ครั้งนี้ถือเป็นแชมป์สมัยที่ 2 ของตัวเองในรายการนี้ หลังจากเคยเป็นแชมป์เมื่อปี 2016 และถือเป็นการคว้าแชมป์ระดับเวิลด์ทัวร์ รายการที่ 5 รวมทั้ง เป็นแชมป์รายการแรกในรอบเวลากว่า 2 ปีครึ่ง ขณะที่บาสและปอป้อแม้จะแพ้นักกีฬาจากจีน แต่ก็ทำผลงานได้ยอดเยี่ยม ไม่ทำให้แฟนกีฬาชาวไทยผิดหวัง
“นายกรัฐมนตรีขอบคุณนักกีฬาไทยทุกคนที่ได้ร่วมเข้าแข่งขันในรายการนี้ ชื่นชมสมาคมกีฬาแบดมินตันแห่งประเทศไทย ในพระบรมราชูปถัมภ์ และเจ้าหน้าที่ผู้มีส่วนเกี่ยวข้องทุกคน ผลการแข่งขันครั้งนี้ สร้างความสุขและความภูมิใจให้แฟนกีฬาชาวไทยเป็นอย่างมาก เชื่อว่านักกีฬา และวงการกีฬาไทยมีศักยภาพที่ไม่แพ้ชาติใด ในโอกาสนี้ นายกรัฐมนตรีได้ให้กำลังใจนักกีฬาไทยที่จะแข่งขันในรายการต่อ ๆ ไป ให้ไม่ต้องกดดัน ทำเต็มที่ ชาวไทยทุกคนพร้อมร่วมเชียร์ และให้กำลังใจ” นายธนกรฯ กล่าว

ที่มา : https://www.thaigov.go.th/news/contents/details/56473