รัฐบาลไทย-ข่าวทำเนียบรัฐบาล-“ชัยวุฒิ” พลิกโฉมโทร 1212 สู่ศูนย์ช่วยเหลือและจัดการปัญหาออนไลน์


วันพุธที่ 24 พฤศจิกายน 2564
“ชัยวุฒิ” พลิกโฉมโทร 1212 สู่ศูนย์ช่วยเหลือและจัดการปัญหาออนไลน์
“ชัยวุฒิ” พลิกโฉมโทร 1212 สู่ศูนย์ช่วยเหลือและจัดการปัญหาออนไลน์
วันนี้ (24 พ.ย 64) นายชัยวุฒิ ธนาคมานุสรณ์ รัฐมนตรีว่าการกระทรวงดิจิทัลเพื่อเศรษฐกิจและสังคม (ดีอีเอส) แถลงข่าวพลิกโฉมโทร 1212 สู่ศูนย์ช่วยเหลือและจัดการปัญหาออนไลน์ ณ ห้องประชุม ชั้น 15 สำนักงานพัฒนาธุรกรรมทางอิเล็กทรอนิกส์ พร้อมด้วยนายทศพล เพ็งส้ม ผู้ช่วยรัฐมนตรีประจำสำนักนายกรัฐมนตรี ปฏิบัติหน้าที่ประจำกระทรวงดิจิทัลฯ นายเนวินธุ์ ช่อชัยทิพฐ์ ผู้ช่วยรัฐมนตรีประจำกระทรวงดิจิทัลฯ และนายเอกสิทธิ์ คุณานันทกุล เลขานุการรัฐมนตรีว่าการกระทรวงดิจิทัลฯ โดยมีเป้าหมายเพื่อยกระดับการคุ้มครองผู้บริโภค และประชาชนผู้ตกเป็นเหยื่อมิจฉาชีพและกลโกงทางออนไลน์ ให้เข้าถึงกระบวนการช่วยเหลือเยียวยาได้มีประสิทธิภาพยิ่งขึ้น โดยขยายขอบเขตการรับเรื่องร้องเรียนไปถึงปัญหาอื่นๆ เพิ่มเติม เช่น ปัญหาการฉ้อโกง เว็บไซต์ผิดกฎหมาย และแชร์ลูกโซ่ พร้อมบูรณาการการทำงานร่วมกับหน่วยงานต่างๆ ให้มากขึ้น ซึ่งการแถลงข่าวปรับโฉมบริการโทร 1212 OCC สู่ “ศูนย์ช่วยเหลือและจัดการปัญหาออนไลน์” มีดาราและ Influencer ชื่อดังมาร่วมงานแถลงข่าวครั้งนี้ด้วย ไม่ว่าจะเป็น ธันวา สุริยะจักร , ไมค์ ภัทรเดช สงวนความดี, คิง ก่อนบ่าย, เส้นด้าย พิมพ์ลดา เเววไทสง, ไวท์ ศุทธิ เรืองวิทยาโชติ, เบส อนาวิล ชาติทอง, สุระ รพีสิริรัตน์ , เหม่เหม ธัญญวีร์ ชุณหสวัสดิกุล, สิงโต สกลรัตน์ พันเทศ
***********************

ที่มา : https://www.thaigov.go.th/news/contents/details/48646