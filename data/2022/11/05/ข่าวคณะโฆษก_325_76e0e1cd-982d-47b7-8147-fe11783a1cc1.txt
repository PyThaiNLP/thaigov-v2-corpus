รัฐบาลไทย-ข่าวทำเนียบรัฐบาล-นายกรัฐมนตรีมอบคมนาคม เร่งสำรวจเส้นทางเสียหาย ฟื้นฟู ซ่อมแซม อำนวยความสะดวกการเดินทางของประชาชน


วันอาทิตย์ที่ 10 ตุลาคม 2564
พิมพ์
นายกรัฐมนตรีมอบคมนาคม เร่งสำรวจเส้นทางเสียหาย ฟื้นฟู ซ่อมแซม อำนวยความสะดวกการเดินทางของประชาชน
รองโฆษกฯ เผยนายกรัฐมนตรีมอบคมนาคม เร่งสำรวจเส้นทางเสียหาย ฟื้นฟู ซ่อมแซม อำนวยความสะดวกการเดินทางของประชาชน
เมื่อวันที่ 10 ต.ค. น.ส.ไตรศุลี ไตรสรณกุล รองโฆษกประจําสํานักนายกรัฐมนตรี เปิดเผยว่า จากสถานการณ์อุทกภัยหลายพื้นที่ ส่งผลให้เส้นทางการคมนาคม ทั้งทางบกและทางรางหลายเส้นทางเสียหาย ไม่สามารถเดินทางสัญจรได้ส่งผลกระทบต่อการเดินทางของประชาชน พล.อ.ประยุทธ์ จันทร์โอชา นายกรัฐมนตรีและ รมว.กลาโหม มีความห่วงใยในเรื่องดังกล่าว จึงกำชับให้กระทรวงคมนาคม เร่งแก้ไขปัญหา โดยเร่งสำรวจเส้นทางการคมนาคม ที่ได้รับความเสียหายจากสถานการณ์อุทกภัยและแก้ไขซ่อมแซมฟื้นฟูโดยเร็วเมื่อสถานการณ์อุทกภัยมีความคลี่คลายแล้วเพื่อให้เส้นทางการคมนาคมของประชาชนที่ได้รับความเสียหาย กลับมาใช้งานได้ปกติโดยเร็ว
สำหรับเส้นทางใดที่ได้รับความเสียหาย ยังไม่สามารถใช้เดินทางสัญจรได้ นายกรัฐมนตรี ขอให้หน่วยงานที่เกี่ยวข้องมีระบบการแจ้งประชาสัมพันธ์ให้ประชาชนรับทราบอย่างทั่วถึง โดยต้องแจ้งให้ประชาชนในพื้นที่ได้รับทราบอย่างทั่วกันว่าเส้นทางในพื้นที่นั้นได้รับความเสียหาย ไม่สามารถใช้เดินทางได้ ทั้งนี้ เพื่อป้องกันอันตรายที่จะเกิดขึ้นแก่ประชาชน และยังถือเป็นการลดผลกระทบจากสถานการณ์อุทกภัยที่เกิดขึ้นในขณะนี้ด้วย
น.ส.ไตรศุลี กล่าวว่า รัฐบาลพร้อมอำนวยความสะดวกในการเดินทางของประชาชน แต่ด้วยขณะนี้มีสถานการณ์อุทกภัยเกิดขึ้นในหลายพื้นที่ จึงขอให้ประชาชนเดินทางด้วยความระมัดระวัง ปฎิบัติตามกฎจราจรอย่างเคร่งครัด และให้สังเกตป้ายการแจ้งเตือนอย่างสม่ำเสมอ ส่วนการเดินทางในพื้นที่ใกล้เคียงอุทกภัย ขอให้ตรวจสอบข้อมูลก่อนการเดินทาง เดินทางด้วยความไม่ประมาท เพื่อความปลอดภัยในการเดินทางของประชาชน
_______

ที่มา : https://www.thaigov.go.th/news/contents/details/46800