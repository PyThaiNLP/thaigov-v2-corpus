รัฐบาลไทย-ข่าวทำเนียบรัฐบาล-ถ้อยแถลงนายกรัฐมนตรี สำหรับการประชุมผู้นำเอเชีย - ยุโรป ครั้งที่ 13 การประชุมเต็มคณะ ช่วงที่ 2


วันศุกร์ที่ 26 พฤศจิกายน 2564
พิมพ์
ถ้อยแถลงนายกรัฐมนตรี สำหรับการประชุมผู้นำเอเชีย - ยุโรป ครั้งที่ 13 การประชุมเต็มคณะ ช่วงที่ 2
หัวข้อ “โรคติดเชื้อไวรัสโคโรนา 2019 (โควิด-19) กับการฟื้นตัวและการพัฒนาเศรษฐกิจและสังคม”
ท่านประธาน ใต้ฝ่าละอองธุลีพระบาท และ ฯพณฯ ทั้งหลาย
ผมขอร่วมกับท่านผู้นำทุกท่านขอบคุณกัมพูชาที่จัดการประชุมในครั้งนี้ ซึ่งเป็นโอกาสให้ผู้นำทั้งจากเอเชียและยุโรปได้มาหารือและหันหน้าเข้าหากันเพื่อหาทางออกให้กับปัญหาระดับโลกในปัจจุบัน
โลกของเรากำลังประสบปัญหารอบด้านที่เกิดจากการขาดสมดุล ทั้งวิกฤตโควิด-19 ที่กระทบวิถีชีวิตของทุกคนทั่วโลก โดยได้คร่าชีวิตมนุษย์ไปแล้วกว่า 5 ล้านคน และการเปลี่ยนแปลงสภาพภูมิอากาศ ซึ่งเป็นสาเหตุของภัยพิบัติทางธรรมชาติที่เกิดขึ้นทั่วโลกและส่งผลกระทบต่อความมั่นคงของมนุษย์ ปัญหาระดับโลกเหล่านี้ ตอกย้ำความจำเป็นของ “การเสริมสร้างพหุภาคีนิยมเพื่อการเติบโตร่วมกัน” เพราะไม่มีประเทศใดในโลกที่จะแก้ไขปัญหาทั้งหมดได้เพียงลำพัง
แต่คำถามที่สำคัญ คือ เราจะแปลงพหุภาคีนิยมเป็นความร่วมมือที่เป็นรูปธรรมในโลกยุคหลังโควิด-19 เพื่อสร้างความมั่นคงของมนุษย์ให้แก่ประชาชนของทั้งสองภูมิภาคที่มีอยู่กว่าสี่พันล้านคนได้อย่างไร ผมขอแลกเปลี่ยนบทเรียนจากประสบการณ์จริงของไทยในการต่อสู้กับโควิด-19 และขอเสนอความร่วมมือระหว่างสองภูมิภาคเพื่อไม่ให้โลกของเราในยุค Next Normal เกิดวิกฤตเช่นนี้ซ้ำอีก ดังนี้
ประการแรก การฟื้นตัวต้องมีความสมดุล ประวัติศาสตร์สะท้อนว่า วิกฤตที่มนุษยชาติประสบครั้งแล้วครั้งเล่าล้วนเกิดจากการขาดสมดุลระหว่างการพัฒนากับธรรมชาติ ดังนั้น เอเชียและยุโรปควรสนับสนุนนโยบายการฟื้นฟูของกันและกันโดยคำนึงถึงความสมดุลของสรรพสิ่ง ในส่วนของไทย เราใช้โมเดลเศรษฐกิจ BCG เป็นยุทธศาสตร์ในการพลิกโฉมประเทศและปรับเปลี่ยนกระบวนทัศน์ในเรื่องการเติบโตและการใช้ชีวิตเพื่อก้าวข้ามไปสู่ยุค Next Normal ได้อย่างสมดุล ครอบคลุมและยั่งยืน นอกจากนี้ ไทยได้กำหนดเป้าหมายการบรรลุความเป็นกลางทางคาร์บอนภายในปี ค.ศ. 2050 และการปล่อยก๊าซเรือนกระจกสุทธิเป็นศูนย์ภายในปี ค.ศ. 2065 โดยหากเอเชียและยุโรปร่วมมือกันอย่างเต็มที่ ทั้งการสนับสนุนการเงินสีเขียวและเทคโนโลยี ผมมั่นใจเป็นอย่างยิ่งว่าหลายประเทศ รวมถึงไทย ก็น่าจะสามารถบรรลุเป้าหมายได้เร็วกว่าที่กำหนด
นอกจากนี้ เอเชียและยุโรปควรร่วมกันสนับสนุน startups และ SMEs สีเขียว เพื่อการฟื้นฟูที่สมดุล ผมขอยกตัวอย่างบริษัท Enapter สัญชาติไทย เยอรมัน และอิตาลี ซึ่งได้สร้างหมู่บ้านตัวอย่างที่ใช้พลังงานแสงอาทิตย์และพลังงานไฮโดรเจนสำหรับอาคารที่อยู่อาศัยเป็นแห่งแรกของโลกโดยไม่ได้เชื่อมต่อกับระบบไฟฟ้าภายนอก จนได้รับรางวัลเอิร์ธช็อตจากเจ้าชายวิลเลียม ดยุกแห่งเคมบริดจ์ ในช่วงการประชุม COP26 ที่ผ่านมา
ประการที่สอง การฟื้นตัวต้องใช้ประโยชน์อย่างเต็มที่จากเทคโนโลยีดิจิทัล วิกฤตโควิด-19ทำให้เราตระหนักถึงพลังแห่งเทคโนโลยีดิจิทัล ซึ่งได้เปลี่ยนวิถีชีวิตของพวกเราอย่างถาวร ผมขอยกตัวอย่างการใช้เทคโนโลยีดิจิทัลเพื่อส่งเสริมการแลกเปลี่ยนของเยาวชน เมื่อเดือนกันยายนที่ผ่านมา ไทยร่วมกับสหภาพยุโรป สหราชอาณาจักร และองค์กร SEAMEO-RIHEDจัดการประชุมเชิงปฏิบัติการอาเซมเพื่อหารือเกี่ยวกับการแลกเปลี่ยนเยาวชนเสมือนจริงผ่านเทคโนโลยีดิจิทัล ซึ่งผมหวังว่าการประชุมรัฐมนตรีศึกษาอาเซม ที่ไทยจะเป็นเจ้าภาพจัดขึ้นในเดือนธันวาคมนี้จะนำข้อเสนอแนะจากการประชุมดังกล่าวไปปฏิบัติอย่างเป็นรูปธรรมต่อไป
อีกหนึ่งตัวอย่าง คือข้อริเริ่มของสภาที่ปรึกษาธุรกิจอาเซียนในการส่งเสริมการทำการค้าดิจิทัลอย่างครบวงจร ซึ่งทั้งสหราชอาณาจักรและญี่ปุ่นได้ร่วมสนับสนุนอาเซียนในการจัดทำการศึกษาและพัฒนาแพลตฟอร์มการค้าดิจิทัล โดยข้อริเริ่มนี้จะช่วยให้การค้าและการลงทุนระหว่างสองภูมิภาคมีความสะดวกและรวดเร็วยิ่งขึ้น
ประการสุดท้าย การฟื้นตัวต้องเน้นความเชื่อมโยง วิกฤตโควิด-19 สะท้อนให้เห็นถึงปัญหาที่เกิดขึ้นกับโลกที่ปราศจากความเชื่อมโยง พร้อมกับตอกย้ำความสำคัญของการเสริมสร้างความเชื่อมโยงระหว่างเอเชียกับยุโรป ซึ่งไทยเองได้เริ่มเปิดประเทศอย่างปลอดภัยแล้ว โอกาสนี้ ผมเห็นว่าเอเชียและยุโรปควรเร่งเดินหน้าหารือเพื่อกำหนดมาตรฐานร่วมเกี่ยวกับใบรับรองการฉีดวัคซีนแบบดิจิทัล เพื่ออำนวยความสะดวกการเดินทางระหว่างกัน
ผมยินดีที่ที่ประชุมในวันนี้จะร่วมรับรองเอกสาร “เส้นทางสู่ความเชื่อมโยงอาเซม” ซึ่งจะปูทางไปสู่ความเชื่อมโยงระหว่างสองภูมิภาคที่แน่นแฟ้นและเป็นประโยชน์แก่ประชาชนอย่างแท้จริงในการสร้างอนาคตที่มั่นคง มั่งคั่ง ยั่งยืน และไม่ทิ้งประเทศใดไว้ข้างหลัง
ขอบคุณและสวัสดีครับ
* * * * * * * * * * *

ที่มา : https://www.thaigov.go.th/news/contents/details/48756