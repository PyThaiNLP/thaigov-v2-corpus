รัฐบาลไทย-ข่าวทำเนียบรัฐบาล-ก.แรงงาน ร่วมออกบูธกิจกรรมจิตอาสาพระราชทาน สร้างอาชีพ สร้างรายได้ เพื่อคนไทยมีงานทำ เนื่องใน“วันแม่แห่งชาติ”เฉลิมพระเกียรติสมเด็จพระนางเจ้าสิริกิติ์ พระบรมราชชนนีพันปีหลวง ที่สวนเบญจกิติ


วันพฤหัสบดีที่ 11 สิงหาคม 2565
พิมพ์
ก.แรงงาน ร่วมออกบูธกิจกรรมจิตอาสาพระราชทาน สร้างอาชีพ สร้างรายได้ เพื่อคนไทยมีงานทำ เนื่องใน“วันแม่แห่งชาติ”เฉลิมพระเกียรติสมเด็จพระนางเจ้าสิริกิติ์ พระบรมราชชนนีพันปีหลวง ที่สวนเบญจกิติ
ก.แรงงาน ร่วมออกบูธกิจกรรมจิตอาสาพระราชทาน สร้างอาชีพ สร้างรายได้ เพื่อคนไทยมีงานทำ เนื่องใน“วันแม่แห่งชาติ”เฉลิมพระเกียรติสมเด็จพระนางเจ้าสิริกิติ์ พระบรมราชชนนีพันปีหลวง ที่สวนเบญจกิติ
นายสุชาติ ชมกลิ่น รัฐมนตรีว่าการกระทรวงแรงงาน  มอบหมายให้ นางธิวัลรัตน์ อังกินันทน์ ที่ปรึกษารัฐมนตรีว่าการกระทรวงแรงงาน พร้อมด้วย นายบุญชอบ สุทธมนัสวงษ์ ปลัดกระทรวงแรงงาน นางเธียรรัตน์ นะวะมะวัฒน์ โฆษกกระทรวงแรงงาน นายสมาสภ์ ปัทมะสุคนธ์ ผู้ช่วยปลัดกระทรวงแรงงาน พร้อมด้วยผู้บริหารระดับสูงกระทรวงแรงงาน เข้าร่วมพิธีเปิดกิจกรรมจิตอาสาพระราชทาน “วันแม่แห่งชาติ” 12 สิงหาคม 2565 และเยี่ยมชมการออกบูธกิจกรรมของหน่วยงานในสังกัดกระทรวงแรงงาน โดยมี ท่านผู้หญิงรวิจิตร์ สุวรรณบุบผา รองอธิบดีกรมกิจการในสมเด็จพระนางเจ้าฯ พระบรมราชินี เป็นประธานในพิธี ณ สวนเบญจกิติ เขตคลองเตยกรุงเทพมหานคร
ในการนี้ หน่วยงานในสังกัดกระทรวงแรงงาน ได้แก่ สำนักงานปลัดกระทรวงแรงงาน กรมการจัดหางาน กรมพัฒนาฝีมือแรงงาน สำนักงานประกันสังคม ได้ร่วมออกบูธจัดกิจกรรมของหน่วยงานระหว่างวันที่ 11 – 13 สิงหาคมนี้ ณ สวนเบญจกิติ เขตคลองเตย กรุงเทพมหานคร ภายใต้แนวคิด “กระทรวงแรงงาน สร้างอาชีพ สร้างรายได้ เพื่อคนไทยมีงานทำ” โดยกิจกรรมประกอบด้วย การสาธิตการฝึกอาชีพ จำนวน 8 สาขา ได้แก่ การทำกาแฟสด เครื่องดื่มสมุนไพร ขนมไทย วาดรูปการ์ตูน คัพเค้ก ก๋วยเตี๋ยวลุยสวน ขนมเปียกปูนกะทิสด สาคูไส้หมู บริการนวดไทยเพื่อสุขภาพ 18 ชั่วโมง การให้คำปรึกษาและแนะแนวอาชีพ บริการทดสอบความพร้อมทางอาชีพ แสดงอาชีพกลุ่มรับงานไปทำที่บ้าน บริการให้ข้อมูลการกู้ยืมเงินของกองทุนเพื่อผู้รับงานไปทำที่บ้าน รับสมัครเพื่อสาธิตและฝึกปฏิบัติอาชีพอิสระ บริการจัดหางานเคลื่อนที่โดยรถโมบายยูนิต การให้บริการตรวจสุขภาพเบื้องต้น ให้บริการให้คำปรึกษาด้านสุขภาพ ฉีดวัคซีนไข้หวัดใหญ่ ฉีดวัคซีนโควิด-19 เข็มกระตุ้น ให้บริการช่วยเหลือผู้ป่วยขณะฉุกเฉิน หน่วยงานแพทย์เคลื่อนที่ ของโรงพยาบาลในเครือข่ายประกันสังคม เป็นต้น
การจัดกิจกรรมดังกล่าว ข้าราชบริพารในพระองค์ฯ จิตอาสาภาครัฐ พร้อมด้วย จิตอาสาภาคเอกชน และจิตอาสาภาคประชาชน ได้ร่วมกัน “สืบสาน รักษา และต่อยอด” ด้วยการจัดกิจกรรมจิตอาสาพระราชทาน “วันแม่แห่งชาติ” เนื่องในวโรกาสวันเฉลิมพระชนมพรรษา สมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง วันที่ 12 สิงหาคม 2565 เพื่อน้อมสำนึกในพระมหากรุณาธิคุณ และแสดงออกถึงความจงรักภักดี สำหรับการจัดกิจกรรมต่าง ๆได้จัดขึ้นในพื้นที่กรุงเทพมหานครและบริเวณรอบเขตพระราชฐานพระตำหนักในภูมิภาค รวมจำนวน 8 แห่ง กรุงเทพมหานคร และปริมณฑล จำนวน 3 แห่ง ได้แก่ สวนเบญจกิติ เขตคลองเตย กรุงเทพมหานคร สวนสราญรมย์ เขตพระนคร กรุงเทพมหานคร สนามกีฬากองทัพอากาศ (ธูปะเตมีย์) อ.ลำลูกกา จ. ปทุมธานี ชุมชนรอบเขตพระราชฐานตามภูมิภาค จำนวน 5 แห่ง ได้แก่ บริเวณลานจอดรถ หน้าพระราชวังบางปะอิน จ.พระนครศรีอยุธยา  หน่วย กก.2 บก.สอ.บช.ตชด. (ค่ายนเรศวรสวนที่ 2) วังไกลกังวล จ.ประจวบคีรีขันธ์ พระตำหนักภูพานราชนิเวศน์ พื้นที่ ต.พังขว้าง อ.เมืองสกลนคร จ.สกลนคร บริเวณประตูท่าแพ
พระตำหนักภูพิงคราชนิเวศน์ จ.เชียงใหม่ และบริเวณอาคารเฉลิมพระเกียรติศิลปาชีพ พระตำหนักทักษิณราชนิเวศน์ จ.นราธิวาส กิจกรรมภายในงานประกอบด้วย การให้บริการประชาชน ณ สถานที่จัดกิจกรรมในแต่ละพื้นที่ เช่น บริการทางการแพทย์ ตรวจโรคทั่วไป โควิด-19 การตรวจ ATK การแจกจ่ายเจลแอลกอฮอล์ หน้ากากอนามัย การบริการทันตกรรมตรวจวัดสายตา เป็นต้น นอกจากนี้ ยังมีโรงครัวพระราชทาน การบริการซ่อมบำรุงเครื่องใช้ไฟฟ้าและจักรยานยนต์ บริการตัดผมฟรี การแสดงดนตรี การแสดงนิทรรศการเฉลิมพระเกียรติฯ การฝึกสอนเสริมสร้างอาชีพขั้นพื้นฐาน และกิจกรรมนันทนาการ อาทิ การวาดรูป ปั้นแป้งฯลฯ
กระทรวงแรงงาน จึงขอเชิญชวนพี่น้องประชาชนทุกท่านร่วมกิจกรรมสร้างอาชีพ สร้างรายได้เพื่อคนไทยมีงานทำ ในงานจิตอาสาพระราชทาน “วันแม่แห่งชาติ” ซึ่งจัดขึ้นระหว่างวันที่ 11 – 13 สิงหาคมนี้ ณ สวนเบญจกิติ เขตคลองเตย กรุงเทพมหานคร
+++++++++++++++++++
กองเผยแพร่และประชาสัมพันธ์
11 สิงหาคม 2565

ที่มา : https://www.thaigov.go.th/news/contents/details/57919