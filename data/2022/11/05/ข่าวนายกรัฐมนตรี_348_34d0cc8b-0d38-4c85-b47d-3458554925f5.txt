รัฐบาลไทย-ข่าวทำเนียบรัฐบาล-นายกฯ ชื่นชมผลงานของผู้พิการ ย้ำทุกฝ่ายช่วยกันสานต่อโครงการส่งเสริมการจ้างงานคนพิการเชิงสังคม เพื่อส่งเสริมความเสมอภาคทางสังคม ขจัดความเหลื่อมล้ำ สร้างโอกาส สร้างรายได้ให้ผู้พิการ


วันอังคารที่ 1 มีนาคม 2565
พิมพ์
นายกฯ ชื่นชมผลงานของผู้พิการ ย้ำทุกฝ่ายช่วยกันสานต่อโครงการส่งเสริมการจ้างงานคนพิการเชิงสังคม เพื่อส่งเสริมความเสมอภาคทางสังคม ขจัดความเหลื่อมล้ำ สร้างโอกาส สร้างรายได้ให้ผู้พิการ
นายกรัฐมนตรี ชื่นชมผลงานของผู้พิการ ย้ำทุกฝ่ายช่วยกันสานต่อโครงการส่งเสริมการจ้างงานคนพิการเชิงสังคม เพื่อส่งเสริมความเสมอภาคทางสังคม ขจัดความเหลื่อมล้ำ สร้างโอกาส สร้างรายได้ให้ผู้พิการพึ่งพาตนเองได้
วันนี้ (1 มี.ค. 65) เวลา 08.30 น. ณ บริเวณตึกสันติไมตรี ทำเนียบรัฐบาล ก่อนการประชุมคณะรัฐมนตรี นายสุชาติ ชมกลิ่น รัฐมนตรีว่าการกระทรวงแรงงาน และคณะผู้บริหารกระทรวงแรงงาน นายจ้างภาคเอกชนและผู้พิการที่ร่วมโครงการส่งเสริมการจ้างงานคนพิการเชิงสังคม ประจําปี 2565 เข้าพบ พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม และพลเอก ประวิตร วงษ์สุวรรณ รองนายกรัฐมนตรี ในฐานะกำกับดูแลกระทรวงแรงงาน เพื่อแสดงความขอบคุณนายกรัฐมนตรีและรัฐบาล ที่สนับสนุนโครงการส่งเสริมการจ้างงานคนพิการเชิงสังคม ปี 2565 ทำให้ผู้พิการมีงานทํา สร้างโอกาสและสร้างความเสมอภาคทางสังคม ลดความเหลื่อมล้ำ ซึ่งเป็นไปตามนโยบายของนายกรัฐมนตรี ในการขับเคลื่อนประเทศอย่าง “มั่นคง มั่งคั่ง ยั่งยืน” โดยไม่ทิ้งใครไว้ข้างหลัง เน้นการสร้างโอกาสแก่ประชาชนที่เป็นกลุ่มเปราะบาง คนพิการ เพื่อให้มีหลักประกันทางสังคม ยกระดับคุณภาพชีวิตให้ดีขึ้น สามารถพึ่งพาตนเองและทําประโยชน์แก่ครอบครัว ชุมชน ตลอดจนสังคมได้ โดยมี พลเอก อนุพงษ์ เผ่าจินดา รัฐมนตรีว่าการกระทรวงมหาดไทย นายดิสทัต โหตระกิตย์ เลขาธิการนายกรัฐมนตรี เข้าร่วมด้วย นายธนกร วังบุญคงชนะ โฆษกประจำสำนักนายกรัฐมนตรี สรุปสาระสำคัญ ดังนี้
นายกรัฐมนตรีรับฟังผลการดำเนินโครงการส่งเสริมการจ้างงานคนพิการเชิงสังคม ปี 2565 พร้อมพบปะทักทายนายจ้าง/สถานประกอบการ และคนพิการที่เข้าร่วมโครงการฯ โดยเน้นย้ำให้ทุกฝ่ายช่วยกันสานต่อโครงการส่งเสริมการจ้างงานคนพิการเชิงสังคม เพื่อส่งเสริมความเสมอภาคทางสังคม ขจัดความเหลื่อมล้ำ สร้างโอกาสและส่งเสริมให้คนพิการมีงานทำ สามารถประกอบอาชีพเลี้ยงตัวเองและครอบครัวได้ มีรายได้โดยตรงเป็นของตัวเอง สร้างความภาคภูมิใจให้แก่คนพิการและครอบครัว อีกทั้งยังเป็นการช่วยยกระดับคุณภาพชีวิตของคนพิการให้มีคุณภาพชีวิตที่ดีขึ้น พร้อมทั้งชื่นชมผลงานของผู้พิการและสอบถามถึงการดูแลรักษาภาพวาดด้วยความสนใจ
ในตอนท้าย นายวัชรพล ดอชนะ คนพิการประเภทออทิสติก ได้มอบภาพวาดลายเส้นรูปนายกรัฐมนตรีให้กับนายกรัฐมนตรี เพื่อเป็นที่ระลึกและแสดงความขอบคุณที่นายกรัฐมนตรีให้การสนับสนุนโครงการส่งเสริมการจ้างงานคนพิการเชิงสังคม และนายมโนชัย ตั้งสุวรรณ คนพิการประเภทออทิสติก ได้มอบภาพวาดรูปที่ทำจากโปรแกรม Photoshop ให้กับ พลเอก ประวิตร วงษ์สุวรรณ ด้วย
สำหรับโครงการส่งเสริมการจ้างงานคนพิการเชิงสังคมฯ นับเป็นอีก 1 โครงการของกรมการจัดหางาน กระทรวงแรงงาน ที่สร้างโอกาสให้คนพิการมีอาชีพ มีงานทํา สามารถพึ่งพาตนเองได้ และได้รับรายได้จากการทํางานโดยตรง ซึ่งเดิมกําหนดเป้าหมายการจ้างงานคนพิการเชิงสังคมประเภทจ้างเหมาบริการไว้จํานวน 1,000 คน แต่มีการจ้างงานคนพิการตามโครงการฯ ถึง 1,450 คน เพิ่มจากเป้าหมายร้อยละ 45 ก่อให้เกิดรายได้แก่คนพิการจำนวน 165,655,250 บาทต่อปี และเตรียมขยายการมีงานทําให้คนพิการฯ มีงานและรายได้เพิ่มขึ้นปีละ 20% ภายใน 4 ปีนี้
--------------
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/52050