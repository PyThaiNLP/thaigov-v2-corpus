รัฐบาลไทย-ข่าวทำเนียบรัฐบาล-บีโอไอ ขอเชิญร่วมกิจกรรมจับคู่ธุรกิจผู้ประกอบการไทย - ญี่ปุ่น กระตุ้นการรับช่วงการผลิต – จัดซื้อชิ้นส่วนในประเทศให้เติบโต


วันพุธที่ 3 พฤศจิกายน 2564
บีโอไอ ขอเชิญร่วมกิจกรรมจับคู่ธุรกิจผู้ประกอบการไทย - ญี่ปุ่น กระตุ้นการรับช่วงการผลิต – จัดซื้อชิ้นส่วนในประเทศให้เติบโต
บีโอไอจับมือหน่วยงานพันธมิตรจากประเทศญี่ปุ่น จัดกิจกรรมจับคู่ธุรกิจผู้ประกอบการไทย – ญี่ปุ่น
เพื่อส่งเสริมให้เกิดการรับช่วงการผลิต กระตุ้นให้มีการจัดซื้อชิ้นส่วนภายในประเทศ และสร้างโอกาสการขยายตลาดให้กับผู้ประกอบการไทยให้มากขึ้น
นางสาวซ่อนกลิ่น พลอยมี รองเลขาธิการคณะกรรมการส่งเสริมการลงทุน (บีโอไอ) กล่าวว่า บีโอไอร่วมกับ Japan Finance Corporation (JFC) หอการค้าญี่ปุ่น-กรุงเทพฯ (JCC Bangkok) และองค์การส่งเสริมการค้าต่างประเทศของญี่ปุ่น (JETRO Bangkok) ร่วมกันจัดกิจกรรมจับคู่เจรจาธุรกิจกับนักธุรกิจญี่ปุ่น (14th Thai-Japan Business Matching) ในวันศุกร์ที่ 18 กุมภาพันธ์ 2565 เวลา 12.00 - 17.30 น. ณ ศูนย์แสดงสินค้าและการประชุมนานาชาติ ไบเทค
กิจกรรมดังกล่าวมีเป้าหมายเพื่อสนับสนุนและส่งเสริมการค้าการลงทุน การเจรจาจับคู่ธุรกิจระหว่างผู้ประกอบการไทยกับผู้ประกอบการญี่ปุ่น โดยเน้นส่งเสริมให้มีการรับช่วงการผลิต กระตุ้นให้มีการจัดซื้อชิ้นส่วนภายในประเทศมากขึ้น ตลอดจนการแลกเปลี่ยนข้อมูลด้านการผลิต การจัดการ และการพัฒนาความช่วยเหลือด้านเทคโนโลยีต่างๆ ซึ่งจะเป็นประโยชน์ต่อผู้ประกอบการทั้ง 2 กลุ่ม
สำหรับกลุ่มเป้าหมายที่เข้าร่วมกิจกรรมนี้จะครอบคลุมกลุ่มอุตสาหกรรมหลักๆ ที่ผู้ประกอบการไทยมีศักยภาพในการเป็นแหล่งผลิตชิ้นส่วนป้อนการผลิตสินค้าสำเร็จรูปได้ เช่น อุตสาหกรรมยานยนต์และชิ้นส่วน อุตสาหกรรมเครื่องใช้ไฟฟ้าและอิเล็กทรอนิกส์ อุตสาหกรรมเครื่องจักรกลและชิ้นส่วน อุตสาหกรรมเหล็กและโลหะ อุตสาหกรรม
สิ่งทอและเครื่องนุ่งห่ม อุตสาหกรรมดิจิทัล และอุตสาหกรรมโลจิสติกส์ รวมถึงอุตสาหกรรมเป้าหมายของรัฐบาล เช่น อุตสาหกรรมเครื่องมือแพทย์ อุตสาหกรรมหุ่นยนต์และระบบอัตโนมัติ เป็นต้น
จากการจัดกิจกรรมดังกล่าวในปี 2563 (13th Thai-Japan Business Matching) มีผู้ประกอบการไทยและญี่ปุ่นให้ความสนใจเข้าร่วมกิจกรรมทั้งสิ้น 376 บริษัท เกิดการจับคู่ธุรกิจจำนวน 1,916 คู่ และเกิดมูลค่า
การเชื่อมโยงกว่า 1,000 ล้านบาท
ในปีนี้ คาดว่ามูลค่าการเชื่อมโยงน่าจะไม่แตกต่างจากปี 2563 มากนัก เนื่องจากยังเป็นช่วงที่สถานการณ์
การผลิตทั่วโลกยังเดินหน้าได้ไม่เต็มที่ แต่กิจกรรมนี้จะเป็นการเปิดตัวแสดงความพร้อมของผู้ผลิตชิ้นส่วนไทย
หลังสถานการณ์โควิด-19 ทั่วโลกเริ่มคลี่คลาย
สำนักงานขอเชิญผู้ประกอบการไทยในกลุ่มอุตสาหกรรมดังกล่าวเข้าร่วมกิจกรรมจับคู่เจรจาธุรกิจ สามารถสมัครเข้าร่วมกิจกรรมได้ที่ https://www.jcc.or.th/bm2022/th โดยไม่เสียค่าใช้จ่ายใดๆ กำหนดปิดรับสมัคร
ในวันศุกร์ 12 พฤศจิกายน 2564 หรือสอบถามข้อมูลเพิ่มเติมที่ หอการค้าญี่ปุ่น - กรุงเทพฯ (JCC Bangkok)
โทร 0 2250 0700 อีเมล bm2022@jcc.or.th ผู้ประสานงาน คุณมธุรส และคุณฟูจิชิตะ
****************************

ที่มา : https://www.thaigov.go.th/news/contents/details/47760