รัฐบาลไทย-ข่าวทำเนียบรัฐบาล-นายกฯ หารือ เลขาธิการ ICAO ส่งเสริมความร่วมมือด้านการบินระหว่างกัน เพื่อยกระดับอุตสาหกรรมการบินไทยสู่การเป็นศูนย์กลางการบินของภูมิภาค


วันอังคารที่ 5 เมษายน 2565
พิมพ์
นายกฯ หารือ เลขาธิการ ICAO ส่งเสริมความร่วมมือด้านการบินระหว่างกัน เพื่อยกระดับอุตสาหกรรมการบินไทยสู่การเป็นศูนย์กลางการบินของภูมิภาค
นายกฯ หารือ เลขาธิการ ICAO ส่งเสริมความร่วมมือด้านการบินระหว่างกัน เพื่อยกระดับอุตสาหกรรมการบินไทยสู่การเป็นศูนย์กลางการบินของภูมิภาค
วันนี้ (5 เมษายน 2565) เวลา 15.00 น. ณ ห้องสีม่วง ตึกไทยคู่ฟ้า ทำเนียบรัฐบาล นายฮวน คาร์ลอส ซาลาซาร์ (Mr. Juan Carlos Salazar) เลขาธิการองค์การการบินพลเรือนระหว่างประเทศ (International Civil Aviation Organization: ICAO) และคณะ เข้าเยี่ยมคารวะ พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ในโอกาสเดินทางเยือนประเทศไทยอย่างเป็นทางการ โดยมีนายศักดิ์สยาม ชิดชอบ รัฐมนตรีว่าการกระทรวงคมนาคม เข้าร่วมด้วย ภายหลังเสร็จสิ้นการหารือ นายธนกร วังบุญคงชนะ โฆษกประจำสำนักนายกรัฐมนตรี เปิดเผยสาระสำคัญ ดังนี้
นายกรัฐมนตรีกล่าวต้อนรับเลขาธิการองค์การการบินพลเรือนระหว่างประเทศ ในโอกาสเดินทางเยือนประเทศไทยอย่างเป็นทางการครั้งแรกภายหลังเข้ารับตำแหน่ง โดยไทยถือเป็นสมาชิกแรกเริ่ม และเป็นที่ตั้งของสำนักงานภูมิภาคเอเชียและแปซิฟิกของ ICAO ซึ่งรัฐบาลได้ให้การสนับสนุนสำนักงานฯ และดำเนินงานร่วมกับ ICAO อย่างสม่ำเสมอ ด้วยรัฐบาลเห็นถึงความสำคัญด้านการบินพลเรือนมาโดยตลอด จึงได้เร่งพัฒนาศักยภาพการบินในด้านต่าง ๆ เพื่อขับเคลื่อนอุตสาหกรรมการบินของประเทศไปสู่ความยั่งยืน และเป็นไปตามมาตรฐานสากลของ ICAO โอกาสนี้ นายกรัฐมนตรีขอบคุณ ICAO ที่มีบทบาทสำคัญในการสนับสนุน ให้คำแนะนำ และประสานงานอย่างดี ส่งผลให้ไทยสามารถปลดธงแดงได้สำเร็จเมื่อปี 2560 เพื่อยกระดับมาตรฐานความปลอดภัยสู่มาตรฐานสากล พร้อมเน้นย้ำว่า ไทยยังคงมุ่งมั่นพัฒนาด้านการบินอย่างต่อเนื่อง เพื่อตอบสนองการเติบโตอย่างยั่งยืนของอุตสาหกรรมการบิน และมุ่งสู่การเป็นผู้นำด้านการบินของภูมิภาค
เลขาธิการองค์การการบินพลเรือนระหว่างประเทศยินดีอย่างยิ่งที่ได้มีโอกาสหารือร่วมกับนายกรัฐมนตรีในวันนี้ พร้อมทั้งขอบคุณรัฐบาลไทยที่ให้การสนับสนุนการดำเนินงานของสำนักงานฯ อย่างเต็มที่ ตั้งแต่ย้ายมาทำการที่กรุงเทพฯ เมื่อปี 2498 โดยเลขาธิการ ICAO เห็นว่ากรุงเทพฯ เป็นเมืองที่มีความสำคัญในระดับโลก มีมูลค่าการค้าและการท่องเที่ยวสูงในช่วงก่อนสถานการณ์โควิด-19 พร้อมทั้งขอบคุณที่ได้มีการปรับปรุงซ่อมแซมของอาคารสำนักฯ และสิ่งอำนวยความสะดวกต่าง ๆ เป็นอย่างดี นอกจากนี้ เลขาธิการ ICAO กล่าวชื่นชมความก้าวหน้าและความสำเร็จของไทยในการแก้ปัญหาด้านการบินพลเรือนจนสามารถยกระดับสู่มาตรฐานสากลได้ในปี 2562 ทั้งนี้ ICAO ยินดีและพร้อมร่วมมือกับรัฐบาลไทยในการพัฒนาด้านการบินพลเรือนต่อไป
ทั้งสองเห็นพ้องกันว่า สถานการณ์การแพร่ระบาดของโควิด-19 ในช่วงที่ผ่านมา ส่งผลกระทบต่อภาคอุตสาหกรรมการบินเป็นอย่างมาก โดยนายกรัฐมนตรีเห็นว่า ทั้งสองฝ่ายควรเพิ่มพูนความร่วมมือกันมากขึ้นในสถานการณ์ดังกล่าว พร้อมขอบคุณคณะทำงาน ICAO Council’s Aviation Recovery Task Force (CART) ที่ได้จัดทำเอกสารแนะนำขึ้นมาเพื่อช่วยเหลือประเทศสมาชิก ซึ่งไทยได้นำมาใช้อ้างอิงในการดำเนินงาน โดยได้ประสานงานอย่างใกล้ชิดกับสำนักงานฯ และภาคส่วนด้านการบิน
นอกจากนี้ ทั้งสองได้หารือร่วมกันเกี่ยวกับความร่วมมือที่สำคัญระหว่างกัน โดยไทยกับ ICAO มีความร่วมมือระหว่างกันมาอย่างต่อเนื่อง โดยเฉพาะความร่วมมือในการฝึกอบรมบุคลากร ซึ่งเป็นส่วนที่ไทยให้ความสำคัญ ทั้งนี้ นายกรัฐมนตรีหวังว่า ทั้งสองฝ่ายจะมีความร่วมมือระหว่างกันมากขึ้น เพื่อพัฒนาและยกระดับอุตสาหกรรมการบินของไทยสู่การเป็นศูนย์กลางการบินของภูมิภาค (Aviation Hub) ซึ่งไทยได้เตรียมความพร้อมในด้านอื่น ๆ ร่วมด้วยแล้ว พร้อมขอให้ ICAO พิจารณาให้ไทยมีบทบาทในขั้นตอนกระบวนการพิจารณาร่างมาตรฐานและข้อแนะนำ (Standards and Recommended Practices) มากขึ้น โดยมีส่วนร่วมหรือเป็นผู้แทนใน คณะ ICAO Air Navigation Commission (ANC) ในอนาคต ซึ่งเป็นส่วนหนึ่งในการเสริมศักยภาพของไทยเพื่อมุ่งสู่การเป็นศูนย์กลางของภูมิภาค

ที่มา : https://www.thaigov.go.th/news/contents/details/53329