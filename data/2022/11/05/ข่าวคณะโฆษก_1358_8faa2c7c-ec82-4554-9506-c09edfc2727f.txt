รัฐบาลไทย-ข่าวทำเนียบรัฐบาล-โฆษกรัฐบาลเผย "นายกฯ" ห่วงกลุ่ม 608 หากแพทย์วินิจฉัยเป็นกลุ่มอาการสีเหลือง ต้องได้รับการดูแลเร่งด่วน สำหรับผู้ติดเชื้อโควิด-19 รายใหม่รวม 21,088 ราย เสียชีวิต 91 ราย


วันอังคารที่ 5 เมษายน 2565
พิมพ์
โฆษกรัฐบาลเผย "นายกฯ" ห่วงกลุ่ม 608 หากแพทย์วินิจฉัยเป็นกลุ่มอาการสีเหลือง ต้องได้รับการดูแลเร่งด่วน สำหรับผู้ติดเชื้อโควิด-19 รายใหม่รวม 21,088 ราย เสียชีวิต 91 ราย
โฆษกรัฐบาลเผย "นายกฯ" ห่วงกลุ่ม 608 หากแพทย์วินิจฉัยเป็นกลุ่มอาการสีเหลือง ต้องได้รับการดูแลเร่งด่วน สำหรับผู้ติดเชื้อโควิด-19 รายใหม่รวม 21,088 ราย เสียชีวิต 91 ราย
วันที่ 5 เมษายน 2565 นายธนกร วังบุญคงชนะ โฆษกประจำสำนักนายกรัฐมนตรี เผย พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ย้ำการดูแล ผู้ป่วยกลุ่ม 608 ประกอบด้วย กลุ่มผู้สูงอายุที่มีอายุตั้งแต่ 60 ปีขึ้นไป ผู้ป่วยโรคเรื้อรัง หญิงตั้งครรภ์ และผู้ที่มีน้ำหนักมากกว่า 90 กิโลกรัมขึ้นไป ซึ่งเป็นกลุ่มผู้ป่วยที่มีความเสี่ยงอาการรุนแรงหรือเสียชีวิตมากกว่าผู้ป่วยที่มีความแข็งแรงปกติ โดยขอให้หน่วยงานที่เกี่ยวข้องเร่งคัดกรองผู้ป่วยกลุ่ม 608 ที่แพทย์ได้มีคำวินิจฉัยแล้วว่าอยู่ในกลุ่มอากาารสีเหลือง ให้เข้ารับการรักษาที่สถานพยาบาลอย่างด่วนที่สุด โดยสามารถเข้ารับการรักษาได้ทุกโรงพยาบาลทั้งโรงพยาบาลรัฐและเอกชนโดยไม่เสียค่าใช้จ่าย ตามเกณฑ์ UCEP plus โดยการเข้ารับการรักษาต้องขึ้นอยู่กับดุลยพินิจของแพทย์ หากเตียงในโรงพยาบาลมีจำกัด ขอให้เจ้าหน้าที่ประสานกับเครือข่ายในพื้นที่ เพื่อรองรับการรักษาผู้ป่วย ต่อไป พร้อมขอให้กลุ่ม 608 รวมทั้งเด็กเล็กรีบเข้ารับการฉีดวัคซีนและวัคซีนเข็มกระตุ้น เพื่อลดอาการป่วยหนักหรือเสียชีวิตจากการติดเชื้อไวรัสโควิด-19 โดยเร็ว
สำหรับผู้ติดเชื้อโควิด-19 รายใหม่วันนี้ 5 เมษายน 2565  รวม 21,088 ราย จำแนกเป็น ผู้ป่วยจากในประเทศ 20,995 ราย  ผู้ป่วยมาจากต่างประเทศ 93 ราย ผู้ป่วยสะสม 1,534,140 ราย (ตั้งแต่ 1 มกราคม 2565) หายป่วยกลับบ้าน 27,519 ราย หายป่วยสะสม 1,313,333 ราย (ตั้งแต่ 1 มกราคม 2565) และผู้ป่วยกำลังรักษา 250,145 ราย เสียชีวิต 91 ราย จำนวนผู้ป่วยปอดอักเสบรักษาตัวอยู่ในโรงพยาบาล 1,862 ราย เฉลี่ยจังหวัดละ 24 ราย อัตราครองเตียง ร้อยละ 28.3

ที่มา : https://www.thaigov.go.th/news/contents/details/53297