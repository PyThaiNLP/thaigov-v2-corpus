รัฐบาลไทย-ข่าวทำเนียบรัฐบาล-ผู้ช่วยโฆษก ศบค. เผย รัฐบาลไม่ได้ห้ามการตรวจหาเชื้อโควิด-19 ในห้องปฏิบัติการ ย้ำทุกห้องปฏิบัติการต้องมีการตรวจที่มีมาตรฐาน


วันพุธที่ 7 กรกฎาคม 2564
ผู้ช่วยโฆษก ศบค. เผย รัฐบาลไม่ได้ห้ามการตรวจหาเชื้อโควิด-19 ในห้องปฏิบัติการ ย้ำทุกห้องปฏิบัติการต้องมีการตรวจที่มีมาตรฐาน
ผู้ช่วยโฆษก ศบค. เผย รัฐบาลไม่ได้ห้ามการตรวจหาเชื้อโควิด-19 ในห้องปฏิบัติการ ย้ำทุกห้องปฏิบัติการต้องมีการตรวจที่มีมาตรฐาน
วันนี้ (7 กรกฎาคม 2564) ณ โถงกลาง ตึกสันติไมตรี ทำเนียบรัฐบาล แพทย์หญิงอภิสมัย ศรีรังสรรค์ ผู้ช่วยโฆษกศูนย์บริหารสถานการณ์การแพร่ระบาดของโรคติดเชื้อไวรัสโคโรนา 2019 (โควิด-19) เผยว่ารัฐบาลไม่ได้ห้ามการตรวจหาเชื้อโควิด-19 ในห้องปฏิบัติการ เพียงแต่ทุกห้องปฏิบัติการต้องมีมาตรฐาน เมื่อผู้ป่วยได้รับยืนยันผลบวก เจ้าหน้าที่สามารถปฏิบัติการจัดหาเตียงได้ทันที แต่สำหรับผู้ที่ตรวจ Rapid Test นั้นยังมีข้อจำกัดในการยืนยันการติดเชื้อ จึงทำให้ผู้ป่วยจำเป็นต้องตรวจหาเชื้อโควิด-19 ซ้ำอีกครั้ง โดยทางกรมวิทยาศาสตร์การแพทย์ได้อธิบาย Rapid Test ว่า จะมีทั้งการตรวจ Antigen หรือการตรวจ Antibody ซึ่งเรียกได้ว่าเป็นการตรวจภูมิคุ้มกัน หรือบางแห่งจะมีการตรวจแบบเจาะเลือดปลายนิ้วมือ หากผู้ป่วยจัดอยู่ในกลุ่มของผู้ที่มีอาการรุนแรง มีเชื้อปริมาณมาก การตรวจแบบ Rapid Test สามารถตรวจจับได้จริงว่าพบผลบวก แต่ความรวดเร็วของการตรวจค่อนข้างต่ำ ทั้งนี้การตรวจ Rapid Test สามารถใช้ได้ในกรณีฉุกเฉินสำหรับผู้ป่วยต้องผ่าตัดเร่งด่วน หรือกรณีผู้ที่มีเชื้อในปริมาณมาก และมีความเสี่ยงสูง
นอกจากนี้ ในส่วนของ กทม. ที่ได้ลงตรวจประกอบด้วย 2 ส่วน คือ ผู้ป่วย Walk in มีประวัติสัมผัสกับผู้ติดเชื้อยืนยันก่อนหน้า พบว่ามีความแม่นยำถึง 90% และการตั้งจุดตรวจในพื้นที่เสี่ยง มีการติดเชื้อกลุ่มก้อน เช่น ตลาด โรงงาน พบอัตราการตรวจจับการระบาด พบผู้ติดเชื้อเพียง 10% ทำให้ กทม. ต้องมีการปรับการตรวจหาเชื้อ เน้นการค้นหา สอบสวนการระบาดในลักษณะของ Active Case Finding ตาม Timeline ของผู้ติดเชื้อ พร้อมทั้งที่ประชุมได้พิจารณาเพิ่มเติมศูนย์ Walk in ให้สำหรับผู้ที่ต้องการตรวจหาเชื้อที่ไม่ได้มีการสัมผัสใกล้ชิดกับผู้ป่วยยืนยันก่อนหน้า และถ้าตรวจพบผลติดเชื้อ จะมีการจัดการผู้ป่วยในลำดับต่อไป
.......................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/43540