รัฐบาลไทย-ข่าวทำเนียบรัฐบาล-นายกฯห่วงสถานการณ์ข่าวปลอมระบาด มอบทุกหน่วยงานมอนิเตอร์ เร่งแจงภายใน 24 ชม. ลดความสับสนแก่ประชาชน


วันอาทิตย์ที่ 15 สิงหาคม 2564
พิมพ์
นายกฯห่วงสถานการณ์ข่าวปลอมระบาด มอบทุกหน่วยงานมอนิเตอร์ เร่งแจงภายใน 24 ชม. ลดความสับสนแก่ประชาชน
นายกฯห่วงสถานการณ์ข่าวปลอมระบาด มอบทุกหน่วยงานมอนิเตอร์ เร่งแจงภายใน 24 ชม. ลดความสับสนแก่ประชาชน
วันที่ 15 ส.ค. 2564  น.ส.ไตรศุลี ไตรสรณกุล รองโฆษกประจําสํานักนายกรัฐมนตรี กล่าวว่า พล.อ.ประยุทธ์ จันทร์โอชา ติดตามข้อสั่งการที่ให้ทุกส่วนราชการจัดตั้งศูนย์ต่อต้านข่าวปลอมและข่าวบิดเบือน หรือศูนย์ต่อต้านเฟคนิวส์ประจำกระทรวง เพื่อชี้แจงข่าวสารที่บิดเบือนไปจากข้อเท็จจริงให้ประชาชนได้รับทราบอย่างทันท่วงที
อย่างไรก็ตาม ด้วยปัจจุบันยังพบการเผยแพร่ข่าวปลอม รวมถึงการบิดเบือนข้อมูลข่าวสารอย่างแพร่หลาย นายกรัฐมนตรี จึงกำชับเพิ่มเติมให้ศูนย์ต่อต้านข่าวปลอมของทุกกระทรวง ตรวจสอบข้อมูลข่าวสาร โดยเฉพาะทางโซเชียลมีเดียอย่างต่อเนื่อง หากพบเป็นข่าวปลอม ข้อมูลบิดเบือน ไม่ตรงกับความเป็นจริง ก็ขอให้ดำเนินการชี้แจงข้อมูลที่ถูกต้องผ่านช่องทางต่างๆ ของกระทรวงหรือหน่วยงานภายในไม่เกิน 24 ชั่วโมง
น.ส.ไตรศุลี กล่าวว่า ที่นายกรัฐมนตรีได้มอบหมายทุกหน่วยงานได้ชี้แจงข้อมูลที่ถูกต้องอย่างรวดเร็วนั้น ก็เพื่อความให้ประชาชนรับทราบข้อมูลที่ถูกต้อง ไม่บิดเบือน และลดความสับสน ตื่นตระหนก วิตกกังวลแก่ประชาชน โดยเฉพาะในช่วงสถานการณ์โควิด-19 พบว่ามีข่าวปลอมปรากฎในโลกออนไลน์เป็นจำนวนมาก ดังนั้น ขอให้หน่วยงานที่เกี่ยวข้องได้ตรวจสอบ และดำเนินการชี้แจงด้วยข้อมูลที่ถูกต้องให้ประชาชนได้รับทราบต่อไป
"นายกรัฐมนตรี เห็นว่า การแก้ไขปัญหาข่าวปลอมต้องชี้แจงด้วยข้อมูลความจริงที่แต่ละหน่วยงานมีข้อมูลอยู่แล้ว เพียงแต่ต้องทำอย่างรวดเร็วด้วย มิเช่นนั้น ประชาชนจะเข้าใจผิด คิดว่าข่าวปลอมเป็นเรื่องจริง ซึ่งไม่เป็นผลดีต่อการรับรู้ข้อมูลข่าวสารของประชาชน ดังนั้น ทุกหน่วยงาน ต้องหมั่นตรวจสอบข้อมูลข่าวสาร ถ้าพบการบิดเบือนข้อมูลจากความเป็นจริง ให้เร่งชี้แจงโดยเร็ว และหากพบว่าสร้างความเสียหายต่อประชาชน ขอให้ดำเนินคดีตามกฎหมายอย่างจริงจัง"
น.ส.ไตรศุลี กล่าวว่า ในสถานการณ์โควิด-19 นายกรัฐมนตรี ยังขอบคุณสื่อมวลชน ตลอดจนสื่อออนไลน์ ไม่ว่าจะเป็นเพจ อินฟลูเอนเซอร์ต่างๆ ฯลฯ ในความพยายามให้ข้อมูลที่ถูกต้องแก่ประชาชน นอกจากนี้ ยังขอให้ประชาชนเลือกรับข้อมูลข่าวสารจากแหล่งข้อมูลที่น่าเชื่อถือได้ หากไม่แน่ใจขอให้ตรวจสอบข้อมูลจากหลายแหล่ง และไม่ส่งต่อข่าวปลอม ชัวร์ก่อนแชร์

ที่มา : https://www.thaigov.go.th/news/contents/details/44769