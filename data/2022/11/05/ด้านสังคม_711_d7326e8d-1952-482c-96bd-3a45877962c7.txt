รัฐบาลไทย-ข่าวทำเนียบรัฐบาล-พม. เร่งสำรวจคนพิการติดเตียงและตกหล่น ให้เข้าถึงสิทธิสวัสดิการอย่างเท่าเทียม เพื่อน้อมรำลึกในพระมหากรุณาธิคุณ “สมเด็จย่า” และวันสังคมสงเคราะห์แห่งชาติ


วันอังคารที่ 19 ตุลาคม 2564
พม. เร่งสำรวจคนพิการติดเตียงและตกหล่น ให้เข้าถึงสิทธิสวัสดิการอย่างเท่าเทียม เพื่อน้อมรำลึกในพระมหากรุณาธิคุณ “สมเด็จย่า” และวันสังคมสงเคราะห์แห่งชาติ
พม. เร่งสำรวจคนพิการติดเตียงและตกหล่น ให้เข้าถึงสิทธิสวัสดิการอย่างเท่าเทียม เพื่อน้อมรำลึกในพระมหากรุณาธิคุณ “สมเด็จย่า” และวันสังคมสงเคราะห์แห่งชาติ
วันนี้ (19 ต.ต. 64) เวลา 10.00 น. นางพัชรี อาระยะกุล ปลัดกระทรวงการพัฒนาสังคมและความมั่นคงของมนุษย์ (ปลัด พม.) เปิดเผยว่า กระทรวงการพัฒนาสังคมและความมั่นคงของมนุษย์ (พม.) ได้ดำเนินการจัดทำ “กิจกรรมสำรวจคนพิการติดเตียงและตกหล่น ให้เข้าถึงสิทธิสวัสดิการอย่างเท่าเทียม เพื่อรำลึกถึงพระมหากรุณาธิคุณของสมเด็จพระศรีนครินทราบรมราชชนนี" ในวโรกาสวันคล้ายวันพระราชสมภพของสมเด็จพระศรีนครินทราบรมราชชนนี และวันสังคมสงเคราะห์แห่งชาติ ในวันที่ 21 ตุลาคม ของทุกปี
นางพัชรี กล่าวต่อไปว่า ปัจจุบัน จำนวนคนพิการที่ขึ้นทะเบียนคนพิการกับกรมส่งเสริมและพัฒนาคุณภาพชีวิตคนพิการ กระทรวง พม. (ข้อมูล ณ วันที่ 30 ก.ย. 64) มีจำนวน 2,094,210 คน หรือร้อยละ 3.09 ทั้งนี้ อาจมีคนพิการจำนวนหนึ่งที่ยังตกหล่นและเข้าไม่ถึงการขึ้นทะเบียนคนพิการ เนื่องจากความยากลำบากในการเดินทางหรือเข้าไม่ถึงข้อมูลข่าวสาร ซึ่งสอดคล้องกับข้อมูลของกรมอนามัย กระทรวงสาธารณสุข ที่พบว่า ประเทศไทยมีผู้ป่วยติดเตียงทั่วประเทศ จำนวนกว่า 200,000 คน ซึ่งส่งผลให้กลุ่มคนเหล่านี้ที่เป็นคนพิการไม่สามารถได้รับสิทธิสวัสดิการจากรัฐได้อย่างทั่วถึง  ดังนั้น กระทรวง พม. ได้เล็งเห็นความสำคัญในการส่งเสริมการเข้าถึงสิทธิ สวัสดิการของคนพิการอย่างเท่าเทียมและเป็นธรรม จึงได้จัด “กิจกรรมสำรวจคนพิการติดเตียงและตกหล่น เพื่อการเข้าถึงสิทธิสวัสดิการอย่างเท่าเทียม” โดยมีวัตถุประสงค์เพื่อเป็นกิจกรรมรำลึกถึงพระมหากรุณาธิคุณของสมเด็จพระศรีนครินทราบรมราชชนนี และวันสังคมสงเคราะห์แห่งชาติ รวมทั้งส่งเสริมให้คนพิการสามารถเข้าถึงสิทธิและสวัสดิการอย่างทั่วถึงและเท่าเทียม โดยดำเนินการสำรวจข้อมูลคนพิการติดเตียงผ่านระบบออนไลน์
นางพัชรี กล่าวเพิ่มเติมว่า สำหรับการสำรวจดังกล่าว กระทรวง พม. จะรวบรวมและจัดทำเป็นฐานข้อมูล เพื่อประสานส่งต่อให้อาสาสมัครพัฒนาสังคมและความมั่นคงของมนุษย์ (อพม.) ซึ่งเป็นเครือข่ายสำคัญของกระทรวง พม.  ในการลงพื้นที่เพื่อสอบถาม และดำเนินการให้ความช่วยเหลือในด้านสิทธิและสวัสดิการต่อไป ทั้งนี้ โครงการดังกล่าว ได้เริ่มดำเนินการตั้งแต่บัดนี้เป็นต้นไป จนถึงวันที่ 31 ธันวาคม 2564 โดยคนพิการและผู้ดูแลคนพิการสามารถกรอกแบบฟอร์มตาม QR Code หรือทางเว็บไซต์ของกรมส่งเสริมและพัฒนาคุณภาพชีวิตคนพิการ (พก.) ได้ที่ www.dep.go.th

ที่มา : https://www.thaigov.go.th/news/contents/details/47162