รัฐบาลไทย-ข่าวทำเนียบรัฐบาล-กระทรวงเกษตรฯ พิจารณาปรับคู่มือการเลี้ยงด้วงงวงมะพร้าว (ด้วงสาคู)


วันพุธที่ 1 ธันวาคม 2564
กระทรวงเกษตรฯ พิจารณาปรับคู่มือการเลี้ยงด้วงงวงมะพร้าว (ด้วงสาคู)
กระทรวงเกษตรฯ พิจารณาปรับคู่มือการเลี้ยงด้วงงวงมะพร้าว (ด้วงสาคู) เพื่อการส่งเสริมการเลี้ยงด้วงสาคูอย่างมีคุณภาพ
นายอำพันธุ์ เวฬุตันติ รองปลัดกระทรวงเกษตรและสหกรณ์ เป็นประธานการประชุมคณะทำงานบริหารจัดการด้วงงวงมะพร้าว (ด้วงสาคู) ครั้งที่ 3/2564 ผ่านระบบการประชุมทางไกล (Zoom Meeting) โดยที่ประชุมได้พิจารณาปรับ (ร่าง) คู่มือการเลี้ยงด้วงงวงมะพร้าว (ด้วงสาคู) ที่คณะทำงานได้มอบหมายให้ฝ่ายเลขานุการร่วมกับผู้ที่เกี่ยวข้องจัดทำ โดย (ร่าง) คู่มือดังกล่าว กระทรวงเกษตรและสหกรณ์จะประกาศใช้เป็นคู่มือสำหรับเกษตรกรและผู้สนใจในการเลี้ยงด้วงสาคูเพื่อประกอบอาชีพ ซึ่งมีเนื้อหาประกอบด้วย บทนำ การขอความเห็นชอบการเลี้ยงด้วงสาคูในพื้นที่ การขึ้นทะเบียนเกษตรกรผู้เลี้ยงด้วงสาคู การเลี้ยงด้วงสาคู ผลิตภัณฑ์จากด้วงสาคู และห่วงโซ่อุปทานของด้วงสาคู โดยได้มีการพิจารณาความเหมาะสมของเนื้อหาในคู่มือ ซึ่งปรับให้สอดคล้องกับบริบทการเลี้ยงและสภาพความเป็นจริง ตามที่คณะทำงานฯ ได้ลงพื้นที่ติดตามการดำเนินงาน เพื่อให้คู่มือฉบับนี้เป็นแนวทางหลักในการส่งเสริมการเลี้ยงด้วงสาคูให้มีคุณภาพ ถูกสุขลักษณะ ได้มาตรฐานเป็นที่ต้องการของตลาด และสามารถสร้างรายได้ให้กับเกษตรกรได้อย่างมั่นคง รวมถึงกระบวนการควบคุมตรวจสอบการเลี้ยงด้วงสาคูไม่ให้ส่งผลกระทบต่อพืชตระกูลปาล์มซึ่งอีกมุมหนึ่งด้วงสาคูถือว่าเป็นศัตรูพืชของพืชตระกูลปาล์มที่ต้องเฝ้าระวังอีกตัวหนึ่ง
ทั้งนี้ จากการสำรวจข้อมูลพบว่า ประเทศไทยมีการเลี้ยงด้วงสาคู กว่า 3 แสนกะละมัง หากคู่มือการเลี้ยงด้วงสาคูฉบับดังกล่าวประกาศใช้ คาดว่าจะสามารถทำให้เกษตรกรผู้เลี้ยงด้วงสาคูทั่วประเทศเข้าใจในวิธีการเลี้ยงที่ถูกสุขลักษณะ สามารถพัฒนาการผลิตด้วงสาคูได้ดียิ่งขึ้น และเข้าสู่ระบบการส่งเสริมสนับสนุนของภาครัฐได้ต่อไป

ที่มา : https://www.thaigov.go.th/news/contents/details/48961