รัฐบาลไทย-ข่าวทำเนียบรัฐบาล-ผู้ประกอบการเฮ! สมอ. เปิดระบบชำระค่าบริการผ่านเคาน์เตอร์เซอร์วิส เพิ่มช่องทางชำระค่าบริการตลอด 24 ชม


วันพฤหัสบดีที่ 1 กรกฎาคม 2564
พิมพ์
ผู้ประกอบการเฮ! สมอ. เปิดระบบชำระค่าบริการผ่านเคาน์เตอร์เซอร์วิส เพิ่มช่องทางชำระค่าบริการตลอด 24 ชม
สมอ. เปิดระบบชำระค่าบริการผ่านเคาน์เตอร์เซอร์วิส อำนวยความสะดวกให้ผู้ประกอบการและประชาชน ตลอด 24 ชม. สะดวก รวดเร็ว ประหยัดเวลา และค่าใช้จ่าย โดยเฉพาะผู้รับใบอนุญาตของ สมอ. กว่า 7,000 ราย ทั่วประเทศ
นายสุริยะ จึงรุ่งเรืองกิจ รัฐมนตรีว่าการกระทรวงอุตสาหกรรม เปิดเผยว่า กระทรวงอุตสาหกรรมขานรับนโยบายรัฐบาลด้านการพัฒนาระบบการรับชำระเงินกลางของบริการภาครัฐ (e-Payment Portal of Government) ภายใต้แผนยุทธศาสตร์การพัฒนาโครงสร้างพื้นฐานระบบการรับชำระเงินแบบอิเล็กทรอนิกส์แห่งชาติ (National e-Payment Master Plan) โดยผลักดันให้หน่วยงานในสังกัด พัฒนาระบบการชำระค่าบริการที่เรียกเก็บจากผู้ประกอบการและประชาชน เช่น ค่าธรรมเนียมการขอรับใบอนุญาตต่างๆ ผ่านระบบอิเล็กทรอนิกส์ โดยเชื่อมต่อกับระบบการรับชำระเงินกลางของบริการภาครัฐของกรมบัญชีกลาง ซึ่งเป็นระบบงานเบ็ดเสร็จสำหรับการรับและนำเงินส่งคลังของหน่วยงานของรัฐครอบคลุมการทำธุรกรรมระหว่างภาครัฐกับภาคธุรกิจ และภาครัฐกับประชาชน  ล่าสุดสำนักงานมาตรฐานผลิตภัณฑ์อุตสาหกรรมได้เชื่อมต่อระบบกับกรมบัญชีกลางสำเร็จ พร้อมเปิดให้ชำระค่าบริการผ่านเคาน์เตอร์เซอร์วิสแล้วขณะนี้ โดยผู้ประกอบการและประชาชนไม่จำเป็นต้องเดินทางมาติดต่อที่ส่วนราชการอีกต่อไป สามารถทำธุรกรรมผ่านทางออนไลน์ได้ทันที
นายวันชัย พนมชัย เลขาธิการสำนักงานมาตรฐานผลิตภัณฑ์อุตสาหกรรม (สมอ.) เปิดเผยว่า การพัฒนาระบบ e-Payment เพื่อรับชำระค่าบริการที่เป็นรายได้ภาครัฐที่เรียกเก็บจากผู้ประกอบการ  เช่น ค่าธรรมเนียมการขอรับใบอนุญาต  ค่าปรับเปรียบเทียบคดี ค่าตรวจสอบการทำผลิตภัณฑ์อุตสาหกรรม ค่าใบรับรอง  ค่าตรวจประเมิน  ค่าแปลใบรับรอง  ค่าคำขอการรับรอง  ค่าจำหน่ายหนังสือ มอก. และค่าแปลเอกสาร ที่สามารถเชื่อมต่อกับระบบการรับชำระเงินกลางของบริการภาครัฐของกรมบัญชีกลาง เพื่อชำระค่าบริการผ่านทางแอพพลิเคชั่น Krungthai NEXT และ Internet Banking ของทุกธนาคาร รวมทั้งเคาน์เตอร์เซอร์วิสทุกสาขาตลอด 24 ชม. หรือชำระได้ที่เว็บไซต์กรมบัญชีกลางhttps://epayment.cgd.go.th/e-payment /home เป็นความสำเร็จอีกขั้นของ สมอ. ที่จะเพิ่มความสะดวกรวดเร็ว ประหยัดเวลา และค่าใช้จ่ายให้กับผู้ประกอบการและประชาชน ตลอดจนเพิ่มประสิทธิภาพในการปฏิบัติงาน โดยเฉพาะผู้รับใบอนุญาตของ สมอ. ซึ่งมีมากกว่า 7,000 รายทั่วประเทศ ครอบคลุมใบอนุญาตกว่า 80,000 ฉบับ ที่จะได้รับความสะดวกในการชำระค่าใช้จ่ายมากยิ่งขึ้น และเมื่อผู้ประกอบการชำระเงินสำเร็จแล้ว จะได้รับใบเสร็จรับเงินอิเล็กทรอนิกส์ทันที เพิ่มความคล่องตัวในการดำเนินธุรกิจมากยิ่งขึ้น
“ในปีงบประมาณ 2565 สมอ. มีแผนที่จะพัฒนาระบบอิเล็กทรอนิกส์ให้มีความสมบูรณ์มากยิ่งขึ้น เพื่อให้ผู้ประกอบการและประชาชนได้รับประโยชน์สูงสุด ทั้งระบบ e-License , e-Surveillance , e-Accreditation และ National Single Window หรือ NSW เพื่อเพิ่มขีดความสามารถในการแข่งขันทางการค้า และพัฒนาภาคอุตสาหกรรมของประเทศให้เติบโตอย่างต่อเนื่อง” เลขาธิการ สมอ. กล่าวทิ้งท้าย
#รัฐมนตรีว่าการกระทรวงอุตสาหกรรม #เลขาธิการสำนักงานมาตรฐานผลิตภัณฑ์อุตสาหกรรม#สำนักงานมาตรฐานกระทรวงอุตสาหกรรม #สมอ #กระทรวงอุตสาหกรรม

ที่มา : https://www.thaigov.go.th/news/contents/details/43317