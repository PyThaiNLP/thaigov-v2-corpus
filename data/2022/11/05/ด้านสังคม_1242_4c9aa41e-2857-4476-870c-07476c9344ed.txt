รัฐบาลไทย-ข่าวทำเนียบรัฐบาล-ปลัด สธ. เปิดอาคารผู้ป่วยนอก 6 ชั้น รพ.พะเยา ให้บริการจุดเดียวเบ็ดเสร็จ ลดความแออัด เพิ่มความสะดวก


วันอังคารที่ 22 กุมภาพันธ์ 2565
ปลัด สธ. เปิดอาคารผู้ป่วยนอก 6 ชั้น รพ.พะเยา ให้บริการจุดเดียวเบ็ดเสร็จ ลดความแออัด เพิ่มความสะดวก
ปลัดกระทรวงสาธารณสุข เปิดอาคาร “ผู้ป่วยนอก 6 ชั้น” โรงพยาบาลพะเยา ขยายบริการผู้ป่วยนอกแบบจุดเดียวเบ็ดเสร็จ พร้อมศูนย์ส่งต่อแบบไร้รอยต่อ เพิ่มความสะดวกรวดเร็วในการบริการ
ปลัดกระทรวงสาธารณสุข เปิดอาคาร “ผู้ป่วยนอก 6 ชั้น” โรงพยาบาลพะเยา ขยายบริการผู้ป่วยนอกแบบจุดเดียวเบ็ดเสร็จ พร้อมศูนย์ส่งต่อแบบไร้รอยต่อ เพิ่มความสะดวกรวดเร็วในการบริการ ลดความแออัดลดการรอคอย และลดค่าใช้จ่ายการเดินทาง
วันนี้ (22 กุมภาพันธ์ 2565) ที่โรงพยาบาลพะเยา อำเภอเมือง จังหวัดพะเยา นายแพทย์เกียรติภูมิ วงศ์รจิต ปลัดกระทรวงสาธารณสุข พร้อมด้วย นายศักดิ์ฤทธิ์ สลักคำ ผู้ว่าราชการจังหวัดพะเยา นายแพทย์สมฤกษ์ จึงสมาน ผู้ตรวจราชการเขตสุขภาพที่ 1 นายแพทย์ศุภชัย บุญอำพันธ์ นายแพทย์สาธารณสุขจังหวัดพะเยา และคณะ ร่วมพิธีเปิดอาคาร “ผู้ป่วยนอก 6 ชั้น” โรงพยาบาลพะเยา และตรวจเยี่ยมให้กำลังใจเจ้าหน้าที่ บุคลากรทางการแพทย์ในการปฏิบัติงาน พร้อมทั้งให้สัมภาษณ์ว่า โรงพยาบาลพะเยาเป็นโรงพยาบาลประจำจังหวัด มีบุคลากรทางการแพทย์และสาธารณสุข 1,400 คน มีแพทย์ทั้งหมด 92 คน ให้การดูแลสุขภาพประชาชนชาวพะเยาและจังหวัดใกล้เคียง มีผู้รับบริการเฉลี่ยวันละ 1,500-1,600 คน ได้พัฒนาศักยภาพการให้บริการอย่างต่อเนื่อง
จนเป็นที่เชื่อถือและไว้วางใจของประชาชน จึงขยายส่วนบริการผู้ป่วยนอก เพื่อรองรับจำนวนผู้ป่วยที่มีแนวโน้มเพิ่มขึ้นในอนาคต
นายแพทย์เกียรติภูมิ กล่าวต่อว่า อาคารผู้ป่วยนอก 6 ชั้น เป็นการรวมบริการผู้ป่วยนอกทั้งหมดมาไว้แห่งเดียว อาทิ คลินิกศัลยกรรมกระดูก คลินิกอายุรกรรม คลินิกศัลยกรรม ห้องตรวจคลื่นไฟฟ้าหัวใจ คลินิกจักษุ คลินิกโสต ศอ นาสิก คลินิกกุมารเวชกรรม บริการทันตกรรม พร้อมการตรวจสอบสิทธิ์ การตรวจทางห้องปฏิบัติการ ให้บริการตรวจรักษา จ่ายาแบบเบ็ดเสร็จ และยังมีศูนย์ส่งต่อเพิ่มศักยภาพบริการแบบไร้รอยต่อในเขตสุขภาพและระหว่างเขตสุขภาพ ทั้งนี้ เป็นไปตามนโยบายของกระทรวงสาธารณสุข ที่มีเป้าหมายให้ประชาชนได้รับบริการด้านการแพทย์ที่สะดวกรวดเร็วและมีคุณภาพ ในสถานพยาบาลใกล้บ้านช่วยลดความแออัด ลดการรอคอย และลดภาระค่าใช้จ่ายในการเดินทาง
**************************************** 22 กุมภาพันธ์ 2565

ที่มา : https://www.thaigov.go.th/news/contents/details/51799