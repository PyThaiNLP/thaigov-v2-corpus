รัฐบาลไทย-ข่าวทำเนียบรัฐบาล-รมว.เฮ้ง สั่ง กสร. ตรวจสอบเหตุเรือบรรทุกสินค้าถังน้ำมันระเบิด ดูแลสิทธิประโยชน์แก่ผู้ได้รับบาดเจ็บและญาติผู้เสียชีวิต


วันจันทร์ที่ 28 มีนาคม 2565
พิมพ์
รมว.เฮ้ง สั่ง กสร. ตรวจสอบเหตุเรือบรรทุกสินค้าถังน้ำมันระเบิด ดูแลสิทธิประโยชน์แก่ผู้ได้รับบาดเจ็บและญาติผู้เสียชีวิต
รมว.แรงงาน สั่ง กสร. เข้าตรวจสอบเหตุเรือบรรทุกสินค้าถังน้ำมันระเบิด บริเวณแม่น้ำเจ้าพระยาใกล้กับองค์การสะพานปลาจังหวัดสมุทรปราการพร้อมทั้งดูแลสิทธิประโยชน์แก่ผู้ได้รับบาดเจ็บและญาติผู้เสียชีวิต
นายสุชาติ ชมกลิ่น รัฐมนตรีว่าการกระทรวงแรงงาน เปิดเผยถึงกรณีเหตุเรือบรรทุกสินค้าถังน้ำมันระเบิด ณ จังหวัดสมุทรปราการ เมื่อวันที่ 27 มีนาคมที่ผ่านมาว่ากระทรวงแรงงานได้สั่งการให้กรมสวัสดิการและคุ้มครองแรงงาน ส่งพนักงานตรวจความปลอดภัย ลงพื้นที่เข้าตรวจสอบทันที เบื้องต้นพบว่าเรือที่เกิดเหตุชื่อว่าเรืออัมพา 8ประเภทเรือ เรือกลเดินทะเลเฉพาะเขต ประเภทการใช้ บรรทุกผลิตภัณฑ์น้ำมันที่มีจุดวาบไฟต่ำ กว่า 60 องศาเซลเซียลขนาด2,118 ตันกรอส สัญชาติไทย ได้เดินทางมาจาก เกาะสีชัง บรรทุกน้ำมันดิบ 3 ล้านลิตร เพื่อเดินทางไปยังท่าเทียบเรือกรุงเทพมหานคร เมื่อเรือเดินทางมาถึงบริเวณแม่น้ำเจ้าพระยา ใกล้กับองค์การสะพานปลา  ตำบลแหลมฟ้าผ่า อำเภอพระสมุทรเจดีย์ จังหวัดสมุทรปราการ ได้เกิดระเบิดโดยไม่ทราบสาเหตุ ซึ่งทหารเรือและเจ้าหน้าที่ดับเพลิงได้เข้าทำการควบคุมเพลิง และเพลิงสงบเรียบร้อยแล้ว โดยเหตุการณ์ในครั้งนี้พบผู้เสียชีวิต 1 ราย คือ นายประสิทธิ์ สุทัศน์วรรณ ตำแหน่งต้นเรือ อยู่ระหว่างการชันสูตรพลิกศพ และมีผู้ได้รับบาดเจ็บ 1 ราย คือ นายณัชพิษณุพงศ์ มาเนียม โดยได้ทำการส่งผู้ได้รับบาดเจ็บเข้ารักษาตัวที่โรงพยาบาลพระสมุทรเจดีย์ ในส่วนของสาเหตุการเกิดเหตุเพลิงไหม้อยู่ในระหว่างการสอบสวนข้อเท็จจริง
ด้านนายนิยม สองแก้ว อธิบดีกรมสวัสดิการและคุ้มครองแรงงานกล่าวว่า กรมสวัสดิการและคุ้มครองแรงงานได้ส่งพนักงานตรวจความปลอดภัย และพนักงานตรวจแรงงานสำนักงานสวัสดิการและคุ้มครองแรงงานจังหวัดสมุทรปราการเข้าตรวจสอบ พร้อมทั้งประสานสำนักงานประกันสังคม และหน่วยงานที่เกี่ยวข้องเข้าให้ความช่วยเหลือเรื่องสิทธิประโยชน์ตามกฎหมายของครอบครัวผู้เสียชีวิต และผู้ได้รับบาดเจ็บทั้งนี้จะเรียกนายจ้าง และผู้มีส่วนเกี่ยวข้อง เพื่อสอบหาข้อเท็จจริงเพิ่มเติม ว่านายจ้างมีการฝ่าฝืนหรือไม่ปฏิบัติตามพระราชบัญญัติ ความปลอดภัย อาชีวอนามัย และสภาพแวดล้อมในการทำงานหรือไม่ ซึ่งถ้าหากนายจ้างฝ่าฝืน หรือไม่ปฏิบัติตามกฎหมายดังกล่าวจะดำเนินการตามกฎหมายต่อไป

ที่มา : https://www.thaigov.go.th/news/contents/details/52991