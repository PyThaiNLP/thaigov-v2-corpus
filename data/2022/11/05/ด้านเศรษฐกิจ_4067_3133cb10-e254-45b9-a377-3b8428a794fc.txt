รัฐบาลไทย-ข่าวทำเนียบรัฐบาล-‘มนัญญา’ นำกรมวิชาการเกษตรแจกกัญชา 2 ต้นต่อครัวเรือน เป้าหมาย 1 ล้านต้น


วันศุกร์ที่ 10 มิถุนายน 2565
‘มนัญญา’ นำกรมวิชาการเกษตรแจกกัญชา 2 ต้นต่อครัวเรือน เป้าหมาย 1 ล้านต้น
‘มนัญญา’ นำกรมวิชาการเกษตรแจกกัญชา 2 ต้นต่อครัวเรือน เป้าหมาย 1 ล้านต้น เปิดลงทะเบียน 16 มิ.ย. ที่ศวพ.ทั่วประเทศและ ออนไลน์ พร้อมตั้งศูนย์ 3 ก. คู่คิดประชาชน
นางสาวมนัญญา ไทยเศรษฐ์  รัฐมนตรีช่วยว่าการกระทรวงเกษตรและสหกรณ์ เปิดเผยในโอกาส ร่วมพิธีเปิดงาน “มหกรรม 360 องศา ปลดล็อคกัญชา ประชาชนได้อะไร” โดยมี นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข เป็นประธาน และพิธีมอบต้นกล้ากัญชา 1,000 ต้น ให้กับตัวแทนชุมชน ณ สนามช้างอินเตอร์เนชั่นแนล เซอร์กิต อำเภอเมือง จังหวัดบุรีรัมย์ ว่า  กระทรวงเกษตรฯ โดยกรมวิชาการเกษตรจะแจกต้นกัญชาให้ประชาชนที่สนใจครัวเรือนละ 2 ต้น ตามเป้าหมาย 1 ล้านต้นของรัฐบาลหรือประมาณ 500,000 ครัวเรือน ภายหลังการปลดล็อกวันที่ 9  มิ.ย. 2565  ให้กัญชา กัญชง และกระท่อม ไม่เป็นพืชในบัญชียาเสพติดอีกต่อไป ทั้งนี้สามารถลงทะเบียนแจ้งความจำนงได้ตั้งแต่วันที่ 16 มิ.ย.65  เป็นต้นไป ที่ศูนย์วิจัยและพัฒนาการเกษตร (ศวพ.) ของกรมวิชาการเกษตรทั่วประเทศซึ่งมีอยู่ 53 จังหวัด กรณีจังหวัดใดไม่มี ศวพ.ให้ลงทะเบียนได้ที่สำนักงานสหกรณ์จังหวัดนั้นๆ หรือผ่านระบบออนไลน์
"กระทรวงเกษตรฯ เตรียมแจกต้นกัญชาให้ครัวเรือนละ 2 ต้น ทั้งหมดเป็นสายพันธุ์ไทย ซึ่งพันธุ์ที่แจกหลักๆ คือ พันธุ์อิสระ 01 พัฒนาพันธุ์โดยกรมการแพทย์ กรมวิชาการเกษตร และมูลนิธิวนเกษตรอินทรีย์ ซึ่งเป็นพันธุ์รับรองเมื่อ 29 ม.ค.64 นอกจากนั้นจะมีกระทรวงสาธารณสุขสนับสนุนเมล็ดพันธุ์ในโครงการนี้ด้วย ต้องบอกว่าสายพันธุ์ของไทยไม่เป็นรองใคร มีสายพันธุ์ไทยต่างๆ ที่เหมาะสมกับภูมิประเทศ เช่น สายพันธ์หางกระรอก ตะนาวศรี หางเสือ ภูพาน ที่พี่น้องประชาชนหาเมล็ดมาปลูกได้ หากจับจองใน 1 ล้านต้นไม่ทัน อีกทั้งขณะนี้มีผู้มาขอขึ้นทะเบียนพันธุ์กัญชาอย่างต่อเนื่อง ฉนั้นอนาคตจะเห็นสายพันธุ์ไทยดีๆ อีกมาก อย่างไรก็ตามฝากเตือนประชาชนว่า เนื่องจากขณะนี้มีเมล็ดพันธุ์ผิดกฎหมายลักลอบจำหน่ายกันแพร่หลาย เพราะฉนั้นขอประชาชนตรวจสอบก่อนซื้อโดยให้พิจารณาจากใบอนุญาตของกรมวิชาการเกษตร ซึ่งจะต้องติดแสดงไว้ให้ประชาชนเห็นชัดเจน ผู้ค้ารายใดไม่แสดงให้เห็น ต้องคิดไว้ก่อนว่าอาจเป็นการนำเข้าไม่ถูกต้องหรือเป็นพันธุ์ที่ยังไม่ได้รับรองจากรมวิชาการเกษตรซื้อไปอาจไม่งอกหรือเปอร์เซ็นต์การงอกต่ำไม่คุ้มกับเงินที่เสียไป” นางสาวมนัญญา กล่าว
นายระพีภัทร์ จันทรศรีวงศ์ อธิบดีกรมวิชาการเกษตร กล่าวว่า กรมวิชาการเกษตรวางแผนแจก 1 ล้านต้นระหว่างเดือน มิ.ย.- ธ.ค. 65  โดยจะจัดแจกได้เดือนละ 1 - 2 แสนต้น ผู้ลงทะเบียนจะได้รับต้นกัญชาหลังลงทะเบียนประมาณ 30 วัน สาเหตุมาจากเพิ่งมีการปลดจากบัญชียาเสพติด กรมวิชาการเกษตรต้องเริ่มเพาะซึ่งต้องใช้เวลาประมาณ 21 - 30 วันต่อรอบการผลิต  ดังนั้นแต่ละพื้นที่จะรับต้นกัญชาได้ในเวลาที่ต่างกันจนครบ 1 ล้านต้น สำหรับกรุงเทพฯและปริมณฑลสามารถลงทะเบียนที่ศูนย์บริการเบ็ดเสร็จ ตั้งแต่ 16 มิ.ย.หรือผ่านระบบออนไลน์ซึ่งกรมฯ จะออกแบบให้ใช้ง่ายที่สุด
"กรมได้ตั้งศูนย์บริการเบ็ดเสร็จพืชกัญชา กัญชง กระท่อม ที่ตึกกสิกรรม กรมวิชาการเกษตร มหาวิทยาลัยเกษตรศาสตร์ และสายด่วน (hotline) 1174. เป็นศูนย์รวมความรู้หรือตอบข้อสงสัยเป็นคู่คิดให้กับพี่น้องประชาชนในทุกด้านของพืชทั้ง 3 ชนิด เพราะเรามองว่าอนาคตจะมีการพัฒนาระบบการปลูก การค้าไปอีกหลากหลายด้าน ประชาชนจะไม่ต้องไปเสียเวลาให้มาถามที่นี่จุดเดียวจบครบทุกเรื่อง  และอนาคตจะมีการปรับปรุงระบบให้ดียิ่งขึ้นเรื่อยๆ เพื่อตอบโจทย์ความต้องการของประชาชนทุกมิติ" นายระพีภัทร์กล่าว

ที่มา : https://www.thaigov.go.th/news/contents/details/55588