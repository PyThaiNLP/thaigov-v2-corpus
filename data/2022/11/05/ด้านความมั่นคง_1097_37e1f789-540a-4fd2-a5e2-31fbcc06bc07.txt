รัฐบาลไทย-ข่าวทำเนียบรัฐบาล-ผู้ช่วยทูตฝ่ายทหาร ประจำสถานทูตสาธารณรัฐฟิลิปปินส์ เข้าเยี่ยมอำลาปลัดกระทรวงกลาโหม


วันพฤหัสบดีที่ 26 พฤษภาคม 2565
ผู้ช่วยทูตฝ่ายทหาร ประจำสถานทูตสาธารณรัฐฟิลิปปินส์ เข้าเยี่ยมอำลาปลัดกระทรวงกลาโหม
วันนี้ (25 พ.ค. 65) เวลา 13.30 น. พันเอก Dean Mark F. Mamaril (ดีน มาร์ค เอฟ มามารีล) ผู้ช่วยทูตฝ่ายทหาร ประจำสถานทูตสาธารณรัฐฟิลิปปินส์ ณ กรุงเทพฯ เข้าเยี่ยมอำลา พลเอก วรเกียรติ รัตนานนท์ ปลัดกระทรวงกลาโหม ณ ห้องพระบารมีปกเกล้า ในศาลาว่าการกลาโหม
ในโอกาสครบวาระการปฏิบัติหน้าที่ โดยตลอดระยะเวลาของการดำรงตำแหน่งได้ปฏิบัติหน้าที่อย่างเต็มความสามารถ อีกทั้งมีส่วนช่วยสนับสนุน และประสานงานให้กระทรวงกลาโหม – กระทรวงกลาโหมฟิลิปปินส์  ได้ขยายความร่วมมือในทุกด้าน อาทิ ด้านเศรษฐกิจ สังคม วัฒนธรรม และได้มีการแลกเปลี่ยนเยือนของผู้บังคับบัญชาระดับสูง เพื่อสานต่อความร่วมมือด้านอุตสาหกรรมป้องกันประเทศ
นอกจากนี้ยังได้ร่วมหารือและทำความรู้จักกับพันเอก Roderick T. Garcia (โรเดริก ที การ์เซีย) ผู้ช่วยทูตฝ่ายทหาร ประจำสถานทูตสาธารณรัฐฟิลิปปินส์ ณ กรุงเทพฯ (ท่านใหม่) นับว่าเป็นประโยชน์ต่อแนวทางการขับเคลื่อนความร่วมมือ และความสัมพันธ์ระหว่างกัน และเป็นโอกาสอันดีที่จะได้แสดงความขอบคุณสำหรับการให้ความช่วยเหลือมาโดยตลอด รวมทั้งสานต่อความร่วมมือระหว่างหน่วยงานของทั้งสองประเทศต่อไป

ที่มา : https://www.thaigov.go.th/news/contents/details/55016