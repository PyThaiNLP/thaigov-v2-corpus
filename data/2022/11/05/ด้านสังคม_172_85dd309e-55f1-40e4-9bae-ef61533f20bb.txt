รัฐบาลไทย-ข่าวทำเนียบรัฐบาล-โฆษกดีอีเอสเผย ข่าวปลอม อย่าแชร์ ประชาชนอายุต่ำกว่า 60 ปี ฉีดวัคซีน ที่สถานีกลางบางซื่อได้แล้ว


วันเสาร์ที่ 17 กรกฎาคม 2564
โฆษกดีอีเอสเผย ข่าวปลอม อย่าแชร์  ประชาชนอายุต่ำกว่า 60 ปี ฉีดวัคซีน ที่สถานีกลางบางซื่อได้แล้ว
โฆษกดีอีเอสเผย ข่าวปลอม อย่าแชร์  ประชาชนอายุต่ำกว่า 60 ปี ฉีดวัคซีน ที่สถานีกลางบางซื่อได้แล้ว
นางสาวนพวรรณ หัวใจมั่น โฆษกกระทรวงดิจิทัลเพื่อเศรษฐกิจและสังคมฝ่ายการเมือง (ดีอีเอส) กล่าวว่า จากผลการมอนิเตอร์ และรับแจ้งข่าวปลอมประจำวันที่ 17 กรกฎาคม 2564 โดยศูนย์ต่อต้านข่าวปลอม กระทรวงดิจิทัลเพื่อเศรษฐกิจและสังคม
พบการส่งต่อข่าวสารในประเด็นเรื่อง ประชาชนอายุต่ำกว่า 60 ปี สามารถโทรนัดหมายฉีดวัคซีน ที่สถานีกลางบางซื่อได้แล้ว ทางศูนย์ต่อต้านข่าวปลอมได้ดำเนินการตรวจสอบข้อเท็จจริงโดย กรมการแพทย์ กระทรวงสาธารณสุขพบว่าประเด็นดังกล่าวนั้น เป็นข้อมูลเท็จ
จากกรณีที่มีการส่งต่อข้อมูลว่าใครที่ต้องการฉีดวัคซีนแอสตร้าเซนเนก้า ที่สถานีกลางบางซื่อ ตอนนี้เปิดให้ประชาชนที่อายุต่ำกว่า 60 ปีจองได้แล้ว โทรจองเบอร์หมอพร้อม 02-7922-333 ได้เลยนั้น ทางกรมการแพทย์ กระทรวงสาธารณสุข ได้ตรวจสอบเรื่องดังกล่าวและชี้แจงว่า ขณะนี้ยังไม่มีนโยบายรับผู้ที่อายุต่ำกว่า 60 ปี โดย Call Center หมอพร้อมให้บริการนัดหมายฉีดวัคซีน ณ ศูนย์ฉีดวัคซีนสถานีกลางบางซื่อ เฉพาะผู้ที่มีอายุ 60 ปีขึ้นไปเท่านั้น
ดังนั้นขอให้ประชาชนอย่าหลงเชื่อข้อมูลดังกล่าว และขอความร่วมมือไม่ส่ง หรือแชร์ข้อมูลดังกล่าวต่อในช่องทางสื่อสังคมออนไลน์ต่าง ๆ เพื่อให้ประชาชนได้รับข้อมูลข่าวสารจากกรมการแพทย์ สามารถติดตามได้ที่www.dms.go.th หรือโทร 02 590600
โฆษกกระทรวงดิจิทัล กล่าวอีกว่า อยากขอความร่วมมือประชาชน สามารถติดตามและแจ้งเบาะแสข่าวปลอม ได้ผ่านช่องทางต่างๆ ของศูนย์ต่อต้านข่าวปลอม ดังนี้ ไลน์ @antifakenewscenter  เว็บไซต์https://www.antifakenewscenter.com/ ทวิตเตอร์ https://twitter.com/AFNCThailand และช่องทางโทรศัพท์โทรสายด่วน GCC 1111 ต่อ 87 เพื่อหลีกเลี่ยงจากการเป็นเหยื่อข่าวปลอมหรือข่าวบิดเบือน
ร่วมกันต่อต้านข่าวปลอม กับศูนย์ต่อต้านข่าวปลอม กระทรวงดิจิทัลเพื่อเศรษฐกิจและสังคม
*********

ที่มา : https://www.thaigov.go.th/news/contents/details/43855