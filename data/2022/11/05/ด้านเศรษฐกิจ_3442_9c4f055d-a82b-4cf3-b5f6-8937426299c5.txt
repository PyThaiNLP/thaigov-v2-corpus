รัฐบาลไทย-ข่าวทำเนียบรัฐบาล-การรถไฟแห่งประเทศไทย บรูณาการความร่วมมือ ททท. กรมอนามัย กองบัญชาการตำรวจท่องเที่ยว เปิดเดินขบวนรถไฟวิถีใหม่ New Normal


วันเสาร์ที่ 9 เมษายน 2565
การรถไฟแห่งประเทศไทย บรูณาการความร่วมมือ ททท. กรมอนามัย กองบัญชาการตำรวจท่องเที่ยว เปิดเดินขบวนรถไฟวิถีใหม่ New Normal
ส่งเสริมการท่องเที่ยวในประเทศ เดินทางปลอดภัย ห่างไกลโควิด
เมื่อวันที่ 9 เมษายน 2565  สถานีกรุงเทพ (หัวลำโพง) การรถไฟแห่งประเทศไทย (รฟท.) กระทรวงคมนาคม ได้บูรณาการความร่วมมือกับการท่องเที่ยวแห่งประเทศไทย (ททท.) กรมอนามัย กระทรวงสาธารณสุข และกองบัญชาการตำรวจท่องเที่ยวในการส่งเสริมการเดินทางท่องเที่ยวทางรถไฟอย่างปลอดภัย วิถีใหม่ แบบ New Normal ภายใต้แนวทางปฏิบัติด้านสาธารณสุขเพื่อการป้องกันการแพร่ระบาดของเชื้อไวรัส COVID-19 เพื่อเสริมสร้างความเชื่อมั่นการเดินทางโดยรถไฟ และส่งเสริมการท่องเที่ยวในประเทศ ตลอดจนเทศกาลสงกรานต์ที่กำลังจะมาถึง ทั้งนี้ ได้มีการคิกออฟ เปิดเดินขบวนรถไฟวิถีใหม่ แบบ New Normal ของคณะผู้บริหารและบุคลากรของกรมอนามัย กระทรวงสาธารณสุข เส้นทางกรุงเทพ - อยุธยา เป็นขบวนแรก พาไปสัมผัสประสบการณ์ New Chapters ในแหล่งท่องเที่ยวที่มีเอกลักษณ์ และมีเสน่ห์ตามเส้นทางรถไฟ เพื่อช่วยกระตุ้นให้เกิดกระแส
การเดินทางของนักท่องเที่ยวทางรถไฟเพิ่มมากขึ้น
นายนิรุฒ มณีพันธ์ ผู้ว่าการรถไฟแห่งประเทศไทย เปิดเผยว่า ที่ผ่านมา รฟท. ให้สำคัญต่อการส่งเสริมการท่องเที่ยวภายในประเทศอย่างต่อเนื่อง โดยได้จัดขบวนรถไฟ ทั้งขบวนรถปกติ และขบวนรถพิเศษนำเที่ยว พาผู้โดยสารเดินทาง ไปสัมผัสเส้นทางท่องเที่ยวที่มีชื่อเสียงต่างๆ  อาทิ ขบวนรถพิเศษนำเที่ยวเขื่อนป่าสักชลสิทธิ์ Unseen Thailand เส้นทางท่องเที่ยวรถไฟลอยน้ำ หนึ่งเดียวของเมืองไทย ขบวนรถจักรไอน้ำพิเศษนำเที่ยวเส้นทางสายประวัติศาสตร์ ขบวนรถไฟนำเที่ยว “ม่วนแต้ๆ แอ่ว แม่เมาะ By SRT x EGAT เส้นทางกรุงเทพ ลำปาง” และ ขบวนรถปฐมฤกษ์ เส้นทางรถไฟสายประวัติศาสตร์ 3 จังหวัด เชียงใหม่ ลำพูน และลำปาง (Lanna Modernization) เพื่อส่งเสริมการเดินทางท่องเที่ยวทางรถไฟ 3 จังหวัดภาคเหนือตอนบน เป็นต้น
จากความร่วมมือของทั้ง 4 หน่วยงานในครั้งนี้ รฟท. คาดหวังว่าจะช่วยสร้างความเชื่อมั่นให้แก่ผู้โดยสาร ในการเลือกใช้บริการรถไฟในการเดินทางท่องเที่ยวที่มีความปลอดภัย ห่างไกลจากโควิด ซึ่งได้มีการนำแนวปฏิบัติทางด้านสาธารณสุขเพื่อการป้องกันการแพร่ระบาดของเชื้อไวรัสโคโรนา 2019 มาปฏิบัติอย่างเคร่งครัด เช่น การให้ผู้ใช้บริการทุกคนต้องได้รับการฉีดวัคซีนอย่างน้อย 2 เข็ม และสามารถแสดงหลักฐานผ่าน Digital Health Pass บน หมอพร้อม แอพพลิเคชั่น หรือแสดงผลตรวจ ATK ไม่เกิน 72 ชั่วโมงต่อเจ้าหน้าที่ก่อนการเดินทาง
นอกจากนี้ ยังมีการเฝ้าระวัง โดยตั้งจุดคัดกรองวัดไข้ผู้โดยสารก่อนเข้าสถานี การตั้งจุดบริการแอลกอฮอล์ล้างมือ การให้สวมหน้ากากอนามัยตลอดการเดินทาง การรักษาระยะห่าง Social Distancing พร้อมให้สแกนแอปพลิเคชัน ไทยชนะ ก่อนและหลังใช้บริการ ตลอดจนเพิ่มความถี่ในการทำความสะอาด ฉีดพ่นแอลกอฮอลในขบวนรถโดยสารทุกครั้งหลังบริการ ตลอดจนฉีดพ่นบริเวณจุดสัมผัสพื้นที่ในสถานีรถไฟเป็นประจำ เพื่อสร้างความมั่นใจในความปลอดภัย ต่อผู้โดยสารตลอดการเดินทาง

ที่มา : https://www.thaigov.go.th/news/contents/details/53461