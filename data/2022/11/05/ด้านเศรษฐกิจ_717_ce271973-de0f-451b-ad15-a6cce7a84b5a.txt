รัฐบาลไทย-ข่าวทำเนียบรัฐบาล-ประเทศไทยเสนอตัวเป็นเจ้าภาพจัดประชุมคณะทำงานร่วมด้านการเกษตรจีน – ไทย ครั้งที่ 12 ผ่านระบบออนไลน์ พร้อมยืนยันถึงมาตรการควบคุมคุณภาพสินค้าเกษตรและอาหารที่ส่งออกสาธารณรัฐประชาชนจีน ใ


วันพุธที่ 25 สิงหาคม 2564
ประเทศไทยเสนอตัวเป็นเจ้าภาพจัดประชุมคณะทำงานร่วมด้านการเกษตรจีน – ไทย ครั้งที่ 12 ผ่านระบบออนไลน์ พร้อมยืนยันถึงมาตรการควบคุมคุณภาพสินค้าเกษตรและอาหารที่ส่งออกสาธารณรัฐประชาชนจีน ใ
ประเทศไทยเสนอตัวเป็นเจ้าภาพจัดประชุมคณะทำงานร่วมด้านการเกษตรจีน – ไทย ครั้งที่ 12
(วันที่ 24 ส.ค. 64) นายระพีภัทร์ จันทรศรีวงศ์ รองปลัดกระทรวงเกษตรและสหกรณ์ หารือร่วมกับนายเว่ย เจิ้งหลิน (Mr. Wei Zhenglin) รองอธิบดีกรมความร่วมมือระหว่างประเทศ กระทรวงเกษตรและกิจการชนบท สาธารณรัฐประชาชนจีน (หัวหน้าคณะผู้แทนจีนสำหรับการประชุมเจ้าหน้าที่อาวุโสอาเซียนบวกสาม) ผ่านระบบการประชุมออนไลน์ เสนอตัวเป็นเจ้าภาพจัดประชุมคณะทำงานร่วมด้านการเกษตรจีน – ไทย ครั้งที่ 12 ผ่านระบบออนไลน์ ในช่วงปลายปี 2564 ซึ่งจะเป็นเวทีที่ก่อให้เกิดการแลกเปลี่ยนความรู้/ประสบการณ์ด้านการเกษตรที่ทั้งสองประเทศมีความเชี่ยวชาญ และสามารถนำองค์ความรู้ไปสู่พัฒนาภาคการเกษตรได้
อีกทั้งยังได้มีการหารือถึงการเสริมสร้างความร่วมมือในการจัดทำโครงการความร่วมมือภายใต้กรอบความร่วมมือแม่โขง - ล้านช้าง ซึ่งที่ผ่านมาจีนได้ให้การสนับสนุนกับกระทรวงเกษตรและสหกรณ์แล้วทั้งหมด 7 โครงการ ในวงเงินราว 60 ล้านบาท และคาดว่าจะได้รับการสนับสนุนต่อไปในอนาคต
นายระพีภัทร์ กล่าวว่า กระทรวงเกษตรและสหกรณ์ให้ความสำคัญต่อความปลอดภัยและคุณภาพสินค้าเกษตร
และอาหารที่ส่งออกสาธารณรัฐประชาชนจีน โดยเฉพาะในสถานการณ์การแพร่ระบาดของโรคโควิด-19 ตามนโยบาย
ดร. เฉลิมชัย ศรีอ่อน รัฐมนตรีว่าการกระทรวงเกษตรและสหกรณ์ เน้นความปลอดภัยอาหารและการขับเคลื่อนนโยบาย 3S คือ Safety, Security และ Sustainability ของภาคเกษตรและระบบอาหารให้มีความยั่งยืน รวมทั้งตระหนักถึงความสำคัญของการป้องกันโรคระบาดพืชและสัตว์ และที่ขาดไม่ได้เลยจะเน้นย้ำและเข้มงวดกับมาตรการป้องกันการปนเปื้อนเชื้อโควิด-19 ในสินค้าเกษตร ทั้งสินค้าพืช ประมง และปศุสัตว์ ตลอดกระบวนการอย่างเข้มงวดตามมาตรฐาน GAP/GMP/HACCP  รวมทั้งปฏิบัติตามแนวทางขององค์การอนามัยโลก (WHO) และองค์การอาหารและเกษตรแห่งสหประชาชาติ (FAO) และเป็นไปตามแนวทางปฏิบัติที่ตกลงยอมรับร่วมกันระหว่างไทย-จีน และของประเทศคู่ค้าอื่น เพื่อสร้างความมั่นใจให้กับผู้บริโภคทั้งในประเทศและต่างประเทศ
ฝ่ายจีน เน้นย้ำถึงความสัมพันธ์ที่ดีและยาวนานของกระทรวงเกษตรทั้ง 2 ประเทศ และหวังว่าเวทีความร่วมมือฯที่จะจัดขึ้น จะได้หารือและแลกเปลี่ยนเพื่อให้เกิดประโยชน์สูงสุดต่อภาคการเกษตรและการค้าสินค้าเกษตรและอาหาร ทั้งนี้มีความยินดีที่จะประสานงานกับกระทรวงเกษตรและสหกรณ์อย่างใกล้ชิดในทุกช่องทาง เพื่ออำนวยความสะดวกให้ชาวจีนที่ชื่นชอบสินค้าเกษตรไทยที่มีคุณภาพบริโภคอาหารที่ปลอดภัย
อย่างไรก็ตาม กระทรวงเกษตรและสหกรณ์ขอยืนยันในฐานะที่เป็นผู้ผลิตและผู้ส่งออกสินค้าเกษตรและอาหารรายใหญ่ของโลก จะดำเนินมาตรการป้องกันและควบคุมเพื่อให้สินค้าไทยมีความปลอดภัยควบคู่ไปกับคุณภาพที่ดี เพื่อให้ผู้บริโภคชาวจีนมั่นใจในมาตรฐานความปลอดภัยสินค้าเกษตรและอาหารของประเทศไทย

ที่มา : https://www.thaigov.go.th/news/contents/details/45126