รัฐบาลไทย-ข่าวทำเนียบรัฐบาล-กระทรวงกลาโหม ร่วมกับกรุงเทพมหานครสานต่อนโยบายรองนายกรัฐมนตรีพัฒนาคุณภาพน้ำในคลองเขตพระนคร เปิดทางน้ำไหลบรรเทาน้ำเน่าเสีย


วันพุธที่ 23 มีนาคม 2565
กระทรวงกลาโหม ร่วมกับกรุงเทพมหานครสานต่อนโยบายรองนายกรัฐมนตรีพัฒนาคุณภาพน้ำในคลองเขตพระนคร เปิดทางน้ำไหลบรรเทาน้ำเน่าเสีย
ตามนโยบายของ พลเอก ประวิตร วงษ์สุวรรณ รองนายกรัฐมนตรี​ ในการบูรณาการความร่วมมือระหว่างกระทรวงกลาโหม และกรุงเทพมหานคร
เพื่อพัฒนาคุณภาพน้ำในคลองโอ่งอ่าง คลองบางลำพู คลองแสนแสบและคลองสาขา ให้มีสภาพดีขึ้น ลดความสกปรกที่สะสม ตลอดจนเปิดทางน้ำไหลบรรเทาน้ำเน่าเสีย วันนี้เมื่อเวลา 15.30 น. พลเอก สนิธชนก สังขจันทร์ รองปลัดกระทรวงกลาโหม ผู้แทน พลเอก วรเกียรติ รัตนานนท์ ปลัดกระทรวงกลาโหม พร้อมด้วย นายขจิต ชัชวานิชย์ ปลัดกรุงเทพมหานคร ลงพื้นที่ตรวจเยี่ยมการทำงานของเรือไล่ตะกอน กรมการทหารช่าง
ทั้งนี้ กรมการทหารช่าง จะสนับสนุนเรือไล่ตะกอนซึ่งเป็นเรือแบบ 2 ใบพัด 1 เครื่องยนต์ สามารถผลักดันดินได้ 1 ลบ.ม./วินาที โดยจะไล่ตะกอนที่นอนท้องคลองให้ฟุ้งขึ้นพร้อมกับผลักดันให้ตะกอนไหลลงสู่แม่น้ำเจ้าพระยา เพื่อปฎิบัติงานที่คลองโอ่งอ่างและคลองบางลำพู ในวันที่ 21-25 มี.ค. 65 ตั้งแต่บริเวณคลองมหานาค (ป้อมมหากาฬ) จนถึงป้อมสันติชัยปราการ ระยะทาง 1,550 เมตร กว้าง 20-22 เมตร โดยมีสำนักการระบายน้ำ กรุงเทพมหานคร สนับสนุน เรือ 2 ลำ และเจ้าหน้าที่ช่วยสนับสนุนการปฎิบัติงาน ทั้งนี้หลังจากดำเนินการผลักตะกอนดินในคลองบางลำพูแล้วเสร็จ จะเคลื่อนย้ายเรือไปดำเนินการในคลองสาขา คลองแสนแสบ เพิ่มเติมต่อไป
#กลาโหม135ปี

ที่มา : https://www.thaigov.go.th/news/contents/details/52844