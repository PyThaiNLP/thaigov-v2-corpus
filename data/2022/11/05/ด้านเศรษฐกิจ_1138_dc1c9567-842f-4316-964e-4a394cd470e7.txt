รัฐบาลไทย-ข่าวทำเนียบรัฐบาล-ออมสินให้บริการตรวจเครดิตบูโรผ่านแอป MyMo แล้ว รับผลภายใน 24 ชม. เครื่องมือตรวจสุขภาพการเงินก่อนกู้ เพื่อวางแผนการเงินในอนาคต


วันศุกร์ที่ 1 ตุลาคม 2564
พิมพ์
ออมสินให้บริการตรวจเครดิตบูโรผ่านแอป MyMo แล้ว รับผลภายใน 24 ชม. เครื่องมือตรวจสุขภาพการเงินก่อนกู้ เพื่อวางแผนการเงินในอนาคต
ธนาคารออมสินร่วมมือกับบริษัท ข้อมูลเครดิตแห่งชาติ จำกัด (เครดิตบูโร) อำนวยความสะดวกให้กับลูกค้าสามารถตรวจเช็คข้อมูลเครดิตการใช้บริการสินเชื่อกับสถาบันการเงิน และตรวจเช็คคะแนนเครดิต (Credit Scoring) ผ่านช่องทางออนไลน์บนแอป MyMo ของธนาคารออมสินได้แล้ว
นายวิทัย รัตนากร ผู้อำนวยการธนาคารออมสิน เปิดเผยว่า ตามที่ธนาคารออมสินได้ร่วมมือกับบริษัท ข้อมูลเครดิตแห่งชาติ จำกัด (เครดิตบูโร) อำนวยความสะดวกให้กับลูกค้าสามารถตรวจเช็คข้อมูลเครดิตการใช้บริการสินเชื่อกับสถาบันการเงิน และตรวจเช็คคะแนนเครดิต (Credit Scoring) ผ่านช่องทางออนไลน์บนแอป MyMo ของธนาคารออมสินได้แล้ว ทั้งสะดวก รวดเร็ว ไม่ต้องเดินทาง และยังลดความเสี่ยงในสถานการณ์โควิด-19 ไม่ว่าจะอยู่พื้นที่ไหนก็ตรวจเช็คได้ โดยเข้าเมนู “ตรวจเครดิตบูโร” ที่หน้าจอหลักของ MyMo แล้วเลือกประเภทรายงานข้อมูลเครดิต หรือรายงานข้อมูลเครดิตพร้อมคะแนนเครดิต ซึ่งค่าบริการจะหักจากบัญชีเงินฝาก จากนั้นเลือกรับเอกสารทางอีเมลจะรู้ผลเร็วภายใน 24 ชั่วโมง แต่หากขอรับทางไปรษณีย์จะได้ภายใน 7 วันทำการ
อนึ่ง ในการตรวจเครดิตบูโรเป็นการเตรียมตัวก่อนไปขอสินเชื่อ ไม่ว่าจะกู้ซื้อบ้าน ซื้อรถ หรือขอบัตรเครดิต ได้ตรวจดูว่าข้อมูลถูกต้องหรือไม่ มีหนี้ที่ไม่ใช่ของเราอยู่ในบัญชีตัวเองหรือมีประวัติค้างชำระ ถ้าข้อมูลไม่ถูกต้องสามารถขอแก้ไขได้ หรือต้องการตรวจดูว่ามีสถานะปิดบัญชี ยอดหนี้เงินกู้ที่ต้องการตรวจเช็คนั้นเป็นศูนย์หรือยังหลังจากชำระหนี้ที่ค้างหมดไปแล้ว รวมทั้งยังได้ตรวจสอบความถูกต้องของข้อมูลส่วนตัว เช่น ชื่อ นามสกุล ที่อยู่ เป็นต้น

ที่มา : https://www.thaigov.go.th/news/contents/details/46476