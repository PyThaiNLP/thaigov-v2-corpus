รัฐบาลไทย-ข่าวทำเนียบรัฐบาล-นายศักดิ์สยาม ชิดชอบ รัฐมนตรีว่าการกระทรวงคมนาคม เป็นประธานเปิดงานวันคล้ายวันสถาปนากรมการขนส่งทางบก ครบรอบ 81 ปี พร้อมเปิดศูนย์นวัตกรรมและเทคโนโลยีการขนส่งทางถนน


วันพฤหัสบดีที่ 11 สิงหาคม 2565
นายศักดิ์สยาม ชิดชอบ รัฐมนตรีว่าการกระทรวงคมนาคม เป็นประธานเปิดงานวันคล้ายวันสถาปนากรมการขนส่งทางบก ครบรอบ 81 ปี พร้อมเปิดศูนย์นวัตกรรมและเทคโนโลยีการขนส่งทางถนน
...
นายศักดิ์สยาม ชิดชอบ รัฐมนตรีว่าการกระทรวงคมนาคม เป็นประธานเปิดงานวันคล้ายวันสถาปนากรมการขนส่งทางบก ครบรอบ 81 ปี พร้อมเปิดศูนย์นวัตกรรมและเทคโนโลยี การขนส่งทางถนน นำพากรมการขนส่งทางบกเข้าสู่ยุค Digital Transport
นายศักดิ์สยาม ชิดชอบ รัฐมนตรีว่าการกระทรวงคมนาคม เป็นประธานเปิดงานวันคล้าย วันสถาปนากรมการขนส่งทางบก ครบรอบ 81 ปี พร้อมเปิดศูนย์นวัตกรรมและเทคโนโลยีการขนส่งทางถนน โดยมี นายวีรศักดิ์ หวังศุภกิจโกศล รัฐมนตรีช่วยว่าการกระทรวงคมนาคม นายวิรัช พิมพะนิตย์ ที่ปรึกษารัฐมนตรีว่าการกระทรวงคมนาคม นางสุขสมรวย วันทนียกุล เลขานุการรัฐมนตรีว่าการกระทรวงคมนาคม นายชยธรรม์ พรหมศร ปลัดกระทรวงคมนาคม นายสรพงศ์ ไพฑูรย์พงษ์ รองปลัดกระทรวงคมนาคม นางจันทิรา บุรุษพัฒน์ และนางพรรณี พุ่มพันธ์ ผู้ตรวจราชการกระทรวงคมนาคม ร่วมในพิธี ซึ่งนายจิรุตม์ วิศาลจิตร อธิบดีกรมการขนส่งทางบก พร้อมคณะผู้บริหาร และเจ้าหน้าที่กรมการขนส่งทางบก ให้การต้อนรับ ในวันที่ 11 สิงหาคม 2565 ณ ศูนย์นวัตกรรมและเทคโนโลยีการขนส่งทางถนน กรมการขนส่งทางบก
นายศักดิ์สยาม ชิดชอบ กล่าวว่า จากนโยบายของรัฐบาลภายใต้การบริหารงานของ พลเอก ประยุทธ์ จันทร์โอชา นายกรัฐมนตรี ในการมุ่งมั่นพัฒนาโครงสร้างพื้นฐาน โครงข่ายและบริการ ด้านคมนาคมขนส่งให้ครอบคลุมทุกมิติการเดินทาง เพื่อขับเคลื่อนเศรษฐกิจของประเทศ ตามยุทธศาสตร์ชาติ 20 ปี สร้างความกินดีอยู่ดีให้กับพี่น้องประชาชน กระทรวงคมนาคมได้รับนโยบายดังกล่าวมาขับเคลื่อน เพื่อนำพาประเทศไทยสู่ความมั่งคั่ง มั่นคง และยั่งยืน โดยได้มอบหมายให้กรมการขนส่งทางบก (ขบ.) ซึ่งเป็นหน่วยงาน ที่มีประวัติศาสตร์ในการทำงานเพื่อประชาชนมาอย่างยาวนานถึง 81 ปี มีบทบาทสำคัญในการบริหารจัดการด้านการควบคุม กำกับ ดูแลและพัฒนาระบบขนส่งทางถนนให้มีประสิทธิภาพ เชื่อมโยง ทั่วถึง ราคาเป็นธรรม และปลอดภัย โดยให้นำเทคโนโลยีและนวัตกรรมมาเป็นส่วนสำคัญในการพัฒนาภารกิจของหน่วยงานให้สอดคล้องความต้องการ ของประชาชน และบริบททางเศรษฐกิจและสังคม
ในวันนี้ถือเป็นนิมิตหมายอันดีของ ขบ. ที่ได้ทำการเปิดศูนย์นวัตกรรมและเทคโนโลยีการขนส่งทางถนน (Innovation and Transport Technology Center) อย่างเป็นทางการ ซึ่งจะเป็นก้าวสำคัญของหน่วยงานในการผลักดันให้เกิดการนำเทคโนโลยีดิจิทัลมาพัฒนาระบบการขนส่งทางถนนอย่างเป็นรูปธรรม โดยศูนย์นวัตกรรมฯ อยู่ภายใต้การกำกับดูแลของ กลุ่มเทคโนโลยีการขนส่งทางถนน ศูนย์เทคโนโลยีสารสนเทศ ขบ. ซึ่งนอกจากจะทำหน้าที่รับผิดชอบในการควบคุมกำกับดูแลการเดินรถสาธารณะด้วยระบบ GPS ในการควบคุมความเร็ว และชั่วโมงการทำงานแล้ว ยังทำหน้าที่วิเคราะห์และพัฒนาระบบบริหารข้อมูลการเดินรถให้เป็นประโยชน์และมีประสิทธิภาพ ทั้งด้านการป้องกันและลดการเกิดอุบัติเหตุ ลดการสูญเสียชีวิต ทรัพย์สิน และลดผลกระทบสิ่งแวดล้อม เพิ่มประสิทธิภาพการขนส่งและลดต้นทุนด้านโลจิสติกส์ พัฒนาคุณภาพผู้ประกอบการขนส่ง และพนักงานขับรถสาธารณะให้มีความรับผิดชอบและเป็นมืออาชีพ
ทั้งนี้ รัฐมนตรีว่าการกระทรวงคมนาคม ได้เน้นย้ำให้ ขบ. ศึกษาและนำนวัตกรรมมาพัฒนากระบวนการทำงานต่าง ๆ อย่างต่อเนื่อง รวมถึงการนำเทคโนโลยีการระบุตัวตนด้วยคลื่นความถี่ (RFID) โดยบูรณาการ ร่วมกับ กรมทางหลวง (ทล.) และการทางพิเศษแห่งประเทศไทย (กทพ.) ในการนำไปใช้งานกับระบบ M-Flow เพื่อแก้ไขปัญหาการจราจรหน้าด่านเก็บค่าผ่านทางได้อีกทางหนึ่งด้วย นอกจากนี้ ระบบดังกล่าวยังสามารถนำไปใช้ด้านความมั่นคง ป้องกันปัญหาอาชญากรรม และนำไปใช้ในการควบคุมความเร็ว โดยร่วมกับสำนักงานตำรวจแห่งชาติในการนำไปใช้งาน เพื่อลดปัญหาการเกิดอุบัติเหตุได้อย่างมีประสิทธิภาพยิ่งขึ้น ตลอดจนนำระบบการประมวลผลด้วยภาพ (Image Processing) หรือเทคโนโลยีดิจิทัลอื่นมาประยุกต์ใช้ในการปรับปรุงระบบ  การขนส่งและจราจรอัจฉริยะ (ITS) โดยที่ผ่านมาภายใต้การนำของรัฐมนตรีว่าการกระทรวงคมนาคม ขบ. ได้มีการปรับกฎระเบียบเพื่อกำกับดูแลรถรับจ้างผ่านแอปพลิเคชัน การชำระภาษีรถยนต์ในรูปแบบออนไลน์ การอบรมต่ออายุใบอนุญาตขับรถด้วยระบบ e-Learning การขอใบอนุญาตประกอบการขนส่งสินค้าออนไลน์ ซึ่งศูนย์นวัตกรรมฯ จะเป็นคำมั่นสัญญาต่อประชาชนว่าการพัฒนาด้านเทคโนโลยีของกระทรวงคมนาคม และ ขบ. จะก้าวต่อไปอย่างต่อเนื่องเพื่อช่วยสนับสนุนและขับเคลื่อนประเทศไทยให้เจริญเติบโตอย่างมั่นคง มั่งคั่ง และยั่งยืน

ที่มา : https://www.thaigov.go.th/news/contents/details/57928