รัฐบาลไทย-ข่าวทำเนียบรัฐบาล-โฆษกรัฐบาลเผย “นายกฯ” ย้ำทุกคน "สวมแมสก์" สม่ำเสมอ แม้จะมีการผ่อนคลายมาตรการ กำชับสถานศึกษาดูแลนักเรียนใกล้ชิด หลังพบการติดเชื้อแบบกลุ่มก้อนในบางโรงเรียนหลังจากมีการเปิดเรียน


วันพฤหัสบดีที่ 26 พฤษภาคม 2565
พิมพ์
โฆษกรัฐบาลเผย “นายกฯ” ย้ำทุกคน "สวมแมสก์" สม่ำเสมอ  แม้จะมีการผ่อนคลายมาตรการ   กำชับสถานศึกษาดูแลนักเรียนใกล้ชิด หลังพบการติดเชื้อแบบกลุ่มก้อนในบางโรงเรียนหลังจากมีการเปิดเรียน
โฆษกรัฐบาลเผย “นายกฯ” ย้ำทุกคน "สวมแมสก์" สม่ำเสมอ  แม้จะมีการผ่อนคลายมาตรการ   กำชับสถานศึกษาดูแลนักเรียนใกล้ชิด หลังพบการติดเชื้อแบบกลุ่มก้อนในบางโรงเรียนหลังจากมีการเปิดเรียนแล้ว  1 สัปดาห์   ขณะที่ยอดผู้ติดเชื้อวันนี้ 4,924 ราย
วันนี้ (26 พฤษภาคม 2565) นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า  พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหมซึ่งอยู่ในระหว่างการเข้าร่วมการประชุม International Conference on the Future of Asia (Nikkei Forum) ระหว่างวันที่ 25-27 พฤษภาคม 2565  ยังคงติดตามการรายงานสถานการณ์โควิด-19 ภายในประเทศ แม้ ศบค. จะผ่อนคลายมาตรการ  ทุกคนยังต้องสวมหน้ากากผ้า/หน้ากากอนามัย อย่างสม่ำเสมอ  โดยเฉพาะการทำกิจกรรม  ในพื้นที่สาธารณะ  การรวมกลุ่มคนหมู่มาก   นายกรัฐมนตรียังกำชับสถานศึกษาดูแลนักเรียนใกล้ชิด
หลังการเปิดเรียนมาแล้ว 1 สัปดาห์ พบตัวเลขผู้ติดเชื้อเริ่มปรับตัวสูงขึ้นเล็กน้อย และการระบาดเป็นกลุ่มก้อนภายในโรงเรียนแต่ยังไม่มาก มีเพียงบางโรงเรียนที่เป็นโรงเรียนประจำ ซึ่งได้ดำเนินการจัดแยกโซน แยกกลุ่ม ดูแลรักษาผู้ติดเชื้อ แต่ไม่มีการสั่งปิดสถานศึกษา เน้นย้ำขอให้ทุกคนปฏิบัติตนตามมาตรการป้องกันโรคอย่างเคร่งครัด ควบคู่กับการให้ความรู้เด็ก ๆ มีวินัยในการปฏิบัติตน เพื่อร่วมป้องกันการแพร่ระบาดของโควิด-19 อย่างต่อเนื่อง และสามารถใช้ชีวิตในโรงเรียนได้อย่างปลอดโรคและปลอดภัย
สำหรับ รายงานสถานการณ์ตัวเลขผู้ติดเชื้อโควิด-19 วันนี้ (26 พฤษภาคม 2565) พบยอดผู้ติดเชื้อรวม 4,924 ราย จำแนกเป็น ผู้ป่วยจากในประเทศ 4,924 ราย ไม่มีผู้ป่วยมาจากต่างประเทศ ทำให้มียอดผู้ป่วยสะสม 2,206,239 ราย (ตั้งแต่ 1 มกราคม 2565) หายป่วยกลับบ้าน 5,560 ราย หายป่วยสะสมรวม 2,184,704 ราย (ตั้งแต่ 1 มกราคม 2565) ผู้ป่วยกำลังรักษา 46,595 ราย และเสียชีวิต 37 ราย โดยมีจำนวนผู้ป่วยปอดอักเสบรักษาตัวอยู่ในโรงพยาบาล 995 ราย เฉลี่ยจังหวัดละ 13 ราย และอัตราครองเตียงอยู่ที่ ร้อยละ 13.8

ที่มา : https://www.thaigov.go.th/news/contents/details/55020