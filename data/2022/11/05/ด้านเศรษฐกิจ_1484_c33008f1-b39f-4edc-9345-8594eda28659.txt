รัฐบาลไทย-ข่าวทำเนียบรัฐบาล-นายศักดิ์สยาม ชิดชอบ รัฐมนตรีว่าการกระทรวงคมนาคม ติดตามและเร่งรัดการพัฒนาและการเปิดให้บริการ ระบบ M-Flow ของกรมทางหลวง และการทางพิเศษแห่งประเทศไทย


วันอังคารที่ 26 ตุลาคม 2564
นายศักดิ์สยาม ชิดชอบ รัฐมนตรีว่าการกระทรวงคมนาคม ติดตามและเร่งรัดการพัฒนาและการเปิดให้บริการ ระบบ M-Flow ของกรมทางหลวง และการทางพิเศษแห่งประเทศไทย
...
นายศักดิ์สยาม ชิดชอบ รัฐมนตรีว่าการกระทรวงคมนาคม เป็นประธานการประชุม ติดตามและเร่งรัดการพัฒนาและการเปิดให้บริการระบบ M-Flow ของกรมทางหลวง (ทล.) และการทางพิเศษแห่งประเทศไทย (กทพ.) เมื่อวันอังคารที่ 26 ตุลาคม 2564 ผ่านแอปพลิเคชัน Zoom โดยมี นายชยธรรม์ พรหมศร ปลัดกระทรวงคมนาคม นายพิศักดิ์ จิตวิริยะวศิน รองปลัดกระทรวงคมนาคม หัวหน้ากลุ่มภารกิจการพัฒนาโครงสร้างพื้นฐานด้านทางหลวง นายสรพงศ์ ไพฑูรย์พงษ์ รองปลัดกระทรวงคมนาคม หัวหน้ากลุ่มภารกิจด้านการขนส่ง และผู้บริหารหน่วยงานที่เกี่ยวข้องเข้าร่วมการประชุม การประชุมครั้งนี้เป็นการประชุมเพื่อติดตามการดำเนินการตามนโยบายของรัฐมนตรีว่าการกระทรวงคมนาคม โดย ทล. ได้ดำเนินการพัฒนาระบบจัดเก็บค่าธรรมเนียมผ่านทางอัตโนมัติแบบไม่มีไม้กั้น (M-Flow) บนทางหลวงพิเศษระหว่างเมืองหมายเลข 9 (ด่านทับช้าง 1, 2 และด่านธัญบุรี 1, 2) เพื่อแก้ไขปัญหารถติดขัดหน้าด่าน โดยวางระบบให้สามารถบูรณาการกับ กทพ. ในการพัฒนาระบบ M-Flow ให้เป็นรูปแบบและมาตรฐานเดียวกัน (Single Platform System) ซึ่งมีความคืบหน้าด้านเทคนิคและระบบ IT โดยติดตั้งอุปกรณ์แล้วเสร็จ การอ่านป้ายทะเบียนระบบ AI ของ M-Flow มีความแม่นยำร้อยละ 98.94 มีความพร้อมช่องทางเก็บเงินค่าผ่านทาง ขั้นตอนการลงทะเบียนและการบริหารจัดการสมาชิก โดยพัฒนาระบบลงทะเบียนผ่าน Website และ Mobile Application ระบบเชื่อมต่อกับระบบระบบการชำระเงินออนไลน์ (Payment Gateway) ระบบเชื่อมต่อข้อมูลกับจุดให้บริการชำระเงิน Counter Service แล้วเสร็จ ซึ่ง ทล. จะเปิดให้ประชาชนลงทะเบียนสมัครสมาชิกและทดสอบเสมือนจริง (Soft Opening) ในวันที่ 29 ตุลาคม 2564 และเปิดให้บริการระบบ M-flow ภายในต้นปี 2565 ส่วนแนวทางการประชาสัมพันธ์และการสร้างการรับรู้ ทล. ได้เตรียมแนะนำการลงทะเบียนการใช้บริการด้วยตนเอง ผ่านรูปแบบ VTR Motion Register และ Infographic โดยเน้นเนื้อหาการแนะนำระบบ M-Flow ขั้นตอนการลงทะเบียน ช่องทางการลงทะเบียน รูปแบบการชำระเงิน การบังคับใช้กฎหมาย ด่านนำร่อง เป็นต้น และจะเผยแพร่ผ่าน Facebook : www.facebook.com/mflowthailand Website : https://mflowthai.com/mflow Instagram : www.instagram.com/mflowthailand Tiktok, Twitter และ Billboard Digital network เพื่อสร้างความเข้าใจให้กับประชาชนในการใช้บริการต่อไป
สำหรับการพัฒนาระบบ M-Flow ของ กทพ. บนทางพิเศษฉลองรัช จำนวน 3 ด่าน (จตุโชติ สุขาภิบาล 5-1 และสุขาภิบาล 5-2) ซึ่ง กทพ. ได้ลงนามสัญญาจ้างที่ปรึกษาบริหารโครงการ (PMC) งานปรับปรุงกายภาพหน้าด่านเก็บค่าผ่านทางพิเศษ งานติดตั้ง และพัฒนา Software เชื่อมต่อ Single Platform System เมื่อเดือนกันยายน 2564 แล้ว ขณะนี้อยู่ระหว่างดำเนินการ โดย กทพ. ได้จัดทำแผนการประชาสัมพันธ์ผ่านสื่อโทรทัศน์ วิทยุ Infographic Social Media รวมทั้งจัดโปรโมชันส่งเสริมการสมัครและใช้งานระบบ M-Flow แล้ว และมีแผนจะติดตั้งและทดสอบระบบ (Soft Opening) ในเดือนมีนาคม 2565 ต่อไป
ทั้งนี้ นายศักดิ์สยาม ชิดชอบ ได้มีข้อสั่งการเพิ่มเติมให้ ทล. และ กทพ. ดำเนินการ ดังนี้
1) ให้ ทล. ดำเนินการประชาสัมพันธ์เพื่อสร้างการรับรู้ระบบ M-Flow แก่ประชาชนอย่างเข้มข้น
โดยการผลิตสื่อประชาสัมพันธ์ให้มีความหลากหลาย มีความน่าสนใจ และครอบคลุมกลุ่มเป้าหมายทุกกลุ่ม
รวมทั้งมีคำบรรยายภาษาอังกฤษด้วย นอกจากนี้ ขอให้หน่วยงานในสังกัดกระทรวงคมนาคมช่วยเผยแพร่ข้อมูลข่าวสารดังกล่าวผ่านช่องทางการประชาสัมพันธ์ของตนเองด้วย
2) ให้ ทล. ประสานกองบังคับการตำรวจทางหลวง เพื่อวางแผนบริหารจัดการระบบจราจรร่วมกัน
3) ให้ ทล. ประสานกรมการขนส่งทางบก สมาคมผู้ประกอบการรถบรรทุก รถโดยสารขนาดใหญ่ ฯลฯ เพื่อส่งเสริมให้รถขนาดใหญ่ลงทะเบียนใช้งานในระบบ M-Flow แก้ปัญหาการจราจรติดขัดบริเวณหน้าด่านเก็บค่าผ่านทาง
4) ให้ ทล. ร่วมกับ กทพ. ประชาสัมพันธ์ให้สมาชิกผู้ใช้งานบัตร M-Pass และ Easy Pass มาลงทะเบียนใช้งานในระบบ M-Flow โดยการจัดโปรโมชันจูงใจในรูปแบบต่าง ๆ
5) ให้ ทล. เปรียบเทียบข้อมูลก่อน - หลัง การเปิดทดลองใช้ระบบ M-Flow ในแต่ละช่วงเวลา
ทั้งในรูปแบบภาพนิ่ง และ VDO เพื่อเป็นผลการศึกษาเพิ่มเติมเกี่ยวกับความคล่องตัวและการแก้ไขปัญหาการจราจรบริเวณหน้าด่านเก็บค่าผ่านทาง
6) ให้ กทพ. ศึกษาต้นแบบการดำเนินงานของ ทล. เพื่อนำมาปรับใช้กับการดำเนินงาน
7) ให้ กทพ. เร่งรัดแผนการดำเนินงานระบบ M-Flow ให้มีความกระชับและรวดเร็วมากยิ่งขึ้นหากขั้นตอนใดสามารถดำเนินการแบบคู่ขนานได้ขอให้ดำเนินการก่อน

ที่มา : https://www.thaigov.go.th/news/contents/details/47414