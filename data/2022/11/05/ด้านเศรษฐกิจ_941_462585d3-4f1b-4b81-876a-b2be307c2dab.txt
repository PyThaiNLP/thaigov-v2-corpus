รัฐบาลไทย-ข่าวทำเนียบรัฐบาล-รมว.กษ. เร่งสั่งการเจ้าหน้าที่ระดมกำลังเข้าช่วยเหลือประชาชนที่ได้รับผลกระทบจากสถานการณ์น้ำท่วม พร้อมมอบปลัด กษ. กำกับดูแลอย่างเข้มข้น


วันพฤหัสบดีที่ 16 กันยายน 2564
รมว.กษ. เร่งสั่งการเจ้าหน้าที่ระดมกำลังเข้าช่วยเหลือประชาชนที่ได้รับผลกระทบจากสถานการณ์น้ำท่วม พร้อมมอบปลัด กษ. กำกับดูแลอย่างเข้มข้น
รมว.กษ. เร่งสั่งการเจ้าหน้าที่ระดมกำลังเข้าช่วยเหลือประชาชนที่ได้รับผลกระทบจากสถานการณ์น้ำท่วม พร้อมมอบปลัด กษ. กำกับดูแลอย่างเข้มข้น
ดร.ทองเปลว กองจันทร์ ปลัดกระทรวงเกษตรและสหกรณ์ เปิดเผยว่า จากอิทธิพลร่องมรสุมที่พาดผ่านภาคเหนือและภาคกลางตอนบน เข้าสู่หย่อมความกดอากาศต่ำบริเวณทะเลจีนใต้ ประกอบกับมรสุมตะวันตกเฉียงใต้ที่พัดปกคลุมทะเลอันดามัน เริ่มมีกำลังแรงขึ้น ทำให้มีฝนตกหนักหลายพื้นที่ในจังหวัดสุโขทัย และจังหวัดใกล้เคียง ทำให้เกิดสถานการณ์น้ำหลากในบางพื้นที่ โดยในวันนี้ (16 ก.ย.) ได้รับรายงานว่าที่อ่างแม่มอก อ.เถิน จ.ลำปาง ซึ่งเป็นอ่างเก็บน้ำขนาดใหญ่ ติดกับ อ.ทุ่งเสลี่ยม จ.สุโขทัย มีน้ำล้นอ่าง ล้นสปินเวย์ กำลังไหลเข้าสุโขทัย ในช่วงบ่ายนี้ ซึ่งจะมีผลทำให้ อ.ทุ่งเลี่ยม อ.สวรรคโลก อ.ศรีสำโรง อ.เมืองสุโขทัย อาจจะมีน้ำท่วม รัฐมนตรีว่าการกระทรวงเกษตรและสหกรณ์ (ดร.เฉลิมชัย ศรีอ่อน) จึงได้มอบหมายให้หน่วยงานในสังกัดเร่ง ปฏิบัติการร่วมกันอย่างเข้มข้น เต็มกำลังความสามารถ และนำเครื่องจักรเครื่องมือเข้าช่วยบรรเทาความเดือดร้อนในพื้นที่อย่างเร่งด่วน
สำหรับสถานการณ์น้ำในพื้นที่จังหวัดสุโขทัย ได้รับรายงานจากโครงการชลประทานสุโขทัย ว่า ในส่วนของสถานการณ์แม่น้ำยม (ข้อมูล ณ วันที่ 16 ก.ย. 64) ได้มีการรายงานสถานการณ์ คือ 1) แม่น้ำยมตอนบน บริเวณจังหวัดแพร่ จังหวัดสุโขทัย เข้าสู่สภาพปกติแล้ว 2) ประตูระบายน้ำแม่น้ำยม (บ้านหาดสะพานจันทร์) ได้ระบายน้ำลงสู่แม่น้ำ 119.60 ลบ.ม./วินาที ความจุ 5.01 ล้าน ลบ.ม. คิดเป็นร้อยละ 33 3) การผันน้ำเข้าคลองส่งน้ำเข้าคลองส่งน้ำฝั่งซ้ายผ่านประตูระบายน้ำคลองหกบาท ปัจจุบันปิดการระบายน้ำ และ 4) การผันระบายน้ำเข้าสู่คลองเชื่อมแม่น้ำยมฝั่งซ้ายและฝั่งขวา ปัจจุบัน รวม 30 ลบ.ม./วินาที ส่วนประตูระบายน้ำบ้านยางซ้าย อำเภอเมืองสุโขทัย ได้ดำเนินการเปิดประตูระบายน้ำ จำนวน 1 บาน สูง 2 เมตร ปริมาณน้ำไหลผ่าน 44.11 ลบ.ม./วินาที
ในส่วนของสถานการณ์อ่างเก็บน้ำแม่มอก มีความจุที่ระดับกักเก็บ 110 ล้าน ลบ.ม. ปัจจุบันมีปริมาตร 120.64 ล้าน ลบ.ม. คิดเป็นร้อยละ 110 ระดับน้ำเต็มความจุกักเก็บ และมีน้ำไหลผ่านอาคารระบายน้ำล้นฉุกเฉิน (Emergency Spillway) สูง 0.76 เมตร อัตรา 034.05 ลบ.ม./วินาที โดยทางโครงการชลประทานสุโขทัย ได้ประสานขอให้ทางจังหวัดสุโขทัย สำนักงานเกษตรและสหกรณ์จังหวัดสุโขทัย สำนักงานป้องกันและบรรเทาสาธารณภัยจังหวัดสุโขทัย และหน่วยงานที่เกี่ยวข้อง ดำเนินการประชาสัมพันธ์ แจ้งเตือนประชาชนในพื้นที่ที่ทางน้ำไหลผ่านและพื้นที่ลุ่มต่ำ ให้เฝ้าระวังติดตามสถานการณ์อย่างใกล้ชิด เพราะอาจได้รับผลกระทบจากน้ำเอ่อล้นตลิ่งลำคลองแม่มอก และลำคลองสาขา เข้าท่วมพื้นที่การเกษตรและที่อยู่อาศัยได้ กระทรวงเกษตรและสหกรณ์ โดยกรมชลประทาน จึงได้เตรียมแผนรองรับน้ำจากอ่างเก็บน้ำแม่มอก โดยการพร่องน้ำทุ่งทะเลหลวง ผ่านประตูระบายน้ำ DR ในอัตรา 27.84 ลบ.ม./วินาที และผันน้ำดังกล่าวเข้าพื้นที่ลุ่มต่ำทุ่งปากพระ ทุ่งยางซ้าย และส่วนหนึ่งผันลงด้านท้ายแม่น้ำยมไปที่ประตูระบายน้ำบ้านวังสะตือ
นอกจากนี้ จากสถานการณ์ฝนตกหนักเมื่อวันที่ 15 กันยายน 2564 ที่ผ่านมา ที่อำเภอบ้านด่านลานหอย ทำให้น้ำในลำคลองห้วยไคร้เพิ่มสูงขึ้น และไหลไปรวมกับคลองแม่รำพัน ส่งผลกระทบทำให้น้ำเอ่อล้นตลิ่งไหลเข้าท่วมพื้นที่บริเวณโรงพยาบาลบ้านด่านลานหอย ทั้งนี้ โครงการชลประทานสุโขทัยได้ประสานแจ้งสำนักงานป้องกันและบรรเทาสาธารณภัยจังหวัดกสุโขทัย และหน่วยงานที่เกี่ยวข้องให้ทราบเบื้องต้นแล้ว

ที่มา : https://www.thaigov.go.th/news/contents/details/45893