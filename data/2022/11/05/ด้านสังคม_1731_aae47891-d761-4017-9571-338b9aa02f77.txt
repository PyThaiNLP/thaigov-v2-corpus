รัฐบาลไทย-ข่าวทำเนียบรัฐบาล-สธ.เปิดรับสมัคร “นักการสาธารณสุขดีเด่น” เข้ารับพระราชทานรางวัลชัยนาทนเรนทร ปี 65 ถึง 31 ส.ค.นี้


วันจันทร์ที่ 27 มิถุนายน 2565
สธ.เปิดรับสมัคร “นักการสาธารณสุขดีเด่น” เข้ารับพระราชทานรางวัลชัยนาทนเรนทร ปี 65 ถึง 31 ส.ค.นี้
กระทรวงสาธารณสุข ร่วมกับมูลนิธิสมเด็จพระเจ้าบรมวงศ์เธอ กรมพระยาชัยนาทนเรนทร และมหาวิทยาลัยนเรศวร เปิดรับสมัครบุคลากรที่ทำคุณประโยชน์ด้านการแพทย์และสาธารณสุข เพื่อคัดเลือกนักการสาธารณสุขที่มีผลงานดีเด่นระดับประเทศ เข้ารับพระราชทาน “รางวัลชัยนาทนเรนทร”
กระทรวงสาธารณสุข ร่วมกับมูลนิธิสมเด็จพระเจ้าบรมวงศ์เธอ กรมพระยาชัยนาทนเรนทร และมหาวิทยาลัยนเรศวร เปิดรับสมัครบุคลากรที่ทำคุณประโยชน์ด้านการแพทย์และสาธารณสุข เพื่อคัดเลือกนักการสาธารณสุขที่มีผลงานดีเด่นระดับประเทศ เข้ารับพระราชทาน “รางวัลชัยนาทนเรนทร” ประจำปี 2565 สมัครได้ตั้งแต่วันนี้ ถึงวันที่ 31 ส.ค. 2565
นายแพทย์เกียรติภูมิ วงศ์รจิต ปลัดกระทรวงสาธารณสุข กล่าวว่า กระทรวงสาธารณสุข ได้ร่วมกับมูลนิธิสมเด็จพระเจ้าบรมวงศ์เธอ กรมพระยาชัยนาทนเรนทร และมหาวิทยาลัยนเรศวร ดำเนินการคัดเลือกบุคลากรที่ทำคุณประโยชน์ด้านการแพทย์และสาธารณสุขดีเด่นระดับประเทศ เข้ารับรางวัลนักการสาธารณสุขดีเด่นรางวัลชัยนาทนเรนทร เพื่อเป็นการยกย่องเชิดชูเกียรติ สร้างขวัญกำลังใจและความภาคภูมิใจให้กับผู้ที่มุ่งมั่นตั้งใจอุทิศตนในการปฏิบัติงานเพื่อประโยชน์สูงสุดของประชาชน รวมทั้งเป็นการเทิดพระเกียรติ สมเด็จพระเจ้าบรมวงศ์เธอ กรมพระยาชัยนาทนเรนทร ผู้ทรงมีพระกรุณาธิคุณต่อวงการแพทย์และการสาธารณสุขของไทย โดยแบ่งเป็น 5 ประเภทรางวัล ได้แก่ ประเภทบริหาร, ประเภทบริการ, ประเภทวิชาการ, ประเภทผู้นำชุมชน และประเภทประชาชน โดยผู้ที่ได้รับการคัดเลือกเป็นนักการสาธารณสุขดีเด่นในแต่ละประเภท จะได้เข้าเฝ้าฯ รับพระราชทานรางวัลจาก สมเด็จพระวชิรเกล้าเจ้าอยู่หัว พร้อมใบประกาศเกียรติคุณ และเงินรางวัล 100,000 บาท
โดยเกณฑ์การคัดเลือกนักการสาธารณสุขดีเด่น จะพิจารณาจากบุคคลที่ปฏิบัติงานด้านสาธารณสุขหรือสนับสนุนงานด้านสาธารณสุขทั้งในและนอกสังกัดกระทรวงสาธารณสุข ทั้งภาครัฐ เอกชนและประชาชน โดยมีประวัติการทำงานสาธารณสุขอย่างทุ่มเทและเสียสละเป็นเวลาต่อเนื่องกันอย่างน้อย 5 ปี และการทำงานส่งผลต่อการพัฒนางานด้านการส่งเสริมสุขภาพป้องกันโรค ทั้งในเชิงบริหาร บริการ หรือวิชาการ ที่ก่อให้เกิดสาธารณสุขที่ดี ส่งผลต่อการมีคุณภาพที่ดีขึ้นของประชาชนในระดับชาติ ทั้งนี้ ผู้ที่สนใจสามารถดูรายละเอียดและดาวน์โหลดใบสมัครเข้ารับการคัดเลือกได้ที่ เว็บไซต์กองตรวจราชการ http://bie.moph.go.th หรือสแกน QR code ในสื่อประชาสัมพันธ์ที่ปรากฏหน้าเว็บไซต์ ตั้งแต่บัดนี้เป็นต้นไป จนถึงวันที่ 31 สิงหาคม 2565
******************************************** 27 มิถุนายน 2565

ที่มา : https://www.thaigov.go.th/news/contents/details/56186