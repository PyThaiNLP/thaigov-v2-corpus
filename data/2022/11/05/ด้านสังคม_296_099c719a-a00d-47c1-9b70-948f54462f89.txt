รัฐบาลไทย-ข่าวทำเนียบรัฐบาล-“อนุทิน” รับมอบชุดตรวจโควิด ATK 6,461 ชุด นำไปใช้ค้นหาผู้ติดเชื้อใน กทม.


วันจันทร์ที่ 9 สิงหาคม 2564
“อนุทิน” รับมอบชุดตรวจโควิด ATK 6,461 ชุด นำไปใช้ค้นหาผู้ติดเชื้อใน กทม.
รองนายกรัฐมนตรีและรัฐมนตรีว่าการกระทรวงสาธารณสุข รับมอบชุดตรวจโควิด ATK (Antigen Test Kit) 6,461 ชุด จากวิทยาลัยป้องกันราชอาณาจักร สถาบันวิชาการป้องกันประเทศ (วปอ.) รุ่นที่ 61 สนับสนุนภารกิจการค้นหาผู้ติดเชื้อเชิงรุก
รองนายกรัฐมนตรีและรัฐมนตรีว่าการกระทรวงสาธารณสุข รับมอบชุดตรวจโควิด ATK (Antigen Test Kit) 6,461 ชุด จากวิทยาลัยป้องกันราชอาณาจักร สถาบันวิชาการป้องกันประเทศ (วปอ.) รุ่นที่ 61 สนับสนุนภารกิจการค้นหาผู้ติดเชื้อเชิงรุก
วันนี้ (9 สิงหาคม 2564) ที่กระทรวงสาธารณสุข นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข พร้อมด้วยนายแพทย์สุระ วิเศษศักดิ์ รองปลัดกระทรวงสาธารณสุข และคณะผู้บริหาร รับมอบชุดตรวจโควิด ATK (Antigen Test Kit) 6,461 ชุด มูลค่า 1,260,000 บาท จากวิทยาลัยป้องกันราชอาณาจักร สถาบันวิชาการป้องกันประเทศ (วปอ.) รุ่นที่ 61 โดยมี พลโท นักรบ บุญบัวทอง ที่ปรึกษากองบัญชาการกองทัพไทย และคณะ เป็นผู้แทน
อนุทินกล่าวว่า ในนามกระทรวงสาธารณสุข ขอขอบคุณผู้มีจิตศรัทธา ที่นำสิ่งของที่เป็นประโยชน์มามอบให้ซึ่งชุดตรวจที่ได้รับในวันนี้ ผ่านการรับรองขึ้นทะเบียนจากสำนักงานคณะกรรมการอาหารและยา ได้มาตรฐาน สามารถนำไปใช้ในภารกิจค้นหาผู้ติดเชื้อเชิงรุกในชุมชน โดยเฉพาะในพื้นที่ กทม. ซึ่งขณะนี้ยังพบการติดเชื้ออย่างต่อเนื่อง การนำชุดตรวจ ATK เข้าไปค้นหาผู้ติดเชื้อในชุมชน จะช่วยคัดแยกผู้ติดเชื้อออกจากชุมชนและครอบครัวได้รวดเร็ว ลดการแพร่ระบาดลงได้ แต่หากพบติดเชื้อ และไม่มีอาการจะนำเข้าสู่ระบบดูแลรักษาที่บ้าน Home Isolation โดยจะได้รับการดูแลจากทีมแพทย์ วิดิโอคอลติดตามประเมินอาการวันละ 2 ครั้ง พร้อมจัดส่งปรอทวัดไข้ เครื่องวัดออกซิเจนปลายนิ้ว ยาพื้นฐานอื่นๆ และอาหาร 3 มื้อถึงบ้าน ขอให้ความมั่นใจว่า สิ่งของที่นำมามอบให้จะนำไปใช้ให้เกิดประโยชน์สูงสุดโดยเร็ว และจะช่วยแก้ไขปัญหาสถานการณ์การแพร่ระบาดของโควิด 19 ในขณะนี้ได้
********************************* 9 สิงหาคม 2564

ที่มา : https://www.thaigov.go.th/news/contents/details/44578