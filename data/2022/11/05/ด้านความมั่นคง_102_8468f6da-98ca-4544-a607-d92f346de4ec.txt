รัฐบาลไทย-ข่าวทำเนียบรัฐบาล-รมว.เฮ้ง พอใจภาพรวม หลังปิดศูนย์คัดกรองโควิด-19 เชิงรุกที่สนามไทย ญี่ปุ่น ดินแดง มีผู้ประกันตนและประชาชนมาตรวจเกือบหมื่นคน ส่งรักษาตัวใน Hospitel แล้วเกือบ 1,000 คน


วันศุกร์ที่ 23 กรกฎาคม 2564
รมว.เฮ้ง พอใจภาพรวม หลังปิดศูนย์คัดกรองโควิด-19 เชิงรุกที่สนามไทย ญี่ปุ่น ดินแดง มีผู้ประกันตนและประชาชนมาตรวจเกือบหมื่นคน ส่งรักษาตัวใน Hospitel แล้วเกือบ 1,000 คน
รัฐมนตรีว่าการกระทรวงแรงงาน พอใจภาพรวม หลังปิดศูนย์คัดกรองโควิด-19 เชิงรุกที่สนามไทย ญี่ปุ่น ดินแดง มีผู้ประกันตนและประชาชนมาตรวจเกือบหมื่นคน ส่งรักษาตัวใน Hospitel แล้วเกือบ 1,000 คน
เมื่อวันที่ 23 กรกฎาคม 2564 นายสุชาติ ชมกลิ่น รัฐมนตรีว่าการกระทรวงแรงงาน เปิดเผยถึงสรุปภาพรวมการตรวจคัดกรองโควิด-19 เชิงรุก สำหรับผู้ประกันตนและประชาชนทั่วไป ตามโครงการแรงงาน…เราสู้ด้วยกัน ที่ศูนย์เยาวชนกรุงเทพมหานคร (ไทย – ญี่ปุ่น) เขตดินแดง กรุงเทพมหานคร ซึ่งวันนี้เป็นวันสุดท้ายของการตรวจ ว่า จากสถานการณ์การแพร่ระบาดของโรคโควิด-19 ระลอกใหม่ครั้งนี้ ซึ่งมีผู้สัมผัสใกล้ชิดกับกลุ่มเสี่ยงจำเป็นจะต้องเข้ารับการตรวจหาเชื้อเป็นจำนวนมาก ทำให้ขณะนี้หลายโรงพยาบาลของรัฐและเอกชนเกิดความแออัด ต้องรอคิวนาน และเพื่อเป็นการอำนวยความสะดวกแก่ผู้ประกันตนและประชาชนทั่วไปให้ได้รับการตรวจอย่างรวดเร็ว ท่านนายกรัฐมนตรีและ รมว.กลาโหม พล.อ.ประยุทธ์ จันทร์โอชา จึงได้มีข้อสั่งการให้กระทรวงแรงงานภายใต้การกำกับดูแลของ พล.อ.ประวิตร วงษ์สุวรรณ รองนายกรัฐมนตรี บูรณาการความร่วมมือกับกระทรวงมหาดไทย โดยกรุงเทพมหานคร และกระทรวงสาธารณสุข โดย สปสช.ดำเนินการตรวจโควิด-19 เชิงรุก ตามโครงการแรงงาน…เราสู้ด้วยกัน โดยไม่เสียค่าใช้จ่าย ในวันนี้ (23 ก.ค.64) เป็นวันสุดท้ายของการเปิดให้บริการ ซึ่งจากการดำเนินการตรวจโควิดเชิงรุกในครั้งนี้ภาพรวมเป็นที่น่าพอใจ
นายสุชาติ กล่าวถึงภาพรวมการตรวจโควิด-19 เชิงรุก ที่อาคารกีฬาเวสน์ 1 ศูนย์เยาวชนกรุงเทพมหานคร (ไทย – ญี่ปุ่น) เขตดินแดง ซึ่งตั้งแต่เปิดบริการตรวจตั้งแต่วันที่ 12 – 22 ก.ค.64 พบว่า มีผู้มาตรวจแล้วจำนวนเกือบ 10,000 คน สำหรับผู้ที่ตรวจพบเชื้อและมีอาการจะถูกส่งตัว เข้ารับการรักษาที่โรงพยาบาลในเครือข่ายประกันสังคม ส่วนผู้ที่ตรวจพบเชื้อแล้วไม่มีอาการหรืออยู่ในระดับสีเหลืองตามเกณฑ์ที่กระทรวงสาธารณสุขกำหนด จะถูกส่งตัวเข้ารับการรักษาที่ Hospitel ของประกันสังคม ซึ่งจะมีทีมแพทย์และพยาบาลดูแล ซึ่งขณะนี้ได้ส่งตัวเข้ารับการรักษาแล้วเกือบ 1,000 คน
“การตรวจโควิด-19 เชิงรุกดังกล่าวจะเป็นการชะลอการแพร่กระจายของเชื้อและควบคุมการแพร่ระบาดในช่วงที่รอการฉีดวัคซีนให้แก่แรงงานในสถานประกอบการ เป็นการสร้างภูมิคุ้มกันหมู่ในกลุ่มแรงงาน เพื่อให้ภาคแรงงานเข้มแข็งและกิจการเดินหน้าต่อไปได้โดยเร็ว”นายสุชาติ กล่าวในท้ายสุด

ที่มา : https://www.thaigov.go.th/news/contents/details/44056