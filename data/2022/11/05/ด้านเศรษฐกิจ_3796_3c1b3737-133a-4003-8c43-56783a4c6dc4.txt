รัฐบาลไทย-ข่าวทำเนียบรัฐบาล-ออมสินยุคไฮเทค เปิดตัว “ออมสินเมตาเวิร์ส : GSB METAVERSE”


วันอาทิตย์ที่ 15 พฤษภาคม 2565
พิมพ์
ออมสินยุคไฮเทค เปิดตัว “ออมสินเมตาเวิร์ส : GSB METAVERSE”
ออมสินยุคไฮเทค เปิดตัว “ออมสินเมตาเวิร์ส : GSB METAVERSE” ฉลองเฟสแรก จัดโปรเงินฝากเผื่อเรียกพิเศษ ดอกเบี้ยสูงสุด 10.90% เปิดให้จองสิทธิ์ 16 พ.ค. 65 แจกฟรี “กระปุกออมสิน Digital Art” รุ่นแรก และโปรโมชันมากมายบนโลกเสมือนจริง
นายวิทัย รัตนากร ผู้อำนวยการธนาคารออมสิน เปิดเผยว่า ปัจจุบันการเปลี่ยนแปลงทางเทคโนโลยีอย่างรวดเร็ว และวิถีชีวิตรูปแบบใหม่อันเป็นผลจากการแพร่ระบาดของโควิด-19 เป็นความท้าทายที่ธุรกิจต้องปรับตัวเพื่อก้าวให้ทันโลกยุคดิจิทัลภายใต้วิถีใหม่ ซึ่งธนาคารออมสินมองเห็นโอกาสยกระดับการบริการที่สามารถตอบโจทย์ดิจิทัลไลฟ์สไตล์ของลูกค้า จึงเปิดตัว “ออมสินเมตาเวิร์ส : GSB METAVERSE” ซึ่งนับเป็นธนาคารไทยแห่งแรก ที่เข้าบุกเบิกเปิดประสบการณ์ใหม่ให้กับลูกค้าบนโลกเสมือนจริง
ออมสินเมตาเวิร์ส หรือ GSB METAVERSE เฟสแรก เปิดตัวด้วยห้องพิพิธภัณฑ์กระปุกออมสิน 3 มิติ (Virtual Art Museum) ที่รวบรวมจัดแสดงกระปุกออมสินรุ่นหายาก ห้องจัดแสดงผลงานกระปุกออมสินลายดิจิทัลอาร์ต (Digital Art) ลวดลายพิเศษมีให้ชมที่ออมสินเมตาเวิร์สเท่านั้น ออกแบบโดยศิลปิน Digital Art ชื่อดัง อาทิ คุณปัณพัท (ยูน) เตชเมธากุล ในคอลเล็กชัน “109 ปี ธนาคารออมสิน” คุณเทอร์โบ หรือที่รู้จักกันในนาม BitToon กับคอลเล็กชัน “Cryptonian in Thai Society” คุณป๊อด โมเดิร์นด๊อก กับคอลเล็กชัน “ไหลมาเทมา” และห้องเกมส์ออนไลน์ ที่จะหมุนเวียนเกมส์ใหม่ ๆ มาให้ผู้ใช้งานได้สนุกสนานกับโปรโมชันชิงรางวัลกันเป็นประจำ
สำหรับโปรโมชันช่วงเปิดตัว ลูกค้าสามารถจองสิทธิ์ในระบบออมสินเมตาเวิร์ส เพื่อรับกระปุกออมสินลายพิเศษ “Grow Goal Go” ออกแบบโดยคุณปัณพัท (ยูน) เตชเมธากุล ที่ผลิตจำกัดจำนวนเพียง 15,000 ชิ้นในโอกาสพิเศษนี้เท่านั้น โดยใช้สมาร์ทโฟนเข้าสู่ออมสินเมตาเวิร์สผ่านเว็บไซต์ https://metaverse.gsb.or.th หรืออีกช่องทางคือที่เว็บไซต์ธนาคารออมสิน www.gsb.or.th (วิธีนี้ให้เข้าใช้ด้วยคอมพิวเตอร์ PC เท่านั้น) ตั้งแต่วันที่ 16 – 31 พฤษภาคม 2565 ผู้ที่ลงทะเบียนสำเร็จตรงตามเงื่อนไขที่กำหนด ธนาคารจะจัดส่งกระปุกให้ทางไปรษณีย์ ตามที่อยู่ที่ระบุไว้ในระบบลงทะเบียน ภายใน 60 วันนับจากวันที่หมดเขตโปรโมชัน นอกจากนี้ ยังมีโปรโมชันเงินฝากเผื่อเรียกพิเศษ 109 อัตราดอกเบี้ยแบบขั้นบันได สูงสุด 10.90% เปิดบัญชีขั้นต่ำ 10,000 บาท ฝากสูงสุดไม่เกินรายละ 500,000 บาท (เงื่อนไขเป็นไปตามหลักเกณฑ์ของธนาคาร) ซึ่งจะเปิดให้ลงทะเบียนจองสิทธิ์พร้อมกันในวันที่ 16 พฤษภาคม 2565 ที่ออมสินเมตาเวิร์สเท่านั้น พร้อมกันนี้ยังสามารถร่วมสนุกกับเกมส์สะสมเหรียญเพื่อลุ้นรับรางวัล Shopee Code มูลค่า 50 บาท วันละ 30 รางวัล หมดเขตการร่วมสนุกในวันที่ 31 สิงหาคม 2565 รายละเอียดโปรโมชันต่าง ๆ สามารถศึกษาได้ในระบบออมสินเมตาเวิร์ส
ทั้งนี้ ธนาคารมีแผนขยายขอบเขตการให้บริการของ “ออมสินเมตาเวิร์ส : GSB METAVERSE” ให้รองรับบริการหลากหลายยิ่งขึ้นในอนาคต โดยเฉพาะการเปิดให้จองสิทธิ์ผลิตภัณฑ์ทางการเงิน ไม่ว่าจะเป็นสินเชื่อ เงินฝาก และสลากออมสิน รวมถึงการเปิดพื้นที่สำหรับแชร์ประสบการณ์ องค์ความรู้ และกิจกรรมเชื่อมต่อโลกเสมือนจริงกับโลกความเป็นจริงที่น่าสนใจต่าง ๆ ซึ่งจะถูกนำมารวมไว้ที่ “ออมสินเมตาเวิร์ส : GSB METAVERSE”

ที่มา : https://www.thaigov.go.th/news/contents/details/54600