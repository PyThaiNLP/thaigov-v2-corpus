รัฐบาลไทย-ข่าวทำเนียบรัฐบาล-ไทยร่วมแสดงความก้าวหน้า นวัตกรรมอาหารและเกษตรในงานพืชสวนโลก ที่เนเธอร์แลนด์ ตั้งแต่วันนี้-9 ต.ค. 65 โชว์ศักยภาพประเทศไทยต่อเนื่องหลังประสบความสำเร็จจาก World Expo ที่ดูไบ


วันพฤหัสบดีที่ 14 เมษายน 2565
พิมพ์
ไทยร่วมแสดงความก้าวหน้า นวัตกรรมอาหารและเกษตรในงานพืชสวนโลก ที่เนเธอร์แลนด์ ตั้งแต่วันนี้-9 ต.ค. 65 โชว์ศักยภาพประเทศไทยต่อเนื่องหลังประสบความสำเร็จจาก World Expo ที่ดูไบ
ไทยร่วมแสดงความก้าวหน้า นวัตกรรมอาหารและเกษตรในงานพืชสวนโลก ที่เนเธอร์แลนด์ ตั้งแต่วันนี้-9 ต.ค. 65 โชว์ศักยภาพประเทศไทยต่อเนื่องหลังประสบความสำเร็จจาก World Expo ที่ดูไบ ดึงคนเข้าชมศาลาไทย 2.3 ล้านคน ติดท็อป 5 Pavilion ที่มีผู้เข้าชมมากที่สุด
วันที่ 14 เม.ย. 2565 น.ส.ไตรศุลี ไตรสรณกุล รองโฆษกประจำสำนักนายกรัฐมนตรี กล่าวว่า  ตั้งแต่วันนี้ (14 เม.ย.) - 9 ต.ค. 2565 ประเทศไทยได้เข้าร่วมการจัดแสดงนวัตกรรมด้านอาหาร สินค้าเกษตร การพัฒนากระบวนการผลิตที่ได้มาตรฐาน สู่สายตานักท่องเที่ยวและนักลงทุนจากทั่วโลก ในงานมหกรรมพืชสวนโลก ครั้งที่ 7 The International Horticultural Exposition 2022 หรือ EXPO 2022 Floriade Almere ณ เมือง Almere ราชอาณาจักรเนเธอร์แลนด์ ซึ่งครั้งนี้มี 50 ประเทศ และ 60 องค์กรเข้าร่วม
การเข้าร่วมแสดงนิทรรศการระดับโลกในครั้งนี้ต่อเนื่องจากการเข้าร่วมงาน World Expo 2020 ที่เมืองดูไบ สหรัฐอาหรับเอมิเรตส์ ที่สิ้นสุดไปเมื่อวันที่ 31 มี.ค. 2565 ซึ่งนับว่าประเทศไทยประสบความสำเร็จอย่างยิ่ง ซึ่ง Thailand Pavilion หรือศาลาไทยมีผู้เข้าชมถึง 2.3 ล้านคน ตลอดระยะเวลา 6 เดือนของการจัดแสดง ติดท็อป 5 ของ Pavilion ที่มีผู้เข้าชมมากที่สุดจากทั้งหมด 192 ประเทศที่เข้าร่วม
“World Expo ที่ดูไบที่เพิ่งจบลงจะเป็นซอฟต์พาวเวอร์ที่จะต่อยอดมูลค่าเพิ่มให้ประเทศไม่ว่าจะเป็นภาคการท่องเที่ยว อุตสาหกรรมภาพยนตร์และบันเทิง บริการด้านสุขภาพ ส่วนการเข้าร่วมมหกรรมพืชสวนโลก ครั้งนี้จะเป็นการโชว์ศักยภาพนวัตกรรมด้านเกษตรและอาหารซึ่งเป็นจุดแข็งของไทย ซึ่งคาดว่าตลอด 6 เดือนของการจัดแสดงจะเป็นการให้ความรู้ ข้อมูลที่สามารถดึงดูดนักลงทุนให้เข้ามาลงทุนในอุตสาหกรรมเกษตรสมัยใหม่และอาหารซึ่งเป็นอุตสาหกรรมเป้าหมายที่รัฐบาลให้การส่งเสริมมากขึ้น” น.ส.ไตรศุลี กล่าว
น.ส.ไตรศุลี กล่าวว่า กระทรวงเกษตรและสหกรณ์ ซึ่งเป็นหน่วยงานหลักดูแลการเข้าร่วมงานในครั้งนี้ แจ้งข้อมูลว่า การออกแบบศาลาไทยในมหกรรมพืชสวนโลกในครั้งนี้มีแรงบันดาลใจจากความผูกพันต่อสายน้ำของคนไทย รวมถึงวิถีชีวิต ประเพณี ความเชื่อ และการบริโภค ทั้งยังแสดงความหลากหลายของการนำพืชพรรณในท้องถิ่นมาใช้ผ่านงานศิลปะชั้นสูง เช่น งานประดับใบตอง งานเครื่องแขวนดอกไม้ งานจักสานไม้ไผ่และหวายมาใช้เป็นองค์ประกอบร่วมในการออกแบบ
แบ่งการจัดแสดงออกเป็น 3 โซน ได้แก่ โซนที่ 1 : Welcome to Thailand นำเสนอเรื่องราวเกี่ยวกับประเทศไทย โซนที่ 2 : Future Products นำเสนอระบบการรับรองมาตรฐานการผลิตสินค้าเกษตรตั้งแต่ต้นน้ำ กลางน้ำ ปลายน้ำ สินค้ากลุ่ม Future food  จัดแสดงกล้วยไม้สกุลหวายและแวนด้า สูง 5 เมตร และ โซนที่ 3 : Showroom นำเสนอตัวอย่างสินค้าที่มีศักยภาพในการส่งออก
ทั้งนี้ การร่วมมหกรรมพืชสวนโลกของไทยในครั้งนี้ ยังเป็นโอกาสร่วมฉลองความสัมพันธ์ทางการทูตระหว่างราชอาณาจักรไทยและราชอาณาจักรเนเธอร์แลนด์ ครบรอบ 418 ปี ในปี 2565 นี้ ซึ่งที่ผ่านมาทั้งสองประเทศมีความสัมพันธ์ที่ดีมาโดยตลอด ทั้งในระดับพระราชวงศ์ รัฐบาล และประชาชน โดยรัฐบาลขอเชิญชวนชาวไทยในเนเธอร์แลนด์ และพื้นที่ใกล้เคียงเข้ามาชมศาลาไทย ส่วนผู้ที่ไม่สามารถไปร่วมงานในสถานที่จัดแสดงได้ ก็สามารถชมนิทรรศการ และกิจกรรมต่าง ๆ ที่จะจัดขึ้นได้ผ่านทางเว็บไซต์ https://thailandfloriade2022.com ซึ่งจะมีข้อมูลข่าวสารตลอดระยะเวลาการจัดงาน

ที่มา : https://www.thaigov.go.th/news/contents/details/53605