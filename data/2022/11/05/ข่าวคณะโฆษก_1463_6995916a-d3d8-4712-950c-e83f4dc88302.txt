รัฐบาลไทย-ข่าวทำเนียบรัฐบาล-นายกฯ พอใจการดำเนินงานป้องกันการแพร่ระบาดโควิด-19 ของ ศปม. ชื่นชมฝ่ายความมั่นคงปฏิบัติหน้าที่อย่างเข้มแข็ง เสียสละเพื่อประชาชน-ประเทศชาติ


วันอาทิตย์ที่ 24 เมษายน 2565
พิมพ์
นายกฯ พอใจการดำเนินงานป้องกันการแพร่ระบาดโควิด-19 ของ ศปม. ชื่นชมฝ่ายความมั่นคงปฏิบัติหน้าที่อย่างเข้มแข็ง เสียสละเพื่อประชาชน-ประเทศชาติ
นายกฯ พอใจการดำเนินงานป้องกันการแพร่ระบาดโควิด-19 ของ ศปม. ชื่นชมฝ่ายความมั่นคงปฏิบัติหน้าที่อย่างเข้มแข็ง เสียสละเพื่อประชาชน-ประเทศชาติ พร้อมกำชับคุมเข้ม เฝ้าระวัง จับกุมแรงงานต่างด้าวลักลอบเข้าไทยตามแนวชายแดน
วันที่ 24 เมษายน 2565 นายธนกร วังบุญคงชนะ โฆษกประจำสำนักนายกรัฐมนตรี เผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม พอใจผลการดำเนินงานการป้องกันการแพร่ระบาดของเชื้อโควิด-19 ของศูนย์ปฏิบัติการแก้ไขสถานการณ์ฉุกเฉินด้านความมั่นคง (ศปม.) ในส่วนต่าง ๆ ซึ่ง ศปม. ได้รายงานในที่ประชุมศูนย์บริหารสถานการณ์การแพร่ระบาดของโรคติดเชื้อไวรัสโคโรนา 2019 (โควิด-19) (ศบค.) ครั้งที่ 7/2565 เมื่อวันที่ 22 เม.ย. 65 ที่ผ่านมา โดยนายกรัฐมนตรีชื่นชม ขอบคุณกำลังพลฝ่ายความมั่นคงที่ปฏิบัติหน้าที่อย่างเข้มแข็ง เสียสละเพื่อประชาชนไทยและประเทศชาติตลอดห้วงเวลาการแพร่ระบาดของเชื้อโควิด-19 พร้อมกำชับให้คุมเข้ม เฝ้าระวัง จับกุมแรงงานต่างด้าวลักลอบเข้าประเทศไทยโดยผิดกฎหมายอย่างเข้มงวด
นายธนกรกล่าวว่า ด้านการปฏิบัติของ ศปม. ในพื้นที่ชายแดน ในการจับกุม สอบสวน แรงงานต่างด้าวลักลอบเข้าราชอาณาจักรโดยผิดกฎหมาย (1 - 20 เม.ย. 65) มียอดรวม 13,405 คน แบ่งเป็นพื้นที่ตอนใน 919 คน ติดชายแดน 12,486 คน โดยในจำนวนนี้เป็นผู้นำพา 110 คน ขณะที่การสกัดกั้นการลักลอบลำเลียงยาเสพติด การสืบสวนสอบสวน และขยายผลจับกุมผู้ต้องหาพร้อมของกลางยาเสพติด จำแนกเป็น ยาบ้า จำนวน 3,146,857 เม็ด และกัญชาอัดแท่ง จำนวน 556 กก. นอกจากนี้ ศปม. ได้มีการสนับสนุนศูนย์ปฏิบัติการ (เฉพาะกิจ) เพื่อติดตามและกำกับดูแลผู้เดินทางเข้ามาในราชอาณาจักร โดยจัดกำลังร่วมปฏิบัติในการติดตามและกำกับดูแลผู้เดินทางเข้ามาในราชอาณาจักร ให้เป็นไปตามมาตรการป้องกันควบคุมโรคที่กำหนดอย่างเคร่งครัด กำหนดเส้นทางและจุดรับ-ส่ง ผู้เดินทางจากท่าอากาศยานไปยังโรงแรมที่พัก ตรวจสอบและกำกับการเดินทางให้เป็นไปด้วยความเรียบร้อย ประสานการปฏิบัติในการแก้ไขปัญหาในกรณีที่ผู้เดินทางหลบหนีหรือไม่ปฏิบัติตามมาตรการที่กำหนด รวมทั้งบูรณาการและประสานความร่วมมือกับ ศปก.กก. และภาคส่วนที่เกี่ยวข้อง
“นายกรัฐมนตรีพอใจการดำเนินงานการป้องกันการแพร่ระบาดเชื้อโควิด-19 ของ ศปม. พร้อมให้กำลังใจกับทุกการทำงานเพื่อป้องกันการแพร่ระบาดโควิด-19 โดยในห้วงที่ผ่านมาแม้จะมีการจับกุมผู้ลักลอบเข้าราชอาณาจักรโดยผิดกฎหมายได้เป็นจำนวนมาก ทั้งแรงงานผิดกฎหมายและผู้นำพา แต่ก็พบว่ายังคงมีความพยายามที่จะลักลอบเข้ามาอย่างต่อเนื่อง นายกฯ จึงได้กำชับให้เจ้าหน้าที่ฝ่ายความมั่นคง ทหาร ตำรวจ คุมเข้ม เฝ้าระวัง จับกุมแรงงานต่างด้าวลักลอบเข้าประเทศไทยอย่างเข้มงวด ตามเส้นทางตลอดแนวชายแดน และเส้นทางในการลักลอบเข้าสู่พื้นที่ตอนใน อย่างไรก็ตาม นายกรัฐมนตรีย้ำว่าหากพบมีเจ้าหน้าที่เข้าไปเกี่ยวข้องในขบวนการลักลอบ หรือปล่อยปละละเลยการปฏิบัติหน้าที่จะต้องถูกลงโทษอย่างเด็ดขาด” นายธนกร กล่าว

ที่มา : https://www.thaigov.go.th/news/contents/details/53852