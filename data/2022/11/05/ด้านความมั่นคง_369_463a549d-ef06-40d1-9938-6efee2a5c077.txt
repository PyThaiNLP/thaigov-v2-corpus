รัฐบาลไทย-ข่าวทำเนียบรัฐบาล-ปลัดกระทรวงกลาโหม วางพวงมาลาถวายราชสักการะ “วันปิยมหาราช”


วันเสาร์ที่ 23 ตุลาคม 2564
ปลัดกระทรวงกลาโหม วางพวงมาลาถวายราชสักการะ “วันปิยมหาราช”
พลเอก วรเกียรติ รัตนานนท์ ปลัดกระทรวงกลาโหม เป็นประธานในพิธีวางพวงมาลาถวายราชสักการะพระบรมราชานุสาวรีย์พระบาทสมเด็จพระจุลจอมกล้าเจ้าอยู่หัว (รัชกาลที่ ๕)
เนื่องในวันปิยมหาราช ณ สำนักงานปลัดกระทรวงกลาโหม (พื้นที่ศรีสมาน) โดยเป็นไปตามมาตรการการป้องกันการแพร่ระบาดของโรคติดเชื้อไวรัสโคโรนา 2019 ของรัฐบาล และกระทรวงกลาโหม
สำหรับในวันที่ 23 ตุลาคม ของทุกปีนั้น เป็นวันคล้ายวันสวรรคตของรัชกาลที่5 ทรงเป็นกษัตริย์ที่มีพระมหากรุณาธิคุณอเนกประการโดยในรัชสมัยของพระองค์ เกิดการเปลี่ยนแปลงในด้านการพัฒนามากมาย ทั้งด้านการปกครอง การรักษาเอกราช การต่างประเทศ การศาล การศึกษา การเลิกทาส รวมถึงการสาธารณูปโภค เช่น การไฟฟ้า การไปรษณีย์ โทรเลข และโทรศัพท์ ทั้งนี้ พิธีถวายราชสักการะเป็นอภิลักขิตสมัยคล้ายวันสวรรคตพระบาทสมเด็จพระจุลจอมเกล้าเจ้าอยู่หัว และเพื่อเป็นการแสดงถึงความจงรักภักดี และสำนึกในพระมหากรุณาธิคุณอย่างหาที่สุดมิได้

ที่มา : https://www.thaigov.go.th/news/contents/details/47302