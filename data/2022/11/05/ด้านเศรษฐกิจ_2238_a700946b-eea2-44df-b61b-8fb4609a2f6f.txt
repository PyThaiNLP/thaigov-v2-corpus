รัฐบาลไทย-ข่าวทำเนียบรัฐบาล-กรมทางหลวงชนบท เสริมศักยภาพการคมนาคมขนส่งในพื้นที่เขตเศรษฐกิจพิเศษนครพนม สอดรับกับนโยบายของรัฐมนตรีว่าการกระทรวงคมนาคม


วันพุธที่ 15 ธันวาคม 2564
กรมทางหลวงชนบท เสริมศักยภาพการคมนาคมขนส่งในพื้นที่เขตเศรษฐกิจพิเศษนครพนม  สอดรับกับนโยบายของรัฐมนตรีว่าการกระทรวงคมนาคม
เตรียมสร้างถนนกว่า 23 กิโลเมตร เชื่อมท่าอากาศยาน - สะพานมิตรภาพแห่งที่ 3 คาดเริ่มก่อสร้างปี 2565
กรมทางหลวงชนบท (ทช.) กระทรวงคมนาคม เตรียมดำเนินโครงการก่อสร้างถนนสายเชื่อมศูนย์ซ่อมอากาศยาน - ศูนย์กลางการค้าส่งชายแดนบริเวณสะพานมิตรภาพแห่งที่ 3 - ถนนเชื่อมทางหลวงแผ่นดินหมายเลข 212 อำเภอท่าอุเทน จังหวัดนครพนม เพื่อสนับสนุนเขตเศรษฐกิจของจังหวัดนครพนม เชื่อมโยงโครงข่ายการคมนาคมขนส่งภายในจังหวัดและประเทศเพื่อนบ้านให้เกิดความสมบูรณ์มากยิ่งขึ้น สอดรับกับนโยบายของนายศักดิ์สยาม ชิดชอบ รัฐมนตรีว่าการกระทรวงคมนาคม
นายอภิรัฐ ไชยวงศ์น้อย อธิบดีกรมทางหลวงชนบท เปิดเผยว่า จังหวัดนครพนมเป็นเมืองแห่งศูนย์กลางการค้าชายแดนกับประเทศเพื่อนบ้าน ประกอบกับเป็นจังหวัดที่ได้รับการประกาศเป็นพื้นที่เขตพัฒนาเศรษฐกิจพิเศษนครพนม ทช. จึงได้เตรียมดำเนินโครงการก่อสร้างถนนสายเชื่อมศูนย์ซ่อมอากาศยาน - ศูนย์กลางการค้าส่งชายแดนบริเวณสะพานมิตรภาพแห่งที่ 3 - ถนนเชื่อมทางหลวงแผ่นดินหมายเลข 212 อำเภอท่าอุเทน จังหวัดนครพนม ระยะทางรวม 23.102 กิโลเมตร เพื่อรองรับการเจริญเติบโตของเมือง เพิ่มศักยภาพการคมนาคมขนส่งระหว่างท่าอากาศยานนครพนมและสะพานมิตรภาพแห่งที่ 3 (นครพนม - คำม่วน) ตลอดจนเป็นการเพิ่มประสิทธิภาพในการเชื่อมโยงระหว่างประเทศไทยและประเทศลาว โดยแบ่งการก่อสร้างออกเป็น 2 ตอน ดังนี้
- ตอนที่ 1 ก่อสร้างถนนใหม่ เป็นผิวจราจรแบบคอนกรีตเสริมเหล็ก ขนาด 4 ช่องจราจร ไป - กลับ บริเวณ กม. ที่ 0+000 - 16+531 รวมระยะทาง 16.531 กิโลเมตร
- ตอนที่ 2 ก่อสร้างถนนใหม่ เป็นผิวจราจรแบบคอนกรีตเสริมเหล็ก ขนาด 2 ช่องจราจร ไป - กลับ บริเวณ กม. ที่ 0+000 - 6+571 รวมระยะทาง 6.571 กิโลเมตร
ปัจจุบันโครงการดังกล่าวอยู่ระหว่างกระบวนการจัดซื้อจัดจ้าง คาดว่าจะเริ่มเข้าพื้นที่ก่อสร้างได้ในปี 2565 ใช้งบประมาณในการก่อสร้างทั้งสิ้นรวม 1,600 ล้านบาท เป็นงบผูกพันปี 2565 - 2567

ที่มา : https://www.thaigov.go.th/news/contents/details/49463