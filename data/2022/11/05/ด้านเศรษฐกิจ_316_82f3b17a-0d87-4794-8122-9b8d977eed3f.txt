รัฐบาลไทย-ข่าวทำเนียบรัฐบาล-กรมการขนส่งทางบก กำชับรถโดยสารทุกประเภทในพื้นที่ควบคุมสูงสุดและเข้มงวด 10 จังหวัด หยุดให้บริการตั้งแต่เวลา 21.00 - 04.00 น. ของวันรุ่งขึ้น


วันอาทิตย์ที่ 11 กรกฎาคม 2564
กรมการขนส่งทางบก กำชับรถโดยสารทุกประเภทในพื้นที่ควบคุมสูงสุดและเข้มงวด 10 จังหวัด หยุดให้บริการตั้งแต่เวลา 21.00 - 04.00 น. ของวันรุ่งขึ้น
กรมการขนส่งทางบก กระทรวงคมนาคม กำชับรถโดยสารทุกประเภทในพื้นที่ควบคุมสูงสุดและเข้มงวด 10 จังหวัด หยุดให้บริการตั้งแต่เวลา 21.00 - 04.00 น. ของวันรุ่งขึ้น ตั้งแต่วันที่ 12 กรกฎาคม 2564 เป็นต้นไป และปฏิบัติตาม ศบค. เคร่งครัด
นายจิรุตม์ วิศาลจิตร อธิบดีกรมการขนส่งทางบก กระทรวงคมนาคม เปิดเผยว่า นายศักดิ์สยาม ชิดชอบ รัฐมนตรีว่าการกระทรวงคมนาคม ได้สั่งการให้ทุกหน่วยงานที่เกี่ยวข้องกับการให้บริการขนส่งสาธารณะกำหนดมาตรการในการเดินทางให้สอดคล้องกับมติที่ประชุมของศูนย์บริหารสถานการณ์การแพร่ระบาดของโรคติดเชื้อไวรัสโคโรนา 2019 หรือ COVID-19 (ศบค.) เพื่อลดการแพร่ระบาดของโรคติดเชื้อไวรัส COVID-19 และให้ทุกหน่วยงานที่ให้บริการประชาชนประชาสัมพันธ์ในเชิงรุกเกี่ยวกับการปรับเปลี่ยนรูปแบบการบริการให้ประชาชนได้รับทราบอย่างทั่วถึงในทุกช่องทาง ในส่วนของการให้บริการรถโดยสารสาธารณะในพื้นที่ควบคุมสูงสุดและเข้มงวด 10 จังหวัด ได้แก่ กรุงเทพมหานคร นครปฐม นราธิวาส นนทบุรี ปทุมธานี ปัตตานี ยะลา สมุทรปราการ สมุทรสาคร และสงขลา ต้องหยุดการให้บริการในช่วงเวลา 21.00 - 04.00 น. ของวันรุ่งขึ้น ตั้งแต่วันที่ 12 กรกฎาคม 2564 เป็นต้นไป ครอบคลุมรถโดยสารสาธารณะทุกประเภท อาทิ รถ บขส. รถร่วม บขส. รถเมล์ ขสมก. รถร่วม ขสมก. รถสองแถว รถแท็กซี่ รถจักรยานยนต์รับจ้าง รถสามล้อรับจ้าง (รถตุ๊กตุ๊ก) รถสี่ล้อเล็ก รวมถึงรถโดยสารไม่ประจำทาง อาทิ รถบัสเช่าเหมา รถตู้เช่าเหมา โดยได้กำชับให้พิจารณาปรับความถี่ในการให้บริการประชาชนโดยเฉพาะช่วงเวลาเร่งด่วน เพื่อไม่ให้เกิดความแออัดขณะรอหรือใช้บริการรถโดยสารสาธารณะ ขณะเดียวกันยังต้องปฏิบัติตามมาตรการเว้นระยะห่าง และการสแกนคิวอาร์โค้ดไทยชนะในการเข้า - ออก พื้นที่การใช้บริการขนส่งธารณะอย่างเคร่งครัด สำหรับผู้ขนส่งสินค้าต้องงดการขนส่งในช่วงเวลา 21.00 - 04.00 น. ของวันรุ่งขึ้น ตั้งแต่วันที่ 12 กรกฎาคม 2564 เป็นต้นไป เช่นเดียวกัน เว้นแต่ผู้ที่มีความจำเป็นในการขนส่งสินค้าเพื่อประโยชน์ของประชาชน ได้แก่ ผู้ขนส่งอาหาร ยา เวชภัณฑ์ เครื่องมือแพทย์ สินค้าอุปโภคบริโภค ผลผลิตทางการเกษตร น้ำมันเชื้อเพลิง ไปรษณียภัณฑ์ พัสดุภัณฑ์ สิ่งพิมพ์ หรือสินค้าเพื่อการส่งออกหรือนำเข้าสามารถขนส่งสินค้าได้ รวมถึงการขนส่งเที่ยวเปล่าหรือตู้สินค้าเปล่าในกรณีเดินทางไปรับสินค้าและเดินทางกลับ โดยจัดเตรียมใบอนุญาตขับรถ บัตรประจำตัวประชาชน บัตรประจำตัวพนักงานหรือหนังสือรับรองการทำงาน และเอกสารรับรองความจำเป็นเกี่ยวกับสินค้าและการเดินทางของผู้ขนส่งสินค้าเพื่อใช้แสดงต่อเจ้าหน้าที่ และต้องปฏิบัติตามมาตรการป้องกันโรคอย่างเคร่งครัด
ในส่วนของการเดินทางข้ามจังหวัดให้ลดการให้บริการลงให้คงเหลือเฉพาะการเดินทางที่มีความจำเป็นเท่านั้นและปฏิบัติตามมาตรการป้องกันโรคตามที่จังหวัดหรือคณะกรรมการโรคติดต่อจังหวัดกำหนดอย่างเคร่งครัด ห้ามลงจากรถระหว่างทางหรือในสถานที่ซึ่งมิใช่ที่หยุดหรือจอดตามที่กำหนดไว้ เพื่อให้สามารถตรวจคัดกรองผู้โดยสารตามมาตรการสาธารณสุขได้อย่างเต็มประสิทธิภาพ โดยกำชับให้เจ้าหน้าที่ผู้ปฏิบัติงานดำเนินมาตรการด้านสาธารณสุขเพื่อป้องกันตนเองสูงสุดเช่นกัน หากพบผู้ประกอบการขนส่ง ผู้ให้บริการรถโดยสารในพื้นที่ไม่ให้ความร่วมมือ ฝ่าฝืนกระทำความผิด ให้ดำเนินการลงโทษตามกฎหมายอย่างเคร่งครัด
สำหรับการให้บริการด้านใบอนุญาตขับรถทั่วประเทศยังคงให้บริการประชาชนอย่างต่อเนื่อง แต่สำหรับการดำเนินการที่มีความเสี่ยงต่อการแพร่กระจายเชื้อ กรมการขนส่งทางบก (ขบ.) มีความจำเป็นต้องของดให้บริการเฉพาะบางกิจกรรมที่ต้องเข้ารับการอบรม ณ สำนักงานขนส่ง ตั้งแต่วันที่ 12 กรกฎาคม 2564 เป็นต้นไป จนกว่าจะมีประกาศเปลี่ยนแปลงดังนี้
1. งดการอบรมสำหรับการขอใหม่กรณีไม่เคยได้รับใบอนุญาตขับรถ บัตรประจำตัวคนขับรถ และใบอนุญาตเป็นผู้ประจำรถมาก่อน ยกเว้นกรณีการผ่านการอบรมและทดสอบของโรงเรียนสอนขับรถที่ได้รับการรับรองจาก ขบ. ให้นำผลผ่านการอบรมมาดำเนินการ ณ สำนักงานขนส่งทุกแห่งได้ไม่เกิน 6 เดือน นับแต่วันที่ออกหนังสือรับรอง
2. งดการอบรมสำหรับการขอต่ออายุใบอนุญาตขับรถ บัตรประจำตัวคนขับรถ และใบอนุญาตเป็นผู้ประจำรถทุกชนิด โดยให้อบรมผ่านระบบ e-Learning ทางเว็บไซต์ www.dlt-elearning.com หรืออบรมกับโรงเรียนสอนขับรถที่ได้รับการรับรองจาก ขบ.
3. งดการออกหน่วยเคลื่อนที่ด้านทะเบียนและภาษีรถ และด้านใบอนุญาตขับรถ ณ หน่วยบริการเคลื่อนที่รับชำระภาษีรถประจำปีที่ห้างสรรพสินค้าหรือแหล่งชุมชน (Shop Thru for Tax) และศูนย์บริการร่วมในเขตจังหวัดอื่นให้เป็นไปตามประกาศจังหวัดหรือประกาศคณะกรรมการโรคติดต่อจังหวัด ทั้งนี้ ประชาชนยังสามารถใช้บริการที่สำนักงานขนส่ง หรือใช้บริการชำระภาษีรถประจำปีออนไลน์ที่เว็บไซต์ https://eservice.dlt.go.th/ หรือแอปพลิเคชัน DLT Vehicle Tax
อธิบดีกรมการขนส่งทางบก กล่าวเพิ่มเติมว่า ผู้ที่ยังไม่มีความจำเป็นไม่ว่าจะเป็นการดำเนินการด้านใบอนุญาตขับรถ หรือด้านทะเบียนและภาษี ควรงดเว้นการติดต่อที่สำนักงานขนส่ง หรือใช้บริการระบบออนไลน์ที่ ขบ. มีไว้รองรับ เช่น ชำระภาษีรถออนไลน์ การอบรมออนไลน์ เป็นต้น ในกรณีจำเป็นที่ต้องมาดำเนินการที่สำนักงานขนส่งโดยเฉพาะการติดต่อด้านใบอนุญาตขับรถขอให้จองคิวล่วงหน้าผ่านแอปพลิเคชัน DLT Smart Queue และขอความร่วมมือสวมหน้ากากอนามัยหรือหน้ากากผ้าตลอดเวลา ปฏิบัติตามมาตรการป้องกันและควบคุมการแพร่ระบาดของโรคติดเชื้อไวรัส COVID-19 และปฏิบัติตามคำแนะนำของเจ้าหน้าที่อย่างเคร่งครัด เพื่อลดความเสี่ยงในการติดต่อแพร่กระจายของโรค

ที่มา : https://www.thaigov.go.th/news/contents/details/43642