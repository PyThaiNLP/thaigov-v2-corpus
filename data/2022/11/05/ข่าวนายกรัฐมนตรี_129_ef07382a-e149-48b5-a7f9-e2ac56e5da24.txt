รัฐบาลไทย-ข่าวทำเนียบรัฐบาล-นายกรัฐมนตรียืนยันฉีดวัคซีนครบตามกลุ่มเป้าหมายภายในปีนี้ พร้อมเดินหน้าจัดหาวัคซีนสำหรับปี 2565 อย่างต่อเนื่อง


วันจันทร์ที่ 4 ตุลาคม 2564
พิมพ์
นายกรัฐมนตรียืนยันฉีดวัคซีนครบตามกลุ่มเป้าหมายภายในปีนี้ พร้อมเดินหน้าจัดหาวัคซีนสำหรับปี 2565 อย่างต่อเนื่อง
นายกรัฐมนตรียืนยันฉีดวัคซีนครบตามกลุ่มเป้าหมายภายในปีนี้ พร้อมเดินหน้าจัดหาวัคซีนสำหรับปี 2565 อย่างต่อเนื่อง
วันนี้ (4 ตุลาคม 2564) ภายหลังการเป็นประธานในพิธี Kick off สร้างเกราะป้องกันด้วยวัคซีน เด็กปลอดภัย เรียนอุ่นใจ ต้อนรับเปิดเทอม ณ โรงเรียนพิบูลย์อุปถัมภ์ พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ให้สัมภาษณ์สื่อมวลชน ถึงการฉีดวัคซีนในเด็ก/เยาวชนวันนี้ โดยหลังการฉีดได้มีการติดตามอาการหลังฉีด ยังไม่พบเด็กนักเรียนที่มีผลข้างเคียงใด ๆ เพราะเด็ก/เยาวชน มีร่างกายที่แข็งแรง แต่ต้องเร่งฉีดวัคซีนเพื่อให้สามารถกลับมาเปิดภาคเรียนที่ 2 ในวันที่ 1 พฤศจิกายนได้ อย่างไรก็ตาม รัฐบาลก็ได้เดินหน้าจัดหาวัคซีนที่สามารถฉีดในกลุ่มเด็ก/เยาวชนได้เพิ่มเติม โดยขณะนี้มีหลายยี่ห้อที่กำลังอยู่ระหว่างการพัฒนา บางยี่ห้ออยู่ระหว่างการขึ้นทะเบียนและตรวจสอบ เพื่อความปลอดภัยและไม่ให้มีความเสี่ยงในเด็ก โดยกระทรวงสาธารณสุขได้ติดตามความคืบหน้าอย่างต่อเนื่อง
นายกรัฐมนตรียังยืนยันว่ามีวัคซีนเพียงพอ และในปีนี้จะสามารถฉีดวัคซีนให้เป็นไปตามเป้าที่วางเอาไว้ ครอบคลุมร้อยละ 80 ของประชากรกลุ่มเป้าหมาย หรือ 100 ล้านโดส ขณะนี้ได้ดำเนินการฉีดวันละหลายแสนโดสต่อวัน และยังได้มีแผนการจัดหาวัคซีนปี 2565 จำนวน 150 - 170 ล้านโดสรองรับไว้แล้ว นายกรัฐมนตรีย้ำว่าแม้มีการฉีดวัคซีนแล้ว แต่ขอให้ทุกคนปฏิบัติตามมาตรการ DMHTT รวมทั้งขอให้สื่อมวลชนช่วยกันประชาสัมพันธ์ให้ประชาชนให้ความร่วมมือด้วย สำหรับกรณีวัคซีนทางเลือก นายกรัฐมนตรีกล่าวว่าเป็นอีกทางเลือกหนึ่งให้ประชาชนได้สามารถเข้าถึงการฉีดวัคซีนอย่างทั่วถึง ซึ่งรัฐบาลยินดีช่วยเหลือในการฉีดวัคซีนเพิ่มเติมอยู่แล้ว
ในตอนท้าย นายกรัฐมนตรีกล่าวถึงสถานการณ์อุทกภัยว่า หากมีพายุในวันที่ 8 - 9 ตุลาคมนี้ อาจส่งผลให้ปริมาณน้ำมากขึ้น รัฐบาลได้เตรียมแผนรองรับไว้แล้วเพื่อให้เกิดความเสียหายน้อยที่สุด พร้อมกับต้องดูแลเยียวยาประชาชนด้วยเช่นกัน

ที่มา : https://www.thaigov.go.th/news/contents/details/46524