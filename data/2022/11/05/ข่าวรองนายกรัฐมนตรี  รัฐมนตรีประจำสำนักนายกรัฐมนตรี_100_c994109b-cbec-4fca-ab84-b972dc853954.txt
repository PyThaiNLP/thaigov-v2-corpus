รัฐบาลไทย-ข่าวทำเนียบรัฐบาล-รองนายกรัฐมนตรี “อนุทิน” พร้อม รมว.คมนาคม ลงพื้นที่ติดตามความพร้อมการเปิดให้บริการท่าอากาศยานเบตง เตรียมเชิญนายกรัฐมนตรีร่วมในเที่ยวบินปฐมฤกษ์ ภายใน 28 ก.พ. นี้


วันเสาร์ที่ 5 กุมภาพันธ์ 2565
พิมพ์
รองนายกรัฐมนตรี “อนุทิน” พร้อม รมว.คมนาคม ลงพื้นที่ติดตามความพร้อมการเปิดให้บริการท่าอากาศยานเบตง เตรียมเชิญนายกรัฐมนตรีร่วมในเที่ยวบินปฐมฤกษ์ ภายใน 28 ก.พ. นี้
รองนายกรัฐมนตรี “อนุทิน” พร้อม รมว.คมนาคม ลงพื้นที่ติดตามความพร้อมการเปิดให้บริการท่าอากาศยานเบตง เตรียมเชิญนายกรัฐมนตรีร่วมในเที่ยวบินปฐมฤกษ์ ภายใน 28 ก.พ. นี้
วันที่ 5 ก.พ. 2565 น.ส.ไตรศุลี ไตรสรณกุล รองโฆษกประจำสำนักนายกรัฐมนตรี  กล่าวว่า วันนี้ (5 ก.พ. 2565) นายอนุทิน ชาญวีรกูล รองนายกรัฐมนตรีและรมว.สาธารณสุข พร้อมด้วยนายศักดิ์สยาม ชิดชอบ  รมว.คมนาคม และคณะผู้บริหารกระทรวงคมนาคม ได้ลงพื้นที่ตรวจราชการติดตามการเตรียมความพร้อมในการเปิดให้บริการท่าอากาศยานเบตง ณ ท่าอากาศยานเบตง อ.เบตง จ.ยะลา
ทั้งนี้ การลงพื้นที่ในครั้งนี้เป็นการสร้างความเชื่อมั่นให้กับประชาชนทั้งในพื้นที่ อ.เบตง จ.ยะลา และนักท่องเที่ยวว่าท่าอากาศยานเบตงมีความพร้อมทั้งในส่วนของกายภาพ และหน่วยงานสนับสนุนและให้บริการ โดยรองนายกรัฐมนตรีและรมว.สาธารณสุข พร้อมคณะได้ตรวจเยี่ยมความพร้อมภายในอาคารผู้โดยสารและประชุมร่วมกับหน่วยงานที่เกี่ยวข้อง อาทิ กรมท่าอากาศยาน สำนักงานการบินพลเรือนแห่งประเทศไทย (กพท.) บริษัท วิทยุการบินแห่งประเทศไทย จำกัด ศูนย์อำนวยการบริหารจังหวัดชายแดนภาคใต้ (ศอ.บต.) ผู้ว่าราชการจังหวัดยะลา สายการบินนกแอร์ เอกชนภาคการท่องเที่ยวและภาคประชาชน
นายอนุทิน กล่าวว่า จากการลงพื้นที่พบว่าอำเภอเบตงนอกจากจะมีพื้นฐานเป็นเมืองเศรษฐกิจอยู่แล้ว ยังมีสถานที่ท่องเที่ยวที่มีศักยภาพจำนวนมากและภูมิประเทศที่สวยงาม ซึ่งการมีสนามบินจะสนับสนุนการท่องเที่ยวให้ขยายตัวขึ้น เป็นเกตเวย์หรือประตูด่านหน้าสำหรับการพัฒนาเศรษฐกิจใน 3 จังหวัดชายแดนภาคใต้ สร้างสมดุลและเป็นทางเลือกให้กับนักเดินทาง เพิ่มเติมจากสนามบินหาดใหญ่ และสนามบินนราธิวาส
นอกจากนี้ การลงพื้นที่ครั้งนี้ ยังได้ติดตามประเด็นที่เป็นข้อกังวลทั้งในเรื่องของความปลอดภัยความสงบ เส้นทางการบินที่ยืนยันว่าไม่มีการล้ำน่านฟ้าประเทศเพื่อนบ้านแน่นอน ซึ่งในเรื่องนี้จะได้รายงานพล.อ.ประยุทธ์ จันทร์โอชา นายกรัฐมนตรีและรมว.กลาโหม ได้ทราบต่อไปว่าสนามบินแห่งนี้มีมาตรฐาน การบินขึ้นลงสะดวกและจะเป็นจุดหมายปลายทางที่สำคัญของนักท่องเที่ยวและนักลงทุน ที่จะเข้ามาท่องเที่ยวทำการค้าขายและลงทุนใน อ.เบตง จ.ยะลา เพิ่มขึ้นแน่นอน
ทางด้านนายศักดิ์สยาม กล่าวว่า นายกรัฐมนตรีได้มอบหมายให้กระทรวงคมนาคม สร้างความเชื่อมั่นให้กับพี่น้องใน อ.เบตง จังหวัดชายแดนใต้ และทั่วประเทศว่า ท่าอากาศยานแห่งนี้มีความพร้อมในการเปิดให้บริการ  ซึ่งก่อนหน้าการลงพื้นที่ครั้งนี้หน่วยงานที่เกี่ยวข้องไม่ว่าจะเป็นกรมท่าอากาศยาน กพท. บริษัทวิทยุการบินฯ และสายการบินเอกชนก็ได้มีการทดสอบการให้บริการ ซึ่งก็เป็นไปอย่างราบรื่น
ส่วนในการลงพื้นที่ครั้งนี้คณะใช้เวลาเดินทางประมาณ 1 ชั่วโมง 40 นาที และเส้นทางการบินอยู่เฉพาะน่านฟ้าในประเทศ ไม่มีการรุกล้ำน่านฟ้าประเทศเพื่อนบ้าน ซึ่งประเด็นที่เหลือหลังจากนี้คือการหารือกับสายการบินเอกชนเกี่ยวกับการกำหนดค่าโดยสารที่เหมาะสม เพื่อจูงใจให้เกิดการเดินทาง ขณะที่เอกชนก็ประกอบธุรกิจได้
รมว.คมนาคม กล่าวว่า สำหรับกำหนดการเปิดบริการเชิงพาณิชย์อย่างเป็นทางการนั้น ตั้งเป้าหมายว่าจะเริ่มได้ภายในวันที่ 28 ก.พ. 2565 นี้ ซึ่งกระทรวงคมนาคมจะเรียนเชิญนายกรัฐมนตรีมาร่วมในเที่ยวบินปฐมฤกษ์ด้วย
ทั้งนี้ ท่าอากาศยานเบตงได้รับใบรับรองการดำเนินงานสนามบินสาธารณะ (Public Aerodrome  Operating Certificate: PAOC) จาก กพท. เมื่อวันที่ 28 ม.ค. 2565 ที่ผ่านมา ซึ่งจะทำให้ท่าอากาศยานแห่งนี้สามารถให้บริการแบบสาธารณะ หรือเที่ยวบินพาณิชย์ได้ ทั้งนี้ ท่าอากาศยานเบตงมีความยาวทางวิ่ง 1800 เมตร สามารถรองรับเครื่องบินที่ขนาดสูงสุด คือ ATR-72 และเครื่องบิน Q-400 ที่มีความจุผู้โดยสารประมาณ 80 ที่นั่ง  มีสายการบินนกแอร์ยื่นขออนุญาตทำการบินไว้ 2 เส้นทาง คือ 1.หาดใหญ่-เบตง-หาดใหญ่ และ 2. ดอนเมือง-เบตง-ดอนเมือง ซึ่งสายการบินนกแอร์ได้บินเพื่อทดสอบเส้นทางการบินเมื่อวันที่ 29 ม.ค. 2565 ด้วยสายการบิน DD6260 ผู้โดยสาร 78 คน ซึ่งการทดสอบเป็นไปด้วยความเรียบร้อย
น.ส.ไตรศุลี กล่าวว่า ภายหลังการประชุมหารือกับหน่วยงานที่เกี่ยวข้องแล้ว รองนายกรัฐมนตรีและรมว.สาธารณสุขพร้อมคณะได้เดินทางถึงไปยังโรงพยาบาลเบตง เพื่อพบปะและให้กำลังใจอาสาสมัครสาธารณสุขประจำหมู่บ้าน (อสม.) พร้อมกับเข้าร่วมประชุมกับข้าราชการกระทรวงสาธารณสุข อ.เบตง เพื่อมอบนโยบายการปฏิบัติงานของเจ้าหน้าที่ในพื้นที่ในการดูแลประชาชน

ที่มา : https://www.thaigov.go.th/news/contents/details/51270