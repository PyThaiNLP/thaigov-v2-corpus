รัฐบาลไทย-ข่าวทำเนียบรัฐบาล-กรมทางหลวงชี้แจง กรณีโครงการนำร่อง เพื่อยกระดับความปลอดภัยทางคนเดินข้าม จังหวัดศรีสะเกษ


วันศุกร์ที่ 8 กรกฎาคม 2565
กรมทางหลวงชี้แจง กรณีโครงการนำร่อง เพื่อยกระดับความปลอดภัยทางคนเดินข้าม จังหวัดศรีสะเกษ
...
จากข่าวการสูญเสียชีวิตของบุคลากรทางการแพทย์ ขณะเดินข้ามถนนในกรุงเทพฯ เป็นเรื่องที่ผู้เกี่ยวข้องจากทุกหน่วยงาน ร่วมกันหาทางป้องกัน และแก้ไขปัญหา ซึ่งสาเหตุหลักของกรณีนี้ คือ “ความเร็วของรถ ที่เข้าสู่ทางคนเดินข้าม” และ "การรับรู้ของผู้ขับขี่ล่วงหน้า ว่าจะมีทางข้ามถนน"
กรมทางหลวง (ทล.) กระทรวงคมนาคม ได้นำแนวทางการแก้ไขปัญหาดังกล่าวที่ใช้กันในระดับสากล มาทดลองใช้กับทางหลวงขนาด 2 ช่องจราจร ได้แก่
• เส้นซิกแซก (Zigzag Line) ซึ่งปรากฎเป็นข่าว โดยมีวัตถุประสงค์เพื่อเตือนผู้ขับขี่ล่วงหน้า ด้วยสีที่ตีเส้นบนผิวทางให้ “ตระหนัก” และ “ลดความเร็ว” ลงก่อนถึงทางคนเดินข้ามซึ่งเป็นรูปแบบที่ใช้กันในระดับสากล เช่น กลุ่มประเทศในยุโรป สหราชอาณาจักร สิงคโปร์ ออสเตรเลีย เป็นต้น
• เกาะยืนพักระหว่างการเดินข้าม (Refuge Island) ซึ่งจะช่วยให้ผู้ที่เดินช้าไม่จำเป็นต้องเดินข้ามถนนในครั้งเดียว
• ชุดป้ายทางข้าม ชนิดสีเหลืองเขียวฟลูออเรสเซนต์ ที่เพิ่มความปลอดภัยให้กับคนเดินข้าม ซึ่งใช้กันแพร่หลายในต่างประเทศ
• ไฟฟ้าส่องสว่าง ที่ส่องไปที่พื้นทางคนเดินข้ามโดยเฉพาะ
• การปรับปรุงกายภาพสองข้างทาง เพื่อให้ผู้ขับขี่รับรู้ถึงการเปลี่ยนสภาพแวดล้อมสู่ช่วงเขตชุมชน
โดยได้ทำเป็นโครงการนำร่องที่แรกบนทางหลวงหมายเลข 2127 ตอนศิวาลัย - สำโรงเกียรติ ซึ่งเป็นถนนทางหลวงขนาด 2 ช่องจราจร บริเวณชุมชน บ้ทนหลักหินใหม่ อำเภอขุนหาญ จังหวัดศรีษะเกษ
ทั้งนี้ ทล. ได้ทำการเก็บข้อมูลการใช้งานทั้งก่อนและหลังกาศึกษาโครงการ (Before & After Study) เพื่อวิเคราะห์และประเมินผลในทุกมิติ รวมถึงเพื่อพัฒนา แนวทางการปรับปรุงถนนทางกายภาพ และด้านอื่น ๆ ให้เกิดความปลอดภัยในการข้ามถนนของประชาชนต่อไป

ที่มา : https://www.thaigov.go.th/news/contents/details/56711