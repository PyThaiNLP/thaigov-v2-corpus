รัฐบาลไทย-ข่าวทำเนียบรัฐบาล-ผู้ช่วยรัฐมนตรีประจำกระทรวงยุติธรรม เผย ส่งเจ้าหน้าที่ดูแลพร้อมเยียวยาครอบครัวสาว 27 ปี โดนฆ่าชิงทรัพย์คาห้องพักอย่างใกล้ชิด


วันอังคารที่ 7 กันยายน 2564
พิมพ์
ผู้ช่วยรัฐมนตรีประจำกระทรวงยุติธรรม เผย ส่งเจ้าหน้าที่ดูแลพร้อมเยียวยาครอบครัวสาว 27 ปี โดนฆ่าชิงทรัพย์คาห้องพักอย่างใกล้ชิด
ผู้ช่วยรัฐมนตรีประจำกระทรวงยุติธรรม เผย ส่งเจ้าหน้าที่ดูแลพร้อมเยียวยาครอบครัวสาว 27 ปี โดนฆ่าชิงทรัพย์คาห้องพักอย่างใกล้ชิด ญาติระบุขอรับสิทธิทางคดีอาญา หลังจัดพิธีกรรมทางศาสนาให้ผู้ตายเสร็จ
จากกรณี นายเอกพจน์ ครองยุติ อายุ 33 ปี อดีตนักโทษคดีข่มขืน และผู้ต้องหาตามหมายจับศาลจังหวัดสมุทรปราการ ที่ก่อเหตุฆ่าพร้อมชิงทรัพย์ นางสาวจิราพร (สงวนนามสกุล) อายุ 27 ปี ภายในห้องเช่าแห่งหนึ่ง เหตุเกิดเมื่อเวลาตี 1 วันที่ 1 กันยายน 2564 จนกระทั่งถูกตำรวจควบคุมตัวไว้ได้ขณะหนีกบดานที่จังหวัดปทุมธานี โดยผู้ต้องหาอ้างว่า ก่อนเกิดเหตุได้เสพยาไอซ์มา และมีการทะเลาะกับฝ่ายหญิง ก่อนจะลงมือทำร้ายจนเสียชีวิต เจ้าหน้าที่จึงแจ้งข้อกล่าวหา ฆ่าผู้อื่นตายโดยเจตนาและลักทรัพย์ ก่อนถูกนำตัวไปดำเนินคดีตามกฎหมาย นั้น
นางสาวณัฐธ์ภัสส์ ยงใจยุทธ ผู้ช่วยรัฐมนตรีประจำกระทรวงยุติธรรม เปิดเผยว่า กระทรวงยุติธรรมพร้อมให้การช่วยเหลือครอบครัวผู้เสียชีวิตอย่างเต็มที่ ซึ่งตนได้ประสานให้กรมคุ้มครองสิทธิและเสรีภาพและยุติธรรมจังหวัดหนองบัวลำภู ส่งเจ้าหน้าที่ไปแจ้งสิทธิและรับคำขอตามพระราชบัญญัติค่าตอบแทนฯให้ทายาทของผู้เสียหาย โดยคดีดังกล่าวผู้ต้องหาถูกแจ้งข้อหาเพิ่มคือความผิดเกี่ยวกับร่างกาย ตามประมวลกฎหมายอาญา มาตรา 288 ทั้งนี้ สำนักงานยุติธรรมจังหวัดหนองบัวลำภู ได้แจ้งสิทธิขอรับค่าตอบแทนกับพ่อแม่ผู้เสียชีวิตแล้ว ซึ่งทางครอบครัวแจ้งว่าขอประกอบพิธีกรรมทางศาสนาให้แล้วเสร็จก่อนจึงจะยื่นคำร้องในภายหลัง โดยเบื้องต้นครอบครัวจะได้รับการช่วยเหลือเยียวยาในฐานะที่ตกเป็นเหยื่อ หรือผู้เสียหายในคดีอาญา ได้แก่ 1. ค่าตอบแทนกรณีถึงแก่ความตาย จำนวน 50,000 บาท 2. ค่าจัดการศพ 20,000 บาท 3. ค่าขาดอุปการะเลี้ยงดู 40,000 บาท รวมเป็นเงิน 110,000 บาท โดยขึ้นอยู่กับดุลพินิจของคณะอนุกรรมการฯ
อย่างไรก็ตาม หลังจากนี้จะให้สำนักงานยุติธรรมจังหวัดหนองบัวลำภู และสำนักงานช่วยเหลือทางการเงินแก่ผู้เสียหายและจำเลยในคดีอาญา กรมคุ้มครองสิทธิและเสรีภาพ คอยติดตามการให้ความช่วยเหลือญาติ ๆ อย่างใกล้ชิดต่อไป

ที่มา : https://www.thaigov.go.th/news/contents/details/45588