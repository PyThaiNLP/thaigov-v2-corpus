รัฐบาลไทย-ข่าวทำเนียบรัฐบาล-อัปเดตความช่วยเหลือผู้ได้รับผลกระทบ เหตุ รง. ไฟไหม้


วันพฤหัสบดีที่ 8 กรกฎาคม 2564
อัปเดตความช่วยเหลือผู้ได้รับผลกระทบ เหตุ รง. ไฟไหม้
....
น.ส.รัชดา ธนาดิเรก รองโฆษกรัฐบาล เผยว่า ขณะนี้ทุกส่วนราชการเร่งให้ความช่วยเหลือประชาชนที่ได้รับผลกระทบจากเหตุไฟไหม้โรงงานผลิตเม็ดโฟมและพลาสติก จ.สมุทรปราการ ทั้งพนักงานในโรงงาน ประชาชนที่อาศัยบริเวณใกล้เคียง โดยเฉพาะผู้ที่เสียชีวิตและบาดเจ็บจากเหตุการณ์ดังกล่าว ดังนี้
.
สำนักงานประกันสังคม โดยกระทรวงแรงงาน เร่งตรวจสอบสถานะผู้ประกันตนทั้งตาม ม.33 38 39 และ 40 ให้เข้ารับการรักษาพยาบาลตามสิทธิประโยชน์ และสิทธิอื่น ๆ พึงได้ เช่น ค่าทดแทนกรณีหยุดพักรักษาตัว 70% ของค่าจ้างรายเดือน รวมถึงกรณีสูญเสียสมรรถภาพในการทำงาน จะได้รับเงินชดเชย 70% ของค่าจ้างรายเดือน สูงสุด 10 ปี
.
สถาบันพัฒนาองค์กรชุมชน (องค์การมหาชน) โดยกระทรวงการพัฒนาสังคมและความมั่นคงของมนุษย์ จัดสรรเงินช่วยเหลือประชาชนสำหรับการย้ายบ้านชั่วคราว เนื่องจากไม่สามารถอยู่อาศัยในที่พักเดิมได้ ครอบครัวละ 18,000 บาท
.
การเคหะแห่งชาติ จัดหาโรงแรม/ห้องพักราคาถูก สำหรับผู้ต้องการที่อยู่อาศัยเร่งด่วน แต่หากไม่สามารถจ่ายค่าใช้จ่ายได้ จะเร่งจัดสรรห้องพักเพื่อให้ความช่วยเหลือต่อไป
.
กระทรวงศึกษาธิการ จัดหาที่พักให้ครู บุคลากร และครอบครัวของโรงเรียนในพื้นที่ที่ได้รับผลกระทบ
.
สำหรับด้านประกันภัย อยู่ระหว่างตรวจสอบข้อมูลการทำประกันภัยของผู้เสียชีวิตและผู้บาดเจ็บจากทุกหน่วยงานที่เกี่ยวข้อง เพื่อให้ความช่วยเหลือเยียวยาอย่างเร่งด่วน อาทิ การจ่ายสินไหมทดแทน ส่วนรายที่ไม่ได้ทำประกันภัย จะได้รับการชดเชยจากประกันภัยของโรงงาน ด้วยวงเงินเอาประกันภัย 20 ล้านบาท
.
นอกจากนี้ จ.สมุทรปราการ และ อปท. จะดำเนินการสำรวจความเสียหายที่เกิดขึ้นทั้งหมด เพื่อเยียวยาประชาชนตามระเบียบหลักเกณฑ์การใช้จ่ายเงินทดรองราชการเพื่อช่วยเหลือผู้ประสบภัยพิบัติกรณีฉุกเฉินต่อไป
#ไทยคู่ฟ้า #รวมไทยสร้างชาติ #ร่วมต้านโควิด19
-------------------

ที่มา : https://www.thaigov.go.th/news/contents/details/43557