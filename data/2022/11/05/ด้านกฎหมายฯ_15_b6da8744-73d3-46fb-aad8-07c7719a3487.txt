รัฐบาลไทย-ข่าวทำเนียบรัฐบาล-กระทรวงยุติธรรม ติดตามการดำเนินงานตามแผนงานป้องกันและแก้ไขสถานการณ์ Covid-19 ภายในสถานที่ควบคุมของหน่วยงานในสังกัดกระทรวงยุติธรรม ครั้งที่ ๒๙/๒๕๖๔


วันศุกร์ที่ 18 มิถุนายน 2564
พิมพ์
กระทรวงยุติธรรม ติดตามการดำเนินงานตามแผนงานป้องกันและแก้ไขสถานการณ์ Covid-19 ภายในสถานที่ควบคุมของหน่วยงานในสังกัดกระทรวงยุติธรรม ครั้งที่ ๒๙/๒๕๖๔
กระทรวงยุติธรรม ติดตามการดำเนินงานตามแผนงานป้องกันและแก้ไขสถานการณ์ Covid-19 ร่วมกับผู้บัญชาการเรือนจำในจังหวัดที่มีสถานการณ์การแพร่ระบาดของเชื้อไวรัสโคโรนา 2019 (COVID-19)
ในวันศุกร์ที่ ๑๘ มิถุนายน ๒๕๖๔ เวลา ๐๙.๐๐ น. ณ ห้องประชุม ๑ ชั้น ๒ กรมราชทัณฑ์ ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม ในฐานะผู้อำนวยการศูนย์บริหารสถานการณ์การแพร่ระบาดของโรค เชื้อไวรัสโคโรนา ๒๐๑๙ ภายในสถานที่ควบคุมของหน่วยงานในสังกัดกระทรวงยุติธรรม เป็นประธานการประชุมติดตามการดำเนินงานตาม ๕ แผนงานการป้องกันและแก้ไขสถานการณ์ Covid-19 ภายในสถานที่ควบคุมของหน่วยงานในสังกัดกระทรวงยุติธรรม ครั้งที่ ๒๙/๒๕๖๔ โดยมี นางสาวณัฐธ์ภัสส์ ยงใจยุทธ ผู้ช่วยรัฐมนตรีประจำกระทรวงยุติธรรม นายนิยม เติมศรีสุข รองปลัดกระทรวงยุติธรรม นายอายุตม์ สินธพพันธุ์ อธิบดีกรมราชทัณฑ์   พ.ต.ท.วรรณพงษ์ คชรักษ์ อธิบดีกรมพินิจและคุ้มครองเด็กและเยาวชน และเจ้าหน้าที่ที่เกี่ยวข้อง เข้าร่วมประชุม ผ่านระบบการประชุมทางไกล (Video Conference) ร่วมกับผู้บัญชาการเรือนจำในจังหวัดที่มีสถานการณ์การแพร่ระบาดของเชื้อไวรัสโคโรนา 2019 (COVID-19)
โดยที่ประชุมได้รับทราบรายงานสถานการณ์การแพร่ระบาดของโรคติดเชื้อไวรัสโควิด - 19 ภายในสถานที่ควบคุมของหน่วยงาน ในสังกัดกระทรวงยุติธรรม พบว่า มีผู้ต้องขังติดเชื้อที่ยังอยู่ในการดูแลของกรมราชทัณฑ์ ๖,๖๗๖ ราย รักษาหายสะสม๒๗,๓๒๓ ราย หรือกว่า ๘๐% ของผู้ติดเชื้อสะสมที่ ๓๔,๒๔๑ ราย และมีผู้เสียชีวิตเพิ่ม ๑ ราย รวม ๓๑ ราย หรือ ๐.๐๙% ของผู้ติดเชื้อสะสม ในภาพรวมสถานการณ์การแพร่ระบาดของโรคติดเชื้อไวรัสโควิด-19 ของกรมราชทัณฑ์ ยังคงมีแนวโน้มที่ดีขึ้นและสามารถควบคุมการระบาดให้อยู่ในวงจำกัดได้ โดยการตรวจพบเชื้อที่เพิ่มขึ้นในช่วงนี้จะเกิดจากการ SWAB หาเชื้อซ้ำในเรือนจำ/ทัณฑสถานที่เป็นเรือนจำสีแดงเป็นส่วนใหญ่ และเริ่มตรวจพบเชื้อจากผู้ต้องขังในระบบกักโรคของเรือนจำ/ทัณฑสถานบางแห่ง ซึ่งแสดงให้เห็นถึงประสิทธิผลของห้องกักโรคว่าสามารถทำงานได้ดี ซึ่งต้องเน้นย้ำการรักษามาตรฐานการกักกันโรคอย่างเคร่งครัดต่อไป โดยเฉพาะในเรือนจำสีขาวที่ยังไม่พบการแพร่ระบาด ที่ได้กำชับให้เรือนจำ/ทัณฑสถานป้องกันเชื้อที่จะถูกนำเข้าสู่เรือนจำ/ทัณฑสถานทุกทาง ทั้งจากเจ้าหน้าที่ ครอบครัว และในผู้ต้องขังเข้าใหม่ ที่ต้องดำเนินการตามระบบคัดกรองโรคอย่างเข้มข้นต่อไป จนกว่าสถานการณ์จะกลับเป็นปกติ
สำหรับ แนวโน้มสถานการณ์การแพร่ระบาดของเชื้อภายในเรือนจำ/ทัณฑสถานต่อจากนี้ จะเริ่มเห็นตัวเลขของผู้ติดเชื้อที่รักษาหายแล้วเพิ่มมากขึ้น จากจำนวนผู้ป่วยกลุ่มสีเขียวที่มีกว่าร้อยละ ๙๐ ของผู้ติดเชื้อที่ยังอยู่ระหว่างการรักษา และคาดว่าจะมีเรือนจำสีแดงจำนวน ๕ แห่ง ที่ผู้ติดเชื้อปัจจุบันจะได้รับการรักษาจนหายทุกรายในเดือนมิถุนายนนี้ หากไม่มีผู้ติดเชื้อรายใหม่เพิ่ม คือ ทัณฑสถานหญิงกลาง เรือนจำพิเศษกรุงเทพมหานคร เรือนจำพิเศษธนบุรี เรือนจำจังหวัดสงขลา โดยเฉพาะเรือนจำกลางเชียงใหม่ ที่จะหายทั้งหมด ในวันที่ ๑๘ มิถุนายน ๒๕๖๔ นี้
ด้านมาตรการเพื่อลดสถานะเรือนจำ/ทัณฑสถานจากเรือนจำสีแดงเป็นเรือนจำปกติ ในที่ประชุมศูนย์ฯ ได้พิจารณาในส่วนของหลักการและมาตรฐานเพื่อดำเนินการเรียบร้อยแล้ว และอยู่ระหว่างการร่างเป็นข้อสั่งการเพื่อเป็นระเบียบปฏิบัติที่ชัดเจนแก่เรือนจำ/ทัณฑสถาน ซึ่งต้องดำเนินการควบคู่กับแผนคงสถานะเรือนจำสีขาว ด้วยการตรวจประเมินเป็นระยะเพื่อรับรองผลการเป็นเรือนจำปลอดเชื้อแบบ ๑๐๐% การบริหารจัดการวัคซีนของกรมราชทัณฑ์ ปัจจุบัน มีเรือนจำ/ทัณฑสถานที่ได้รับการฉีดวัคซีนไปแล้วจำนวน ๔๒ แห่ง รวมทั้งสิ้นจำนวน ๕๑,๐๐๓ โดส เป็นวัคซีนที่ได้รับการจัดสรรจากกรมควบคุมโรค ๔๑ แห่งจำนวน ๔๕,๐๐๐ โดส และจากจังหวัดภูเก็ตที่จัดสรรให้เรือนจำจังหวัดภูเก็ตอีก ๑ แห่ง และในขณะนี้ยังอยู่ระหว่างประสานกรมควบคุมโรค กระทรวงสาธารณสุข เพื่อกระจายวัคซีนไปยังเรือนจำสีขาวในเขตพื้นที่อื่นๆ จนกว่าจะครอบคลุมทั่วประเทศควบคู่กับแผนการฉีดวัคซีนของประชาชนทั่วไป รวมถึงการฉีดวัคซีนในเข็มที่ ๒ เพื่อสร้างภูมิคุ้มกันต่อโรคอย่างมีประสิทธิภาพ ซึ่งเป็นนโยบายที่รัฐมนตรีว่าการกระทรวงยุติธรรมได้เน้นย้ำเป็นพิเศษ เพราะผู้ต้องขังในเรือนจำ/ทัณฑสถานถือเป็นกลุ่มเปราะบางที่เสี่ยงต่อการติดเชื้อได้ง่าย

ที่มา : https://www.thaigov.go.th/news/contents/details/42859