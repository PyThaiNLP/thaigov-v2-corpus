รัฐบาลไทย-ข่าวทำเนียบรัฐบาล-“ยุติธรรม เผย สถานการณ์โควิด-19 กรมราชทัณฑ์ พบผู้ติดเชื้อรายใหม่ลดลง มีผู้ติดเชื้อรักษาหายแล้ว ๙๓.๒% ขณะที่ไม่พบเรือนจำระบาดใหม่นาน ๑๐ วัน และเตรียม EXIT เรือนจำอีก ๕ แห่งเดือนนี้”


วันอังคารที่ 7 ธันวาคม 2564
“ยุติธรรม เผย สถานการณ์โควิด-19 กรมราชทัณฑ์ พบผู้ติดเชื้อรายใหม่ลดลง มีผู้ติดเชื้อรักษาหายแล้ว ๙๓.๒% ขณะที่ไม่พบเรือนจำระบาดใหม่นาน ๑๐ วัน และเตรียม EXIT เรือนจำอีก ๕ แห่งเดือนนี้”
ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม ในฐานะผู้อำนวยการศูนย์บริหารสถานการณ์การแพร่ระบาดของโรคติดเชื้อไวรัสโคโรนา 2019 ภายในสถานที่ควบคุมของหน่วยงานในสังกัดกระทรวงยุติธรรม หรือ ศบค.ยธ. เป็นประธานการประชุมติดตามการดำเนินงานตาม ๕ แผน
ในวันอังคารที่ ๗ ธันวาคม ๒๕๖๔ เวลา ๐๙.๐๐ น. ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม ในฐานะผู้อำนวยการศูนย์บริหารสถานการณ์การแพร่ระบาดของโรคติดเชื้อไวรัสโคโรนา 2019 ภายในสถานที่ควบคุมของหน่วยงานในสังกัดกระทรวงยุติธรรม หรือ ศบค.ยธ. เป็นประธานการประชุมติดตามการดำเนินงานตาม ๕ แผนงานการป้องกันและแก้ไขสถานการณ์ Covid-19 ภายในสถานที่ควบคุมของหน่วยงานในสังกัดกระทรวงยุติธรรม ครั้งที่ ๘๒/๒๕๖๔ โดยมี นางสาวณัฐธ์ภัสส์ ยงใจยุทธ ผู้ช่วยรัฐมนตรีประจำกระทรวงยุติธรรม นายอายุตม์ สินธพพันธุ์ อธิบดีกรมราชทัณฑ์ พ.ต.ท.วรรณพงษ์ คชรักษ์ อธิบดีกรมพินิจและคุ้มครองเด็กและเยาวชน นายวิตถวัลย์ สุนทรขจิต อธิบดีกรมคุมประพฤติ  และเจ้าหน้าที่ที่เกี่ยวข้อง เข้าร่วมประชุม ผ่านระบบการประชุมทางไกล (Video Conference) ร่วมกับผู้บัญชาการเรือนจำในจังหวัดที่มีสถานการณ์การแพร่ระบาดของเชื้อไวรัสโคโรนา 2019 (COVID-19)
นายวัลลภ นาคบัว รองปลัดกระทรวงยุติธรรมและโฆษก ศบค.ยธ. เปิดเผยว่า ภาพรวมการแพร่ระบาดของโรคติดเชื้อไวรัสโควิด-19 ในเรือนจำ/ทัณฑสถานวันนี้ ไม่พบเรือนจำระบาดใหม่ต่อเนื่องเป็นวันที่ ๑๐ โดยมีเรือนจำสีขาวอยู่ที่ ๑๒๗ แห่ง และเรือนจำสีแดงอยู่ที่  ๑๕ แห่ง ซึ่งในจำนวนดังกล่าว เป็นเรือนจำที่อยู่ระหว่างควบคุมการระบาด ๗ แห่ง (ระบาดใหม่ ๕ แห่ง และระบาดซ้ำในแดนบางส่วน ๒ แห่ง) ขณะที่มีเรือนจำอยู่ในแผนสิ้นสุดการระบาดของโรค (แผน EXIT) จำนวน ๘ แห่ง โดยมีกำหนดวัน EXIT แล้ว ๕ แห่งภายในเดือนธันวาคมนี้ เริ่มจากเรือนจำจังหวัดชุมพรในวันพรุ่งนี้ (๘ ธันวาคม)
ขณะที่ผู้ติดเชื้อรายใหม่วันนี้ พบเพิ่ม ๑๒ ราย โดยเป็นการตรวจพบในห้องแยกกักโรคผู้ต้องขังรับใหม่ทุกราย มีผู้ติดเชื้อที่รักษาหายเพิ่ม จำนวน ๑๖๒ ราย และไม่มีรายงานการเสียชีวิตติดต่อกันเป็นเวลา ๑๘ วัน ทำให้มีผู้ติดเชื้อที่ยังอยู่ในการดูแลของกรมราชทัณฑ์ ๓,๕๒๑ ราย (กลุ่มสีเขียว ๘๙.๒% สีเหลือง ๑๐.๗% และสีแดง ๐.๑%) มีผู้ติดเชื้อรักษาหายสะสม ๘๐,๐๖๗ ราย หรือ ๙๓.๒% ของผู้ติดเชื้อสะสม ๘๕,๘๗๒ ราย เสียชีวิตสะสม ๑๘๓ ราย คิดเป็น ๐.๒% ของผู้ติดเชื้อสะสมทั้งหมด
นายวัลลภ กล่าวต่อว่า ในที่ประชุม ศบค.ยธ. โดยมีปลัดกระทรวงยุติธรรมเป็นประธานการประชุม ได้เน้นย้ำทุกฝ่ายปฏิบัติตามแผนบริหารสถานการณ์อย่างเคร่งครัดและเป็นระบบ อาทิ ระบบห้องกักโรคผู้ต้องขังรับใหม่ การฉีดวัคซีนในผู้ต้องขังให้ครบโดสเพื่อสร้างภูมิคุ้มกัน การตรวจคัดกรองและรักษาผู้ติดเชื้อที่รวดเร็วและได้มาตรฐานทางการแพทย์ รวมถึงระบบการตรวจเชื้อและแยกกักโรคก่อนปล่อยตัวผู้พ้นโทษ ซึ่งพบว่ามีการบริหารจัดการที่เป็นระบบอยู่แล้ว โดยจะเห็นได้จากสถานการณ์การแพร่ระบาดภายในเรือนจำและทัณฑสถานที่เริ่มคลี่คลายลง ทั้งในส่วนของจำนวนผู้ติดเชื้อ รวมทั้งสถานการณ์เรือนจำแพร่ระบาดที่ชะลอตัวลงและมีแนวโน้มที่ดีขึ้น แต่อย่างไรก็ตาม ยังต้องเฝ้าระวังสถานการณ์การระบาดของเชื้อจากภายนอกอยู่เสมอ โดยเฉพาะจากเชื้อสายพันธุ์ใหม่ ที่ต้องเร่งศึกษาลักษณะการแพร่ระบาดและอาการเจ็บป่วยเพิ่มเติม เพื่อปรับปรุงระบบการป้องกันและรักษาให้มีความรัดกุมและป้องกันโรคได้อย่างมีประสิทธิภาพ
ทั้งนี้ ในส่วนของการบริหารจัดการวัคซีนแก่ผู้ต้องขัง ปัจจุบัน กรมราชทัณฑ์ได้ดำเนินการฉีดวัคซีนแก่ผู้ต้องขังไปแล้ว เป็นเข็มที่ ๑ จำนวน ๒๒๙,๐๘๔ ราย เป็นวัคซีนกระตุ้นหลังหายจากการติดเชื้อ จำนวน  ๕๑,๐๓๕ ราย เป็นเข็มที่ ๒ จำนวน ๒๐๖,๒๓๖ ราย เป็นเข็มที่ ๓ จำนวน ๒๖,๔๔๗ ราย โดยมีผู้ต้องขังที่ได้รับวัคซีนครบทั้ง ๒ เข็ม หรือครบโดสแล้ว จำนวน ๒๘๓,๗๑๘ ราย
ด้านสถานการณ์การแพร่ระบาดของโรคติดเชื้อไวรัสโคโรนา 2019 (COVID-19) ของกรมพินิจและคุ้มครองเด็กและเยาวชน ประจำวันอังคารที่ ๗ ธันวาคม ๒๕๖๔ มีผู้ติดเชื้อและอยู่ระหว่างการรักษาตัว จำนวน ๓๒ ราย เป็นเจ้าหน้าที่ ๖ ราย และเยาวชน ๒๖ ราย ด้านผลการดำเนินงานสถานพินิจฯ/ศูนย์ฝึกและอบรมฯ สีขาว มีจำนวน ๕๑ แห่ง จากทั้งหมด ๕๖ แห่ง อีก ๕ แห่ง แยกเป็นติดเชื้อ ๓ แห่ง และหมดสถานะสีขาว ๒ แห่ง ขณะที่สถิติการฉีดวัคซีนของเด็กและเยาวชนเพิ่มขึ้นเป็นจำนวน ๓,๐๔๐ ราย หรือคิดเป็น ๗๗% จากทั้งหมด ๓,๙๔๖ ราย และเจ้าหน้าที่ได้รับการฉีดวัคซีนเพิ่มขึ้นเป็นจำนวน ๓,๙๐๗ ราย หรือคิดเป็น ๙๓% จากทั้งหมด ๔,๒๐๗ ราย

ที่มา : https://www.thaigov.go.th/news/contents/details/49194