รัฐบาลไทย-ข่าวทำเนียบรัฐบาล-รัฐบาลเชิญชวนประชาชนเพิ่มการออม ผ่านการลงทุนพันธบัตรออมทรัพย์ กระทรวงการคลังเปิดจำหน่ายตั้งแต่ 15 พ.ย. ผ่านทุกช่องทางแอปเป๋าตัง เคาน์เตอร์ธนาคาร อินเทอร์เน็ตแบงกิ้ง โมบายแบงกิ้ง


วันอาทิตย์ที่ 14 พฤศจิกายน 2564
พิมพ์
รัฐบาลเชิญชวนประชาชนเพิ่มการออม ผ่านการลงทุนพันธบัตรออมทรัพย์ กระทรวงการคลังเปิดจำหน่ายตั้งแต่ 15 พ.ย. ผ่านทุกช่องทางแอปเป๋าตัง เคาน์เตอร์ธนาคาร อินเทอร์เน็ตแบงกิ้ง โมบายแบงกิ้ง
รัฐบาลเชิญชวนประชาชนเพิ่มการออม ผ่านการลงทุนพันธบัตรออมทรัพย์ กระทรวงการคลังเปิดจำหน่ายตั้งแต่ 15 พ.ย. ผ่านทุกช่องทางแอปเป๋าตัง เคาน์เตอร์ธนาคาร อินเทอร์เน็ตแบงกิ้ง โมบายแบงกิ้ง วงเงินรวม 8 หมื่นล้านบาท
วันที่ 14 พ.ย. 2564 น.ส.ไตรศุลี ไตรสรณกุล รองโฆษกประจำสำนักนายกรัฐมนตรี กล่าวว่า ตั้งแต่วันที่ 15 พ.ย.-3 ธ.ค. 2564 กระทรวงการคลังจะเปิดขายพันธบัตรออมทรัพย์รุ่นออมไปด้วยกัน วงเงิน 8 หมื่นล้านบาท รัฐบาลจึงขอเชิญชวนประชาชนมาลงทุนเพื่อเป็นอีกทางเลือกในการเพิ่มการออมที่มีความเสี่ยงต่ำ ให้ผลตอบแทนดี โดยช่องทางการจำหน่ายหลากหลาย สะดวกในการเลือกลงทุน
“รัฐบาลให้ความสำคัญกับการส่งเสริมให้ประชาชนมีการออมในรูปแบบต่าง ๆ จึงมีการพัฒนาทั้งผลิตภัณฑ์การเงินของภาครัฐ ช่องทางการอำนวยความสะดวกในการลงทุนอย่างต่อเนื่อง ซึ่งในวงเงิน 8 หมื่นล้านบาท ครั้งนี้กระทรวงการคลังก็ได้เน้นจำหน่ายให้แก่ประชาชนรายย่อย 6.5 หมื่นล้านบาท ส่วนที่เหลือ 1.5 หมื่นล้านบาทจำหน่ายแก่นิติบุคคลไม่แสวงหากำไร” น.ส.ไตรศุลี กล่าว
รองโฆษกประจำสำนักนายกรัฐมนตรี กล่าวว่า พันธบัตรออมทรัพย์ที่กระทรวงการคลังจะจำหน่ายครั้งนี้แบ่งเป็น 2 รุ่นอายุ คือ อายุ 5 ปี และ 10 ปี ช่องทางการจำหน่ายแยกเป็น 2 ส่วน รายละเอียดดังนี้
ส่วนที่ 1 จำหน่ายในวอลเล็ต สบม. บนแอปพลิเคชันเป๋าตัง วงเงินรวม 1 หมื่นล้านบาท เปิดจำหน่ายตั้งแต่วันที่ 15 พ.ย.-3 ธ.ค. 2564  โดยพันธบัตรรุ่นอายุ 5 ปี จ่ายดอกเบี้ยเป็นขั้นบันได ปีที่1 ร้อยละ 1.5 ต่อปี ปีที่2-4 ร้อยละ 2 ต่อปี และ ปีที่5 ร้อยละ 3 ต่อปี เฉลี่ยอยู่ที่ร้อยละ 2.10 ต่อปี  ส่วนรุ่นอายุ 10 ปี จ่ายดอกเบี้ยเป็นขั้นบันได ปีที่ 1-3 ร้อยละ 2 ต่อปี ปีที่4-5 ร้อยละ 3 ต่อปี ปีที่ 6-9 ร้อยละ 3.50 ต่อปี และปีที่ 10 ร้อยละ 4 ต่อปี เฉลี่ยร้อยละ 3 ต่อปี จ่ายดอกเบี้ยทุก 3 เดือน  สามารถลงทุนได้ตั้งแต่ 100 บาท - 10 ล้านบาท
คุณสมบัติผู้ซื้อเป็นบุคคลสัญชาติไทยอายุตั้งแต่ 15 ปีขึ้นไป แต่กรณีผู้เยาว์เมื่อลงทะเบียนในวอลเล็ต สบม. บนแอปพลิเคชันเป๋าตังแล้วต้องไปยืนยันตัวตนพร้อมผู้ปกครองที่สาขาธนาคารกรุงไทยสำหรับการซื้อครั้งแรก
น.ส.ไตรศุลี กล่าวว่า ในส่วนที่ 2 จำหน่ายให้แก่ประชาชนและนิติบุคคลไม่แสวงหากำไรผ่านธนาคารตัวแทนจำหน่าย 4 แห่ง ได้แก่ ธนาคารกรุงไทย ธนาคารกรุงเทพ ธนาคารกสิกรไทย และธนาคารไทยพาณิชย์ วงเงิน 70,000 ล้านบาท ลงทุนได้ตั้งแต่ 1,000 บาท โดยไม่จำกัดวงเงินซื้อขั้นสูง
โดยจะแยกเป็นการจำหน่ายให้ประชาชนทั่วไปก่อนในวงเงิน 5.5 หมื่นล้านบาท ตั้งแต่วันที่ 22 พ.ย. – 3 ธ.ค. 2564  อัตราดอกเบี้ยทั้งรุ่นอายุ 5 ปี และ 10 ปี และรอบการจ่ายดอกเบี้ยเหมือนกับผู้ลงทุนผ่านแอปพลิชันเป๋าตัง โดยประชาชนที่สนใจสามารถลงทุนผ่านทั้งเคาน์เตอร์ธนาคาร อินเทอร์เน็ตแบงกิ้งและโมบายแบงกิ้งของธนาคารทั้ง 4 แห่ง คุณสมบัติผู้ลงทุนเช่นเดียวกับการลงทุนผ่านแอปพลิเคชันเป๋าตัง หากเป็นผู้เยาว์ต้องมีบัญชีธนาคารตัวแทนจำหน่ายและได้รับความยินยอมจากผู้ปกครองก่อน
ส่วนที่เหลือ 1.5 หมื่นล้านบาทจำหน่ายให้แก่นิติบุคคลไม่แสวงหากำไร มีเฉพาะรุ่นอายุ 10 ปี เปิดจำหน่ายตั้งแต่ 24 พ.ย.-3 ธ.ค. 2564 ดอกเบี้ยคงที่ ร้อยละ 2.20 จ่ายดอกเบี้ยทุก 6 เดือน โดยจำหน่ายเฉพาะช่องทางเคาน์เตอร์ธนาคารทั้ง 4 แห่ง
ทั้งนี้ กระทรวงการคลังมีแผนออกพันธบัตรออมทรัพย์ในปีงบประมาณ 2565 รวม 1.5 แสนล้านบาท รอบนี้ออกพันธบัตร 8 หมื่นล้านบาทแล้ว ส่วนอีก 7 หมื่นล้านบาท จะออกจำหน่ายช่วงเดือน พ.ค.-ก.ย. 2565

ที่มา : https://www.thaigov.go.th/news/contents/details/48201