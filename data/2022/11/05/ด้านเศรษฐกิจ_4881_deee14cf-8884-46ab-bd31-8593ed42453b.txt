รัฐบาลไทย-ข่าวทำเนียบรัฐบาล-บสย. สร้างความเชื่อมั่น ช่วย “ลูกหนี้” ปลดล็อก “ไม่ถูกฟ้อง” ชวนลูกหนี้ 28,000 ราย ร่วมมหกรรมไกล่เกลี่ยหนี้ทั่วไทย


วันอังคารที่ 23 สิงหาคม 2565
พิมพ์
บสย. สร้างความเชื่อมั่น ช่วย “ลูกหนี้” ปลดล็อก “ไม่ถูกฟ้อง” ชวนลูกหนี้ 28,000 ราย ร่วมมหกรรมไกล่เกลี่ยหนี้ทั่วไทย
บสย. ขานรับนโยบายรัฐ “ปีแห่งการแก้หนี้” สร้างความเชื่อมั่น “ลูกหนี้ บสย.” “บสย. พร้อมช่วย” เป็นพี่เลี้ยง ช่วยปลดล็อก “ไม่ถูกฟ้อง” ชวนลูกหนี้ 28,000 ราย ร่วมมหกรรมไกล่เกลี่ยหนี้
นายจตุฤทธิ์ จันทรกานต์ รองผู้จัดการทั่วไปอาวุโส สายงานปฎิบัติการ บรรษัทประกันสินเชื่ออุตสาหกรรมขนาดย่อม (บสย.) เปิดเผยว่า ตามที่ บสย. ได้เข้าร่วมงานมหกรรมไกล่เกลี่ยหนี้ครัวเรือนและยุติธรรมพบประชาชน จัดโดยกรมคุ้มครองสิทธิและเสรีภาพ กระทรวงยุติธรรม ถึงวันที่ 11 กันยายน  2565 โดยนายสมศักดิ์ เทพสุทิน รัฐมนตรีว่าการกระทรวงยุติธรรม เป็นประธานโครงการนั้น พบว่า ได้รับการตอบรับจากลูกหนี้ บสย. เข้าเจรจาประนอมหนี้ เพราะไม่ต้องการถูกฟ้องดำเนินคดี และต้องการเข้าสู่กระบวนการปรับปรุงโครงสร้างหนี้ ซึ่งโครงการนี้เปิดโอกาสให้ “ลูกหนี้” ที่ยังไม่ถูกฟ้องร้องดำเนินคดี ได้มีโอกาสเข้ามาเจรจาและไกล่เกลี่ยหนี้ โดย เชิญลูกหนี้ บสย. ร่วมกระบวนการไกล่เกลี่ยหนี้กว่า 28,000 ราย โดยมีฝ่ายบริหารหนี้ ฝ่ายบริหารงานคดี ฝ่ายกิจการสาขา1-2 สำนักงานเขตต่างๆทั่วประเทศ และ ทีม “บสย. F.A. Center สาขา" เป็นพี่เลี้ยง และทำหน้าที่ประสานการทำงานร่วมกับ กรมคุ้มครองสิทธิและเสรีภาพ
ทั้งนี้การออกบูธของสำนักงานสาขาและทีมงาน “บสย. F.A. Center สาขา" นั้น เป็นหนึ่งในนโยบายหลักของ บสย. ที่ต้องการช่วยเหลือลูกหนี้ ให้คำปรึกษาด้านการบริหารจัดการหนี้ การปรับปรุงโครงสร้างหนี้กับผู้ที่กำลังประสบปัญหา ซึ่งสอดคล้องและขานรับนโยบายของรัฐในปี 2565 นี้เป็นปีแห่งการแก้หนี้ อีกทั้ง บสย. ช่วยให้คำปรึกษาเพื่อร่วมกันแก้ไขปัญหาลูกหนี้ที่ผิดนัดชำระทั้งก่อนฟ้องและหลังฟ้อง ด้วยกระบวนการยุติธรรมทางเลือก ภายใต้พระราชบัญญัติการไกล่เกลี่ยข้อพิพาท พ.ศ. 2562
“เราพบว่า การเข้ามาปรึกษาของลูกหนี้ เขาต้องการความช่วยเหลือจริง ๆ ต้องการทั้งบริหารจัดการหนี้ การปรับปรุงโครงสร้างหนี้  โครงการไกล่เกลี่ยหนี้ มีประโยชน์ต่อลูกหนี้มาก ช่วยให้ลูกหนี้ไม่ต้อง ถูกฟ้องร้องและถูกดำเนินคดี   จะช่วยเพิ่มประสิทธิภาพด้านการบริหารจัดการหนี้ให้กับองค์กร และที่ผ่านมา บสย. ได้ร่วมออกบูธไปแล้ว 23 จังหวัด จากทั้งหมด 24 จังหวัด โดยครั้งสุดท้ายเป็นการจัดงานที่กรุงเทพฯ ในวันที่ 8-11 ก.ย.2565 ณ  อิมแพ็ค เมืองทองธานี  และหลังจากนั้น บสย. จะเข้าร่วมงานไกล่เกลี่ยหนี้ จัดโดยธนาคารแห่งประเทศไทย เพื่อช่วยเหลือลูกหนี้อย่างต่อเนื่องต่อไป” ผู้บริหาร กล่าว
นายจตุฤทธิ์ กล่าวต่อว่า มาตรการที่ บสย. ช่วยลูกหนี้คือ มาตรการ “บสย. พร้อมช่วย” เน้นความยืดหยุ่นการชำระหนี้ 3 ระดับ ตามความสามารถในการชำระ คือ 1.ยืดหยุ่น โดยตัดเงินต้น  20% และตัดดอกเบี้ย 80% ระยะผ่อนชำระ 5 ปี  2.ผ่อนน้อย  เบาแรง หนี้ลดหมดแน่นอน โดยเริ่มต้นชำระครั้งแรกเพียง 1% ของยอดหนี้ โดยนำไปตัดเงินต้นทั้งหมด  ส่วนวงเงินที่เหลือ ระยะผ่อนชำระ 5 ปี 3. ดอกเบี้ย 0%  โดยชำระครั้งแรก 10% ซึ่งจะนำไปตัดเงินต้นทั้งหมด ระยะผ่อนชำระ 7 ปี

ที่มา : https://www.thaigov.go.th/news/contents/details/58335