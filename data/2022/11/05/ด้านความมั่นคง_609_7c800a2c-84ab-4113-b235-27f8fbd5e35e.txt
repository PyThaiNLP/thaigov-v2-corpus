รัฐบาลไทย-ข่าวทำเนียบรัฐบาล-กสร. ติวเข้มที่ปรึกษามาตรฐานแรงงาน พร้อมให้คำแนะนำสถานประกอบกิจการสู่เวทีโลก


วันอังคารที่ 28 ธันวาคม 2564
พิมพ์
กสร. ติวเข้มที่ปรึกษามาตรฐานแรงงาน พร้อมให้คำแนะนำสถานประกอบกิจการสู่เวทีโลก
กรมสวัสดิการและคุ้มครองแรงงาน (กสร.) จัดฝึกอบรมโครงการเสริมสร้างความเข้มแข็งของที่ปรึกษามาตรฐานแรงงาน ติวเข้มที่ปรึกษามาตรฐานแรงงานเพื่อยกระดับคุณภาพชีวิตแรงงาน มุ่งแข่งขันในเวทีการค้าโลก
นายนิยม สองแก้ว อธิบดีกรมสวัสดิการและคุ้มครองแรงงานเปิดเผยว่า ปัจจุบันกระทรวงแรงงานภายใต้การกำกับดูแลของนายสุชาติ ชมกลิ่น รัฐมนตรีว่าการกระทรวงแรงงานได้กำหนดนโยบายสำคัญในการพัฒนาปรับปรุงและส่งเสริมการคุ้มครองแรงงาน ระบบสวัสดิการแรงงาน และหลักประกันทางสังคม ยกระดับคุณภาพชีวิตแรงงาน จึงมอบหมายให้ กสร. ยกระดับมาตรฐานแรงงานไทย เพื่อสร้างบรรทัดฐานการปฏิบัติต่อแรงงานที่แสดงถึงความรับผิดชอบทางสังคมด้านแรงงานของธุรกิจ สถานประกอบกิจการทุกประเภท ทุกขนาด สามารถนำไปใช้เป็นแนวทางในการบริหารจัดการด้านแรงงานและดำเนินการธุรกิจอย่างมีจริยธรรม กสร. จึงได้ดำเนินการจัดฝึกอบรมโครงการเสริมสร้างความเข้มแข็งของที่ปรึกษามาตรฐานแรงงาน เพื่อให้ผู้เข้ารับการอบรมมีความรู้ความเข้าใจเกี่ยวกับการจัดทำระบบมาตรฐานแรงงานไทย มรท.8001-2563 เพื่อเป็นที่ปรึกษาที่มีศักยภาพในการให้คำปรึกษาแนะนำแก่สถานประกอบกิจการในการพัฒนาระบบมาตรฐานแรงงานไทยให้สอดคล้องตามข้อกำหนดมาตรฐานแรงงานไทย สามารถให้คำปรึกษาเชิงลึกแก่สถานประกอบกิจการให้ปฏิบัติสอดคล้องตามข้อกำหนดมาตรฐานแรงงานไทย และเข้าสู่ระบบมาตรฐานแรงงานไทยเพิ่มมากขึ้นจนกระทั่งสามารถขอการรับรอง เพื่อนำใบรับรองไปแสดงต่อคู่ค้านำไปสู่การเพิ่มโอกาสทางการค้าและยกระดับคุณภาพชีวิตแรงงาน ซึ่งจะช่วยเพิ่มศักยภาพการแข่งขันในเวทีการค้าโลกจนนำไปสู่คุณภาพชีวิตแรงงานที่ดีอย่างยั่งยืน
อธิบดี กสร.กล่าวเพิ่มเติมว่า ผู้เข้ารับการอบรมประกอบด้วยที่ปรึกษาพัฒนามาตรฐานแรงงานที่ขึ้นทะเบียนเป็นที่ปรึกษากับกรมสวัสดิการและคุ้มครองแรงงาน จำนวน 75 คนการอบรมจัดขึ้นระหว่างวันที่ 27 - 28 ธันวาคม 2564 ณ ห้องประชุมชั้น 15สำนักพัฒนามาตรฐานแรงงาน กรมสวัสดิการและคุ้มครองแรงงาน โดยมุ่งหวังเพื่อให้ผู้เข้ารับการฝึกอบรมสามารถเป็นที่ปรึกษาพัฒนามาตรฐานแรงงานที่ให้คำปรึกษาแนะนำเกี่ยวกับการจัดทำระบบมาตรฐานแรงงานไทยให้กับสถานประกอบกิจการได้อย่างมีประสิทธิภาพและประสิทธิผล รวมทั้งมีความรู้ความเข้าใจเกี่ยวกับข้อกำหนดมาตรฐานแรงานไทย สามารถนำไปเผยแพร่ ถ่ายทอดต่อเพื่อนร่วมงาน ผู้ที่เกี่ยวข้องและขยายเครือข่ายด้านมาตรฐานแรงงานเพิ่มขึ้นต่อไป

ที่มา : https://www.thaigov.go.th/news/contents/details/49976