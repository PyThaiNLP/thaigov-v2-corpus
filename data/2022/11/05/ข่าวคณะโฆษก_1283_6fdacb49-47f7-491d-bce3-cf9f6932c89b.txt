รัฐบาลไทย-ข่าวทำเนียบรัฐบาล-โฆษกรัฐบาลเผยนายกฯ ติดตามสถานการณ์เศรษฐกิจรายวัน หลังเดินหน้า 10 มาตรการบรรเทาฯ คาดมีประชาชนได้รับประโยชน์ไม่น้อยกว่า 40 ล้านคน


วันพุธที่ 23 มีนาคม 2565
พิมพ์
โฆษกรัฐบาลเผยนายกฯ ติดตามสถานการณ์เศรษฐกิจรายวัน หลังเดินหน้า 10 มาตรการบรรเทาฯ คาดมีประชาชนได้รับประโยชน์ไม่น้อยกว่า 40 ล้านคน
โฆษกรัฐบาลเผยนายกฯ ติดตามสถานการณ์เศรษฐกิจรายวัน หลังเดินหน้า 10 มาตรการบรรเทาฯ คาดมีประชาชนได้รับประโยชน์ไม่น้อยกว่า 40 ล้านคน พร้อมมอบรอง นรม.สุพัฒนพงษ์ รมว.กค. รมว.รง. นำทีมเศรษฐกิจแถลงความช่วยเหลือพุ่งเป้าประชาชนผู้มีรายได้น้อยเพิ่มเติม พรุ่งนี้
23 มีนาคม 2565 นายธนกร วังบุญคงชนะ โฆษกประจำสำนักนายกรัฐมนตรี เผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม รับทราบความลำบากของประชาชนที่เกิดขึ้น จากสถานการณ์ความผันผวนของราคาพลังงาน จากความขัดแย้งระหว่างยูเครน-รัสเซียที่ยืดเยื้อ ส่งผลกระทบต่อต้นทุนการผลิตและการขนส่งสินค้าและบริการต่าง ๆ ทำให้ค่าครองชีพมีการปรับตัวสูงขึ้น จึงได้ออกมาตรการช่วยเหลือพี่น้องประชาชนเร่งด่วนบรรเทาผลกระทบจากราคาน้ำมัน เพิ่มเติมจากนโยบายต่างๆ ที่รัฐบาลได้ออกไปแล้วและยังใช้อยู่ โดยมีประชาชนที่ได้รับประโยชน์ไม่น้อยกว่า 40 ล้านคน ใช้วงเงินไม่ต่ำกว่า 5 หมื่นล้านบาท ดังนี้
1. ครัวเรือนที่ใช้ไฟฟ้าต่ำกว่า 300 หน่วย จำนวน 20 ล้านหลังคาเรือน ได้รับส่วนลดค่า ft
เป็นเวลา 4 เดือน
2. นายจ้างและผู้ประกันตนในมาตรา 33 จำนวน 11.2 ล้านคน ได้รับการลดเงินนำส่งจากร้อยละ 5 เหลือร้อยละ 1 งวดค่าจ้าง พ.ค. – ก.ค.
3. เกษตรกร 9 ล้านคน จะได้รับประโยขน์จากการแก้ปัญหาปุ๋ยแพงและปุ๋ยขาด และแก้ปัญหาอาหารสัตว์
4. ผู้ใช้ก๊าซหุงต้มที่มีบัตรสวัสดิการแห่งรัฐ 3.6 ล้านคน ได้รับการเพิ่มวงเงินช่วยเหลือค่าก๊าซหุงต้มเป็น 100 บาท/3 เดือน เป็นเวลา 3 เดือน
5. ผู้ประกันตนในมาตรา 39 จำนวน 1.9 ล้านคน ได้ลดเงินนำส่งจากร้อยละ 9 เหลือร้อยละ 1.9 งวดค่าจ้าง พ.ค. – ก.ค.
6. ผู้ขับขี่มอเตอร์ไซค์รับจ้าง 1.57 แสนคน ได้รับส่วนลดค่าน้ำมันแก๊สโซฮอล์ 5 บาท/ลิตร จำนวน 50 ลิตร เป็นเวลา 3 เดือน
7. ผู้ค้าหาบเร่แผงลอยที่มีบัตรสวัสดิการแห่งรัฐ 1.5 พันคน ได้รับส่วนลดซื้อก๊าซหุงต้มเดือนละ 100 บาท เป็นเวลา 3 เดือน
8. ผู้ขับรถแท็กซี่ที่อยู่ในโครงการลมหายใจเดียวกัน ได้ซื้อก๊าซในราคา 13.62 บาท/กก. ในวงเงิน 10,000 บาท/เดือน เป็นเวลา 3 เดือน
9. ตรึงราคาน้ำมันดีเซล ไว้ที่ 30 บาท/ลิตร
10. คงราคาขายปลีก NGV ที่ 15.59 บาท/กก.
โฆษกประจำสำนักนายกรัฐมนตรี กล่าวเพิ่มเติมว่า มาตรการชุดนี้จะสามารถช่วยบรรเทาผลกระทบจากครัวเรือนได้จริง โดยเชื่อมั่นว่าเศรษฐกิจไทยจะยังสามารถขยายตัวอย่างน้อยได้ไม่ต่ำกว่าร้อยละ 3 และพรุ่งนี้ (พฤหัสบดีที่ 24 มีนาคม) เวลา  13.30 น. นายสุพัฒนพงษ์ พันธ์มีเชาว์ รองนายกรัฐมนตรีและรัฐมนตรีว่าการกระทรวงพลังงาน  นายอาคม เติมพิทยาไพสิฐ รัฐมนตรีว่าการกระทรวงการคลัง นายสุชาติ ชมกลิ่น รัฐมนตรีว่าการกระทรวงแรงงาน พร้อมด้วยปลัดกระทรวงพลังงาน ปลัดกระทรวงการคลัง เลขาธิการ สศช. และผู้เกี่ยวข้อง จะร่วมแถลงรายละเอียดมาตรการช่วยเหลือประชาชนจากสถานการณ์ขัดแย้งยูเครน-รัสเซีย โดยเฉพาะมาตรการบรรเทาความเดือดร้อนที่พุ่งเป้าไปที่ประชาชนผู้มีรายได้น้อย  ณ ทำเนียบรัฐบาล ด้วย
“ท่านนายกฯ ย้ำให้ทุกกระทรวงและทุกหน่วยงานทำงานอย่างหนัก ในการช่วยเหลือแบ่งเบา ภาระค่าครองชีพ แก้ปัญหาหนี้สินภาคประชาชนให้ได้มากที่สุด  ด้วยมาตรการและแผนฟื้นฟูประเทศที่ได้วางไว้ทั้งระยะสั้น ระยะกลาง และระยะยาว ตามที่ท่านนายกรัฐมนตรียืนยันมาตลอดว่า “ไม่มีทิ้งใครไว้ข้างหลัง” และยังจะเร่งเดินหน้า “พลิกโฉมประเทศไทย” สร้างโอกาสทางเศรษฐกิจ เพื่อสร้างอาชีพและรายได้ใหม่ๆ ให้คนไทยต่อไป” นายธนกร กล่าว

ที่มา : https://www.thaigov.go.th/news/contents/details/52860