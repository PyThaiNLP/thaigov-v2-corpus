รัฐบาลไทย-ข่าวทำเนียบรัฐบาล-“อนุทิน” แจงปีใหม่ให้ดื่มสุราแค่วันเดียว เผย กรณีใบวัคซีนปลอม ประสาน สตช.เอาผิดขั้นเด็ดขาดแล้ว


วันพฤหัสบดีที่ 16 ธันวาคม 2564
“อนุทิน”  แจงปีใหม่ให้ดื่มสุราแค่วันเดียว เผย กรณีใบวัคซีนปลอม ประสาน สตช.เอาผิดขั้นเด็ดขาดแล้ว
รองนายกรัฐมนตรีและรัฐมนตรีว่าการกระทรวงสาธารณสุข ย้ำให้ดื่มสุราช่วงปีใหม่แค่วันเดียว ช่วงคืนสิ้นปีใหม่ถึงตี 1 เชื่อจัดงานปีใหม่ทุกคนร่วมกันเข้มมาตรการ จะควบคุมสถานการณ์ได้
รองนายกรัฐมนตรีและรัฐมนตรีว่าการกระทรวงสาธารณสุข ย้ำให้ดื่มสุราช่วงปีใหม่แค่วันเดียว ช่วงคืนสิ้นปีใหม่ถึงตี 1 เชื่อจัดงานปีใหม่ทุกคนร่วมกันเข้มมาตรการ จะควบคุมสถานการณ์ได้ ส่วน “โอมิครอน” ตรวจพบเพิ่มขึ้นเพราะระบบตรวจสอบทำงาน เร่งฉีดวัคซีนเข็มกระตุ้นต่อเนื่อง ชี้อย่าทำใบรับรองวัคซีนปลอม นอกจากผิดกฎหมายยังเป็นการทำร้ายคนในครอบครัว ได้ประสาน สตช.ดำเนินคดีอย่างเฉียบขาดแล้ว
วันนี้ (16 ธันวาคม 2564) นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข กล่าวว่า การจัดงานเทศกาลปีใหม่ที่มีการรวมตัวมากกว่า 1 พันคน ต้องใช้มาตรการ COVID Free Setting ผู้จัดงานและผู้เข้าร่วมงานต้องฉีดวัคซีนครบโดส และต้องตรวจ ATK ก่อนเข้าร่วม เพื่อเฝ้าระวังอย่างสูงสุด ส่วนการจัดงานที่ต่ำกว่า 1 พันคน ผู้เข้าร่วมงานต้องมีผลวัคซีนครบโดส และที่สำคัญ ทุกคนยังต้องคงมาตรการป้องกันตนเองสูงสุดตลอดเวลา ทั้งการใส่หน้ากาก เว้นระยะห่าง และล้างมือ ถ้าทำตามมาตรการเหล่านี้ก็ไม่น่าจะมีปัญหาที่เกินความควบคุม ยืนยันว่ามาตรการไม่ได้ตึงจนเกินไปและจะช่วยให้ทุกคนปลอดภัย ส่วนเรื่องการดื่มสุราช่วงปีใหม่ ย้ำว่าอนุญาตแค่เพียงวันเดียว คือ ช่วงคืนสิ้นปีจนถึงเวลา 01.00 น. ของวันที่้ 1 มกราคม 2565 ไม่ใช่ทำได้ทุกวัน ต้องขอความร่วมมือประชาชนเฉลิมฉลองด้วยความตระหนักรู้
นายอนุทินกล่าวต่อว่า ส่วนโควิดสายพันธุ์โอมิครอน ขณะนี้พบไปทั่วโลกรวมถึงประเทศไทยเนื่องจากเรามีการเปิดประเทศให้คนสัญจรไปมา แต่มีมาตรการและระบบตรวจสอบ โดยผู้เข้ามาอย่างถูกต้องทางท่าอากาศยานจะต้องมีผลตรวจ RT-PCR ก่อนขึ้นเครื่อง 72 ชั่วโมง มาถึงประเทศไทยต้องตรวจซ้ำ การที่เราตรวจจับได้หมายความว่าระบบการตรวจสอบของเราทำงานได้ดี คนที่ติดเชื้อโอมิครอนจะถูกกักตัวและเข้าสู่ระบบการรักษา ซึ่งคนต่างชาติจะมีประกันสุขภาพวงเงิน 5 หมื่นเหรียญสหรัฐรับผิดชอบ ส่วนคนไทยใช้สิทธิรักษาตามระบบหลักประกันสุขภาพ ขณะที่การลักลอบเข้าผิดกฎหมาย ฝ่ายความมั่นคงจะดูแลอย่างเต็มที่
ทั้งนี้ เชื่อว่าวัคซีนที่ประเทศไทยฉีดให้สามารถป้องกันโอมิครอนได้ ซึ่งโอมิครอนยังไม่ได้รุนแรงมากไปกว่าเชื้อสายพันธุ์อื่น และกรมควบคุมโรคกำลังเร่งรณรงค์ให้ประชาชนมารับวัคซีนเข็มกระตุ้น ซึ่งเรามีวัคซีนเพียงพอ โดยผู้ที่ฉีดวัคซีนเชื้อตาย 2 เข็ม หรือแอสตร้าเซนเนก้า 2 เข็ม เมื่อช่วงกันยายน สามารถมารับเข็มกระตุ้นได้เลย โดยจะมีการแจ้งเตือนประชาชนให้มารับ เนื่องจากมีข้อมูลอยู่แล้ว และกรมควบคุมโรคจะกระจายวัคซีนออกไปให้เร็วที่สุด
ส่วนกรณีการออกใบรับรองวัคซีนโควิด 19 ปลอม ขณะนี้ทุกโรงพยาบาลที่พบเรื่องดังกล่าวได้ไปแจ้งความเป็นหลักฐานแล้ว ย้ำว่าใบรับรองวัคซีนปลอมเป็นโทษทั้งผู้ออกใบรับรองและผู้ใช้ โดยผู้ใช้ใบรับรองวัคซีนปลอม นอกจากเห็นแก่ตัวยังเป็นการทำร้ายคนในครอบครัว เพราะอาจนำเชื้อโควิดไปแพร่ให้ได้ ส่วนคนออกใบรับรองปลอมก็ผิดกฎหมายอยู่แล้ว ทั้งนี้ ใบรับรองวัตซีนปลอมสามารถตรวจสอบได้ง่าย เพราะต้องมีคิวอาร์โคดที่บอกข้อมูลคนรับวัคซีน ผู้ที่ฉีดให้ ยี่ห้อวัคซีน วันที่ฉีด เพราะฉะนั้นจึงไม่มีประโยชย์ที่จะไปทำ และต้องฝากให้ช่วยกันแจ้งเบาะแส ซึ่งได้ขอความร่วมมือไปยังสำนักงานตำรวจแห่งชาติ (สตช.) ให้ดำเนินคดีอย่างรวดเร็วและเฉียบขาดแล้ว
*********************************** 16 ธันวาคม 2564

ที่มา : https://www.thaigov.go.th/news/contents/details/49524