รัฐบาลไทย-ข่าวทำเนียบรัฐบาล-สุชาติ สั่งการตรวจสอบและช่วยเหลือเหตุเพลิงไหม้โรงงานโฟม ย่านนวนคร ย้ำดูแลสิทธิประโยชน์ลูกจ้างตามกฎหมาย


วันพุธที่ 27 ตุลาคม 2564
พิมพ์
สุชาติ สั่งการตรวจสอบและช่วยเหลือเหตุเพลิงไหม้โรงงานโฟม ย่านนวนคร ย้ำดูแลสิทธิประโยชน์ลูกจ้างตามกฎหมาย
รมว.สุชาติ ห่วงใย นายจ้าง ลูกจ้าง จากเหตุเพลิงไหม้บริษัท โปลิโฟม ไฮเท็คส์ จำกัด โรงงานผลิตโฟม ย่านนวนคร จังหวัดปทุมธานี สั่งกำชับเจ้าหน้าที่หน่วยงานในสังกัด เร่งตรวจสอบที่เกิดเหตุพร้อมช่วยเหลือตามขั้นตอนและดูแลสิทธิประโยชน์หากมีการปิดกิจการชั่วคราว
นายสุชาติ ชมกลิ่น รัฐมนตรีว่าการกระทรวงแรงงาน เปิดเผยว่า กรณีเหตุเพลิงไหม้บริษัท โปลิโฟม ไฮเท็คส์ จำกัด ตั้งอยู่เลขที่ 60/94 หมู่ที่ 19 ถนนพหลโยธิน ต.คลองหนึ่ง อ.คลองหลวง จ.ปทุมธานี ประกอบกิจการผลิตผลิตภัณฑ์พลาสติกสำเร็จรูป ซึ่งปัจจุบันผลิตเพียงโฟมกันกระแทกเป็นส่วนใหญ่ มีลูกจ้างรวมทั้งหมด 92 ราย เป็นลูกจ้างสัญชาติไทยทั้งหมด กระทรวงแรงงานมีความห่วงใยในความปลอดภัย ชีวิต และทรัพย์สินของนายจ้างและลูกจ้างจากเหตุเพลิงไหม้ดังกล่าว จึงสั่งการให้กรมสวัสดิการและคุ้มครองแรงงานและหน่วยงานในสังกัดกระทรวงแรงงานเข้าช่วยเหลือพร้อมตรวจสอบพื้นที่เกิดเหตุเบื้องต้นพบว่าบริษัทฯ ได้ว่าจ้าง บจก. เอส เค เอ็นจิเนียริ่ง  ให้ปรับปรุงโครงสร้างหลังคาโดยการยกโครงหลังคาให้สูงขึ้น บริเวณส่วนเก็บสินค้า เวลาประมาณ 15.50 น. ขณะที่ลูกจ้างเชื่อมเหล็กทำให้มีประกายไฟกระเด็นใส่โฟมกันกระแทกเกิดการลุกไหม้ และเพลิงลุกลามไปที่สินค้าต่าง ๆ รวมทั้งเครื่องจักรขึ้นรูปพลาสติก และห้องเก็บเอกสารสำนักงาน ทั้งนี้ขณะเกิดเหตุมีลูกจ้างอยู่ภายในโรงงาน 40 ราย เจ้าหน้าที่ดับเพลิงได้เข้าควบคุมเพลิงจนสงบในเวลาประมาณ 17.20 น. จากอุบัติเหตุในครั้งนี้ไม่มีผู้เสียชีวิตและผู้ได้รับบาดเจ็บ พนักงานตรวจความปลอดภัย สำนักงานสวัสดิการและคุ้มครองแรงงานจังหวัดปทุมธานี ได้เข้าตรวจสอบข้อเท็จจริง ณ สถานที่เกิดเหตุ และให้บริษัทฯ ตัดกระแสไฟฟ้า ปิดระบบต่าง ๆ ที่ยังทำงานอยู่ พร้อมทั้งได้ประสานศูนย์ความปลอดภัยในการทำงานเขต 1 (พระนครศรีอยุธยา) สอบข้อเท็จจริงอีกครั้ง โดยดำเนินการตามขั้นตอนกฎหมายต่อไป
นายนิยม สองแก้ว อธิบดีกรมสวัสดิการและคุ้มครองแรงงาน (กสร.) กล่าวเพิ่มเติมว่า กรมสวัสดิการและคุ้มครองแรงงานไม่นิ่งนอนใจกับเหตุเพลิงไหม้ที่เกิดขึ้น ได้เชิญนายจ้างเข้าพบในวันที่ 29 ตุลาคม 2564 เพื่อสอบข้อเท็จจริงว่าสถานประกอบกิจการได้ดำเนินการตามพระราชบัญญัติความปลอดภัย อาชีวอนามัย และสภาพแวดล้อมในการทำงาน พ.ศ. 2554 มาตรา 8 ให้นายจ้างบริหาร จัดการ และดำเนินการด้านความปลอดภัย อาชีวอนามัย และสภาพแวดล้อมในการทำงานให้เป็นไปตามที่กำหนดในกฎกระทรวง และกฎกระทรวงกําหนดมาตรฐานในการบริหาร จัดการ และดําเนินการด้านความปลอดภัย อาชีวอนามัย และสภาพแวดล้อมในการทํางานเกี่ยวกับอัคคีภัย พ.ศ. 2555 หรือไม่ หากนายจ้างไม่ปฏิบัติตามจะดำเนินคดีต่อไป พร้อมทั้งดูแลสิทธิประโยชน์ลูกจ้างหากสถานประกอบกิจการขอหยุดกิจการชั่วคราวตามมาตรา 75 แห่งพระราชบัญญัติคุ้มครองแรงงาน พ.ศ. 2541 โดยลูกจ้างมีสิทธิได้รับเงินไม่น้อยกว่าร้อยละ 75 ของค่าจ้างในวันทำงาน

ที่มา : https://www.thaigov.go.th/news/contents/details/47473