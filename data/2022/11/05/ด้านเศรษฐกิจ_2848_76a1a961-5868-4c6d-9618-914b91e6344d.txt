รัฐบาลไทย-ข่าวทำเนียบรัฐบาล-ขสมก. จัดกิจกรรม “ครอบครัว ขสมก. รวมพลัง ตั้งการ์ดต้านภัย COVID-19”


วันศุกร์ที่ 11 กุมภาพันธ์ 2565
ขสมก. จัดกิจกรรม “ครอบครัว ขสมก. รวมพลัง ตั้งการ์ดต้านภัย COVID-19”
นายกิตติกานต์ จอมดวง จารุวรพลกุล ผู้อำนวยการองค์การขนส่งมวลชนกรุงเทพ ตระหนักถึงสถานการณ์การกลับมาระบาดของโรคติดเชื้อไวรัสโควิด-19 โดยเฉพาะสายพันธุ์ โอมิครอน ที่สามารถแพร่กระจายได้เร็วกว่าสายพันธุ์อื่น ๆ หลังพบผู้ติดเชื้อเพิ่มขึ้นอย่างต่อเนื่อง
นายกิตติกานต์ จอมดวง จารุวรพลกุล ผู้อำนวยการองค์การขนส่งมวลชนกรุงเทพ ตระหนักถึงสถานการณ์การกลับมาระบาดของโรคติดเชื้อไวรัสโควิด-19 โดยเฉพาะสายพันธุ์ โอมิครอน ที่สามารถแพร่กระจายได้เร็วกว่าสายพันธุ์อื่น ๆ หลังพบผู้ติดเชื้อเพิ่มขึ้นอย่างต่อเนื่องในหลายพื้นที่และพนักงานองค์การขนส่งมวลชนกรุงเทพมีจำนวนผู้ติดเชื้อเพิ่มขึ้นทุกวัน จึงมีความห่วงใย ในความปลอดภัยของพนักงานประจำรถ ที่มีความเสี่ยงขณะปฏิบัติงาน โดยจะทำการมอบหน้ากากอนามัย พร้อมสเปรย์และเจลแอลกอฮอล์ให้กับพนักงานทุกคน ภายใต้กิจกรรม “ครอบครัว ขสมก. รวมพลัง ตั้งการ์ดต้านภัย COVID-19” ในวันพฤหัสบดีที่ 10 กุมภาพันธ์  2565 เวลา 15.00 น. ณ บริเวณลานหน้าเสาธง อาคารสำนักงานใหญ่ เพื่อเป็นการดูแลพนักงานอย่างต่อเนื่อง และขอความร่วมมือพนักงานให้ปฏิบัติตามมาตรการสาธารณสุข อย่างเคร่งครัด เช่น เว้นระยะระหว่างกัน หลีกเลี่ยงการสัมผัสกับผู้อื่น สวมหน้ากากอนามัยตลอดเวลา และการล้างมือเป็นประจำ รวมทั้งกำหนดมาตรการต่าง ๆ เช่น การปฏิบัติงาน นอกสถานที่ตั้ง (Work From Home) การเหลื่อมเวลาการทำงานสลับวันทำงาน และ/หรือบริหารจัดการเวลาการทำงานของพนักงานให้มีความปลอดภัยในการทำงาน เพื่อลดความแออัดในสถานที่ทำงาน การกำชับให้หลีกเลี่ยงการเดินทางใปยังที่ชุมชนหรือพื้นที่เสี่ยงในการติดเชื้อ เป็นต้น เพื่อลดการแพร่ระบาดของโรคติดเชื้อไวรัสโควิด-19 ในวงกว้าง
นอกจากนี้ ขสมก. มีความห่วงใยในความปลอดภัยของผู้ใช้บริการมาโดยตลอด จึงมีมาตรการป้องกันเพื่อลดความเสี่ยงในการแพร่ระบาดของโรคติดเชื้อไวรัสโควิด - 19 ซึ่งสอดคล้องตามมาตรการป้องกันโรคของกรมควบคุมโรค กระทรวงสาธารณสุข โดย ขสมก. ถือปฏิบัติมาอย่างต่อเนื่อง อาทิ ก่อนนำรถโดยสารออกให้บริการจะทำการฉีดพ่นฆ่าเชื้อภายในรถโดยสารทุกคัน การเช็ดทำความสะอาดด้วยน้ำยาฆ่าเชื้อบริเวณจุดสัมผัสต่าง ๆ การเน้นย้ำบริษัท เหมาซ่อมดำเนินการล้างระบบปรับอากาศอย่างสม่ำเสมอ และติดตั้งขวดเจลแอลกอฮอล์ สำหรับให้ผู้ใช้บริการล้างมือบริเวณประตูทางขึ้น - ลงของรถโดยสาร เป็นต้น

ที่มา : https://www.thaigov.go.th/news/contents/details/51443