รัฐบาลไทย-ข่าวทำเนียบรัฐบาล-บอร์ด สปสช. เพิ่มสิทธิผู้ป่วยไตวายเรื้อรัง “บัตรทอง” ล้างไตด้วยวิธีฟอกเลือด ไม่เสียค่าใช้จ่าย เริ่ม 1 ก.พ. นี้


วันอังคารที่ 11 มกราคม 2565
บอร์ด สปสช. เพิ่มสิทธิผู้ป่วยไตวายเรื้อรัง “บัตรทอง” ล้างไตด้วยวิธีฟอกเลือด ไม่เสียค่าใช้จ่าย เริ่ม 1 ก.พ. นี้
.....
คณะกรรมการหลักประกันสุขภาพแห่งชาติ (บอร์ด สปสช.) เห็นชอบให้ผู้ป่วยไตวายเรื้อรังสิทธิบัตรทองที่ไม่สมัครใจรับบริการล้างไตผ่านทางช่องท้อง เลือกใช้วิธีล้างไตด้วยการฟอกเลือดได้โดยไม่จ่ายเงินเอง เน้นหลักการให้ผู้ป่วยเป็นศูนย์กลาง สามารถร่วมตัดสินใจเลือกวิธีการล้างไตกับแพทย์ได้ โดยจะเริ่มดำเนินการตั้งแต่ 1 ก.พ. 65 เป็นต้นไป
.
ขณะเดียวกัน สปสช. จะต่อรองราคาลดต้นทุนบริการล้างไตในทุกวิธีเพื่อลดภาระงบประมาณ เพิ่มจำนวนหน่วยบริการล้างไตและการเพิ่มบุคลากรด้านโรคไตในระบบ เพื่อรองรับจำนวนผู้ป่วยที่ต้องฟอกเลือดเพิ่มขึ้น มีกลไกรองรับผู้ป่วยที่เปลี่ยนจากการล้างไตทางช่องท้องมาเป็นการฟอกเลือด เพื่อไม่ให้เพิ่มจนระบบบริการรองรับไม่ทัน ตลอดจนสนับสนุน มาตรการป้องกันและชะลอจำนวนผู้ป่วยโรคไตรายใหม่ด้วย
.
การดำเนินการดังกล่าว นับเป็นอีกแนวทางช่วยเหลือเพื่อให้ผู้ป่วยซึ่งถือบัตรทอง มีสิทธิเลือกวิธีการรักษาและเข้าถึงการรักษาพยาบาลอย่างเท่าเทียม
#ไทยคู่ฟ้า #ร่วมต้านโควิด19
-------------------

ที่มา : https://www.thaigov.go.th/news/contents/details/50407