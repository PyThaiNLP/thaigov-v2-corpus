รัฐบาลไทย-ข่าวทำเนียบรัฐบาล-กระทรวงยุติธรรม ประชุมขับเคลื่อนกฎหมายเฝ้าระวังผู้พ้นโทษในคดีร้ายแรงที่เป็นอันตรายต่อสังคม


วันพุธที่ 7 กรกฎาคม 2564
พิมพ์
กระทรวงยุติธรรม ประชุมขับเคลื่อนกฎหมายเฝ้าระวังผู้พ้นโทษในคดีร้ายแรงที่เป็นอันตรายต่อสังคม
กระทรวงยุติธรรม ประชุมขับเคลื่อนกฎหมายเฝ้าระวังผู้พ้นโทษในคดีร้ายแรงที่เป็นอันตรายต่อสังคม
ในวันพุธที่ ๗ กรกฎาคม ๒๕๖๔ เวลา ๑๓.๐๐ น. ณ ห้องประชุมกระทรวงยุติธรรม ๑๐-๐๘ ชั้น ๑๐ อาคารที่ทำการกระทรวงยุติธรรม นางสาวณัฐธ์ภัสส์ ยงใจยุทธ ผู้ช่วยรัฐมนตรีประจำกระทรวงยุติธรรม เป็นประธานการประชุมเพื่อกำหนดแนวทางการขับเคลื่อนร่างพระราชบัญญัติป้องกันการกระทำความผิดซ้ำของผู้กระทำความผิดอุกฉกรรจ์ที่ใช้ความรุนแรง พ.ศ. .... (กฎหมายเฝ้าระวังผู้พ้นโทษในคดีร้ายแรงที่เป็นอันตรายต่อสังคม) ครั้งที่ ๑/๒๕๖๔ โดยมี พันตำรวจโท พงษ์ธร ธัญญสิริ ผู้อำนวยการสำนักงานกิจการยุติธรรม นายวิตถวัลย์ สุนทรขจิต อธิบดีกรมคุมประพฤติ และเจ้าหน้าที่ที่เกี่ยวข้องเข้าร่วมฯ
โดยที่ประชุมได้รับทราบนโยบายและข้อสั่งการของรัฐมนตรีว่าการกระทรวงยุติธรรม เรื่องการปรับปรุงกฎหมาย เพื่อป้องกันอันตรายจากผู้พ้นโทษที่มีพฤติการณ์เป็นภัยต่อสังคม เพื่อผลักดันให้มีกฎหมายที่ใช้ในการเฝ้าระวังและป้องกันการก่ออาชญากรรมสะเทือนขวัญ สร้างความปลอดภัยให้สังคม แก้ไขปัญหาและลดอัตราการกระทำผิดซ้ำของผู้พ้นโทษ ตลอดจนมีกฎหมายกำหนดมาตรการที่เหมาะสมในการติดตาม ควบคุม และสอดส่องผู้พ้นโทษที่กระทำความผิดซ้ำซากในคดีร้ายแรง อุกฉกรรจ์ สะเทือนขวัญ หรือมีความเสี่ยงในการกลับมากระทำผิดซ้ำอีก และเพื่อเพิ่มประสิทธิภาพกระบวนการยุติธรรมทางอาญา ยกระดับมาตรฐานการปฏิบัติงานด้านพัฒนาพฤตินิสัยและการบริหารความยุติธรรม รวมถึงการเตรียมความพร้อมก่อนปล่อย การเฝ้าระวังภายหลังพ้นโทษ และสร้างการรับรู้เรื่องประโยชน์จากกฎหมายที่ประชาชนจะได้รับ รวมทั้งสรุปสาระสำคัญ และความคืบหน้าของการจัดทำร่างพระราชบัญญัติป้องกันการกระทำความผิดซ้ำของผู้กระทำความผิดอุกฉกรรจ์ที่ใช้ความรุนแรง พ.ศ. …. ซึ่งปัจจุบันอยู่ระหว่างเสนอคณะรัฐมนตรีอนุมัติหลักการ รวมทั้งการจัดทำคำสั่งกระทรวงยุติธรรม แต่งตั้งคณะกรรมการอำนวยการขับเคลื่อนร่างกฎหมายเฝ้าระวัง ผู้พ้นโทษในคดีร้ายแรงที่เป็นอันตรายต่อสังคม โดยที่ประชุมเห็นชอบและได้ให้ข้อเสนอเพิ่มเติมให้แต่งตั้งคณะทำงานย่อยเพื่อขับเคลื่อนเฉพาะด้าน ประกอบด้วย คณะทำงานเพื่อขับเคลื่อนด้านการประชาสัมพันธ์ คณะทำงานเพื่อขับเคลื่อนด้านสตรีและเด็ก คณะทำงานด้านสังคม และคณะทำงานด้านสารัตถะ
พร้อมกันนี้ ที่ประชุมได้พิจารณากำหนดแนวทางขับเคลื่อนและเผยแพร่ประชาสัมพันธ์ความรู้ความเข้าใจ ร่างกฎหมายดังกล่าวให้กับหน่วยงานภาครัฐและประชาชนทั่วไปได้รับทราบ โดยสำนักงานกิจการยุติธรรม จะดำเนินการจัดทำโพลสำรวจความเห็นประชาชนเพิ่มเติม โดยเน้นเรื่องมาตรการเฝ้าระวังทางสังคม และทำคลิปวิดิโออธิบายสำหรับเตรียมเสนอร่างกฎหมายเพื่อชี้แจงต่อคณะรัฐมนตรีต่อไป

ที่มา : https://www.thaigov.go.th/news/contents/details/43550