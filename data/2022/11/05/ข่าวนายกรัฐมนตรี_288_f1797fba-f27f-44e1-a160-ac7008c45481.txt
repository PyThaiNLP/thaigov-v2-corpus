รัฐบาลไทย-ข่าวทำเนียบรัฐบาล-นายกฯ ชื่นชมผลงานนักฟุตบอลทีมชาติไทย คว้าแชมป์เอเอฟเอฟ ซูซูกิ คัพ 2020 มาครองเป็นสมัยที่ 6 สร้างความภาคภูมิใจให้คนไทยทั้งประเทศ


วันพฤหัสบดีที่ 13 มกราคม 2565
พิมพ์
นายกฯ ชื่นชมผลงานนักฟุตบอลทีมชาติไทย คว้าแชมป์เอเอฟเอฟ ซูซูกิ คัพ 2020 มาครองเป็นสมัยที่ 6 สร้างความภาคภูมิใจให้คนไทยทั้งประเทศ
นายกฯ ชื่นชมผลงานนักฟุตบอลทีมชาติไทย คว้าแชมป์เอเอฟเอฟ ซูซูกิ คัพ 2020 มาครองเป็นสมัยที่ 6 สร้างความภาคภูมิใจให้คนไทยทั้งประเทศ
วันนี้ (13 มกราคม 2565) เวลา 16.30 น. ณ ห้องสีม่วง ตึกไทยคู่ฟ้า ทำเนียบรัฐบาล นายพิพัฒน์      รัชกิจประการ รัฐมนตรีว่าการกระทรวงการท่องเที่ยวและกีฬา นำคณะนักฟุตบอลทีมชาติไทย ประกอบด้วย นายชนาธิป สรงกระสินธ์ นายกวินทร์ ธรรมสัจจานันท์ นายอดิศักดิ์ ไกรษร นายบดินทร์ ผาลา นายวีรเทพ ป้องพันธุ์ และนายพิชา อุทรา เข้าพบพลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม หลังคณะนักฟุตบอลทีมชาติไทยสามารถคว้าแชมป์เอเอฟเอฟ ซูซูกิ คัพ 2020 (AFF Suzuki Cup 2020) ที่ประเทศสิงคโปร์ มาครอบครองได้เป็นผลสำเร็จเป็นสมัยที่ 6 สร้างชื่อเสียงและความภาคภูมิใจให้กับประเทศไทยและประชาชนไทยทุกคน โดยมี ดร.ก้องศักด ยอดมณี ผู้ว่าการการกีฬาแห่งประเทศไทย พลตำรวจเอก สมยศ พุ่มพันธุ์ม่วง นายกสมาคมกีฬาฟุตบอลแห่งประเทศไทย และนางนวลพรรณ ล่ำซำ ผู้จัดการฟุตบอลทีมชาติไทย เข้าร่วมด้วย นายธนกร วังบุญคงชนะ โฆษกประจำสำนักนายกรัฐมนตรี สรุปสาระสำคัญดังนี้
นายกรัฐมนตรี ได้แสดงความยินดีและชื่นชมคณะนักฟุตบอลทีมชาติไทยทุกคนที่ได้ร่วมกันแข่งขันจนได้รับรางวัลชนะเลิศคว้าแชมป์เอเอฟเอฟ ซูซูกิ คัพ 2020 (AFF Suzuki Cup 2020) ที่ประเทศสิงคโปร์ มาครอบครองได้เป็นสมัยที่ 6 มากที่สุดในอาเซียน และขอบคุณทุกฝ่ายที่เกี่ยวข้อง ที่ร่วมกันสนับสนุนกีฬาฟุตบอลจนประสบความสำเร็จ สามารถสร้างชื่อเสียงและความภาคภูมิใจให้กับประเทศและเป็นของขวัญปีใหม่กับคนไทยทุกคนด้วย ทั้งนี้ นายกรัฐมนตรีเปิดเผยว่าได้ติดตามให้กำลังใจและรับชมการแข่งขันฟุตบอลเอเอฟเอฟ ซูซูกิ คัพ 2020 โดยตลอดรายการอย่างใกล้ชิด และชื่นชมโคชที่สามารถปรับแผนการเล่นของนักกีฬาฟุตบอลจนได้รับชัยชนะในที่สุด พร้อมสอบถามถึงชีวิตความเป็นอยู่ของนักกีฬาฟุตบอลด้วยความห่วงใย และย้ำให้ทุกคนดูแลสุขภาพร่างกายให้แข็งแรงอยู่เสมอและมีระเบียบวินัย โดยเฉพาะหัวเข่า ข้อเท้า เพราะหากได้รับบาดเจ็บต้องใช้ระยะเวลานานในการรักษาฟื้นฟูเพื่อให้กลับมาเป็นปกติเช่นเดิมได้ โดยนายกรัฐมนตรีฝากกระทรวงการท่องเที่ยวและกีฬา การกีฬาแห่งประเทศไทย และหน่วยงานที่เกี่ยวข้อง ให้ดูแลนักกีฬาเป็นอย่างดี พร้อมทั้งนายกรัฐมนตรีได้แสดงความเสียใจกับนายกวินทร์ ธรรมสัจจานันท์ ผู้รักษาประตูทีมชาติไทยที่สูญเสียคุณพ่อด้วย
ในตอนท้าย นายกรัฐมนตรี กล่าวขอเป็นกำลังใจให้นักฟุตบอลทีมชาติไทยทุกคน ขอให้ทุกคนพยายามทำหน้าที่ให้ดีที่สุด และร่วมกันยกระดับพัฒนาการกีฬาของประเทศได้โดยเร็ว โดยรัฐบาลพร้อมสนับสนุนอย่างเต็มที่ สอดคล้องกับงบประมาณที่มีอยู่ให้เกิดประโยชน์สูงสุดต่อประเทศและประชาชน  พร้อมอวยพรแก่คณะนักฟุตบอลทีมชาติไทยและทุกฝ่าย ที่ร่วมกันสนับสนุนกีฬาฟุตบอลไทยจนประสบความสำเร็จตามเป้าหมาย โดยขออำนาจคุณพระศรีรัตนตรัยและสิ่งศักดิ์สิทธิ์ทั้งหลาย อีกทั้งเดชะพระบารมีแห่งองค์พระบาทสมเด็จพระเจ้าอยู่หัว และสมเด็จพระนางเจ้าฯ พระบรมราชินี โปรดดลบันดาลประทานพรให้ทุกคนประสบความสำเร็จ สุขภาพแข็งแรง ปลอดภัย อายุยืนยาวตลอดปี 2565 และตลอดไป
ขณะที่นายชนาธิป สรงกระสินธ์ ได้เป็นตัวแทนนักฟุตบอลทีมชาติไทย กล่าวแสดงความขอบคุณนายกรัฐมนตรีที่เป็นกำลังใจ และสนับสนุนนักฟุตบอลทีมชาติไทยและกีฬาฟุตบอลไทย รวมถึงกระทรวงการท่องเที่ยวและกีฬา การกีฬาแห่งประเทศไทย และผู้จัดการฟุตบอลทีมชาติที่ร่วมกันดูแลสนับสนุนส่งเสริมนักกีฬาฟุตบอลของไทยด้วย

ที่มา : https://www.thaigov.go.th/news/contents/details/50512