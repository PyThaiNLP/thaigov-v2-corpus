รัฐบาลไทย-ข่าวทำเนียบรัฐบาล-สธ. เผยบุคลากรทางการแพทย์ปฏิบัติงานใกล้ชิดผู้ป่วยโควิด 19 มีกรมธรรม์คุ้มครอง 223,872 กรมธรรม์


วันพุธที่ 4 สิงหาคม 2564
สธ. เผยบุคลากรทางการแพทย์ปฏิบัติงานใกล้ชิดผู้ป่วยโควิด 19 มีกรมธรรม์คุ้มครอง 223,872 กรมธรรม์
รองนายกรัฐมนตรีและรัฐมนตรีว่าการกระทรวงสาธารณสุข เผยจัดทำกรมธรรม์ประกันภัยเพื่อคุ้มครองบุคลากรทางการแพทย์ที่ปฏิบัติงานใกล้ชิดผู้ติดเชื้อโควิด 19 ในสังกัดกระทรวงสาธารณสุข 223,872 กรมธรรม์  ได้รับความคุ้มครองแล้ว 171 ราย
รองนายกรัฐมนตรีและรัฐมนตรีว่าการกระทรวงสาธารณสุข เผยจัดทำกรมธรรม์ประกันภัยเพื่อคุ้มครองบุคลากรทางการแพทย์ที่ปฏิบัติงานใกล้ชิดผู้ติดเชื้อโควิด 19 ในสังกัดกระทรวงสาธารณสุข 223,872 กรมธรรม์  ได้รับความคุ้มครองแล้ว 171 ราย พร้อมสนับสนุนทุกด้านให้ผู้ปฏิบัติงานมีความปลอดภัย
วันนี้ (4 สิงหาคม 2564) นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข กล่าวว่า รัฐบาลมีความห่วงใยบุคลากรทางการแพทย์ทั่วประเทศที่ทุ่มเทเสียสละในการดูแลรักษาผู้ป่วย ป้องกันและควบคุมโรคโควิด 19 ถือว่ามีความเสี่ยงสูงที่จะติดเชื้อได้ ดังนั้น รัฐบาลและสำนักงานคณะกรรมการกำกับและส่งเสริมการประกอบธุรกิจประกันภัย (คปภ.) จึงร่วมกับบริษัทประกันภัยต่างๆ จัดทำกรมธรรม์ประกันภัยเพื่อคุ้มครองบุคลากรทางการแพทย์ของภาครัฐและเจ้าหน้าที่ที่ปฏิบัติงานใกล้ชิดผู้ติดเชื้อโควิด 19 จำนวน 250,120 กรมธรรม์ แบ่งเป็นบุคลากรทางการแพทย์สังกัดกระทรวงสาธารณสุข 223,872 กรมธรรม์ และนอกสังกัดกระทรวงสาธารณสุข ได้แก่ สำนักอนามัย สำนักการแพทย์ กทม., โรงพยาบาลภูมิพล, สำนักงานตำรวจแห่งชาติ, โรงเรียนแพทย์, กองทัพเรือ และกรมแพทย์ทหารบก รวม 26,248 กรมธรรม์
ทั้งนี้ กระทรวงสาธารณสุขได้จัดอุปกรณ์ต่างๆ เพื่อสนับสนุนการปฏิบัติงานของบุคลากรทางการแพทย์เพื่อป้องกันการติดเชื้อ แต่ยังมีบุคลากรทางการแพทย์ส่วนหนึ่งที่เกิดการติดเชื้อขึ้น โดยได้รับการดูแลรักษาอย่างเต็มที่ รวมถึงได้รับความคุ้มครองจากกรมธรรม์ประกันภัยจากโควิด 19 แล้วจำนวน 171 ราย ใน 3 กรมธรรม์ ซึ่งมีรายละเอียดดังนี้ 1.กรมธรรม์ประกันภัย คุ้มครองการเสียชีวิตจากโรคโควิด 19 จำนวนเงินความคุ้มครอง 1 ล้านบาทต่อราย ระยะเวลาคุ้มครอง 2 เดือนนับตั้งแต่วันที่แจ้งรายชื่อ 2.กรมธรรม์ประกันภัยคุ้มครองภาวะโคม่าจากโรคโควิด 19 จำนวนเงินความคุ้มครอง 1 ล้านบาทต่อราย ระยะเวลาคุ้มครอง 6 เดือนนับตั้งแต่วันที่แจ้งรายชื่อ และ 3.กรมธรรม์ประกันภัยคุ้มครองการเจ็บป่วยด้วยโรคโควิด 19 จำนวนเงินความคุ้มครอง 1 หมื่นบาทต่อราย และคุ้มครองการประกันภัยอุบัติเหตุ 1 หมื่นบาทต่อราย ระยะเวลาคุ้มครอง 6 เดือนนับตั้งแต่วันที่แจ้งรายชื่อ
“ขอขอบคุณบุคลากรทางการแพทย์ทุกคนที่ทุ่มเทดูแลประชาชนในสถานการณ์โรคโควิด 19 อย่างเต็มที่ ซึ่งขณะนี้ยังมีการระบาดอย่างต่อเนื่อง โดยกระทรวงสาธารณสุขพร้อมสนับสนุนในทุกด้าน เพื่อให้บุคลากรทางการแพทย์มีขวัญและกำลังใจในการต่อสู้กับโรคโควิด 19 อย่างปลอดภัย” นายอนุทินกล่าว
*************************************** 4 สิงหาคม 2564

ที่มา : https://www.thaigov.go.th/news/contents/details/44435