รัฐบาลไทย-ข่าวทำเนียบรัฐบาล-นายกรัฐมนตรีเผยข่าวดีแอสตร้าฯ ยืนยันเร่งส่งวัคชีนให้ครบ 61 ล้านโดสในสิ้นปีนี้ ช่วยสร้างภูมิคุ้มกันหมู่ ฟื้นเศรษฐกิจเร็วขึ้น พร้อมเตรียมสั่งซื้อวัคชีนสูตรใหม่ปีหน้า


วันจันทร์ที่ 23 สิงหาคม 2564
พิมพ์
นายกรัฐมนตรีเผยข่าวดีแอสตร้าฯ ยืนยันเร่งส่งวัคชีนให้ครบ 61 ล้านโดสในสิ้นปีนี้ ช่วยสร้างภูมิคุ้มกันหมู่ ฟื้นเศรษฐกิจเร็วขึ้น  พร้อมเตรียมสั่งซื้อวัคชีนสูตรใหม่ปีหน้า
นายกรัฐมนตรีเผยข่าวดีแอสตร้าฯ ยืนยันเร่งส่งวัคชีนให้ครบ 61 ล้านโดสในสิ้นปีนี้ ช่วยสร้างภูมิคุ้มกันหมู่ ฟื้นเศรษฐกิจเร็วขึ้น  พร้อมเตรียมสั่งซื้อวัคชีนสูตรใหม่ปีหน้า รับมือไวรัสกลายพันธุ์
วันนี้ (23 สิงหาคม 2564) ที่ทำเนียบรัฐบาล นายอนุชา บูรพชัยศรี โฆษกประจำสำนักนายกรัฐมนตรี  เปิดเผยว่า พลเอก ประยุทธ์ จันทร์โอชา นายกรัฐมนตรี ประชุมทางไกลร่วมกับนายปาสคาล โซริออต (Mr.Pascal Claude Roland Soriot) ประธานเจ้าหน้าที่บริหาร (CEO) บริษัท แอสตร้าเซนเนก้า จำกัด หารือกรอบความร่วมมือด้านสาธารณสุขในการป้องกันโควิด-19  ในภาวะที่มีแพร่ระบาดจากไวรัสกลายพันธุ์อย่างรวดเร็ว  โดย บริษัท แอสตร้าเซนเนก้า ได้ประสานความร่วมมือกับกระทรวงสาธารณสุข  ยืนยันจะเร่งส่งมอบวัคซีน ที่เหลือให้ครบ 61 ล้านโดส ภายในเดือนธันวาคม 2564 นี้อย่างแน่นอน และ จะช่วยให้จำนวนยอดการจัดหาวัคซีนทุกประเภทในสิ้นปีนี้รวมกันเกินกว่า 120 ล้านโดส ครอบคลุมประชากรกว่า 60 ล้านคน ซึ่งเร็วกว่าแผนเดิมที่ตั้งเป้าจะจัดหาวัคซีน 100 ล้านโดส สำหรับประชากร 50 ล้านคน ถือเป็นข่าวดีต่อการสร้างภูมิคุ้มกันหมู่ที่เร็วขึ้น ลดภาระระบบสาธารณสุขไทย ช่วยให้ประชาชนกลับมาใช้ชีวิตปกติและฟื้นฟูเศรษฐกิจได้เร็วขึ้นอีกด้วย
โฆษกประจำสำนักนายกรัฐมนตรี ยังเปิดเผยว่า  นายกรัฐมนตรีและประธานเจ้าหน้าที่บริหาร บริษัท แอสตร้าเซนเนก้า จำกัด ยังได้หารือในการเตรียมป้องกันโควิด-19 ในปีหน้า ที่อาจมีการกลายพันธุ์เพิ่มขึ้น  ซึ่งบริษัท แอสตร้าเซนเนก้า อยู่ระหว่างการพัฒนาวัคชีนโควิด-19 สูตรใหม่เพิ่มประสิทธิภาพ ให้สามารถป้องกันไวรัสกลายพันธุ์ได้ดียิ่งขึ้น  โดยไทยยังมีสิทธิ์เลือกวัคชีนสูตรใหม่นี้ เพื่อรับมือวิวัฒนาการของไวรัสได้ดีขึ้นด้วย  ทั้งนี้ รัฐบาลไทยยังมีแผนสั่งซื้อวัคซีนแอสตร้าเซนเนก้าเพิ่มอีก 60 ล้านโดสสำหรับปี 2565 ซึ่งคาดว่าข้อตกลงดังกล่าวจะสรุปได้ภายในเดือน กันยายน 2564 นี้

ที่มา : https://www.thaigov.go.th/news/contents/details/45079