รัฐบาลไทย-ข่าวทำเนียบรัฐบาล-อนุทิน เติมวัคซีนโควิด19 ให้ จ.พังงา 1.1แสนโดส ระดมฉีดประชาชน รับการเปิดท่องเที่ยวเชื่อมโยงภูเก็ต-กระบี่แซนด์บอกซ์


วันศุกร์ที่ 8 ตุลาคม 2564
อนุทิน เติมวัคซีนโควิด19 ให้ จ.พังงา 1.1แสนโดส ระดมฉีดประชาชน รับการเปิดท่องเที่ยวเชื่อมโยงภูเก็ต-กระบี่แซนด์บอกซ์
รองนายกรัฐมนตรีและรัฐมนตรีว่าการกระทรวงสาธารณสุขลงพื้นที่ จ.พังงา ติดตามการฉีดวัคซีนโควิด 19 ภาพรวมมีความครอบคลุมแล้ว 74.90% มอบกรมควบคุมโรคสนับสนุนวัคซีนเพิ่มเติม 110,000 โดส เพื่อระดมฉีดให้ครบ 100% คาดแล้วเสร็จภายใน 2 สัปดาห์
รองนายกรัฐมนตรีและรัฐมนตรีว่าการกระทรวงสาธารณสุขลงพื้นที่ จ.พังงา ติดตามการฉีดวัคซีนโควิด 19 ภาพรวมมีความครอบคลุมแล้ว 74.90% มอบกรมควบคุมโรคสนับสนุนวัคซีนเพิ่มเติม 110,000 โดส เพื่อระดมฉีดให้ครบ 100% คาดแล้วเสร็จภายใน 2 สัปดาห์ พร้อมเปิดการท่องเที่ยวเชื่อมโยงภูเก็ต และกระบี่แซนด์บอกซ์
วันนี้ (8 ตุลาคม 2564) นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธาณสุข พร้อมด้วยนายพิพัฒน์ รัชกิจประการ รัฐมนตรีว่าการกระทรวงการท่องเที่ยวและกีฬา นายจำเริญ ทิพญพงศ์ธาดา ผู้ว่าราชการจังหวัดพังงา และผู้บริหารจากทั้งสองกระทรวง ลงพื้นที่ติดตามการฉีดวัคซีนโควิด 19 และความพร้อมการเปิดเมืองรับนักท่องเที่ยว
นายอนุทินกล่าวว่า จังหวัดพังงาเป็นจังหวัดท่องเที่ยวที่สามารถเชื่อมเส้นทางกับภูเก็ตและกระบี่ในการดึงดูดนักท่องเที่ยวให้มาท่องเที่ยวพื้นที่ชายฝั่งอันดามัน สร้างรายได้ให้คนในชุมชนและขับเคลื่อนเศรษฐกิจของประเทศตามนโยบายรัฐบาล จึงต้องเร่งรัดการฉีดวัคซีนประชาชนในพื้นที่ให้ครอบคลุมเพื่อให้เกิดความปลอดภัย และสร้างความมั่นใจแก่นักท่องเที่ยว โดยจังหวัดพังงาได้ฉีดวัคซีนโควิด 19 ครอบคลุมประชากรเป้าหมายรวมกลุ่มนักเรียน 12-17 ปี แล้ว 74.90% ได้ให้กรมควบคุมโรคสนับสนุนวัคซีนเพิ่มอีก 110,000 โดส เพื่อระดมฉีดประชาชนตั้งแต่อายุ 12 ปีขึ้นไป ให้ครบ 100% คาดว่าจะฉีดแล้วเสร็จภายใน 2 สัปดาห์ จากนั้นจะสามารถเปิดการท่องเที่ยวได้อย่างเป็นรูปธรรมและเกิดความปลอดภัย
ทั้งนี้ จังหวัดพังงาได้เปิดพื้นที่ Covid Free Setting Area 2 แห่ง ได้แก่ เขาหลัก และเกาะยาวน้อย-เกาะยาวใหญ่ เป็นจุดเชื่อมต่อโครงการ ภูเก็ตแซนด์บอกซ์รับนักท่องเที่ยวต่างชาติ โดยจะต้องพำนักในภูเก็ตเป็นเวลา 7 คืน และเดินทางมาพักที่พังงา 7 คืน ใช้มาตรป้องกันควบคุมโรคเช่นเดียวกับภูเก็ตแซนด็บอกซ์ เช่น ได้รับวัคซีน 2 เข็ม ผลการตรวจหาเชื้อด้วยวิธี RT-PCR เป็นลบ ตรวจหาเชื้อเป็นระยะ และปฏิบัติตามมาตรการ DMHTT อย่างเคร่งครัด โดยในส่วนของที่พักต้องผ่านมาตรฐาน SHA Plus ขณะนี้มีนักท่องเที่ยวเดินทางเข้ามาแล้ว 185 คน
*********************************** 8 ตุลาคม 2564

ที่มา : https://www.thaigov.go.th/news/contents/details/46745