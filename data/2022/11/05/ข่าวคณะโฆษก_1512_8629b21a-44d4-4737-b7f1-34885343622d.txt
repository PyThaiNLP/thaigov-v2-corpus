รัฐบาลไทย-ข่าวทำเนียบรัฐบาล-ครม.เห็นชอบการแก้ไข พ.ร.บ.ว่าด้วยการเวนคืนที่ดินฯ ไม่ตัดสิทธิผู้ได้เงินค่าทดแทนแม้ขอรับเงินจากการเวนคืนพ้นระยะเวลาที่กฎหมายกำหนด


วันอังคารที่ 3 พฤษภาคม 2565
พิมพ์
ครม.เห็นชอบการแก้ไข พ.ร.บ.ว่าด้วยการเวนคืนที่ดินฯ ไม่ตัดสิทธิผู้ได้เงินค่าทดแทนแม้ขอรับเงินจากการเวนคืนพ้นระยะเวลาที่กฎหมายกำหนด
ครม.เห็นชอบการแก้ไข พ.ร.บ.ว่าด้วยการเวนคืนที่ดินฯ ไม่ตัดสิทธิผู้ได้เงินค่าทดแทนแม้ขอรับเงินจากการเวนคืนพ้นระยะเวลาที่กฎหมายกำหนด
น.ส.ไตรศุลี ไตรสรณกุล รองโฆษกประจำสำนักนายกรัฐมนตรี กล่าวว่า ที่ประชุมคณะรัฐมนตรี (ครม.) วันที่ 3 พ.ค. 2565  ได้เห็นชอบร่างพระราชบัญญัติว่าด้วยการเวนคืนและการได้มาซึ่งอสังหาริมทรัพย์ (ฉบับที่...) พ.ศ.... โดยมีสาระสำคัญเป็นการแก้ไขเพิ่มเติมพระราชบัญญัติว่าด้วยการเวนคืนและการได้มาซึ่งอสังหาริมทรัพย์ พ.ศ. 2562  เพื่อแก้ไขบทบัญญัติในส่วนที่เกี่ยวข้องกับระยะเวลาการขอรับทรัพย์สินหรือเงินของเจ้าของ รวมถึงแก้ไขเพิ่มเติมบทบัญญัติบางส่วนเพื่อให้การบังคับใช้กฎหมายมีประสิทธิภาพมากยิ่งขึ้น ประชาชนได้รับความคุ้มครองในเรื่องสิทธิในทรัพย์สินของบุคคลอย่างเป็นธรรม
สำหรับบทบัญญัติที่มีการแก้ไข ประกอบด้วย การกำหนดให้ในการรื้อถอนโรงเรือน สิ่งปลูกสร้าง หรืออสังหาฯ เจ้าหน้าที่มีหน้าที่แจ้งให้เจ้าของทรัพย์มารับทรัพย์สินที่เจ้าหน้าที่รื้อถอนคืนไปภายในระยะเวลาที่กำหนดซึ่งต้องไม่น้อยกว่า 30 วัน นับแต่วันที่ได้รับแจ้ง ถ้าพ้นกำหนดระยะเวลาดังกล่าวแล้วเจ้าของไม่มารับทรัพย์สินคืนไป ให้เจ้าหน้าที่ขายทรัพย์สินนั้นโดยวิธีการขายทอดตลาดหรือวิธีอื่นตามที่เห็นสมควรแล้วนำเงินที่ได้จากการขายส่งคืนแก่เจ้าของทรัพย์สิน หากเจ้าหน้าที่ยังไม่ได้ขยายทรัพย์สินนั้นและเจ้าของมารับคืน ให้เจ้าหน้าที่คืนทรัพย์สินนั้นให้แก่เจ้าของไป  ในส่วนนี้ได้แก้ไขจากเดิมที่กฎหมายได้กำหนดว่า กรณีที่เจ้าของไม่ได้เรียกเอาทรัพย์สินหรือเงินที่เจ้าหน้าที่เก็บรักษาไว้ ภายใน 5 ปี นับแต่วันที่มีการรื้อถอนหรือขนย้าย ให้ทรัพย์สินหรือเงินนั้นตกเป็นของแผ่นดิน
น.ส.ไตรศุลี กล่าวว่า  ประเด็นต่อมาที่มีการแก้ไข คือ ในกรณีผู้มีสิทธิได้รับเงินค่าทดแทนไม่มารับภายใน 5 ปี นับแต่วันที่มีสิทธิขอรับเงินค่าทดแทนหรือนับแต่วันที่คดีถึงที่สุดหรือนับแต่วันที่ได้ฝากเงินไว้ ให้เจ้าหน้าที่มีหน้าที่ถอนเงินค่าทดแทนที่วางไว้ต่อศาล หรือสำนักงานวางทรัพย์ หรือฝากไว้ที่ธนาคารออมสิน เพื่อส่งคืนคลัง โดยไม่ตัดสิทธิของผู้มีสิทธิได้รับเงินค่าทดแทนที่จะยื่นคำร้องขอรับเงินค่าทดแทนคืนภายหลังจากพ้นระยะเวลาดังกล่าว  ส่วนนี้แก้ไขจากบทบัญญัติเดิมที่กำหนดว่า เงินค่าทดแทนที่วางไว้ถ้าผู้มีสิทธิไม่ไปขอรับเงินภายใน 10 ปี นับแต่วันที่มีหนังสือแจ้งหรือวันที่ปิดประกาศ ให้เงินนั้นตกเป็นของแผ่นดิน
นอกจากนี้ มีการแก้ไขเพิ่มเติมให้บุคคลผู้ใช้สิทธิฟ้องคดีต่อศาลครอบคลุมถึงผู้มีสิทธิได้รับเงินค่าทดแทนในทุกกรณี โดยกำหนดให้ผู้มีสิทธิได้รับเงินค่าทดแทนเป็นผู้มีสิทธิฟ้องคดีต่อศาลและมีสิทธิได้รับดอกเบี้ยจากเงินค่าทดแทน ซึ่งผู้มีสิทธิได้รับเงินค่าทดแทน ได้แก่ เจ้าของที่ดินที่ต้องเวนคืน เจ้าของโรงเรือน สิ่งปลูกสร้าง หรืออสังหาริมทรัพย์อื่น เจ้าของต้นไม้ยืนต้นที่ขึ้นอยู่ในที่ดิน หรือผู้เช่าช่วงที่ดิน โรงเรือน หรือสิ่งปลูกสร้างอื่นในที่ดินที่ต้องเวนคืน บุคคลผู้เสียสิทธิในการใช้ทางวางท่อน้ำ ท่อระบายน้ำ  สายไฟฟ้าผ่านที่ดินที่ต้องเวนคืนและผู้ที่ได้รับความเสียหายเนื่องจากต้องออกจากอสังหาฯ ที่ต้องเวนคืน ในส่วนนี้ แก้ไขจากบทบัญญัติเดิมที่กำหนดให้เจ้าของหรือผู้ครอบครองซึ่งอสังหาฯ โดยชอบด้วยกฎหมายเท่านั้นเป็นผู้มีสิทธิฟ้องคดีต่อศาลและมีสิทธิได้รับดอกเบี้ยจากเงินค่าทดแทน

ที่มา : https://www.thaigov.go.th/news/contents/details/54185