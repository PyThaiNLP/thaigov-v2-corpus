รัฐบาลไทย-ข่าวทำเนียบรัฐบาล-โฆษกรัฐบาลเผย “นายกฯ” ยินดีภาพรวมท่องเที่ยวปีนี้ ม.ค.-มิ.ย. ต่างชาติเข้าไทยเกือบ 2 ล้านคน สร้างรายได้จากนักท่องเที่ยวสะสม 1.14 แสนล้านบาท ขณะที่ท่องเที่ยวในประเทศไม่แพ้กัน


วันเสาร์ที่ 2 กรกฎาคม 2565
พิมพ์
โฆษกรัฐบาลเผย “นายกฯ” ยินดีภาพรวมท่องเที่ยวปีนี้ ม.ค.-มิ.ย. ต่างชาติเข้าไทยเกือบ 2 ล้านคน สร้างรายได้จากนักท่องเที่ยวสะสม 1.14 แสนล้านบาท ขณะที่ท่องเที่ยวในประเทศไม่แพ้กัน
โฆษกรัฐบาลเผย “นายกฯ” ยินดีภาพรวมท่องเที่ยวปีนี้ ม.ค.-มิ.ย. ต่างชาติเข้าไทยเกือบ 2 ล้านคน สร้างรายได้จากนักท่องเที่ยวสะสม 1.14 แสนล้านบาท ขณะที่ท่องเที่ยวในประเทศไม่แพ้กัน ปชช. รับสิทธิเราเที่ยวด้วยกันเฟส 4 ส่วนขยาย เริ่มใช้สิทธิที่พัก 8 ก.ค.นี้
วันที่ 2 กรกฎาคม 2565 นายธนกร วังบุญคงชนะ โฆษกประจำสำนักนายกรัฐมนตรี เผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม รับทราบสถานการณ์ด้านการท่องเที่ยวของไทยประจำปี 2565 ตั้งแต่เดือนมกราคม – 28 มิถุนายน 2565 มีนักท่องเที่ยวเดินทางเข้ามาแล้วกว่า 1,978,023 คน สร้างรายได้จากนักท่องเที่ยวสะสมรวม 1.14 แสนล้านบาท โดยนักท่องเที่ยวเที่ยว 5อันดับแรกที่เดินทางผ่านด่านทางอากาศ ได้แก่ อินเดีย สิงคโปร์ มาเลเซีย เวียดนาม และสหรัฐอเมริกา ส่วน 5 อันดับแรกที่เดินทางผ่านด่านทางบก ได้แก่ มาเลเซีย ลาว กัมพูชา เวียดนาม และจีน ทั้งนี้หลังจากยกเลิก Thailand Pass เมื่อวันที่ 1 กรกฎาคม ด่านชายแดนกลับมาคึกคักมากที่สุดในรอบ 2 ปี เช่น ด่านพรมแดนสะเดา อ.สะเดา จ.สงขลา ซึ่งเป็นด่านชายแดนไทย-มาเลเซียมีนักท่องเที่ยวต่างชาติทั้งมาเลเซียและสิงคโปร์ทยอยเดินทางเข้ามาอย่างต่อเนื่องเฉพาะวันแรกมีนักท่องเที่ยวเข้ามา ราว 5,000 คน และตลอดทั้งเดือนนี้คาดว่าจะมีตัวเลขนักท่องเที่ยวเพิ่มขึ้นราว 1 แสนคน ทั้งนี้ กระทรวงการท่องเที่ยวและกีฬาได้ประมาณการนักท่องเที่ยวในช่วงเวลาสามเดือนต่อจากนี้ กรกฎาคม-กันยายน 2565 ไว้ที่ 2,700,000 คน และสามเดือนสุดท้ายของปี 2565 ไว้ที่ 4,500,000 คน ซึ่งประมาณการยอดรวมนักท่องเที่ยวปี 2565 จำนวน 9,325,500 คน และได้ประมาณการรายได้จากนักท่องเที่ยว (ตลอดปี 2565) ไว้ที่ 1.27 ล้านล้านบาท
โฆษกประจำสำนักนายกรัฐมนตรี กล่าวเพิ่มเติมในส่วนของการท่องเที่ยวในประเทศ โครงการเราเที่ยวด้วยกัน เฟส 4 ส่วนขยาย มีกระแสตอบรับดี ประชาชนให้ความสนใจทยอยลงทะเบียนรับสิทธิเพื่อใช้บริการส่วนลดโดยเฉพาะเดือนกรกฎาคมที่มีวันหยุดยาวติดต่อกัน ทั้งนี้ เริ่มจองโรงแรมและที่พักได้แล้วถึงวันที่ 23 ตุลาคม 2565 และเริ่มเข้าพักได้ตั้งแต่วันที่ 8 กรกฎาคม – 31 ตุลาคม 2565 ในส่วนตั๋วเครื่องบินจะเปิดให้ลงทะเบียน โดยเป็นตั๋วที่จองและออกเดินทางตั้งแต่วันที่ 3 กรกฎาคม – 5 พฤศจิกายน 2565 ซึ่งในส่วนของสถานประกอบการโรงแรมที่พัก ร้านอาหาร สถานบริการท่องเที่ยว มีความพร้อมต้อนรับนักท่องเที่ยว อย่างไรก็ตาม ขอความร่วมมือไปยังผู้ประกอบการที่เข้าร่วมโครงการทุกราย ให้คงกำหนดราคาที่พักในราคาปกติและเป็นธรรม อย่าฉวยโอกาสที่มีโครงการสนับสนุนจากรัฐบาลในการปรับขึ้นราคาผู้ประกอบการ เพื่อร่วมกันเดินหน้ากระตุ้นเศรษฐกิจและการท่องเที่ยวภายในประเทศต่อไป
“นายกรัฐมนตรี กำชับให้ทุกหน่วยงาน ทั้งส่วนกลาง ส่วนภูมิภาค โดยเฉพาะส่วนท้องถิ่น ใช้อำนวยความสะดวก ดูแลความปลอดภัยของนักเที่ยวทั้งในและต่างประเทศ ตลอดจนเร่งประชาสัมพันธ์ข้อมูลและกิจกรรมการท่องเที่ยวที่หลากหลายทั่วประเทศ เพื่อเป็นทางเลือกแก่นักท่องเที่ยวทั้งชาวไทยและชาวต่างชาติ และขอให้ร่วมกันเดินหน้ากระตุ้นเศรษฐกิจและการท่องเที่ยวภายในประเทศ” นายธนกรฯ กล่าว

ที่มา : https://www.thaigov.go.th/news/contents/details/56454