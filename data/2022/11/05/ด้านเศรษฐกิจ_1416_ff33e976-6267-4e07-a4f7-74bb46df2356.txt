รัฐบาลไทย-ข่าวทำเนียบรัฐบาล-รมว.อว. ยก เศรษฐกิจพอเพียงคือรากฐานของคนไทย


วันพุธที่ 20 ตุลาคม 2564
รมว.อว. ยก เศรษฐกิจพอเพียงคือรากฐานของคนไทย
รมว.อว. ยก เศรษฐกิจพอเพียงคือรากฐานของคนไทย
"ดร. เอนก" ยก เศรษฐกิจพอเพียงคือรากฐานของคนไทย
สถาบันเศรษฐกิจพอเพียง สรัาง Platform ใหม่ที่ทันสมัย ตอบโจทย์การพัฒนาวิทยาศาสตร์และเทคโนโลยี
ควบคู่ไปกับเศรษฐกิจเชิงสร้างสรรค์ มั่นใจ! Model เศรษฐกิจพอเพียงของไทยยกระดับสู่สากลใน 5 ปี
เมื่อวันที่ 18 ตุลาคม 2564 : ศ.(พิเศษ) ดร.เอนก เหล่าธรรมทัศน์ รัฐมนตรีว่าการกระทรวงการอุดมศึกษา วิทยาศาสตร์ วิจัยและนวัตกรรม เปิดกิจกรรมเสวนา "สืบสานเศรษฐกิจพอเพียง สู่โมเดลการพัฒนาระดับสากล" พร้อมด้วย ผศ.ดร.ดวงฤทธิ์ เบ็ญจาธิกุล ชัยรุ่งเรือง เลขานุการรัฐมนตรีและโฆษกกระทรวง ศ.ดร.นพ.สิริฤกษ์ ทรงศิวิไล ปลัดกระทรวง ศ.ศุภชัย ปทุมนากุล รองปลัดกระทรวง รศ.ดร.พาสิทธิ์ หล่อธีรพงศ์ รองปลัดกระทรวง เข้าร่วมงานเสวนาดังกล่าวด้วย จัดขึ้น ณ ห้องแถลงข่าวชั้น 1 อาคารพระจอมเกล้า สป.อว (ถนนโยธี)
ศ.(พิเศษ) ดร.เอนก กล่าวในการเสวนาว่า การจัดตั้งวิทยสถานด้านสังคมศาสตร์ มนุษยศาสตร์และศิลปกรรมศาสตร์แห่งประเทศไทยหรือที่รู้จักกันในนาม "ธัชชา" เป้าหมายคืออยากให้เกิดสมดุลทางวิชาการทั้งในด้านวิทยาศาสตรและเทคโนโลยี และศิลปะวิทยาการทั้งปวง สร้างสรรค์องค์ความรู้แบบสหวิทยาการ และหนึ่งในสถาบันที่ตนอยากให้มีตั้งแต่แรกเริ่มและได้จัดตั้งอย่างจริงจังไปแล้วนั่นคือ สถาบันเศรษฐกิจพอเพียง เพื่อเป็นศูนย์กลางแห่งการเรียนรู้และพัฒนาวิชาการด้านเศรษฐกิจพอเพียง ควบคู่ไปกับการพัฒนาดัานวิทยาศาสตร์ เทคโนโลยีและนวัตกรรมกับเศรษฐกิจเชิงสร้างสรรค์ เพื่อเป็นต้นแบบนวัตกรรมเศรษฐกิจพอเพียงแก่ประเทศเพื่อนบ้าน และก้าวสู่การเป็น Model ด้านนี้ในระดับสากลให้ได้ภายใน 5 ปี
"ตนอยากให้สถาบันเศรษฐกิจพอเพียงหรือนักวิชาการรุ่นใหม่ ร่วมกันสร้างแนวทางหรือวิธีการพัฒนาเศรษฐกิจเชิงสร้างสรรค์ของไทยผสานกับหลักเศรษฐกิจพอเพียง เพราะคนไทยอยู่คู่กับอารยธรรมและวัฒนธรรมต่างๆ ที่เรามีมาอย่างช้านาน งานศิลปะภายในชุมชนเรามีมากมาย ทั้งการใช้ชีวิต การอาหาร หรือการก่อสร้าง สิ่งเหล่านี้คือมรดกทางวัฒนธรรมที่เราได้เปรียบชาวต่างชาติ เราทุกคนต่องร่วมมือกันยกระดับวิ่งเหล่านี้บนพื้นฐานของคำว่า เศรษฐกิจพอเพียง สร้างสรรค์วิธีการต่อยอดสู่การนำเทคโนโลยีและนวัตกรรมเข้ามาพัฒนาเพื่อให้เกิดความสมดุลและเสถียรภาพอย่างยั่งยืน เกิดเป็น Model ของประเทศไทยที่มีความเทียบเท่าประชาคมโลกให้ได้" ดร.เอนก กล่าวในตอนท้าย

ที่มา : https://www.thaigov.go.th/news/contents/details/47209