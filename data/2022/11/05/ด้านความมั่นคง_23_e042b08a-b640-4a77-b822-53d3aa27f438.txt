รัฐบาลไทย-ข่าวทำเนียบรัฐบาล-รมว.สุชาติ มอบ ที่ปรึกษา ลุยประจวบฯ ตรวจเยี่ยมจ้างงานเร่งด่วน การก่อสร้างฝายชะลอน้ำเพื่อการเกษตร ช่วยชาวบ้าน มีอาชีพ มีงานทำ


วันพฤหัสบดีที่ 24 มิถุนายน 2564
รมว.สุชาติ มอบ ที่ปรึกษา ลุยประจวบฯ ตรวจเยี่ยมจ้างงานเร่งด่วน การก่อสร้างฝายชะลอน้ำเพื่อการเกษตร ช่วยชาวบ้าน มีอาชีพ มีงานทำ
นายสุชาติ ชมกลิ่น รัฐมนตรีว่าการกระทรวงแรงงาน มอบหมายให้ นางธิวัลรัตน์ อังกินันทน์ ที่ปรึกษารัฐมนตรีว่าการกระทรวงแรงงาน ลงพื้นที่ จ.ประจวบคีรีขันธ์ ตรวจเยี่ยมและให้กำลังใจผู้เข้าร่วมโครงการแก้ไขปัญหาความเดือดร้อนด้านอาชีพ งวดที่ 2 กิจกรรมจ้
เมื่อวันที่ 24 มิถุนายน 2564 เวลา 10.00 น. นายสุชาติ ชมกลิ่น รัฐมนตรีว่าการกระทรวงแรงงาน มอบหมายให้ นางธิวัลรัตน์ อังกินันทน์ ที่ปรึกษารัฐมนตรีว่าการกระทรวงแรงงาน ลงพื้นที่ตรวจเยี่ยมและให้กำลังใจผู้เข้าร่วมโครงการแก้ไขปัญหาความเดือดร้อนด้านอาชีพจังหวัดประจวบคีรีขันธ์ปีงบประมาณ 2564 งวดที่ 2 กิจกรรมจ้างงานเร่งด่วน ก่อสร้างฝายชะลอน้ำแบบกล่องเกเบี้ยน ลำห้วยแพรกตะลุยซ้าย หมู่ที่ 5 และหมู่ที่ 6 ตำบลเขาจ้าว อำเภอปราณบุรี จังหวัดประจวบคีรีขันธ์ โดยมี นางเธียรรัตน์ นะวะมะวัฒน์ โฆษกกระทรวงแรงงาน (ฝ่ายการเมือง) นายปรีดา สุขใจ นายอำเภอปราณบุรี นายเพชรพร โกมลฤทธิ์ กำนันตำบลเขาจ้าว อำเภอปราณบุรี หัวหน้าส่วนราชการสังกัดกระทรวงแรงงานจังหวัดประจวบคีรีขันธ์  เข้าร่วมในครั้งนี้ด้วย โดยที่ปรึกษารัฐมนตรีฯ กล่าวว่า รัฐบาลภายใต้การนำของ พล.อ.ประยุทธ์ จันทร์โอชา นายกรัฐมนตรี และ รมว.กลาโหม และกระทรวงแรงงานภายใต้การกำกับดูแลของ พล.อ.ประวิตร วงษ์สุวรรณ รองนายกรัฐมนตรี ได้ให้ความสำคัญและความจำเป็นเร่งด่วนในการแก้ไขปัญหาความเดือดร้อนในด้านต่าง ๆ ให้กับผู้ใช้แรงงาน สถานประกอบการ และประชาชนทั่วไป
นางธิวัลรัตน์ กล่าวต่อว่า ในวันนี้ท่านสุชาติ ชมกลิ่น รมว.แรงงาน ได้มอบหมายให้ดิฉันลงพื้นที่มาตรวจเยี่ยมและให้กำลังใจผู้เข้าร่วมโครงการแก้ไขปัญหาความเดือดร้อนด้านอาชีพจังหวัดประจวบคีรีขันธ์ปี 2564 งวดที่ 2 กิจกรรมจ้างงานเร่งด่วน ก่อสร้างฝายชะลอน้ำแบบกล่องเกเบี้ยน ลำห้วยแพรกตะลุยซ้าย ตำบลเขาจ้าว อำเภอปราณบุรี จังหวัดประจวบคีรีขันธ์ จุดที่ 4,5 และ 6 มีผู้เข้าร่วมกิจกรรมจุดละ 10 คน รวมทั้งสิ้น 30 คน ดำเนินกิจกรรมระหว่างวันที่ 15-24 มิถุนายน 2564 โดยผู้เข้าร่วมกิจกรรมจะได้เงินช่วยเหลือเป็นค่าตอบแทนวันละ 300 บาทต่อวัน คนละไม่เกิน 10 วัน กิจกรรมดังกล่าวเป็นการบูรณาการร่วมกันระหว่างสำนักงานแรงงานจังหวัดประจวบคีรีขันธ์และอำเภอปราณบุรี สำหรับสถานการณ์ด้านแรงงานของจังหวัดประจวบคีรีขันธ์ ปัจจุบันมีกำลังแรงงาน 263,434 คน ผู้มีงานทำ 258,581 คน ว่างงาน 4,852 คน มีสถานประกอบการที่ขึ้นทะเบียนประกันสังคมมาตรา 33 จำนวน 3,504 แห่ง มีผู้ประกันตน 90,097 คน แรงงานต่างด้าว 32,644 คน สถานประกอบการนายจ้าง 3,504 แห่ง มีแรงงานต่างด้าวในกิจการประมงทะเล 2,254 คน มีแรงงานนอกระบบ 141,464 คน ทำงานในภาคเกษตร 64,894 คน นอกภาคเกษตร 76,570 คน สถานการณ์การแพร่ระบาดของโควิด-19 ในสถานประกอบการ ซึ่งมีสถานประกอบการที่พบผู้ติดเชื้อ 3 แห่ง ลูกจ้างที่ติดเชื้อสะสม 920 คน สถานประกอบการเลิกจ้างหรือหยุดกิจการชั่วคราว 16 แห่ง ลูกจ้าง 1,527 คน
“โครงการแก้ไขปัญหาความเดือดร้อนด้านอาชีพ เป็นกิจกรรมจ้างงานเร่งด่วน เพื่อต้องการจ้างแรงงานผู้ประสบภัย ผู้ว่างงาน ไม่มีรายได้ และผู้ที่มีความเดือดร้อนด้านอาชีพให้มีงานทำ ด้วยการจ้างให้ทำงานต่าง ๆ เกี่ยวกับสาธารณประโยชน์ ซึ่งในส่วนของจังหวัดประจวบคีรีขันธ์ปีงบประมาณ 2564 งวดที่ 2 ในครั้งนี้ เป็นกิจกรรมการสร้างฝายชะลอน้ำเพื่อกักเก็บน้ำไว้ใช้ในการเพาะปลูกพืชผลทางการเกษตร รวมทั้งไว้ใช้น้ำเพื่อการอุปโภคบริโภคให้แก่ชาวบ้านในชุมชนได้ตลอดทั้งปีอีกด้วย”  นางธิวัลรัตน์ กล่าวในท้ายสุด
นายปรีดา สุขใจ นายอำเภอปราณบุรี กล่าวว่า ในวันนี้ท่านที่ปรึกษารัฐมนตรีว่าการกระทรวงแรงงานได้ลงพื้นที่ตำบลเขาจ้าว อำเภอปราณบุรี ตรวจเยี่ยมให้กำลังใจชาวบ้านที่ได้รับผลกระทบจากสถานการณ์การแพร่ระบาดของโควิด-19 ซึ่งอำเภอปราณบุรี ได้งบประมาณตามโครงการแก้ไขปัญหาความเดือดร้อนด้านอาชีพ เป็นกิจกรรมจ้างงานเร่งด่วนในการสร้างฝายเพื่อชะลอน้ำ จำนวน 3 จุดจุดละ 30,000 บาท รวมเป็นเงิน 90,000 บาท ซึ่งจากผลการดำเนินงานตั้งแต่ปีที่แล้ว ทำให้ชาวบ้านเกษตรกร 40 หลังคาเรือน พื้นที่ 1,200 ไร่ เฉลี่ยแล้วจุดละ 200 ไร่ได้รับประโยชน์ เนื่องจากตำบลเขาจ้าวเป็นพื้นที่ต้นน้ำของปราณบุรี ชาวบ้านส่วนใหญ่ปลูกผลไม้ เช่น ทุเรียน ขนุน มะม่วง ที่จำเป็นต้องใช้น้ำ ซึ่งการทำฝายกั้นน้ำช่วยป้องกันภัยแล้งทั้งฤดูกาบ ช่วยให้ชาวบ้านเกษตรกรมีน้ำใช้เพื่อการเกษตรอีกทางหนึ่งด้วย
ด้าน นายเศรษฐชัย พูลสวัสดิ์ อายุ 35 ปี ชาวบ้านตำบลเขาจ้าวที่เข้าร่วมกิจกรรมจ้างงานเร่งด่วนสร้างฝายคันกั้นน้ำ กล่าวว่า ตนเป็นเจ้าของสวนทุเรียนมีผลผลิตอยู่ 2 ไร่ การทำคันกั้นน้ำเป็นประโยชน์ต่อชาวบ้านเป็นอย่างมาก โดยเฉพาะในหน้าแล้ง ได้มีน้ำใช้เพื่อการเกษตร

ที่มา : https://www.thaigov.go.th/news/contents/details/43054