รัฐบาลไทย-ข่าวทำเนียบรัฐบาล-ดีอีเอส เตือนมือโพสต์ข่าวปลอมยำรวมเฟคนิวส์ฝีดาษลิง-โควิด


วันเสาร์ที่ 28 พฤษภาคม 2565
ดีอีเอส เตือนมือโพสต์ข่าวปลอมยำรวมเฟคนิวส์ฝีดาษลิง-โควิด
ดีอีเอส เตือนมือโพสต์ข่าวปลอมยำรวมเฟคนิวส์ฝีดาษลิง-โควิด
ดีอีเอส เปิดผลมอนิเตอร์สถานการณ์ข่าวปลอมรอบสัปดาห์ พบเริ่มมีผู้ไม่หวังดีเกาะกระแสโรคฝีดาษลิง สร้างข่าวปลอมที่บิดเบือนข้อมูลวัคซีนโควิดร่วมด้วย เตือนประชาชาอย่าตระหนกและหลงเชื่อ แนะตรวจสอบ/ติดตาม ข่าวกับหน่วยงานที่เกี่ยวข้องโดยตรงก่อนเชื่อ-แชร์
นางสาวนพวรรณ หัวใจมั่น โฆษกกระทรวงดิจิทัลเพื่อเศรษฐกิจและสังคมฝ่ายการเมือง กล่าวว่า สรุปผลการมอนิเตอร์ และรับแจ้งข่าวปลอมประจำสัปดาห์ ระหว่างวันที่ 20-26 พ.ค. 65 โดยศูนย์ต่อต้านข่าวปลอม พบว่า เริ่มมีการแพร่กระจายข่าวปลอมเกี่ยวกับโรคฝีดาษลิง ซึ่งเป็นข่าวที่ประชาชนกำลังสนใจ และหวั่นวิตกเกี่ยวกับโอกาสในการแพร่ระบาดเข้ามาในประเทศไทย ซึ่งคาดว่าผู้ไม่หวังดีต้องการใช้ข่าวปลอมประเด็นนี้สร้างความหวาดวิตกให้กับสังคม และประชาชนส่วนใหญ่
โดยจากข้อมูลข่าวปลอมที่มีคนสนใจสูงสุดในสัปดาห์ล่าสุดนี้ พบว่า ข่าวปลอมเรื่องผู้ที่ฉีดวัคซีนแอสตร้า มีความเสี่ยงเป็นโรคฝีดาษลิง ได้รับความสนใจมากเป็นอันดับ 2 นอกจากนี้ ยังมีข่าวปลอมอื่นๆ ที่เกาะแสโรคฝีดาษลิงเผยแพร่อยู่บนโซเชียลด้วย
สำหรับภาพรวม 10 อันดับข่าวปลอมที่คนสนใจมากสุด ได้แก่ 1. นวัตกรรมแผ่นแปะหูของ รพ.บำรุงราษฎร์รักษาอาการ สูญเสียการได้ยิน หูอื้อ หูหนวก และมีน้ำในหู 2. ผู้ที่ฉีดวัคซีนแอสตร้า มีความเสี่ยงเป็นโรคฝีดาษลิง 3. ถอดวันออกพรรษาจากวันหยุดนักขัตฤกษ์ เพื่อลดความสำคัญทางพุทธศาสนา 4. พบการผลิตไข่ปลอม ออกขายและระบาดในประเทศไทย 5. ธ.ออมสิน ให้กู้ซื้อบ้าน 1 ล้านบาท ผ่อนคืนเดือนละ 10 บาท
6. คดีความใดที่เกี่ยวกับกรมสรรพากร ทางกรมฯ สามารถอายัดบัญชีธนาคารได้ โดยไม่ต้องขอคำสั่งจากศาลเมื่อมีคนร้องทุกข์ 7. ประกันสังคมเปิดโครงการรัฐ ม.40 ปล่อยสินเชื่อผ่อนสบายสูงสุด 36 เดือน 8. แอปพลิเคชันเป๋าตัง เปิดให้ยืมเงินฉุกเฉิน 5,000 บาท อนุมัติไวใน 3 นาที 9. เต้าหู้กับน้ำผึ้งหากรับประทานด้วยกัน จะทำให้หูหนวกและ 10. ธปท. ส่ง sms ให้ประชาชน แจ้งว่าได้รับสินเชื่อ ตามลำดับ
“ดีอีเอส และศูนย์ต่อต้านข่าวปลอม มุ่งสร้างการรับรู้อย่างต่อเนื่องให้กับประชาชนและสังคมรู้เท่าทันข่าวปลอม เมื่อได้รับข่าวสารข้อมูลผ่านโซเชียล ขอให้ตรวจสอบรอบด้านและจากหน่วยงานที่เกี่ยวข้องโดยตรง ก่อนเชื่อ-แชร์ และสามารถติดตามและแจ้งเบาะแสข่าวปลอม ได้ผ่านช่องทางต่างๆ ของศูนย์ต่อต้านข่าวปลอม ดังนี้ ไลน์@antifakenewscenter  เว็บไซต์ https://www.antifakenewscenter.com/ ทวิตเตอร์https://twitter.com/AFNCThailand และช่องทางโทรศัพท์โทรสายด่วน GCC 1111 ต่อ 87” นางสาวนพวรรณกล่าว
*****************

ที่มา : https://www.thaigov.go.th/news/contents/details/55124