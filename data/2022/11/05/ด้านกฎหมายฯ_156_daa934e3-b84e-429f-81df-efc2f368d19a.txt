รัฐบาลไทย-ข่าวทำเนียบรัฐบาล-ปลัดกระทรวงยุติธรรม ประชุมเตรียมการคณะผู้แทนไทย สำหรับการประชุมคณะทำงานการจัดทำสนธิสัญญาอาเซียนว่าด้วยการส่งผู้ร้ายข้ามแดน


วันเสาร์ที่ 21 สิงหาคม 2564
พิมพ์
ปลัดกระทรวงยุติธรรม ประชุมเตรียมการคณะผู้แทนไทย สำหรับการประชุมคณะทำงานการจัดทำสนธิสัญญาอาเซียนว่าด้วยการส่งผู้ร้ายข้ามแดน
การประชุมเตรียมการคณะผู้แทนไทยสำหรับการประชุมคณะทำงานการจัดทำสนธิสัญญาอาเซียนว่าด้วยการส่งผู้ร้ายข้ามแดน (ASLOM Working Group on ASEAN Extradition Treaty – ASLOM WG on AET) ครั้งที่ ๒
ในวันพฤหัสบดีที่ ๑๙ สิงหาคม ๒๕๖๔ เวลา ๑๓.๐๐ น. ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม เป็นประธานการประชุมเตรียมการคณะผู้แทนไทยสำหรับการประชุมคณะทำงานการจัดทำสนธิสัญญาอาเซียนว่าด้วยการส่งผู้ร้ายข้ามแดน ครั้งที่ ๒ ผ่านระบบการประชุมทางไกล (Video Conference) พร้อมด้วยผู้แทนหน่วยงานจาก กระทรวงยุติธรรม สำนักงานอัยการสูงสุด กระทรวงการต่างประเทศ สำนักงานศาลยุติธรรม และสำนักงานตำรวจแห่งชาติ เข้าร่วมการประชุมฯ
สำหรับการประชุมฯ ครั้งนี้ ที่ประชุมได้รับทราบที่มาและพัฒนาการของการประชุมคณะทำงานจัดทำสนธิสัญญาอาเซียนว่าด้วยการส่งผู้ร้ายข้ามแดน (ASLOM Working Group on Extradition Treaty – ASLOM WG on AET) ซึ่งเป็นผลสืบเนื่องจากมติที่ประชุมเจ้าหน้าที่อาวุโสอาเซียนด้านกฎหมาย ครั้งที่ ๑๙ ที่ได้เห็นชอบการจัดตั้งคณะทำงานการจัดทำสนธิสัญญาอาเซียนว่าด้วยการส่งผู้ร้ายข้ามแดน ซึ่งมีอำนาจหน้าที่ในการพัฒนาสนธิสัญญาอาเซียนว่าด้วยการส่งผู้ร้ายข้ามแดน รวมทั้งพิจารณาในประเด็นสำคัญที่เกี่ยวข้อง อาทิ ขอบเขตอำนาจหน้าที่และรูปแบบการดำเนินงาน และกรอบเวลาการดำเนินงาน เป็นต้น ทั้งนี้ การประชุมคณะทำงานฯ ครั้งที่ ๑ ได้จัดขึ้นระหว่างวันที่ ๖ – ๗ เมษายน ๒๕๖๔ ผ่านระบบการประชุมทางไกล โดยมีสิงคโปร์เป็นเจ้าภาพ ซึ่งการประชุมดังกล่าว ที่ประชุมฯ ได้ร่วมกันพิจารณาร่างขอบเขตอำนาจหน้าที่ (Term of Reference – TOR) ของคณะทำงานฯ ร่างเจรจาสนธิสัญญาฯ และเสนอให้มีการจัดประชุมคณะทำงานฯ ครั้งที่ ๒ ในช่วงเดือนสิงหาคม ๒๕๖๔ ตลอดจนได้ร่วมกันพิจารณาและแลกเปลี่ยนข้อคิดเห็นและข้อเสนอแนะเกี่ยวกับการประชุม ASLOM WG on AET ครั้งที่ ๒ มีกำหนดจัดขึ้น ระหว่างวันที่ ๒๖ – ๒๗ สิงหาคม ๒๕๖๔ ผ่านระบบการประชุมทางไกล โดยฝ่ายอินโดนีเซียเป็นเจ้าภาพ ซึ่งนำไปสู่การมีแนวทางการดำเนินงานของฝ่ายไทยที่สำคัญ เช่น องค์ประกอบของคณะผู้แทนไทยสำหรับการประชุมในกรอบ ASLOM WG on AET การพิจารณาเนื้อหาและประเด็นในร่างเจรจาสนธิสัญญาฯ และการวางแผนเตรียมความพร้อมสำหรับการเป็นเจ้าภาพของฝ่ายไทยสำหรับการประชุมคณะทำงาน ASLOM WG on AET ครั้งที่ ๓

ที่มา : https://www.thaigov.go.th/news/contents/details/44923