รัฐบาลไทย-ข่าวทำเนียบรัฐบาล-โฆษกดีอีเอสเตือนอย่าหลงเชื่อข่าวปลอมหน้ากากอนามัยไม่ระบุ VFE ไม่สามารถป้องกันไวรัส


วันพุธที่ 25 สิงหาคม 2564
โฆษกดีอีเอสเตือนอย่าหลงเชื่อข่าวปลอมหน้ากากอนามัยไม่ระบุ VFE ไม่สามารถป้องกันไวรัส
โฆษกดีอีเอสเตือนอย่าหลงเชื่อข่าวปลอมหน้ากากอนามัยไม่ระบุ VFE ไม่สามารถป้องกันไวรัส
โฆษกดีอีเอสเตือนอย่าหลงเชื่อข่าวปลอมหน้ากากอนามัยไม่ระบุ VFE ไม่สามารถป้องกันไวรัส แจงหน้ากากอนามัยทางการแพทย์ที่ อย. อนุญาต แม้จะไม่ได้ระบุ VFE ก็มีประสิทธิภาพในการป้องกันการทะลุผ่านของละอองฝอย และเชื้อไวรัสที่ปนมากับละอองฝอยได้
นางสาวนพวรรณ หัวใจมั่น โฆษกกระทรวงดิจิทัลเพื่อเศรษฐกิจและสังคมฝ่ายการเมือง (ดีอีเอส) กล่าวว่า  ตามที่มีข้อความแนะนำปรากฏในสื่อต่างๆ เกี่ยวกับประเด็นเรื่อง หน้ากากอนามัยที่ไม่ระบุ VFE จะไม่สามารถป้องกันไวรัสได้ ทางศูนย์ต่อต้านข่าวปลอมได้ดำเนินการตรวจสอบข้อเท็จจริงกับ สำนักงานคณะกรรมการอาหารและยา (อย.) กระทรวงสาธารณสุข พบว่าประเด็นดังกล่าวนั้น เป็นข้อมูลเท็จ
จากที่มีการแชร์ข้อมูลว่า หากสวมใส่หน้ากากอนามัยที่ไม่ระบุ VFE เท่ากับป้องกันไวรัสไม่ได้นั้น ทางสำนักงานคณะกรรมการอาหารและยา (อย.) ได้ตรวจสอบและชี้แจงว่า คำว่า VFE ที่พบบนบรรจุภัณฑ์ของหน้ากาก หมายถึง ค่าประสิทธิภาพในการป้องกันเชื้อไวรัส (Viral Filtration Efficiency) ของหน้ากาก
ซึ่งหน้ากากอนามัยทางการแพทย์ที่ อย. อนุญาตจะมีคุณสมบัติในการป้องกันการแพร่เชื้อไวรัสที่มาพร้อมละอองฝอยของน้ำลายได้ แม้ว่าจะไม่ได้ระบุข้อมูลประสิทธิภาพในการป้องกันเชื้อไวรัสในรูปแบบ VFE
ดังนั้น ประชาชนสามารถสังเกตข้างกล่องจะระบุข้อความ Medical mask, Surgical mask หรือหน้ากากอนามัยทางการแพทย์ และสามารถตรวจสอบรายชื่อหน้ากากอนามัยทางการแพทย์ที่ได้รับอนุญาตจาก อย.ทางเว็บไซต์www.fda.moph.go.th อย่างไรก็ตามโดยปกติแล้วเชื้อไวรัสจะมาพร้อมกับละอองฝอยของน้ำลาย หน้ากากอนามัยที่ระบุวัตถุประสงค์อื่น เช่น ป้องกันฝุ่นละออง ป้องกันกลิ่น แม้ว่า อย. จะไม่ได้กำกับดูแลแต่ก็มีประสิทธิภาพในการป้องกันการทะลุผ่านของละอองฝอย และเชื้อไวรัสที่ปนมากับละอองฝอยได้เช่นเดียวกัน
ดังนั้นขอให้ประชาชนอย่าหลงเชื่อ และขอความร่วมมือไม่ส่งต่อ หรือแชร์ข้อมูล จนกว่าจะตรวจสอบความถูกต้องให้ชัดเจนเสียก่อน เพื่อมิให้เกิดความสับสนและตื่นตระหนกในสังคม  ประชาชนสามารถรับข้อมูลจากสำนักงานคณะกรรมการอาหารและยา (อย.) กระทรวงสาธารณสุข สามารถติดตามได้ที่เว็บไซต์ www.fda.moph.go.th หรือโทรสายด่วน อย. 1556
นอกจากนี้ หากพี่น้องประชาชนพบเบาะแสการกระทำความผิด สามารถแจ้งผ่าน 4 ช่องทาง ได้แก่ เว็บไซต์https://www.antifakenewscenter.com ,เฟซบุ๊ก ANTI-FAKE NEWS CENTER, ทวิตเตอร์ @AFNCThailand, ไลน์@antifakenewscenter และช่องทางโทรศัพท์โทรสายด่วน GCC 1111 ต่อ 87 ได้ตลอด 24 ชั่วโมง
**********

ที่มา : https://www.thaigov.go.th/news/contents/details/45123