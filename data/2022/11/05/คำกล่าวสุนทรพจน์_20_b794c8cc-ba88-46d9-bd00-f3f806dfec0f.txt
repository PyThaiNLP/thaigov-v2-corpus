รัฐบาลไทย-ข่าวทำเนียบรัฐบาล-คำกล่าว พลเอก ประยุทธ์ จันทร์โอชา นายกรัฐมนตรี เนื่องในโอกาสการสัมมนาการดำเนินการสมาชิกวุฒิสภาพบประชาชน ประจำปีงบประมาณ พ.ศ. 2564


วันพุธที่ 29 กันยายน 2564
พิมพ์
คำกล่าว พลเอก ประยุทธ์ จันทร์โอชา นายกรัฐมนตรี  เนื่องในโอกาสการสัมมนาการดำเนินการสมาชิกวุฒิสภาพบประชาชน ประจำปีงบประมาณ พ.ศ. 2564
คำกล่าว พลเอก ประยุทธ์ จันทร์โอชา นายกรัฐมนตรี เนื่องในโอกาสการสัมมนาการดำเนินการสมาชิกวุฒิสภาพบประชาชน ประจำปีงบประมาณ พ.ศ. 2564 วันที่ 29 กันยายน 2564 เวลา 09.30 น.
ท่านประธานวุฒิสภา
ท่านรองประธานวุฒิสภา
สมาชิกวุฒิสภา
ท่านรัฐมนตรีว่าการกระทรวงมหาดไทย
ผู้บริหารส่วนราชการ
ผู้แทนภาคประชาชนทุกท่าน
ผมมีความยินดีเป็นอย่างยิ่งที่ได้รับเกียรติในการกล่าวปราศรัยในโอกาสการสัมมานาการดำเนินการสมาชิกวุฒิสภาพบประชาชน ประจำปีงบประมาณ พ.ศ. 2564 ในวันนี้ และผมขอขอบคุณวุฒิสภาที่ได้มีการจัดทำโครงการอย่างต่อเนื่องเป็นปีที่ 2
การแก้ไขปัญหาความเดือดร้อนของพี่น้องประชาชนถือเป็นภารกิจสำคัญของรัฐบาล ซึ่งที่ผ่านมาแม้จะมีกลไกต่าง ๆ ของรัฐในการแก้ไขช่วยเหลือปัญหาให้แก่ประชาชนแล้ว แต่ก็ไม่อาจจะครอบคลุมปัญหาความเดือดร้อนของประชาชนได้ทั้งหมด ดังนั้น การที่สมาชิกวุฒิสภาได้เข้ามามีส่วนร่วมในการรับฟังปัญหาอุปสรรคของประชาชนร่วมกับส่วนราชการที่เกี่ยวข้อง จึงถือเป็นการสร้างคุณประโยชน์ให้แก่ประเทศชาติอีกทางหนึ่ง  และถือเป็นจุดร่วมระหว่างฝ่ายบริหารและฝ่ายนิติบัญญัติ คือ การสร้างความผาสุกให้เกิดขึ้นแก่ประชาชน
ทั้งนี้ ผมหวังเป็นอย่างยิ่งว่าวุฒิสภาจะยังคงดำเนินโครงการดังกล่าวอย่างต่อเนื่อง และขอให้หน่วยงานของรัฐให้ความร่วมมืออย่างเต็มกำลังความสามารถ เพื่อร่วมกันแก้ไขปัญหาอุปสรรคให้ประชาชน เพื่อให้ประเทศชาติก้าวไปข้างหน้าอย่างมั่นคง มั่งคั่งและยั่งยืนสืบไป
ในโอกาสนี้ ผมขออาราธนาคุณพระศรีรัตนตรัย และสิ่งศักดิ์สิทธิ์ที่ทุกท่านเคารพนับถือ อีกทั้ง เดชะพระบารมีของพระบาทสมเด็จพระเจ้าอยู่หัว และสมเด็จพระนางเจ้า ฯ พระบรมราชินี โปรดดลบันดาลประทานพรให้สมาชิกวุฒิสภา เจ้าหน้าที่ผู้มีส่วนเกี่ยวข้อง และพี่น้องประชาชนทุกท่าน ประสบแต่ความสุข ความเจริญ มีกำลังกาย กำลังใจที่เข้มแข็ง และขอให้การจัดงานสัมมนาในวันนี้ประสพผลสำเร็จตามเจตจำนงค์ทุกประการ
สวัสดีครับ
----------------

ที่มา : https://www.thaigov.go.th/news/contents/details/46334