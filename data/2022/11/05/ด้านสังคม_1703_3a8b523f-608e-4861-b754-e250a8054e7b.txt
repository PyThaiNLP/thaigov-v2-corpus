รัฐบาลไทย-ข่าวทำเนียบรัฐบาล-รมว.พม. เปิดกิจกรรมสร้างความตระหนักรู้ เรื่องความเท่าเทียมระหว่างเพศผ่านภาพยนตร์สารคดี เรื่อง Coming to You


วันอังคารที่ 21 มิถุนายน 2565
รมว.พม. เปิดกิจกรรมสร้างความตระหนักรู้ เรื่องความเท่าเทียมระหว่างเพศผ่านภาพยนตร์สารคดี เรื่อง Coming to You
รมว.พม. เปิดกิจกรรมสร้างความตระหนักรู้ เรื่องความเท่าเทียมระหว่างเพศผ่านภาพยนตร์สารคดี เรื่อง Coming to You
วันที่ 20 มิ.ย. 65 เวลา 18.00 น. นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานในพิธีเปิดกิจกรรมสร้างความตระหนักรู้ เรื่องความเท่าเทียมระหว่างเพศผ่านภาพยนตร์สารคดี เรื่อง Coming to You โดยมีคณะผู้บริหารกระทรวง พม. พร้อมด้วยผู้แทนหน่วยงานภาครัฐ ภาคเอกชน และภาคประชาสังคม เข้าร่วมกิจกรรม ณ โรงภาพยนตร์ SF World Cinema ชั้น 7 ศูนย์การค้าเซ็นทรัลเวิลด์ กรุงเทพฯ
นายจุติ กล่าวว่า กระทรวงการพัฒนาสังคมและความมั่นคงของมนุษย์ (พม.) โดยกรมกิจการสตรีและสถาบันครอบครัว (สค.) ได้ขับเคลื่อนภารกิจสำคัญด้านการส่งเสริมความเท่าเทียมระหว่างเพศให้เกิดขึ้นในสังคม โดยประสานความร่วมมือกับภาคีเครือข่ายทุกภาคส่วนเพื่อสร้างมาตรการกลไก รวมทั้งเร่งสร้างความรู้ ความเข้าใจของสังคมให้เปิดโอกาสให้ทุกเพศสามารถเข้าถึงทรัพยากรที่เท่าเทียมกันควบคู่กับการคำนึงถึงความต้องการจำเพาะระหว่างเพศที่แตกต่างกัน วันนี้ จึงมีการจัดกิจกรรมสร้างความตระหนักรู้ เรื่องความเท่าเทียมระหว่างเพศผ่านภาพยนตร์สารคดี เรื่อง Coming to You ซึ่งเป็นความร่วมมือระหว่างกระทรวง พม. โครงการพัฒนาแห่งสหประชาชาติ (UNDP) ประจำประเทศไทย  ศูนย์การค้าเซ็นทรัลเวิลด์  และโรงภาพยนตร์ SF World Cinema รวมทั้งภาคีเครือข่ายทุกภาคส่วน
นายจุติ กล่าวเพิ่มเติมว่า การชมภาพยนต์สารคดีเรื่อง Coming to You ในวันนี้ ถือเป็นโอกาสสำคัญในการเรียนรู้วิถีชีวิตของผู้ที่ถูกเลือกปฏิบัติด้วยเหตุแห่งเพศ การเรียนรู้บริบทของสังคมที่ส่งผลกระทบต่อการใช้ชีวิตของสมาชิกในสังคมนั้นๆ  ซึ่งตนเชื่อว่าทุกคนจะได้รับประโยชน์และแง่คิดเพื่อนำไปประยุกต์ใช้ในการดำเนินชีวิตที่ยอมรับความแตกต่าง เคารพในคุณค่าและศักดิ์ศรีความเป็นมนุษย์ และไม่กระทำการเลือกปฏิบัติด้วยเหตุแห่งเพศ และขอให้เป็นจุดเริ่มต้นสำคัญในการสร้างสังคมแห่งความเท่าเทียมระหว่างเพศร่วมกันต่อไป

ที่มา : https://www.thaigov.go.th/news/contents/details/55943