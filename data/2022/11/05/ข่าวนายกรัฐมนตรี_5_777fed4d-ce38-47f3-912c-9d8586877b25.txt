รัฐบาลไทย-ข่าวทำเนียบรัฐบาล-นายกรัฐมนตรียกย่องสปิริตทีมวอลเลย์บอลหญิงของไทย เสียสละอาสารวมพลังทำหน้าที่แทนคนไทยในเวทีกีฬาโลก พร้อมห่วงปัญหาพนันออนไลน์ช่วงฤดูกาลแข่งขันฟุตบอลยูโร 2020


วันอังคารที่ 15 มิถุนายน 2564
พิมพ์
นายกรัฐมนตรียกย่องสปิริตทีมวอลเลย์บอลหญิงของไทย เสียสละอาสารวมพลังทำหน้าที่แทนคนไทยในเวทีกีฬาโลก พร้อมห่วงปัญหาพนันออนไลน์ช่วงฤดูกาลแข่งขันฟุตบอลยูโร 2020
นายกรัฐมนตรียกย่องสปิริตทีมวอลเลย์บอลหญิงของไทย เสียสละอาสารวมพลังทำหน้าที่แทนคนไทยในเวทีกีฬาโลก พร้อมห่วงปัญหาพนันออนไลน์ช่วงฤดูกาลแข่งขันฟุตบอลยูโร 2020
วันนี้ (15 มิถุนายน 2564) เวลา 12.40 น. ณ ตึกไทยคู่ฟ้า ทำเนียบรัฐบาล ภายหลังการประชุมคณะรัฐมนตรี พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ยืนยันรัฐบาลมุ่งมั่นในการแก้ไขปัญหาต่าง ๆ ที่เกิดขึ้นทั้งปัญหาวิกฤตโควิด-19 และวางแผนเตรียมพร้อมเพื่ออนาคตของประเทศในยุค New Normal โดยเฉพาะด้านเศรษฐกิจ แก้ไขปากท้องของพี่น้องประชาชน ส่งเสริมการลงทุนตามแผนยุทธศาสตร์ชาติ แผนแม่บท แผนการปฏิรูป ทั้งในส่วนกลาง ส่วนภูมิภาค และส่วนท้องถิ่น ย้ำทุกโครงการต้องไม่ให้มีการทุจริต โดยประชาชนสามารถร้องเรียนผ่านสำนักงานปลัดสำนักนายกรัฐมนตรี เพื่อให้มีการตรวจสอบแผนงานโครงการต่าง ๆ  ได้
นายกรัฐมนตรียังกล่าวถึงแนวทางในการแก้ไขปัญหายาเสพติดตามวาระแห่งชาติ  โดยจะเสนอให้หน่วยงานที่เกี่ยวข้องเร่งตรวจสอบในพื้นที่ชุมชน หมู่บ้าน นำคนที่ติดยาเสพติดขึ้นทะเบียนเพื่อนำไปสู่การบำบัดรักษาและลดภาระของครอบครัว รวมทั้งการดำเนินคดีกับนายทุนที่ซื้อ-ขาย ยาเสพติดอย่างเข้มงวดตามกฎหมาย  พร้อมห่วงใยถึงการพนันออนไลน์ในช่วงนี้ ซึ่งเป็นฤดูกาลแข่งขันฟุตบอลยูโร 2020 ได้มีการดำเนินคดีผู้กระทำผิดหลายรายแล้วและไม่อยากให้ประชาชนมีปัญหาหนี้สินเพิ่มเติม
โอกาสนี้ นายกรัฐมนตรียังได้ติดตามการแข่งขันวอลเลย์บอลเนชั่นลีก 2021 ของทีมวอลเลย์บอลหญิงของไทยที่อิตาลีมาโดยตลอด พร้อมแสดงชื่นชมและเป็นกำลังใจให้นักกีฬาทุกคนที่เสียสละจัดทีมแข่งขัน ทำให้ประเทศไทยได้รับชื่อเสียงและการยอมรับจากนานาประเทศ เนื่องจากนักกีฬาหลายคนมีประสบการณ์สูง ต่างเสียสละด้วยความรักในกีฬาวอลเลย์บอล และสำนึกในความเป็นชาติไทย โดยอาสารวมตัวกันอย่างกระทันหันไปทำหน้าที่แทนคนไทยในเวทีกีฬาโลก อาสาแทนผู้ฝึกสอนและนักกีฬาที่ประสบปัญหาจากการเก็บตัวฝึกซ้อม เพราะการแข่งขันรายการนี้ถือว่าเป็นรายการแข่งขันวอลเล่ย์บอลที่สำคัญในระดับต้น ๆ ของโลก ถึงแม้จะไม่มีเวลาเตรียมตัว ไม่มีเวลาเตรียมทีม แต่เมื่อลงสนามทุกคนรวมพลังสู้ด้วยสปิริต ด้วยจิตใจของนักสู้สตรีไทย ให้ทั้งโลกได้ประจักษ์ รวมทั้งการแสดงออกของวัฒนธรรมความเป็นไทย การไหว้ การมีสัมมาคารวะ การยิ้มแย้มแจ่มใส จึงเป็นที่ชื่นชอบชื่นชมของนานาชาติ และสร้างความสุขให้กับคนไทย ถึงแม้จะแข่งขันผ่านพ้นไป 3 สัปดาห์ 12 ครั้ง ประสบชัยชนะกับประเทศเยอรมันเพียงครั้งเดียวก็ตาม แต่ก็มีผลการแข่งขันที่น่าพอใจเพื่อเป็นแบบอย่างให้กับนักกีฬารุ่นต่อไป
..................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/42751