รัฐบาลไทย-ข่าวทำเนียบรัฐบาล-โฆษกรัฐบาลแจง “ยิ่งลักษณ์” นายกฯ พร้อมพูดคุยกับทุกคน ฝากให้คิด คนมีคดีติดตัวทุกคนควรกลับเข้าสู่กระบวนการยุติธรรมเพื่อพิสูจน์ตัวเองหรือไม่


วันอังคารที่ 1 มีนาคม 2565
พิมพ์
โฆษกรัฐบาลแจง “ยิ่งลักษณ์” นายกฯ พร้อมพูดคุยกับทุกคน ฝากให้คิด คนมีคดีติดตัวทุกคนควรกลับเข้าสู่กระบวนการยุติธรรมเพื่อพิสูจน์ตัวเองหรือไม่
โฆษกรัฐบาลแจง “ยิ่งลักษณ์” นายกฯ พร้อมพูดคุยกับทุกคน ฝากให้คิด คนมีคดีติดตัวทุกคนควรกลับเข้าสู่กระบวนการยุติธรรมเพื่อพิสูจน์ตัวเองหรือไม่ เผยสถานการณ์วิกฤตรัสเซีย-ยูเครน นายกฯ ติดตามใกล้ชิด กำชับหน่วยงานเกี่ยวข้องเตรียมแผนรองรับ
วันที่ 1 มี.ค. 65 นายธนกร วังบุญคงชนะ โฆษกประจำสำนักนายกรัฐมนตรี กล่าวถึงกรณีที่ น.ส.ยิ่งลักษณ์ ชินวัตร อดีตนายกรัฐมนตรี ระบุว่า พล.อ.ประยุทธ์ จันทร์โอชา นายกรัฐมนตรี และ รมว.กลาโหม ยินดีจะคุยกับตนเองหรือไม่ว่า ยืนยันว่าท่านนายกรัฐมนตรียินดีและพร้อมที่จะพูดคุยกับทุกคน ทุกฝ่ายอย่างเปิดเผย ตรงไปตรงมา เพราะทองแท้ย่อมไม่แพ้ไฟ แต่ฝากให้ น.ส.ยิ่งลักษณ์คิดด้วยว่า ผู้ที่มีคดีติดตัวทุกคนควรจะกลับเข้าสู่กระบวนการยุติธรรมเพื่อพิสูจน์ตัวเองหรือไม่ หากยังคิดว่าประเทศไทยคือบ้านเกิดเมืองนอน ทางที่ดี น.ส.ยิ่งลักษณ์ควรกล้าที่จะกลับมารับผิดชอบความผิดที่ตัวเองทำไว้กับประเทศเสียก่อน แล้วค่อยมาท้าทายคนอื่นว่ากล้าหรือไม่จะดีกว่า เพราะคนที่เป็นถึงอดีตนายกรัฐมนตรีนั้น ไม่ควรจะพูดในสิ่งที่แม้แต่ตัวเองก็ยังทำไม่ได้
นายธนกร กล่าวอีกว่า นายกรัฐมนตรีให้ความสำคัญต่อหลักกฎหมายและกระบวนการยุติธรรม เพราะเป็นหลักประกันของการสร้างความเป็นธรรมของสังคมที่เท่าเทียม โดยรัฐบาลได้กำชับให้เจ้าหน้าที่ยึดหลักการทำหน้าที่อย่างโปร่งใส เป็นธรรม ตรงไปตรงมา ให้ความเป็นธรรมกับทุกฝ่าย และต้องตอบคำถามสังคมได้ ส่วนกรณีที่สมาชิกพรรคเพื่อไทยดาหน้าออกมาวิพากษ์วิจารณ์รัฐบาลเรื่องการรับมือกับผลกระทบจากสถานการณ์วิกฤตรัสเซีย-ยูเครนนั้น คงเป็นความตั้งใจที่อยากจะดิสเครดิตรัฐบาล โดยใช้ประเด็นภายนอกมาเชื่อมโยงกับเรื่องภายใน ซึ่งในความเป็นจริงแล้ว ขณะนี้ทุกประเทศได้รับผลกระทบทั้งหมด เพียงแต่จะมากหรือน้อยแตกต่างกันไปตามบริบทของตน อย่างไรก็ตาม ในส่วนของรัฐบาลไทยนั้นขอย้ำว่า นายกรัฐมนตรีติดตามเรื่องนี้อย่างใกล้ชิด และสั่งการให้ทุกหน่วยที่เกี่ยวข้องเตรียมแผนรองรับไว้ โดยเฉพาะการสำรองพลังงาน และการรักษาระดับราคาสินค้า อัตราแลกเปลี่ยน การค้าและการลงทุน รวมทั้งมาตรการบรรเทาความเดือดร้อนของประชาชนด้วย

ที่มา : https://www.thaigov.go.th/news/contents/details/52075