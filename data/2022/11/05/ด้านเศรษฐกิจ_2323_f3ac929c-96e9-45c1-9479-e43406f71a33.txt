รัฐบาลไทย-ข่าวทำเนียบรัฐบาล-กระทรวงคมนาคมดำเนินโครงการสัมมนาสานสัมพันธ์ข้าราชการ ภายใต้หลักสูตร “ฉันคือ...ข้าราชการที่ดี” รุ่นที่ 55


วันอังคารที่ 21 ธันวาคม 2564
กระทรวงคมนาคมดำเนินโครงการสัมมนาสานสัมพันธ์ข้าราชการ ภายใต้หลักสูตร “ฉันคือ...ข้าราชการที่ดี” รุ่นที่ 55
เสริมสร้างสมรรถนะและทักษะที่จำเป็นสำหรับการปฏิบัติราชการ โดยเน้นการส่งเสริมคุณธรรม จริยธรรม การทำงานเป็นทีม และการพัฒนาเครือข่ายในการปฏิบัติงานระหว่างส่วนราชการ
นายอานนท์ เหลืองบริบูรณ์ รองปลัดกระทรวงคมนาคม เป็นประธานในพิธีเปิดการฝึกอบรมหลักสูตร “ฉันคือ...ข้าราชการที่ดี” รุ่นที่ 55 เพื่อปลูกฝังการเป็นข้าราชการที่ดีให้กับข้าราชการบรรจุใหม่ในสังกัดกระทรวงคมนาคม รวมทั้งเตรียมความพร้อมให้มีพื้นฐานสำหรับการเป็นข้าราชการที่ดี เสริมสร้างสมรรถนะและทักษะที่จำเป็นสำหรับการปฏิบัติราชการ โดยเน้นการส่งเสริมคุณธรรม จริยธรรม การทำงานเป็นทีม และการพัฒนาเครือข่ายในการปฏิบัติงานระหว่างส่วนราชการ โดยมีข้าราชการบรรจุใหม่ในสังกัดกระทรวงคมนาคม จำนวน 53 คน เข้าร่วมการอบรม ในวันที่ 20 ธันวาคม 2564 ณ ห้องประชุมกระทรวงคมนาคม
พระราชบัญญัติระเบียบข้าราชการพลเรือน พ.ศ.2551 มาตรา 59 กำหนดให้ผู้ที่ได้รับการบรรจุและแต่งตั้งให้ดำรงตำแหน่งทั้งจากผู้สอบแข่งขันได้ตามมาตรา 53 วรรคหนึ่ง และจากการคัดเลือกโดยไม่ต้องสอบแข่งขันตามมาตรา 55 ทดลองปฏิบัติหน้าที่ราชการ และให้ข้าราชการใหม่ได้รับการพัฒนา เพื่อเรียนรู้ระเบียบแบบแผนของทางราชการและการเป็นข้าราชการที่ดี ด้วยการปฐมนิเทศ การเรียนรู้ด้วยตนเอง และการอบรมร่วมกัน ข้าราชการพลเรือนสามัญที่อยู่ระหว่างทดลองปฏิบัติหน้าที่ราชการจะต้องผ่านกระบวนการพัฒนาทั้ง 3 กระบวนการ ภายในระยะเวลาทดลองปฏิบัติหน้าที่ราชการตามที่ส่วนราชการนั้น ๆ กำหนด ซึ่งต้องไม่น้อยกว่า 6 เดือน แต่ไม่เกิน 1 ปี ในการนี้ กระทรวงคมนาคมจึงได้พัฒนาหลักสูตรการฝึกอบรม โดยมีแนวทางและเนื้อหาหลักสูตรตามที่สำนักงาน ก.พ. กำหนด โดยใช้ชื่อหลักสูตรว่า “ฉันคือ...ข้าราชการที่ดี” เพื่อปลูกฝังการเป็นข้าราชการที่ดี เสริมสร้างสมรรถนะและทักษะที่จำเป็นสำหรับการปฏิบัติราชการ ส่งเสริมคุณธรรม จริยธรรม การทำงานเป็นทีม และการพัฒนาเครือข่ายการปฏิบัติงานระหว่างส่วนราชการของกระทรวงคมนาคม
กระทรวงคมนาคมได้จัดฝึกอบรมหลักสูตร “ฉันคือ...ข้าราชการที่ดี” มาแล้วทั้งสิ้น 54 รุ่น มีข้าราชการบรรจุใหม่เข้าร่วมการฝึกอบรม 5,253 คน สำหรับการฝึกอบรม รุ่นที่ 55 มีข้าราชการที่บรรจุใหม่ในสังกัดกระทรวงคมนาคม เข้ารับการฝึกอบรมฯ 53 คน ประกอบด้วย สำนักงานปลัดกระทรวงคมนาคม กรมเจ้าท่า กรมการขนส่งทางบก กรมท่าอากาศยาน กรมทางหลวง กรมทางหลวงชนบท และกรมการขนส่งทางราง โดยการอบรมดังกล่าวจัดขึ้นระหว่างวันที่ 12 - 16 กรกฎาคม 2564 ในรูปแบบออนไลน์ และจัดกิจกรรมสานสัมพันธ์ภายใต้ข้อกำหนดของการป้องกันการแพร่ระบาดของโรคติดเชื้อไวรัส COVID-19 ของกระทรวงสาธารณสุขและหน่วยงานที่เกี่ยวข้อง ระหว่างวันที่ 20 - 24 ธันวาคม 2564
นายอานนท์ เหลืองบริบูรณ์ กล่าวว่า รูปแบบและวิธีการปฏิบัติงานในระบบราชการในปัจจุบันได้เปลี่ยนแปลงไป นับตั้งแต่ที่มีการประกาศ เรื่อง การพัฒนาระบบราชการ เมื่อปี 2546 ส่งผลให้เกิดการนำเสนอแนวคิดเกี่ยวกับการปรับเปลี่ยนกระบวนทัศน์ วัฒนธรรม และค่านิยมของระบบราชการที่มีเจตนารมณ์ที่ชัดเจน คือ มุ่งหวังให้ข้าราชการปฏิบัติราชการเพื่อประโยชน์สุขของประชาชน มุ่งเน้นการทำงานเชิงรุก คิดเชิงยุทธศาสตร์ และนำระบบบริหารจัดการสมัยใหม่มาใช้เพื่อให้การปฏิบัติงานมีประสิทธิภาพ ประสิทธิผล สามารถวัดผลความสำเร็จได้อย่างเป็นรูปธรรม การฝึกอบรมในครั้งนี้เป็นโอกาสดีที่ผู้เข้ารับการฝึกอบรมจะได้สร้างสัมพันธภาพ เพื่อการประสานการปฏิบัติงานที่ดีระหว่างกันในอนาคต รวมทั้งจะทำให้เกิดการแลกเปลี่ยนเรียนรู้ที่จะนำมาซึ่งเครือข่ายในการทำงาน ในโอกาสนี้ ขอต้อนรับข้าราชการใหม่ทุกคนเข้าสู่ระบบราชการ โดยขอให้ปฏิบัติหน้าที่ด้วยความซื่อสัตย์ สุจริต เพื่อประโยชน์ของประเทศชาติและประชาชนต่อไป

ที่มา : https://www.thaigov.go.th/news/contents/details/49718