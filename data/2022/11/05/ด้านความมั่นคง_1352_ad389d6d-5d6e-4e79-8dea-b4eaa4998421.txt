รัฐบาลไทย-ข่าวทำเนียบรัฐบาล-ทหารเกณฑ์ เฮ! ปลดประจำการมีงานทำแน่ กระทรวงแรงงาน เตรียมความพร้อมกำลังแรงงาน ลงพื้นที่ฝึกอาชีพอิสระ


วันศุกร์ที่ 29 กรกฎาคม 2565
พิมพ์
ทหารเกณฑ์ เฮ! ปลดประจำการมีงานทำแน่ กระทรวงแรงงาน เตรียมความพร้อมกำลังแรงงาน ลงพื้นที่ฝึกอาชีพอิสระ
นายสุชาติ ชมกลิ่น รัฐมนตรีว่าการกระทรวงแรงงาน เปิดเผยว่า ทหารกองประจำการถือเป็นกำลังพลที่มีคุณภาพ ได้รับการปลูกฝังให้มีระเบียบวินัย และเมื่อปลดประจำการก็จะเป็นหนึ่งในกำลังสำคัญในการพัฒนาประเทศ ดังนั้นเพื่อให้ทหารปลดประจำการมีทางเลือกในการประกอบอาชีพ
หรือมีอาชีพอิสระ สำหรับสร้างรายได้เลี้ยงดูตนเองและครอบครัวกระทรวงแรงงานจึงมีโครงการเตรียมความพร้อมแก่กำลังแรงงาน กิจกรรมส่งเสริมการมีงานทำให้ทหารกองประจำการที่จะปลดเป็นทหารกองหนุน โดยปีงบประมาณ พ.ศ. 2565 มีเป้าหมายส่งเสริมการมีงานทำให้ทหารกองประจำการ จำนวน 4,000 คน ซึ่งมีการจัดกิจกรรมดังกล่าวแล้ว ในกรุงเทพมหานคร และอีก 15 จังหวัด อาทิ จังหวัดลพบุรี ชลบุรี นครราชสีมา นครปฐม กาญจนบุรี เพชรบุรี เป็นต้น และมีผู้เข้าร่วมกิจกรรมทั้งสิ้น 4,088 คน
“พล.อ.ประยุทธ์ จันทร์โอชา นายกรัฐมนตรี และพล.อ.ประวิตร วงษ์สุวรรณ รองนายกรัฐมนตรี ซึ่งกำกับดูแลกระทรวงแรงงาน ให้ความสำคัญกับการส่งเสริมให้คนไทยเรียนรู้และพัฒนาตนเองอย่างต่อเนื่องตลอดชีวิต ซึ่งกระทรวงแรงงาน พร้อมแนะแนวอาชีพและส่งเสริมการประกอบอาชีพอิสระให้แก่ประชาชนทุกกลุ่มเป้าหมาย เพื่อให้คนไทยรู้จักตนเอง ทราบถึงความถนัดและศักยภาพของตนเอง รู้สถานการณ์และแนวโน้มความต้องการของตลาดแรงงาน ตลอดจนเส้นทางการศึกษา การเข้าสู่อาชีพและแนวทางการประกอบอาชีพยุคใหม่ เพื่อวางแผนประกอบอาชีพ หรือเลือกอาชีพอิสระที่เหมาะสมกับตนเองต่อไป” รัฐมนตรีว่าการกระทรวงแรงงาน กล่าว
ด้านนายไพโรจน์ โชติกเสถียร อธิบดีกรมการจัดหางาน กล่าวว่า กิจกรรมส่งเสริมการมีงานทำให้ทหารกองประจำการที่จะปลดเป็นทหารกองหนุน จะมีทั้งการให้ความรู้เกี่ยวกับแนวทางการประกอบอาชีพ การเตรียมความพร้อมในการทำงาน หรือการศึกษาต่อ ให้ข้อมูลแหล่งฝึกอบรมอาชีพเพิ่มเติม และข้อมูลข่าวสารตลาดแรงงาน รวมทั้งช่องทางการสมัครงาน เพื่อใช้เป็นแนวทางในการเลือกประกอบอาชีพหลังปลดประจำการ นอกจากนี้ยังมีกิจกรรมอื่น ๆ ตามความเหมาะสม เช่น การรับสมัครงานจากบริษัทเอกชนในพื้นที่ บริการทดสอบความพร้อมทางอาชีพ สาธิตการประกอบอาชีพอิสระ อาทิ การตัดผม การติดฟิล์มโทรศัพท์ การทำซูชิ การทำสลัดโรล การทำหมูทอดพวง การสาธิตการทำค็อกเทลผสมเครื่องดื่ม เป็นต้น
สำหรับประชาชนที่สนใจทางเลือกในการประกอบอาชีพอิสระ สามารถเข้าชมได้ที่เว็บไซต์กองส่งเสริมการมีงานทำ กรมการจัดหางาน www.doe.go.th/vgnew เลือกหัวข้อ “อาชีพอิสระ 2022” หรือสอบถามข้อมูลเพิ่มเติมได้ที่สำนักงานจัดหางานจังหวัดทุกจังหวัด สำนักงานจัดหางานกรุงเทพมหานครพื้นที่ 1 – 10 หรือที่สายด่วนกระทรวงแรงงาน โทร.1506 กด 2 กรมการจัดหางาน หรือสายด่วนกรมการจัดหางาน โทร.1694

ที่มา : https://www.thaigov.go.th/news/contents/details/57407